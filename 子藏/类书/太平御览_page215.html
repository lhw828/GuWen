<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 215 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 215 页/共 737 页
  </h1>
  <div class="content">
   《老子》曰：师之所处，荆棘生焉。大军之後，必有凶年。
又曰：兵者，不祥之器，非君子之器，不得已而用之。
又曰：是以君子居则贵左，故吉事尚左，丧事居右。是以偏将军处左，上将军处右。战胜，以丧礼处之也。
又曰：善为士者不武，善战者不怒。
又曰：天下有道，却走马以粪；天下无道，戎马生於郊。
又曰：以政治国，以奇用兵。
《六韬》曰：用兵之道，使如疾雷，令民不及掩耳，卒电不暇瞑目。
《古司马兵法》曰：古者，以义理之谓之正，（治民、用兵、止乱、讨暴，必以义也。）正不获意则权，权出於战，不出於仁也。（分不均、求不胜谓之不获意。权，锤也，平轻重而为之功。以死易生，以危为宁，反复往来而以诈成，故曰不出於仁也。）是故杀人安人，杀之可也。（以杀止杀，可以生也。）攻其国，爱其民，攻之可也。（除民乱以去君害。）以战去战，虽战可恃也。故仁见亲，义见悦，智见恃，勇见方，信见信。（将有五材，民亲悦恃方而信之。）故内得爱焉，所以守也。外得威焉，所以战也。（利加於人则守固，威加於敌人则战胜也。）
又曰：战道不违时，不历民病，所以爱吾民也。（春夏兴师为违时。春兴师虏五，夏兴师伤人民。故役不逾时，寒暑不易服，饥疫不行，所以爱民也。）不加丧，不因凶，所以爱夫其人也。（敌有丧、饥、疫不加兵，爱彼民如己民。）冬夏不兴师，所以兼爱彼民也。（大寒甚暑，吏士懈倦。）故国虽大，好战必亡；天下虽平，忘战必危。
又曰：天下既平，天子大凯。春秋，诸侯振旅，秋治兵，所以不忘战也。
又曰：古者逐奔不过百步，纵绥不过三舍，是以明其礼也。不穷不能，而哀怜伤痛，是以明其仁也。成列而鼓，是以明其信也。争义不争利，是以明其义也。又能舍服，是以明其勇也。知始知终，是以明其智也。六德以时合教，以为民纪者，古之道也，自古之政也。（仁、义、勇、智、信，民之本，随时而施，为民纲纪，古之所传政道也。）
又曰：先王之治，顺天之道，设地之宜，官民之德，而正名治物。（正者，正官名也。名正则可治之。）立国辨职，（立国治民，分守境界，各任其职也。）以爵分禄。（以爵位尊卑，职其禄秩也。）诸侯悦怀，海外来服，（服从已也。）狱弭而兵寝，圣德之治也。
又曰：有虞氏不赏不罚，而民可用，至德也。夏后赏而不罚，至教也；殷罚而不赏，至威也；周以赏罚，德衰也。赏不逾时，欲民速得为善之利也；罚不迁列，欲民睹不善之害也。（赏功不移晷，罚恶不列，所以劝善惩恶欲疾速者也。）
又曰：夏后正其德也，未用兵之刃，故其兵不杂。（设军不阵，敌服，故不用五兵。）殷，义也，始用兵之刃矣。（阵而不战。）周，力也。尽用兵之刃矣。（周不及虞夏之教，讨暴征乱战后胜。）夏赏於朝，贵善也（以德化也。）。殷戮於市，威不善也。（以刑禁也。）周赏於朝，戮於市，劝君子，惧小人也。（以赏进，以罚禁。）三王章其德，一也。（三王皆道德，文武随而施之，其致一也。）
又曰：凡战，宽而观其虑，（宽者，先以单弱示不能，以示敌变化，虑其利害得失所在也。）进退以观其固，（遣轻兵至敌所在，视察进退固备虚危处所也。）危而观其惧，（诈没危事，以知敌恐怖得失之势也。）静而观其怠，（敌静而不动，相视吏士知懈怠。）动而观其疑，（轻兵挑战，相视敌人，知其疑否也。）袭而观其治。（欲袭敌，先视其守备外内，什伍、器械，虚实治乱所在也。）
又曰：凡战，以轻行，轻危；（轻兵高林疾足，能追奔逐，比翼助进退，当须步曲什伍为卒，节度行止。轻兵，无轻重，故危之。）以重行，重无功。（重兵持坚固守，什伍不得进退，不得能利，故无功也。）故战相为轻重。（重兵主持坚固守，轻兵主追兵取利，相为用也。）
又曰：民有勇心，惟敌之视；（士卒勇锐，进退前后，离合左右，见胜利之形，惟敌所在，辄得其便也。）民有畏心，惟北之视。（士卒恐惧，各有嫌疑不求便利，怀其北心，当安稳教导，开示胜形，以服习之。）两心交支，两利若一；（两军相当，兵相支持，各求便利共事，一胜之势在两军间有道者得之也。）两为之职，惟权之视。（谓知已知彼，称轻重，量多少，度进退，知彼已虚实之所在也。）
又曰：军旅以舒为主，舒则人力足，虽交兵致刃，徒人不趋，车不驰也。逐奔不逾列，是以不乱。军旅之固，不失行列之政，不绝人马之力，迟速无过诫命。（军族政为坚固也，进退疾徐，从金鼓之声也。）
又曰：军庸不入国，国庸不入军。军庸入国则民德废，国庸入军则民德弱。（军国异庸，强弱殊任，故不相入，入则乱也。）故在国言文而语温，在朝恭以逊，修己以待人，不召不至，不问不言，难进易退。（此申叙国庸之宜。）在军抗而立，在行遂而果，介者不拜，兵车不轼，城上不趋，危事不齿。（此申致军庸之宜抗者，不待问也。意者有虑于事而为，不须令遂必也。果胜也，介者不拜，车不轼，骑不下，所以远屈而乱行也，上趋为惊众也。）故礼与法，表里也；文与武，左右也。古者贤王明民之德，尽民之善，故无废德，无简民，赏无可生，罚无可杀也。（民有一善处一事，故能尽民之善，无损德，民能堪其事，故赏罚无所施。）
又曰：凡从奔勿息，敌或止於路，则虑之。（追敌奔北无休懈，则敌于路旁设伏，当观察反复虑之，自警戒也。）凡近敌都，必有进路，退必有反虑。（深入敌地，必知进退便利道径，通塞利害所在，避实从虚也。）
又曰：凡战，先则弊，後则慑。（兵先举则劳，后起则士心不定而恐惧。）选良次兵，是谓益民之强；（选良者，择取劲勇有材者为前，当什伍相以接之死地及见胜则心专强之。）弃任节食，是谓开民之意，自古之政也。（任者，畜积器物焚储畜服御之具。节余粮战之曰不余食，示必死战也。开塞生意以专民心，此五帝三王用兵之道也。）
《曹公孙子兵法序》曰：操闻上古弧矢之利，《论语》“足食足兵”，《尚书》八政曰“师”，《易》曰：“师贞”，《传》云：“王赫斯怒”，黄帝、汤武咸用干戈为民也。用武者灭，用文者亡，夫差、偃王是也。圣贤之於兵也，戢而时动，不得已而用之。吾观兵书战策，孙武深矣。孙子者，齐人也，名武。为吴王阖闾作《兵法》一十三篇，试之妇人，卒以为将，西破强楚入郢，北灭齐、晋。後百馀岁，有孙膑，是武之後也。
《孙子》曰：兵者，国之大事。校之以计，而索其情。（谓下五事，彼我之情。）一曰道，二曰天，三曰地，四曰将，五曰法。道者，令人与上同意，（谓导以教令也。）故可与之死，可与之生，而人不畏危。（危，疑也。言上有仁化于下，则能致命也。）天者，阴阳寒暑时制。地者，远近险易广狭死生。（言以九也，形势不同，因时制度也。）将者，智信仁勇严。（将宜五德备也。）法者，曲帜制官道主用。（部曲幡帜、金鼓之制。官者道者粮路主用，军费用也。）凡此五者，将莫不闻，知之者胜，不知者不胜。
又曰：兵者，诡道，故能而示之不能，用而示之不用；（言已实能用师，外示无法。）近而示之远，远而示之近。（欲进而治去道，若韩信之袭安邑，陈舟监晋而度于夏阳是也。）故利而诱之，乱而取之，实而备之，（敌持实，须备之。）强而避之，（避其所长。）怒而挠之，（待其衰解。）卑而骄之，引而劳之（以利劳之。）亲而离之，佚而劳之，（以利劳之。）攻其无备，出其不意，（击其懈怠空虚也。）此兵之胜，不可豫传。（传，泄也。）
又曰：凡用兵之法，全国为上，破国次之。（夫兴兵深入长驱，敌举国来服为上；次，兵击破得之为次。）全军为上，破军次之。（军四千人。）全卒为上，破卒次之。（上一千人，下五百人。）全伍为上，破伍次之。（百人至五人也。）是故百战百胜，非善之善。不战而屈人之兵者，善之善者也。（夫不战而敌自屈服，上；兵代谋，敌始有谋，代之易也。）
又曰：故用兵之法，十则围之，（以十敌一则围之，是为智，等而兵利钓而客劲操，所以倍兵围下邳而生擒吕布也。）倍则分之，（以二敌一，二则为当一，术为奇。）敌则能战，（已为士众等差者，犹设奇伏以胜之也。）少则能逃，（高壁垒勿与敌战也。）不若则能避之，（引兵避之。）故小敌之坚，大敌之擒也。（小不能当大也。）
又曰：凡治众如治寡，分数是也。（部曲为分，什伍为数也。）斗众如斗少，形名是也。（旌旗曰形，金鼓曰名。）三军之众可使必受敌而无败者，奇正是也。（先出合战为当，后出为奇也。）兵之所加，如以瑕投卵者，虚实是也。（以实击虚也。）
又曰：故善动敌者，形之，敌必从之；（见羸形也。）与之，敌必取之。以利动之，以卒待之。（以利害动敌也。）故善战者，求之於势，（专在权也。）不责於人，故能择人而任势。（以势者权变明也。）任势者，其战人也如转木石，木石之性，安则静，危则动，方则止，员则行。（任势自然。）故善战人之势如转圆石於万仞之山者，势也。
又曰：凡先据战地而待敌者佚，（有余力地。）後据战地而战者劳，故善战者致人而不致於人。能使敌人自至者，利之也。（诱之以利。）能使敌人不得至者，害之也。（出兵所必趣，攻兵所必救。）故敌佚能劳之，（以利烦之。）饱能饥之，（绝其粮道。）安能动之，出其所必趋也。（使敌必。）
又曰：兵形象水，水之行，避高而就下；兵之形，避实而击虚。故水因地而制形，兵因敌而制胜。故兵无常势，水无常形，能与敌变化而取胜者，谓之神。（势盛必衰，形露必败，能因敌变化胜之，若神。）故五行无常胜，四时无常位，日有长短，月有死生。（兵无常势，盈缩随敌也。）
又曰：故不知诸侯之谋者，不能豫交；（不知敌情谋者不能结交也。）不知山林险阻沮泽之形者，不能行军；（高而崇者为山，树木所聚者为林，坑堆者为险，一高一下为阻，水草渐洳为沮，泉水所归不流者为泽也。）不用乡导者，不能得地利。故兵以诈立，以利动，以分合为变者也。（兵一分一合，此敌为变。）故兵疾如风，（击虚空也。）徐如林，（不见利也。）侵掠如火，（疾如火也。）不动如山，（守山。）难知如阴，（似天阴不见外宿也。）动如雷霆。
又曰：夜战多火鼓，昼战多旌旗，所以变人之耳目也。故三军可夺气，将军可夺心。（左氏言：一鼓作气，再而衰，三而谒也。）是故朝气锐，昼气惰，暮气归。故善用兵者，避其锐气，击其惰归，此治气者也。以治待乱，以静待哗。此治心者也。以近待远，以佚待劳，以饱待饥，此治力者也。无邀正正之旗，无击堂堂之阵，此治变者也。（正正高齐，堂堂者大。）
又曰：用兵之法，高陵勿向，倍丘勿迎，丘阪勿迎，佯北勿从，锐卒勿攻，饵兵勿食，归师勿遏，（怀归故能死战，不可击也。）围师勿斗，（司马法曰：兵三面，开其一面，示生路也。若敌专陆地必空一面以示其虚，欲使战守不周也。）此用兵之法也。
又曰：故善用兵，譬如帅然；帅然者，常山之蛇也。击其首则尾至，击其尾则首至，击其中则首尾俱至。
又曰：践墨循敌，以决战事。（行践规矩无常者也。）是故始如处女，敌人开户；後如脱兔，敌不及矩。（处女示弱，兔，往也。）
《吴子》曰：鼓な金铎所以威耳，旄麾旗章所以威目，禁令刑罚所以威心。三者不立，虽有国，必败於敌。故曰心威於形，不可不战。
《管子》曰：夫为兵之数，存乎聚财、论工、（造军器）制器、（兵器）选士、政教、（军中号令。）服习、（谓使习武艺。）偏知天下、（谓彳扁知其地形隘易，主将二拙，士卒勇怯。）明於机数。此八者皆须，故兵未出境而无敌；八者悉备，然後能正天下。
又曰：凡民之所以守战而死而不德其上者，（或守或战，虽复至死，不敢持之，以德于上则有数存于其间，以至此地。）曰古者亲戚坟墓之所在也，（一变。）田宅富厚足也，（二变。）不然则州党与宗族足怀乐也，（三变。）不然则上之教训、习俗、慈爱之於民也厚无所往得之也，（君之恩厚皆在于人无所他往，故得人致死。四变。）不然则山林、泽谷之利足生也，（五变。）不然则地形险阻易守而难攻也，（六变。）不然则讠罚严而可畏也，赏明而足劝也，（七变。）不然则有深怨於敌人也，（八变。）不然则有深於上也。（功厚则禄多，故亦自为战而不得于君。九变。）今恃不信之人而求以利，用不守之民而欲以固，将不战之卒而幸以胜，此兵之三ウ也。
《尉僚子》曰：凡兵者，羊肠亦胜，锯齿亦胜。兵重者如山林，轻者如燔如炮，如漏如溃，如堵垣压人也，□霓覆人也。
又曰：故兵止如堵墙，动如风雨，车不结辙，士不旋踵。此本战之道也，所以养民也。
又曰：城所以守战，战所以守城也。故务耕者其民不饥，务守者其民不危，务战者其地不围。三者，先王之本务也，而兵最急。
卷二百七十一　兵部二
叙兵下
《六韬》曰：大人之兵，如虎、如狼、如雨、如风、如雷、如电、天下尽惊，然後乃成。
又曰：武王问太公曰：“欲引兵深入诸侯之地，三军卒有缓急，或利或害。吾欲以近通远，从中应外，急三军之用，谓之如何？”公曰：“主将有阴符：有大胜得敌之符，长一尺；有破军擒敌之符，长九寸；有降城得邑之符，长八寸；有却敌执远之符，长七寸；有反兵惊中坚守之符，长六寸；有请粮食、益兵卒之符，长五寸；有败军亡将之符，长四寸；有卒利亡失之符，长三寸。诸奉使行符，稽留若符事泄闻符所告者皆诛。符者，主将所以阴通信语，不得漏泄，中外之道也。”王曰：“善。”
《黄石公记》曰：将所以有威者，号令也；战所以全胜者，军正也；士所以轻战者，用兵也。故战如风发，勇如河决，众可望而不可当，可下而不可胜也。
《黄石公三略》曰：圣王制兵也，非好乐之也，将以诛暴也。（暴谓乱国贼民。）夫以义诛不义，若决江河溉萤火，其克必也。
《商君书》曰：夫民情好爵禄而畏刑罚，人君设此二者以御民。夫民力尽而名随之，功立而赏随之，君能使其民信此明於日月，则兵无敌也。
《吕氏春秋》曰：古之圣王有义兵，譬之若用药良药治人，毒药杀人。义兵为天下之良药也。
又曰：古圣王有义兵而无有偃兵。兵之自来者尚矣，古始有民俱兵也者，威也；威也者，力也。民之有威力，性也。性者，所受於天也，非人之所能为也。（武有炎黄。）固用水火矣。（黄帝、炎帝。）共工固欲作难矣。（与高辛氏争为帝而亡之矣。）五帝固相与争矣。
又曰：人曰：“蚩尤作兵”，蚩尤非作兵，利其械也。未有蚩尤之时，民固剥林木已战矣，故胜为长。（长，帅。）长则犹不足以治之，故立君。君又不足以治之，故立天子。天子之立也出於君，君之立出於长，长之立也出於争。争斗之所自来者久矣，不可禁，不可止，故古之圣王有义兵而无有偃兵也。
又曰：家无怒笞，则竖子婴儿之有过也立见。天下无伐，则诸侯之相暴也立见。故怒笞不可偃於家，刑罚不可偃於国，诛伐不可偃於天下，有巧有拙而已矣。故古之圣王有义兵而无偃兵。夫有以饣壹死者，欲禁天下之食；有以乘舟死者，欲禁天下之船；有以丧国兵者，欲偃天下之兵。悖夫！兵之不可偃也。
又曰：凡兵，天下之凶器也；勇，天下之凶德也。兴凶器，行凶德，不得已也。
又曰：人情欲生而恶死，欲荣而恶辱。死生荣辱之道一，则三军之士可使一心矣。凡军欲其众也，心欲其一也，三军一心则令可使无敌矣。故曰其令强者其敌弱，其令信者其敌诎。先胜於此，则必胜之於彼矣。
又曰：古之至兵，士民未合，而威已谕矣，敌已服矣，岂必用旌旗干戈哉！故善谕威者，於其未发也，於其未通也，乎莫知其情，此之谓至威之诚也。
又曰：凡兵欲急疾捷先。欲急疾捷先之道，在於知缓徐迟後。缓徐迟後急疾捷先之分也，急疾捷先，所以决义兵之胜也。
又曰：虽有江河之险则凌之，虽有大山之塞则蹈之，并气抟精，心无有虑，（犹预之虑。）目无有视，耳无有闻，壹诸武而已矣。
又曰：万乘之国，外之不可以距敌，内之不得以守固，其民非不可以用也，不得所以用之术也。不得所以用之术，国虽大，势虽便，卒虽众，何益也？
《淮南子》曰：古之用兵者，非利壤土之广，而贪金玉之赂，将以存亡继绝，平天下之乱而除万民之害也。
又曰：凡有血气之虫，含牙戴角，前爪後距。有角者触，有齿者螫，有蹄者，喜而相戏，怒而相害，天之性也。人有衣食之情，而物弗能足也，故群相杂处，分不均、求不赡则争，争则强胁弱而勇侵怯。人无筋骨之强、爪牙之利，故割革而为甲，烁铁而为刃。贪昧饕餮之人，残贼天下，万民骚动，莫宁其所。有圣人勃然而起，乃讨强暴，平乱世，夷险除秽，以浊为清，以危为宁也。
又曰：兵之所由来远。黄帝尝与炎帝战矣，（炎帝神农氏之末世矣，与黄帝战于阪泉，帝灭之。）颛顼尝与共工争矣。（共工与颛顼争为帝，触不周山之折也。）故黄帝战於涿鹿之野，（黄帝与尤战于淫鹿。涿鹿在上谷。）尧战於丹水之浦，（尧以楚伯受命，灭不义于丹浦。丹浦在南阳。）舜伐有苗，（有苗，三苗。）启攻有扈，（禹之子伐有扈于甘，在石扶风县也。）自五帝而不能偃也，况衰世也！
又曰：夫兵者，所以禁暴讨乱也。炎帝为火灾，故黄帝禽之。共工为水害，故颛顼诛之。教之以道、导之以德而不听，则临之以威武。临之以威武不从，则制之以兵革。故圣人之兵也，若栉耨苗，所去者少，而所利者多也。
又曰：杀无罪之民而养不义之君，害莫大焉；殚天下之财而赡一人之欲，祸莫深焉。所为立君者，以禁暴讨乱也。今集万民之力，而反为残贼，是为虎傅翼，曷为不除也。
又曰：霸王之兵，以论虑之，以策图之，以义扶之，非以亡存也，将以存亡也。
又曰：闻敌国之君有加虐於其民者，则举兵而临其境，责之以不义，刺之以过行。兵至其郊，乃令军帅曰：“无伐树木，无掘坟墓，无五，（，烧也。）无焚积聚，无捕虏民，无收六畜。（无聚所征国民以为采取，无收其六畜以自饶利。）乃发号施令曰：某国之君，傲天侮鬼，决狱不辜，杀戮无罪，此天之所诛也，民之所仇也。兵之来也，以废不义而复有德也，有逆天之道、率民为贼者，身死族灭。以家听者禄以家，以里听者赏以里，以乡听者封以乡，以县听者侯以县。克国不及其民，废其君而易其政，尊其秀士而显其贤良，赈其孤寡，恤其贫穷，出其囹圄，赏其有功。百姓开门而待之，淅米而储之，（渐，清。）惟恐其不来也。此汤、武之所以致王，而齐桓、晋文之所以成霸也。
又曰：君为无道，民之思兵也，若旱而望雨也，渴而求饮，夫谁与交兵接刃乎？故义兵之至也，至於不战而心服也。
又曰：晚世之兵，君虽无道，莫不设渠堑傅堞加守。（傅，守也。堞，城上女墙也。）攻者非以禁暴除害也，欲以侵地广壤也，故至於伏尸流血，相支以日，而霸王之功不世出者，自为之故也。
又曰：夫为地战者，不能成其王；为身战者，不能立其功。举事以自为者，众去之。众之所助，虽弱必强；众之所去，虽大必亡也。
又曰：兵失道而弱，得道而强；将失道而拙，得道而工；国得道而存，失道而亡。所谓道者，体圆而法方，背阴而抱阳，左柔而右刚，履幽而观。地方而无限，故莫能窥其门。天化育而无形象，地生长而无计量，浑浑沉沉，孰知其藏也？
又曰：凡物有朕，惟道无联；（方万物可联也，而道不可联也。）所以无联者，以其无常形势也。转轮而无穷，象日月之运行，若春秋有代谢，若日月有昼夜，终而复始，明而复晦，莫能得其纪。制形而无形，故功可成矣。物物而不物，故胜不屈。形，兵之极也；至於无形，可谓之极矣。
又曰：大兵无创，与鬼神通；五兵不厉，天下莫之敢当；建鼓不出库，诸侯莫不慑忄沮胆。故庙战者帝，神化者王。所谓庙战者，法天道也；神化者，法四时也。修政於境内，而远方慕其德，制胜於未战，而诸侯服其威也。
又曰：民诚从令，虽少无畏；民不从令，虽众为寡。故下不亲上，下心不用；卒不畏将，其形不战。守有必固，而攻有必胜，不待交兵接刃，而存亡之机固已形矣。
又曰：兵有三势，有二钤。有气势，有地势，有因势。将充勇而轻敌，卒果敢而乐战，三军之众，百万之师，志厉青□，气如飘风，声如雷电，诚积逾而威加敌人，此谓气势。狭路关津，大山名塞，龙蛇蟠，（蟠，冤屈也。）却笠居，（却，偃覆也，笠，登也。）羊肠道，（羊肠一屈一伸。）鱼笱门，（竹笱所以捕鱼，其门可入而不得出也。）一人守险，而千人不敢过，此谓地势。因其劳倦怠乱饥渴冻，推其摇摇，挤其揭揭，此谓因势。善用间谍，（间谍，军之反间也。）审错规虑，设蔚施伏，（草木盛曰蔚。）隐遁其形，出於不意，使敌人之兵无所适备，此谓知钤。阵卒正，前行选，进退俱，什伍抟，前后不相展，（展，蹀蹈也。）左右不相干，受刃者少，伤敌者众，此谓事钤。钤势必形，吏卒抟精，选良用才，官得其人，计定谋决，明於死生，举错得时，莫不振惊，故攻不待冲隆□梯而城拔，（云梯，可依云而立，所以瞰敌之城中也。）战不至交兵接刃而敌破，明於必胜之数也。
又曰：夫飞鸟之鸷也俯其首，猛兽之ㄑ也匿其爪，虎豹不外其牙，噬犬不见其齿。故用兵之道，示之以柔而迎之以刚，（迎，逆敌家。）示之以弱而乘之以强，为之欲歙而应之以张，（歙弱张强也。歙，读如胁。）将欲西如示之以东也。
又曰：神莫贵於天，势莫便於地，动莫急於时，用莫利於人。知此四者，兵之植也。然必待道而后行，可一用也。
又曰：古之兵，弓剑而已矣。糟柔无系，修戟无刺。（糟，柔木也。无系，无铁刃也。刺，锋也。糟，读如糟。）晚世之兵，隆冲以攻，渠忄詹以守，（隆，高也。冲所以临敌城。冲，突坏之。渠，堑也。一曰：渠，甲名。忄詹忄宪所以御也。）连弩以射，销车以斗。（车弓驽通一弦，以牛挽之，以刃着左右为机开发。）
又曰：古之伐国，不杀黄口，不获二毛，（黄口，幼少也。二毛，有白发。）於古为义，於今为笑。古之所以为治者，今之所以为乱也。
又曰：夫神农、伏羲，不施赏罚而民不为非，然而位政者不能废法而治民；（不能及神农伏羲也。）舜执干戚而服有苗，然而征伐者不能释甲兵而制强暴。（不能及舜也。）由此观之，法度者，所以论民俗而节缓急也。
桓范《世要论》曰：太古之初，民始有知则分争，分争群群则智者为之君长。君长立则兴兵。所从来久矣，虽圣帝明王，弗能废也，但用之以道耳。故黄帝战於阪泉，尧伐兜，舜征有苗，夏禹殷汤、周之文武皆用师克伐以取天下焉。
又曰：圣人之用兵也，将以利物不以害物也，将以救亡非以危存也，故不得已而用之也。以为战者危事，兵者凶器，不欲令好用之。故制法遗後，命将出师，虽胜敌而反犹以丧礼处之，明弗乐也。故曰好战者亡，忘战者危，不好不忘，天下之王也。
又曰：夫兵之要，在于修政；修政之要，在於得民心；得民心在於利之也。仁以受之，义以理之。故六马不和，造父不能以致远；民臣不附，汤武不能以立功。故兵之要在得众；得众者，善政之谓也。善政者，恤民之患，除民之害，故政善於内，则兵强於外也。
杜恕论曰：天生五材，民并用之，废一不可，谁能去兵！故兵之来也久矣。所以威不轨而昭文德，所以讨强暴而除残贼也。圣人以兴，乱人以废，废兴存亡皆兵之由也。昔五帝不能偃，况衰世乎？
又曰：滥杀无辜之民，以养不义之君，非兵之体也。殚天下之以立威成名，非兵之体也。虏其君，隶其臣，迁其社，易其民，非兵之体也。故夫霸王之用兵也，始之以义，终之以仁。将以存亡，非以亡存也；将以禁暴，非以为暴也。
又曰：兵之来也，以除不义而授德，克其国而不伤其民，废其君而不易其政，尊其俊秀，显其贤良，赈其孤寡，恤其穷困，百姓闻之，欣然箪食壶浆以迎其君，之迟也。以汤武之师用兵上也，谁与交锋而接刃哉？
又曰：所谓善用兵者，先弱敌而後战者也。若乃征之以义，以责其过；振之以武，以威其淫；怀之以德，以誓其民；置之以仁，以救其危。此四者，用兵之体，所谓因民之欲、乘民之力也。
又曰：治国家，理境内，施仁义，布德惠，明劝赏，黜幽昧，功臣附亲，士卒和辑，上下一心，君臣同德，指麾而响应，此上兵之体也。地广民众，主贤将能，国富，赏罚信，未至交兵而敌人亡遁，此次兵之体也。知地之形，因险厄之利，明奇正之变，审进退之宜，援χ而鼓之，黄尘四起，乃以决胜，此用兵之下，非兵之体也。
又曰：夫德义足以怀天下之民，事业足以当天下之急，选举足以得贤才之用，则兵之所加，若劲风振槁，此兵之体也。
《盐铁论》曰：兵者，凶器也。甲坚兵利，为天下殃。其母制子，故能久长；圣人法之，厌而不伤。
蒋子《万机论》曰：夫虎之为兽，水牛之为畜，殆似兵矣。夫虎爪牙既锋，胆力无伍，至於即豕也，卑俯而下之，必有扼喉之获。夫水牛不便速，角又乔，疏然处郊之野，朋游屯行，部队相伍。及其寝宿，因阵反御，若见兕虎抵角，牛全兕害矣。若用兵，恃强必鉴於虎，居弱必诫水牛，可谓攻取屠城而守必能全者矣。
刘向《新序》曰：上古之时，其民敦朴，故三皇教而不诛，无师而威，故善为国者不师，三皇之德也。至於五帝，有师旅之备而无用，故善师者不阵，五帝之谓也。汤伐桀，文王伐崇，武王伐纣，皆阵而不战，故善阵者不战，三王之谓也。及夏后之伐有扈，殷高宗讨鬼方，周宣王之征熏鬻，而不血刃，皆仁圣之惠、时化之风也。至齐桓侵蔡而蔡溃，伐楚而楚服，而强楚以致苞茅之贡於周室，北伐山戎使奉朝觐，三存亡，一继绝，九合诸侯，一匡天下，衣裳之会十有一，尝有大战亦不血刃。至晋文公，设虎皮之威，陈曳柴之伪，以破楚师而安中国，故曰善战者不死，晋文公之谓也。楚昭王遭阖闾之祸，国灭，昭王出亡，父老迎而笑之，昭王曰：“寡人不仁，不能守社稷，父老反笑，何无忧？寡人且从此入海矣。”父老曰：“有君若此，其贤也。”及申包胥请救，哭秦庭七日，秦君怜而救之。秦楚同心，遂走吴师，昭王反国。故善死者不亡，昭王之谓也。是故自晋文公已下至战国而暴兵始众，於是以强并弱，以大吞小。故强国务攻，弱国备守，合从连衡，群相攻伐。故战则称孙吴，守则称墨翟。至秦而以兵并天下，穷兵极武而亡。及项羽尚暴而灭，汉以宽仁而兴，故能扫除秦之苛暴矣。孝武皇帝攘服四夷，其後天下安然。故世之为兵者，其行事略可观也。
曰：乐毅以弱燕破强齐七十馀城者，齐无法故也。孙武以三万破楚二十万者，楚无法故也。韩信以寡众破赵二十万者，赵无法故也。近者曹操以八千破袁绍五万者，袁无法故也。此五子能以少克多者，军有法故也。故用兵无法，犹乘舟无楫，登马而不勒。是以良将思计如饥，存法如渴。所以战必胜，攻必拔也。
陈琳《书》曰：王者之师，有征无战。
《卫公兵法》曰：危阪高陵，溪谷险难，则用步卒。平原广衍，草浅地坚，则用车。追奔逐北，乘虚猎散，反覆百里，则用骑。故步为腹心，车为羽翼，骑为耳目，三者相侍，参合乃行。
卷二百七十二　兵部三
将帅上
《开元文字》曰：将，率也。
《春秋元命苞》曰：上天一星为郎将。
《左传》曰：楚子及诸侯围宋，宋公孙固如晋告急。（公孙固，宋庄公孙。）先轸曰：“报施救患，取威定霸，於是乎在矣。”（先轸，下军之佐原轸也。报宋赠马之施也。）狐偃曰：“楚始得曹而新婚於卫，若伐曹、卫，楚必救之，则齐、宋免矣。”（前年楚使申叔戍以逼齐。）於是乎於被庐，（晋常以礼改政令，敬其始也。被庐，晋地。）作三军，（闵元年晋献公作三军，令复大国之礼。）谋元帅。（中军师。）赵衰曰：“可。臣亟闻其言矣。说礼乐而敦诗书。诗书，义之府也；礼乐，德之则也；德义，利之本也。《夏书》曰：“赋纳以言，明试以功，车服以庸。（尚书，虞夏书也。赋纳以言观其志也，明试以功考其事也，车服以庸报其劳也。赋，犹取也。庸，功也。）君其试之。”乃使将中军，郄溱佐之；使狐偃将上军，让於狐毛，而佐之；（毛，狐偃之兄。）命赵衰为卿，让於栾枝、先轸。（栾枝，贞子也。栾宾之孙。）使栾枝将下军，先轸佐之。荀林父御戎，魏为右。（荀林父，中行桓子。）
《公羊传》曰：君将使射姑将，阳处父谏曰：“射姑民众不说，不可使将。”於是废将。
《战国策》曰：秦与赵兵相距长平，赵孝成王使赵奢之子将。蔺相如曰：“王以名使括，若胶柱而鼓瑟耳。此子徒能读其父奢书传，而不知合变也。”赵王不听。奢子括少时学兵法，言兵事，以天下莫能当。尝与其父言兵事，奢不能难，然不谓之善。其母问其故，奢曰：“兵，死地也。而乃易言之。赵若以为将，破军者必是儿。”及括将行，其母上书具言不可，曰：“始妾事其父，时为将，大王及宗室所赏者尽以与军吏士大夫，受命之日，不问家事。今此儿为将，东向而朝，军吏无敢仰视之者，王所赐金帛，归藏于家，而日视便利田宅买之。王以为如其父？父子异心，愿王毋遣。”王曰：“吾已决矣。”其母因曰：“即有如不称，妾得无随罪乎？王许之：“诺。”遂与秦军战，死，军败，数十万降秦，秦悉坑之。
  </div>
  <div class="pagination">
   <a href="太平御览_page214.html">
    上一页
   </a>
   <span>
    ...
   </span>
   <a href="太平御览_page210.html">
    210
   </a>
   <a href="太平御览_page211.html">
    211
   </a>
   <a href="太平御览_page212.html">
    212
   </a>
   <a href="太平御览_page213.html">
    213
   </a>
   <a href="太平御览_page214.html">
    214
   </a>
   <span class="current-page">
    215
   </span>
   <a href="太平御览_page216.html">
    216
   </a>
   <a href="太平御览_page217.html">
    217
   </a>
   <a href="太平御览_page218.html">
    218
   </a>
   <a href="太平御览_page219.html">
    219
   </a>
   <a href="太平御览_page220.html">
    220
   </a>
   <span>
    ...
   </span>
   <a href="太平御览_page216.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
