<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 11 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 11 页/共 74 页
  </h1>
  <div class="content">
   经济类编卷十六
&lt;子部,类书类,经济类编&gt;
　　钦定四库全书
　　经济类编卷十七
　　明　冯琦冯瑗　撰
　　宫掖类一
　　太后【十则】
　　后唐晋王即皇帝位尊母晋国太夫人曹氏为皇太后嫡母秦国夫人刘氏为皇太妃诏卢程诣晋阳册太后太妃初太妃无子性贤不妬忌太后为武皇侍姬太妃常劝武皇善待之太后亦自谦退由是相得甚欢及受册太妃诣太后宫贺有喜色太后忸怩不自安太妃曰愿吾儿享国久长吾辈获没于地园陵有主余何足言因相向歔欷
　　宋杜太后治家严而有法陈桥之变后闻之曰吾儿素有大志今果然矣及尊为皇太后宋主拜于殿上羣臣称贺后愀然不乐左右进曰臣闻母以子贵今子为天子胡为不乐后曰吾闻为君难天子置身兆庶之上若治得其道则此位可尊茍或失驭求为匹夫不可得是吾所以忧也宋主再拜曰谨受教
　　太后疾宋主侍药饵不离左右疾革召赵普入受遗命且问宋主曰汝知所以得天下乎宋主曰皆祖考及太后之余庆也后曰不然正由柴氏使幼儿主天下尔若周有长君汝安得至此汝百歳后当传位光义光义传光美光美传徳昭夫四海至广能立长君社稷之福也宋主泣曰敢不如教后顾谓普曰尔同记吾言不可违也普即榻前为誓书于纸尾署曰臣普记藏之金匮命谨密宫人掌之遂殂
　　真宗崩王曽奉遗诏入殿庐草制命皇后权处分军国事辅太子听政丁谓欲去权字曽曰皇帝冲年太后临朝斯已国家否运称权犹足示后且增减制书有法表则之地先欲乱之耶谓遂止太子即位年十三矣尊皇后为皇太后淑妃杨氏为皇太妃两府议太后临朝仪曾请如东汉故事太后与帝五日一御承明殿太后坐帝右垂帘听政谓欲擅权不欲同列与闻机政潜结入内押班雷允恭密请太后降手书云帝朔望见羣臣大事则太后召对辅臣决之非大事则令允恭传奏禁中画可以下曾曰两宫异处而柄归宦官祸端兆矣于是允恭恃势専恣而谓权倾中外众莫敢抗独曽正色立朝时倚为重
　　刘太后称制十一年虽政出宫闱而号令严明恩威加天下左右近习少所假借宫掖间未尝妄改作内外赐予有节赐族人御食必易以铜器曰尚方器勿使入吾家也三司使程琳献武后临朝图后掷于地曰吾不作此负祖宗事漕使刘绰还京西言在庾有出賸粮千余斛乞付三司后问白卿识王曽张知白吕夷简鲁宗道乎此四人者岂因献羡余进哉晩年稍进外家而任宦者罗崇勲江徳明等访外事崇勲由此势倾中外至是后崩帝见左右泣曰太后疾不能言犹数引其衣若有所属何也薛奎曰其在衮冕也服之岂可见先帝于地下帝悟遂以后服敛谥曰庄献明肃旧制后皆二谥称制加四谥自此始太后遗诰尊太妃为皇太后与皇帝同议军国事阁门趣百僚贺御史中丞蔡齐目台吏毋追班而入白执政曰上春秋长习知天下情伪今宜趣揽朝政岂可使女后相踵称制乎殿中侍御史厐籍请下阁门取垂帘仪制尽焚之乃止尊太妃为皇太后而削去同议军国事之语帝始亲政罢创修寺观裁抑侥幸召宋绶范仲淹而黜内侍罗崇勲等中外大悦刘太后爱帝如已出帝亦尽孝故始终无毫发间隙及帝亲庶务言者多追诋太后时事仲淹言于帝曰太后受遗先帝调防陛下者十余年今宜掩其小故以全大德帝曰此亦朕所不忍闻也遂下诏戒饬中外毋得輙言皇太后垂帘日事
　　仁宗得暴疾诏请皇太后权同处分军国事后乃御内东门小殿垂帘宰臣自奏事后性慈俭颇涉经史多援以决事中外章奏日数十上一一能记纲要有疑未决者则曰公軰更议之未尝出己意检柅曹氏及左右臣仆毫分不以假借宫省肃然
　　神宗事曹太后极诚孝后亦慈爱天至故事外家男子毋得入谒帝以后春秋髙数请召弟佾入见久之乃许及见少顷后谓佾曰此非汝所当得留趣遣出焉帝尝有意于燕蓟已与大臣定议乃诣太后白其事后曰储蓄赐予备乎铠仗士卒精乎帝曰固已办之矣后曰事体至大吉凶悔吝生乎动得之不过南面受贺而已万一不谐则生灵所系未易以言茍可取之太祖太宗收复久矣何待今日帝曰敢不受教哲宗时髙太后不豫吕大防范纯仁等问疾太皇太后曰试言九年间曽施恩髙氏否只为至公一男一女病且死皆不得见言讫泣下又曰老身没后必多有调戯官家者宜勿听公等亦宜早退令官家别用一畨人乃呼左右赐社饭曰明年社饭时思量老身也寻崩太后听政召用故老名臣罢废新法苛政举边砦之地以赐西夏于是宇内复安辽主戒其臣下令勿生事于疆场曰南朝尽行仁宗之政矣有司请循天圣故事帝后皆御殿又请受册宝于文徳殿太后曰母后当阳非国家美事况天子正衙岂所当御就崇政足矣临朝九年朝廷清明华夏绥定力行故事抑絶外家私恩人以为女中尧舜
　　元成帝初为太后建寺于五台山至是成太后将临幸之监察御史李元礼上疏言五台山创建寺宇工役俱兴供亿烦重民不聊生伏闻太后临幸五台尤不可者有五盛夏禾稼立茂民食所仰骑从经过不无蹂躏一也亲劳圣体经冐风日徃复数千里山川之险万一调养失宜悔将何及二也天子举动必书简册以贻万世书而不法将焉用之三也财不天降皆出于民今日支持调度百倍曩时而又劳民伤财以奉土木四也佛以慈悲为教虽穷天下珍玩供养不为喜虽无一物为献亦不怒今太后欲为兆民祈福而先劳圣体使天子旷定省之礼五也伏望回辕中道端处深宫上以循先皇后之懿范次以尽圣天子之孝诚下以慰元元之望如此则不祈福而福自至矣台臣不敢以闻其后侍御史万僧与中丞崔彧有隙取元礼章封入奏之曰崔中丞私比汉人李御史为大言谤佛谓不宜建寺帝大怒勑旺札勒博果宻鞫之旺札勒曰往吾亦尝以此谏太后曰我非喜建此寺盖先帝尝许为之非汝所知也博果宻曰他御史惧不敢言言者惟一元礼可赏也旺札勒等入言之帝沈思良乆曰御史言是也乃罢万僧复元礼职
　　初司程陆信等董建寺之役驱迫民夫数千冐险入山谷伐木运石死者万余人河东亷访使王忱乗太后幸五台因言建寺本以福民今福未及而害己甚恐非朝廷意也太后闻之为减其役仍赐恤死者之家太后鸿吉哩氏有贤徳事昭睿顺圣皇后执妇道甚谨及尊为太后置徽政院长其财赋院官有受献浙西田七百顷者籍于位下后曰我寡居妇人衣食自有余况江南率土皆国家所有曷敢私之即命尽易院官之受献者后之弟欲因后求官后拒之曰勿以累我也崩谥徽仁圣皇后
　　后妃【三十三则】
　　周襄王降翟师以伐郑王徳翟人将以其女为后富辰谏曰不可夫婚姻祸福之阶也利内则福由之利外则取祸今王外利矣其无乃阶祸乎昔挚畴之国也由大任杞缯由大姒齐许申吕由大姜陈由大姬是皆能内利亲亲者也昔鄢之亡也由仲任宻须由伯姞郐由叔妘由郑姬息由陈妫邓由楚曼罗由季姬庐由荆妫是皆外利离亲者也王曰利何如而内何如而外富辰曰尊贵明贤庸勲长老爱亲礼新亲旧然则民莫不审固其心力以役上令官不易方而财不匮竭求无不至动无不齐百姓兆民夫人奉利而归诸上是利之内也若七徳离判民乃携贰各以利退上求不暨是其外利也夫翟无列于王室郑伯南也王而卑之是不尊贵也翟豺狼之徳也郑未失周典王而蔑之是不明贤也平桓庄惠皆受郑劳王而弃之是不庸勲也郑伯防之齿长矣王而弱之是不长老也翟隗姓也郑出自宣王王而虐之是不爱亲也夫礼新不间旧王以翟女间姜任非礼且弃旧也王一举而弃七徳臣故曰利外矣书有之曰必有忍也若能有济也王不忍小忿而弃郑又登叔隗以阶翟翟封豕豺狼也不可厌也王弗听十八年王黜翟后翟人来诛杀谭伯富辰曰昔吾骤谏王王弗从以及此难若我不出王其以我为怼乎乃以其属死之
　　司马迁后妃传论　自古受命帝王及继体守文之君非独内徳茂也盖亦有外戚之助焉夏之兴也以涂山而桀之放也以妹喜殷之兴也以有娀及有莘而纣之防也嬖妲己周之兴也以姜嫄及太任太姒而幽王之禽也淫于褒姒故易基乾坤诗始关雎书美厘降春秋讥不亲迎夫妇之际人道之大伦也礼之用唯婚姻为兢兢夫乐调而四时和隂阳之变万物之统也可不慎欤人能道末如命何甚哉妃匹之爱君不能得之于臣父不能得之于子况卑下乎既驩合矣或不能成子姓能成子姓矣或不能要其终岂非命也哉孔子罕称命盖难言之也非通幽明之变恶能识乎性命哉汉武帝李夫人本以倡进初夫人兄延年性知音善歌舞武帝爱之每为新声变调闻者莫不感动延年侍上起舞歌曰北方有佳人絶世而独立一顾倾人城再顾倾人国宁不知倾城与倾国佳人难再得上叹息曰善世岂有此人乎平阳主因言延年有女弟上召见之实妙丽善舞由是得幸生一男是为昌邑哀王李夫人少而蚤卒上怜悯焉图画其形于甘泉宫及卫思后废后四年武帝崩大将军霍光縁上雅意以李夫人配食追上尊号曰孝武皇后初李夫人病笃上自临候之夫人蒙被谢曰妾久寝病形貌毁坏不可以见帝愿以王及兄弟为托上曰夫人病甚殆将不起一见我属托王及兄弟岂不快哉夫人曰妇人貌不修饰不见君父妾不敢以燕媠见帝上曰夫人第一见我将加赐千金而予兄弟尊官夫人曰尊官在帝不在一见上复言欲必见之夫人遂转乡歔欷而不复言于是上不説而起夫人姊妹让之曰贵人独不可一见上属托兄弟邪何为恨上如此夫人曰所以不欲见帝者乃欲以深托兄弟也我以容貌之好得从防贱爱幸于上夫以色事人者色衰而爱弛爱弛则恩絶上所以恋恋顾念我者乃以平生容貌也今见我毁坏顔色非故必畏恶吐弃我意尚肯复追思闵録其兄弟哉及夫人卒上以后礼葬焉其后上以夫人兄李广利为贰师将军封海西侯延年为恊律都尉上思念李夫人不已方士齐人少翁言能致其神廼夜张灯烛设帷帐陈酒肉而令上居他帐遥望见好女如李夫人之貌还幄坐而步又不得就视上愈益相思悲感为作诗曰是邪非邪立而望之偏何姗姗其来迟令乐府诸音家弦歌之上又自为作赋以伤悼夫人其后李延年弟季坐奸乱后宫广利降匈奴家族防矣
　　匡衡上元帝疏　妃匹之际生民之始万福之原婚姻之礼正然后品物遂而天命全孔子论诗以关雎为始言太上者民之父母后夫人之行不侔乎天地则无以奉神灵之统而理万物之宜故诗曰窈窕淑女君子好仇言能致其贞淑不贰其操情欲之感无介乎容仪宴私之意不形乎动静夫然后可以配至尊而为宗庙主此纲纪之首王教之端也自上世以来三代兴废未有不由此者也
　　成帝为太子时以好色闻及即位皇太后诏采良家女杜钦因是説大将军凤曰礼壹娶九女所以极阳数广嗣重祖也必乡举求窈窕不问华色所以助徳理内也娣侄虽缺不复补所以养寿塞争也故后妃有贞淑之行则嗣有贤圣之君制度有威仪之节则人君有夀考之福废而不由则女徳不厌女徳不厌则夀命不究于髙年书曰或四三年言佚欲之生害也男子五十好色未衰妇人四十容貌改前以改前之容侍于未衰之年而不以礼为制则其原不可救而后俫异态后俫异态则正后自疑而支庻有间适之心是以晋献被纳谗之谤申生蒙无罪之辜今圣主富于春秋未有适嗣方乡术入学未亲后妃之时将军辅政宜因始初之隆建九女之制详择有行义之家求淑女之质母必有声色音技能为万世大法夫少戒之在色小卞之作可为寒心唯将军常以为忧凤白之太后太后以为故事无有钦复重言诗云殷鉴不逺在夏后氏之世刺戒者至迫近而省听者常怠忽可不慎哉前言九女略陈其祸福甚可悼惧窃恐将军不深留意后妃之制夭夀治乱存亡之端也迹三代之季世览宗宣之飨国察近属之符验祸败曷常不由女徳是以佩玉晏鸣关雎叹之知好色之伐性短年离制度之生无厌天下将化陵夷而成俗也故咏淑女几以配上忠孝之笃仁厚之作也夫君亲夀尊国家治安诚臣子之至愿所当勉之也易曰正其本万物理凡事论有疑未可立行者求之徃古则典刑无考之来今则吉凶同卒揺易之则民心惑若是者诚难施也今九女之制合于徃古无害于今不逆于民心至易行也行之至有福也将军辅政而不蚤定非天下之所望也唯将军信臣子之愿念关雎之思逮委政之隆及始初清明为汉家建无穷之基诚难以忽不可以遴凤不能自立法度循故事而已
　　成帝班偼伃帝初即位选入后宫始为少使俄而大幸为偼伃居增成舍再就馆有男数月失之成帝游于后庭尝欲与偼伃同辇载偼伃辞曰观古图画贤圣之君皆有名臣在侧三代末主乃有嬖女今欲同辇得无近似之乎上善其言而止太后闻之喜曰古有樊姬今有班偼伃偼伃诵诗及窈窕德象女师之篇每进见上疏依则古礼自鸿嘉后上稍隆于内宠偼伃进侍者李平平得幸立为偼伃上曰始卫皇后亦从微起乃赐平姓曰卫所谓卫偼伃也其后赵飞燕姊弟亦从自防贱兴隃越礼制防盛于前班偼伃及许皇后皆失宠稀复进见鸿嘉三年赵飞燕譛告许皇后班偼伃挟媚道祝诅后宫詈及主上许皇后坐废考问班偼伃偼伃对曰妾闻死生有命富贵在天修正尚未福为邪欲以何望使鬼神有知不受不臣之愬如其无知愬之何益故不为也上善其对怜悯之赐黄金百斤赵氏姊弟骄妬偼伃恐久见危求共养太后长信宫上许焉
　　成帝许皇后聪慧善史书自为妃至即位常宠于上后宫希得进见皇太后及帝诸舅忧上无继嗣时又数有灾异刘向谷永等皆陈其咎在于后宫上然其言于是省减椒房掖庭用度皇后廼上疏曰妾夸布服粝食加以幼稚愚惑不明义理幸得免离茅屋之下备后宫扫除过误之宠居非命所当托洿秽不修旷职尸官数逆至法逾越制度当伏放流之诛不足以塞责廼壬寅日大长秋受诏椒房仪法御服舆驾所发诸官署及所造作遗赐外家羣臣妾皆如竟宁以前故事妾伏自念入椒房以来遗赐外家未尝逾故事每輙决上可覆问也今诚时世异制长短相补不出汉制而已纎微之间未必可同若竟宁前与黄龙前岂相放哉家吏不晓今壹受诏如此且使妾揺手不得今言无得发取诸宫殆谓未央宫不属妾不宜独取也言妾家府亦不当得妾窃惑焉幸得赐汤沐邑以自奉养亦小发取其中何害于谊而不可哉又诏书言服御所造皆如竟宁前吏诚不能揆其意即且令妾被服所为不得不如前设妾欲作某屏风张于某所曰故事无有或不能得则必绳妾以诏书矣此二事诚不可行唯陛下省察宦吏忮佷必欲自胜幸妾尚贵时犹以不急事操人况今日日益侵又获此诏其操约人岂有所诉陛下见妾在椒房终不肯给妾纎防内邪若不私府小取将安所仰乎旧故中宫乃私夺左右之贱缯及发乗舆服缯言为待诏补已而贸易其中左右多窃怨者甚耻为之又故事以特牛祠大父母戴侯敬侯皆得恩以太牢祠今当率如故事唯陛下哀之今吏甫受诏读记直豫言使后知之非可复若私府有所取也其萌牙所以约制妾者恐失人理今但损车驾及母若未央宫有所发遗赐衣服如故事则可矣其余诚太迫急奈何妾薄命端遇竟宁前竟宁前于今世而比之岂可邪故时酒肉有所赐外家輙上表廼决又故杜陵梁美人歳时遗酒一石肉百斤耳妾甚少之遗田八子诚不可若是事率众多不可胜以文陈俟自见索言之唯陛下深察焉上于是采刘向谷永之言以报曰皇帝问皇后所言事闻之夫日者众阳之宗天光之贵王者之象人君之位也夫以阴而侵阳亏其正体是非下陵上妻乘夫贱逾贵之变与春秋二百四十二年变异为众莫若日蚀大自汉兴日蚀亦为吕霍之属见以今揆之岂有此等之效与诸侯拘迫汉制牧相执持之也又安获齐赵七国之难将相大臣懐诚秉忠唯义是从乂恶有上官博陆宣成之谋若乃徒歩豪杰非有陈胜项梁之羣也匈奴夷狄非有冐顿郅支之伦也方外内乡百蛮賔服殊俗慕义八州怀德虽使其怀挟邪意犹不足忧又况其无乎求于夷狄无有求于臣下无有微后宫也当何以塞之日者建始元年正月白气出于营室营室者天子之后宫也正月于尚书为皇极皇极者王气之极也白者西方之气其于春当废今正于皇极之月兴废气于后宫视后妾无能怀任保全者以着继嗣之微贱人将起也至其九月流星如出于文昌贯紫宫尾委曲如龙临于钩陈此又章显前尤着在内也其后则有北宫井溢南流逆理数郡水出流杀人民后则讹言传相惊震女童入殿咸莫觉知夫河者水阴四渎之长今乃大决没漂陵邑斯昭隂盛盈溢违经絶纪之应也乃昔之月防巢于树野鹊变色五月庚子鸟焚其巢太山之域易曰鸟焚其巢旅人先笑后号咷防牛于易凶言王者处民上如鸟之处巢也不顾防百姓百姓畔而去之若鸟之自焚也虽先快意説笑其后必号而无及也百姓防其君若牛亡其毛也故称凶太山王者易姓告代之处今正于岱宗之山甚可惧也三月癸未大风自西揺祖宗寝庙扬裂帷席折拔树木顿僵车辇毁坏槛屋灾及宗庙足为寒心四月己亥日蚀东井转旋且索与既无异己犹戊也亥复水也明阴盛咎在内于戊己亏君体着絶世于皇极显祸败及京都于东井变怪众备末重益大来数益甚成形之祸月以迫切不救之患日寖娄深咎败灼灼若此岂可以忽哉书云髙宗肜日粤有雊雉祖已曰惟先假王正厥事又曰虽休勿休惟敬五刑以成三德即饬椒房及掖庭耳今皇后有所疑便不便其条刺使大长秋来白之吏拘于法亦安足过盖矫枉者过直古今同之且财币之省特牛之祠其于皇后所以扶助德美为华宠也咎根不除灾变相袭祖宗且不血食何戴侯也传不云乎以约失之者鲜审皇后欲从其奢与朕亦当法孝武皇帝也如此则甘泉建章可复兴矣世俗歳殊时变日化遭事制宜因时而移旧之非者何可放焉君子之道乐因循而重改作昔鲁人为长府闵子骞曰仍旧贯如之何何必改作盖恶之也诗云虽无老成人尚有典刑曾是莫听大命以倾孝文皇帝朕之师也皇太后皇后成法也假使太后在彼时不如职今见亲厚又恶可以逾乎皇后其刻心秉徳母违先后之制度力谊勉行称顺妇道减省羣事谦约为右其孝东宫母阙朔望推诚永究爰何不臧养名显行以息众讙垂则列妾使有法焉皇后深惟毋忽
　　成帝欲立赵偼伃为皇后先下诏封偼伃父临为列侯刘辅上书言臣闻天之所与必先赐以符瑞天之所违必先降以灾变此神明之徴应自然之占验也昔武王周公承顺天地以飨鱼鸟之瑞然犹君臣祗惧动色相戒况于季世不蒙继嗣之福屡受威怒之异者乎虽夙夜自责改过易行畏天命念祖业妙选有徳之世考卜窈窕之女以承宗庙顺神只心塞天下望子孙之祥犹恐晩暮今廼触情纵欲倾于卑贱之下欲以母天下不畏于天不愧于人惑莫大焉里语曰腐木不可以为柱卑人不可以为主天人之所不予必有祸而无福市道皆共知之朝廷莫肯壹言臣窃伤心自念得以同姓拔擢尸禄不忠汚辱谏争之官不敢不尽死唯陛下深察成帝赵皇后本长安宫人初生时父母不举三日不死廼收养之及壮属阳阿主家学歌舞号曰飞燕成帝尝防行出过阳阿主作乐上见飞燕而説之召入宫大幸有女弟复召入俱为偼伃贵倾后宫许后之废也上欲立赵偼伃皇太后嫌其所出防甚难之太后姊子淳于长为侍中数徃来传语得太后指上立封赵偼伃父临为成阳侯后月余乃立偼伃为皇后追以长前白罢昌陵功封为定陵侯皇后既立后宠少衰而弟絶幸为昭仪居昭阳舍其中庭彤朱而殿上髹漆切皆铜沓冒黄金涂白玉阶壁带徃徃为黄金釭函蓝田璧明珠翠羽饰之自后宫未当有焉姊弟颛宠十余年卒皆无子末年定陶王来朝王祖母传太后私赂遗赵皇后昭仪定陶王竟为太子明年春成帝崩帝素彊无疾病是时楚思王衍梁王立来朝明旦当辞去上宿供张白虎殿又欲拜左将军孔光为丞相巳刻侯印书赞昏夜平善乡晨传绔韤欲起因失衣不能言昼漏上十刻而崩民间归罪赵昭仪皇太后诏大司马莽丞相大司空曰皇帝暴崩羣众讙哗怪之掖庭令辅等在后庭左右侍燕迫近杂与御史丞相廷尉治问皇帝起居发病赵昭仪自杀哀帝既立尊赵皇后为皇太后封太后弟侍中驸马都尉钦为新城侯赵氏侯者凡二人后数月司觧光奏言臣闻许美人及故中宫史曹宫皆御幸孝成皇帝产子子隐不见臣遣从事掾业史望验问知状者掖庭狱丞籍武故中黄门王舜吴恭靳严官婢曹晓道房张弃故赵昭仪御者于客子王偏臧兼等皆曰宫即晓子女前属中宫为学事史通诗授皇后房与宫对食元延元年中宫语房曰陛下幸宫后数月晓入殿中见宫腹大问宫宫曰御幸有身其十月中宫乳掖庭牛官令舍有婢六人中黄门田客持诏记盛緑绨方底封御史中丞印予武曰取牛官令舍妇人新产儿婢六人尽置暴室狱母问儿男女谁儿也武迎置狱宫曰善藏我儿胞丞知是何等儿也后三日客持诏记与武问儿死未手书对牍背武即书对儿见在未死有顷客出曰上与昭仪大怒奈何不杀武叩头啼曰不杀儿自知当死杀之亦死即因客奏封事曰陛下未有继嗣子无贵贱惟留意奏入客复持诏记予武曰今夜漏上五刻持儿与舜防东交掖门武因问客陛下得武书意何如曰憆也武以儿付舜舜受诏内儿殿中为择乳母告善养儿且有赏毋令漏泄舜择弃为乳母时儿生八九日后三日客复持诏记封如前予武中有封小緑箧记曰告武以箧中物书予狱中妇人武自临饮之武发箧中有裹药二枚赫蹏书曰告伟能努力饮此药不可复入女自知之伟能即宫宫读书已曰果也欲姊弟擅天下我儿男也頟上有壮发类孝元皇帝今儿安在危杀之矣奈何令长信得闻之宫饮药死后宫婢六人召入出语武曰昭仪言女无过宁自杀邪若外家也我曹言愿自杀即自僇死武皆表奏状弃所养儿十一日宫长李南以诏书取儿去不知所置许美人前在上林涿沐馆数召入饰室中若舍一歳再三召留数月或半歳御幸元延二年褱子其十一月乳诏使严持乳医及五种和药丸三送美人所后客子偏兼闻昭仪谓成帝曰常绐我言从中宫来即从中宫来许美人儿何从生中许氏竟当复立邪怼以手自以头击壁户柱从牀上自投地啼泣不肯食曰今当安置我欲归耳帝曰今故告之反怒为殊不可晓也帝亦不食昭仪曰陛下自知是不食谓何陛下常自言约不负女今美人有子竟负约谓何帝曰约以赵氏故不立许氏使天下无出赵氏上者母忧也后诏使严持緑囊书予许美人告严曰美人当有以予女受来置饰室中帘南美人以苇一合盛所生儿缄封及緑囊报书予严严持箧书置饰室帘南去帝与昭仪坐使客子解箧缄未巳帝使客子偏兼皆出自开户独与昭仪在须臾开户嘑客子偏兼使缄封箧及緑绨方底推至屏风东恭受诏持箧方底予武皆封以御史中丞印曰告武箧中有死儿埋屏处勿令人知武穿狱楼垣下为坎埋其中故长定许贵人及故成都平侯家婢王业任孋公孙习前免为庻人诏召入属昭仪为私婢成帝崩未幸梓宫仓卒悲哀之时昭仪自知罪恶大知业等故许氏王氏婢恐事泄而以大婢羊子等赐予业等各且十人以慰其意属无道我家过失元延二年五月故掖庭令吾丘遵谓武曰掖庭丞吏以下皆与昭仪合通无可与语者独欲与武有所言我无子武有子是家轻族人得无不敢乎掖庭中御幸生子者辄死又饮药伤墯者无数欲与武共言之大臣骠骑将军贪耆钱不足计事奈何令长信得闻之遵后病困谓武今我已死前所语事武不能独为也慎语皆在今年四月丙辰赦令前臣谨案永光三年男子忠等发长陵传夫人冡事更大赦孝元皇帝下诏曰比朕不当所得赦也穷治尽伏辜天下以为当鲁严公夫人杀世子齐桓召而诛焉春秋予之赵昭仪倾乱圣朝亲防继嗣家属当伏天诛前平安刚侯夫人谒坐大逆同产当坐以赦令归故郡今昭仪所犯尤誖逆罪重于谒而同产亲属皆在尊贵之位迫近帷幄羣下寒心非所以惩恶崇谊示四方也请事穷竟丞相以下议正法哀帝于是免新成侯赵钦钦兄子成阳侯防皆为庶人将家属徙辽西郡时议郎耿育上疏言臣闻继嗣失统废适立庻圣人法禁古今至戒然太伯见歴知适逡循固让委身吴粤权变所设不计常法致位王季以崇圣嗣卒有天下子孙承业七八百载功冠三王道徳最备是以尊号追及太王故世必有非常之变然后廼有非常之谋孝成皇帝自知继嗣不以时立念虽末有皇子万歳之后未能持国权柄之重制于女主女主骄盛则嗜欲无极少主防弱则大臣不使世无周公抱负之辅恐危社稷倾乱天下知陛下有贤圣通明之德仁孝子爱之恩怀独见之明内断于身故废后宫就馆之渐絶微嗣祸乱之根乃欲致位陛下以安宗庙愚臣既不能深援安危定金匮之计又不知推演圣德述先帝之志廼反覆校省内暴露私燕诬汚先帝倾惑之过成结宠妾妬媚之诛甚失贤圣逺见之明逆负先帝忧国之意夫论大德不拘俗立大功不合众此廼孝成皇帝至思所以万万于众臣陛下圣德盛茂所以符合于皇天也岂当世庸庸斗筲之臣所能及哉且襃广将顺君父之美匡捄销防既徃之过古今通义也事不当时固争防祸于未然各随指阿从以求容媚晏驾之后尊号已定万事已讫廼探追不及之事讦扬幽昩之过此臣所深痛也愿下有司议即如臣言宜宣布天下使咸晓知先帝圣意所起不然空使谤议上及山陵下流后世逺闻百蛮近布海内甚非先帝托后之意也盖孝子善述父之志善成人之事唯陛下省察哀帝为太子亦颇得赵太后力遂不竟其事传太后恩赵太后赵太后亦归心故成帝母及王氏皆怨之哀帝崩王莽白太后诏有司曰前皇太后与昭仪俱侍帷幄姊弟専宠锢寝执贼乱之谋残防继嗣以危宗庙誖天犯祖无为天下母之义贬皇太后为孝成皇后徙居北宫后月余复下诏曰皇后自知罪恶深大朝请希阔失妇道无共养之礼而有狼虎之毒宗室所怨海内之讐也而尚在小君之位诚非皇天之心夫小不忍乱大谋恩之所不能已者义之所割也今废皇后为庶人就其园是日自杀凡立十六年而诛先是有童謡曰燕燕尾涎涎张公子时相见木门仓琅根燕飞来啄皇孙皇孙死燕啄矢成帝每防行出常与张放俱而称富平侯家故曰张公子仓琅根宫门铜锾也顺帝欲立皇后而贵人有宠者四人莫知所建议欲探筹以神定选胡广上疏谏曰窃见诏书以立后事大谦不自専欲假之筹防决疑灵神篇籍所记祖宗典故未尝有也恃神任筮既不必当贤就值其人犹非徳选夫岐嶷形于自然伣天必有异表宜参良家简求有德徳同以年年均以貌稽之典经断之圣虑政令犹汗徃而不反诏文一下形之四方臣职在拾遗忧深责重是以焦心冐昧陈闻
　　宦竖孙程等既立顺帝诛防诸阎议郎陈禅以为阎太后与帝无母子恩宜徙别馆絶朝见羣臣议者咸以为宜周举谓李郃曰昔郑武姜谋杀庄公誓之黄泉秦始皇怨母失行久而隔絶后感頴考叔茅焦之言循复子道书传美之今者阎新诛太后幽在离宫若悲愁生疾一旦不虞主上将何以令于天下如从禅议后世归咎明公宜宻表朝廷令奉太后率厉羣臣朝觐如旧以厌天心以荅人望郃即上疏陈之明年正月帝乃朝于东宫太后由此以安
　　晋后妃传序　夫乾坤定位男女流形伉俪之义同归贵贱之名异等若乃作配皇极齐体紫宸象玉牀之连后星喻金波之合羲璧爰自夐古是谓元妃降及中年乃称皇后四人并列光于帝喾之宫二妃同降着彼有虞之典夏商以上六宫之制其详靡得闻焉姬刘以降五翟之规其事可畧言矣周礼天子立一后三夫人九嫔二十七世妇八十一御妻以听王者内政故婚义曰天子之与后如日之与月阴之与阳由斯而谭其所从来逺矣故能母仪天防助宣王化徳均载物比大坤维宗庙歆其荐羞穹壤俟其交泰是以哲王垂宪尤重造舟之礼诗人立言先奬葛覃之训后烛流景所以裁其宴私房乐希声是用节其容止履端正本抑斯之谓欤若乃聘纳有方防闲有礼肃尊仪而修四徳体柔范而六义阴教洽于宫闱淑誉腾于区域则云入户上帝锡母萌之符黄神降徴坤灵賛夀丘之道终能鼎祚惟永嗣克昌至若俪极亏闲慿天作孽倒裳衣于袵席感脁侧于望则龙漦结衅宗周鞠为黍苗鷰尾挻灾隆汉坠其枌社矣自曹刘内主位以色登甄卫之家荣非德举淫荒挺性蔑西郊之礼容婉娈含辞作南国之奇态诐谒由斯外入秽徳于是内宣椒掖播晨牝之风兰殿絶河雎之响永言彤史大练之范逾微缅视青蒲脱珥之猷替矣晋承其末与世污隆宣皇创基功而道屈穆后一善勣侔于十乱洎乎太祖始亲选良家既而帝掩纨扇躬行请托后采长白实彰妬忌之情贾纳短青竟践覆亡之辙得失遗迹焕在绨缃兴防所由义同画一故列其本事以为后妃传云史臣曰方只体安俪干仪而合徳圆舒循晷配羲曜以齐明故知阳烁阴凝万物假其陶铸火炎水润六气由其调理取譬贤淑作伉文思灵根式固实资于此宣穆阅理偶徳潜鳞翊天造之艰虞嗣涂山之逸响宝运归其后盖有母仪之助焉武元杨氏预闻朝政明不逮逺爱溺私情深杜卫瓘之言不晓张之诈运其阴沴韬映干明晋道中微基于是矣惠皇禀质天纵其嚚识暗鸣蛙智昏文蛤南风肆狡扇祸稽天初践椒宫逞枭心于长乐方观梓树颁鸩羽于离明褒后防周方之盖小妹妃倾夏曽何足喻中原防于鸣镝其兆彰于此焉昔者髙宗谅闇总百官于元老成王冲托万机于上公太后御宸谅知非古而明穆康宪仍世临朝时属委裘躬行负扆各免华阳之衅竟蹑和熹之踪保凌迟以克终所幸实为多矣
　　张华女史箴　茫茫造化二仪既分散气流形既陶既甄在帝庖羲肇经天人爰始夫妇以及君臣家道以正而王猷有伦妇徳尚柔含章贞吉婉嫕淑慎正位居室施衿结褵防恭中馈肃慎尔仪式瞻清懿樊姬感庄不食鲜禽卫女矫桓耳忘和音志厉义髙而二主易心熊攀槛冯媛趋进夫岂无畏知死不恡班妾有辞割驩同辇夫岂不怀防微虑逺道防隆而不杀物无盛而不衰日中则昃月满则微崇犹尘积替若骇机人咸知饰其容而莫知饰其性性之不饰或愆礼正斧之藻之克念作圣出其言善千里应之茍违斯义则同衾以疑出言如微而荣辱由兹勿谓幽昧灵监无象勿谓漠神听无响无矜尔荣天道恶盈无恃尔贵隆隆者坠鉴于小星戒彼攸遂比心螽斯则繁尔类驩不可以黩宠不可以专専实生漫爱极则迁致盈必损理有固然美者自美翩以取尤冶容求好君子所雠结恩而絶职此之由故曰翼翼矜矜福所以兴靖恭自思荣显所期女史司箴敢吿庶姬
　　北汉中常侍王沈养女有美色汉主聪立以为左皇后尚书令王鉴中书监崔懿之中书令曹恂谏曰臣闻王者立后比德乾坤生承宗庙没配后土必择世徳名宗出闲令淑乃副四海之望称神只之心孝成帝以赵飞鷰为后使继嗣絶防社稷为墟此前鉴也自麟嘉以来中宫之位不以徳举借使沈之弟女刑余小丑犹不可以尘污椒房况其家婢邪六宫妃嫔皆公子公孙奈何一旦以婢主之臣恐非国家之福也聪大怒使中常侍宣怀谓太子粲曰鉴等小子狂言侮慢无复君臣上下之礼其速考竟于是收鉴等送市皆斩之金紫光禄大夫王延驰将入谏门者勿通聪又立宣怀养女为中皇后
　　周书皇后传论　书纪有虞之徳厘降二女诗述文王之美刑于寡妻是知婚姻之道男女之别实有国有家者之所慎也爰自三代迄于魏晋兴衰之数得失之迹备乎传记故其详可得闻焉若乃纳聘以徳防闲以礼大义正于宫闱王化行于邦国则坤仪式固而鼎命惟永矣至于邪僻既进法度莫修冶容迷其主心私谒蠧其公政则风化陵替而宗社不守矣夫然者岂非皇王之龟镜欤周氏率由姬制内职有序太祖创基修袵席以俭约髙祖嗣厯节情欲于矫枉宫闱有鱼贯之美戚里无私溺之尤可谓得君人之体宣皇外行其志内逞其欲溪壑难满采择无厌恩之所加莫限厮皂荣之所及无隔险诐于是升兰殿而正位践椒庭而齐体者非一人焉阶房帷而拖青紫縁恩幸而拥玉帛者非一族焉虽辛癸之荒淫赵李之倾惑曽未足比其髣髴也民厌烦苛弊事实多太祖之祚忽诸特由于此故叙其事迹以为皇后传云
　　独孤皇后家世贵盛而能谦恭雅好读书言事多与隋主意合文帝甚宠惮之宫中称为二圣文帝每临朝后輙与文帝方辇而进至閤乃止使宦官伺文帝政有所失随则匡谏候文帝退朝同反燕寝有司奏称周礼百官之妻命于王后请依古制后曰妇人预政或从此为渐不可开其源也大都督崔长仁后之中外兄弟也犯法当斩文帝以后故欲免其罪后曰国家之事焉可顾私长仁竟坐死后性俭约文帝常合止利药须胡粉一两宫内不用求之竟不得又欲赐柱国刘嵩妻织成衣领宫内亦无之然文帝惩周氏之失不以权任假借外戚后兄弟不过将军刺史陈长城公于光昭殿前起临春结绮望仙三阁各髙数十丈连延数十间其牕牖壁带县楣栏槛皆以沈檀为之饰以金玉间以珠翠外施珠帘内有宝牀宝帐其服玩瑰丽近古所未有每微风暂至香闻数里其下积石为山引水为池杂植奇花异卉长城公自居临春阁张贵妃居结绮阁龚孔二贵嫔居望仙阁并复道交相徃来又以宫人有文学者为女学士仆射江总虽为宰辅不亲政务日与都官尚书孔范散骑常侍王瑳等文士十余人侍长城公游宴后庭无复尊卑之序谓之狎客长城公每饮酒使诸妃嫔及女学士与狎客共赋诗互相赠荅采其尤艳丽者被以新声选宫女千余人习而歌之分部送进其曲有玉树后庭花临春乐等大畧皆美诸妃嫔之容色君臣酣歌自夕达旦以此为常文武解体以至覆防
　　唐长孙皇后性仁孝俭素好读书常与太宗从容商略古事因而献替裨益多宫壸之中刑无枉滥训诸子常以谦俭为先太子乳母遂安夫人尝白后以东宫器用少请奏益之后不许曰为太子患在徳不立名不扬何患无器用邪太宗得疾累年不愈后侍奉昼夜不离侧常系毒药于衣带曰若有不讳义不独生后素有气疾前年从太宗幸九成宫柴绍等中夕告变太宗擐甲出閤问状后扶疾以从左右止之后曰上既震惊吾何心自安由是疾遂甚太子言于后曰医药备尽而疾不瘳请奏赦罪人及度人入道庶获防福后曰死生有命非智力所移若为善有福则吾不为恶如其不然妄求何益赦者国之大事不可数下道释异端之教蠧国病民皆上素所不为奈何以吾一妇人使上为所不为乎必行汝言吾不如速死太子不敢奏及病笃与太宗诀时房龄以谴归第后言于太宗曰龄事陛下久小心慎宻茍无大故愿勿弃之妾之本宗因縁葭莩以致禄位欲使其子孙保全慎勿处之权要妾生无益于人不可以死害人但因山为坟器用瓦木而已仍愿陛下亲君子逺小人纳忠谏屏谗慝省作役止游畋妾虽没于九泉诚无所恨又尝采自古妇人得失事为女则三十卷又尝著论駮汉明徳马后以不能抑退外亲使当朝贵盛徒戒其车如流水马如龙是开其祸败之源而防其末流也及崩宫司并女则奏之太宗览之悲恸以示羣臣曰皇后此书足以垂范百世朕非不知天命而为无益之悲但入宫不复闻规谏之言失一良佐故不能忘怀耳乃召房龄使复其位
　　髙宗一日退朝召长孙无忌李勣于志宁禇遂良入内殿勣称疾不入无忌等至内殿髙宗顾谓无忌曰皇后无子武昭仪有子今欲立昭仪为后何如遂良对曰皇后名家先帝为陛下所娶先帝临崩执陛下手谓臣曰朕佳儿佳妇今以付卿此陛下所闻言犹在耳皇后未闻有过岂可轻废今不敢曲从陛下上违先帝之命髙宗不悦而罢明日又言之遂良曰陛下必欲易皇后伏请妙择天下令族何必武氏武氏经事先帝众所共知天下耳目安可蔽也万代之后谓陛下为如何愿留三思臣今忤陛下意罪当死因置笏于殿阶觧巾叩头流血曰还陛下笏乞放归田里髙宗大怒命引出昭仪在帘中大言曰何不扑杀此獠无忌曰遂良受先朝顾命有罪不可加刑于志宁不敢言韩瑗上疏谏曰皇后母仪万国善恶由之故嫫母辅佐黄帝妲己倾覆殷王诗云赫赫宗周褒姒防之每览前古常兴叹息不谓今日尘黩圣代作而不法后嗣何观臣恐海内失望棘荆生于阙庭宗庙不血食期有日矣来济上表谏曰王者立后上法乾坤必择礼教名家幽闲令淑副四海之望称神只之意是故周礼造舟以迎太姒而兴关雎之化百姓祚孝成纵欲以婢为后使皇统亡絶社稷倾沦有周之隆既如彼大汉之祸又如此惟陛下详察髙宗不纳它日李勣入见髙宗问之曰朕欲立武昭仪为后遂良固执以为不可遂良既顾命大臣事当且已乎对曰此陛下家事何必更问外人髙宗意遂决下诏称王皇后萧淑妃谋行鸩毒废为庶人又下诏曰武氏门着勲庸地华缨黻徃以才行选入后庭特荷先慈以武氏赐朕事同政君可立为皇后命司空李勣赍玺绶册皇后武氏故后王氏淑妃萧氏并囚于别院
　　武后能屈身忍辱奉顺上意故髙宗排羣议而立之及得志専作威福髙宗欲有所为动为后所制髙宗不胜其忿有道士郭行真出入禁中尝为厌胜之术宦者王伏胜发之髙宗大怒宻召西台侍郎同东西台二品上官仪议之仪因言皇后专恣海内所不与请废之髙宗意亦以为然即命仪草诏左右奔告于后后遽诣髙宗自诉诏草犹在髙宗所髙宗羞缩不忍复待之如初犹恐后怨怒因绐之曰我初无此心皆上官仪教我于是使许敬宗诬奏仪伏胜与太子忠谋大逆仪下狱与其子庭芝王伏胜皆死籍没其家赐忠死于流所朝士流贬者甚众皆坐与仪交通故也自是髙宗每视事则后垂帘于后政无大小皆预闻之天下大权悉归中宫黜陟生杀决于其口天子拱手而已中外谓之二圣中宗在房陵与韦后同幽闭备尝艰危情爱甚笃中宗每闻勑使至輙惶恐欲自杀后止之曰祸福无常宁失一死何遽如是中宗尝与后私誓曰异时幸复见天日当惟卿所欲不相禁御及再为皇后遂干预朝政如武后在髙宗之世桓彦范上表以为易称无攸遂在中馈贞吉书称牝鸡之辰惟家之索伏见陛下每临朝皇后必施帷幔坐殿上预闻政事臣窃观自古帝王未有与妇人共政而不破国亡身者也且以阴乗阳违天也以妇陵夫违人也伏愿陛下览古今之戒以社稷苍生为念令皇后専居中宫治阴教勿出外朝干国政先是胡僧慧范以妖妄游权贵之门与张易之兄弟善韦后亦重之及易之诛复称慧范预其谋以功加银青光禄大夫赐爵上庸县公出入宫掖中宗数微行幸其舍彦范复表言慧范执左道以乱政请诛之中宗皆不听明皇宠杨贵妃每乗马则髙力士执辔授鞭织绣之工専供贵妃院者七百人中外争献器服珍玩民间歌之曰生男勿喜女勿悲君今看女作门楣妃欲得生荔支歳命岭南驰驿致之比至长安色味不变至是妃以妬悍不逊明皇怒命送归第是日明皇不怿髙力士欲尝明皇意请悉载院中储偫送贵妃明皇自分御膳以赐之及夜迎贵妃归院自是恩遇愈隆后宫莫得进矣后唐晋王元妃卫国韩夫人次燕国伊夫人次魏国刘夫人刘夫人最有宠其父成安人以医卜为业夫人防时晋将袁建丰掠得之入于王宫性狡悍淫妬从王在魏父闻其贵诣魏宫上谒王召袁建丰示之建丰曰始得夫人时有黄须丈人防之此是也王以语夫人夫人方与诸夫人争宠以门地相髙耻其家寒微大怒曰妾去乡时略可记忆妾父不幸死乱兵妾守尸哭之而去今何物田舍翁敢至此命笞刘叟于宫门
　　刘知逺还至晋阳议率民财以赏将士夫人李氏谏曰陛下因河东创大业未有以惠泽其民而先夺其生生之资殆非新天子所以救民之意也请悉出宫中所有以劳军虽复不厚人无怨言知逺从之中外大悦宋刘皇后父通为虎捷都指挥使从征太原道卒后在襁褓而孤鞠于外氏善播鼗蜀人龚美者以鍜银为业携之至京师年十五入襄邸帝即位自美人进位徳妃専宠后宫郭后崩帝欲立之翰林学士李廸言妃起于寒微不可以母天下帝不从欲得杨亿草制使丁谓喻防亿难之谓曰勉为此不忧不富贵亿曰如此富贵亦非所愿也乃命他学士焉后既立以无宗族更以美为兄改其姓为刘闻李廸之谏大恨之后性警敏晓书史闻朝廷事能记其本末帝退朝阅天下封奏多至中夜后皆预闻宫闱事有问輙援引故实以对帝深重之由是渐干外政
　　仁宗时尚美人杨美人俱得幸数与郭后忿争一日尚氏于帝前有侵后语后不胜忿批其颊帝自起救之误批帝颈帝大怒内侍阎文应因与帝谋废后且劝以爪痕示执政帝以示吕夷简告之故夷简有憾于后遂主废黜之议帝犹疑之夷简曰光武汉之明主也郭后止以怨怼坐废况伤陛下颈乎帝意遂决夷简先敇有司母得受台谏章奏乃诏称皇后愿入道封净妃玉京冲妙仙师居长宁宫台谏章疏果不得入于是中丞孔道辅率谏官范仲淹孙祖德宋庠刘涣御史蒋堂郭劝杨偕马绛叚少连十人诣垂拱殿伏奏皇后天下之母不当轻废愿赐对尽所言殿门阖不为通道辅叩镮大呼曰皇后被废奈何不听台臣言寻有诏令夷简谕以皇后当废状道辅等至中书语夷简曰大臣之于帝后犹子事父母也父母不和可以谏止奈何顺父出母乎夷简曰废后有汉唐故事道辅曰人臣当道君以尧舜岂得以汉唐失徳为法耶夷简不能答即奏言伏阁请对非太平美事遂出道辅知泰州仲淹知睦州祖德等罚金仍诏台谏自今母相率请对明日道辅等趋朝欲留百官揖宰相廷争至待漏院闻诏乃退道辅鲠挺特达遇事弹劾无所避天下皆以直道许之签书河阳判官富弼言朝廷一举而两失纵不能复后宜还仲淹等不听
　　范祖禹论立后　臣伏奉诏防皇帝纳后六礼令翰林学士御史中丞两省给舍与礼部太常寺官同共详议臣窃伏思此乃国家大事万世之福祚所系风化所先自古帝王重之今陛下宜先知者有四不可不慎也臣谨稽之上古参之后世为陛下悉数而详言之一曰族姓二曰女徳三曰隆礼四曰议所谓族姓者臣闻古之帝王所与为婚姻者必大国诸侯先圣王之后勲贤之裔不然则甥舅之国也不以防贱上敌至尊故其福祚盛大子孙蕃昌昔者黄帝娶于西陵之女是为嫘祖为黄帝正妃其子孙皆有天下五帝三王皆黄帝之后也髙辛娶陈氏之女是生帝尧虞舜娶帝尧之二女厘降于妫汭遂有天下大禹娶于涂山是生夏启天下归之子孙享国四百七十余年成汤娶于有莘氏子孙有天下六百余年周之先祖后稷生于姜嫄世有贤妃太王娶太姜是生王季王季娶太任是生文王文王娶太姒其礼尤盛大雅歌之曰文王初载天作之合言文王之初有识天已生贤女为之配也乂曰大邦有子伣天之妹文定厥祥亲迎于渭造舟为梁不显其光自古婚礼未有如文王之盛也太姜炎帝之后也太任太昊之后也太姒大禹之后也太姒生十子武王周公皆圣人也其余皆为显诸侯周之子孙徧于天下太姒之徳也诗人美文王之圣本由太任其诗曰思齐太任文王之母思媚周姜京室之妇太姒嗣徽音则百斯男乂曰刑于寡妻至于兄弟以御于家邦言文王之化自家及国以正天下也周南关雎后妃之徳人伦之始风化天下皆美太任太姒也武王亦娶于姜是生成王周有天下三十余世八百余年其基本盖由此也故族姓不可不贵所谓女徳者臣闻礼本夫妇诗始后妃治乱因之兴亡系焉三代之兴皆有贤妃其亡也皆有孽女夏之兴也以涂山其亡也以妹喜商之兴也以有娀其亡也以妲己周之兴也以姜嫄其亡也以褒姒此皆圣贤所纪诗书所载垂之后世以为永鉴者也秦汉以后婚姻多不正无足取法惟后汉显宗明徳马后唐太宗文徳长孙后宪宗懿安郭后皆有后德出于勲贤之家其余败乱足以为戒而已恭惟本朝太祖皇帝以来家道正而人伦明厯世皆有圣后内徳之助自三代以后未有如本朝家法也皇帝圣徳明茂睿质纯粹天监在下必生圣女以佑皇家惟陛下逺观上古近鉴后世上思天地宗庙之奉下为万世子孙之计选卜窈窕以母仪万国表正六宫非有德孰可以当之然闺门之德不可着见必视其世族观其祖考察其家风参以庶事亦可知也昔汉之初大臣议欲立髙帝子齐王皆曰王母家驷钧恶戾虎而冠者也代王母家薄氏君子长者乃立代王是为文帝为汉之贤主亦由其母家仁善也故女德不可不先所谓隆礼者臣闻天子之与后犹天之与地日之与月阴之与阳相须而后成者也礼曰天子听男教后听女顺天子理阳道后治阴徳教顺成俗内外和顺国家理治此之谓盛德又曰天子修男教父道也后修女顺母道也孔子对鲁哀公曰古之为政爱人为大所以治爱人礼为大所以治礼敬为大敬之至矣大婚为大大婚至矣大婚既至冕而亲迎亲之也是故君子兴敬为亲舍敬是遗亲也弗爱不亲弗敬不正爱与敬其政之本欤哀公曰寡人愿有言然冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓已重乎又曰天地不合万物不生大婚万世之嗣也君何谓已重焉盖深非之也孔子遂言曰昔三代明王之政必敬其妻子也有道妻也者亲之主也敢不敬欤礼又曰元冕斋戒鬼神阴阳也将以为社稷主为先祖后其可以不致敬乎又曰敬而亲之先王之所以得天下也今臣与众官讨论讲议皆约先王之礼参酌其宜不为过隆愿陛下勿以疑为进言者必曰天子至尊无敌于天下不当行夫妇之礼而荀卿有言天子无妻告人无匹也如此则是周公之典孔子之言皆不可信而荀卿之言可信也臣谨案礼冠婚唯有士礼而无天子诸侯之礼故三代以来唯以士礼推而上之为天子诸侯之礼盖以成人之与夫妇自天子至于士则一也臣窃闻亲王宗室之间娶妻殊无齐体之礼敬而亲之之义天下岂有独尊而无偶配者哉至于鄙慝之礼或杂戎狄之俗或习委巷之风下自士族上流宫禁有涉于此者愿陛下一切屏絶之以正基本以先天下故礼不可不隆所谓议者臣闻古者天子聘后上公逆之诸侯主之故春秋书祭公来遂逆王后于纪夫国有大事大臣不容不预闻也昔慈圣光献之立也吕夷简定其议故其诏曰览上宰之敷言其册曰宗公鼎臣诵言于朝先是茶商陈氏女亦预选择王曾宋绶皆以为言大臣继有言者遂罢陈氏仁宗所以为圣者能从众也进言者必曰此陛下家事非外人所预自古误人主者多由此言也天子以四海为家中外之事孰非陛下家事大臣无不可预之事亦无不当预之人且陛下用一执政进一近臣必欲恊天下人望况立皇后以母天下乎臣恐陛下一日降诏云立某氏为皇后则大臣虽有所见亦难乎论议矣今陛下之所选择莫若出其姓氏宣问大臣若圣志既定而众议佥同则卜筮恊从鬼神其依天人之意无不同矣故议不可不臣幸备劝讲其职在以帝王之事禆益圣徳故敢献其所闻臣之愚诚惟中宗正位之后四海之内室家相爱则宗社之福也狂瞽之言惟陛下留听邹浩谏立后　臣闻礼曰天子之与后犹日之与月阴之与阳相须而成者也天子理阳道后治阴德天子听外治后听内职然则立后以配天子安得不审今陛下为天下择母而所立乃贤妃刘氏一时公议莫不疑惑诚以国家自有仁祖故事不可不遵用之耳盖皇后郭氏与美人尚氏争宠致罪仁祖既废后不旋踵并斥美人所以示公也及至立后则不选于妃嫔必选于贵族而立圣光献所以逺嫌也所以为天下万世法也陛下以罪废孟氏与废郭氏实无以异然孟氏之罪未尝付外杂治果与贤妃争宠而致罪乎世固不得而知也果不与贤妃争宠而致罪乎世亦不得而知也若与贤妃争宠而致罪则并斥美人以示公固有仁祖故事存焉若不与贤妃争宠而致罪则不立妃嫔以逺嫌亦有仁祖故事存焉二者必居一于此矣不可得而逃也况孟氏罪废之初天下孰不疑贤妃以为后及读诏书有别选贤族之语又闻陛下临朝慨叹以废后为国家不幸又见宗景有立妾之请陛下怒其轻乱名分而重赐谴责于是天下始释然不疑陛下立后之意在贤妃也今果立之则天下之所以期陛下者皆莫之信矣载在史册传示万世不免上累圣徳可不惜哉且五霸三王之罪人也其葵丘之防载书犹首曰无以妾为妻况陛下之圣髙出三王之上其可忽此乎万一自此以后士大夫有以妾为妻者臣寮纠劾以闻陛下何以处之不治则伤化败俗无以为国治之则上行下效难以责人孔子曰名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足夫名之不正遂至氏无所措手足其为害何可道尤不可不察也臣伏观陛下天性仁孝追奉谟烈性恐一毫不当先帝之意然先帝在位动以二帝三王为法斥两汉而下不取今陛下乃引自汉以来有为五覇之所不为者以自比是岂先帝之意乎是岂继志述事所当然者乎此尤公议之所未谕也臣观白麻内再三言之者不过称贤妃有子及引永平祥符立后事以为所咨之故实臣请论其所以然者若曰有子可以为后则永平中贵人马氏未尝有子也所以立为后者以冠徳后宫故也祥符中徳妃刘氏亦未尝有子也所以立为后者以钟英甲族故也又况贵人之系实为马援之女德妃之时且无废后之嫌其与贤妃事体逈然异矣若曰贤妃冠德后宫亦如贵人钟英甲族亦如德妃则何不于孟氏罪废之初用立慈圣光献故事便立之乎必迁延四年以待今日果何意邪必欲以此示天下果信之邪兼臣闻顷年冬享景灵宫贤妃实随驾以徃是日雷作其变甚异今又宣麻之后大雨继日已而飞雹又自告天地宗庙社稷以来阴霪不止以动人心则上天之意益可见矣陛下事天甚谨畏天甚至尤宜思所以动天而致然者攷之人事既如彼求之天意又如此伏望圣慈深赐诏纳不以一时改命为甚难而以万世公议为足畏追停册礼别选贤族如初诏施行庶几上答天意下慰人心为宗庙社稷无疆之计不胜幸甚刘敞论温成立忌　臣伏闻敇防为温成皇后立忌礼官请对不许臣切惑之自太祖以来后庙四室皆陛下之妣也犹不立忌奈何以温成私昵之爱变古越礼则是寘妾于妣尊嬖于嫡上无以事宗庙下无以教后嗣恐祖宗神灵不乐于此非陛下奉先思孝之意也愿陛下毋笃于嬖近之宠毋安于邪佞之説毋变先帝之旧典无枉宗庙之正礼回意易虑割情去私询于司存追寝过命使万万亿年无讥议天下幸甚
　　司马光论后宫等级　臣闻王化之兴始于闺门故易基乾坤诗首关雎前世皆择良家子以充后宫位号等级各有员数祖宗之时犹有公卿大夫之女在宫掖者其始入宫皆须年十二三以下医工胗视防禁甚严近歳以来颇隳旧制内中下陈之人竞置私身等级寖多无复限极监勒牙人使之雇买前后相继无时蹔絶致有军营井市下俚妇人杂处其间不可辨识此等置之宫掖岂得为便臣尝念此不胜愤惋今陛下即位之初百度惟亲嫔嫱之官皆阙而未备臣谓宜当此之时定立制度依约古礼使后宫之人共为几等等有几人若未足之时且虚其贠数既足之后不可更增凢初入宫皆须防年未适人者若求乳母亦须选择良家性行和谨者方得入宫传之子孙为万世法此诚治乳之本祸福之原不可以为细事而忽之
　　孙沔论治本　臣闻虞舜治家而纳麓姬文刑寡而御邦周南歌关雎之德仲尼删诗着为三百篇之首鲁史先经以纪元妃丘明直书为十二公之始易以风自火出为家人之象言号令之行于外由中正而明于内非严火风之威则难以正于家矣礼云身修而家齐家齐而国治国治而天下平王政之本基乎此矣是知先圣惧昵情之为患而立教于将来者也今朝无専权之臣上无失道之事然而阴阳未和灾变未息法令不行恩威不著者岂治内之道有所未至欤臣不欲迂濶引喻前古愿以闻见五事而陈之若以言获罪臣之职也伏以中宫正位徳配至尊主治阴教为天下母三妃九嫔世妇御妾上下分统无有僣差百世不易之论也伏自景祐已来三黜宫闱两犯宸扆盖所起幽微不胜恩遇身贵则性悍福极则患生退屏继迹逾僣如旧茍不建立严制窃恐渐生厉阶昨见上元嘉节内庭出游美人才人多不随从飞盖蔽景流车激霆各崇华卫分道争行众目共观与后为并此非所以示外而垂范者也臣乞今后贵品嫔御等并令修备礼节戒约奢侈常随皇后出入不得各排仪卫辄自矜越仍乞选择端严近上夫人一两贠立为宫师以佐内则所冀上下有别而中外不敢惑矣窃以宫政之设内职是先尚书侍御司记典言一百二十人则为大备故先朝之数侍史不过五百人俸给止千五十贯皆有纪律不甚奢盈今闻十倍増人已逾三二千十倍添俸或至二十万私身飬女数复过之百司供亿按簿可知一歳之中所用何极非所以示节俭也臣乞取索宫中诸院宫人及私身养女都大数目呈取进止若非游幸之所宜令检勘合用人量留外并放归本家任从其便而请给之数见在者宜节减其半此所以消幽旷之气而省财廪之费也窃以内侍之职最为亲近宣传国命出纳王言常行抑制尚或腾陵今迁秩不逾年赏赐无虚日甲第连坊名园接畛玉帛盈于后房丝竹闻于别院官尊禄厚职重贠多若不立之仪式必恐亢于宠荣臣欲乞御药依旧只用二贠御带押班都知并乞选择谨重公严勤慎旧有心力者充三年一迁官不许非次改转未有嗣者令养一子则内无久贵之人下有进身之路亦一代之永制也切以勾陈九重华盖万乗垣直太紫庭俨云龙非深严不为尊非禁戒不为备阑入则抵罪误至则伏诛使内言不出于阃外言不入于阃所以防未然而限中外也今上之起居言语众无不知帷箔宴游外无不传内降斜封坦夷若道免刑要赏响应如神皆由左右之人出入为地迩臣颇邪能伺动静迎合巧中率用斯道若不早辨以防微窃恐长奸而忽变臣欲乞应合入内及听唤中人并用五十已上十五已下者诸宫院子须限七十已上分定畨次上下不得参杂出入仍令内东门司专切防检其暗祗候俳优人及公主院檐子官各放归本营所有内道场乞今后断絶此则整肃于宸庭足以辉光于史牒窃以王者所须歳终不防盖天下之财天子用之有司不得而吝也其或出纳不谨支费不节岂可容奸不诘其弊今御宝慿由司内东门劄子取诸库犀玉金银钱帛一歳仅三百余万贯但有入内之名不知所用之处此数既多不可悉记昨闻胥吏伪取库金三十两抵法况御宝是中禁所掌外何计而诈得之窃恐前后妄用此非一吏也乞差不干碍公干有心力臣寮置司将宝元后来系御宝慿由及内东门劄子取左藏库等金银犀玉钱帛大数对帐簿及谢恩表状造作文厯并内藏诸库亦自宝元后来内中支使金宝钱帛都数逐件磨勘即见无涯费用积久欺弊仍乞今后诸宫閤凡有取索出到慿由劄子先下内侍省都知入内复奏然后置簿抄上番换通签正牒下诸库藏方得即官支物不得直行取索或更别设关防节减用度亦经久之利也此五事者实政教之本源升平之基构
　　元皇后鸿吉哩氏性明敏达于事机国家初政左右匡正与有力焉四集赛奏割京城外近地牧马帝许之后将谏阳责刘秉忠曰汝何不谏若初定都时以地牧马则可今军民分业已定夺之可乎事遂止宋亡防主入朝后不乐帝曰江南平自此不用兵甲人皆喜之尔何独不乐后曰自古无千歳之国母使吾母子及见此则幸矣帝以宋府库物置殿庭召后观之后一视而反帝问后何欲后曰宋人贮蓄以贻子孙子孙不能守而归于我我又何忍取之邪宋太后全氏至京不习风土后屡奏乞令回江南帝不允后退亦厚待之












　　经济类编卷十七
　　钦定四库全书
　　经济类编卷十八
　　明　冯琦冯瑗　撰
　　宫掖类二
　　女宠【七则】
　　周恭王游于泾上宻康公从有三女奔之其母曰必致之于王夫兽三为羣人三为众女三为粲王田不取羣公行下众王御不参一族夫粲美之物也众以美物归女而何徳以堪之王犹不堪况尔小丑小丑备物终必亡康公弗献一年王灭宻
　　晋献公伐骊戎克之灭骊子获骊姬以归立以为夫人生奚齐而其娣生卓子骊姬请使申生处曲沃以速县重耳处蒲城夷吾处屈奚齐处绛以儆无辱之故公许之史苏朝告大夫曰二三大夫其戒之乎乱本生矣日君以骊姬为夫人民之疾心固皆至矣昔者之伐也起百姓以为百姓也是以民能欣之故莫不尽忠极劳以致死今君起百姓以自封也民外不得其利而内恶其贪则上下既有判矣然而又生男其天道也天彊其毒民疾其态其乱生哉吾闻君子好好而恶恶乐乐而安安是以能有常伐木不自其本必复生塞水不自其源必复流灭祸不自其基必复乱今君灭其父而畜其子祸之基也畜其子又从其欲子思报父之耻而信其欲虽好色必恶心不可谓好好其色必授之情彼得其情以厚其欲从其恶心必败国且深乱乱必自女戎三代皆然骊姬果作难杀太子而逐二公子君子曰知难本矣鲁定公十四年孔子由大司冦行摄相事有喜色门人曰闻君子祸至不惧福至不喜孔子曰有是言也不曰乐其以贵下人乎于是诛鲁大夫乱政者少正卯与闻国政三月粥羔豚者弗饰贾男女行者别于涂涂不拾遗四方之客至乎邑者不求有司皆予之以归齐人闻而惧曰孔子为政必霸霸则吾地近焉我之为先并矣盍致地焉犁鉏曰请先尝沮之沮之而不可则致地庸迟乎于是选齐国中女子好者八十人皆衣文衣而舞康乐文马三十驷遗鲁君陈女乐文马于鲁城南髙门外季桓子微服徃观再三将受乃语鲁君为周道游徃观终日怠于政事子路曰夫子可以行矣孔子曰鲁今且郊如致膰于大夫则吾犹可以止桓子卒受齐女乐三日不听政郊又不致膰爼于大夫孔子遂行宿乎屯而师已送曰夫子则非罪孔子曰吾歌可夫歌曰彼妇之口可以出走彼妇之谒可以死败盖优哉游哉维以卒歳师已反桓子曰孔子亦何言师已以实告桓子喟然叹曰夫子罪我以羣婢故也夫
　　汉安帝乳母王圣子女伯荣出入宫掖传通奸赂司徒杨震上疏　臣闻政以得贤为本理以去秽为务是以唐虞俊乂在官四凶放流天下咸服四海雍熙方今九德未事嬖幸充庭阿母王圣出自贱微得遭千载奉养圣躬虽有推燥居湿之勤前后赏惠过报劳苦而无厌之心不知纪极外交属托扰乱天下损辱清朝尘防日月书诫牝鸡晨鸣诗刺哲妇防国昔郑严公从母氏之欲恣骄弟之情几至危国然后加讨春秋贬之以为失教夫女子小人近之喜逺之怨实为难养易曰无攸遂在中馈言妇人不得与于政事也宜速出阿母令居外舍断絶伯荣莫使徃来令恩徳两隆上下俱美惟陛下絶婉娈之私割不忍之心留神万机诫慎拜爵减省献御损节徴发令野无鹤鸣之叹朝无小明之悔大东不兴于今劳止不怨于下拟踪徃古比徳哲王岂不休哉疏奏帝以示阿母等内幸皆怀忿恚而伯荣骄滛尤甚与故朝阳侯刘防从兄瓌遂以为妻得袭防爵位至侍中震深疾之复诣阙上疏臣闻髙祖与羣臣约非功臣不得封故经制父死子断兄亡弟及以防簒也伏见诏书封故朝阳侯刘防再从兄瓌袭防爵为侯防同产弟威今犹见在臣闻天子专封封有功诸侯専爵爵有徳今瓌无他功行但以配阿母女一时之间既位侍中又至封侯不稽旧制不合经义行人諠哗百姓不安陛下览鉴既徃顺帝之则书奏不省
　　诏遣使者大为阿母修第中常侍樊丰及侍中周广谢煇等更相扇动倾揺朝廷震复上疏　臣闻古者九年耕必有三年之储故尧遭洪水人无菜色臣伏念方今灾害发起弥弥滋甚百姓空虗不能自赡重以螟蝗羗虏杪掠三边震扰战鬭之役至今未息兵甲军粮不能复给大司农帑藏匮乏殆非社稷安宁之时伏见诏书为阿母兴起津城门内第舍舍两为一连里竟街雕修缮饰穷极巧伎今盛夏土王而攻采山石其大匠左校别部将作合数十处转相迫促为费巨亿周广谢恽兄弟与国无肺腑枝叶之属依倚近幸奸佞之人与樊丰王永等分威共权属托州郡倾动大臣宰司辟召承望防意招来海内贪汚之人受其货赂至有臧锢弃世之徒复得显用白黒溷淆清浊同源天下讙哗咸曰财货上流为朝廷结讥臣闻师言上之所取财尽则怨力尽则叛怨叛之人不可复使故曰百姓不足君谁与足惟陛下度之
　　安帝数遣黄门常侍及中侍伯荣徃来甘陵而伯荣负宠骄蹇所经郡国莫不迎为礼谒陈忠上疏　臣闻位非其人则庶事不叙庶事不叙则政有得失故感动阴阳妖变为应陛下每引灾自厚不责臣司臣司狃恩莫以为负故天心未得隔并屡臻尚书曰一极备凶一极亡凶青冀之域滛雨徧河徐岱之濵海水盆溢兖豫蝗蝝滋生荆扬稻收俭薄并凉二州羌戎叛戾加以百姓不足府帑虚匮自西徂东杼柚将空臣闻洪范五事一曰貌貌以恭恭作肃貌伤则狂而致常雨春秋大水皆为君上威仪不穆临涖不严臣下轻慢贵幸擅权阴气盛彊阳不能禁故为雨陛下以不得亲奉孝徳皇园庙比遣中使致敬甘陵朱轩軿马相望道路可谓孝至矣然臣窃闻使者所过威权翕赫震动郡县王侯二千石至为伯荣独拜车下仪体上僣侔于人主长吏惶怖谴责或邪謟自媚发人修道缮理亭传多设储跱徴役无度老弱相随动有万计赂遗仆从人数百疋顿踣呼嗟莫不叩心河间托叔父之属清河有陵庙之尊及剖符大臣皆猥爲伯荣屈节下车陛下不问必以陛下欲其然也伯荣之威重于陛下陛下之柄在于臣妾水灾之发必起于此昔韩嫣托副车之乗受驰视之使江都误为一拜而嫣受欧刀之诛臣愿明主严天元之尊正干刚之位职事巨细皆任贤能不宜复令女使干错万机重察左右得无石显泄漏之奸尚书纳言得无赵昌譛崇之诈公卿大臣得无朱博阿传之援外属近戚得无王凤害商之谋若国政一由帝命王事每决于已则下不得逼上臣不得干君常雨大水必当霁止四方众异不能为害书奏不省
　　陈蕃上孝桓皇帝疏　臣闻有事社稷者社稷是为有事人君者容悦是为今臣蒙恩圣朝备位九列见非不谏则容悦也夫诸侯上象四七垂曜在天下应分土藩屏上国髙祖之约非功臣不侯而闻追録河南尹邓万世父遵之防功更爵尚书令黄隽先人之絶封近习以非义授邑左右以无功传赏授位不料其任裂土莫纪其功至乃一门之内侯者数人故纬象失度隂阳谬序稼用不成民用不康臣知封事已行言之无及诚欲陛下从是而止又比年收敛十伤五六万人饥寒不聊生活而采女数千食肉衣绮脂油粉黛不可赀计鄙谚云盗不过五女门以女贫家也今后宫之女岂不贫国乎是以倾宫嫁而天下化楚女悲而西宫灾且聚而不御必生忧悲之感以致并隔水旱之困夫狱以禁止奸违官以称才理物若法亏于平官失其人则王道有阙而令天下之论皆谓狱由怨起爵以贿成夫不有臭秽则苍蝇不飞陛下宜采求失得择从忠善尺一选举委尚书三公使褒责诛赏各有所归岂不幸甚
　　外戚【三十三则】
　　汉文帝以皇后弟窦广国贤有行欲相之曰恐天下以吾私广国久念不可而髙帝时大臣余见无可者御史大夫梁国申屠嘉故以材官蹶张从髙帝封关内侯遂以嘉为丞相封故安侯
　　元帝时御史大夫阙在位多举大鸿胪冯野王帝使尚书选第中二千石而野王行能第一帝以问石显显曰九卿无出野王者然野王亲昭仪兄臣恐后世必以陛下度越众贤私后宫亲以为三公帝曰善吾不见是因谓羣臣曰吾用野王为三公后世必谓我私后宫亲属以野王为比遂以少傅张谭为御史大夫
　　时侍中许章以外属贵幸奢滛不奉法度賔客犯事与章相连诸葛丰按劾章欲奏其事适逢章私出丰驻车举节诏章下欲收之章迫窘驰车去因得入宫门自归上丰亦上奏于是收丰司节丰上书谢曰臣丰驽怯文不足以劝善武不足以执邪陛下不量臣能否拜为司校尉未有以自效复秩臣为光禄大夫官尊责重非臣所当处也又迫年歳衰暮常恐卒填沟渠无以报厚德使论议士讥臣无补长获素养之名故常愿捐一旦之命不待时而断奸臣之首县于都市编书其罪使四方明知为恶之罚然后却就斧钺之诛诚臣所甘心也夫以布衣之士尚犹有刎颈之交今以四海之大曾无伏节死谊之臣率尽茍合取容阿党相为念私门之利忘国家之政邪秽浊溷之气上感于天是以灾变数见百姓困乏此臣下不忠之效也臣诚耻之凡人情莫不欲安存而恶危亡然忠臣直士不避患害者诚为君也今陛下天覆地载物无不容使尚书令尧赐臣丰书曰夫司者刺举不法善善恶恶非得颛之也勉处中和顺经术意恩深徳厚臣丰顿首幸甚臣窃不胜愤懑愿赐清晏唯陛下裁幸
　　孝成帝封舅诸吏光禄大夫关内侯王崇为安成侯赐舅谭商立根逢时爵关内侯夏四月黄雾四塞诏慱问公卿大夫无有所讳諌大夫杨兴博士驷胜等对皆以为阴盛侵阳之气也髙祖之约非功臣不侯今太后诸弟皆以无功为侯外戚未曽有也故天为见异于是大将军凤惧上书乞骸骨辞职帝优诏不许
　　郑崇谏封外戚疏　帝封亲舅五侯天为赤黄昼昬日中有黒气今祖母从昆弟二人已侯孔乡侯皇后父髙武侯以三公封尚有因縁今无故欲复封商坏乱制度逆天人之心非传氏之福也臣闻师曰逆阳者厥极弱逆阴者厥极凶短折犯人者有乱亡之患犯神者有疾夭之祸故周公着戒曰唯王不知艰难唯躭乐是从时亦罔有克夀故衰世之君夭折蚤没此皆犯阴之害也臣愿以身命当国咎
　　傅太后欲与成帝母俱称尊号封爵亲属丞相孔光等始执正议失太后指皆免官丁传子弟并进董贤贵幸鲍宣以諌大夫从其后上书　窃见孝成皇帝时外亲持权人人牵引所私以充塞朝廷妨贤人路浊乱天下奢泰亡度穷困百姓是以日蚀且十彗星四起危亡之徴陛下所亲见也今柰何反覆剧于前乎朝臣亡有大儒骨鲠白首耆艾魁垒之士论议通古今喟然动众心忧国如饥渴者臣未见也敦外亲小童及幸臣董贤等在公门省户下陛下欲与此共承天地安海内甚难今世俗谓不智者为能谓智者为不能昔尧放四罪而天下服今除一吏而众皆惑古人刑人尚服今赏人反惑请寄为奸羣小日进国家空虚用度不足民流亡去城郭盗贼并起吏为残贼歳増于前凡民有七亡阴阳不和水旱为灾一亡也县官重责更赋租税二亡也贪吏并公受取不已三亡也豪强大姓蚕食亡厌四亡也苛吏繇役失农桑时五亡也部落鼓鸣男女遮迣六亡也盗贼刼掠取民财物七亡也七亡尚可又有七死酷吏殴杀一死也治狱深刻二死也寃防无辜三死也盗贼横发四死也怨讐相残五死也歳恶饥饿六死也时气疾疫七死也民有七亡而亡一得欲望国安诚难民有七死而无一生欲望刑措诚难此非公卿守相贪残成化所致耶羣臣幸得居尊官食重禄岂肯加恻隐于细民助陛下流教化者耶志但在营私家称賔客为奸利而已以茍容曲从为贤以拱黙尸禄为智谓如臣宣等为愚陛下擢臣岩穴诚冀有益毫毛岂徒欲使臣美食大官重髙门之地哉天下乃皇天之天下也陛下上为皇天子下为黎庻父母天牧养元元视之当如一合鸤鸠之诗今贫民菜食不厌衣又穿空父子夫妇不能相保诚可为酸鼻陛下不救将安所归命乎奈何独私养外亲与幸臣董贤多赏赐以大万数使奴从賔客浆酒霍肉苍头庐儿皆用致富非天意也及汝昌侯传商亡功而封夫官爵非陛下之官爵乃天下之官爵也陛下取非其官官非其人而望天悦民服岂不难哉方阳侯孙宠宜陵侯息夫躬辨足以移众彊可用独立奸人之雄惑世尤剧者也宜以时罢退及外亲防童未通经术者皆宜令休就师傅急徴故大司马傅喜使领外亲故大司空何武师丹故丞相孔光故左将军彭宣经皆更博士位皆歴三公智谋威信可与建教化图安危龚胜为司直郡国皆慎选举三辅委输官不敢为奸可大委任也陛下前以小不忍退武等海内失望陛下尚能容亡功徳者甚众曽不能忍武等耶治天下者当用天下之心为心不得自专快意而已也上之皇天见谴下之黎庶怨恨次有谏诤之臣陛下茍欲自薄而厚恶臣天下犹不听也臣虽愚戆独不知多受禄赐美食大官广田宅厚妻子不与恶人结讐怨以安身耶诚迫大义官以谏诤为职不敢不竭愚惟陛下少留神明览五经之文原圣人之至意深思天地之戒臣宣呐钝于辞不胜惓惓尽死节而已
　　刘向极谏外家封事　臣闻人君莫不欲安然而常危莫不欲存然而常亡失御臣之术也夫大臣操权柄持国政未有不为害者也昔晋有六卿齐有田崔卫有孙寗鲁有季孟常掌国事世执朝柄终后田氏取齐六卿分晋崔杼弑其君光孙林父寗殖出其君衎杀其君剽季氏八佾舞于庭三家者以雍彻并専国政卒逐昭公周大夫尹氏筦朝事浊乱王室子朝子猛更立连年乃定故经曰王室乱又曰尹氏杀王子克甚之也春秋举成败録祸福如此类甚众皆阴盛而阳微下失臣道之所致也故书曰臣之有作威作福害于尔家凶于尔国孔子曰禄去公室政逮大夫危亡之兆秦昭王舅穰侯及泾阳叶阳君专国擅执上假太后之威三人者权重于昭王家富于秦国国甚危殆赖寤范睢之言而秦复存二世委任赵髙专权自恣壅蔽大臣终有阎乐望夷之祸秦遂以亡近事不逺即汉所代也汉兴诸吕无道擅相尊王吕产吕禄席太后之宠据将相之位兼南北军之众拥梁赵王之尊骄盈无厌欲危刘氏赖忠正大臣绛侯朱虚侯等竭诚尽节以诛灭之然后刘氏复安今王氏一姓乗朱轮华毂者三十三人青紫貂蝉充盈幄内鱼鳞左右大将军秉事用权五侯骄奢僣盛并作威福击断自恣行汚而寄治身私而托公依东宫之尊假甥舅之亲以为威重尚书九卿州牧郡守皆出其门筦执枢机朋党比周称誉者登进忤恨者诛伤游谈者助之説执政者为之言排摈宗室孤弱公族其有智能者尤非毁而不进逺絶宗室之任不令得给事朝省恐其与已分权数称燕王盖主以疑上心避讳吕霍而弗肯称内有管蔡之萌外假周公之论兄弟据重宗族磐互歴上古至秦汉外戚僣贵未有如王氏者也虽周皇甫秦穰侯汉武安吕霍上官之属皆不及也物盛必有非常之变先见为其人徴象孝昭帝时冠石立于泰山仆栁起于上林而孝宣帝即位今王氏先祖坟墓在济南者其梓柱生枝叶扶疏上出屋根垂地中虽立石起栁无以过此之明也事势不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外戚降为皁纵不为身奈宗庙何妇人内夫家外父母家此亦非皇太后之福也孝宣皇帝不与舅平昌权所以全安之也夫明者起福于无形销患于未然宜发明诏吐德音援近宗室亲而纳信黜逺外戚母授以政皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不夫社稷所以褒睦外内之姓子子孙孙无疆之计也如不行此策田氏复见于今六卿必起于汉为后嗣忧昭昭甚明不可不深图不可不蚤虑易曰君不宻则失臣臣不宻则失身几事不宻则害成惟陛下深留圣思审固几宻览徃事之戒以折中取信居万安之实用保宗庙久承皇太后天下幸甚
　　成帝委任大将军王凤凤专执擅朝而京兆尹王章素忠直讥刺凤为凤所诛王氏浸盛灾异数见羣下莫敢正言梅福上书　臣闻箕子佯狂于殷而为周陈洪范叔孙通遁秦归汉制作仪品夫叔孙先非不忠也箕子非疏其家而畔其亲也不可为言也昔髙祖纳善若不及从谏若转圜听言不求其能举功不考其素陈平起于亡命而为谋主韩信防于行阵而建上将故天下之士云合归汉争进奇异知者竭其策愚者尽其虑勇士极其节怯夫勉其死合天下之知并天下之威是以举秦如鸿毛取楚若拾遗此髙祖所以无敌于天下也孝文皇帝起于代谷非有周召之师伊吕之佐也循髙祖之法加以防俭当此之时天下几平繇是言之循髙祖之法则治不循则乱何者秦为亡道削仲尼之迹灭周公之轨坏井田除五等礼废乐崩王道不通故欲行王道者莫能致其功也孝武皇帝好忠谏説至言出爵不待亷茂庆赐不须显功是以天下布衣各厉志竭精以赴阙廷自衒鬻者不可胜数汉家得贤于此为盛使孝武皇帝听用其计升平可致于是积尸暴骨快心胡越故淮南王安缘间而起所以计虑不成而谋议泄者以众贤聚于本朝故其大臣执陵不敢和从也方今布衣乃窥国家之隙见间而起者蜀郡是也及山阳亡徒苏令之羣蹈籍名都大郡求党与索随和而亡迯匿之意此皆轻量大臣亡所畏忌国家之权轻故匹夫欲与上争衡也士者国之重器得士则重失士则轻诗云济济多士文王以宁庙堂之议非草茅所当言也臣诚恐身涂野草尸并卒伍故数上书求见辄报罢臣闻齐桓之时有以九九见者桓公不逆欲以致大也今臣所言非特九九也陛下距臣者三矣此天下士所以不至也昔秦武王好力任鄙叩关自鬻缪公行伯繇余归徳今欲致天下之士民有上书求见者辄使诣尚书问其所言言可采取者秩以升斗之禄赐以一束之帛若此则天下之士发愤懑吐忠言嘉谋日闻于上天下条贯国家表里烂然可赌矣夫以四海之广士民之数能言之类至众多也然其儁杰指世陈政言成文章质之先圣而不谬施之当世合时务若此者亦亡几人故爵禄束帛者天下之底石髙祖所以厉世磨钝也孔子曰工欲善其事必先利其器至秦则不然张诽谤之罔以为汉敺除倒持泰阿授楚其柄故诚能勿失其柄天下虽有不顺莫敢触其锋此孝武皇帝所以辟地建功为汉世宗也今不循伯者之道乃欲以三代选举之法取当世之士犹察伯乐之图求骐骥于市而不可得亦已明矣故髙祖弃陈平之过而获其谋晋文召天王齐桓用其讐亡益于时不顾逆顺此所谓伯道者也一色成体谓之醇白黒杂合谓之驳欲以承平之法治暴秦之绪犹以乡饮酒之礼理军市也今陛下既不纳天下之言又加戮焉夫防鹊遭害则仁鸟増逝愚者蒙戮则智士深退间者愚民上疏多触不急之法或下廷尉而死者众自阳朔以来天下以言为讳朝廷尤甚羣臣皆承顺上指莫有执正何以明其然也取民所上书陛下之所善试下之廷尉廷尉必曰非所宜言大不敬以此卜之一矣故京兆尹王章资质忠直敢面引廷争孝元皇帝擢之以厉具臣而矫曲朝及至陛下戮及妻子且恶恶止其身王章非有反畔之辜而殃及家折直士之节结諌臣之舌羣臣皆知其非然不敢争天下以言为戒最国家之大患愿陛下循髙祖之轨杜亡秦之路数御十月之歌留意亡逸之戒除不急之法下亡讳之诏博览兼听谋及疏贱令深者不隐逺者不塞所谓辟四门明四目也且不急之法诽谤之微者也徃者不可及来者犹可追方今君命犯而主威夺外戚之权日以益隆陛下不见其形愿察其景建始以来日食地震以率言之三倍春秋水灾亡与比数阴盛阳微金铁为飞此何景也汉兴以来社稷三危吕霍上官皆母后之家也亲亲之道全之为右当与之贤师良传教以忠孝之道今乃尊宠其位授以魁柄使之骄逆至于夷灭此失亲亲之大者也自霍光之贤不能为子孙虑故权臣易世则危书曰母若火始庸庸势陵于君权隆于主然后防之亦无及已
　　哀帝少在国见成帝委政外家王氏僣盛即位多欲有所匡正封拜丁傅夺王氏权师丹自以师傅居三公位得信于上上书古者谅闇不言听于宰三年无改于父之道前大行尸柩在堂而官爵臣等以及亲属赫然皆贵宠封舅为阳安侯皇后尊号未定豫封父为孔乡侯出侍中王邑射声校尉王邯等诏书比下变动政事卒暴无渐间者郡国多地动水出流杀人民日月不明五星失行此皆举错失中号今不定法度失理阴阳溷浊之应也臣伏惟人情无子年虽六七十犹博取而广求孝成皇帝深见天命烛知至徳以壮年克已立陛下为嗣先暴弃天下而陛下继体四海安宁百姓不惧此先帝圣徳当合天人之功也臣闻天威不违顔咫尺愿陛下深思先帝所以建立陛下之意且克己躬行以观羣下之从化天下者陛下之家也肺腑何患不富贵不宜仓卒
　　申屠刚对孝平帝贤良方正策　臣闻王事失道则神只怨怒奸邪乱正故阴阳谬错此天所以谴告王者欲令失道之君旷然觉悟怀邪之臣惧然自刻者也今朝廷不考功校德而虚纳毁誉数下诏书张设重法抑断诽谤禁割论议罪之重者乃至腰斩伤忠臣之情挫直士之鋭殆乖建进善之旌悬敢諌之皷辟四门之路明四目之义也臣闻成王防少周公摄政听言下贤均权布宠无旧无新唯仁是亲动顺天地举错不失然近则召公不悦逺则四国流言夫子母之性天道至亲今圣主幼少始免襁褓即位以来至亲分离外戚杜隔恩不得通且汉家之制虽任英贤犹援姻戚亲疏相错杜塞间隙诚所以安宗庙重社稷也今冯卫无罪久废不録或处穷僻不若民庶诚非慈爱忠孝承上之意夫为人后者自有正义至尊至卑其势不嫌是以人无贤愚莫不为怨奸臣贼子以之为便不讳之变诚难其虑今之保传非古之周公周公至圣犹尚有累何况事失其衷不合天心者哉昔周公先遣伯禽守封于鲁以义割恩宠不加后故配天郊祀三十余世霍光秉政辅翼少主修善进士名为忠直而尊崇其宗党摧抑外戚结贵据权至坚至固终没之后受祸灭门方今师傅皆以伊周之位据贤保之任以此思化则何功不至不思其危则何祸不到损益之际孔父攸叹持满之戒老氏所慎盖功冠天下者不安威震人主者不全今承衰乱之后继重敝之世公家屈竭赋敛重数苛吏夺其时贪夫侵其财百姓困乏疾疫天命盗贼羣軰且以万数军行众止窃号自立攻犯京师燔烧县邑至乃讹言积弩入宫宿卫惊惧自汉以来诚未有也国家微弱奸谋不禁六极之效危于累卵王者承天顺地兴爵主刑不敢以天官私其宗不敢以天罚轻其亲陛下宜遂圣明之德昭然觉悟逺述帝王之迹近遵孝文之业差五品之属纳至亲之序亟遣使者徴中山太后置之别宫令时朝见又召冯卫二族裁与冗职使得执防亲奉宿卫以防未然之符以抑患祸之端上安社稷下全保传内和亲戚外絶邪谋书奏王莽令元后下诏曰刚所言僻经妄説违背大义其罢归田里
　　光武时阴乡侯阴识贵人之兄也以军功当増封识叩头让曰天下初定将帅有功者众臣托属掖廷仍加爵邑不可以示天下此为亲戚受赏国人计功也帝从之阴兴字君陵光烈皇后母弟为人有膂力建武二年为黄门侍郎守期门仆射典将武骑从征伐平定郡国兴每从出入常操持小盖障翳风雨躬履涂泥率先期门光武所幸之处輙先入清宫甚见亲信虽好施接賔然门无侠客与同郡张宗上谷鲜于裒不相好知其有用犹称所长而达之友人张汜杜禽与兴厚善以为华而少实但私之以财终不为言是以世称其忠平第宅茍完裁蔽风雨九年封贵人弟就为宣恩侯复召就兄侍中兴欲封之置印绶于前兴固让曰臣未有先登防陈之功而一家数人并爵土令天下觖望诚所不愿光武嘉之不夺其志贵人问其故兴曰夫外戚家若不知谦退嫁女欲配侯王取妇眄睨公主愚心实不安也富贵有极人当知足夸奢益为观听所讥贵人感其言深自降挹卒不为宗亲求位
　　章帝欲封爵诸舅马太后不听防大旱言事者以为不封外戚之故有司请依旧典太后诏曰凡言事者皆欲媚朕以要福耳昔王氏五侯同日俱封黄雾四塞不闻澍雨之应夫外戚贵盛鲜不倾覆故先帝防慎舅氏不令在枢机之位又言我子不当与先帝子等今有司柰何欲以马氏比阴氏乎且阴卫尉天下称之省中御者至门出不及履此蘧伯玉之敬也新阳侯虽刚彊微失理然有方略据地谈论一朝无双原鹿贞侯勇猛诚信此三人者天下选臣岂可及哉马氏不及阴氏逺矣吾岂可上负先帝之防下亏先人之徳重袭西京败亡之祸哉固不许
　　有司连据旧典请封诸舅章帝以天下丰稔方垂无事遂封卫尉廖等为侯太后闻之曰吾少壮时但慕竹帛志不顾命今虽已老犹戒之在得冀秉此道不负先帝所以化导兄弟共同斯志欲令瞑目之日无所复恨何意老志复不从哉廖等并辞让愿就关内侯帝不许廖等不得已受封爵而上书辞位帝许之
　　第五伦上孝章帝疏　臣闻忠不隐讳直不避害不胜愚狷昧死自表书曰臣无作威作福害于而家凶于而国传曰大夫无境外之交束修之馈近代光烈皇后虽友爱天至而卒使阴就归国徙废阴兴賔客其后梁窦之家互有非法明帝即位竟多诛之自是洛中无复权戚书记请托一皆断絶又譬诸外戚曰苦身待士不如为国戴盆望天事不两施臣常刻着五脏书诸绅带而今之议者复以马氏为言窃闻卫尉廖以布三千疋城门校尉防以钱三百万私赡三辅衣冠知与不知莫不毕给又闻腊日亦遗其在洛中者钱各五千越骑校尉先腊用羊三百头米四百斛肉五千觔臣愚以为不应经义惶恐不敢以不闻陛下情欲厚之亦宜所以安之臣今言此诚欲上忠陛下下全后家
　　伦又上疏　臣愚以为贵戚可封侯以富之不当职事以任之何者绳以法则伤恩私以亲则违宪伏闻马防今当西征臣以太后恩仁陛下至孝恐卒有纎介难为意爱闻防请杜笃为从事中郎多赐财帛笃为乡里所废客居美阳女弟为马氏妻恃此交通在所县令苦其不法收系论之今来防所议者咸致疑恠况乃以为从事将恐议及朝廷今宜为选贤能以辅助之不可复令防自请人有损事望茍有所怀敢不自闻并不见省用伦复上疏　臣得以空虚之质当辅弼之任素性驽怯位尊爵重拘迫大义思自策厉虽遭百死不敢择地又况亲遇危言之世哉今承百王之敝人尚文巧咸趋邪路莫能守正伏见虎贲中郎将窦宪椒房之亲典司禁兵出入省闱年盛志美卑谦乐善此诚其好士交结之方然诸出入贵戚者类多瑕衅禁锢之人尤少守约安贫之节士大夫无志之徒更相贩卖云集其门众喣飃山聚蚊成雷盖骄佚所从生也三辅论议者至云以贵戚废锢当复以贵戚浣濯之犹解酲当以酒也诐险趋势之徒诚不可亲近臣愚愿陛下中宫严勅宪等闭门自守无妄交通士大夫防其未萌虑于无形令宪永保福禄君臣交懽无纎介之隙此臣之所至愿也
　　窦太后临朝窦宪兄弟皆在亲要之地崔骃以书戒宪曰传曰生而富者骄生而贵者傲生富贵而能不骄傲者未之有也今宠禄初隆百僚观行岂可不庶几夙夜以永终誉乎昔冯野王以外戚居位称为贤臣近阴卫尉克巳复礼终受多福外戚所以获讥于时垂愆于后者盖在满而不挹位有余而仁不足也汉兴以后迄于哀平外家二十保族全身四人而已书曰鉴于有殷可不慎哉
　　何敞上封事　夫忠臣忧世犯主严顔讥刺贵臣至以杀身灭家而犹为之者何耶君臣义重有不得已也臣伏见徃事国之危乱家之将凶皆有所由较然易知昔郑武姜之幸叔叚卫庄公之宠州吁爱而不教终至凶戾由是观之爱子若此犹饥而食之以毒适所以害之也伏见大将军宪始遭大忧公卿比奏欲令典干国事宪深执谦退固辞盛位恳恳勤勤言之深至天下闻之莫不悦喜今逾年无几大礼未终卒然中改兄弟専朝宪秉三军之重笃景总宫卫之权而虐用百姓奢侈僣偪诛戮无罪肆心自快今者议论汹汹咸谓叔叚州吁复生于汉臣观公卿怀持两端不肯极言者以为宪等若有匪懈之志则已受吉甫褒申伯之功如宪等防于罪辜则自取陈平周勃顺吕氏之权终不以宪等吉凶为忧也臣敞区区诚欲计策两安絶其绵绵塞其防防上不欲令皇太后损文母之号陛下有誓泉之讥下使宪等得长保其福祐然臧获之谋上安主父下存主母犹不免于严怒臣伏惟累祖恩至臣八世复以愚陋旬日之间歴显位备机近每念厚德忽然忘生虽知言必夷灭而冐死自尽者诚不忍目见其祸而怀黙茍全驸马都尉瓌虽在弱冠有不隐之忠比请退身愿抑家权可与参谋听顺其意诚宗庙至计窦氏之福
　　窦宪弟夏阳侯瓌欲徃候乐恢恢谢不与通宪兄弟放纵而忿其不附已妻每諌恢曰昔人有容身避害何必以言取怨恢叹曰吾何忍素餐立人之朝乎遂上疏諌臣闻百王之失皆由权移于下大臣持国常以执盛
　　为咎伏念先帝圣徳未永早弃万国陛下富于春秋纂承大业诸舅不宜干正王室以示天下之私经曰天地乖互众物大伤君臣失序万人受殃政失不救其极不测方今之宜上以义自割下以谦自引四舅可长保爵土之荣皇太后永无惭负宗庙之忧诚策之上者也范邓隲论　汉世外戚自东西京十有余族非徒豪横盈极自取灾故必于贻衅后生以至颠败者其数有可言焉何则恩非已结而权已先之情疏礼重而枉性图之来宠方授地既害之隙开势谢谗亦胜之悲哉隲悝兄弟委逺时柄忠劳王室而终莫之免斯乐生所以泣而辞燕也
　　安帝始亲政事追感祖母宋贵人悉封其家又元舅耿宝及皇后兄弟阎显等并用威权翟酺上疏　昔窦邓之宠倾动四方兼官重绂盈金积货至使议弄神器改更社稷岂不以势尊威广以致斯患乎及其破坏头颡堕地愿为孤豚岂可得哉夫至贵无渐失必暴受爵非道殃必疾今外戚宠幸功均造化汉元以来未有等比陛下诚仁恩周洽以亲九族然禄去公室政移私门覆车重寻寜无摧折而朝臣在位莫肯正议翕翕訾訾更相佐附臣恐威权外假归之良难虎翼一奋卒不可制故孔子曰吐珠于泽谁能不含老子称国之利器不可以示人此最安危之极戒社稷之深计也
　　顺帝选遣八使循行风俗皆耆儒知名多歴显位唯张纲年少官次最微余人受命之部而纲独埋其车轮于洛阳都亭曰豺狼当路安问狐狸遂奏劾大将军兾河南尹不疑外戚之援荷国厚恩以刍荛之资居阿衡之任不能敷扬五教翼讃日月而专为封豕长蛇肆其贪叨甘心好货纵恣无底多树謟谀以害忠良诚天威所不赦大辟所宜加也谨条其无君之心十五事斯皆臣子所切齿者也
　　袁著论梁冀书　臣闻仲尼叹凤鸟不至河不出图自伤卑贱不能致也今陛下居得致之位又有能致之资而和气未应贤愚失序者势分权臣上下壅隔之故也夫四时之运功成则退髙爵厚宠鲜不致灾今大将军位极功成可为至戒宜遵悬车之礼髙枕頥神传曰木实繁者披枝害心若不抑损权盛将无以全其身矣左右闻臣言将侧目切齿臣特以童蒙见拔故敢忘忌讳昔舜禹相戒无若丹朱周公戒成王无如殷王纣愿除诽谤之罪以开天下之口
　　崔琦字子玮涿郡安平人济北相瑗之宗也少游学京师以文章博通称初举孝亷为郎河南尹梁兾闻其才请与交冀行多不轨琦数引古今成败以戒之兾不能受乃作外戚箴其辞曰赫赫外戚华宠煌煌昔在帝舜徳隆英皇周兴三母有莘崇汤宣王晏起姜后脱簮齐桓好乐卫姬不音皆辅主以礼扶君以仁达才进善以义济身爰暨末叶渐以頽亏贯鱼不叙九御差池晋国之难祸起于丽惟家之索牝鸡之晨专权擅爱显已蔽人陵长间旧圮剥至亲并后匹嫡滛女毙陈匪贤是止番为司徒荷爵负乗采食名都诗人是刺德用不怃暴辛惑妇拒諌自孤蝠蛇其心纵毒不辜诸父是杀孕子是刳天怒地忿人谋鬼图甲子昧爽身首分离初为天子后为人螭非但躭色母后尤然不相率以礼而竞奬以权先笑后号卒以辱残家国泯絶宗庙烧燔末嬉防夏褒姒毙周妲己亡殷赵灵沙丘戚姬人豕吕宗以败陈后作巫卒死于外霍欲鸩子身乃罹废故曰无谓我贵天将尔摧无恃常好色有歇微无怙常幸爱有陵迟无曰我能天人尔违患生不德福有慎机日不常中月盈有亏履道者固仗势者危微臣司戚敢告在斯琦以言不从失意复从作白鹄赋以为风梁兾见之呼琦问曰百官外内各有司存天下云云岂独吾人之尤君何激刺之过乎琦对曰昔管仲相齐乐闻讥諌之言萧何佐汉乃设书过之吏今将军累世台辅任齐伊公而德政未闻黎元涂炭不能结纳忠良以救祸败反复欲钳塞士口杜蔽主听将使黄改色马鹿异形乎兾无以对因遣琦归后除为临济长不敢之职解印绶去兾遂令刺客阴求杀之客见琦耕于陌上怀书一卷息輙偃而咏之客哀其志以实告琦曰将军令吾要子今见君贤者情怀忍忍可亟自迯吾亦于此亡矣琦得脱去兾后竟捕杀之所着赋颂铭诛箴吊论九咨七言凡十五篇
　　梁太后临朝皇甫规举贤良方正对策　伏惟孝顺皇帝初勤王政纪纲四方几以获安后遭奸伪威分近习畜货聚马戱谑是闻又因縁嬖幸受赂卖爵轻使賔客交错其间天下扰扰从乱如归故每有征战鲜不挫伤官民并竭上下穷虚臣在关西窃听风声未闻国家有所先后而威福之来咸归权幸陛下体兼乾坤聪哲纯茂摄政之初拔用忠贞其余维纲多所改正逺近翕然望见太平而地震之后雾气白浊日月不光旱魃为虐大贼从横流血川野庶品不安谴诫累至殆以奸臣权重之所致也其常侍尤无状者亟便黜遣披扫凶党收入财贿以塞痛怨以答天诫今大将军梁兾河南尹不疑处周邵之任为社稷之镇加与王室世为姻族今日立号虽尊可也实宜増修谦节辅以儒术省去游娱不急之务割减庐第无益之饰夫君者舟也人者水也羣臣乗舟者也将军兄弟操楫者也若能平志毕力以度元元所谓福也如其怠弛将沦波涛可不慎乎夫德不称禄犹凿墉之趾以益其髙岂量力审功安固之道哉凡诸宿猾酒徒戱客皆耳纳邪声口出謟言甘心逸游唱造不义亦宜贬斥以惩不轨令兾等深思得贤之福失贤之累又在位素餐尚书怠职有司依违莫肯纠察故使陛下专受謟谀之言不闻户牖之外臣诚知阿谀有福深言近祸岂敢隐心以避诛责乎臣生长边逺希涉紫庭怖慴失守言不尽心梁兾忿其刺己以规为下第
　　晋武帝立皇后杨氏大赦后元皇后之从妹也美而有妇德帝初聘后后叔父珧上表曰自古一门二后未有能全其宗者乞藏此表于宗庙异日如臣之言得以免祸帝许以后父骏为车骑将军封临晋侯尚书褚防郭弈皆表骏小器不可任社稷之重帝不从骏骄傲自得胡奋谓骏曰卿恃女更益豪邪歴观前世与天家婚未有不灭门者但早晩事耳骏曰卿女不在天家乎奋曰我女与卿女作婢耳何能为损益乎
　　慕容皝闻庾亮薨弟冰翼继为将相乃表曰臣究观前代昏明之主若能亲贤并建则政致升平若亲党后族必有倾辱之祸是以周之申伯号称贤舅以其身藩于外不握朝权降及秦昭足为令主委信二舅几至乱国逮于汉武推重田蚡万几之要无不决之及蚡死后切齿追恨成帝闇弱不能自立内惑艳妻外恣五舅卒令王莽坐取帝位每览斯事孰不痛惋设使舅氏贤若穰侯王凤则但闻有二臣不闻有二主若其不才则有窦宪梁兾之祸也凡此成败亦旣然矣茍能易轨可无覆坠陛下命世天挺当隆晋道而遭国多难殷忧备婴追述徃事至今防灼迹其所由实因故司空亮居元舅之尊势业之重执政裁下轻侮边将故令苏峻祖约不胜其忿遂致败国至令太后发愤一旦升遐若社稷不宁人神无助豺狼之心当可极耶前事不忘后事之表而中书监左将军冰等内执枢机外拥上将昆弟并列人臣莫畴陛下深敦渭阳氷等自宜引退臣尝论世主若欲崇显舅氏何不封以藩国丰其禄赐限其势利使上无偏优下无私论如此荣辱何从而生噂何辞而起徃者惟亮一人宿有名望尚致世变况今居之者素无闻焉且人情易惑难以户告纵令陛下无私于彼天下之人谁谓不私乎臣与氷等名位殊班出处悬邈又国之戚昵理应降悦以适事位臣独矫抗此言者上为陛下退为冰计疾茍容之臣坐鉴得失颠而不扶焉用彼相昔徐福陈霍氏之戒宣帝不从至令忠臣更为逆旅良由察之不审防之无渐臣今所陈可谓防渐矣但恐陛下不明臣之忠不用臣之计事过之日更处焦烂之后耳昔王章刘向每上封事未尝不指斥王氏故令二子或死或刑谷永张禹依违不对故容身茍免取讥于世臣被发殊俗位为上将夙夜惟忧罔知所报惟当外殄冦讐内尽忠规陈力输诚以答国恩臣若不言谁当言者
　　裴頠为尚书左仆射侍中頠虽后之亲属然雅望素隆四海不谓之以亲戚进也惟恐其不居位俄复使頠专任门下事固让不听頠上言　贾模适亡复以臣代崇外戚之望彰偏私之举后族何常有能自保皆知重亲无脱者也然汉二十四帝惟孝文光武明帝不重外戚皆保其宗岂将独贤实以安理故也昔穆叔不拜越礼之飨臣亦不敢闻殊常之诏又表云咎繇谟虞伊尹相商吕望翊周萧张佐汉咸播功化光格四极暨于继体咎单传説祖已樊仲亦隆中兴或明扬侧陋或起自庶族岂非尚德之举以臻斯美哉歴观近世不能慕逺溺于近情多任后亲以致不静昔疎广戒太子以舅氏为官属前世以为知礼况朝廷何取于外戚正使才均尚当先其疎者以明至公汉世不用冯野王即其事也表上皆优诏敦譬
　　晋书外戚篇　详观徃诰逖听前闻阶縁外戚以致显荣者其所由来尚矣而多致祸败鲜克令终者何哉岂不由禄以恩升位非徳举识惭明哲材谢经通假椒房之宠灵总军国之枢要或威权震主或势力倾朝居安而不虑危务进而不知退骄奢既至衅隙随之者乎是以吕霍之家诛夷于西京梁邓之族勦絶于东都其余干纪乱常害时蠧政者不可胜载至若樊靡卿之父子窦广国之弟兄阴兴之守约戒奢史丹之掩恶扬善斯并后族之所美者也由此观之于时纵溢者必以凶终守道谦冲者永保贞吉古人所谓祸福无门惟人所召此非其效欤逮于晋难始自宫掖杨骏借武帝之宠私叨窃非据贾谧乗惠皇之眛成此厉阶遂使悼后遇云林之灾愍怀滥湖城之酷天人道尽防乱多宗庙以之颠覆黎庶于焉殄瘁诗云赫赫宗周褒姒灭之其此之谓也爰及江左未改覆车庾亮世族羽仪王恭髙明领袖既而职兼出纳任切股肱孝伯竟以亡身元规几于败国岂不哀哉若褚季野之畏避朝权王叔仁之固求出镇用能全身逺害有可称焉贾充杨骏庾亮王献之王恭等已入列传其余即叙其成败以为外戚篇云
　　宋明帝疾笃虑晏驾之后皇后临朝江安懿侯王景文以元舅之势必为宰相门族彊盛或有异图遣使赍药赐景文死手勅曰与卿周旋欲全卿门户故有此处分勅至景文正与客棋叩函看已复置局下神色不变方与客思行争刼局竟敛子内奁毕徐曰奉勅见赐以死方以勅示客中直兵焦度赵智略愤怒曰大丈夫安能坐受死州中文武数百足以一奋景文曰知卿至心若见念者为我百口计乃作墨启答勅致谢饮药而卒唐太宗以吏部尚书长孙无忌为右仆射无忌与上为布衣交加以外戚有佐命功上委以腹心其礼遇羣臣莫及欲用为宰相者数矣文德皇后固请曰妾备位椒房家之贵宠极矣诚不愿兄弟复执国政吕霍上官可为切骨之戒幸陛下矜察上不听卒用之以开封府仪同三司长孙无忌为司空无忌固辞曰臣忝预外戚恐天下谓陛下为私太宗不许曰吾为官择人惟才是与茍或不才虽亲不用襄邑王神符是也如其有才虽讐不弃魏徴等是也今日之举非私亲也
　　宣宗勅先赐右卫大将军郑光鄠县及云阳庄并免税役中书门下奏以为税役之法天下皆同陛下屡发徳音欲使中外画一今独免郑光似稍乖前意事虽至细系体则多勅曰朕以郑光元舅之尊贵欲优异令免征税初不细思况亲戚之间人所难议卿等茍非爱我岂进嘉言庶事能尽如斯天下何忧不理有始有卒当共守之并依所奏
  </div>
  <div class="pagination">
   <a href="经济类编_page10.html">
    上一页
   </a>
   <span>
    ...
   </span>
   <a href="经济类编_page6.html">
    6
   </a>
   <a href="经济类编_page7.html">
    7
   </a>
   <a href="经济类编_page8.html">
    8
   </a>
   <a href="经济类编_page9.html">
    9
   </a>
   <a href="经济类编_page10.html">
    10
   </a>
   <span class="current-page">
    11
   </span>
   <a href="经济类编_page12.html">
    12
   </a>
   <a href="经济类编_page13.html">
    13
   </a>
   <a href="经济类编_page14.html">
    14
   </a>
   <a href="经济类编_page15.html">
    15
   </a>
   <a href="经济类编_page16.html">
    16
   </a>
   <span>
    ...
   </span>
   <a href="经济类编_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
