<!DOCTYPE html>
<html>
<head>
    <meta charset="UTF-8">
    <title>翰苑新书 - 第 71 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑新书 - 第 71 页/共 103 页</h1>
    <div class="content">　　某伏以天地兑悦平秩西成恭惟某官祗召自东入参大政百揆时序钧动止万福某敢三肃为天下贺某惟公相表采隂阳妙賛元化盖将以齐三光序六气而工宰所繇出也若曰爕调鼎鼐云者不当彻闻政事堂之右圣天子眷求旧德垂拱仰成以茂建无穷之丕基敢愿与国匹休毕此能事
　　某闻圣人以天下为度同此一仁彼其悍然执兵以与我从事于边鄙则犹四体百骸肤革之不仁者也虽其痛切于身且不忍断而殊之天生裔夷为中国限即有侵凌薰染蟠际然亦天民之同具智灵者耳其于父母之懐盖怜之而不忍怒公相啓吾君以圣人之度宻契天心从容机庭都俞吁咈久矣锋车辄觐图任旧人孚告未终缙绅相庆曰社稷无彊之福其在兹乎愿少须防观两阶干羽之舞
　　某试尝论君臣防遇盖有天人交感于其间张留成侯防黄石公书论他人辄不领而汉高皇帝独防以心此岂非神授者耶公相起蜀西南上见谓晚意若曰自三苏公不作西州英杰之气扶舆郁积余百年前日未既之功名端待今日八荒霖雨望平治于期月之间内前宣麻正位台鼎眷思久已定矣甚盛甚休
　　某落边州者越数年望天上羣公于觚棱之云表何啻隔弱水三万里读公相除拜之册辄与士大夫相贺然犹不得执贽以望赤舄而借席间函丈之地条其所以守边者惟有飞梦不间泬寥
　　某每思维扬枕江揵淮为古都防中兴百余载帅藩者凡几人而戎马骚骚民之疮痍未瘳也濠流如线深厉浅揭虽屹然故垒盖亦未易恃以无恐朝思夕虑凡力之所及者惟日不足今既十七八备矣亦惟庙堂切切根本之计当以次第条上
　　某恭以对休命之始机孔殷边琐琐一有司不宜用小夫竿牍以渎门下舍人然有德进而朝廷尊中外无不喜悦辄拾舆人之诵如此惟造化翕受之
　　代与赵大参　　　　　　　方秋崖
　　某伏以天地既春草木欣豫恭惟某官缉厘阃制玉帐靖严有伟麟符兵民夷怿钧动止万福
　　某维天维祖宗克相有宋笃生元勲咨尔岳灵夙夜受职其将冀宣帝泽与国同休某敢问所以调鼎护茵者某恭审显膺月制诞告多方峻跻秘殿之班增重留都之势若稽彞典式对宗儒实维富文忠之绥北庭范文正之抚西徼有此异数加以大称自非勲德与侔不在兹选制除之日乾清坤夷某敬愿公相肃禀庙谟益殚忠荩
　　某仰惟国家以深仁厚泽渗漉函夏如天覆焘以养以容而维彼不譓负恃揺毒参旗井钺肆戮鲸鲵江淮不波安乐含哺者繄谁之功深惟郓讙之所以来归蛮荆之所以自服盖用儒之效如此所谓德在生民功在宗社勒之彞鼎书之旗常者不胜载也某思与天下颂之某每读汉史见所谓山河带砺之盟未尝不喟然叹曰嗟乎已薄矣绛灌武夫鸣劒其习气耳使胷中有古今何至是张留人杰也退然一山泽癯意者圮上老人之书未可遽谓黄石兵法子房之与韩彭英卢异者如此伏惟公相沉潜乎义理奋发乎功名诗书所传了然在目某僣诵汉事以布其爱助之区区
　　某一贱有司在坱圠中不啻肖翘之细退自惟念公相虽礼均宰揆夐絶百僚然大无不包惟所翕受者大臣之能事也某用是以斐墨黯钧造
　　某仰止九霞飞佩屏息以之其若奔走趋承之心有如皦日
　　代与度侍郎　　　　　　　方秋崖
　　某伏以秋云之澹桂壑香寒恭惟某官礼乐熈朝黼藻王度忠加啓沃有相荩臣台动止万福某遡风泰阶之符飞越轇轕
　　某闻君子用易之泰消息一身隂凝阳和不出吾囿惟绳金镂玉方鸣国家无疆之丕休其锵九龙簨以声之适当今日犹觊金玉体府丹青太平
　　某惟皇上张汉天声复周土宇北穷碣石西尽流沙干清坤夷一统无外方将挽天河以洗兵甲包虎皮而藏之诞开文明缉熈容典中礼和乐以节以序上下蟠际春融雨濡喙息跂行沐浴膏泽猗欤休兹时则我秩宗制作之妙已其咨尔伯维帝之休
　　某尝谓三苏公不作西州英灵之气扶舆磅礴郁积余百年蜿蜿蜒蜒萃为瓌粹笔精墨妙掞国之华翳鳯骑麟仪我万玉惟藻旒凝邃左臯右防簮槖荷囊去两地仅一武每大除拜之册荐绅耸闻鸱閤岿然夙莫延竚某摧頺甚矣亦惟依依一日之知恃以自壮仙凡梦断如误入武林源一望九霞飞佩终堕尘土囘首阆风三万里矣汗漫之游未知不举手以谢卢敖否
　　某领邑丛山之底数家聚耳顾风作浪涌于海同波极目茫然孰我维檝敢寅縁先契缉其芜陋之辞端笏以告下执事
　　某敢想蓬仙玉辑怡燕佳凉琳琅琼琚中表夷怿若有可备马牛走者共恪以之
　　与王吏部　　　　　　　　方秋崖
　　某伏以作噩之春乾元用九恭惟某官于皇防卫以先啓行山川骏奔台动止万福某敢拜稽首敬为里父老迎于前驱者
　　某惟君诸侯以天子明命宅牧作藩麾符在行神百受职某不胜大愿愿用易之泰康济吾身以及于吾民某闻之昌黎公歙大州也刺史尊官也地望之重于今余三百年矣戏下驾莱之云气薄太微之星宿而辱临之制下之日所谓至清之氷大好之山相与动色自得意若曰继自今田里其无愁叹之声乎某于是不以贺执事之得州而贺州之得执事也
　　某亦既以贺矣氓有进而言者曰吾州久凋瘵非复唐旧今兹岁比不入微君侯其谁抚摩之而天球河图宜在东序恐君侯不吾州之屑也贝宫胎寒弄明月天纲下罩一日收某犹愿少徐之
　　某徃年缀末班幸甚得望匿犀于万玉之表曾几何日夐隔仙凡举手而谢卢敖第闻笙鹤之音隐隐在青冥间耳某氓也奚其攀附之敢
　　某一生狷介与世少谐乃从军谘丐祠猥亦予垒荷锄耕舎夫须袯襫固无恙也颍川得黄霸氓将卖劒买牛我有二天实同此幸
　　某日与耘夫荛子处无能为言新使君之来笔荒砚芜书所以后若其谂大婘则僭越啓凡役则妄庸某谨畧
　　代与范祭酒　　　　　　　前　人
　　某伏以维莫之春緑气深窈恭惟某官道尊师氏流化三雍帝所睠加台动止万福某敢肃拜以为斯道贺某闻天之生贤也不数则其备有九德爕和隂阳一身之间自有所谓造化者在某不复敢为寻常竿牍之问尘滓听思永惟圣天子所以设簴之意甚宠敬愿金玉体府式对穆清
　　某惟汉唐以来老师宿儒以训故专门者百数十家其尤大彰明者不过毛郑孔贾二三子而章句之凿去道逾逺盖至本朝濂洛之学取洙泗之日月而洗濯之于是孟轲氏以后之传始有所统逮今又百几何年矣圣上一旦以大司成趣公于虞庠讵曰月书季攷羣多士以角侮圣言之时文哉开人心于九法欲斁之余续斯道于六隂既剥之后意吾君之望国子先生者如此某辄诵所闻
　　某身落边头望羣公骑麒麟翳鳯凰于碧落之外盖不啻隔莱三万里也属时艰难赤白囊驰道上者羽相及敌负戎马定躁我长淮夜筹军书率午漏下十刻比晓则防马棰驰四郊矣以故管记无庇贱名氏士不幸当边鄙之风寒又不幸遭时事之荆棘掎笔三叹某技止此耳岌岌然自危之以为财竭而府库空兵寡而营垒空民流而田野空向使贾太傅生此时不知几流涕几恸哭也朝奏而暮报可窃以为迟而脉络不贯通手足不运掉为边臣者且奈何哉执事与二三大臣弥缝宻勿亦得无寒心于此否某愿与闻
　　某四年于淮忧时之发已班班然雪矣追数其过司败所不贷也而上恩误及进直西清章七八辞不得已而后拜宠褒之渥与天无极然所以御冦者不在是某才轻责重夙夜惟艰
　　某寅想九霞飞佩之仙郁穆于阆风者裕如也某不敢以请而敬问其所以条委者
　　代与丁察院　　　　　　　方秋崖
　　某伏以天地之肃蓐收司声恭惟某官鹗立朝端霜凝台简谠言鲠论炳炳如丹台动止万福某遡风乌府敢条其所以为朝廷贺者
　　某闻国有蓍蔡山川空藏隂凝阳和上下蟠际将使蹇蹇谔谔为纪为纲以寿我宋亿万年无疆之休胹鼎芼羮愿少加之意天下幸甚
　　某窃惟皇上养聪晦明一瞬十载渊嘿高拱无声无臭殆如春霆久蛰发则奋厉震迅不及掩耳隂云解驳大明划开乾清坤夷纎埃不翳于是曩时城狐社鼠仗马辕驹一洗而空之盖欧阳余蔡之在言路也宗社灵长繄此盛学
　　某伏惟刚大之气充塞天地不吐不茹雷厉风飞汲直在庭奸胆惊落皂囊数十疏剀切上当帝心意若曰有李勉而朝廷尊是知天下不可一日无儒者之论正色山立内阳外隂此吾宋之一泰也顾惟经济底蕴尧薰舜酿谟明弼谐有政路在
　　某退自惟念上厉精如汉宣帝欲防内无一愁叹之声偃室宓堂维卓维鲁祈虽斗辟县意必在海涵春育中某何如人敢辱铜墨若曰安问狐狸庶其免矣栢台在望毛立骨寒
　　某往年望瑶玉之光如五云绚烂非烟非雾流景浮空泥蟠天飞惟有屏息区区依慿一日之雅矜以为荣染翰操觚晋干台制
　　某贱有司耳其于九霞飞佩夐隔仙凡惟当只畏简书奔走先后
　　代与袁大监　　　　　　　前　人
　　某伏以天地既春草木欣豫恭惟某官使华焜燿对帝休台制靖深台动止万福某敢不端笏为吾道贺某观頥之象窃谓起居以养形消息以养气操存以养德賛育以养人则所谓金玉体府为国保绥此吾党至愿惟少加之意
　　某望紫垣奎璧之间荣光然占者曰是谓魁躔将有以鸿笔丽藻陶镕帝皇舒翘扬英玉我王度者出未几而皇帝御集英殿亲擢公为第一在廷荐绅举笏相贺曰今之董仲舒也盖几何年于此矣某惟有防敬某恭审茂服帝俞缉厘匠事并载董狐之笔入刋司马之书伏惟欢忭某窃观祖宗盛时凡上所亲擢者时谓储相不十数年间告庭大拜不自意公今日而以缮监召也然则所喜者端人登朝众正其彚征乎某岂胜延跂
　　某以世禄得官一俗吏耳然逮事先尚书见其训诲诸父得闻慈湖絜斋两先生之学即其书而读之者有年矣某官以慈湖之的传嗣絜斋之道响其以吾道自任当世不一二数某安得执御以騐吾心之本灵本明者某奔走节下于今两考而余幸而大父于先正有同朝之喜季父于执事有同年之盟抑人有言长于伯乐之廐生于匠石之囿而不见取则信为不材下乗矣惟先生拊之使荐绅大夫目之曰是尝登斋之门某倚以为重
　　某属吏也不敢上仙辑之问条教所及某愿趋承
　　代与蔡总帅　　　　　　　方秋崖
　　某伏以秋声未凉稻花晚秀恭惟某官于皇玉节风耸江淮台制靖严清宁翊亮台动止万福某盥瀹神识九顿首而致禀函于节下
　　某窃惟天生鸿硕体备四时嘘吸卷舒盖与造物者相为周流隂凝阳和罔有不若某属吏也其敢赘以请于鼎防之司存者
　　某闻之诸老徃年紫垣奎璧之间荣光然占者曰是谓魁躔将有以鸿笔丽藻舒翘扬英者出未几而尚书乃为南省第一太未羣盗所谓必蔡司直来我辈洗兵归田庐者盖文昌的传也某之生晚不逮事文昌何其遭逄犹辱在乎崇台牛马走之下列遡詹符采惟有屏息
　　某窃谓国家深仁厚泽渗漉函夏如天覆焘以养以容而孽芽其间负恃揺毒我师北指亦惟脑沙幕髓余吾矣今兹强敌新与为隣不能不上勤丙夜忧顾辍名德以总饟意固有在然天下不以是望公也小之则紫霄玉清笔宣皇泽大之则太微天柱神防帝谟惟天子之休命
　　某碌碌不武亦尝操觚弄翰相与逐鹿场屋间而藐然一青衫不能以文墨取归而眡吾词林之衣鉢顔其甲矣一官落南化碧之腥犹在不图班引得瞻天日之光分邑穷山凛若渊谷维我献简公之训忠肃公之节为子若孙者不敢忘伏惟抚存之盛心嘉前人之忠而丕覆之某其何幸
　　某贽名之初谨件副墨如左敬至而无文语庄而不绮肃使者而祝之曰庶其彻于电岩乎盖其恭且敬如此某仰止翠如隔云霄寅想琼玉因依芝兰郁穆下邑凡役觊禀成模
　　代与何总卿　　　　　　　　方秋崖
　　某伏以南风之薰水花姢碧恭惟某官妙干吾国如汉萧何有斐冀宣台动止万福某谨三肃复命于典史氏
　　某惟王人握数路财赋盈虚之柄盖国之命脉系焉山君海王时节啓处调胹鼎鼐作宋寳臣则区区善颂云者庸何赘
　　某畴昔之日有荐绅大夫峩然缨其冠而前贺者曰朝廷驿召何少卿为西总矣少卿负一世之望蚤游边城知军戎万里情而才又非刘晏辈所敢望当今貔貅野宿日增灶未已也士饱而歌马腾于槽以相我皇上麾荆南之幡而灭此敌者其不在少卿乎某得之师言敢不以告
　　某东梱也公西总也壤地之相去固有间矣脉络所在则痒疴疾痛举切吾身遭时多艰事防无极所谓同舟风波胡越相救犹左右手之日也敬愿节下毋彼毋我以克成共济之勲俾某得自附旗常竹帛之间抑何幸甚
　　某所自庆幸者然耳独闻之道路则谓一代伟人当从容万玉之班吾君上下其议论四辈其在行矣盖期其入者曰式遄其归而觊其留者曰毋以我公归兮此二说也而一说也繇后之说则某之私
　　某四年于淮忧时之发几雪矣敌负戎马足信然有饮江之心此何如时而使不武若某者以身当之赖天之灵宗社之福徃徃不得志于我靡夙靡夜磨砺以须亦惟忠于国家者之所教诲
　　某辑舆人之诵如左而告于门下舎人曰壶其惟袭庆乎芜城其无委役乎谨拜手以请
　　与李国正　　　　　　　　　方秋崖
　　某伏以湖山春老花雨未晴恭惟某官对扬殊纶办严入觐吾道增重台动止万福某敢不敬与诸儒同一引领
　　某惟君子以吾心为太极以吾身为乾坤其动静阖辟盖有妙造化而难知者则凡所以存爕理寄经纶于一寝饭间某焉用祷
　　某闻国家以科目取士其上三人者多不十年取卿相文章事业磊磊掀天地而执事者独防晁董之防三入幕而未休岂冲天惊人固在不蜚不鸣之后耶某实与荐绅大夫敛祍焉
　　某比读除纶窃审妙简魁彦入为师儒辟雍斤斤如熈春台而风舞雩也闻之道路上方拊髀而叹以为公等安在何相见之晚必将贮之鸡翘豹尾取以自近意者其金华朝夕说书乎某恐非二三子所能留也
　　某记望匿犀之年当是绍定元二间与全监抵掌谈兵处也老我未脱场屋而台座之礼乐三千字亦尚留竒胷于今几何年适相值于太学人生防合之难如此留落不偶姑置之
　　某徃年佐淮东军以口语触前宰相之怒三年牛下盖已谓休此生矣乃春弓旌四出亦与招徕不学无文倚席负负惟下执之所以教某其书绅
　　某贱且卑不图金薤琳琅骈四俪六而赐之书卷锦鲸还之则所不敢乃盥薇露焚琼防而告之曰前驱将以何日次脩门乎某将望尘以拜
　　与叶秘书　　　　　　　　方秋崖
　　某伏以春臯雨足泽泽农蓑恭惟某官夙戒屏星克佐藩辅台动止万福某敢不敬为父兄子弟贺
　　某伏想题舆戾止练水皆春仁声洋洋山意翔舞其所以调娯鼎烹者惟谨某用不以黯侍巾栉者
　　某惟歙虽偏小然古称大好山水州也骚人墨客其寄竒寓逸犹在晴岚防翠之间执事以东璧一星辱临之此邦其何幸
　　某闻礼部第一人自当不出帝城取卿相岂有翺翔羣玉之府校雠太微之庭而犹以半刺史分风月乎名在御屏防且召矣
　　某自别行在所无何以忧归去冬外除亦尝一望翘材馆矣枯枿难春亟返吾故鉏烟耕雨我有二天则亦未为不遇
　　某拜手敬想年家尊大之辑流庆演迤彧彧蓁蓁某亦恐麦坡桑陇之外诹爰民瘼惟所以命
　　代与江西陈漕　　　　　　方秋崖
　　某伏以春野雨深俶载东作恭惟某官肆殚忠荩玉节于皇元穹冀宣台动止万福某谨遡江而西兴敬于侍御者
　　某寅想西山南浦之春云暖而乍寒雨新而骤霁所以调胹饔膳者眡时益加谨伏惟将明隆指之暇少垂意焉以幸佥瞩
　　某窃惟圣天子奋发英武独运黼谟干端坤倪轩豁呈露其敷玉防于丹扆锵瑶佩于文墀皆端士也荐绅相目以为搴华昆圃氷碧藻曜如先生者不二三数飞驿自东奉尺一诏而归有日矣故不敢道萧何关中故事以请于节下
　　某睇詹璇极仰斗宿之光寒拜手稽首而起敬者蹙踖如也盖自昨岁贽诇于筦记者今复见春风矣眡吾箧衍有琅画在时一薰炉而读之如侍函丈
　　某不武书满者余半年至今迓代者三盖其初为堕甑再为弃帷而今所与交承者又在岭之南曰曲江三千里而遥虽其疾驱而至恐入夏秋之交末路煎熬虚老岁月惟先生幸教
　　某敢问师门蓬仙之眷恭惟燕喜洪郁兰玉翘秀某门弟子也非僣
　　某伏恐岩邑有可备驱防者某奔走先后
　　代与高漕　　　　　　　　方秋崖
　　某伏以霖雨霈如稻畦苏醒恭惟某官使华焜燿风耸江壖台纲靖深天所开右台动止万福某谨端笏为朝廷贺
　　某闻之曰通天下一气耳烂为庆云粲为景星流为醴泉瀼为甘露而其在人者是为盛德君子盖天地之至和也某愿节下葆此至和以幸一道
　　某窃惟国家如天覆焘丕臣万方彼强者敌乃自甘于范囿之外愿天悔祸亦既犂其庭扫其穴而寝处其地矣然新敌挟方张之毒侵我边邻中原忧未歇也貔貅野宿万灶云屯使吾儒胷次有甲兵则鞭笞之易耳夫是以屈六辔而东之某用不敢荐闻鄼关中故事某思蜀士惟无出出则器能政理卓然如诸葛武躬耕南阳而天下事固已卜烛照于草庐中矣方节下以西州第一人入对延英漏下十刻盖上见谓晚也愿及大有为之时建立磊磊掀天地事业磨浯溪之石椽笔大书以传无穷某与拭目焉
　　某尝攷彼部自唐僖宗时从朱耶赤心讨叛勋盖咸通之九年十年也朱耶赤心即五代唐庄宗之祖曰李国昌其后李鵶儿又以彼兵复京师则其鸷悍残忍于今三百四五十年矣事防之来无有终极百余载间灭辽灭金而今兹又将灭彼伏惟飞挽之暇所以讨论其故者详某辄赘言之以禆幕府末议
　　某不肖似盖自去年之八月巳及戌代者每参差一至于此今所与代者又在岭以南迓人之徃几何时计当压境矣某虽旦夕去客其讵容简于祝
　　某载以崇台岌案某视九霞飞佩天人也惟有屡息教条所及某犹觊趋承
　　代与方提刑　　　　　　　　方秋崖
　　某伏以梧风既秋以暑滋武恭惟某官皇皇麾节民以清嘉丹笔流春高厚申锡台动止万福某敢斋宿奏记瞻遡使垣以冐闻于典史氏
　　某窃惟天地扶舆之气钟禀人英负隂抱阳和粹流浃顾惟斯人爱助之意犹觊冀宣天緈金玉鼎饔一道幸甚
　　某恭读国史见寛大之书为民而下者十八九未尝不叹曰我朝以仁立国期于无刑非惟万宇皆春沐浴帝泽而际天所覆罔有一夫之向隅者吾君之心其天之心乎夫是以揭节平反屈六辔而东之尧有臯陶好生之德洽民薰为泰平布在谟典甚盛甚休
　　某闻莱隔弱水三万里风引孤帆而去莫近翠云此某所以未能簸弄明月之珠颉颃飞霞之佩也然尝从荐绅大夫后知其琳琅翰墨搴秀瑶林使鞭鳯笞鸾羽仪万玉谓当朝元圃而夕昆仑矣緑绨夜下尚切迟之某闻惟兵与刑自相表里冦贼奸宄盖作士者事也班孟坚志刑而不志兵亦窃取之矣玉山藩辅一卒嚣讙禽狝而兽薙之无难者皇帝若曰公有甘棠在焉移镇燕凝将纷然骑竹马而迎于境何以弄潢池之兵为恭惟庙谟天运神化
　　某以世禄得官一俗吏耳然雪窻灯火之梦未寒也身堕岭云之外衣屦瘴腥朝家怜其艰辛赐以班改自谋不审分邑万山间地瘠而民贫未易摩抚二天丕覆敢不件副墨以修告至之恭
　　某仰止翠瀛如在璇极属邑令有屏息而已若以职事奔走洗手敬承
　　代与王提举　　　　　　　方秋崖
　　某伏以金穉而柔凉宇未肃恭惟某官香凝清燕玉节于皇庾台靖严百尔宣冀台动止万福某端拜为斯民贺
　　某闻盛德君子者天地合气隂阳委和其神渊澄其德至简其犹觊凝情涤虑混和天倪使国有宗儒黼黻河汉岂惟善类之幸
</div>
    <div class="pagination">
<a href="翰苑新书_page70.html">上一页</a><span>...</span><a href="翰苑新书_page66.html">66</a><a href="翰苑新书_page67.html">67</a><a href="翰苑新书_page68.html">68</a><a href="翰苑新书_page69.html">69</a><a href="翰苑新书_page70.html">70</a><span class="current-page">71</span><a href="翰苑新书_page72.html">72</a><a href="翰苑新书_page73.html">73</a><a href="翰苑新书_page74.html">74</a><a href="翰苑新书_page75.html">75</a><a href="翰苑新书_page76.html">76</a><span>...</span><a href="翰苑新书_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
