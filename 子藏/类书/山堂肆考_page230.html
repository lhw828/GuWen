<!DOCTYPE html>
<html>
<head>
    <meta charset="UTF-8">
    <title>山堂肆考 - 第 230 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 230 页/共 632 页</h1>
    <div class="content">　　置府兵
　　唐髙祖初置府兵其制始于西魏后周而备于隋为十二卫帝因之置骠骑车骑两将军府析闗中为十二道皆置府兵后改为军其法一寓于农每军置将副各一人以督耕战以车骑府统之及天下既定废十二卫改骠骑为统军车骑为别将至太宗贞观十年更统军为折冲都尉别将为果毅都尉诸府总名曰折冲府兵分天下为十道置府六百二十四皆有名号而闗内二百六十有一皆以诸卫凡府三等兵千二百为上千人为中八百人为下士以三百人为团团有校尉五十人为队队有正十人为大大有长每人甲兵装粮皆自备民年二十为兵六十而免
　　民兵蕃兵
　　宋太祖监五代方镇之弊既平诸国聚兵于京师躬定军制纪律详尽其制有亲卫殿禁之名其营有龙虎日月之号天下之兵本于枢宻京师之兵总于三衙侍卫者为班直邉州者为屯驻诸司募者曰役兵诸州募者曰厢兵什伍其民教而阅之者为民兵蕃夷内附纠而用之为蕃兵
　　周兵蜀兵
　　宋太祖初得周兵十三万又得蜀兵十万太祖继之兵余三十万至雍熈间天下兵仅三十万咸平景徳以来兵倍之寳元庆厯间縁邉所屯至七八十万天下遂以百万为额
　　神武军
　　唐肃宗至徳二年置左右神武军取元从子弟充其制皆如四军总谓之北牙六军又择善骑射者千人为殿前射生手分左右厢号英武军
　　义勇军
　　宋英宗治平元年刺陕西民为义勇军韩琦言唐置府兵最为近古今之义勇河北几十五万河东几八万勇悍纯实若稍加简练亦唐之府兵也乃命徐亿等徃借陕西主户三丁之一刺之得十五万六千余人民情惊扰而纪律疎畧不可用司马光上疏力谏不听
　　兵法
　　唐陆贽云兵法者无他人情而已通其变则得失可辩成败可知古之人所以坐筹樽爼之间制胜千里之外者得此道也
　　黄帝五阵
　　直鋭员方曲为五阵
　　太公三阵
　　星宿孤虚为天阵山川背向为地阵编伍弥缝为人阵又有六韬谓文武龙虎豹犬六篇也又有三略谓上中下三篇也
　　风后八阵
　　天地风云虎翼蛇蟠龙飞鸟翔也
　　孙子八阵
　　方员牝牡衡直方宜车轮鴈行也
　　吴起八阵
　　曲直鋭卦车箱车鵞鹳直冲也
　　孔明八阵
　　洞当中黄龙腾鸟翔连衡握奇虎翼折冲也
　　田豫三阵
　　魏田豫讨乌桓虏伏骑击之豫因地形回军结固阵复阵圆阵
　　半千三阵
　　唐髙宗御武成殿问兵家有三阵何谓耶员半千对曰臣闻古者星宿孤虚天阵也山川向背地阵也编伍弥缝人阵也臣谓不然夫师以义出沛若时雨得天之时为天阵足食约费且耕且战得地之宜为地阵举三军之士如子弟从父兄得人之和为人阵
　　虚实去来
　　武王问太公曰何以知敌垒之虚实自来自去太公曰将必上知天道下知地利中知人事登髙下望以观敌之变动望其垒即知其虚实望其士卒即知其去来武王曰何以知之太公曰听其鼓无音铎无声望其垒上多飞鸟而不惊上无氛气必知敌诈而为偶人也敌人卒去不逺未定而复反者彼用其士卒太疾也太疾则前后不相次不相次则行阵必乱如此者急出兵击之以少击众则必败矣
　　消息胜负
　　武王问太公曰律管之声可以知三军之消息胜负之决乎太公曰深哉王之问也夫律管十二其要有五音宫商角徴羽此其正声也万代不易五行之神道之常也金木水火土各以其胜攻之其法以天清静无隂云风雨夜半遣轻骑徃至敌垒去九百步外徧持律管当耳大呼惊之有声应管其来甚微角声应管当以白虎徴声应管当以武商声应管当以朱雀羽声应管当以勾陈五管声尽不应者宫也当以青龙此五行之符佐胜之徴成败之机武王曰善哉
　　察行势
　　武王问太公曰引兵深入与敌相守敌人絶我粮道又越我前后吾欲战则不可胜欲守则不可乆为之奈何太公曰凡深入敌人之地必察地之形势务求利便依山林险阻水泉林木而为之固谨守闗梁又知城邑丘墓地形之利如是则我军坚固敌人不能絶我粮道又不能越我前后
　　知彼巳
　　孙子曰知吾卒之可以击而不知敌之不可击胜之半也知敌之可击而不知吾卒之不可击胜之半也知敌之可击知吾卒之可以击而不知地形之不可以战胜之半也故曰知彼知己胜乃不殆知天知地胜乃可全
　　九地
　　孙子曰用兵之法诸侯自战其地为散地入人之地而不深者为轻地我得亦利彼得亦利者为争地我可以徃彼可以来者为交地诸侯之地三属先至而得天下之众者为衢地入人之地深背城邑者为重地山林险阻沮泽凡难行之道者为圯地所由入者隘所从归者迂彼寡可以击吾之众者为围地疾战则存不疾战则亡为死地是散地则无战轻地则无止争地则无攻交地则无絶衢地则合交重地则掠圯地则行围地则谋死地则战
　　五衢
　　魏武侯问吴起曰有师甚众既武且勇右山左水深沟髙垒退如山移进如风雨粮食又多难与长守则如之何起对曰此非车骑之力圣人之谋也能备千乗万骑兼之徒步分为五军各军一衢夫五军五衢敌人必惑莫知所加敌若坚守以固其兵则急行间谍以观其虑彼听吾説必解之而去不听吾説斩使焚书分为五战战胜勿追不胜疾归一絶其前一絶其后两军衔枚或左或右而袭其处五军交至必有其利此击强之道也
　　五事
　　孙子曰兵者国之大事死生之地存亡之道不可不察也故经之以五事校之以计而索其情一曰道二曰天三曰地四曰将五曰法道者令民与上同意可与之死可与之生而不畏危也天者隂阳寒暑时制也地者逺近险易广狭死生也将者智信仁勇严也法者曲制官道主用也注云曲制者部曲旌旗金鼓之制也官者百官之分也道者粮路也主用者主军费用也
　　四机
　　吴子曰凡兵有四机三军之众百万之师张设轻重在于一人是谓气机路狭道险名山大塞十夫所守千夫不过是谓地机善行间谍轻兵徃来分散其众使其君臣相怨上下相咎是谓事机车坚管辖舟利橹楫士习战阵马闲驰逐是谓力机知此四者乃可为将
　　九变
　　孙子曰用兵之法将受命于君合军聚众圯地无舍衢地合交絶地无留围地则谋死地则战途有所不由军有所不击城有所不攻地有所不争君命有所不受故将通于九变之利者知用兵矣
　　五危
　　孙子曰用兵之法无恃其不来恃吾有以待之无恃其不攻恃吾有所不可攻也故将有五危必死可杀必生可虏忿速可侮廉洁可辱爱民可烦凡此五者将之过也用兵之灾也覆军杀将必以五危不可不察也
　　五间
　　孙子曰用间有五因间者因其乡人而间之内间者因其官人而用之反间者因其敌间而用之死间者为诳事于外令传于敌国也生间者反报也故三军之士莫亲于间赏莫厚于间事莫宻于间
　　五慎
　　吴子曰将之所慎者五一曰理二曰备三曰果四曰戒五曰约理者治众如治寡备者出门如备敌果者临敌不怀生戒者虽克如始战约者法令省而不烦受命而不辞敌破而后言返
　　五法
　　孙子曰兵法一曰度二曰量三曰数四曰称五曰胜地生度度生量量生数数生称称生胜故胜兵若以镒称铢败兵若以铢称镒
　　五名
　　吴子曰兵之名有五禁暴救乱曰义恃众以伐曰强因怒兴师曰刚弃礼贪利曰暴国乱人疲举事动众曰逆
　　三令五申
　　见将
　　什围五攻
　　孙子兵法用兵之説什则围之五则攻之倍则分之敌则战之少则能逃之不若则能避之是故小敌之坚大敌之擒也
　　避实击虚
　　孙子云兵形象水水之形避髙而趋下兵之形避实而击虚水因地而制流兵因地而制胜故兵无常势水无常形
　　攻坚乗瑕
　　管子曰善用兵者不呼儆不茍聚不妄行不强进呼儆则敌人戒茍聚则众不用妄行则羣卒困强进则鋭士挫故凡用兵者攻坚则轫乘瑕则神攻坚则瑕者坚乘瑕则坚者瑕故坚其坚者瑕其瑕者
　　势险节短
　　孙子曰激水之疾至于漂石者势也鸷鸟之疾至于毁折者节也善战者其势险其节短势如彍弩节如发机
　　右牝左牡
　　范蠡曰凡阵之道设右为牝左为牡
　　以少击众
　　汉李陵与苏武书曰以五千之众对十万之军唐王君廓从战东都以十三人破贼万人马璘初战卫南以百骑破贼五千后从李光弼攻洛阳史朝义众十万阵北邙山璘率部士五百薄贼屯出入三反贼遂溃朱延夀用兵常以寡鬭众还者尽斩之
　　以败击胜
　　曹操征张绣一朝引军退绣自追之贾诩曰追之必败绣不从大败而还诩曰更追之必胜绣谢曰不用公言至此今已败奈何复追诩曰兵势相变亟徃必利绣从之遂追果以胜还问诩曰绣以精兵追退军而公曰必败以败军而击胜军而公曰必克悉如公言何也诩曰此易知耳将军非曹公敌也军虽新退曹公必自防其后追兵虽精将不敌故必败曹公攻将军未尽力而退必国内有故已破将军必轻兵速进留诸将防后诸将又非将军敌故虽用败兵而战必胜也绣乃服
　　勿遏勿追
　　孙子曰用兵之法髙陵勿向背丘勿逆佯北勿从鋭卒勿攻饵兵勿食归师勿遏围师勿缺穷冦勿追
　　善攻善守
　　孙子曰善攻者敌不知所守善守者敌不知所攻微乎微乎至于无形神乎神乎至于无声又曰攻是守之机守是攻之防
　　顺风鼔灰
　　见太守下
　　逆风扬尘
　　五代史张彦泽与契丹战阳城为契丹所围而军中无水天又大风契丹顺风扬尘奋击甚鋭军中大惧彦泽问诸将咸曰虏乘上风而吾居其下宜待风回乃可战偏将药元福独曰军中饥渴已甚若待风回吾属为虏矣且逆风而战敌人谓我不能所谓出其不意者也彦泽即上马力战契丹奔北二十余里至卫村又大败之
　　先声后实
　　广武君李左车谓韩信曰善用兵者不以短击长而以长击短为将军计莫若按甲休兵遣辩士奉书于燕暴其所长燕必不敢不听从燕已从而东临齐虽有智者不知为齐计矣兵固有先声而后实者此之谓也信从其防燕从风而靡
　　先胜后战
　　魏文帝欲伐不从命者问吴蜀何先贾诩曰刘备有雄才诸葛亮善治国孙权识虚实陆逊见兵势皆难卒谋用兵之道先胜后战量敌论将臣以今宜先文后武帝不从
　　料内敌外
　　唐郭元振时有请罢四镇兵以救十姓之地者上以元振充使因觇虏情及还上疏曰善为国先料内以敌外不贪外以害内然后安平可保
　　备东挠西
　　五代周王朴献平戎防攻取之道从易者始今惟吴为易图东至江可挠之地二千里从少备防先挠之备东则挠西备西则挠东彼必奔走以救其弊奔走之间可以知彼之虚实众之彊弱攻虚击弱则所向无前矣
　　四轻二重
　　武子问曰用兵之道何先起对曰先明四轻二重一信使地轻马马轻车车轻人人轻战明知险易则地轻马刍秣以时则马轻车膏锏有余则车轻人锋鋭甲坚则人轻战进有重赏退有重刑行之以信审能达此胜之主也
　　三门四种
　　唐李靖曰张良所学太公六韬三畧是也韩信所学穣苴孙武是也然大体不出三门四种而已太宗曰何谓三门靖对曰臣按太公谋八十一篇所谓隂谋不可以言穷太公言七十一篇不可以兵穷太公兵八十五篇不可以财穷此三门也太宗曰何谓四种靖曰汉任宏所论是也凡兵家流权谋为一种形势为一种及隂阳技巧为二种此四种也
　　但教奇正
　　唐太宗谓李靖曰朕观诸兵书无出孙武孙武十三篇无出虚实今诸将但能言背实击虚及其临敌鲜有能识虚实者卿悉为诸将言其要靖曰先教之以奇正相变之法然后可语以虚实之形诸将不知以奇为正以正为奇且安识虚是实实是虚哉故奇正者所以致敌之虚实也敌实则我必以正敌虚则我必以奇茍行兵不知奇正则虽知敌虚实安能致之哉臣奉诏但教诸将以奇正然后虚实自知焉
　　不示隠微
　　唐太宗命李靖教侯君集兵法既而君集奏靖且反兵之隠微不以示臣帝责靖靖曰方中国无事臣之所教足以制四夷已矣而君集欲尽臣术此君集欲反耳
　　衔枚溃敌
　　南史栁元景随宋孝武入讨至新亭据险令军曰鼓繁气易衰呌数力易竭各衔枚疾战一听吾鼓音贼遂大溃
　　闭垒示敌
　　五代王景仁初名茂章少从杨行宻梁太祖遣子友寜攻王师范师范乞兵于行宻遂斩友寜太祖闻友寜死以兵二十万倍道而至景仁闭垒示怯伺梁兵怠毁栅而出驱驰疾战遂败梁兵
</div>
    <div class="pagination">
<a href="山堂肆考_page229.html">上一页</a><span>...</span><a href="山堂肆考_page225.html">225</a><a href="山堂肆考_page226.html">226</a><a href="山堂肆考_page227.html">227</a><a href="山堂肆考_page228.html">228</a><a href="山堂肆考_page229.html">229</a><span class="current-page">230</span><a href="山堂肆考_page231.html">231</a><a href="山堂肆考_page232.html">232</a><a href="山堂肆考_page233.html">233</a><a href="山堂肆考_page234.html">234</a><a href="山堂肆考_page235.html">235</a><span>...</span><a href="山堂肆考_page231.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
