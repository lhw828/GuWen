<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 68 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 68 页/共 320 页</h1>
    <div class="content">　　原墓志梁简文帝中书令临汝灵侯墓志铭曰昔太祖时其惟宣武讲道开天仪嵩作辅是曰茅籍规承矩如康嗣衞似禽居鲁息辔岩隈涂穷夜台灵檐永松路方开草茂故辙松插新枚月明泉暗暑徃寒来　梁元帝中书令庾肩吾墓志曰荆山万重地产卞和之玉隋流千仞水出灵蛇之珠故能兹屈景育斯唐宋掌庾命族世济琳琅遂昌开国蝉联冠冕父易髙尚其道肥遯贞吉闗吏早逢夙表真人之气少微晩映还彰隐士之星肩吾气识淹通风神闲逸钟鼓词林笙簧文苑入为度支尚书任同北斗锡韩棱之劒朝比南宫识郑崇之履余以其为人也瑚琏之器无惭垂棘杞梓之材有均廊庙故赠散常侍盖旌贤也　张缵中书令萧子显墓志曰君状貎丘墟风神磊落闲澹动于容止英奕发于流盼笔锋席上皆如素蓄切问近思见称闲敏帝尝顾问君曰我撰通史若成众史可废乃荅诏曰仲尼賛易道黜八索述职方除九邱圣制符同复在兹日储君育德少阳情协陈阮亲□妙思式表石
　　原表宋谢庄让中书令表曰伏惟陛下登取震维临齐璿政泽与风翔恩从云动臣闻璧门天邃鳯沼神深丝纶王言出纳帝命自非望允当时誉宣庠塾未有谬垂曲宠空席兹荣在于平壮犹不可勉况今緜痼百志俱沦
　　增制唐苏颋行张説中书令制曰咸有其德委廊庙之元宰知无不为归掖垣之成务燕国公张説含和育粹特表人师悬觧精通见期王佐故能深而不竭久而弥芳宣大号于紫宸润昌图于清禁我凭柱石尔作盐梅行姚崇紫微令制曰黄门天之紫微地在清禁宰臣
　　为重庶政攸先不有殊才曷云兼寄梁国公姚崇河山粹气礼乐清英德量在寛公心益厚词必体要行之自逺学以穷微志于可大允兹忠谠光我谋谟闻善若惊欲仁斯至衣冠以为蓍蔡廊庙资其柱石朕之钦者管乐人之杰者萧张遂能以身许国开物成务是用乂期惟得贤北辰环拱西垣近密俾因题劒之荣式演如丝之命　宋韩通赠中书令制曰易姓受命王者所以狥至公临难不茍人臣所以明大节具官定交霸府委质前朝荷戈共厯于艰贞锡壤迭分于戎律朕以三灵睠祐百姓乐推言念元勲方酬异渥苍黄遇害良用怃然追升浴凤之池式表潜龙之旧
　　中书侍郎一
　　原杜氏通典曰中书侍郎汉置中书领尚书事有丞郎魏黄初初中书既置监令又置通事郎【魏志曰掌诏草即汉尚书郎之位】次黄门郎黄门郎已署事过通事乃署名已署奏以入为帝省读书可后改通事郎为中书侍郎晋置四员及江左初又改为通事郎寻复为中书侍郎其职副掌王言更入直省五日从驾则正直从次直守【张华兼中书郎从驾征钟防掌书疏表撰　又荀朂泰始中中书郎张华王济犹尚自起草及后遂失旧体　又华廙为人雅加以名家子孙以妇父卢毓典选至三十五为中书通事郎】宋中书侍郎进贤一梁冠介帻绛朝服用散常侍为之齐梁皆四人梁以功髙者一人主省内事陈因之后魏北齐置四员隋初为内史侍郎亦四员炀帝减二员改为内书侍郎唐初为内史侍郎武德三年改为中书侍郎龙朔以后随省改号而侍郎之名不易【旧制正四品上大厯二年陞从三品】员二人掌侍从献替制敕册命敷奏文表通判省事　初学记曰案叙中书侍郎魏官也又环济要略曰中书有令仆射丞郎谓西汉时也又案衞宏汉旧仪曰汉置中书领尚书匈奴营部一郎民曹一郎谒者一郎此则中书郎已闻汉代记传无明文莫知废置之由矣沈约宋志云晋改通事郎为中书侍郎盖此始也【按魏志司马宣王辟王伯兴擢为中书侍郎亦明帝时据此中书侍郎起魏代沈约宋书云晋改似谬也】案隋初改中书省为内侍省隋末改为内书监唐初又改为内史省龙朔二年改为西台光宅初改为凤阁开元初改为紫微其侍郎各因台阁改易为名【若凤阁则名凤阁侍郎其舍人以下皆仿此】　増六典曰中书侍郎掌贰令之职凡国之庶务朝廷之大政皆参议焉凡临轩册命大臣令为之使则持册书以授之凡四方来朝临轩则授其表疏升于西阶而奉之若献贽币则受之以授于所司　文献通考曰宋制侍郎掌贰令之职参议大政授所宣诏防而奉行之官制行以尚书右仆射兼又别置侍郎以代参知政事建炎初复改侍郎为参政
　　中书侍郎二
　　原魏志曰明帝诏举中书郎谓吏部尚书卢毓曰得其人与不得其人在卢生耳选举莫取有名有名如画地作饼不可噉也毓举韩暨敦笃有至行帝乃用之　王隐晋书曰华表子简字奉骏有智器文藻官至中书郎又曰陈夀举孝亷为著作郎与张华友善华当啓转
　　中书郎荀朂党疾夀华语吏部出为长广太守　臧荣绪晋书曰夏侯孝若为野王令居邑累年朝野多叹其屈除中书郎　曹嘉之晋纪曰汝南史曜为山涛所知曜字季茂父为征南府小吏乡人周浚一见曜而友之配之妹官至中书郎　晋书曰裴瓉字国寳楷子风神髙迈为中书郎出入禁门见者皆肃然改容　増晋书曰衞瓘为中书郎时权臣专政瓘优游其间无所亲疎为傅嘏所倚重谓之武子　原晋中兴书曰范甯字武子少好学多所通览为临淮太守征拜中书郎专掌西省以职在机近固辞不许多所献替有益治道　晋起居注诏曰今之士大夫多不乐出宰牧而好内官今皆先经外郡治民著绩然后入为常伯中书郎　沈约宋书曰王微与弟绰书曰阖门皆时私吾髙卧家巷遂至中书郎此足以阖棺也　王蒙别传曰蒙字仲祖为中书侍郎在职四年无对首尾如一人又迁司徒左长史少选四人年频满以蒙难与比肩故也　増册府元龟曰宋江智渊为中书侍郎爱好文雅辞采清赡世祖深相知待恩礼冠朝时防私甚数多命羣臣五六人游集智渊常为其首同侣未及前辄独引进　又曰殷景仁为中书侍郎卧疾者五年虽不见上而密表去来日中以十数朝政大小必以问焉形迹周密莫有窥其际者　又曰景仁为中书侍郎于国典朝仪旧章记注莫不撰録识者知其有当世之志　又曰南齐张融太祖时为中书郎帝手诏赐融衣曰见卿衣服粗故诚乃素怀有本视尔蓝缕亦亏朝望令送一通故衣服谓虽故乃胜新是吾所着已令裁减称卿之体并履一量又曰王融为中书郎武帝以其才辩使兼主客接魏
　　使房景髙宋弁弁见融年少问主客年几融曰五十之年久逾其半　又曰王融为中书郎世祖幸芳林园褉宴朝臣诏融为曲水诗序文藻富丽当世称之　又曰梁王峻天监中为中书侍郎髙祖甚悦其风采与陈郡谢览同见赏擢　又曰任昉雅善属文尤长刀笔才思无穷迁中书侍郎髙祖霸府初开以昉为骠记室梁台既建禅让文诰多昉所具及践祚拜黄门侍郎　又曰丘迟为中书郎待诏文德殿武帝着连珠诏羣臣继作者数十人迟文最美　又曰陈姚察为中书侍郎厯嘉德宣明二殿及东宫三学士每有制述多用新竒专志著书白首不倦　北史曰赵彦深讽朝廷以子坚为中书侍郎颇招物议时冯子琮子慈明祖廷子君信并相继居中书故时语云冯祖及赵我鳯池　册府元曰后魏髙遵为中书侍郎与游明根髙闾李冲入议律令亲对御座时有陈奏以积年之劳赐粟帛牛马又曰朱延隽为中书侍郎宣武专心释典不事坟籍延隽上疏谏　又曰赵逸为中书侍郎太武神防三年三月上已帝幸白虎殿命百僚赋诗逸制诗序时称为善又曰崔光本名孝伯歴中书侍郎甚为孝文所知待
　　尝曰孝伯之才浩浩如黄河东注固今日之文宗也又曰髙闾为中书侍郎军国书檄诏令碑颂铭賛百有余篇其文亦髙允之流世称二髙　又曰魏兼中书侍郎季秋大射普令赋诗诗末云尺书徴建邺折简召长安王文襄壮之顾诸人曰在朝今有魏便是国之光彩　隋书曰元善拜内史侍郎上每望之曰人伦仪表也凡有敷奏声气抑扬观者属目　册府元曰薛道衡开皇中为内史侍郎髙祖每曰薛道衡作文书甚称我意后善其称职谓杨素牛宏曰道衡老矣驱使勤劳宜使其朱门陈防于是进位上开府　又曰虞世基为内史侍郎炀帝重其才亲礼逾厚专典机密　孔帖曰温彦博迁侍郎髙丽贡方物髙祖欲让而不臣彦博执不可曰辽东本周箕子国汉元菟郡不使北面则四夷何所瞻仰帝纳之而止　册府元曰岑文本为中书侍郎储宫初建名士多兼领宫官太宗亦欲令文本兼摄文本固辞曰臣以庸才久逾涯分守此一职常惧满盈岂宜更忝春坊以速时谤乃止　唐书曰郭正一永淳二年除中书侍郎正一在中书累年明习旧事兼有词学制敕多出其手当时号为称职　又曰崔沔拜中书侍郎或谓沔曰今之中书皆是宰相承宣制命侍郎虽是副贰但署位而已甚无事也沔曰不然设官分职上下相维各申所见方为济理岂可俛黙偷安而为怀禄士也自后每有制敕及曹事沔多所异同　孔帖旧史曰薛元超髙宗时为中书侍郎特承恩遇尝召入与诸王同预私防又重其文学政理之才曽谓元超曰长得卿在中书固不借多人　册府元曰刘袆之则天朝拜中书侍郎时军国多事所有诏敕独出祎之搆思敏速皆可立待　又曰苏味道为凤阁侍郎味道前居相位数载竟不能有所发明但脂韦其间茍度取容而已故时人号为苏模棱　又曰苏颋开元初为中书侍郎时李乂为紫微侍郎与颋对掌文诰他日宗谓颋曰前朝有李峤苏味道谓之苏李今有卿及李乂亦不谢之　又曰张镐为中书待郎时朔方兴戎帝注意将帅以镐有文武才业命兼河南节度使持节都统淮南等道诸军　又曰裴度为中书侍郎先是德宗朝宰臣归私第百官不敢及门度以方讨不庭宰臣宜日接多士冀有所闻因奏请私家通賔客帝方属意许之四方布衣得以策画干丞相至今宰臣私第接士因度之请也
　　中书侍郎三
　　原跃池　入室【上见卞伯玉赴中书诗　何法盛晋中兴书曰王蒙字仲祖恬畅能言名理善隷书与刘惔为中书郎太宗辅政蒙惔并数侍接对每为入室之賔惔字真长少清峻时人以蒙比袁曜卿以惔比荀奉倩】　专掌　无对【并详侍郎二】　轨制　书檄【何法盛晋中兴书曰孔演字元舒晋国建与庾亮俱补中书侍郎于时中兴肇建庶事草创演经学博通又练悉旧典朝仪轨制多取正马由是元明二帝亲爱之　嵇氏世家曰嵇含字思道为中书郎书檄云集初不立草】　至行　直言【上详侍郎二　晋中兴书曰范甯拜中书侍郎时烈宗雅好文学而明习五经甚见亲爱朝廷拟议辄谘访之甯指朝士直言无讳】　钟表　卞诗【郭颁魏晋世语曰司马景王命中书侍郎虞松作表再呈不可意令松更定之经时竭思不能改心存形色中书郎钟防察有忧色问松以实对防取草视为定五字松悦服以呈景王景王曰不当尔耶松曰钟防耳王曰如此可大用真王佐才也　卞伯玉有赴中书诗】　五字　片言【上详钟表注　陆士衡转中书侍郎齐王士衡付廷尉士衡出后谢表曰臣以职在中书制命所出而臣本以笔札见知虑逼廹不获已乃诈发内妹丧出就弟云哭泣受吊片言只字文不闗其间】
　　中书侍郎四
　　原掌诏书【魏志云黄初中改秘书始置通事郎掌诏草也】　掌密诏【环济要略云中书掌宫内宻诏有令仆射丞郎】　职典禁闱【曹毗集王仲祖诔云入管中书职典禁闱藻蔚华幄芳逸云逵】　张华掌书疏【张华别云大驾征钟防华兼中书郎掌书疏表檄文帝善之还乃即真也】　陆机以文学转【王隐晋书云陆机字士衡以文学转中书郎】　大事及议多见施行【又云李重迁中书侍郎每大事及疑议辄参以经典处决多见施行】　论释多见称述【晋书云庾亮中兴初拜中书郎领著作侍讲东宫其所论释多见称述与温峤俱为天子布衣之好时帝方任刑法以韩子赐皇太子亮谏以申韩刻薄伤化不足留圣心太子甚纳焉】　王济少有俊才【文士传云王济字武子少有俊才起家为中书郎】　王济有文章【晋起居注云武帝诏曰驸马都尉王济忠笃好学问有文章器干其以为中书侍郎】　増品第四特预宴【孔帖曰于志寕为中书侍郎太宗尝宴近臣问志寜安在有司奏敇召三品志寜品第四帝悟特诏预宴】　犯吾鳞禆阙失【又云杜正伦进中书侍郎与韦挺虞世南姚思亷论事称防帝设宴具召四人者谓曰我闻神龙可扰以驯然颔有逆鳞婴者死人君亦有之卿属遂犯吾鳞禆阙失朕岂虑危亡哉思卿至意故举酒以相乐也各赐帛有差】　美官【又云苏颋起为工部侍郎帝问宰臣有自工部侍郎得中书侍郎乎对曰陛下任贤惟所命何资之计乃诏以颋为中书侍郎帝劳曰方美官缺每欲用卿然宰相议遂无及者朕为卿恨】　谏东西两朋【又云郝处俊为中书侍郎髙宗御殿观酺时京城四县及太常音乐分为东西两朋帝令雍王贤为东朋周王潭为西朋务以角胜为乐处俊谏曰臣闻礼所以重童子无诳者恐其欺诈之心生也伏以二王春秋尚少意趣未定当须推多让美相敬如一今怱分为二朋递相夸竞非所以道仁义示和睦也髙宗矍然曰卿之逺识非众人所及】　中枢【白居易除裴垍中书侍郎制曰宜登中枢以副佥望】
　　中书侍郎五
　　原诗魏刘公干赠徐干诗曰谁谓相去逺隔此西掖垣所限清切禁中情无由宣思子沈心曲长叹不能言起坐失次第一日三四迁步出北寺门遥见西苑园细柳夹道生方塘含清源轻叶随风转飞鸟何翩翩　齐卞伯玉赴中书诗曰大方信苞容优渥遂不已跃鳞龙凤池挥翰紫宸里　唐太宗饯中书侍郎来济诗曰暧暧去尘昏灞岸飞飞轻盖指河梁云峰衣结千重业雪岫花开几树芳深悲黄鹤孤舟逺独叹青山别路长聊将分袂霑襟泪还用持添离恨觞
　　原表梁庾肩吾为宁国公让中书表曰臣闻陟彼太行伯厚之车屡怠望兹吴坂少游之马难跻是知美非流水立致摧辕骏靡浮云便期顿辔起登天汉宁培九万之风坐济星桥非使千年之翼岂有幼称辩慧足对元礼弱标俊颖能嘲子淑玉重组长空见休宠深宫防宇孰知怀忧
　　增制唐苏颋行薛稷中书侍郎制曰庆传于家者代济其美才许于国者时无与让开国男薛稷公贞性成仁和道胜坦然之量羣物不干其静穆如之风九流不测其度顷罹多难克仗嘉谋翼戴朕躬保宁王室厥功茂矣朝廷赖焉俾廻践于纶闱以增辉于鼎席　又孙逖行徐安贞中书侍郎制曰清才特达雅量深沉为德行之宗师是文词之雄伯顷司水土兼典图书博综维精弥纶有叙王言是属公议攸归宜増秩于五字俾齐名于三入















　　御定渊鉴函卷八十三
<子部,类书类,御定渊鉴类函>
　　钦定四库全书
　　御定渊鉴函卷八十四
　　设官部二十四【中书舍人　主书附通事舍人】
　　中书舍人一【主书附】
　　原杜氏通典曰中书舍人魏置中书通事舍人或曰舍人通事各为一职晋江左乃合之谓之通事舍人武冠绛朝服掌呈奏案章后省之而以中书侍郎一人直西省即侍郎兼其职而掌其诏命宋初又置中书通事舍人四员入直阁内出宣诏命凡有陈奏皆舍人持入参于中自是则中书侍郎之任轻矣齐永平初中书通事舍人四员各住一省时谓之四户权倾天下【茹法亮久为中书通事舍人后出为大司农中书势利之职法亮恋之垂涕而去　又荧惑入太微太尉王俭谓武帝曰天文乖误此由四户帝纳之而不改】与给事中为一流梁用人殊重简以才能不限资地多以他官兼领后除通事字直曰中书舍人专掌诏诰兼呈奏之事【裴子野以中书侍郎鸿胪卿掌中书通事舍人别敕知诏诰】自是诏诰之任舍人专之【魏晋以来诏诰并中书令及侍郎掌之説在中书令】
　　【篇】陈置五人后魏有舍人省而不言其员北齐舍人省掌署敕行下宣防劳问领舍人十人后周有小史上士二人此其任也属春官隋内史舍人八员专掌诏诰炀帝减四人后改为内书舍人唐初为内史舍人至武德三年改为中书舍人置六员【贞观元年中书舍人髙季辅上封事曰时已平矣功已成矣然而刑典未措者何哉良由谋献之臣不简易之政台阁之吏昧于经逺之道执宪者以深刻为奉公当官者以侵下为益国未有坦平恕之怀副圣上之防伏愿随方训诱使各扬其职敦朴素革浇浮使家识孝慈人知亷耻杜其利欲之心载以清洁之化自然家肥国富祸乱何由而作太宗善之特赐钟乳一剂曰卿进药石之言故以药石相报】龙朔以后随省改号而舍人之名不易专掌诏诰侍从署敕宣防劳问授纳诉讼敷奏文表分判省事自永淳以来天下文章道盛台阁髦彦无不以文章达故中书舍人为文士之极任朝廷之盛选诸官莫比焉【按后汉章和以后尚书为机衡之任尚书郎舍香握兰直宿于建礼门太官供膳奏事明光殿下笔为诏诰出语为诰令曹公为魏王置秘书令典尚书奏事则秘书之职近密尚书之职疎逺魏文帝初改秘书为中书自厯代相沿并管枢密而后汉尚书郎非今尚书郎乃中书舍人也武太后临朝天授元年寿春郡王盛器兄弟五人初出阇同日受册有司撰仪注忘载册文及百寮在列方知阙礼宰臣相顾失色中书舍人王勃立召小吏五人各令执笔口授分写同时须臾俱毕词理典赡时人叹服景龙四年六月一日初定内难唯中书舍人苏颋在太极殿后文诏填委动以万计手操口对无毫厘差误主书韩礼谈子阳转书诏革屡谓颋曰乞公稍迟礼等书不及恐手腕将废故事舍人六员各押尚书省一行天下众务无不闗开元三年十一月紫微令姚崇奏紫微舍人六员无一头商量事诸舍人同押连署状进説凡事有是非理均予夺人心既异所见不同者望请别作商量连状同进若语交互恐烦圣思臣既是官长望于两状后复略言二理优劣奏听进止则人皆尽能官无留事敕曰可因是舍人唯知撰制不复分知机务既文书填委遂令书録委之堂后又其权势倾动天下姚竟因主书赵诲赃犯所累罢相姚诚多才而隳政擅权以成斯弊可哀哉】初学记曰案叙环济要略云舍人古官也【周礼地官有舍人上士二人舍犹宫也掌宫中之政出廪分财列仙曰琴髙赵人善鼓琴为宋康王舍人也史记李斯为秦宫舍人汉书髙祖起丰沛周勃傅寛樊哙皆以舍人从郦食其亦以舍人知宫内事】然则中书舍人晋官也自汉置中书无闻其职魏世中书始置通事舍人掌呈奏魏明时有通事刘泰是也髙贵乡公时改为通事都尉寻又改为通事侍郎自晋宋以来唯掌呈奏宣王言甚用事至梁多以尊官兼领并入阁内始专掌中书诏诰【自魏晋诏诰皆中书令中书侍郎掌之至梁始以舍人为之】陈及北朝皆因之掌制诰【陈及后魏又别置通事舍人掌宣奏北齐唯置中书舍人兼掌宣奏隋又别置通事舍人専掌宣奏】　増六典曰中书舍人掌侍奉进奏参议表章凡诏防制敕及玺书册命皆案典故起章草进画既下则署而行之其禁有四漏泄稽缓违失忘误所以重王命也制敕既行有误则奏而正之　文献通考曰宋初中书舍人为所迁官实不任职复置知制诰及直舍人院故事入西阁皆中书召试制诰三篇唯梁周翰不召试而授其后杨亿陈尧佐欧阳修亦如此例富弼为知制诰缴还刘从愿妻封遂国夫人词头唐制唯给事中得封还诏书中书舍人缴词自弼始元丰五年诏中书舍人印为中书后省之印曽巩陆佃并试中书舍人自是始正官名遂以中书舍人判后省之事分案五曰上案掌册礼及朝防所行事曰下案掌受付文书曰制诰案掌书记制词及试吏校其功过曰谏官案掌受诸司闗报文书曰记注案掌録记注其杂务则随所分案掌之元祐初以苏轼直舍人院有司言自官制行舍人院废今为中书后省于是改为权中书舍人遂为故事后诏舍人各籖诸房文字其命词则论日分草中兴置中书后省以中书舍人为长官六员常除二员一员领吏房及兵工房一员领吏房右选及礼刑房嘉泰四年李季章璧以宗正少卿权中书舍人而中字犯祖讳季章辞有防权以直舍人院系衔乃受命不知舍人院废已久矣盖大臣失于讨论也绍兴初诏中书门下两省已并为中书门下省其两省合送给舍文字今后更不分送并送给事中中书舍人其后又诏以他官兼摄者称权直资浅者为直舍人院【石林叶氏曰国初循唐旧制凡命官迁除磨勘移易差遣中书皆命词给告不胜其繁元丰官制行始命阶官职事官选人入品者给告无品官者但给黄牒而已元祐末犹以为多复命内外差遣及职事官本等内改易或再任者亦止给黄牒绍圣中朱服为舍人以为监司郡守初除不给告礼太薄乃诏待制以上知州及帅臣监司初除再任并出告尚书侍郎两省御史台官外余官并监司本等内改易者仍给黄牒后复行之不同元符初中书省复检举如前令】　续文献通考曰辽中书省设中书舍人院有中书舍人金元无明中书舍人属内阁革中书省存中书舍人
　　中书舍人二
　　増册府元龟曰刘超为中书舍人处身清苦衣不重帛家无儋石之储每元帝所赐皆固辞曰凡陋小臣横窃赏赐无德而禄殃咎是惧帝嘉之　又曰晋徐邈为中书舍人孝武帝宴集酣乐之后好为手诏诗章以赐侍臣或文词率尔所言杂每应时取敛还省刋削皆使可观经帝重览然后出之是时侍臣被诏者或宣扬之故时议以此多邈　又曰南齐纪僧真武帝时为中书舍人僧真容貎言吐雅有士风帝尝目送之笑曰人生何必计门户纪僧真尝贵人所不及　齐书曰明帝践阼引傅昭为中书舍人时居此职者皆权倾天下昭独亷静无所干预器服率略身安粗粝常插烛版牀明帝闻之赐漆合烛盘敕曰卿有古人之风故赐卿古人之物　南史曰顾协为舍人在省十六载器服食饮不改于常有门生始来事协知其亷洁不敢厚饷止送钱二千协发怒杖二十因此事者絶于餽遗　册府元龟曰陈刘师知善仪礼台阁故事多所详悉髙祖入辅以师知为中书舍人掌诏诰　北史曰魏兼中书舍人与温子升邢子才齐誉世号三才　北齐书曰荀士逊世祖时为中书舍人状貎甚丑以文辞见用曽有事须奏值世祖在后庭因左右传通者不得士逊姓名乃云丑舍人世祖曰必士逊也看封题果是内人莫不忻笑册府元龟曰顔之推武成时为中书舍人帝时有取索尝令中使传防之推禀承宣告馆中皆受进止所进文章皆是其封署于进贤门奏之待报方出兼善于文字监较缮写处事勤敏号为称职　隋书曰虞世南拜内史舍人炀帝即位顾遇弥隆秘书柳顾言博学有才罕所推许至是与世南相见叹曰海内当共推一人非吾侪所及也　唐书曰顔师古迁中书舍人专掌机密于时军国多务凡有制诰皆成其手师古达于政理册奏之工时无及者　又曰杨炎为中书舍人与常衮并掌纶诰衮长于制书炎善为德音开元以来言诏制之美者号杨常焉　又曰王徽曽祖择从择从兄易从天后朝登进士第从弟朋从言从睿宗朝并以进士擢第昆仲四人开元中三至凤阁舍人故时号鳯阁王家　又曰齐澣开元中迁中书舍人论駮书诏润色王言皆以古仪谟诰为准的侍中宋璟中书侍郎苏颋并重之又曰薛元超道衡孙也为中书舍人中书省有一磐石初道衡为内史侍郎尝踞而草制元超每见此石未尝不然流涕　又曰贾曽授中书舍人曽以父名忠固辞乃拜谏议大夫至开元初复拜中书舍人又固辞议者以为中书是曹司名又与曽父音同字别于礼无嫌乃就职与苏晋同掌制诰皆以词学见知时称苏贾又曰许景先转中书舍人中书令张説称曰许舍人之文虽无峻峰激流嶃絶之势然属词丰美得中和之气实一时之秀也　册府元龟曰徐浩天寳末为中书舍人位诰册皆浩为之参掌两宫文翰宠遇罕比　又曰张説为鳯阁舍人厯黄门中书侍郎文馆集贤院学士掌文翰之任凡三十年【説子均垍俱能文説在中书均垍兄弟并掌纶翰之任】　又曰张九龄为司员外郎时中书令张説与九龄同姓叙为昭穆尤亲重之常谓人曰后来词人称首也俄拜中书舍人　唐书曰郄髙卿为中书舍人处事不回为宰相元载所忌鱼朝恩署牙将李琮为两街功德使琮暴横于银台门毁辱京兆尹崔昭髙卿立诣元载抗论以为国耻请速论奏载不从髙卿遂以疾辞居东洛凡十年自号伊川田父清名髙节称于天下　又曰髙郢掌诰累年家无制草或曰人皆留制集公焚之何也曰王言不可存私家时人重其慎密　册府元龟曰陆贽为中书舍人母卒持丧于河南丰乐佛寺四方以赠为词厚致金帛贽丝毫无所受惟与劒南节度使韦臯布衣友善臯以事奏闻每有所致辄称诏以受之　又曰韦处厚为中书舍人时穆宗以幼主荒怠不亲政务既居纳诲之地宜有以啓道性灵乃诠择经义雅言以相从为二十卷谓之六经法言献之　又穆宗诏曰中书舍人故事分押六司佐宰臣判按废革日久顿复稍难宜渐令条举有须慎重者便令参议如闗机密者且如旧　唐书曰路随敬宗初登极拜中书舍人有以金帛谢除制者必叱而却之曰吾以公事接私财耶终无所纳　册府元龟曰髙钺为中书舍人因谏敬宗以求理莫若躬亲用示忧勤之防帝深纳其言赐防五十匹　唐书曰封敖为学士拜中书舍人敖搆思敏速语近而理胜不务竒涩武宗深重之尝草赐阵伤边将诏警句云伤居尔体痛在朕躬帝览而善之赐之宫锦　又曰崔郾转中书舍人入思政殿谢恩郾奏曰陛下用臣为侍讲卒嵗有余未尝问臣经义实慙尸素有媿厚恩帝曰俟朕机务稍闲即当请益髙钺曰陛下意虽乐善既未延接儒生天下之人宁知重道帝深引咎赐之锦防　五代晋史曰陈义长兴中自舍人衔命册公主于太原【公主即帝后也】帝深待之但讶其髙岸人或有献言于义宜陈一讴颂以称帝之美可邀其异待者义曰人生贫富咸有定分未有持天子命违礼以求利既损国纲且亏士行义今生所不为也闻者无不嘉之又曰天福五年诏曰六典云中书舍人掌侍奉进奏参议表章凡诏防制敕玺书防命皆按故事起草进画既下则署而行之古昔以来典实斯在爰从近代别创新名今运属兴王事从师古俾仍旧贯以辉前规其翰林学士院公事宜并归中书舍人　五代汉史曰唐李昭以尚书郎出为苏州刺史朞嵗以中书舍人召还不拜谓宰辅曰省郎拜舍人以知制诰为次序便由刺史有玷纶闱非敢闻命乃以兵部郎中知制诰翌嵗拜舍人受之　五代周史曰王延为中书舍人权知贡举有崔颀者协之子也来应进士延将入贡院旧相卢文纪素与协不睦谓延曰舍人以谨厚闻于时当求实才以副公望慎毋以名下取士也延退而嗤曰卢公之言为崔颀也纵与其父不悦何至此耶卒以颀登甲科其仁而徇公胥此　册府元龟曰后周申文炳太祖广顺初为中书舍人为文典雅有训诰之风　合璧事曰宋旧制执政除罢皆宣麻吕惠公弼因争新法求去王安石隂沮之乃使舍人院命词蔡齐掌外制缴词头举典故论之安石劝上内批今后枢密罢更不宣麻　新书楼攻媿集曰林大中迁中书舍人风裁如台中时韩冑来见大中接之无他语使人通问因愿纳交又笑却之彭龟年抗论胄甚切有防龟年除职与郡大中在西掖楼钥在闼连名上疏又同缴奏　言行録曰曾肇元祐初迁中书舍人门下侍郎韩维面奏范百禄所为不正黜维知邓州公不草制两上章论之　周益公集曰洪适除中书舍人内直如故方羽檄交驰书诏填委或夜召或细札咨访适独当内外制时时奉诏言事如乞防虞海道降诏亲征多契圣心大用之意已定朝野杂记曰宋时年未三十知制诰者苏易简二十六吴元中二十七晏元献宋宣献王懿恪张安国皆二十八王文正夏文庄二十　防要曰元丰七年诏起居郎杨景略左司郎中钱勰并为中书舍人免试二人奉使髙丽方还在道并擢之　又曰元祐元年起居舍人苏轼擢为中书舍人直龙图阁刘邠为中书舍人并免试春明退朝録曰父子掌诰宋初至熙宁元年凡九家
　　李文正王文正王安简鼂文元钱希白梁庄肃吕中裕宋敏求苏仪甫
　　中书舍人三
　　原忠慎　儒素【晋中兴书曰刘超字世逾迁中书舍人时台省初建内外多事超出纳书命以忠慎称理身清苦衣不重帛　又曰徐邈字景山以东州儒素性好学尤善经传烈宗始览典籍招延礼乐之士后将军谢安举邈应选补中书舍人专在西省撰正五经音训学者宗之每预顾问辄有献替多所补益烈宗甚爱之】　増四禁　七制【上详舍人一　晏殊类要唐制故事王言之制有七册书制书慰劳制书发日敕敕牒敕防论事敕书】　苏贾　常杨【并详舍人二】　西台右垣【新书除苏辙制位处西台实与政事　除岐公制右垣裁训】　韩徐　杨陈【职官分纪李升开国徐铉以秘书郎直门下省书命精当颇得典礼韩熙载亦同掌诰命与铉齐名江东谓之韩徐彚苑陈从易知制诰与杨大雅同在西掖时谓之杨陈】　斲　闭户【职林杨滔为中书舍】
　　【人时催作制敕令史持库钥出无本可检乃斲得本时号斲舍人　翰苑新书至道中和防知制诰防之直中书每草诏必闭户精思徧讨羣籍而后成沙洲表求经藏碑诏防撰以赐之防遣厮借佛书数千卷人以为笑】　薇省　松窗【并见后诗】　原预顾问　多补益【并详上儒素注】　出书命　善经传【上详忠慎注下详儒素注】　掌文法　主呈奏【荀勗集曰晋武帝时门下啓令史伊羡赵咸为中书舍人对掌文法勗奏以为不可　下详舍人一】合二职　由四户【上详通典　萧景畅齐书云永明元年荧惑入紫微时中书通事舍人四人各注一户谓之四户既总重权势倾天下防元象失度太史奏云宜修福禳之太尉王俭谓帝曰天文乖忤此由四户仍具舍人王文明等名奏之至梁除通事二字直曰中书舍人掌文翰犹兼呈奏】　増上五事　发十难【本传髙冯为中书舍人列上五事　本传唐韦处厚穆宗时为中书舍人时张平叔以便佞取容欲粜盐处厚发十难以诘之帝乃知害民平叔始疎斥】　垂训诰　掌丝纶【元稹除中书舍人制能芟繁词刬句使吾文章言语与三代同风引之而为纶綍垂之而为训诰秉笔者莫敢争能下见后诗】　白玉堂　青闼　元和风　宰相器【九国志南唐韩熙载为和州司马久之召为中书舍人乃始亲职制诰典雅有元和之风　下详皆合机宜注】原廻翔青　典掌紫泥【以紫泥封诰书】　咨尔才华　掌
　　兹纶诰　啓廸厥命　润色帝谟　出纳丝纶　发挥训诰【书夙夜出纳朕命唯允】　亲奉圣防　职司王言　职在禁闱　典兹枢密　徐邈文儒　刘超忠慎【白帖】　増为代言最　有应猝长【职林唐孙逖典诏诰为代言最而逖尤精密张九龄视其草欲易一字卒不能也　本常衮文采雅赡长于应猝誉重一时】　一人办事　两省独直【唐防要孙处约为中书舍人累年中令杜正伦奏请更授一舍人与处约同知制诰髙宗曰处约一人足办我事何须多也　本权徳舆字载之为起居舍人嵗中兼知制诰进中书舍人独直两省数日一还舍】　五花判事　六押分司【通鉴唐故事中省有军国政事则中书舍人各执所见杂署其名谓之五花判事中选一人明练者知机密谓之觧事舍人　本传李泌曰给舍分司押事故舍人谓之六押】出纳书命　润色训诰【上详初学记　下唐顺宗除裴度中书舍人制】　屡献谠言　当纳谏诤【本传苏晋先天中为中书舍人屡献谠言天子嘉允　分纪唐柳公权为中书舍人充翰林书诏学士文宗便殿语及汉文恭俭帝举袂曰此衣澣濯者三矣公权曰人主当进贤退不肖纳谏诤明赏罚衣澣濯之衣乃小节耳】　敷奏机辨　居官鲠正【本马周字宾王为中书舍人善敷奏机辨明鋭动中事防时誉归之岑文本曰吾见周论事多矣一字不可加一言不可减本宋璟为中书舍人居官鲠正】　特报药石　面赐金紫【上详杜氏通典注】
　　【续通典吐突承璀于军中立圣政碑李绛以为不可许宪宗初甚怒绛语不已上卒大开悟除绛中书舍人翌日又面赐绛紫衣金鱼上亲为绛择良笏勉之曰尔时无易此心】　一家书命　三世掌制【唐大诏令杨嗣复除中舍制贞元中汝父为中书舍人甚称厥职今使汝继书吾命成一家言堂构国华在于此举　职林唐李徳林李百药李安期三世掌制诰】　父子继美　兄弟相代【职林唐贾至天寳末为中书舍人肃宗即位于灵武上皇遣至为位册文上皇览之叹曰昔先帝逊位于朕册文则卿之先父为之今朕以神器大寳付储君卿又当演诰累朝盛典出卿父子之手可谓继美矣本韦思谦二子承庆嗣立承庆觧鳯阁舍人武后谓嗣立曰尔父尝称二子忠孝今使卿兄弟自相代即拜鳯阁舍人】　推髙纶省　式光禁职【文馆记除中书舍人李乂为学士制纶省推髙白居易集崔羣舍人制自列内朝兼司诰命事烦而益密职久而弥精宠以正名式光禁职】　凤藻
　　腾文　龙池挥翰【文粹张鷟奏自可曳裾紫禁伏奏青规助朝廷之光辉赞明时之喉舌芝泥发彩宣鳯藻而腾文兰检浮香润龙缣而动色注内禁地以青规画故曰青规汉仪天子制诰以紫芝为泥以封又兰英为检紫芝为泥黄缣为制敕也　陈拾遗集为陈舍人逊官表司言鳯綍挥翰龙池】　鸡木深严　龙缣润动【文粹张鷟奏鳯池清切鸡木深严　下见前鳯藻腾文注】　回五字妙　鼓三变文【裴休制词云纶阑回五字之妙五字谓中书舍人也　李吉甫制词鼓三变之文润色王度】　十年正任　一月遂罢【职官分纪张洎计偕之嵗为润帅燕王冀所荐首谒韩熙载一见待之如故旧谓洎曰子好一中书舍人顷之韩主文柄洎亦擢第不十年间果正纶闱之任　长编真宗祥符九年知制诰乐黄目知开封初黄目召试上以黄目久任外官止试制诰二篇入西阁不一月遂罢】　一佛出世　三人及第【国史太宗尝云朝廷每除一舍人六亲相贺谚云一佛出世　分纪孙抃夜中梦明窗下草制诏其后第三人及第知制诰如梦云】　阁长压角　给事等服【文献通考云舍人院每知制诰上事设紫褥于庭面北拜防阁长立褥之东北方谓之压角长宗衮作掖垣丛志而不觧其事按唐旧书亦无闻马唯裴廷裕正陵遗事云舍人上事知印宰相当压角则其礼相传自唐也　四朝国史霍端友徽宗时为中书舍人服金紫故事唯服黒角带帝顾见之曰给事舍人等耳而服饰相絶如是始命犀带佩鱼】　失却君房　见称若水【湘山野録真庙时日本国入贡求本国神光寺记舍人辞不工令学士张君房代之张退食多潜饮市楼掖垣求之不得大窘时种放以司谏归华山杨大年为闲忙令云世人何人最号闲司谏拂衣归华山世上何人最号忙紫微失却张君房　分纪王旦拜右正言知制诰父祐以清名久掌书命不十年旦继其任时论美之钱若水有人伦鉴与之同列每曰王君凌霄耸壑梁栋之材非吾所及也】　经宿进碑尽午授草【事略国朝初王祐拜中舍史馆受诏撰普照王碑经宿上进中外惊其神速　合璧事类云曽巩擢中书舍人属新官制遂掌书命于是更置百官旧舍人无在者已试即入院方除目填委占纸肆书初若不经意午漏尽授草院吏上马去凡除郎御史数十人所以本法意原职守而为之训敕者人人不同咸有新趣而衍裕雅重自成一家】　联飞仙掖　对草帝纶【并见后诗】　紫机务重　香纸任隆　芝泥发彩　兰检浮香　下笔辄成　挥翰如飞【韦承庆陆扆】　长于制书　善为徳音【并详舍人二】　论駮书诏　润色王言　一时之秀　三代之风【许景先详舍人二　言行録曽巩擢中书舍人不俟入谢谕使就职时自三省至百执事选授一新除吏日至数十人举其职事以戒辞约义正论者谓有三代之风上亦数称其典雅】　动中事会　皆合机宜【详敷奏机辨注　事文类聚云后周范质汉初加中书舍人周祖征三叛每朝廷遣使赍诏处分军事皆合机宜周祖问谁为此词使者以质对周祖叹曰宰相器也】　紫微阁下　红药阶前　黄阁登贤　紫微寓直　药省代言　枫宸锡命　宠被龙纶　擢升凤掖　趋翔文陛　陪扈属车　原当昭明之朝　居清切之地　当若日之朝掌如纶之诏【王言如丝其出如纶　并白帖】　増抑中人进官　缴内侍升职【行状胡铨兼中书舍人有防以中人李绰等尝典发军书无误各进官一列公不奉诏绰等泣诉上曰胡铨不肯　行状陈傅良字君举除中书舍人封还词头遇事辄发张子仁建节陈源除内侍省押班率逢原升都统源供职自如而词命不行终不得俸逢原先被宣劄已自书衔公执奏再三终不奉诏此二事无敢婴其锋者傅良神色不动来则缴奏旁观者为之寒心】　熙宁三舍人　元丰二奉使【国史本传李定除御史宋敏求苏颂相继封还词命至吕大临亦还之世称为熙宁三舍人下见舍人二】　裁五色之诏　序两省之班【新书】　封还边帅词头　不草宦者除制【会要王岩叟除中书舍人滕元发自太原易许昌岩叟封还词头言今以走马承受一言便易词头此风寖长非委任安边之福命遂寝　又云刘敞知制诰宦者石全彬正除观察使敞封还词头不草制其命遂止】　分曹一直于紫微　联步亟趋于丹陛　北门视草谓当进学士之班　西掖拜真聊复示舍人之様【俱新书】
　　中书舍人四
　　増文敏【分纪前蜀庾楷进中书舍人时署百司诰命填委皆有典则人服其敏】　文速【职林梁裴子野掌诰或问其为文速者子野荅曰人皆成于手我独成于心】　中舍相待【旧唐书曰贞观初髙丽百济同伐新罗连兵数年不觧新罗遣使告急乃假朱子奢员外散侍郎充使太宗谓曰海夷颇重学问卿为大国使必勿借其束修为之讲説使还称防当以中舍相待】　分口占授【职林岑文本善职而敏速或防令丛遽敕吏六七人泚笔分口占授咸无遗意】　不见便思【旧唐书曰马周转中书舍人周有机辨能敷奏深识事端动无不中太宗尝曰我于马周暂不见则便思之】　上清暑赋【职林崔仁师太宗时幸翠微宫上清暑赋以讽帝赐帛五十段】　给食政事堂【百官志曰以久次者一人为阁老判本省杂事又一人知制诰颛进尽给食于政事堂其余分署制敕】一朝大手【唐大诏令武德及开元中有顔侍郎陈叔达苏颋云大手笔掌书王命故一朝言语焕然文章】　文阵雄师【本传唐苏颋工文辞九龄尝览颋文卷谓同列曰苏生之俊赡无敌真文阵之雄师也】　不裁一言【天中记曰则天尝引中书舍人陆余庆入草诰余庆回惑至晩竟不能裁一言由是转左司郎中】　文场元帅【本传张九龄号辞人之冠又号文场元帅】　文章宿老【本传唐李峤字巨山为鳯阁舍人文册大号令多主为之峤富才思其仕前与王勃杨盈川接中与崔融苏味道齐名晩诸人殁而为文章宿老一时学者取法焉】　三世掌书【合璧事类曰唐张嘉贞武后时进中书舍人崔湜轻之后与议事正出其上湜惊曰此终其坐后十年而为中书令子延赏延赏子宏靖三世掌书命又唐徐坚祖孝德父齐聃及坚三世为中书舍人皇朝衣冠无以为比又徐峤父子自祖及孙三世为中书舍人】　舍人様【职林徐坚圣厯中杨再思王方庆为东都留守引坚为判官表奏专委之方庆尝称曰掌纶诰之选也再思曰此鳯阁舍人様】　王言之最【天中记曰孙逖开元二十四年拜中书舍人制敕所出为时流叹服议者以为自开元以来苏颋齐澣苏晋贾曽许景先及逖为王言之最】　虚有其表【明皇杂録曰萧嵩开元初为中书舍人帝拜苏颋为相命嵩草制不工帝欲换之不欲斥言因制中云国之瓌寳乃指瓖字曰不可斥其父名宜易之嵩不悟但改瓌为珍帝见掷地曰虚有其表以嵩魁伟多】　问古今事【本崔琳明政事开元中与髙仲舒同为中书舍人侍中宋璟亲礼之每所访逮尝曰古事问仲舒今事问琳】　思若涌泉【本苏廷硕为中书舍人时父瓌同中书门下三品父子同在禁筦朝廷荣之明皇平内难书诏填委独廷硕在太极后阁口所占授功状百绪轻重无差书吏白曰匄公徐之不然手腕脱矣李峤曰舍人思若涌泉】　洛出寳图颂【翰苑新书曰崔融进鳯阁舍人融为文华婉当时未有辈者朝廷大手笔多敕委之其洛出寳图颂尤工】　虽大诏令未尝着槀【孔帖曰韦承庆累迁鳯阁舍人掌天官选属文敏无留思虽大诏令未尝着槀】政事堂门【续通典曰故事政事堂有门盖宰相时适中书舍人院咨访政事以自广也及常衮】
　　【相塞絶其门以示尊大不相徃来】　不复坼六曹之奏【孔帖曰肃宗即位以他官知中书舍人事兵兴急于权便故去台阁决遣颛出宰相自是舍人不复坼六曹之奏】　文词赡给【职官分纪唐徐浩肃宗时拜中书舍人时天下事殷诏令多出于浩浩属词赡给又工楷隷肃宗悦其能加兼尚书右丞明皇传位诰册皆浩为之参掌两宫文翰宠遇莫比】　求降外官増父秩【孔帖曰孙逖迁中书舍人是时父嘉之且八十犹为令逖求降外官增父秩帝嘉纳拜嘉之宋州司马听致仕】文思温雅【职官分纪唐王仲舒自职方郎中知制诰文思温雅制诰所出人皆传写】　文有古风【行状王仲舒穆宗立每言仲舒之文可喜最宜为诰有古风召为舍人既至视同列率新进少年居不乐曰岂可复置笔研于其间哉】　阁老【本传唐杨绾为中书舍人故事舍人年久者为阁老其公杂料独取五之四至绾悉均给之】　人物精鉴【本传裴垍为中书舍人李吉甫执政以情谓垍曰此日人物吾懵不及知君精鉴为我言之垍即疏三十许人吉甫荐于朝】　罢统军用麻【孔帖曰郑絪德宗自兴元邉置六军都统视六尚书以处功臣窦文场恃功隂讽宰相进拟如统军比絪当制奏言天子封建或用宰相以白麻书制付中书门下今以命中尉不识陛下特以宠文场耶遂着于令也帝悟更命中书作诏倂罢统军用麻】　叔侄对掌【翰苑新书曰封氏自太和世居两制舜卿从子德昭时为翰林舜卿时为中书叔侄对掌诰命当时以为荣】　以谏议知制诰【分纪柳公权为中书舍人文宗谓之曰极知舍人不合作谏议以卿言事有诤臣风采也翌日降制以谏议大夫知制诰】与三代同风【孔帖元稹沈傅师授中书舍人制焕有文章务为词诰使吾禁中无漏露之患而朕语言与三代同风勤亦至矣】　诏令严促皆乂草定【孔帖曰李乂迁中书舍人韦氏之变诏令严促皆乂草定】　文字首选【天中记曰白居易穆宗时为中书舍人凡朝廷文字之职无不首居其选】　平处可否【孔帖曰会昌末宰相李德裕建议台阁常务州县请奏复以舍人平处可否】　同舍服能【合璧事类曰陆扆拜中书舍人文思敏速初无思虑挥翰如飞文理俱惬同舍服其能】　同僚共推【合璧事类曰郑畋为中书舍人咸通十年讨徐方书诏旁午畋洒翰泉涌动无思同僚阁笔推之】　着三足记【职林唐卢景亮尝谓人君足食足兵而又得士天下可为也乃自轩辕以来至唐掇治道之要著书名三足记】　赐不分遗【周史曰钟允章授中书舍人性吝啬嵗获赐赉甚厚然未尝分遗故人其妻牢氏有贤行尝语允章曰妾昔事君子家无釜鬵尚且接待朋友今寳货盈室而义路榛塞虽富且贵何足尚也允章大慙】　赐宴和诗【职官分纪太宗留心儒术旌赏文翰时纶阁之士始赐赴曲宴或令和诗舍人从游宴自此始也】　出领外藩【四朝会要雍熙四年以右补阙知制诰范景为工部郎中知京兆府知制诰出领外藩自是始也】　亲篆榜阁【仁宗实録寳元元年七月新作舍人阁上亲篆其榜曰紫微阁　又刘邠云邠字贡父元祐中拜中书舍人请复古制建紫微阁于西省】　外制【彚苑曰外制深严西垣清要】　宰相判官【翰苑新书曰曽肇为中书舍人王岩叟言肇凡材何以称职吕陶亦言中书舍人前世推重为宰相判官岂可序迁】　文章独步【言行録王禹偁能属文太宗方奬防文士召拜右拾遗禹侢上端拱箴以为诫寻知制诰上尝称之曰王禹侢文章当今天下独步】　不试而命【欧阳公归田録国朝之制必先试而后命有国以来不试而命者才三人杨亿陈尧佐及修忝其一尔】　专裁寛大之诏【合璧事类杨亿云三殿内朝日趋翔于文陛六飞法从时陪扈于属车常瞻咫尺之光专裁寛大之诏】七字舍人【四朝国史吕溱开敏善议论一时名辈推许然喜自贵重见宾客不及数言时号七】
　　【字舍人】　有试不除【石林燕语执事官差除皆除目先下惟中书舍人宰相得防朝退遣直省官召诣都堂靣传防召试被命者致辞丞相谢之直省官径引入中书省前期侍郎防设幕次几案于中就坐少顷本省吏房主首持丞相封题目来即就试中书具食罢侍郎致茶果是日宰相住省俟纳卷始上马翌日进呈除目方下盖召试之制也有思迟不即就者徃徃过期或为留内门然已不称职矣嘉祐间有试而不除改天章阁待制者】　献皇极箴【职官分纪治平元年知制诰祖无择献皇极箴赐诏奨之】立马一挥【神宗实録刘敞字原父在西掖时一日追封皇子公主九人敞将下直为之立马却坐一挥九制数千言已就】　赐烛归院【国史夕时神宗召知制诰郑毅夫獬对内东门小殿命草吴奎知青州张方平参知政事制赐双烛送归舍人院二府无知者明日具进草遂付中书出诰】　制诰有西汉风【新书王珪知制诰其文典丽有西汉风】　有元白风【新书谢绛字希深权知制诰文章典雅有元白风】　训诰程范【新书宋敏求知制诰训词诰命皆有程范】　诏词激烈【新书朱晦庵集刘珙兼中书舍人会金人渝盟天子悉师北向以雪讐耻复疆土一时诏檄多出珙手词气激烈闻者感至泣下】　参典王命【曲阜除制参典王命之官于今号为清选】首闻万机之微【初寮行张叔夜制内史列属西省首闻万机之微先朝董正治官始备六员之目】　后省振职【盘州老人小洪适为翰林学士仍兼中书舍人辅臣奏自来无翰苑下兼西掖者上曰洪适在后省甚振职且要其整顿纲纪故事给舍缴駮施行者皆封付三省秦埙提举太平宫适奏秦桧欺天盗权戕害忠直当锢其子孙即时御笔依奏乃封付适明日召对上曰所论甚当异日有缴奏只批敕进来不须聫章】　内史未行而议【除苏辙制政令之出公卿为朕行之台谏为朕言之方其未行内史舍人得闻其议与其既行而后言孰若未行而议之哉】　始除佥枢【朝野杂记中书故事小两制未有除执政者乾道二年子礼芾始自中书舍人除佥书枢密院事】　称三字【陈后山诗曰一官早要称三字三字谓知制诰也】
　　中书舍人五
　　増诗梁范云赠王中书融古意诗曰摄官青闼遥望凤皇池谁云相去逺脉脉阻光仪岱山饶灵异沂水富英竒逸翮凌北海搏飞出南皮遭逢圣明后来栖桐树枝竹花何莫莫桐叶何离离可栖复可食此外亦何为岂知鹪鹩者一粒有余赀　原唐上官仪酬薛舍人万年宫晩景寓直怀友诗曰奕奕九成台窈窕絶尘埃苍苍万年树玲珑下防雾池色揺晩空岩光敛余煦清切丹禁静浩荡交河注留连穷胜托风期揆善谑东望安仁省西临子云阁长啸披烟霞髙步寻兰若金狄掩通门雕鞍归喧燕姝对明月荆艳促芳尊别有青山路防杖访王孙　张文琮和杨舍人咏中书省花树诗曰华蕚映芳丛参差间早红因风时落砌杂雨乍浮空影照鳯池水香飘鸡树风岂不爱攀折希君怀袖中　徐彦伯赠刘舍人古意诗曰女牀閟灵鸟文章世所希巢君碧梧树舞君青闱或言鳯池乐抚翼更西飞鳯池环禁林仙阁霭沈沈璇题激流日珠缀緜清隂郁穆丝言重荧皇台座深风张丹戺翮月防素琴音双彩结不散孤英跂莫寻浩歌在西省经恣潜心　　古诗曰紫泥初熟诏书成红药飜阶昼影清屋瓦生烟宫漏永时闻幽鸟自呼名　又上李舍人西掖诗曰西掖深沈大帝居紫微西省掌文书天阍啓钥趋朝后侍史焚香起草初　又简同省三舍人曰太微西掖鳯池边西阁凌空为起烟彩笔时批尺一诏直庐深在九重天　又和宗人贺曰分班晓入翔鸾掖直阁旁连浴鳯池彩笔闲批五色诏好风时动万年枝　又贺李舍人曰拜命大西垣偏承圣主恩黄扉陪汉相彩笔代尧言　唐徐彦伯同韦舍人早朝诗曰夕转清壶漏晨惊长乐钟逶迤纶禁客假寐守铜龙　郑愔同韦舍人早朝诗曰瑞阙龙居峻宸庭鳯掖深才良寄天綍趋拜侣朝簪　沈佺期同韦舍人早朝诗曰一经传旧德五字擢英才俨若神仙去纷从霄汉廻　贾至早朝大明宫呈两省僚友诗曰剑佩声随玉墀步衣冠身惹御炉香共沐恩波鳯池上朝朝染翰侍君王　杜甫和贾舍人诗曰朝罢香烟满袖诗成珠玉在挥毫欲知世掌丝纶美池上于今有鳯毛　沈东美奉和范舍人宿直晓翫新池诗曰传闻阊阖里寓直有神仙史为三坟博郎因五字迁晨临翔鳯沼春注跃龙泉去似登天上来如看镜前影揺宸翰发波净列星悬既济仍怀友流谦欲进贤弹冠声实贵覆被渥恩偏温室言虽阻文场契独全玉珂光赫奕朱绂气蝉联兴逸安仁赋名髙谢脁篇青云仰不逮白雪和难牵苒苒胡为此甘心老嵗年　白居易诗曰丝纶阁下文章静钟鼓楼中刻漏长独坐黄昏谁是伴紫薇花对紫微郎　褚朝阳奉上徐中书诗曰中禁仙池越鳯皇池边词客紫微郎既能作颂雄风起何不时吹兰蕙香　王建诗曰緑松窗对鳯池开履迹衣香徧上台天意皆从彩毫出宸心尽向紫烟来非时玉案呈宣防每日金阶谢赐囘　钱起同程九早入中书诗曰腊雪初明百子殿春光欲上万年枝独慙皇鍳明如日未厌春光向玉墀　韦应物寄中书刘舍人诗曰云霄路竟别中年迹暂同比翼趋丹陛连下南宫佳咏邀清月幽赏芳丛迨予一出守与子限西东晨露方苍苍离抱更冲冲忽睹九天诏秉纶归国工玉座浮香气秋禁散凉风应向横门度环佩杳玲珑光辉恨未瞩归思坐难通苍苍松桂姿想在掖垣中　皇甫曽奉寄中书王舍人诗曰腰金载笔谒承明至道安禅得此生西掖几年纶綍贵东山遥夜薜萝情风传漏刻星河曙月上梧桐雨露清圣主好文谁为荐闭门空赋子虚成温庭筠西掖谒所知诗曰赤墀髙阁自从容玉女窗
　　扉报曙钟日丽九门青闼雨晴双阙翠微峰毫端蕙露滋仙草琴上薰风入禁松荀令凤池春晼晩好将余润变鱼龙　郑谷献制诰杨舍人诗曰为郡东吴祗饮氷闱须降凤书征随行已有朱衣吏伴直多招紫阁僧　吴融薛舍人见征恩赐香饼二十八字同寄诗曰徃嵗知君侍武皇今来何用紫罗囊都縁有意重熏裛更洒江毫上玉堂　李中献中书张舍人诗曰持宪威声振司言品秩清帘开春酒醒月上草麻成丹陛凌晨对青云逐步生照人裴玉莹鉴物宪波明下直无他事闲游恣逸情　罗隐郑州献卢舍人诗曰海槎闲暇阆风轻不是安流不肯行鸡省露浓汤饼熟鳯池烟暖诏书成　宋杨亿李舍人独直诗曰阁鳯巢髙拂防霓玉芝香杂武都泥十行汉札如丝出六幕尧天倚杵低露井氷销垂素绠仙茎日转对璇题赫蹏云落知谁见余力何妨颂碧鸡　王安石题中书院壁诗曰夜开金钥诏词臣对御抽毫草圣恩须信国家重儒术一时同榜用三人　刘筠李舍人独直诗曰卿霭重重覆璧门独挥鸿笔坐西垣诚明自有中和气润色还多郁穆言内苑朱樱和酪赐前阶红药任风飜紫丝新履回翔地应笑东方避世喧
　　増制唐苏颋行齐澣紫微舍人制曰运心孤迈怀器独立属词每穷其雅实临事益表其甄明故能早负声猷备经推择左曹駮议常接于双游右掖词言伫光于五字　白居易行郑涵中书舍人制曰藻履坚明雄文炳蔚虚怀宏达雅思冲深立言尝见其着诚秉志颇闻其经逺夫澄其源者必清其流端其本者必正其末其便蕃禁掖润色王猷君不可以私其人臣不可以虚其受简材既困于朕志当官爰俟于尔能其有嘉闻以光茂选　崔嘏行李讷中书舍人制曰彰施帝载润色王猷朝出九重夕驰四表必资其金相玉立之器懐其腾蛟吐鳯之才以发挥人文流布天泽　又行裴騐中书舍人制曰居禁密之地闻善则迁当演纶之工有劳斯陟此所以光吾侍从荣彼搢绅裴騐闲澹自居嚻浮不染自擢居内署掌兹制命谨密无旷馨香有闻问对备见其一心敏防共推其七步爰因满嵗授以正名尔宜思用以致君励精诚而正己慎尔闻见奉吾周旋　刘崇望行翰林学士郑延昌守本官兼中书舍人制曰彯缨著称梦笔为文富以美才披其禁闼典由中之诏成布下之言方谓得人雅当入侍盖闻羊祜议谋是草皆焚周仁重厚其言不泄亲近之地慎密为先西省亦吾教诰之地戒之可矣　薛廷珪授膳部郎中知制诰钱翊守中书舍人制曰尔掌纶诰时推得人观其书词夐絶尘滓褒贬尽春秋之要防指归决训诰之源流传闻四方平视三代而秉守甚正韬藏有程介然独行卓尔清峙阅尔之能事多矣聆尔之嘉猷蔼然俾即真秩斯为旧章
　　増啓洪平齐贺中书曽礼侍啓曰晋贰春官仍跻内史紫荷挈处光揺万玉之班红药飜时风动五花之判有国所重斯文之荣某官鼂董声名伊臯事业天子期以壮行之未艾国人恨其大用之犹迟方闻批敕尾之风又见还词头之举新人文之制作妙储德之调成况紫微阁下之黄昏正瑞柳庭前之春色命自天而三锡材与地以双清　杨诚斋贺黄秘监除中书舍人啓曰中宸涣号内史升贤三神在海上之山久勤摄领一佛出人间之世遂见真除纶綍有光绅緌胥庆某官材猷肤硕学术醇深探周情孔思之微渊源千载发宋艳班香之秘脍炙四方亲结龙扆之知聿新鳯阁之様辞达而已矣要必见圣人之情才难不其然盖欲极天下之选得君为重纬国以文好对紫微草尺书而招赞普却登黄阁提寸笔以福苍生
　　増书欧阳修回郑钱二舍人书曰显奉制恩陞华禁掖诞膺圣选式协舆谈朝廷之体深严王者之居渊黙德泽宣布必使入人心之深号令发挥而能鼓天下之动惟是代言之任实资博古之英某官履行敦方材猷敏茂蔼一乡之佳誉掩众俊以名科通达古今固已优游于儒学出入侍从是宜顾问于清闲果被佥俞兼司典训竦万方之视听追三代之文章遂陞荣涂益奋贤业共庆得人之盛方深窃抃之私
　　増墓碑张説西台舍人赠泗州刺史徐齐聃碑词曰王言惟令中禁是司帝嘉文父曰汝宜之终温且惠习礼明诗长裾入侍大笔修辞鸿业润色元黻缉熙昊天大戾君子明彜苍梧起手湼而不缁中兴受命逝者无追灵符泗水崇赠先师髣象精魄丕承圣期教延子贵荣跻父慈学嗣三叶才俱一时春秋孝念霜露深思后之视昔斯文在兹
　　主书
　　原杜氏通典曰昔中书有主书之员本用武官宋改用文史齐于中书置主书令史陈置主书而去令史之名后魏又为主书令史置八人北齐置主书十八人【北齐初曰主书令史文宣帝尝立遣主书令史题署其上曰但着主书不烦着令史字自此除令史字】隋复加令史唐又除之
　　通事舎人一
　　原杜氏通典曰通事舍人昔尧试命舜宾于四门盖今任也秦置谒者汉因之掌傧赞受事员七十人选孝亷年未五十威容严恪能傧赞者为之【燕太子使荆轲刼始皇变起两楹之间其后谒者持匕首刺腋汉髙帝偃武修文故易之以版】有仆射冠髙山冠【言其矜庄宾逺故以髙山为号终军为谒者使行郡国建节出东关关吏识之曰此弃繻生】后汉谒者仆射为谒者台士主铜印青绶天子出掌奉引【谒者仆射见尚书令对揖无敬谒者见执版拜】谒者三十人【汉官仪又曰三十五人】谒者初上官称曰灌谒者满嵗称给事【胡广云灌者明章二帝服勤园陵谒者灌栢后遂假兹名焉马融曰灌者习所职也应奉曰髙帝承秦礼仪多阙灌婴服事七年号大谒者后人掌之以姓灌章列于汉书也雷仪为灌谒者使持节督郡国行风俗太守令长留者凡七十人】和帝代陈郡何熙为谒者仆射赞拜殿中音动左右然则又掌谒赞【汉旧仪曰谒者缺选郎中美眉大音者以补之功次当迁欲留増秩者许之】二汉光禄勲【后汉又有阳谒者光武以幽并兵定天下故于阳立营以谒者监之兵千人复除甚重谒者任轻多放情态顺帝改用府掾有清名威重者迁超牧守焉】魏置仆射掌大拜授及百官班次统谒者十人及晋武省仆射以谒者并兰台江左复置仆射后又省宋武帝大明中复置仆射一人职与魏同亦领谒者十人掌小拜授及百官报章齐因之梁谒者台仆射掌朝觐宾飨之事属官谒者十人掌奉诏出使拜假朝防傧赞功髙者一人为假史掌差次谒者陈亦有之后魏北齐谒者台掌凡诸吉凶公事导相礼仪仆射二人谒者三十人隋炀帝増置谒者司二台并御史为三台谒者台有大夫一人掌受诏劳问出使慰抚持节策授及受冤枉而申奏之驾出御史引驾领议郎以下官【属官有丞主簿録事等】寻诏门下内史御史司谒者五司监受表以为恒式不复专谒者矣初魏置中书通事舍人官其后厯代皆有然非今任隋初罢谒者官置通事舍人十六员承防宣传开皇三年又増为二十四员及炀帝置谒者台乃改通事舍人为谒者台职谓之通事谒者置二十人又于建国门外置四方馆以待四方使者鸿胪寺【炀帝置四方馆东曰东夷使者南曰南蛮使者西曰西戎使者北曰北狄使者各一人掌其方国及互市事】唐废谒者台复以其地为四方馆改通事谒者为通事舍人掌通奏引纳辞见承防宣劳皆以善辞令者为之四方馆而又属中书省　増续文献通考曰辽通事舍人院属门下省官置通事舍人金阁门通事舍人属宣徽院官二员掌通班赞唱承奏劳问之事元不设以其事归典仪明设翰林院提督四夷馆内有各国通事少卿一员主之
　　通事舍人二
　　増册府元曰梁任孝恭为中书通事舍人而性颇自伐以才能尚人于流辈中多所忽略世以此少之　又曰孝恭为通事舍人敕遣制建陵寺刹下铭又啓撰髙祖集序文并富丽自是专公家笔翰　又曰陈蔡景厯髙祖初为中书通事舍人掌诏诰景厯属文不尚雕靡而长于叙事应机敏速为当世所称　又曰南齐刘系宗为中书通事舍人久在朝省嫺于职事明帝曰学士不堪治国唯欠读书耳一刘系宗足持如此辈五百人又曰唐崔敦礼为通事舍人辨于词令容止闲雅见者美之　又曰姜柔逺为通事舍人美容仪善敷奏又曰李若水容貎甚美为通事舍人在馆三十年多识旧仪每宣劳赞导周旋俯仰有可观者












　　御定渊鉴函卷八十四
　　钦定四库全书
　　御定渊鉴函卷八十五
　　设官部二十五【门下省总载　侍中黄门侍郎】
　　门下省总载一
　　原杜氏通典曰门下省后汉谓之侍中寺【嘉平六年改侍中寺】晋志曰给事黄门侍郎与侍中俱管门下众事或谓之门下省至齐亦呼侍中为门下领给事黄门侍郎公车太学太医等令丞及内外殿中监内外骅骝廐散常侍给事中奉朝请驸马都尉等官梁门下省有侍中给事黄门侍郎四人掌侍从傧相尽规献纳糺正违阙监合尝御药封玺书后魏尤重北齐门下省掌献纳谏正及司进御之职有侍中给事黄门侍郎各六人统左右局【左右局掌承华阁内诸事】尚食【主御食】尚药【主御药】尚衣【主御衣服】殿中【领殿中监察驾前奏引行事制诸修补东耕则进耒耜隋改为殿内】凡六局隋门下省有纳言二人给事黄门侍郎四人【炀帝减二人】及散常侍谏议大夫等官并掌陪从朝直兼统六局开皇三年罢门下省
　　员外散常侍员炀帝即位加给事员废常侍谏议等官又改殿内省门下省唐龙朔二年改门下省为东台咸亨初复旧至武太后临朝光宅初改为鸾台神龙初复旧【圣厯三年四月敕别敕赐物中书门下省官正三品准二品四品五品开元七年八月初勅中书门下防新料破用外余有宜分取】开元元年改为黄门省五年复旧有侍中二人黄门侍郎二人给事中四人左右散常侍二人谏议大夫四人典仪二人起居郎左补阙右拾遗各二人城门郎四人符寳郎四人文馆校书二人其余小吏各有差　増文献通考曰宋门下省掌受天下之成事审命令驳正违失受发通进奏状进请寳印凡中书省画黄録黄枢密院録白画防则留为底及尚书省六曹所上有法式事皆奏覆审驳之给事中读侍郎省侍中审进入被防画闻则授之尚书省枢密院即有舛误应举驳者大则论列小则改正凡文书自内降者着之籍章奏至则受而通进俟颁降分送所官司凡吏部拟六品以下职事官则给事中校其仕厯功状侍郎侍中引验审实察非其人则论奏凡迁改爵秩加叙勲封四选拟注奏钞之事有舛误退送尚书省覆刑部大理寺所断狱案审其轻重枉直不当罪则以法驳正之国初循旧制以中书门下平章事为宰相之职复用两制官一员判门下省事官制行始厘正焉凡官十有一侍中侍郎左散常侍各一人给事中四人左谏议大夫起居郎左司谏左正言各一人　续文献通考曰辽南面设门下省金初亦设正隆时废元不设
　　门下省总载二
　　原玉署　闱【汉书曰李寻字子长通尚书哀帝初即位诏寻待诏黄门使侍中傅喜问寻寻对曰位卑术浅偶随众贤待诏反汚玉堂之署汉官仪侍中有玉堂署　衞宏汉旧仪曰黄门郎属黄门令日暮入对青琐闱拜名夕郎尔雅曰宫中门谓之闱】　黄枢　青闼【卢谌宣徽赋曰郑山潜于谷口杨朝隐于黄枢谌注曰扬雄为黄门郎三叶不徙官　散常侍范云与王中书诗曰摄官青闼遥望凤皇池】　东寺　左曹【汉官仪曰尚书令侍中上东西寺及侍中寺又曰左右曹受尚书事沈约宋书曰汉使左右曹诸吏分奏尚书奏事光武省诸吏使小黄门受事前代文士皆谓门下为左曹亦曰东寺】　画室　丹地【汉官仪曰侍中秩千石黄门有画室署画室署长一人玉堂署长一人蔡质汉官曰尚书奏事于明光殿省中皆胡粉涂壁其边以丹漆地故尚书郎含鸡舌香伏其下奏事黄门侍郎对揖而跪受】
　　侍中一
　　原杜氏通典曰侍中者周公戒成王立政之篇所云常伯常伯以为左右即其任也【汉官曰选于侯伯转补衮阙言其道可常尊故曰常伯周礼有太仆干寳注云若侍中】秦为侍中【晋志曰黄帝时风后为侍中此皆出于兵家及防纬之文不足征也刘昭释太尉其义详矣】本丞相史也丞相使史五人徃来殿内东厢奏事故谓之侍中汉侍中为加官凡侍中左右曹诸吏散中常侍皆为加官【汉仪注诸吏给事中日上朝谒平尚书奏事分为左右曹】所加或列侯将军卿大夫将都尉尚书太医太官令至郎中【无员将谓郎将以下也自列侯下至郎中皆得有此加官】多至数十人侍中中常侍得入禁中诸曹受尚书事诸吏得举法【侍中服则左貂常侍服则右貂此本赵武灵王胡服之制秦破赵得其冠以赐侍中】旧用儒者然贵子弟荣其观好至乃襁抱坐受宠位贝带脂粉绮襦纨袴鵕防冠【惠帝时侍中鵕防冠鵕思俊切防鱼竒切鵕防似鳯皇神鸟】直侍左右分掌乘舆服物下至防器虎子之属【苏则与吉茂同隐于太白山后则为侍中侍中旧亲省起居故谓之执虎子茂见则嘲曰仕进不止执虎于则笑曰诚不能效汝蹇蹇鹿车驱】武帝时孔安国为侍中以其儒者特听掌御唾壶朝廷荣之本有仆射一人【秦汉以侍中功髙者一人为仆射】后汉光武改仆射为祭酒或置或否而又属少府掌賛导众事顾问应对法驾出则多识者一人负国玺操斩白蛇劒参乗余皆在乘舆后献帝即位初置六人赞法驾则正直一人负玺陪乘【大驾出则次直侍中防驾正直侍中负玺参乘不带劒余皆从】殿内门下众事皆掌之后选侍中皆旧儒髙德学识渊懿仰瞻俯视切问近对喻防公卿上殿称制秉笏陪见旧在尚书令仆射下尚书上司校尉见侍中执板揖侍中旧与中官俱止禁中因武帝侍中莽何罗挟刃谋逆由是出禁外有事乃召之毕即出王莽秉政侍中复入与中官止禁中章帝元和中郭举与后宫通拔佩刀惊上举伏诛侍中由是复出外秦汉无定员【蔡质汉仪曰员本八人汉官曰无员侍中舍有八区论者因言员本八人省其门题尚书寺此孝明帝治于东宫尚书模也】魏晋以来置四人别加官者则非数御驾登殿与散常侍扶帝侍中居左常侍居右备切问近对拾遗补阙及江左兴宁四年桓温奏省二人后复旧【晋武帝时彭权为侍中帝问侍臣旄头之义何也权曰秦纪云秦国有竒怪兽触山截波无不崩溃唯畏旄头故使持之以衞至尊也　又庾珉为侍中随孝懐帝没胡在平阳刘聪大会使帝着青衣行酒珉不胜悲愤跪帝号哭聪杀之后赠贞侯　又褚翼字谋逺为侍中苏峻作乱王师败绩火及宫室手抱天子登太极殿峻兵入叱翼令下翼不动曰苏冠军来觐至尊军人岂得逼侵宫禁于是兵士不敢上太极殿峻执政犹以为侍中时钟雅亦为侍中谋奉天子出投义军事觉为峻所害又王爽为侍中孝武崩王国寳夜欲开门入为遗诏爽拒之曰皇帝晏驾太子未至辄入者斩国寳惧乃止】侍中汉代为亲近之职魏晋选用稍増华重而大意不异【晋任恺字元裒为侍中万机大小多管综之性中正以社稷为己任恶贾充之为人不欲久执朝政或为充谋曰恺总门下枢要得与上亲接宜啓令典选使得渐疏此一都令史事耳九流难精间隙易乗充因称恺才能宜在官人之职即日以恺为吏部尚书由是侍觐转稀】武冠绛朝服佩水苍玉旧迁列曹尚书美迁中领防吏部尚书宋文帝元嘉中王华王昙首殷景仁等并为侍中情任亲密【王华等每与帝接膝共语貂拂帝手拔貂置案上语毕复手插之　孝武时侍中何偃南郊陪乗銮辂过白门闸偃将匍帝反手接之曰朕反陪卿也　又宋孝武代选侍中四人并以风貎王彧与谢庄为一双阮韬与何偃为一双常充兼假又谢朏字敬仲宋末为侍中及齐受禅之日朏在直百僚陪位侍中当觧帝玺朏佯不知诏曰觧玺授齐】
　　【王朏曰齐应自有侍中乃引枕卧诏惧使称疾胐曰我无疾何可道遂朝服步出门得车还宅是日遂以王俭为侍中觧玺齐髙祖曰我若诛之令遂成名乃废于家永明中复为侍中至梁亦为侍中】齐侍中髙功者称侍中祭酒其朝防多以美姿容者兼官【欲以陆慧晓为侍中以形短小乃止】永元三年东昏南郊不欲亲朝士以主玺陪乘前代未尝有【齐有主玺主衣等官】梁侍中髙功者在职一年诏加侍中祭酒与散侍郎髙功者一人对掌禁令此颇为宰相矣【王训字怀范迁侍中既拜入见武帝问何敬容曰褚彦回年几为宰相对曰少过三十上曰今之王训不谢彦回　又柳庆逺为侍中尝失火禁中惊惧帝悉敛诸门钥问柳侍中何在既至悉付之　又王峻与谢瀹约官至侍中不复谋仕进】陈侍中亦如梁制后魏置六人加官在其数宜都王穆夀广平公张黎并以侍中辅政北齐侍中亦六人后周初仍依周礼天官府置御伯中大夫二人掌出入侍从属天官府保定四年改御伯为纳言斯侍中之职也宣帝末又别置侍中为加官隋又改侍中为纳言置二人炀帝大业十二年又改纳言为侍内【隋氏讳忠故凡中皆曰内】唐初为纳言武德四年改为侍中亦置二人龙朔二年改为左相咸亨元年复旧光宅元年又改为纳言神龙元年复为侍中开元元年又改为黄门监五年复为侍中天寳元年改为左相至德初复为侍中自隋至今皆为宰相【旧颁正三品大厯二年陞为从二品】按令文掌侍从负寳献替赞相礼仪审署奏钞驳正违失监封题给驿券监起居注总判省事　初学记曰案叙侍中古官也秦取古官置侍中之职【应劭汉官曰侍中周官以其周曰常伯故曰周官班固汉书曰侍中秦官以其秦取古官复置之故曰秦官其实古官】汉因之多以为加官【汉初籍孺闳孺皆冠鵕防冠】汉官云侍中冠武弁大冠亦曰惠文冠【汉书曰昌邑王贺冠惠文音义曰惠文今侍中所着】加金珰附蝉为文貂尾为饰谓之貂蝉西汉无常员多至十人东汉初无常员至灵帝时侍中舍有八区论者因言员本八人【献帝起居注曰初置侍中六人出入禁中近侍帷幄省尚书奏事据此汉末未或省员】魏侍中置四人晋宋齐梁陈置四人【齐职仪及五代史志曰自晋宋齐梁魏陈侍中并与三公参国政直侍左右应对献替法驾出则正直一人负玺】后魏北齐置六人【五代史百官志曰北齐侍中因后魏置六人掌献纳谏正及进御之职参与诸公论国政也】唐朝复为侍中龙朔初为东台左相咸亨初复旧光宅初改为纳言神龙初复旧増文献通考曰宋制侍中掌佐天子议大政审中外出纳之事大祭祀则版奏中严外办导舆辂诏升降之节皇帝斋则请就斋室大朝防则承防宣诏告命成礼祭祀亦如之册后则奉寳以援司徒以秩髙罕除自建隆至熙宁真拜侍中才五人虽有他官兼领而实不任其事官制行以左仆射兼门下侍郎行侍中职别置侍郎以佐之元丰寄禄为开府仪同三司　续文献通考曰辽南面门下省有侍中金废门下省无侍中元亦无
　　侍中二
　　原环济要略曰侍中古官也或曰风后为黄帝侍中周时号常伯者言其道德可常遵也秦始皇复古冠貂蝉汉因而不改此内官侍帷幄受顾问拾遗于左右出则负玺以从小则参乗秩二千石　汉旧仪曰侍中无员或列侯将军衞尉光禄大夫为侍中得举非法　又曰侍中左右近臣见皇后如见帝见媫妤行则对壁坐则伏茵也　应劭汉官曰侍中周官也金蝉有貂金取坚刚百炼不耗蝉居髙食洁目在腋下貂内劲悍而外温润侍中便繁左右与帝升降卒思近对拾遗补阙百寮之中莫密于兹　増六典曰侍中之职掌出纳帝命缉熙皇极总典吏职赞相礼仪以和万以弼庶务盖以佐天子而统大政者也凡军国之务与中书令参而总焉坐而论之举而行之此其大较也　原汉书曰留侯子张辟彊为侍中年十五　又曰桑宏羊雒阳贾人子以心计年十二为侍中　又曰霍去病以皇后姊子年十八为侍中善射　华阳国志曰谯隆为上林令武帝欲广上林苑隆言尧舜至治广德不务林苑帝后思其言征为侍中　益部耆旧传曰蜀郡张寛汉武帝时为侍中从祀甘泉至渭桥有女子浴于渭水乳长七尺上怪其异遣问之女曰帝后第七车知我所来时寛在第七车对曰天星主祭祀者斋戒不严则女子见　汉书曰张彭祖宣帝时为侍中少与帝微时同砚席以旧恩封侯出常参乘　又曰张安世子孙自宣元以来为侍中　又曰元帝以史丹为侍中出则陪乘　又曰丹为侍中甚有宠九男皆以丹任为侍中　又曰侍中金敞与刘更生拾遗左右萧望之周堪四人同心辅政又曰衞尉金敞病甚成帝拜子涉为侍中使緑车载送衞尉府【緑车皇孙车所以宠之言衞尉常清显在朝尊贵】　文士传曰张衡拜侍中恒居帷幄从容讽议拾遗左右　増册府元曰鲁恭和帝时为侍中数召防见问以得失赏赐恩礼宠异　后汉书曰赵典再迁为侍中时帝欲广开鸿池典谏曰鸿池泛溉已且百顷犹増而深之非所以崇唐虞之约已遵孝文之爱人也帝纳其言而止　又曰王逸顺帝时为侍中着楚辞章句行于代　又曰爰延为侍中帝游上林苑从容问延曰朕何如主也对曰陛下为汉中主帝曰何以言之对曰尚书令陈蕃任事则化中常侍黄门豫政则乱是以知陛下可与为善可与为非此中主之谓也帝曰昔朱云廷折槛今侍中面称朕违敬闻命矣　谢承后汉书曰周举字宣光时诏遣八使廵行风俗皆选有威名者乃拜举侍中与杜乔周翊冯羡栾巴张纲郭尊刘班分行天下使同日而拜号曰八俊　蜀志曰关兴少有令问丞相诸葛亮深器异之弱冠为侍中　原魏志曰苏则拜侍中与董昭同僚昭常枕则卧则推之曰苏则之非佞人之枕　挚虞决疑要注曰汉末丧乱絶无玉佩侍中王粲识旧佩始复作之今之玉佩受法自于王粲也　増册府元曰魏王粲为侍中与和洽杜袭并用粲强识博闻故太祖游观出入得参乘　王隐晋书曰韦诞以能书留补侍中魏氏寳器铭题皆诞书也　册府元曰吴是仪为侍中服不精细食不重膳拯赡贫困家无储蓄孙权闻之幸仪舍求视蔬饭亲尝对之叹息即増俸赐益田宅仪辞让以恩为戚　原戴逵七贤传曰山涛太始七年为侍中诏书曰涛清风惇履思心通逺宜侍帷幄尽规左右　续搜神记曰程咸字延休其母始怀咸梦老公授药与之曰服此当生贵子晋武帝时厯位至侍中有名于世　増册府元曰裴宪楷之子也为侍中永嘉末王浚承制以宪为尚书石勒破浚簿其官僚亲属皆赀至钜万惟宪与荀绰家有书百帙盐米仅十数斛而已原顔舍别传曰顔髦字君道仪状严整风貎端美大司马桓温叹曰廊庙之望喉舌机要　晋书曰陆玩迁侍中玩虽登公辅谦不辟属成帝闻而劝之玩不得已而从命所辟皆寒素有行之士　语林曰晋孝武好与虞啸父饮酒不醉不出后临出拜殆不复起帝因呼人扶虞侍中上殿啸父答曰臣位未及扶醉未及乱非分之赐所不敢当帝美之敕左右疏其语　沈约宋书曰陆仲元者晋太尉玩曽孙也侍中吴郡太守自玩至仲元四世为侍中时人方之金张二族　又曰殷景仁迁侍中与王华王昙首刘湛四人并时为侍中皆有风力局干冠冕一时同升之美近代莫及　又曰王僧绰迁为侍中任以机密时年二十九始兴王濬常问其年僧绰自嫌早达逡廵良久乃荅其谦虚自退若此　増册府元曰宋孔季恭为侍中辞事东归髙祖饯之戏马台百僚咸赋诗以述其美　又曰何尚之为侍中领尚书令立身简约车服率素妻亡不娶又无姬妾　又曰谢灵运文帝时为侍中与顔延之俱以词采齐名而迟速悬絶帝常敕各拟乐府延之受诏辄成灵运久之乃就　又曰蔡兴宗为侍中时孝武新年拜陵兴宗负玺陪乘及还帝欲因以射雉兴宗正色曰今致防园陵情敬兼重从禽犹有余日请待他辰　宋书曰谢庄为侍中领前将军时孝武出行夜还敕开门庄居守以棨信或虚须墨诏乃开上后因酒宴从容曰卿效郅君章耶齐书曰江淹累侍中初淹年十三时孤贫常采薪
　　以养母曽于樵所得貂蝉一具鬻以供养其母曰此故汝之休征也汝才行若此岂长贫贱耶可留待得侍中着之至是果如母言　册府元曰南齐王慈为侍中患脚病武帝敕曰慈在职未久既有微疾不堪朝又不能马听乗车在仗后江左来少例也　又曰陈显达为侍中建武世心怀不安深自贬损车乘朽败导从卤簿皆用羸小不过十数人　梁书曰髙祖时侍中阙选司举人并不称防髙祖曰我门人久无此职宜用萧玠为之玠博物强识应对左右多所匡正髙祖任重之册府元龟曰梁谢胐初拜侍中朏辞脚疾不堪拜谒乃角巾自舆诣云龙门谢诏见于华林园乘小车就席明旦舆驾出幸朏宅防语尽欢胐固陈本志不许　又曰陈萧济为侍中领太府卿比佐二主恩遇甚笃赏赐加于凡等　又曰杜稷为侍中厯事三帝并见恩宠末年不与征役优游京师赏赐优洽　又曰孙玚为侍中五兵尚书卒尚书令江总为其志铭后主又题铭后四十字遣尚书蔡征宣敕就宅镌之其词曰秋风动竹烟水惊波几人樵径何处山阿今时日月宿昔绮罗天长地逺地久灵多功臣未勒此意如何时论以为荣　后魏书曰罗结世祖初迁侍中外都大官总三十六朝事年一百七嵗精爽不衰世祖以其忠慤甚见信待监典后宫出入卧内　又曰甄琛拜侍中以甚衰老诏赐御府杖朝直杖以出入　册府元曰后魏山伟为侍中不营产业身亡之后卖宅营葬妻子不免飘泊士友叹愍之　又曰李元忠为侍中孙腾司马子如尝共诣元忠见其坐树下拥被对壶庭室芜旷谓二公曰不意今日披藜藿也因呼妻出衣不曵地二公相顾叹息而去又曰元文遥为侍中既不与赵彦深清真守道又不为和士开贪淫乱政在于孟季之间然性和厚迁邺惟有地十顷与物无竞故时论不在彦深之下　又曰崔防为侍中厯览羣书兼有词藻自中兴之后迄于孝武帝诏诰表檄皆防所为　唐书曰杨师道为侍中性周慎谨密未尝漏泄内事尝曰吾少窥汉史至孔光不言温室之树每钦其余风可庶几也　孔帖曰源乾曜进位侍中建言大臣子并求京职俊乂率任外官非平施之道臣三息俱任京师请出二息补外以示自近始诏曰乾曜身率庶僚以让既请外其子又复下迁传不云乎范宣子让其下皆让晋国之人于是大和道之或行仁岂逺哉其令文武官父子昆仲三人在京师者分任于外　又曰王珪迁侍中帝使祖孝孙以音律授宫中家妓不进数被让珪与温彦博同进曰孝孙修谨士陛下使教女乐又责谯之天下其以士为轻乎帝怒曰卿皆我腹心乃附下罔上为人游説耶彦博惧谢罪珪不谢曰臣本事前宫罪当死陛下矜其性命引至枢密责以忠效今疑臣以私是陛下负臣臣不负陛下帝黙惭遂罢　册府元曰魏征为侍中贞观十年逊位乞觧所职太宗曰公独不见金之在鑛也何足贵哉良冶锻而为器便为人所寳朕方自比于金以卿为良冶卿虽有疾未为衰老得便尔耶征乃止　又曰韩瑗永徽中为侍中髙宗特号武氏为宸妃瑗与中书令来济奏言帝王嫔妃自有恒数今若别立妃号臣等窃以为不可帝乃止　又曰石晋桑维翰为侍中两朝秉政出上将杨光逺景延广俱为州守又尝一制除节将五十余人各领军职无不屈而服之　相书占气杂要曰气如连珠入阙门为侍中
　　侍中三
　　原掌壶　负玺【孔丛子曰孔臧与子琳书曰侍中安国羣臣近见崇礼不供防事犹复掌御唾壶　下详侍中二】　玉佩　金蝉【并详侍中二】　八舍　七车【上详侍中一　下详侍中二】　抱劒　伏茵【汉官曰侍中殿下称制出则参乘佩玺抱劒　下详侍中二】　赐绶　引裾【后汉书曰卞鸿字公永永平中诏征赐绶拜侍中　魏畧曰辛毘侍中于时帝欲徙冀州户十万实于河南毘曰陛下不以臣不肖置之左右安得不与臣议帝不荅起入内毘随而引其裾帝遂奋衣不还良久方出曰佐理卿持我何太急遂徙其半】　七叶　三代【三辅故事曰金日防字翁叔封侯有忠勤之节七叶侍中　东观汉记曰冯鲂字孝孙父子兄弟并带青紫三代侍中】珥貂　佩玺【即貂冠也下见汉官】　密近　从容【应劭汉官仪曰侍中周官百】
　　【寮之中莫密于兹也张衡从容讽谏】　游鸾渚　含鸡香【上见傅咸诗应劭汉官仪曰侍中刁存年老口臭上出鸡舌香使含之】　青蒲伏　緑车载【汉官曰史丹为侍中元帝寝疾丹以亲密近臣得视疾候上间独寝时丹直入卧内顿首伏青蒲上应劭注曰以青规地曰青蒲下详侍中二】　侍帷幄　管喉唇【上详侍中二　刘绰宋拾遗曰王华王昙首殷景仁刘湛四人宴饮从朝至夕帝甚欢华等既出太祖目送之叹曰此四贤一时之秀同管喉唇恐后世难继矣】署玉堂　拥华盖【汉官仪曰侍中有玉堂署　王粲为侍中曹植赠粲诗曰戴蝉珥貂】
　　【朱衣时带入侍帷幄出拥华盖】　増班伯谠言　丁鸿至行【肆考汉成帝常与张放等宴饮禁中皆引满举白谈笑大噱将乘舆幄坐屏风画纣醉踞妲己作长夜之饮侍中班伯久疾新起上顾指画而问曰纣为无道至于是乎对曰沈湎于酒式号式呼诗书淫乱之戒其原皆在于酒上乃喟然叹曰吾久不见班生今日复闻谠言　又曰东汉丁鸿治尚书父陵阳侯綝卒鸿当袭封上书称病让国于弟盛不报既葬乃挂衰绖于冢逃去友人鲍骏遇鸿让之鸿感悟乃还就国骏因上书荐鸿经学至行帝征为侍中】宰相便座　公辅名位【沈演之为侍中文帝谓之曰此宰相便座卿其勉之　陆】
　　【玩迁侍中虽登公辅不以名位格物】　戴凭説经　曹褒着礼【上见后注肆考东汉章帝时博士曹褒请着汉礼拜为侍中】　杨竒强项　僧绰沈深【上详侍中四宋文帝以王僧绰为侍中年二十九沈深有局度不以才能髙人帝欲以后事托之朝政皆与参焉】　不愿居中　请先任外【上见外戚　肆考武则天长安中常与宰臣议及州县官纳言李峤等奏曰窃见朝廷物议莫不重内官轻外职比来所遣外任多是贬累之人风俗不澄实由于此臣等请辍近侍率先具僚于是鳯阁舍人韦嗣立等二十人各以本官检校诸州刺史】　折辱三思　规戒安乐【肆考唐韦安石知纳言时二张武三思宠横安石数折辱之会侍宴殿下易之引蜀商王覇子等博簺后前安石跪奏商等贱不当戏殿上顾左右引出一坐皆失色后以安石辞正改容慰勉鳯阁侍郎陆元方自以为不及退告人曰韦公真宰相　又曰唐安乐公主馆第成中宗临幸宴从官赋诗御史大夫李日知卒章独以规戒睿宗他日谓日知曰向时虽朕亦不敢谏非公挺直何能尔即拜侍中】　戴凭觧经不穷　庾峻辩质无屈【谢承后汉书曰戴凭字次仲拜侍中正旦朝贺百寮毕会帝令羣臣能説经者更相难诘义有不通辄夺其席以益通者凭遂重坐五十余席故京师为之语曰觧经不穷戴侍中　臧荣绪晋书曰庾峻字山甫拜侍中出入王命尽忠补益常侍坐世祖命讲诗中庶子何劭论风雅正变之义峻起难徃反四坐辩质莫能屈之】　汉尊儒学选在戴凭　晋任忠贞事先嵇绍【白帖】
</div>
    <div class="pagination">
<a href="御定渊鉴类函_page67.html">上一页</a><span>...</span><a href="御定渊鉴类函_page63.html">63</a><a href="御定渊鉴类函_page64.html">64</a><a href="御定渊鉴类函_page65.html">65</a><a href="御定渊鉴类函_page66.html">66</a><a href="御定渊鉴类函_page67.html">67</a><span class="current-page">68</span><a href="御定渊鉴类函_page69.html">69</a><a href="御定渊鉴类函_page70.html">70</a><a href="御定渊鉴类函_page71.html">71</a><a href="御定渊鉴类函_page72.html">72</a><a href="御定渊鉴类函_page73.html">73</a><span>...</span><a href="御定渊鉴类函_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
