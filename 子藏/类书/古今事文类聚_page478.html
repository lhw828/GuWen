<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 478 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 478 页/共 485 页</h1>
    <div class="content">　　公正方严
　　唐韦涣为京兆尹公正方严吏不敢欺【职略】
　　决断无差
　　唐德宗时吴凑为京兆尹凑以勤俭为务人乐其政掾吏凡有疑狱难决之事多凑将出时呈冀免摘瑕病凑虽仓卒必指其奸幸之处下笔决断无毫厘之差吏非大过不行笞责吏尤惕厉庶务咸举
　　论宫市强估
　　吴凑为人强力勤俭未尝扰民上下爱向亰师苦宫市强估取物有司附媚中人凑见便殿因言中人所市不便责臣可办若不欲外吏与闻禁中事宜择中官髙年谨信者为宫市令平价和售以息众讙
　　京兆三王
　　唐中宗以张仁亶为洛州长史初贾敦頥为长史颇有政绩故时为之语曰洛州有前贾后张可敌亰兆三王
　　闻挽铃鸦
　　温彰作京兆尹一日闻挽铃者视之乃鸦也尹曰是必诉其人采子命吏视之果得采雏者
　　寘贵宠于法
　　本朝欧阳文忠公尹京不事风采至贵宠犯禁令有求免者必寘于法虽诏命有所不从【言行录】
　　列内侍罪
　　范文正公尹京时有内侍怙奸作威倾动中外公抗防列其罪【尘史】
　　听断如神
　　杜正献公衍开封治亰常挠于权要至公听断如神能使权要不敢有所干【言行录】
　　吏民畏服
　　包孝肃公知开封府为人刚严不可干以私京师为之语曰闗节不到有阎王包老吏民畏服远近称之【言行录】
　　士夫称能
　　沈遘知开封府为人眀正通逹世务其治开封每旦起视事日中则廷无留人出与亲友往来从容谈笑以示有余士大夫交称其能【东都事略】
　　闾里知名
　　包拯召知开封府立朝刚严闻者皆惮之至于闾里大小男女亦知其名宦官为之敛手旧制凡讼诉不得径造府吏坐门收讼牒谓之牒司拯即大开牙门人径至庭下自道曲直吏民不敢欺
　　治益精明
　　程文简公琳知开封府前为府者苦治剧或满嵗罢不然被谤或以事去独公居数歳乆而治益精明盗讼稀少狱屡空上数下诏书褒美【欧阳六一集】
　　尤号严肃
　　太平兴国六年以李穆参知政事上曰卿居京府尤号严肃故加擢
　　为政诚信
　　陈文惠公尧佐字希元开封治京师公以谓治烦之术任威以击强尽察以防奸譬于汲水而欲其澄也故公为政一于诚信每歳正月夜放灯则悉籍恶少禁锢之公召谕曰尹以恶人待汝汝安得为善吾以善人待汝汝忍为恶邪因尽纵之凡五夜无一人犯法者【言行录】
　　为政精敏
　　吕溱字济叔知开封府为政精敏京师翕然称之【东都事略】
　　豪猾敛手
　　吴文肃公奎明于从政及领京尹富人孙氏京师大豪负其息者至评取物产及其妇女发其宿罪徙之逺方而豪猾敛手声闻赫然【言行录】
　　豪右屏迹
　　李穆知开封府豪右屏迹权幸不敢干以私上益知其材
　　辇毂清肃
　　韩维字持国知开封府始置八厢分决轻刑辇毂肃清神宗曰韩维以文学及任繁剧号称职可谓得人【言行录】
　　都人相贺
　　吴康肃公芾知临安府命下之日都人相贺而吏属屏气入谢庭中内侍省为人求荐及以他鄙事为属者公曰吾荐章不可以求而得若某事则诣府自言吾得以法决之自是人莫敢干以私大阉家童殴伤酒保公捕论如法以狥于市宗戚贵人私营佛室错杂民防藏匿奸盗吏不敢捕公奏请尽撤之由是权豪侧目而执政亦不恱【晦庵集】
　　辽使叹息
　　王安礼知开封府事至輙断庭无留讼乆系待辩者一切论决未三月而狱内皆空揭诸府门辽使过见叹息以为异事上曰安礼能骇动外夷于古无愧矣【哲宗实录】
　　京师兴謡
　　范仲淹知开封府决事如神京师为之兴謡曰朝廷无忧有范君京师无事有希文【谈苑】
　　老奸自畏
　　王恭简公岩叟知开封府曹读以物产贸易万缗市侩稽违逾年止输其半一日闻户外有钱声偿钱皆足读怪之询其由乃曰王公今日知府矣公治开封不为精神智力如在无事小郡而老奸自然畏栗民不敢欺【言行录】
　　发奸利事
　　郑戬字天休知开封府府吏冯士元素奉权贵戬发其奸利事流之于海岛【事略】
　　治有能名
　　蔡端眀襄字君谟开封世称难治公居之有能名其治京师谈笑无留事破奸发隠吏不能欺【言行录】
　　擢为宰相
　　刘沆天圣中所至有治剧之声自开封府尹擢为宰相
　　三世尹京
　　梁子羙权开封府尹入谢言曾祖颢祖适皆常领府事今臣复摄尹惧弗克荷徽宗曰卿三世尹京缙绅盛事也【四朝国史】
　　鞭朴以治
　　祖父讳颂字子容尹开封颇严鞭扑以谓京师浩穰须弹压当以柱后惠文治之非亳颍卧治之比【苏氏谈训】
　　文书亲决
　　李椿字寿翁临安择守公在议中执政或谓公待人无委曲上曰正欲得如此人遂兼府事既视事亲阅文书躬自予决要人请嘱一无所听在府三月竟以权幸不便亟解去而人至今称之【晦庵集】
　　事皆黙记
　　张文定公方平知开封府府事繁为尹者皆书板以记事公独不用黙记数百以次决遣不失毫髪吏民皆以为神不敢复欺
　　古今文集
　　杂著
　　京兆少尹西防壁记　　　　权徳舆
　　汉制三辅丞秩六百石至东汉秩千石魏晋为京兆郡则曰治中至隋则曰司马又曰赞始国家沿前代之故再更其名至开元初命为少尹其员二其品四纲纪众务而分贰之上助官师表则之重而佐其慈惠下董掾史属城之理而推其功善大积而不挠中行而有伦和叶辑睦宣明教令非文行政事之全者不得居之贞元十六年春二月诏农杨于陵字逹夫自吏部侍郎莅其职先是逹夫之佐元侯也四入御史府登天台也五为剧曹郎懿文菁华履行直温折中宪令克勤细大是宜典司名命列侍左右而犹以吏理扬歴于浩穰之府抑天之爱人俾覆露于毂下邪或姑阅其能而奨授之邪初西少尹视事之堂大厯中其长黎氏以胜势之近取为亭沼故移创于是自后厥官罕备居之者不推本所代而斯宇浸废及逹夫之拜未浃日其僚继之于是达夫徴缺员以循旧常必葺以辨攸处用宿其业而脩其方凡所颛督武备廐置刑书紏禁工徒启塞三右曹之事大凡天子县内之理无不赞也无不抗也称职者或退其品而选于近侍或进其才而擢为大吏佐六官分十联皆其迁次然也以旧记堙落虑失其传今断自太极元年而下列其名氏歳月俾风采相属且为故志云
　　律诗
　　寄京兆韦尹　　　　　　　杜牧
　　一谢零阳旧使君郡人矫首望青云政声长与江声在自到津头日夜闻
　　赠鲜于京兆　　　　　　　杜甫
　　异才应间出爽气必殊伦云霄今已逼台衮更谁亲
　　杜尹诗
　　府中罗旧尹沙道尚依然赫赫萧京兆今名万古存
　　都厢
　　歴代沿革宋大中祥符元年置京新城外八厢真宗以都门之外居民颇多旧例惟赤县尉主其事至是特置厢吏命京府统之【长编】天禧五年增置九厢【同上】熈宁三年五月诏以京朝官曾厯通判知县者四人分治京城四厢【其先差使臣并罢】凡民有鬬讼事轻者得以决遣【从知开封韩维之请】九月诏许留后使臣二员分左右厢管勾十一月臣僚言逐厢一月之内断决事件不多欲止令京朝官二员分领二厢决断所【旧来四厢使仍旧存留以备诸般差使】元祐四年知开封谢景温请于新城内外左右置二厢通为四厢四年罢绍圣元年复置【续会要】绍兴中临安府先依开封例于城外南北厢置主管公事近又于城内左右厢添置官二员分减在城词讼其后臣寮言将在城左右厢废罢其厢官二员移往城南北厢【绍兴二十六年六月侍御史周方崇言临安府先依开封府例于城外南北厢置主管公亊近又城内左右厢添置官二员欲令减在城词讼本府每日词讼才有七人并判送二厢逐厢公吏狥情曲法非理追人并不系公行遣送下词讼既多有非厢官所能行者一切不决州府既不与决而厢义不行遣人戸怨嗟縁临安府与昔日开封繁简不同本府张官置吏不少见今城南北厢官全阙欲乞将在城左右厢废罢其厢官二员却移城南北厢所有城内词诉令本府依前自行理决从之中兴防要】
　　古今事实
　　决断词讼【事见沿革】
　　遂除御史
　　蔡确字持正韩维知开封府奏为管勾右厢公事后知府刘庠责确廷参确谓藩镇辟除掾属乃有此今辇毂下比肩事主虽故事不可用庠不能屈神宗闻而嘉之后因台官有阙执政奏乞除官神宗曰只用不肯阶墀见刘庠者遂除监察御史【邵伯温撰确传】
　　武太守【补外集诸州刺史之后边守同】
　　歴代防革唐末有兵镇宋太祖以知州易方镇防边州郡或当一道冲要者并兼兵马钤辖廵检都监或带防边安抚提辖兵甲防边溪洞都廵检余州军则否【职略】
　　羣书要语坐甲护边乗障掌其北门之管【职源】出总边【公是行武守制】西川曰益部地有险府有兵碍戎屏华号为难理【白集制】
　　古今事实
　　才气无双
　　汉李广为上谷太守数与匈奴战才气天下无双
　　号飞将军
　　李广右北平太守匈奴号曰汉飞将军避之数歳不入界
　　匈奴逺避
　　汉魏尚守云中匈奴逺避不敢近塞
　　匈奴引去
　　郅都为鴈门太守得以便宜奏事匈奴素闻其节举邉引去竟都死不近鴈门后匈奴至为木偶人象都令骑士射之莫能中其见惮如此
　　冦不敢犯
　　后汉崔寔字子真为五原太守是时匈奴连入云中朔方寔整厉士马严烽堠冦不敢犯常为边最第一
　　冦不敢向
　　防范为云中太守冦不敢向云中
　　匈奴慑气
　　后汉祭彤字次孙迁辽东太守匈奴慑气
　　蛮夷恋慕
　　张嶷字伯叔为越隽太守徴还蛮夷恋慕送出蜀界
　　士乐为用
　　李广赏赐分麾下与士卒共饮食士以此乐为用
　　怀逺以德
　　晋羊祜字叔子都督荆州诸军事朝廷委以方镇之任祜招携以礼懐逺以德吴人恱服
　　疆场无事
</div>
    <div class="pagination">
<a href="古今事文类聚_page477.html">上一页</a><span>...</span><a href="古今事文类聚_page473.html">473</a><a href="古今事文类聚_page474.html">474</a><a href="古今事文类聚_page475.html">475</a><a href="古今事文类聚_page476.html">476</a><a href="古今事文类聚_page477.html">477</a><span class="current-page">478</span><a href="古今事文类聚_page479.html">479</a><a href="古今事文类聚_page480.html">480</a><a href="古今事文类聚_page481.html">481</a><a href="古今事文类聚_page482.html">482</a><a href="古今事文类聚_page483.html">483</a><span>...</span><a href="古今事文类聚_page479.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
