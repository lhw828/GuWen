<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 115 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 115 页/共 737 页
  </h1>
  <div class="content">
   《说苑》曰：经侯过魏太子，左带羽玉具剑，右带环，左光照右，右光照左，太子不视。经侯曰：“魏国有宝乎？”太子曰：“主信臣忠，百姓戴上，此魏国之宝也。”
《毛诗》曰：《渭阳》，康公念母也。康公之母，晋献公之女。文公遭骊姬之难，未返而秦姬卒，穆公纳文公。康公时为太子，赠送文公於渭之阳，念母之不见也。
《毛诗》曰：《小弁》，刺幽王也，太子之傅作焉。“弁彼[QPDL]斯，归飞提提；（兴也。弁，乐也。[QPDL]，卑居。卑居，鸦鸟也。提提，群飞貌。笺云，乐乎彳支，雅鸟出食在野，其饱群飞而归提提然。兴者，喻凡人父子、兄弟出入宫庭，相与饮食亦提提然乐，伤今太子独不然。）民莫不谷，我独于罹。”（幽王取申女，生太子宜咎，又悦褒姒，生子伯服，立以为后。而放宜咎，将杀之。笺云：，养也。于，日也。罹，忧也。天下之人，无不父子相养者，我太子独不然，日以忧也。）
又曰：怀德维宁，宗子维城。无俾城坏，无独思畏。（怀，和也。笺云：斯，离也。和汝德，无行酷虐之政。以安汝国，是以为宗子之城，使免於难。遂行酷虐，则祸及宗子，是谓城坏，城坏则乖离而散，汝独居而畏矣。宗子，嫡子也。）
《周礼》曰：惟王建国，辨方正位。（干宝注曰：辨方谓别东西南北之名以表阴阳也。正位谓若君南面当阳，臣北面即阴，居於北宫以体太阴，居太子於东宫以位少阳之类。）
又曰：膳夫，掌王之食饮膳羞，以养王及后、世子。岁终则会，唯王及后、世子之膳不会。（不会计多少优尊者，其颁赐诸臣则计之。）
又曰：凡其死生鲜槁之物，以供王之膳与其荐之物，及后、世子之膳羞。郑司农云：鲜谓生肉，槁谓干肉也。
又曰：内饔，掌王及后、世子膳羞之割烹煎和之事，选百羞、酱物、珍异以俟馈，供后及世子之膳羞。
又曰：笾人，为王及后、世子共其内羞。（於其饮食，以供房中之羞。）
又曰：醯人，供后及世子之酱齑菹。
又曰：外府，掌邦布之出，供王及后、世子之衣服之用。
又曰：国君过市，则刑人赦。夫人过市，罚一幕。世子过市，罚一弈。（市者，人之所交利而行刑之处，君子无故不游观焉。若游观则惠施以为说也。）
又曰：王子诸子，国有大事，则帅国子而致于太子，惟所用之。若有甲兵之事，则授之车甲，合其卒伍，置其有司，以军法治之，司马弗正。（军法：百人为卒，五人为伍。弗，不也。国子属太子，司马虽有军事，不赋之也。）凡国之政事，国子存游□，使之修德学道，春合诸学，秋合诸射，以考其艺而进退之。（游□，未仕者。学，太学也。射，名也。王制曰：春秋教以礼乐，冬夏教以诗书。王太子群子卿大夫元士子适子，国之后选皆造焉。）
《仪礼□聘礼》曰：遭夫人、世子之丧，君不受，使大夫受於庙，其他如遭君丧。（夫人，世子死，君为丧主，使大夫受聘，礼不以凶接吉也。其他为礼所降。）
《大戴礼》曰：古之王者，太子生，因举之礼，使士负之。有司参，夙兴，端冕，见之南郊，见之天也。过阙则下，过庙则趋，孝子之道也。故自为赤子，则教固以行矣。
又曰：太子既冠，成人，免於保傅之严，则有司过之史，有亏膳之宰。太子有过，史必书。史之义，不得不书过，不书过则死。过书而宰彻其膳。宰之义，不得不彻膳，不彻膳则死。於是有进善之旌，诽谤之木，敢谏之鼓。
《礼记》曰：大夫、士之子不敢与世子同名。（郑玄注曰：避僭邪也。生则亦弗改。）
又曰：王太子、王子、群后之太子，卿、大夫、元士之嫡子。凡入学，以齿。（皆以长幼受学，尊卑不同。）
又曰：文王之为世子，朝於王季日三。鸡初鸣而衣服，至於寝门之外，问内竖之御者曰：（内竖，小臣之属，掌内外之通令也。如今小史值日矣。）“今日安否何如？”内竖曰：“安。”文王乃喜。（孝子恒兢兢也。）及日中，又至，亦如之。（又，复。）及暮，又至，亦如之。（暮，夕。）其有不安节，则内竖以告文王，文王色忧，行不能正履。（节谓居处故事履蹈也。）王季复膳，然後亦复初。（忧解。）食上，必在视寒暖之节。食下，问所膳，命膳宰曰：“末有原。”（末犹勿也。原，再进也。勿有所再进为失饪。臭味恶也。）应曰：“诺。”然後退。（退反其寝。）武王师而行之，不敢有加焉。（庶几程式之帅循也。）。
又曰：乐正司业，父师司成，一有元良，万国以贞，世子之谓也。
又曰：成王幼，不能莅阼。周公相，践阼而治；（践，履也，代成王履阼阶，摄王位治天下。）抗世子法於伯禽，欲令成王之知父子、君臣、长幼之道。（抗犹举也，谓举世子之法，使与成王居而学之。）成王有过则挞伯禽，所以示成王世子之道。（以成王之过击伯禽则足以感喻焉。）凡学世子及学士，必时。（四时各有宜。学士谓司徒论俊选所外於学者。）春夏学干戈，秋冬学羽，皆於东序。
又曰：凡三王教世子，必以礼乐。乐所以修内，礼所以修外也，礼乐交错於中，发形於外，是故其成也怿，恭敬而温文。（中，心中也。怿，悦怿也。）立太傅、少傅以养之，欲其知父子、君臣之道也。仲尼曰：“昔者周公摄政，践阼而治，抗世子法於伯禽，所以善成王也。闻之曰：为人臣者，杀其身，有益於君，则为之。况于其身以善其君乎！周公优为之。（于读曰迂，迂犹广也。）是故知为人子，然後可以为人父；知为人臣，然後可以为人君；知事人，然後能使人。成王幼，不能莅阼，以为世子则无为也。（以为世子若为世子时也。）是故抗世子法於伯禽，使之与成王居，（亦学此礼於成王侧。）欲令成王之知父子、君臣、长幼之义也。君之於世子也，亲则父也。尊则君也。有父之亲，有君之尊，然後兼天下而有之。是故养世子不可不慎。（处君父之位，览海内之士而近不能以教其子，则其馀不足观也。）行一物而三善皆得者，惟世子而已，其齿於学之谓也。”（物犹事也。）
又《世子之记》曰：朝夕至於大寝之门外，问内竖曰：“今日安否何如？”（朝夕，朝朝暮夕也。日中又朝，文王为世子也，非礼之制，世子之礼亡，此存其记。）内竖曰：“今日安。”世子乃有喜色。其有不安节，则内竖以告世子，世子色忧不满容。（色忧，忧浅不及，文王不能正履也。）内竖言“复初”，然後亦复初。朝夕之食上，世子必在视寒暖之节。食下，问所膳羞，必知所进，以命膳宰，然後退。（羞，必知所进，必知亲所食。）若内竖言疾，则世子亲齐，玄冠而养。（亲，犹自也。养疾者玄冠玄端。）膳宰之馔，必敬视之（痴者之食齐，和所欲或异；）疾之药，必亲尝之。（试毒味也。）尝馔善，则世子亦能食；尝馔寡，世子亦不能饱。以至于复初，然後亦复初也。
《礼记》曰：国君世子生，告于君。接以太牢，宰掌具。（接，读如捷，捷，胜也。谓食其母使之补虚强气也。）凡接子择吉日，（虽三日之内，尊卑皆必选其吉日也。）冢子则太牢冢，大也。庶人特豚，士特豕，大夫少牢，国君世子太牢。（皆谓长子。）
又曰：世子生，则君沐浴，朝服，夫人亦如之，皆立于阼阶，西向。世妇抱子，升自西阶。君名之，乃降。（子升自西阶，则人君见世子於露寝也。）子、庶子见於外寝。（此子谓世子、弟庶子、妾子也。）冢子未食而见，必执其右手。子、庶子已食而见，必循其手。（未食。已食，急正缓庶之义。）
又曰：世子佩瑜玉而綦组绶
《左传□桓公》曰：北戎伐齐，齐侯使乞师於郑。郑太子忽帅师救齐。六月，大败戎师，获其二帅大良、小良，甲首三百，以献于齐。於是诸侯之大夫戍齐，齐人馈之饩，使鲁为其班，後郑。郑忽以其功也，怒，故有郎之师。公之未婚于齐也，齐侯欲以文姜妻郑太子。太子忽辞。人问其故，太子曰：“人各有偶，齐大，非吾偶也。《诗》云：自求多福。在我而已，大国何为？”君子曰：“善自为谋。”及败戎师也，齐侯又欲妻之，固辞。人问其故，太子曰：“无事於齐，吾犹不敢。今以君命奔齐之急，而受室以归，是以师婚也。民其谓我何？”遂辞诸郑伯。
又曰：九月乙卯，子同生。（服虔注曰：桓太子庄公同。）以太子生之礼举之，接以太牢，（接者，子初生接见于父）卜士负之，士妻食之，公与文姜、宗妇命之。
又曰：曹太子来朝，（曹太子，桓公子庄公射姑。）宾之上卿之礼。（曹伯有故，使其太子摄而朝。《曲礼》曰：诸侯之子摄其君未誓於天子，则以皮帛继，子男如诸侯之上卿礼也。上卿出入三积食三牢牵二年一享一食宴之也。）飨曹太子，初献，乐奏而叹。（初，献酒如献爵，乐奏，人上堂也。初，献爵奏乐，太子叹而哀叹也。）施父曰：“曹太子其有忧乎！非叹所也。”（施父，鲁大夫，古之享食，所以观威仪，省祸福，无丧而戚，忧必及焉。曹太子临乐而叹，故曰其有忧乎。父将死，兆先见之也。）
又曰：晋侯使太子申生伐东山皋落氏，里克谏曰：“太子奉冢祀、社稷之粢盛，以朝夕视君膳者，故曰冢子。君行则守，有守则从；从曰抚军，守曰监国，古之制也。夫帅师，专行谋，誓军旅，君与国政之所图也，非太子之事。师在制命而已，禀命则不威，专命则不孝，故君之嫡嗣不可以帅师。君失其官，帅师不威，将焉用之？且臣闻皋落氏将战，君其舍之。（舍，置，置申生，勿使将兵也。”）公曰：“寡人有子，未知其谁立焉？”里克不对而退。太子帅师，公衣之偏衣，佩之金。（偏衣，偏装之衣，偏，异色，驳，不纯。装在中左右各异，故曰偏。金，以金为。）太子将战，狐突谏曰：“不可。昔辛伯谂周桓公曰：内宠并后，外宠贰政，嬖子配嫡，大都耦国，乱之本也。周公弗从，故及於难。今乱本成矣，立可必乎？孝而安民，子其图之。与其危身以速罪也。”（速，召也，疾也。言太子不去，身必危，疾召罪。狐突知其虽本既成，而太子拘於一节，不达至孝之义。与皋落战，虽胜而归，犹不能免於难。而使父有悖惑杀子之罪。故《传》曰：备众贤之言，以逊太子之所以死也。《经》在僖公五年，晋侯杀其世子申生。）
又曰：会于首止，会王太子郑，谋宁周也。（惠王以惠后故，将废太子郑而立王子带，故齐桓帅诸侯会王太子，以定其位。）
又曰：盟会于宁母，谋郑故也。郑伯使太子华听命於会，言於齐侯曰：“泄氏、孔氏、子人氏三族，实违君命。君若去之以为成，我以郑为内臣，君亦无所不利焉。”齐侯将许之，管仲曰：“君以礼与信属诸侯，而以奸终之，无乃不可乎？”子华由是得罪於郑。（郑伯罪之也。）
又曰：初，郑公子兰出奔晋，（公子兰，郑文公贱妾燕吉之子穆公也。郑逐群公子，故奔晋也。）从於晋侯伐郑，请无与围郑。（晋善兰，不忘本国故也。）许之，故使待命於东。待命于郑东也。郑石甲父、侯宣多逆以为太子，以求成於晋，晋人许之。
又曰：秦康公送公子雍於晋也，（康公，秦穆公太子，晋出也。）曰：“文公之入也无卫，故有吕、之难。（吕甥芮欲焚公，害也。”）乃多与之徒卫（卫徒兵也。）穆嬴日抱太子（穆嬴，襄公夫人，太子灵公。）以啼于朝，曰：“先君何罪？其嗣亦何罪？舍嫡嗣不立，而外求君，将焉置此（此，太子）？”出朝，则抱以赵氏，顿首於宣子之门曰：“先君奉此子而属诸子曰：此子若才，吾受子之赐；（如子为吾教诲，此子使之有贤才，知人君之道也，明吾受子之赐。赐犹惠。）不才，吾惟子之怨。（才而受赐，美其教也，不才，怨子恶其教不至也。）今君虽终，言犹在耳，而弃之，若何？”宣子与诸大夫皆患穆嬴，且畏逼，（言诸大夫患穆嬴之言，以君顾命之言责己也。畏，逼迫无置灵公。一曰畏他公干徒来相逼迫矣。）乃背先蔑而立灵公，以御秦师。
又曰：成阝太子朱儒自安夫锺，（自安，犹处也。夫锺，成阝邑。）国人弗徇。十二年春，成阝伯卒，成阝人立君。（立君，改立君，不周太子者。）太子以夫锺与成阝□来奔。（成阝□，亦邑名也。一曰成阝邦之宝圭。太子父在而自安于夫钟，国人以为不顺，故成阝伯卒而更立君。太子以其国宝与地夫钟来奔也。）
又曰：齐高厚相太子光，以先会诸侯於锺离，不敬。士庄伯曰：“高厚相太子会诸侯，将社稷是卫，而皆不敬，弃社稷也，其将不免乎！”（免，脱也。言将不脱罪祸，不以寿终也。《传》举此者，为十九年，齐杀其大夫高厚。二十五年，崔杼弑君，光起本也。）
又曰：齐侯娶於鲁，曰颜懿姬，无子。其侄声姬，（兄子曰侄，懿姬所从也。颜皆其母姓，懿声谥也。传家从後言之，故举谥也。）生光，以为太子。诸子（诸子，妾生子氏。）仲子、戎子，子嬖（二子宋女。）仲子生牙（公子牙也，）属诸戎子。戎子请以为太子，许之（齐侯许之。）仲子曰：“不可。废常（立长为常而废之为不祥也。）不祥，间诸侯，难。（间，犯，谓光已列于诸侯难成。）光之立也，列於诸侯矣。今无故而废之，是专黜诸侯也。（专，独也。光比与诸侯列於盟，不可黜也。）而以难犯不祥。（以难之事犯不善。）君必悔之。”公曰：“在我而已。”遂东太子光，（东徙之东垂。）使高厚傅牙，以为太子。夙沙卫为少傅。齐侯疾，崔杼微逆（微，隐匿也。）光，疾病而立之。（疾，困也，而立为太子。）
卷一百四十七　皇亲部十三
太子二
《左传》曰：初，宋芮司徒生女子，（芮司徒，宋大夫。）赤而毛，弃诸堤下。恭姬之妾取以入，（恭姬，宋伯姬也。）名之曰弃。长而美。平公入夕，（视夕也。平公，恭姬子也。）恭姬与之食。公见弃也而视之，尤。（右过也，意悦之，故视之过久。）姬纳诸御，（纳之平公之御。）嬖，生佐，（平公嬖弃而生佐，佐立为宋元公。）恶而婉。（婉，顺也，佐貌恶心顺。）太子痤美而很，（太子貌美，戾而心很，很，戾不从教，）合左师畏而恶之。（合左师，向戍也。）寺人惠墙伊戾为太子内师而无宠。（寺人，宋阉士惠墙皆发声，实为伊戾，名以公。寺人为太子内师长，掌内官。）秋，楚客聘於晋，过宋（楚客过使。）太子知之，请野飨之。公使往，伊戾请从之，公曰：“夫不恶女乎？”（夫谓太子，伊戾无宠於太子。故曰：夫不恶汝。）对曰：“小人之事君子也，恶之不敢远，好之不敢近，敬以待命，敢有二心乎？有纵供其外，莫供其内。（言我内师也。当为内师供内使也。）臣请往也。”遣之。至，则，用牲，加书，徵之，（以书为之征验也。书，盟书。）而骋（骋，驰）告公，曰：“太子将为乱，既与楚客盟矣。”公曰：“为我子，又何求？”对曰：“欲速。”（速，疾也。欲疾代公得位，故与楚客谋，共弑公也。）公使视之，则信有焉。（有盟也。）问诸夫人（夫人，佐母弃也。）与左师，则皆曰：“固闻之。（固，久也，久闻太子欲为乱。”）公囚太子。太子曰：“唯佐也，能免我。”召而使请，曰：“日中不来，吾知死矣。”左师闻之，（闻太子与佐期日中，）聒而与之语。（聒，ん也。欲使失期佐。）过期，乃缢而死。（《经书》宋公杀其世子痤平公，用伊戾之谮，听夫人、左师之言，世子无罪而死，故称宋公杀罪之也。）佐为太子。公徐闻其无罪也，乃烹伊戾。
又曰：许悼公疟。（许悼公，灵公之子。名买疟寒疾也。）五月戊辰，饮太子止之药卒。（《经书》夏五月戊辰，许世子弑其君，买止悼公子，襄太子也，公疾不瘳，止进药。虽尝，不由医。）太子奔晋。书曰：“弑其君。（《礼》医不三世不使。君有疾，饮药臣先尝之，亲有疾饮药子先尝之，公疾未瘳而进药虽尝而不由医而卒，故国罪之书弑告诸侯。”）君子曰：“尽心力以事君，舍药物可也。（原止之无恶，药物不害，医无以加寿，命有终。故曰，舍药物可也。一曰，罪止非也。刺无良史，物读为勿。止，实孝能尽心，事君舍药，勿以罪之。”）
又曰：楚平王卒，令尹子常欲立子西，（子西，平王之长庶子宜申也。）曰：“太子任弱，其母非嫡，（太子任，昭王也，秦嬴也。）太子建实娉之。子西长而好善。立长则顺，建善则治。王顺国治，可不务乎？”子西怒曰：“是乱国而恶君王也。（谓夫人故太子建娉之废而不立，是谓乱国追恶君王也。）国有外援，（外援，谓太子任，秦外孙。黩，易也。秦为任外援，不可易。）不可黩也；王有嫡嗣，不可乱也。败亲速雠，乱嗣不祥，我受其名。赂吾以天下，吾滋不从。楚国何为？必杀令尹。”令尹惧，乃立昭王。
又曰：齐燕姬生子，不成而死。（燕姬，齐景公嫡夫人。昭七年燕人所归。不成，未冠。）诸子鬻姒之子荼，荼嬖。（诸子，诸公子。姒，景公妾也。淳于人所纳女，荼安孺子。）诸大夫恐其为子也，言於公曰：“君之齿长矣，未有太子，若之何？（为子，为太子也。荼少，故恐立之。言君年长，未有太子，一旦不讳，当若之何？欲令早立长也。”）公曰：“二三子闻於忧虞，则有疾疹，亦姑谋乐，何忧於无君？（言二三子闻于邻国忧虞，则疾疾在其间，今无疾疹，何为不自谋自乐，何忧无君乎？”）公疾，使国惠子、高昭子立荼，（国惠子，国景之子国忧也。高昭，高偃之子高张也。）置群公子於莱。（莱，齐东鄙邑，欲使远齐。）
《公羊传》曰：子般卒。子卒云子卒，此其称子般卒何？（何休注曰：据子赤不言子赤卒。）君存称世子，（明当世父位为君也。）君薨称子某，（缘民臣之心，不可一日无君，故称子某继父也。名者尸柩尚存，以君前臣名。）逾年称公。
又曰：公孙慈如牟。公及齐侯、宋公、陈侯、卫侯、郑伯、许男、曹伯会王世子于首戴。曷为殊会王世子？世子贵也，世子犹世世子也。（解，贵，意也。言当世父位储君，副主不可以诸侯会之。为文故殊之，使若诸侯为世子所会也。自王者言之，居远世子在三公下。礼丧服斩衰曰，公，士大夫之众臣是也，自诸侯言之，世子尊於三公。此礼之威仪各有所施。言及者，因其文可得见汲汲也。世子所以会者，时桓公德衰，故上假王世子示以公义也。）
《谷梁传》曰：曹伯使世子射姑来朝。朝不言使，非正。（庾信注曰：礼，诸侯之嫡誓於天子，摄其君则下其君一等，未誓则以玉帛继子男，此谓会同急王命者也。至於相朝，非急会，今曹伯有疾不朝鲁，未为有缺，而使世子摄朝，言非礼之正。）使世子伉诸侯之礼而来朝，曹伯失正矣。诸侯相见日朝，以待人父之道待人之子，以内为失正矣。内失正，曹伯失正，（言二者俱失之。）世子可以已矣，则是放命也。（放，违也。言世子违命而正，是当不义则争之。）
又曰：陈侯之弟招杀陈世子偃师。（招，成公子。偃师，哀公子，所谓悼太子者也。哀公爱其世子，留托之招。哀公有疾，招杀太子偃师而立留。）向曰陈公子招，今曰陈侯之弟招，何也？曰尽其亲，所以恶招也。（尽其亲，谓招称公子，又称弟。招，先君之公子，今君之母弟也。）两下相杀，不志乎《春秋》；此其志，何也？世子者，惟君之贰也，（贰，副。）云可以重之，存焉，志之也。诸侯之尊，弟兄不得以属通。其弟云者，亲而杀之，恶也。（恶哀公使招至放杀之。）
《孝经》曰：昔者明王之以孝治天下，不敢遗小国之臣。而况於公侯伯子男乎！（郑玄注曰：古者诸侯五年一朝天子，使世子郊迎，刍米百车，以客礼待之，尽坐正殿，夜设庭燎；思与相见，问其劳苦也。）
《孔子家语》曰：邾隐公既即位，将冠，使大夫因孟懿子问於孔子。孔子曰：“其礼如世子之冠，冠於阼阶，所以著代；（王肃注曰：主人之位以明。代、交也。）醮於客位，加其成，（冠於阼阶，若不醴，则用酒，於客位敬而成之。户西为客也。）三加弥尊；喻其志，（喻其志，使弥知尊宜敬，戒加绸布，皮及爵弁。）冠而字之，敬其名。虽天子之元子，犹士也，其礼不变，天下无生而贵者。”
又曰：孔子曰：古者王世子虽幼，其即位则尊为人君，治成人之事者也，何冠之有？”孟懿子曰：“然则诸侯之冠异天子与？”（怪天子无冠礼，而诸侯之冠如子之冠，问之也。）孔子曰：“君薨而世子主丧，是亦冠已，君人无所殊。”（诸侯亦人君，与天子无异。）
《孔丛子》曰：穆公问於子思曰：“立太子有常乎？”答曰：“有之，在周公之典。”曰：“文王舍而立次，微子舍孙而立弟，是何法也？”子思曰：“殷人质而尊，故立其弟。周人文而亲其亲，故立其子，亦各有礼也。文质不同，其礼则异。文王舍立次，权也。”
《汉旧仪》：皇后、太子各食三十县，曰汤沐邑。
《白虎通》曰：何以知天子之子称世子？《春秋传》曰：“王世子会於首止”是也。何以知天子之称太子？《尚书》曰：“太子发升于舟”是也。《中候》曰：“废考，立太子发”，明文王时称太子也。或云诸侯之子称世子，则《春秋传》云：“晋太子申生、郑太子华、齐太子光”。由是观之，周制太子、世子亦不定也。汉制，天子称皇帝，其嫡嗣称皇太子；诸侯王之嫡称世子。後代咸因之。
又曰：太子夫人无谥者何本？妇人随夫，太子无谥，其夫人不得有谥。《士冠经》曰：“天子之元子，犹士也，无谥。”知太子亦无谥。
又曰：天子太子、诸侯之世子皆以诸侯礼娶，与君同示，无再之义也。
又曰：天子之太子、诸侯之世子皆就於诸外者，尊师说，先王之道也。故《曲礼》曰：“闻有来学，无往教焉。”
《易》曰：匪我求童蒙，童蒙求我。
《记》曰：小学在公宫南之左，太学在郊。
又曰：太子、群后之太子，公、卿、大夫、元士之嫡子，皆造小学。小学，经艺之宫也。太学者，辟雍、乡射之宫。
又曰：君在立太子者，所以防篡杀。齐臣子之乱君在者，《春秋》之义，杀太子与杀君同罪。《春秋》曰：“杀其君之子，奚其言君者，明与君同也。”君薨，夫人无子有遣腹，待其产而立之何？尊重正也。《曾子问》云：立以长不以贤，贤、不肖未可知也。《尚书》曰：“知人则哲，惟帝难之。”立子以贵不以长者，塞爱憎也。故《春秋公羊传》曰：“立以长不以贤，立子以贵不以长。”
《列女传》曰：鲁漆室女倚柱而啸，邻妇谓之曰：“何啸之悲也？子欲嫁乎？吾为子求偶。”女曰：“吾岂嫁哉！吾忧鲁君老而太子少也。”邻妇曰：“此乃鲁大夫之忧也。且鲁国虽有事，妇人何与？”女曰：“子知其一，不知其二也。昔者晋客舍吾家，系马，马佚驰，践吾园葵，使我终岁不厌菜。邻人女奔亡，借吾兄追之，溺流而死，令吾终身无兄。今鲁君老，老必将悖；太子少，少必愚。愚悖之间，奸伪互起。夫鲁国有事，祸及众庶，妇人独安所避之？”邻妇谢曰：“子之虑非吾所及也。”居三年，鲁果内乱，齐、楚攻之。男子战斗，妇女输，不得休息。
《史记》曰：周厉王奔彘。太子静匿召公之家，国人闻之，乃围之。召公以其子代王太子，太子竟得脱。召公、周公二相行政，号曰共和。共和十四年，厉王死于彘。太子静长于召公家，二相乃共立之为王，是为宣王。
又曰：幽王嬖爱褒姒，生子伯服。幽王废后及太子，而以褒姒为后，伯服为太子。太史伯阳曰：“祸成矣，毋可奈何！”申侯怒，乃与犬戎共攻杀幽王丽山下，虏褒姒。于是诸侯共立故幽王太子宜咎，是为平王。
《纪年》曰：幽王八年，立褒姒之子曰伯服，为太子。
《史记□燕世家》曰：燕见秦且灭六国，秦兵临易水，祸且至。太子丹阴养壮士二十人，使荆轲献督亢地图於秦王。秦觉，杀轲，使将军王翦击燕。二十九年，秦拔蓟，燕王亡，徙居辽东，斩丹以献秦。
《燕丹子》曰：太子丹质於秦，秦王遇之无礼，不得意，欲归。秦王不听，谬言令乌白头，马生角，乃可。丹仰天而叹，乌即白头，马生角。秦不得已而遣之，为机发之桥，欲陷丹。丹过之，桥为不发。夜到关，丹为鸡鸣，遂得逃归。故怨於秦，欲报之，养勇士，无所不至。丹与其傅麴武书曰：“丹不肖，生於僻陋之国，长於不毛之地，未曾得睹君子雅训。欲有所陈，幸垂览之。丹闻丈夫之道义节，耻受辱以生也。贞正所羞之见，却以亏其节。故有刎喉不顾，据鼎不过者。斯岂乐死而忘生哉，其心所守也。今秦王反戾天常，虎狼其行，遇丹无礼，诸侯最甚。每念之，痛入骨髓。计燕国之众，不能敌之；旷年相守，力固不足。欲收天下勇士，集海内英雄，破国空藏以奉养之，重币甘辞以市於秦。秦贪我赂而信我辞，则一剑之任，当千万之师，须臾之间，可解丹万世之耻。若其不然，令丹生无日於天地，死怀恨於九泉。必令诸侯无以为叹，易水之北，未知谁有。此盖亦大夫耻也。谨遣书，愿熟思之。”
《史记□吕后本纪》曰：吕太后，高祖微时妃也。生孝惠帝，为人仁弱。高祖以为不类我，常欲废太子，立戚姬子如意，如意类我。几代太子者数矣。赖大臣争之，及用留侯策，太子得毋废。
又《张良世家》曰：上欲废太子，立戚夫人子赵王如意。大臣多谏争，未能得坚决者也。吕后恐，不知所为。人或谓吕后曰：“留侯善画计策，上信用之。”吕后乃使建成侯吕泽幼留侯，曰：“君常为上谋臣，今欲易太子，君安得高枕而卧乎？”留侯曰：“始上数在困急之中，幸用臣策。今天下安定，以爱欲易太子，此骨肉间，虽臣等百馀人，何益？”吕泽强要曰：“为我画计。”留侯曰：“此难以口舌争也。顾上有不能致者，天下有四人。四人者年老矣，皆以为上慢侮人，故逃匿山中，义不为汉臣。然上高此四人。今公诚能无爱金玉璧帛，令太子为书，卑辞安车，因使辩士请之。来以为客，时时从入朝，令上见之，则必异而问之。上知此四人贤，则一助也。”於是吕后令吕泽奉太子书，卑辞厚礼，迎四人。四人至，客建成侯所。汉高十一年，黥布反，上病，欲使太子将，往击之。四人相谓曰：“凡来者，将以存太子。太子将兵，事危矣。”乃说建成侯曰：“太子将兵，有功则位不益太子，无功还，则从此受祸矣。且太子所与俱将，皆尝与上定天下骁将也，今使太子将之，此无异使羊将狼也，皆不肯为尽力，其无功必矣。臣闻母爱者子抱，今戚夫人日夜侍御，赵王如意常抱居前，上曰终不使不肖子居爱子之上，明乎其代太子位必矣。君何不急请吕后承间为上泣言：黥布，天下猛将也，善用兵，今诸将皆陛下故等夷，（夷犹侪也。）乃令太子将此属，无异使羊将狼也，莫肯为用，且使布闻之，则鼓行而西耳。（晋灼曰：鼓行而西，言无所畏。）上虽病，强载辎车，卧而护之，诸将不敢不尽力。上虽苦，为妻子自强。”於是吕泽立夜见吕后，吕后承间为上泣涕而言，如四人意。上曰：“吾惟竖子固不足遣，而公自行耳。”於是上自将兵而东，群臣居守，皆送至灞上。留侯病，自强起，至曲邮，见上曰：“臣宜从，病甚。楚人剽疾，愿上无与楚人争锋。”因说上曰：“令太子为将军，监关中兵。”上曰：“子房虽疾，强卧而傅太子。”是时叔孙通为太傅，留侯行少傅事。汉十二年，上击破布归，疾益甚，愈欲易太子。留后谏，不听，因疾不视事。叔孙太傅称说引古今，以死争太子。上佯许之，犹欲易之。及宴，置酒，太子侍。四人者，从太子，年皆八十有馀，须眉皓白，衣冠甚伟。上怪之，问曰：“彼何为者？”四人前对，各言名姓：东园公、角里先生、绮里季、夏黄公。上乃大惊，曰：“吾求公数岁，公避逃我，今公何自从吾儿游乎？”四人皆曰：“陛下轻士善骂，臣等义不为辱，故恐，亡匿。窃闻太子为人仁孝，恭敬爱士，天下莫不延颈欲为太子死者，故臣等来耳。”上曰：“烦公幸卒调护（如淳曰：调护，犹营护也。）太子。”四人为寿已毕，起去。上目送之，召戚夫人指示四人者曰：“我欲易之，彼四人辅之，羽翼已成，难动矣。吕后子真而主矣。”
《汉书□外戚传》曰：孝景王皇后，武帝母也。入太子宫，太子幸爱之，生三女一男。男方在身时，王夫人梦日入其怀，以告太子。太子曰：“此贵徵也。”未生，文帝崩；景帝即位，王夫人生男。是时，薄皇后无子。後数岁，景帝立齐栗姬男为太子，而王夫人男为胶东王。长公主嫖有女，欲与太子为妃，栗姬妒，而景帝诸美人皆因长公主见得贵幸，栗姬日怨怒，谢长主，长主不许。长主欲与王夫人，夫人许之。会薄皇后废，长公主日谮栗姬。景帝尝嘱诸姬子，曰：“吾百岁後，善视之。”栗姬怒不肯听，景帝心衔之而未发也。长公主日誉王夫人男之美，帝亦自贤之。又以曩者所梦日符，计未有所定。王夫人又阴使人趣大臣立栗姬为皇后。大行奏事，文曰：“子以母贵，母以子贵。今太子母号宜为皇后。”帝怒曰：“是乃所当言耶！”遂按诛大行，废太子为临江王，栗姬愈恚，不得见，以忧死。卒立王夫人为皇后，男为太子。
《汉武故事》曰：武帝生猗兰殿，四岁，立为胶东王，七岁立为太子。
《汉书》曰：卫皇后生戾太子据。元狩元年，立为皇太子，年七岁矣。初，上年二十九乃得太子，甚喜，为立（张晏曰：者求子，《月令》曰：祀于高是。）使东方朔、枚皋作祝。及壮，诏受《公羊春秋》，又从瑕丘江公受《谷梁》。及冠，就宫，上为立博望苑，使通宾客，从其所好，故多以异端进者。元鼎四年，纳史良娣，（韦昭曰：良娣，官也。太子有妃，有良娣。有孺子，凡三等。）产子男进，号曰史皇孙。（张晏曰：皆以舅氏姓为氏，以相别也。）武帝末，卫后宠衰，江充用事。充与太子及卫氏有隙，恐上晏驾後为太子所诛，会巫蛊事起，充因此为奸。是时，上春秋高，意多所恶，以为左右皆为蛊道祝诅，穷治其事。充典治巫蛊，遂至太子宫掘蛊，得桐木人。太子召问少傅石德，德惧为师傅并诛，因谓太子曰：“奸臣如此，太子将不念秦扶苏事耶？”太子急，乃收捕充，斩以闻。遂部宾客为将率，与丞相刘屈等战。太子兵败，亡，不得。上怒甚，群下忧惧，不知所出。壶关三老茂上书云：“子弄父兵，罪当笞尔。”书奏，天子感寤。太子之亡也，东至湖，藏匿泉鸠里，主人家贫，常卖屦以给太子。太子有故人在湖，闻其富赡，使人呼之而发觉。史围捕太子，太子自度不得脱，即入室自经。後车千秋言太子之冤，遂擢千秋为丞相，而族灭江充家。上怜太子无辜，乃作思子宫，为归来望思之台於湖。天下闻而悲之。宣帝即位，有司奉谥曰戾，置奉邑三百家。
又曰：孝元皇帝为太子也，母曰哀许皇后。宣帝微时，生民间。年二岁，宣帝即位。八岁，立为太子。壮大，柔仁好儒。见宣帝所用多文法吏，以刑名绳下，大臣杨恽、盖宽饶等坐刺讥辞语为罪而诛，尝侍宴从容曰：“陛下持刑太深，宜用儒生。”帝作色曰：“汉家自有制度，本以霸王道杂之，奈何纯任德教，害政乎！且俗儒不达时宜，好是古非今，使人眩於名实，不知所守，何足委任！”乃叹曰：“乱我家者，太子也。”繇是疏太子而爱淮阳王，曰：“淮阳王明察好法，宜为吾子。”而王母张婕妤尤幸。上有意欲用淮阳王代太子，然以少依许氏，俱从微起，故终不背焉。
又曰：孝宣王皇后，宣帝即位，召入後宫，稍进为婕妤。霍皇后废後，上怜许太子早失母，几为霍氏所害，於是乃选後宫素谨慎而无子者，遂立王婕妤为皇后，令母养太子。
又曰：孝成皇帝，元帝太子也。母曰王皇后，元帝在太子家生甲观画堂，（如淳曰：甲观，观名。画堂，堂名三辅。《黄图》云：太子宫有甲观，又别处，不在未央宫中。）为世嫡皇孙。宣帝爱之，字曰太孙，常置左右。年三岁而宣帝崩，元帝即位，帝为太子。壮好经书，宽博谨慎。初居桂宫，上常急召，太子出龙楼门，（张晏曰：门楼上有铜龙，黄白鹤飞廉之为名也。）不敢绝道，（应劭曰：驰道，天子道也。若今之中道，古甚重也。）西至直城门，得绝乃度，还入作室门。上迟之，问其故，以状对。上大悦，乃著令，令太子得绝驰道云。其後幸酒、乐宴，（晋灼曰：幸酒，好酒乐宴。）上不以为能。而定陶恭王有才艺，母傅昭仪又爱幸，上以故常有意欲以恭王为嗣，赖侍中史丹护太子家，辅助有力，上亦以先帝尤爱太子，故得无废。
又曰：孝哀皇帝，元帝庶孙，定陶恭王子也。嗣立为王，好文辞法律。元延四年，入朝，尽从傅、相、中尉。时成帝少弟中山孝王亦来朝，独从傅。上以问定陶王，对曰：“令，诸侯王朝，得从其国二千石。傅、相、中尉皆国二千石，故尽从之。”上令诵《诗》，通习能说。他日问中山王：“独从傅，在何法令？”不能对。帝由此贤定陶王，数称其材，为加元服而遣之，时年十七矣。明年，徵立为皇太子，谢曰：“臣幸得继父守藩为诸侯王，材质不足以假充太子宫。”
卷一百四十八　皇亲部十四
太子三
崔豹《古今注》曰：汉明帝为太子，乐人作歌诗四章以赞太子之德，一曰《日重光》，二曰《月重轮》，三曰《星重辉》，四曰《海重润》。
《东观汉记》曰：东海恭王疆，光武皇帝长子也。母郭后。建武二年六月，立为皇太子。十七年十月，郭后废为中山太后。自郭后废，疆不自安，数因左右陈诚，愿备藩辅。其十九年六月，疆废为东海王。二十八年十月，就国，食东海、鲁国并二郡二十九县。租入倍诸王，赏赐恩宠无伦比。致虎贲旄头，宫殿设锺ね之悬。疆性聪达恭谨，临之国，比上书让还东海十九县。又因皇太子固辞。上不许，以疆章示公卿大夫，深嘉叹之。
《续汉书》曰：赵喜为太尉。中元二年，上崩，喜受遗诏，典录丧礼。新承王莽之乱，国无旧典，皇太子与诸王杂坐同席，尊卑无别，嘉乃正色，横剑殿阶，扶下诸王，以明尊卑。
范晔《後汉书》曰：孝顺皇帝，安帝之子。母李氏，为阎皇后所害。永宁元年，立为皇太子。延光三年，安帝乳母王圣、大长秋江京、中常侍樊丰谮太子乳母王圣舅、厨监邴吉，杀之。太子数为叹息。王圣等惧有後祸，遂与丰、京共陷太子，太子坐废为济阴王。明年三月，安帝崩，北乡侯立，济阴王以废黜，不得上殿亲临梓宫，悲号不食，内外群僚莫不哀之。及北乡侯薨，车骑将军阎显及江京，与中常侍刘安、陈达等白太后，秘不发丧，而更徵立诸国皇子，乃闭宫门，屯兵自守。十一月丁亥，京师及郡国十六地震。是夜，中黄门孙程等十九人共斩江京、刘安、陈达等，迎济阴王於德阳殿西锺下，即皇帝位，年十一。
《魏志》曰：文帝为五官将，而临淄侯植才名方盛，各有党与，有夺宗之议。文帝使人问贾诩自固之术，翊曰：“愿将军恢崇德度，躬素士之业，朝夕孜孜，不违子道。如此而已。”文帝从之，深自砥砺。太祖又尝屏除问翊，默然不对。太祖曰：“与卿言而不答，何也？”翊曰：“属有思，故不即对耳。”太祖曰：“何思？”诩曰：思袁本初、刘景升父子也。”太祖大笑，於是太子遂定。
《魏略》曰：太祖不立太子，太子自疑。是时有高元昌者，善相人，乃呼问之，对曰：“其贵乃不可言。”因问：“寿几何？”何元昌曰：“其寿，至四十当有小恙，过是无忧。”後无几而立太子也。
《世语》曰：辛毗女宪英，太常羊耽，外孙夏侯湛为其传，曰宪英聪明有才鉴。初，文帝与陈思王争为太子，既而文帝得立，抱毗颈而告之曰：“辛君知我喜不？”毗以告宪，宪叹曰：“太子代君主宗庙社稷也，代君不可以不戚，主国不可以不惧，宜戚而喜，何以能久，魏其不昌乎？”
《魏书》曰：明帝生数岁而有岐嶷之姿，武帝异之，曰：“我基於尔三世矣。”每朝宴会同，与侍中近臣并列帷幄，好学多识，特留意於法理。
《魏略》曰：文帝以郭后无子，诏使子明帝。帝以母不以道终，意甚不平。後不获已，乃敬事郭后，旦夕因长御问起居。郭后亦自以无子，遂加慈爱。文帝始以帝不悦，有意欲以他姬子京兆王为嗣，故不拜太子。
《魏末传》曰：明帝尝从文帝猎，见子母鹿。文帝射杀鹿母，使帝射子。帝不从，曰：“陛下杀其母，臣不忍复射其子。”因涕泣。文帝即放弓箭，以此深奇之，而建树之意定也。
王隐《晋书》曰：武皇帝宽惠仁厚，深沉有智量，风度容貌绰如也。景元中，为抚军。咸熙元年，晋国初开，立为世子，迁抚军大将军、开府、副相国。二年，立为太子。
又曰：惠帝为太子，时上素知太子ウ弱，後必乱国，然不能择才，乃遣荀勖、和峤往观之。勖还，盛称“太子德更进茂，不同西宫之时也。”峤答诏称：“臣以太子如故，不见更胜。此自陛下家事，非臣所尽也。”於是天下贵峤而贱勖。
又曰：愍怀太子名（音聿），字熙祖。少聪惠，武帝爱之。六七岁，时帝夜望火，太子牵上衣裾使入ウ中，上问其故，太子对以“暮夜仓卒，宜备非常，不当近火光，令人照见也。”又尝见官养猪肥大不常，复问上：“何不杀以赐左右，而久费五。”上即烹之。由是益奇之，常称以为似宣皇帝；亦以东宫无嫡，有托後之意。太康十年，诏曰：“既长且仁，可令以为广陵王，以广陵、临淮为封国，邑五万户。”及世祖崩，惠帝即位，立为皇太子，诏曰：“尚幼蒙，今出止东宫，虽当赖师傅群贤之训。其游处左右，宜得正人陈共周旋，能相长益者。太保卫权息庭，司空司马秦息略，太子太傅杨济息毖，太子少师裴楷息宪，太子少傅张华息，尚书令华□息恒，并以道义之门，有不肃之训，其令此六人更共往来止。”其後太子好卑车、小马、小牛，令左右骑，断羁勒，使堕地。又令人屠肉，己自分齐，手揣轻重，斤两不差。云其母本屠家女也。颇好游宴，或阙朝侍，稍失储副望。贾后无子，妒害滋甚。九年正月，月晕，赤黄数重。三月十八日，荥阳、河南、颍川繁霜，杀桑及桃、李、杏花。尉氏血雨，有声若牛出。许昌城夏桑生於东宫西厢，日长尺馀，数日枯。日中若飞燕者，积数月。汉中平中亦有此变，皆为太子也。贾后作颉字髻，太子见撷之象也。是时谣曰：“东宫马子莫聋空，前至腊月缠汝{髟}。”十一月，天连大风，发屋折树。十二月二十八日，后遣宫婢赍书与太子云：“陛下昨夜不快，汝可入朝。”太子如令请朝，诏听。二十九日，入朝，贾后不见，使婢陈舞赐枣酒，强使饮。辞，不见听，太子醉。贾后诬奏太子有悖书，废徙金墉城。以千兵防送，幽于许昌宫之别坊。贾后与贾谧等谋早害太子，以绝民望。三月十四日，矫诏使小黄门孙虑害太子。贾后表以广陵王礼嫔。赵王伦诛贾谧，废贾后，帝乃使持节兼司空卫尉伊策故皇太后，曰：“呜呼！少资岐嶷之质，荷先帝殊异之宠，大启土宇，奄有淮陵。朕奉遵遗旨，建尔储副，以光显我祖宗。祗尔德行，以从保傅，事亲孝敬，礼无违者。而朕昧於凶构，致尔於非命之祸，俾申生、孝己复见於今。赖宰相贤明，人神愤怨，用启朕心，讨厥有罪，咸伏其辜。何补於荼毒冤魂酷痛哉？是用切怛悼恨，震动於五内。今追复皇太子丧礼备制，反葬京畿，祠以太牢。魂而有灵，尚获尔心。”
《文士传》曰：贾谧与愍怀太子博争道，成都王厉声曰：“皇太子，国之储君，贾长渊何得无礼！”
《晋书》曰：明帝，元皇帝长子也。幼而聪哲，为元帝所宠异。年数岁，常坐置膝上，属长安使来，因问帝曰：“汝谓日与长安孰远？”对曰：“不闻人从日边来，居然可知也。”元帝异之。明日，宴群僚，又问之，对曰：“日近。”元帝失色，曰：“何乃异间者之言？”对曰：“举目见日，不见长安。”由是益奇之。及帝即尊号，立为皇太子。
何法盛《晋中兴书》曰：肃宗，中宗长子也。建武元年，中宗为晋王，拜王太子；及践尊号，为皇太子，册曰：“於戏！朕承天绪，忝继祖宗之洪基，君临於万邦，战战兢兢，若涉渊水，未有攸济。自古圣王敷宇四海，莫不建立元子，本枝百世。今稽古授尔於储宫，以陪贰於朕躬。钦哉！尔其克念乃祖，日新厥德。何远非佞，何亲非贤。钦翼师傅，以丕崇大化。可不慎欤，尔其敬之。”
又曰：孝宗穆皇帝，讳聃，康帝子也。建元二年，康帝疾笃，左光禄大夫领司徒谟、尚书令恢等上疏曰：“臣闻皇羲玄邈，五帝攸往，淳风浇散，三王传嗣，欲令国有常居，民有定奉，关诸盛衰，不易之道也。伏惟皇子，天挺奇表，隆准丰下，岐嶷之姿，彰於始年，大成之风，显於期月。宜建立储宫，允副民望，请下太史，择吉日，告宗庙，备礼仪奉行。”奏可。
《後魏书》曰：太宗明元皇帝，道武之长子。初，帝母既赐死，太祖乃召帝告曰：“昔汉武帝将立其子而杀其母，不令妇人後与国政，使外家无乱。汝当继统，吾故远同汉武，为长久之计。”帝素纯孝，哀泣不能自胜，太祖怒召之。帝欲入，左右曰：“孝子事父，小杖则受，大杖避之。今陛下怒盛，入或不测，陷帝於不义。不如且出，待和解而进，不晚也。”帝从之，乃游行於外。及元绍之逆也，帝还而诛之。天赐六年，即皇帝位。
又曰：景穆皇帝，太武皇帝之长子也。母曰贺夫人。延和元年，立为皇太子，时年五岁。明惠强识，闻则不忘。及长，好读经史，皆通大义。太武甚奇之。初，太武之伐河西，李顺等咸言姑臧无水草，不可行。太子有疑色。及车驾至姑臧，乃诏太子曰：“姑臧城东西门外涌泉於城北，其大如河。泽草茂盛，可供大军数万。人之多言，亦可恶也。”太子谓言者曰：“为人臣不实若此，岂是忠乎！吾初闻有疑，但帝决行耳。几误人大事，言者复何面目见帝也。”正平元年六月，薨於东宫，时年二十四。赐谥曰景穆皇太子。高宗即位，追尊为景穆皇帝，庙号恭宗。
又曰：世宗宣武皇帝，孝文皇帝第二子也。母曰高夫人，初，梦为日所逐，避於床下，日化为龙，绕己数匝，遂有娠，生帝於平城宫。二十一年，立为皇太子。
又曰：肃宗孝明皇帝，讳诩，世宗第二子也。延昌元年，立为皇太子。二年，世宗幸东宫，召崔光与黄门甄琛、广阳王渊等并赐坐，诏光曰：“卿是朕西台大臣，当今为太子师傅。”光起拜，固辞。诏不许，即命肃宗出从者十馀人，敕以光为傅之意，令肃宗拜光。光又拜，辞不当受太子拜。复不蒙许，肃宗遂南面再拜。詹事王显启请从太子拜，於是宫臣毕拜。光北面立，不敢答拜，唯西面拜谢而出。
又曰：废太子生而母死，文明太后抚视之，常置左右，诏曰：“昔涂山有育，美名列於夏典；任姒作配，昌发显於周书，故能缉熙丕绪，祚延八百。自元子诞育，於今四载，而名表未孚於四方，茂实未昭於朝掖，非所以宪章远猷，允光礼度者也。太皇太后亲发明旨，为之立名，依德协义，名恂，字元道。国祚永隆，储贰有寄，无穷之兆，於是而始。”乃大赦天下。太和十七年七月癸丑，立恂为皇太子。高祖每岁征幸，常留守。恂不好书学，体貌肥大，深忌河洛暑热，意每追乐北方。庶子高道悦数苦谏，恂甚衔之，乃手刃道悦於禁中。高祖引群臣於清徽堂议，废之为庶人，置之河阳。後谋逆，赐死。
《梁书》曰：天监十四年正月朔旦，帝临轩，冠太子於太极殿。旧制，太子着远游冠金蝉翠缨；至是，诏加金博山。
  </div>
  <div class="pagination">
   <a href="太平御览_page114.html">
    上一页
   </a>
   <span>
    ...
   </span>
   <a href="太平御览_page110.html">
    110
   </a>
   <a href="太平御览_page111.html">
    111
   </a>
   <a href="太平御览_page112.html">
    112
   </a>
   <a href="太平御览_page113.html">
    113
   </a>
   <a href="太平御览_page114.html">
    114
   </a>
   <span class="current-page">
    115
   </span>
   <a href="太平御览_page116.html">
    116
   </a>
   <a href="太平御览_page117.html">
    117
   </a>
   <a href="太平御览_page118.html">
    118
   </a>
   <a href="太平御览_page119.html">
    119
   </a>
   <a href="太平御览_page120.html">
    120
   </a>
   <span>
    ...
   </span>
   <a href="太平御览_page116.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
