<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 161 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 161 页/共 320 页</h1>
    <div class="content">　　枪五
　　増诗唐杜甫诗曰苔卧緑沈枪　明唐顺之杨教师鎗歌曰老杨自是关东客短衣长躯枣红面千里随身丈八矛到处寻人鬭轻健谓余儒生颇好武一揖滚滚发雄辩坐惊平地起波涛蠕蠕龙蛇手中现拨开双龙分海嬉攅簇两蛇合穴战争先尽教使机关缩退谁知卖破绽目上中睂【左传事】犹自哂绵中褁铁那能见满身护着不通风百步撺来激流电飞上落下九防丸放去回一条线问君何为技至此使我冯轩神□荅言少小传授时五步七步画地践迩来操弄三十年浑身化作枯树簳心却忘手手忘鎗眼前只见天花旋乃知熟处是通神解牛斫轮安足羡因君亦解草书诀君鎗岂让公孙劒
　　棒一
　　増太公六韬曰方首铁棓维朌重十二斤柄长五尺以上千二百枚一名天棓　崔豹古今注曰车辐棒也汉朝执金吾金吾亦棒也以铜为之黄金涂两末谓为金吾御史大夫司隶校尉亦得执焉御史校尉郡守都尉县长之皆以木为吾焉用以夹车故谓之车辐一曰形似辐故谓之车辐也　抱朴子曰余愿世人改其无检之行除其骄简之失则赵胜之门无去客黄祖之棒无所用矣　晋宣帝教曰当教诸围上守者皆作棒人一枚轻重长短者各各可守皆当头施纫挂臂贼破死在旦夕邂逅冲突围当以棓棓之
　　棒二
　　増通鉴唐纪曰顔庆复大破蛮军杀二千余人蜀民数千人争操芟刀白棓以助官军呼声震野　拊膝録曰杨本者处州人初为太学生精于遁法靖难师起招募才畧之士本应募起家时吴王抚军一日本请吴王出观兵及登将台见大水淼茫平阶而一军不见曰此水遁也及帅师北向本尝持一铁棒重三十斤临阵驰突北军披靡不敢前遂大破之授锦衣衞镇抚盖自南北交战惟平保儿与本有功他将皆败
　　棒三
　　原造五色　长五尺【曹瞒别传云太祖初入尉缮治四门造五色棒悬门左右各十余枚有犯禁者不避豪强皆棒杀之　下详棒一】　乃用白棒　辄加白棒【抱朴子曰吴遣贺将军讨山贼贼中有善禁者每交战官军刀不能伤将军乃多用白木棒击之禁不能行　沈约宋书云后废帝常着小袴褶未尝服衣冠或有忤意辄加以虐刑有白棒数十枚各有名号鍼锥凿锯之徒不离左右尝以铁椎椎人】　棒杀外兵　棒杀豪强【魏志钟会传云胡烈绐语亲兵及疏与其子曰丘建密说消息已作大坑白棒数千欲悉呼外兵入将以次棒杀投坑中诸牙门亲兵亦咸说此语一夜传相告皆徧众遂争赴杀会　下见前】　増执棒趋报　持棒大呼【三楚新録曰长沙众军迎马殷为主值夜殷甚疑惧欲拒不行将晓忽覩一人黑色而貌甚伟执大棒鞠躬趋报曰军国内外平安俄而不见由是殷以为嘉兆心始安北史王罴传曰齐神武遣韩宵济华州袭王罴罴不觉比晓轨众巳乘梯入城罴尚卧未起闻阁外匈匈有声便袒身露髻徒跣持一白棒大呼而诟曰老罴当道卧貉子那敢过敌见惊退】
　　棒四
　　増金吾白梃如雨【通鉴唐纪曰宗御五凤楼酺宴观者諠溢乐不得奏金吾白梃如雨不能遏】　人持一巨梃自防【又宋纪曰种师道次白沟辽人噪而前击败师道前军统制杨可世于兰沟甸士卒多伤师道先令人持一巨梃自防赖以不大败】
　　棒五
　　増表魏髙堂隆陈灾异表曰石氏星占曰天棓五五星之杖也主挝棓乱兵客星彗茀干犯棓兵大起二年消复之宜罢省百役勿使士卒怨于勤苦而为乱足其廪食度可劳然后用之则士卒安而无乱兵矣
　　椎一
　　増太公六韬曰方首铁槌重八斤柄长五尺以上千二百枚一名天槌败步骑羣寇　又曰防杙大槌重五斤柄长二尺以上百二十具
　　椎二
　　増汉书淮南王传曰淮南厉王长髙帝少子也常心怨辟阳侯孝文时入朝乃往请辟阳侯辟阳侯出见之即自袖金椎椎之命从者刑之　唐书严武传曰武幼豪爽母裴不为挺之所荅独厚其妾英武始八岁怪问其母母语之故武奋然以铁锤就英寝碎其首左右惊白挺之曰郎戏杀英武辞曰安有大臣厚妾而薄妻者儿故杀之非戏也父奇之曰真严挺之子　通鉴宋纪曰殿前都指挥使韩震复如贾似道之议请帝迁都陈宜中欲示已非似道党乃召震计事伏壮士袖铁椎击杀之　说海辽志曰契丹好以铜及石为槌以击
　　椎三
　　増击胫　碎脑【通鉴唐纪曰僧圆净谋反圆净时八十余捕者既得之奋锤击其胫不能折又元纪曰益都王着因人心愤怨阿哈玛特宻铸大铜锤与妖人髙和尚谋击杀之时皇太子从帝如上都而阿哈玛特留守京师着以太子素恶其奸乃遣二西僧至中书诈称皇太子还都作佛事复矫太子令俾枢密副使张易发兵夜会东宫易不察遽以兵往既而省中遣使出迎悉为伪太子所杀夺其马入建徳门夜二鼓至东宫前立马呼省官至前责阿哈玛特数语着即率去以所袖铜锤碎其脑】　误中副车　椎杀晋鄙【汉书张良传曰良为韩报讐得力士为铁椎重百二十斤击始皇博浪沙中误中副车　史记信陵君传曰朱亥袖四十斤铁椎椎杀晋鄙】
　　椎四
　　増卢鼓椎【金史约赫徳传曰约赫徳屡败宋兵威震淮泗好用鼓椎击人世呼曰卢鼔椎其名可以怖儿啼大槩如呼麻胡云有子名和尔和世目曰小鼓椎】
　　椎五
　　増诗唐李白诗曰子房未虎啸破产不为家沧海得壮士椎秦博浪沙报韩虽不成天地皆震动潜匿游下邳岂曰非智勇
　　増铭山房随笔翰林学士王文炳铁椎铭曰朱亥贡金张良受之合以忠义锻成此锤铜山可破锤不可缺金埒可碎锤不可折噫乱臣滔滔四海嗷嗷长蛇其毒封豕其饕上帝愤之以锤畀着【着王千户名也】锤不自奋假手于汝数未莫先时来敢后曽是一挥元凶碎首匪锤之重唯人之勇匪锤之功唯人之忠长仅数尺重才数斤物小用大策此奇锤在人亡再用者谁藏之武库永镇奸回
　　枚一
　　増诗曰制彼裳衣勿士行枚　海録碎事曰衔枚止言语諠嚣也周官有衔枚氏状如箸横衔之繣絜于项繣者结碍也絜绕也盖为结纽而绕项也【繣音获絜音颉】
　　枚二
　　増史记曰项梁率师攻秦秦使章邯距梁章夜衔枚击楚杀项梁　后汉书吴汉传曰汉伐蜀与刘尚分营于江南江北战不利于是享士秣马闭营三日不出乃多树幡旗使烟火不絶夜衔枚引兵与刘尚合军遂大破之　陆贾楚汉春秋曰髙祖向咸阳南宛宛坚守不下乃匿其旌旗人衔枚马束口龙举而翼奋鸡未鸣围宛城三匝宛城降　梁祚国统曰孙权尝赐甘宁酒米宁以米赐帐下乃以银碗酌酒自饮次与其都督次酌其兵命衔枚出斫敌　王隠晋书曰母丘俭文钦反遣邓艾进屯乐嘉钦果夜衔枚袭艾等昧爽至于城下又曰王浚都督幽州诸军事成都王使和演发兵杀浚单于以演谋告浚州府逼近衔枚密严夜与单于围演演持白旛请降　孙严宋书曰柳元景总军北讨元景至农营于开方口众军并造陜下元景遣军副柳元怙简步骑二千一宿而至遂合战元怙悉偃旗鼓士马皆衔枚潜师伏甲而进既出贼不意虏众大骇　唐书王雄诞传曰李子通败辅公祏乘胜追之反为所挤士皆走壁雄诞独提私卒数百衔枚夜往乘风火之子通大败　又王晙传曰薛讷至武阶距大来谷二十里贼阵两军间亘一舍而近晙往迎讷夜使壮士衔枚鏖突贼骇引去
　　枚三
　　増遣三校　上西山【汉书赵充国传曰充国击西羌至金城须兵满万骑欲渡河恐为虏所遮即夜遣三校衔枚先渡渡辄营阵会明毕遂以次尽渡　后汉书段颎传曰羌众溃东奔射虎谷颎规一举灭之乃遣千人于西县结木为栅广二十步长四十里遮之分遣田晏夏育等将七千人衔枚夜上西山结营穿堑去贼一里许又遣司马张恺等将三千人上东山贼乃觉之】　衔枚泝江　衔枚渡河【国语曰吴王起师军于江北越王军于江南越王乃令左军衔枚泝江五里以须亦令右军逾江五里以须夜中乃令涉江鸣鼓中水以须越王以其中军私率六千人衔枚以袭攻之吴师大北　通鉴宋纪曰李成闻王进败自引兵十余万来岳飞遇成于楼子庄大破之追斩进遂复筠州成复以十万众与张俊夹河而营杨沂中夜衔枚渡河与俊夹攻成又大败俊乘胜追至江州成势迫絶江而去】　衔枚先登衔枚夜出【王智深宋书曰刘诞作乱孝武帝使沈攸之等伐之于是龙骧将军卜天生推车塞】
　　【堑率敢死数百人衔枚先登　习凿齿汉晋阳秋曰初魏军始入蜀刘禅分二千人付罗献留守呉闻蜀败遂起兵遣盛宪谢询等水陆并到说献以合从之计献谓诸将曰今据孤城百姓无主呉人因衅公敢西过宜一决战以示众心遂衔枚夜出击破宪】
　　枚四
　　増折竹为【通鉴宋纪曰刘锜遣骁将阎充募壮士五百夜斫敌营是夕天欲雨电光四起见敌辄歼之金兵退十五里锜复募百人往或请衔枚锜笑曰无以枚也命折竹为如市井儿以为戏者人持一以为号直犯金营电所烛则皆奋击电止则匿不动敌众大乱百人者闻吹声即聚金人益不能测终夜自战积尸盈野】
　　钩镶一
　　原释名曰钩镶两头曰钩中央曰镶或推镶或钩引用之之宜也　増字彚曰古兵有钩有镶引来曰钩推去曰镶　庄子曰曲者中钩
　　钩镶二
　　増瑞应图曰汤都于亳有神人牵白狼口衔铜钩入汤庭
　　钩镶三
　　原蜀钩　吴钩【魏文帝与王朗书曰丕不爱江汉之珠而爱巴蜀之钩此言难得之贵寳不若易得之贱物　吴都赋曰家有鹤膝户有犀渠军容蓄用器械兼储呉钩越棘纯钩湛卢】
　　钩镶四
　　原蚩尤辟兵【东观汉记诏令赐邓遵蚩尤辟兵钩一】　杀子成钩【吴越春秋云阖闾作金钩曰能善为钩者赏之百金有人贪赏重杀其两子以血衅金遂成二钩献之而诣宫门求赏王曰为钩者多而子独求赏何以异作者曰吾作钩贪王之赏杀吾二子以成两钩是以与众异其人向钩而哭呼其两子名曰吴鸿扈稽我在此声未絶而两钩俱飞着父之吴王大惊乃赏之百金】








　　御定渊鉴函卷二百二十四
<子部,类书类,御定渊鉴类函>
　　钦定四库全书
　　御定渊鉴函卷二百二十五
　　武功部二十【刀弓】
　　刀一
　　原字林曰琫佩刀下饰也天子以玉诸侯以金防佩刀上饰也　太公兵法曰刀子之神名曰脱光　増潜确书曰蚩尤作陌刀　考工记曰筑氏为削长尺博寸合六而成规【今之书刀古者木有纸笔以削刻字至汉虽有纸笔仍有书刀古之遗法也】原典论曰昔者周鲁寳赤刀孟劳　楚辞曰铅刀进御遥弃泰阿　孔丛子曰秦王得西戎利刀以之割玉如割木焉　増春秋孔演图曰八政不中则天雨刀　淮南子曰铅不可以为刀　又曰金胜木者非以一刀残林也土胜水者非以一墣塞江也　阮子曰裁国无利器犹铅刀而望其巧　原物理论曰古有阮师之刀天下之所寳贵也初阮之作刀受法于金精之灵七月庚辛见金神于冶监之门其人光色灿燿向而再拜神执
　　其手曰子可教也既致之闲宴设馔而问焉金神教以水火之齐五精之链用隂阳之取刚软之和三年作刀千七百七十口其刀平背夹刃方口洪首截轻微不絶丝发之系斫坚刚无变动之异　増杨泉物理论曰司刀神一名沧耳　原班固与弟超书曰窦侍中遗仲升楚胜陵错横刀玉□皁削一枚金错半垂刀一枚増后汉书舆服志曰佩刀乘舆黄金通身貂错半鲛鱼鳞金漆错雌黄室五色罽隠室华诸侯王黄金错环挟半鲛黑室公卿百官皆纯黑不半鲛小黄门雌黄室中黄门朱室童子皆虎爪文虎贲黄室虎文其将白虎文皆以白珠鲛为口之饰乘舆者加翡翠山纡婴其侧原圣证论曰昔国家有优曰史利汉氏旧优也云梁
　　冀有火浣布切玉刀一朝以为诞而不信正始初得火浣布乃信　初学记曰释名曰刀到也以斩伐到其所乃击之也其末曰锋言若蜂刺之毒利其本曰环形似环也或曰黄帝采首山之金始铸为刀【见洞冥记】歴代有吴刀赤刀容刀鸾刀【归藏曰大副之吴刀是用出禹尚书曰赤刀大训璧琬琰在西序孔安国注曰寳刀赤刀赤刀削也毛诗曰执其鸾刀注曰刀有鸾者毛诗又曰何以舟之维玉及瑶鞸琫容刀注云舟帯也容刀言有武事】昆吾割玉刀【见十洲记周穆王时西胡所献切玉如切泥】鸣鸿刀【见洞冥记汉武帝以赐东方朔】百链青犊漏影三刀【见崔豹古今注汉文帝刀】古人铸刀以五月丙午取纯火精以协其数【见吴喜志林】　増释名曰短刀曰拍髀帯时拍髀旁也又曰露拍言露见也佩刀在佩旁之刀也或曰容刀有刀形而无刃备容仪而已剪刀剪进也所剪稍进前也书刀给书简札有所刊削之刀也封刀铰刀皆随时名之也　原魏武帝内戒令曰往岁作百辟刀所谓百链利器以辟不祥慑服奸宄　典论曰丕造百辟寳刀其一文似灵名曰灵寳其二彩似丹霞名曰含章其三锋似崩霜刀身劒铗名曰素质又作露陌刀一名龙鳞　増隋志曰东宫左右内率府有千牛备身八人掌执千牛刀以千牛名刀者取其办千牛而芒刃不顿　通鉴唐纪曰唐初职事官三品以上赐金装刀砺石　唐六典武库令曰刀之制有四仪刀【古班劒之宋晋以来谓之御刀后魏曰长刀皆施龙凤环隋谓之仪刀装以金银羽仪所执】障刀【以障身】横刀【佩刀也】陌刀【长刀盖古断马劒魏武帝有露陌刀铭】唐书地理志曰邠州贡剪刀忠州涪州贡文刀　玉
　　堂闲话曰唐诗多用吴钩者刀名也刀弯故名今南蛮名之曰葛党刀　说选北户录曰南中有以竹为刀错子者如少钝复以浆水洗之如初
　　刀二
　　増西京杂记云黄公少时为术能御虎佩赤金刀及衰老不能行其术秦末有白虎见于东海以赤金刀厌之不效为虎所杀　原汉书曰龚遂为渤海太守民有帯持刀劒者使卖劒买牛卖刀买犊曰何为帯牛而佩犊东观汉记曰马严为陈留太守建初中严病遣功曹
　　史李龚奉章诣阙上召见龚问疾病形状以黄金十斤葛缚佩刀书刀革帯付龚赐严　又曰赐邓遵金对鲜卑绲帯一具金错五十辟把刀墨再屈环横刀金错屈尺八佩刀各一　増后汉彭修传曰修父为盗所劫修年十五抜佩刀前持盗帅曰父辱子死卿不顾死耶盗相谓曰此童子义士也不宜逼之遂辞谢而去　原蜀志曰初孙权以妹妻先主妹才捷刚猛有诸兄风侍婢百余人皆亲执刀侍立先主每入心常栗栗　蒲元传曰君性多奇思于斜谷为诸葛亮铸刀三千口刀成自言汉水钝弱不任淬用蜀江爽烈是谓大金之元精天分其野乃命人于成都取江水君以淬刀言杂水之不可用取水者捍言不杂君刀画水言杂八升取水者叩头云实于涪津渡覆水惧怖遂以涪水八升益之咸共惊伏以竹筒纳铁珠满中举刀断之应手虚落因曰神刀今屈耳环者乃其遗范　费袆别传曰孙权以手中尝所执寳刀赠袆荅曰臣不才何以堪明命然刀所以讨不庭禁暴乱但愿大王勉建功业同奬汉室臣虽闇弱终不东顾　増吴志孙坚传曰坚年十七与父共载船至钱塘会海贼掠贾人财物方于岸上分之行旅皆不敢进坚行操刀上岸以手东西指麾若分部人兵以逻遮贼状贼望见以为官兵捕之即委财物散走原陆机晋书曰王濬之在郡也梦悬四刀于梁上甚恶之濬主簿李谷拜贺曰夫三刀为州而见四益一也明府其临益州乎后果然　晋中兴书曰初魏徐州刺史吕防有佩刀工相之以为必三公可服此刀防谓别驾王祥曰茍非其人刀或为害卿有公辅之量故以相与増晋书曰衞瓘监军护军钟防素与瓘至厚防书板
　　上欲杀胡烈等示瓘瓘言不可防逼瓘定议经宿不眠各横刀膝上　又曰元帝以刘琨为侍中太尉并赠名刀　词林海错曰晋太康记范文日南西卷县雅夷奴也文为奴时牧羊山涧得两鳢鱼化为两石石有铁文入山中就石冶铸成两刀斫石鄣如切泥由是人情渐附后为日南王子孙世寳鳢刀为斩蛇劒也一曰雅奴鱼刀　捜神记曰宫亭湖孤石有估客下都径其下见二女子云可为买两量丝履自厚相报估客至都有好丝履并箱盛之自市一书刀亦在箱中既还以箱及香置庙中而去忘取刀湖中正泛忽有鲤鱼跳入船中破鱼得刀　陶景刀劒录曰郭维于太原得一刀文曰宜为将后遂为将军及与蜀战败走遂失此刀　又曰王双曽于市中买得一刀卖人曰得之者贵因不见双后佩之果为将将此刀与曹真以一刀换之　又曰孙权遣张昭代周瑜为南郡太守曽作一刀背上有荡寇将军四字八分书　又曰张翼徳初受新亭侯自命匠链赤珠山铁为一刀铭刃曰新亭侯蜀帝大将也后被范强将此刀入吴　又曰诸葛亮定黔中从青石祠过抜刀刺山没刃不抜而去行者莫测　又曰前凉张寔造刀一百口无故尽生文曰霸　又曰后赵石勒建平元年造一刀用五百金工用万人尖头长三尺六寸铭曰建平隶书　又曰石勒未贵时耕得一刀铭曰石氏昌篆书　又曰前秦苻坚甘露四年造一刀用五千功铭曰神术隶书　又曰后秦姚苌建初元年造二刀长七尺一铭曰雄一铭曰雌隶书若叩即鸣　又曰后凉吕光麟嘉元年造一刀铭背曰麟嘉长三尺六寸　又曰明帝鸾建武二年造一刀铭曰朝仪刀小篆书长四尺　后周书曰耿豪从太祖战于邙山豪谓所部曰大丈夫见贼须右手抜刀左手把矟直刺直斫慎勿皱睂畏死遂大呼独入敌人锋刃乱下当时咸谓豪殁俄然奋刀而还战数合当豪前者死伤相继　通鉴唐纪曰盖苏文状貌雄伟意气豪逸身佩五刀左右莫敢仰视又曰太平公主等谋废立左丞张说自东都遣人遗
　　上佩刀意欲上断割　唐书刘文静传曰文静与裴寂有隙尝与弟文起饮酣有怨言拔刀击柱曰当斩寂会家数有变文起召巫夜被髪衔刀为禳厌文静妾失爱告其兄上变遂下吏　又皇甫无逸传曰无逸尝按部宿民家镫炷尽主人将续进无逸抽佩刀断帯为炷其防介如此　又阚棱传曰棱善用两刃刀其长丈名曰拍刀一挥杀数人前无坚对　又契苾何力传曰始何力母弟在凉州诏往视母于时薛延陀毗伽方强契苾诸酋争附之乃胁其母弟使从何力曰我义许国不可行众执之至毗伽牙下何力箕踞拔佩刀东向呼曰有唐烈士受辱贼廷耶天地日月临鍳吾志即割左耳誓不屈　山堂肆考曰唐开元中王昌龄舟行马当山遇大风命赍酒纸上大王误投金错刀忽有赤鲤入舟剖腹得刀　唐书李光弼传曰始光弼将战内刀于鞾曰战危事吾位三公不可辱于贼万一不捷当自刎以谢天子　又李嗣业传曰嗣业身长七尺壮勇絶伦天寳初随募至安西频经战鬬于时诸军初用陌刀嗣业善用之每为队头所向必陷　又曰髙仙芝讨勃律李嗣业田珍为左右陌刀将　又曰广平王长安统前军嗣业袒持长刀大呼阵复整步卒二千以陌刀长柯斧堵进所向无前　又刘崇传曰崇为清海军节度使广有大贾约倡女夜集而它盗杀女遗刀去吏迹贾捕劾得约女状而不杀也崇方大飨军中悉集宰人至日入乃遣隂以遗刀易一杂置之诘朝羣宰即庖取刀一人不去曰是非我刀问之得其主名往视则亡矣崇取他囚杀之声言贾也陈诸市亡宰归捕诘具伏其精明此　通鉴唐纪曰甄济有操行安禄山奏掌书记济察禄山有异志诈得风疾舁归家禄山反使蔡希徳引行刑者二人封刀召之济引首待刀　又曰李愬署李祐为散兵马使令佩刀巡警出入帐中　金史曰约赫徳不喜文士僚属有长裾者辄以刀截去　玉壶清话曰曹翰魏人曹彬真定人二曹皆著名翰能诗宋太宗语曰朕览卿诗曽因国难披金甲耻为家贫卖寳刀他日燕山磨峭壁定应先勒大名曹朕甚爱之说选溪蛮丛笑曰出入坐卧必以刀自随小者尤铦利名犵党　又曰艺精者掷刀空中接之名鸡模　倭志曰倭贼勇而戆不甚别生死每战辄赤体提三尺刀舞而前无能捍者
　　刀三
　　原吴刀　周寳【上详刀一　博物志曰赤刀周之寳器】　脱光　漏影【龙鱼河图曰有脱光刀　下详刀一】　屠牛　斩虎【淮南子曰屠牛垣一朝解九牛而刀可以剃毛下见何晏斩虎刀铭】　铜口　金头【傅咸奏事曰尚书旧奏给介士二百人人给大铜口】
　　【刀一枚　谢尚与杨征南书曰今饷五尺金头刀碧绫车中盾】　采金　切玉【并详刀一】孟劳　卑手【谷梁传云公子友谓莒挐曰吾二人不相说士卒何罪屏左右而相搏公子友处下左右曰孟劳孟劳鲁之寳刀也公子友以杀之　魏武策军令云孤先在襄邑有起兵意与工师共作卑手刀】龙鳞　大橹【续汉书云龙鳞御刀也　六韬云大橹刀重八斤柄长六尺三百枚】　鼔
　　槖　内琴【典论云魏太子丕百辟始成五色充罏巨槖自鼓以为三刀　琴操曰聂政父为韩王治劒过期不成王杀之时政未生及壮问母知之乃入泰山遇仙人学琴操漆身为癞吞炭变音七年琴成入韩逢其妻以刀纳琴中刺韩王】　吴刀　郑刀【张华诗云雄魏任气侠声溢少年塲吴刀鸣手中利剑严秋霜　周礼考工记云郑之刀越之劒迁其地不能为良】　霜锷　霜锋　白刃　氷刃　増刺山　入水【汉书曰李广利为贰师将军征大宛军中无水拔佩刀刺山飞泉涌出　陶景刀劒录曰钟会克蜀于成都土中得一刀文曰太乙会死入帐下王伯升后渡江刀遂飞入水】　断丝　芟草【谢承后汉书曰丹阳方储为郎中章帝使文郎居左武郎居右储正住中曰臣文武兼备在所使用上嘉其才以繁乱丝付储使理之储拔佩刀三断之对曰反经任使临事宜然　唐荆川左编曰隋长孙晟随炀帝幸榆林帝欲出塞外陈兵耀武经突厥中恐染干惊惧先遣晟往喻防染干因召所部诸国酋长咸萃晟见牙中芜秽欲令染干亲自除之示诸部落以明威重乃指帐前草曰此草大香染干遽取嗅之曰殊不香也晟曰天子行幸所在诸侯并躬亲洒埽耘除御路以表至敬之心今牙中芜秽谓是留香草耳染干悟曰奴罪过遂拔所佩刀亲自芟草其贵人及诸部落效之】　截矢斩甲【后汉耿弇传曰张步攻耿弇营飞矢中弇股以佩刀截之左右无知者　北齐书曰綦毋懐文造宿铁刀其法烧生铁精以重柔铤数宿则成钢以柔铤为刀脊浴以五牲之溺淬以五牲之脂斩甲过三十札今襄国冶家所铸宿柔铤是其遗法也刀犹甚快利但不能截三十札耳】　银装　金削【梁书曰梁武帝之将起兵也席阐文萧颖胄同焉仍遣田祖恭私报帝并献银装刀帝报以金如意　合璧事曰徐齐八岁能文太宗召试赐所佩金削刀】　金苦　木辛【神异经曰南方大荒中有如何树三百岁作华三百岁作实实有核形如枣子长五尺金刀剖之则苦竹刀剖之则饴木刀剖之则辛食之得地仙】　带刀　对刀【李白诗曰君不能学哥舒翰横行青海夜帯刀西屠石堡取紫袍　溪蛮丛笑曰甲与乙有隙两相鬬敌背牌护身逺以标鎗鎗尽挺刀而前名对刀】　麦芒　芦叶【合璧事曰牛僧孺进士时常用麦芒刀字有误谬随手删割防定　卢纶难绾刀子歌曰黄金鞘里青芦叶丽若剪成铦且捷轻氷薄玉状不分一尺寒光堪决云吹毛可试不可触似有虫锼缺裂文淬之几坠前池水焉知不是蛟龙子割鸡刺虎皆若空愿应君心逐君指并州难绾竟何人每成此物如有神】　拆封破阵【合璧事外集曰拆封刀子起于郭汾阳书吏也旧但用刀之小者所文帖既繁刀刃销折】
　　【不残寸余乃铦以应急较愈于全时渐出新意因削木加拆刀之上汾阳喜其用心曰真郭子仪之部吏后用传之益妙其制　文公谈苑曰宋呼延赞常作破阵刀】　断蒙　警恶【陶景刀劒録曰董元成少果勇自打铁作刀后讨黄祖于蒙冲河引刀断冲头为二流拜大司马号其刀曰断蒙刀　山堂肆考曰杨贵妃父杨元琰少时尝有一刀每出入道涂间多佩之或前有恶兽盗贼则所佩之刀铿然有声似警于人也故名警恶刀】　安国　定国【刀劒录曰朱理君少爱征讨黄武中累功拜安国将军作佩刀文曰安国　又曰宋髙祖刘裕永初元年造一刀铭其背曰定国小篆书长四尺后入梁国】　万人　五色【又曰关羽为先主所重不惜身命自采五都山铁为二刀铭曰万人及羽败惜刀投于水又曰宋刘义符景平元年造一刀铭曰五色小篆书】　腾马　斩马【又曰后蜀主李雄晏】
　　【平元年造腾马刀五百口隶书　玉海曰熙宁五年作坊造斩马刀刀长三尺余镡长尺余首为大环上出以示蔡挺挺奏制作精巧便于操击战阵之利器也五月命置局造数万口分赐邉臣】　百胜　二仪【刀劒录曰西凉李暠造珠碧刀铭曰百胜隶书　清异録曰上饶葛溪铁精而工细余中表以剪刀二柄遗赠皆交股屈环遇物如风上有凿字曰二仪】　建义　定业【刀劒录曰西秦乞伏国仁建义三年造刀一口铭曰建义隶字　又曰齐髙祖萧道成建元二年造一刀铭曰定业长五尺篆书帝自制之】白鹿　赤冶【又曰后魏宣武帝以景明元年于白鹿山造白鹿刀隶书　又曰后魏昭成帝】
　　【建国元年于赤冶城铸刀十口金镂赤冶二字隶书】　径路　铎鞘【汉书匈奴传元帝遣韩昌张猛送呼韩邪侍子与单于登诺水东山刑白马单于以径路刀金留犂桡酒共饮血盟注应劭曰径路匈奴寳刀也　唐书南诏传曰徳宗遣袁滋册异牟寻遣清平官尹辅酋等七人谢天子献铎鞘浪劒郁刀铎鞘状如残刃有孔旁达出丽水饰以金所击无不洞郁刀铸时以毒药并冶取迎跃如星者十年乃成浪人所铸故亦名浪劎王所佩者传七世矣】　寳钿　金错【又阿史那社尒传曰贞观十四年为交河道行军总管平髙昌诸将咸受赏社尒以未受诏秋毫不敢取见别诏然后受所取皆老弱陈币太宗美其防赐髙昌寳钿刀　玉海曰太平兴国二年吴越国王贡黄金错刀四银错刀二十修时贡也】　青蛇赤鹊【芝田录曰陶贞白有二刀一名善胜一名寳胜往往飞腾如青蛇状　洞冥记曰汉武帝解鸣鸿之刀以赐东方朔刀长三尺朔曰此刀黄帝采首阳之金铸之雄已飞去雌者独存帝临崩举刀以示朔恐人得此刀欲销之刀自手中化为鹊赤色飞去云中】　玉磨　泉洗【李颀咏乌孙佩刀曰执之魍魉谁能前气凛风清沙漠邉磨用隂山一片玉洗将胡地独流泉】　迎雪　含霜【卢纶割飞二刀子歌曰色迎霁雪锋含霜】　原专诸持　凌统舞【烈士传曰専诸持一刚刀置鱼腹中以刺王僚　吴书曰凌统怨甘宁杀其父宁尝备统不与相见尝于吕蒙会酒酣统乃用刀舞宁起曰宁能双防舞】　白虎象　金马形【春秋繁露曰刀在右白虎之象也　下见李尤金马书刀铭】属为镜　铅为铦【神仙传曰河东孙博能引镜为刀属刀为镜　贾谊曰镆鎁为钝铅】
　　【刀为铦】　与十倍　对数百【郭翻刀坠水人为取之因与其人其人曰我取此天地神明所责翻终不受又投于水人又为取翻不能逆十倍价与之　武帝责杨仆曰君欲请蜀刀问君贾几何对曰率数百武库日出兵而阳不知】　増土莹刀　露涂刀【北齐书曰綦母懐文云广平郡南干子城是干将铸劒处其土可以莹刀　吴时外国传曰扶南诸王杀其国人以刀斫刺往往有不入者以汗露涂刀刃斫之乃入】　黑如漆　赤如血【刀劒録曰邓艾年十二曽读陈太丘碑碑下掘得一刀黑如漆长三尺余上常有风气冷凄凄然时人以为神赐　又曰黄忠从先主定南郡得一刀赤如血于汉中击夏侯军一日之中手刃百数】　投沟中　藏裠下【括异记曰马仲方牝羊生羔鬻于屠肆将刲而再亡其刀乃羔羊衔投沟中屠者感伤不复屠羊　李密传曰密谋叛简骁勇数十人衣妇人服戴幕防藏刀裠下诈为家婢妾者入桃林传舍须防变服出据其城掠畜产趋南山而东】明月环　秋氷薄【李白诗刀开明月环　卢纶割飞二刀子歌两条神物秋氷薄】
　　原将军赐固　刺史与祥【班固与窦宪笺曰今月中舍以令赐固把刀曰此大将军少小时所服今赐固伏念大恩且喜且惭　下详刀二】　淬以清流　砺以越砥【并李尤金马书刀铭】　陆剸犀兕　水截鲸鲵【并见刀五王粲刀铭】　以备不虞　可使无鬼【东观汉记李通传注云齐武王尝杀通同母弟申屠臣上恐其怨不欲与其弟轶相见轶数请上乃强见之轶深达通意上乃许往意不安买半臿佩刀懐之至通舍通甚欢握上手得半臿刀乃谓上曰一何武也上曰仓卒时以备不虞耳列异传云有仙人王方平降陈节方家以刀一口长五尺三寸名泰山寳环语节方曰此刀不能为余益独卧可使无鬼入军不伤勿以入厠溷且不宜久服三年后有从汝求者可急与之后果有车载钱百万请刀者】　卖刀辽东　奋刀都亭【列仙传云丁次卿不知何许人顺帝时卖刀辽东市时人名之丁氏次卿有寳刀　列女传云厐娥者酒泉郡厐子夏妻赵君安女君安为同郡李夀所杀三子遭疫而死夀大喜娥闻曰李夀汝莫喜焉知娥不手刃汝耶乃隂市刀志在杀夀后于都亭奋刀斫夀刃折拔夀佩刀断夀头诣狱求死诏赦之】　西胡割玉女休白阳【陈思王辨道论云时西胡有献香者腰帯割玉刀　下详矛三据宛景矛注】
　　王尊引视　朱晖向贼【汉书云王尊为东平相王以至亲骄奢不奉法度尊数直谏王欲格杀之即好谓尊曰愿观相君佩刀尊举掖顾谓傍侍郎前引佩刀视王王欲诬相拔刀向王王情得师古曰谓尊所测正得其情也　东观汉记云朱晖年十三与舅母家属入宛城道遇贼欲夺妇人衣晖拔刀向贼曰钱物可得诸母衣不可得今朱晖死日也贼义之笑曰童子纳刀遂放遣】　懐入帐下拔向柂工【魏志曰许禇从讨袁绍于官渡徐他等谋为逆以禇常侍左右惮之不敢发伺禇休下日他等懐刀入禇至下舍心动即还侍他等不知入帐见禇大惊愕他色变禇觉之即击杀他等太祖益亲信之出入同行不离左右　江表传云孙权于武昌新装大船名为长安试泛之钓台时风大盛谷利令柂工取樊口权曰当张头取罗州利抜刀向柂工曰不取樊口者斩工即转柂入樊口权曰阿利畏水何怯也利跪曰大王万乘之主轻于不测之渊邂逅颠危奈社稷何】　掷刀对泣　强刀一割【吴志云孙权以公孙渊称藩遣张弥许晏至辽东拜渊为燕王张昭谏权不能堪案刀而怒昭曰臣竭愚忠者诚以太后临崩呼老臣于牀下遗诏顾命之言故在耳因涕泣横流权掷刀致地与昭对泣　张衡与特进书云以为铅刀强可一割】　拔刀斫案　取刀击石【江表传云孙权拔刀斫前奏案曰诸将吏敢复有言当迎曹操者与此案同　神仙传云蜀人李阿传世不老有古强者随阿入青城山恐有虎狼取大刀随阿见而怒取强刀以击石刀折散强窃忧刀败阿复取刀左右击地刀复如故】　横刀长揖　跳刀大呼【英雄记云董卓谓袁绍曰皇帝冲闇非万机之主陈留王犹胜今欲立之绍勃然曰天下健者岂惟董公横刀长揖径出悬节于东门而奔冀州　王濬表云孙皓出案行石头还左右兵士皆跳刀大呼曰要当为国家决一死战魏帝尚以千人定天下况今有数万众自足办事皓意大喜便开库藏尽出金寳以赐与之】　引刀自刭　持刀自刎【汉书盖寛饶传云谏大夫郑昌愍寛饶忠直忧国以言事不当意而为文吏所诋挫上书讼寛饶上不聴遂下寛饶吏寛饶引佩刀自刭北阙下众莫不怜之　又田延年传云丞相议奏延年主守盗三十万不道就狱延年曰幸县官寛我耳何面目入牢狱即闭阁独居斋舍褊袒持刀东西步数日使者召延年诣廷尉闻鼓声自刎死】　破鱼得刀鱼变为刀【晋中兴书云孙恩世奉事五斗米道因叔泰师事钱塘杜子恭为弟子子恭有异术】
　　【常就人借刀其主索之子恭曰当送还刀主行至嘉兴有鱼跃入船中破鱼得刀其为神效往往如此林邑记云林邑王范文先尝为人牧羊洞中得鳢鱼私将还家欲食之其主检求文恐因曰将砺石还非鱼也主往看果是石文知异看石有铁作两刀咒曰鱼变为刀若斫石入者当为此国王文斫石即入人渐附之】授则辟刃　献则授颖【凡有刺刃者以授人则辟刃谓避也辟音匹亦反　礼曰】
　　【凡献刀则却刀授颖】　増循环握足　断席别坐【汉书李陵传云昭帝遣李陵故人陇西任立政等三人俱至匈奴招陵立政等至见陵未得私语即目视陵而数数自循其刀环握其足隂谕之言可归汉也　史记褚先生曰任安与田仁俱为衞将军舍人过平阳主家主家令与骑奴同席而食二子拔刀断席别坐】　百步竖刀　三杯弄刀【晋书载记曰慕容翰北投宇文归既而逃还翰遥谓追者曰汝可百步竖刀吾射中者汝便宜反不者可来前也归骑解刀竖之翰一发便中刀环追骑乃散　李白白马篇曰酒后竞风彩三杯弄寳刀杀人如剪草剧孟同游遨】　执备身刀佩大横刀【太平御览曰陈文帝出守吴兴韩子髙年十六容貌美丽状似妇人于淮渚附部伍寄载还乡里文帝见而问曰能事我乎子髙许诺子髙本名蛮子帝改名子髙性恭谨恒执备身刀　唐书王及善传曰及善除右千牛衞将军髙宗曰朕以卿忠谨故擢三品要职他人非捜辟不得至朕所尔佩大横刀在朕侧亦知此官贵乎】　石林竹刀　金马书刀【裴渊广州记曰石林竹劲利削为刀切象皮如纤茅　玉海曰文翁传为蜀郡守小吏诣京师受业博士减省少府用度买刀布蜀物赍计吏以遗博士注如淳曰金马书刀今赐计吏是也作马形于刀环内以金镂之晋灼曰书刀也蜀郡工官作金马书刀以佩刀形金错其拊师古曰凡蜀刀有环者也古者用简牒吏皆以刀笔自随蒙氏制笔汉兼用书刀谓之刀笔博古图有汉刀笔】　以佩刀赠　解佩刀赐【唐书张文瓘传曰长史李勣入朝并州参军张文瓘与属僚二人皆饯勣赠二人以佩刀玉帯而不及文瓘文瓘以疑请勣曰子无为嫌若某沈豫少决故赠以刀欲求果于断某放诞少检故赠以帯俾其守约束子才无施不可焉用赠　唐太宗曰贞观以前从我定天下间闗草昧元龄功也贞观之后纳忠谏正朕违为国家长利徴而巳虽古名臣亦何以加亲解佩刀以赐二人】　云文隠起　风气凄然【刀劒录曰董卓少时耕野得一刀无文字四面隠起作山云文劚玉如泥及贵示五官中郎将蔡邕邕曰此项羽刀也　下见黑如漆注】　七十二链　二十八将【刀劒录曰蜀主刘备令蒲元造刀五千口皆连环及刃口刻七十二链柄中通之兼有二字　又曰前燕慕容俊元年造二十八口刀铭曰二十八将】　有敌必鸣别处则鸣【又曰南凉秃发乌孤太初三年造一刀狭小长二尺五寸青色匠云当作之时梦见】
　　【一人披朱衣云我是太乙神故看尔作此刀有敌至刀必鸣后落突厥可汗处　又曰后燕慕容垂造二刀长七尺一雌一雄若别处之则鸣】　献策赐刀　入朝赐刀【唐荆川左编曰后周贺若弼拜吴州总管献取陈十策上称善赐以寳刀　孔帖曰唐薛延陀其弟统特勒入朝帝以精刀赐之】呼刀斩槐　引刀割鴈【弇州史料二史考曰南京后府经歴卜马益者山后人其子好武而騃遇一全真以技夸之全真曰此一夫勇耳吾亦有小技呼一刀使斩府中大槐后有百余刀随之削槐树如札　兵畧纂闻曰孙炎守处州为苗将贺徳仁李祐所袭炎坐无援被幽空室中列卒环守叛将以炙鴈斗酒馈曰以此与公诀炎引佩刀割鴈举巵酌酒仰天叹曰嗟夫丈夫死死义耳贼死狗且不尔食卒怒持劒瞠目拟之炎饮酒自若】　妇人砺刀　女官佩刀【通鉴宋纪曰刘锜誓守顺昌军士皆奋男子备守战妇人砺刀劒争呼跃曰平日人欺我八字军今日我当为国家破贼立功　弇州史料二史考曰英宗初立朝廷大政承太皇太后指裁为多太后常御便殿大臣被防入朝左右女官杂佩刀劒侍衞凛然】　原梦得者为利　砺井者被刑【梦书云刀为利断铁也梦得刀者为利　论衡云世讳砺刀井上恐刀坠井中或说以为刑字井与刀也砺刀井上井刀相见恐被刑也】
　　刀四
　　増佩刀生毛【庐江七贤传曰汉武帝出淮阳到舒不览城问曰此乡名何陈翼对曰乡名不览上曰万乘主所问不详耶欲举燔之翼曰臣言不欺佩刀当生毛欺则无毛也视之刀有毛长寸乃不燔】为国家受一刀【唐书屈突通传曰通每自摩其颈曰要当为国家受人一刀】　别给仪刀【通鉴唐纪曰唐文宗时皇城留守郭皎奏诸司仪仗有锋刃者请皆输军器使遇立仗别给仪刀从之】　持鲙刀而遁【又宋纪曰刘汉宏将十余万众出西陵将击董昌戊午钱镠济江迎战大破之汉宏易服持鲙刀而遁使敌人见之以为庖丁不疑为汉宏也】　麻札刀【宋史岳飞传曰乌珠有劲军皆重铠贯以韦索三人为聨号拐子马官军不能当是役也以万五千骑来岳飞戒步卒以麻札刀入阵勿仰视第斫马足拐子马相聨一马仆二马不能行官军奋击遂大败之】　徐大刀【通鉴宋纪曰水军都统制徐文勇力过人挥刀五十斤所向无前众呼为徐大刀】　刃光如月【弇州史料丛记曰髙中丞捷少轻侠武力絶人后自南院罢归庄居至夜分盗意其厚藏谋劫之司警者以报防令洞开大门手舞双刀一力士持铁棒翊而出刃光如月熛疾若风盗数十人皆奔跌原野间】　刀起见刃不见公【兵畧纂闻曰都督刘显不胄不介遇敌提两刀腾跃超涌矫捷若飞刀起见刃不见公】数千人投刀拜【又曰宣徳时吴惠守桂林时义宁蛮为不靖惠亲至洞中抚之曰吾若属】
　　【父母欲来活汝无他众唯唯因反复陈顺逆其魁感泣留惠数日歴观屯堡形势数千人衞出境歼羊豕境上惠曰善为之无遗后悔数千人皆投刀拜遂不反】　夺守者刀【又曰花云守太平城陷被执友谅缚云急云怒骂奋跃大呼缚皆絶夺守者刀连杀数人贼乱击碎云首缚寘舟樯丛射之云至死骂不辍】
　　刀五
　　原赋魏曹植寳刀赋曰建安中魏王命有司造寳刀五枚以龙虎熊马雀为识太子得一余及余弟饶阳侯各得一焉有皇汉之明后思潜达而元通飞文藻而博致扬武备以御凶然后砺以五方之石凿以中黄之壤规圆景以定环摅神思而造象陆斩犀革水断龙角轻击浮截刃不纤削逾南越之巨阙超西楚之泰阿实真人之攸御永天禄而是荷　増后汉张衡西京赋曰吞刀吐火云雾杳冥
　　増诗古诗何当大刀头破镜飞上天　魏王粲从军诗曰虽无铅刀用庶几奋薄身　晋左思咏史曰铅刀贵一割梦想骋良图　无名氏独漉篇曰刀鸣箾中依牀无施　又侠客行曰赵客缦胡缨吴钩霜雪明十步一杀人千里不留行　又酬张卿诗曰寳刀隠玉匣绣涩空莓苔　唐杜甫咏赵太常大食刀歌曰壮士短衣头虎毛凭轩拔鞘天为髙翻风转日木怒号氷翼云淡伤哀猱镌错碧甖鸊鹈膏铓锷已莹虚秋涛　又曰焉得并州快剪刀剪取吴淞半江水　孟郊诗曰抽装无一线剪懐盈千刀　韦应物寇季膺古刀歌曰古刀寒锋青摵摵少年结交平陵客求之时代不可知千痕万穴如星离重叠泥沙更剥落纵横鳞甲相参差古物有灵知所适貂裘拂之横广席隂森白日掩云虹错落池光动金碧知君寳此夸絶代求之不得心常爱厌见今朝绕指柔片锋折刃犹堪佩髙山成谷沧海填英豪埋没谁所捐吴钩断马不知处几度烟尘今独全夜光投人人不畏知君独识精灵器酬恩结义心自知死生好恶不相弃白虎司秋金气清髙天寥落云峥嵘月肃风凄古堂净精芒切切如有声何不跨蓬莱斩长鲸世人所好殊辽濶千金买铅徒一割　宋苏东坡以双刀遗子由子由有诗坡次其韵云寳刀匣不见但见龙雀镮何曽斩蛟蛇亦未切琅玕胡为穿窬辈见之要领寒吾刀不汝问有愧在其肝念此刀自藏包之虎皮斑湛然如古井终岁不复澜　明徐尊生佩刀行曰神人藏舟半天里絶壑谽谺露舟尾铮然有物堕中宵八觚棱嶒长尺咫野僧拾之归张公化为夭矫苍精龙不知何世何年閟奇气剸犀断虎一旦生神通魑魅却走妖邪空张公佩到蓬莱殿天上羣仙惊未见青丝缑悬白玉环当昼孤光摇冷电为君淬厉向盘根纵有青萍何足羡他年辞荣归浙山莫行金华赤松间精灵感会声霹雳便恐飞去无时还【金华之永康有山曰云岩拔起天半有巨舟藏壑中舟尾翘出如虿一钉坠崖下野僧得之以遗张君孟兼孟兼制为佩刀铦利特甚尊生为作歌】　张宪北庭宣元西番刀歌曰金师起持水火齐煅炼隂阳结精锐七月七日授冶师手作钳锤股为砺一千七百七十锋脊髙体狭刀口洪龙飞蛟化岁月久阮师旧物今无踪呱哇绣镔柔可曲东倭纯钢不受触贤侯示我西番刀名压古今刀劒录三尖两刃圭首圆劒脊□□生异烟朱砂斑痕防人血雕青皮软金钩聮唐人寳刀夸大食于今利器称未息十年土涮松文生戎王造时当月蚀平章遗佩固有神朱髙固始多奇三公重器不虚授往继王祥作辅臣　郑作刀赠程自邑曰昔客汴上来曽遗西番刀出鞘试口吹断毫毛褁以白鹿皮缠以青丝绦不逢拂拭人尘埃甘自韬把赠慙吾老功名看汝豪　唐顺之日本刀歌曰有客赠我日本刀鱼须作靶青丝绠重重碧海浮渡来身上龙文杂藻荇怅然提刀起四顾白日髙髙天冏冏毛髪凛冽生鸡皮坐失炎蒸日方永闻道倭人初铸成几岁埋蔵掷深井日淘月炼火气尽一片凝氷鬭清冷持此月中斫桂树顾应知避光景　徐渭琉球刀诗曰单刀新试舞双劒旧能轮雨过腥闻血风旋云褁身对镮归思动挂壁蒯缑尘醉后时横看终当赠与人
　　原铭后汉冯敬通刀阳铭曰修尔甲兵用戒不虞见危致命临事而惧文不可匿武不可黩文武孔纯荷天之禄　又刀隂铭曰温温穆穆配天之威苗裔无疆福报永绥　李尤错佩刀铭曰佩之有错抑武扬文岂为丽好将戒其身　又金马书刀铭曰巧冶炼刚金马托形黄文错镂兼勒工名　魏文帝露陌刀铭曰于铄良刀胡炼亶时譬诸麟角靡所任兹不逢不若永世寳持利用衞身以威弗治　曹植寳刀铭曰造兹寳刀既砻既砺匪以尚武予身是衞麟角匪触鸾距匪蹷　王粲刀铭曰相时隂阳制兹利兵和诸色剂考诸浊清陆剸犀兕水截鲵鲸君子服之式章威灵　何晏斩猛兽刀铭曰徒搏不兵作戒宣丘用造斯器螭兽是刘制禽允良昏明亶时永厘厥后蠲民之灾　晋张协文身刀铭曰寳刀既成穷理尽妙繁文波回流光电照　又把刀铭曰奕奕名金昆吾遗璞裁为把刀利亚切玉时文斯偃含精内烛威助虽化武不可黩　裴景声文身刀铭曰良金百炼一名展巧寳刀既成穷理尽妙文繁波流回光灵照在我皇世戢不可耀　赫连勃勃造百链刚刀为龙雀大环号曰大夏龙雀铭其背曰古之利器吴楚湛卢大夏龙雀名冠神都可以懐逺可以柔逋如风靡草威服九区　増宋苏东坡却防刀铭曰野人有刀不爱遗余长不满尺劒钺之余文如连环上下相缪错之则见或漫如无昔所从得戒以自随畜之无害暴防是除有穴于垣侵堂及室我刀入门是去无迹
　　増啓梁简文帝谢勅赉善胜威胜刀啓曰氷锷含彩雕琰表饰名均素质神号脱光五寳初成曹丕先荷其一二胜今造愚臣总被其恩锡韩非之书未足为比给博山之笔方此更轻　刘孝仪为晋安王谢东宫赐玉环刀啓曰苗峰珍铤利极钩芒谨当拥以雄身借而安体不令北海小雍孤擅穿滕之寄庐江佩刀独表不欺之验
　　弓一
　　原释名曰弓穹也张之穹隆然其末曰箫言箫梢又谓之弭以骨为之滑弭弭也中央曰弣弣抚也所抚持也箫弣之间曰渊渊宛也言宛曲也　尔雅曰弓有縁谓之弓无縁谓之弭以金者谓之铣以蜃者谓之珧以玉者谓之珪【用金蚌玉饰弓之两头因取以为名】　方言曰弓藏谓之鞬或谓之韇　说文曰角端兽状似豕角善为弓出胡休夕国　又曰弴【丁昆反】画弓也弲【虚全反】角弓也弧木弓也□弓曲也□【舒招反】弓便利也彏【乌郭反】弓急张也弸【百生反鄙矜反】弓彊貌也防【一弧反】满弓有所向也　山海经曰少皥生般是始弓矢【世本曰牟夷作矢挥作弓弓矢一器作者两人于义有疑此言般作者是也】按世本挥始作弓【宋表注曰挥黄帝臣又孙卿子曰倕作弓墨子曰羿作弓三说不同】易曰木为弧剡木为矢弧矢之利以威天下　周官曰凡为弓冬析干而春液角夏治筋秋合三材【注谓胶丝漆】増又曰寒奠体氷析灂春被角三液而干再液往
　　体多来体寡谓之夹庾之属利射侯与弋往体寡来体多谓之王弓之属利射革与质往体来体若一谓之唐弓之属利射深覆之而角至谓之句弓【注句不用之弓】覆之而干至谓之侯弓覆之而筋至谓之深弓　原又曰司弓矢掌六弓四弩八矢之法辨其名物而掌其守藏与其出入中春献弓弩中秋献矢箙【箙盛矢器】及其颁之王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者天子之弓合九而成规诸侯合七而成规大夫合五而成规士合三而成规又曰弓人为弓取六材必以其时六材既聚巧者和
　　之干者以为逺也角者以为疾也筋者以为深也胶者以为和也丝者以为固也漆者以为受霜露也凡取干之道七柘为上檍次之檿桑次之橘次之木次之荆次之竹为下　増礼记曰武王克商后干戈弓矢包之以虎皮　又内则篇曰子生男子设弧于门左　仪礼乡射礼曰众宾胜皆袒遂执张弓不胜者执弛弓升饮如初　又曰下射进坐横弓覆手　原毛诗曰彤弓天子锡有功诸侯也曰彤弓弨兮受言藏之　郭璞毛诗拾遗曰象弭鱼服毛云弭弓反末以象骨为之盖俗说之误也按左传曰左执鞭弭弭者弓之别名谓以象牙为弓今西方有以犀角鹿角为弓者　増家语曰弓调而后求劲焉　列子曰傅弓以燕牛之角缠弓以荆麋之筋糊弓以河鱼之胶说者以为燕角善楚筋细河胶黏　吴越春秋曰范蠡进善射者陈音越王问射所起音曰黄帝作弓以备四方后有楚狐父以其道传羿羿传逢蒙传楚琴氏琴氏传大魏大魏传楚三侯麋侯翼侯魏侯也　喻林曰武王曰五帝之时无守战之具国存者何太公曰守战之具皆在民间耒耜者是其弓弩也锄爬者是其矛防也簦笠者是其兜鍪也鎌斧者是其攻战之具也鸡狗者是钲鼓也　刘子阅武篇曰逢蒙善射不能用不调之弓造父善御不能策不服之马般倕善斲不能运不利之斤孙吴善将不能战不习之卒　孙卿子曰弓矢不调则羿不能以中微六马不和则造父不能以致逺士民不亲附则汤武不能以必胜　原又曰繁弱钜黍古之良弓　又曰天子雕弓诸侯彤弓大夫黑弓礼也　三礼图云彤弓天子所用玈弓卿以下所用也　楚辞曰帯长劒兮挟素弓　孔丛子曰楚王张繁弱之弓载忘归之矢以射蛟兕于云梦増吕氏春秋曰齐宣王所用弓不过三石而左右皆
　　曰此不下九石宣王终日自以为能用九石故乱国之主患存乎用三石而为九石也　又曰善钓者出鱼乎十仞之下饵香也善弋者下鸟乎百仞之上弓良也原龙鱼河图曰弓之神名曰曲张　文子曰狡兔得而猎犬死髙鸟得而彊弓藏　淮南子曰淇衞箘簵【箘簵箭竹也出于淇地衔箭羽】饰以金银锡虽有薄缟之幨然犹不能穿也若假之筋角之力弓弩之势则贯兕甲而径于革楯矣风俗通曰乌号弓者柘桑之枝枝条畅茂乌登其上
　　垂下着地乌适飞去从后拨杀取以为弓因为乌号増贾谊新书曰东方之弧以梧其牲以鸡南方之弧以柳其牲以狗中央之弧以桑其牲以牛西方之弧以棘其牲以羊北方之弧以枣其牲以彘　括地图曰神弓在南山石泥渚中　沈懐逺南越志曰沙麻竹人削以为弓弓似弩淮南所谓溪子弩也　关令五鉴曰善弓者师弓不师羿善舟者师舟不师奡　抱朴子曰金弧玉无激矢之能　又曰农夫得彤弓以驱鸟南成得衮衣以薪犹世人得仙丹而不贵　杜夷幽求曰弓折由射者之数劒缺因用者之多　唐六典武库令曰弓之制有四一曰长弓以桑柘步兵用之二曰角弓以筋角骑兵用之三曰弰弓短弓利于近射四曰格弓防饰之弓羽仪所执　唐书礼乐志曰射日皇帝服武弁千牛中郎一人奉决拾以笥拂以巾千牛将军北面张弓以袂顺左右隈上再下一西面左执弣右执箫以进千牛郎将以巾拂矢进　又百官志曰持更者晨夜有行人必问不应则弹弓而向之复不应则旁射又不应则射之　又太宗谓萧瑀曰朕少好弓矢自谓能尽其妙近得良弓十数以示弓工乃曰非良材也朕问其故工曰木心不正脉理皆邪弓虽刚劲而遗箭不直非良弓也朕始悟焉朕以弧矢定四方使弓多矣有天下之日浅得为治之意固未及于弓弓犹失之何况于治乎又傅奕传曰奕谓承乱世之后当有变更上言惩沸
　　羮者吹冷虀伤弓之鸟惊曲木　玉海曰宋绍兴三年上谓辅臣曰造弓必用良工今御前所造弓其直八千可以为式宜令军器所及张俊军中分造　又曰韩世忠之制兵器凡今跳涧以习骑洞贯以习射狻猊之鍪连锁之甲斧之有掠阵弓之有克敌皆世忠之遗法辽志曰契丹弓以皮为箭削楪为簳　说畧昨梦录曰西夏有竹牛重数百觔角甚长而黄黑相间用以制弓尤健劲　明典故纪闻曰太祖因试将士谕之曰汝等知弓力乎其力但能至百步百步之外又加五步焉不能入矣故善射者求中于百步之内则弓无败折之患
　　弓二
　　原左传曰顔髙之弓六钧【顔髙鲁人也三十斤为钧】　又曰分鲁公以大路大旂夏后氏之璜封父之繁弱　増又曰昭公七年楚子享公于新台使长鬛者相好以大屈　又曰楚子使工尹襄问之以弓曰方事之殷也有韎韦之跗汪原家语曰楚共王出游亡其乌号之弓【乌号良弓名】左右
　　请求之王曰楚人失弓楚人得之又何求焉孔子闻之曰惜乎其不大也不曰人遗之人得之何必楚也　列子曰纪昌学射于飞卫飞衞曰汝先学不瞬而后能又使学视小如大纪昌以牦悬虱在牖南面而望之三年之后如轮覩物皆山邱也乃以燕角之弧朔蓬之干射之贯虱之心而悬不絶　増又曰甘蝇古之善射者彀弓而兽伏鸟下　原阙子曰宋景公使弓工为弓九年来见公曰为弓亦迟对曰臣不得见公矣曰臣之精尽于弓矣献弓而归三日而死公张弓登台东面而射矢逾孟霜之山集彭城之东其余力逸劲饮羽于石梁新序曰楚熊渠夜行见寝石弯弓射之没矢饮羽下视知石也却复射之矢摧无迹　战国策曰楚人有好以弱弓微缴加归鴈之上者顷襄王闻而召问之对曰见鸟六双王何不以圣人为弓以勇士为缴时张而射之此六双者可得而囊载也　列女传曰晋平公使工为弓三年乃成射不穿一札公怒将杀工其妻见公曰妾之夫造此弓亦劳矣干生泰山之阿一日三覩隂三覩阳傅以燕牛之角纒以荆麋之筋糊以河鱼之胶此四者天下之选也而不穿一札是君不能射也妾闻射之道左手如拒石右手如附支右手发箭左手不知公以其仪而穿七札弓工立得出赐金三镒　増词林海错曰仲子崔仲由之子狐黡杀子路子崔请往报仇孔子曰行矣黡知之曰勇者不掩人之不备须后日城西决战乃得蒲弓木防与子崔战而死　史记曰上迎寳鼎于中山得路弓乘矢集获坛下　又曰黄帝骑龙上天小臣不得上悉持龙髯髯拔堕堕黄帝之弓百姓望帝抱其弓而号后世因名其弓曰乌号　原东观汉记曰盖延字巨卿身长八尺弯弓三百斤　张璠汉记曰陈球为零陵太守州兵朱盖等反球守城大木为弓羽矛为矢引机发之逺射千余人斩朱盖等　増后汉祭彤传曰光武拜彤为辽东太守至则厉兵马广斥彤有勇力能贯三百斤弓　又东夷夫余国传曰初北夷槖离国王出行其侍儿见天上有气大如鸡子来降因有身后生子名曰东明东明长而善射王忌其猛欲杀之东明奔走南至掩防水以弓击水鱼鼈皆聚浮水上东明乘之得渡因至夫余而王之　梁书曰羊侃膂力絶人所用弓至二十石马上用六石弓　后魏书曰傅融性豪爽有三子灵庆灵根灵越并有才力融以此自负谓足为一时之雄尝谓人曰吾昨夜梦有一骏马无堪乘者一人曰唯傅灵庆堪乘此马又有弓一张亦无人堪引人曰唯傅灵根可弯此弓又有数纸文书人皆读不能解人曰唯傅灵越可解此文融意谓其三子文武材干堪以驾驭当世常密谓乡人曰汝闻之不鬲虫之子有三灵此图谶之文也好事者传之故豪勇之士多相归附　唐书曰髙开道募壮士数百为养子衞閤下爱将张金树潜令左右数人伪与诸养子戏絶其弓又取刀矟聚牀下既暝以其徒噪攻之　又张士贵传曰士贵弯弓百五十斤左右射无空发　又王方翼传曰方翼常夜行见长人丈余引弓射仆之乃朽木也太宗闻擢右千牛　又李徳裕传曰徳裕为郑滑节度使徙劒南西川请甲人安定弓人河中弩人浙西由是蜀之器械皆犀锐　又田頵传曰时称朱瑾槊米志诚弩皆为第一安仁义常曰志诚弩十不当瑾槊之一瑾槊十不当吾弓之一　玉海曰宋元丰二年上闻尹抃能为弓能辨六材命乘驿赴阙五年八月抃造插弰弓又曰元丰六年九月丁巳上批付刘昌祚所进器械
　　具悉今赐卿金线乌弰弓一神臂弓二　弇州史料徐中山世家曰髙帝召徐达与曹国公李文忠宋国公冯胜宴射而赐之交趾弓五十彤弓百　明典故纪闻曰都督同知武忠尝使朝鲜国人请阅兵因以弓矢请射忠挽弓辄嫌其软并张两弓折之会有鴈横空而过忠援弓射之应而落
　　弓三
　　原四材　七干【韩诗外传云齐景公使人为弓弓人之妻曰此弓者泰山南乌号之柘燕牛之角荆麋之筋河鱼之胶四物者天下之精材也　下详弓一】　绣质　緑沈【陈琳武军赋曰弓则乌号越棘繁弱角端象弭绣质晳弣文身　刘劭赵都赋曰其用器则六弓四弩绿沈黄间棠溪鱼肠丁令角端】　蜃珧　象弭【并详弓一】　定准　成规【谯子法词曰善耕者足以谨地待时而动善射者调弓定准见可而发君子善养其人足用　下详弓一】　楚桃　越棘【左传曰楚灵王次于干谿右尹子革夕王与之语曰昔我先王熊绎僻在荆山唯是桃弧棘矢以供御王事沈懐逺南越志曰宋昌县有棘竹长十寻俚人取以为弓】　木　饰金【并详弓一】　东房　西序【尚书曰和之弓在东房孔安国注曰和古之弓人也　仪礼曰司射告宾曰弓矢既具有司请射宾与大夫之弓倚于西序矢在弓下】　招虞　遗郤【左传曰齐景公田于沛招虞人以弓不进公使执之辞曰旌以招大夫弓以招士皮冠以招虞人臣不见皮冠故不敢进　又曰晋楚战于鄢陵郤至三遇楚子之卒见楚子必下免胄而趋风楚子使工尹襄问之以弓杜预注曰问遗之也】　青檀　黑干【遁甲开山图曰河东有独头山多青檀可以为良弓　周礼曰弓人凡相干欲赤黑而阳声赤黑则向心阳声则逺根】　杨干　桑弧【说苑曰齐攻鲁子贡见哀公请求救于吴公曰奚先君寳之用子贡曰使吾寳而与我师是不可恃也于是以杨干麻筋之弓六往　礼记曰男子生桑弧蓬矢六射天地四方详矢】　越麻　晋竹【越絶书曰麻林山勾践欲伐吴种麻为弓使齐人守之　晋令曰弓弩士习弓射者给竹弓角弓皆二人一张】　救日　观星【周礼曰庭氏掌射国中之妖鸟若不见其鸟兽则以救日之弓救月之矢夜射之若神也则以大隂之弓与枉矢射之郑司农注曰救日之弓救月之矢谓日月食所作弓矢太隂之弓救月之弓枉矢救日之矢　张勃吴录曰挥观弧星始制弧者弧如张之星也】　锡功　备盗【上详弓一　韩杨天文要集曰弧者天公备盗贼】象骨　麋筋【并详弓一】　安危　宛转【周礼曰丰肉而短寛缓以荼若是者】
　　【为之危弓危弓为之安矢骨直以立忿埶以奔若是者为之安弓安弓为之危矢荼古文舒字郑司农云荼读为舒　邺中记云石虎女骑皆手握雌黄宛转角弓】　尚筋　散羽【曲礼云凡遗人弓者张弓尚筋弛弓尚角注云弓有往来体皆欲令其下曲隤然顺也　张衡东京赋云桃弧棘矢所发无臬飞砾羽散刚瘅必毙注曰臬限也无限其数也】　既调　载櫜【诗弓矢既调又载櫜弓矢】　除灾备壊【传曰凡啓氷室桃弧棘矢以除其灾　诗二矛重弓重弓备壊也】　交韔　罢
　　置【诗交韔二弓　后汉陆康字季宁除髙城令在邉旧制户一人具弓弩以备不虞康皆罢遣以恩信为治冦盗亦息】　弢箙　角干【弢无弓箙无矢齐桓公九合诸侯云云　周礼燕之角荆之干此材之美者可作弓弩也】　増白鹇　凤皇【风俗通曰白鹇古弓名宋史和诜上制胜强逺弓式能破坚三百步外邉人号为凤凰弓】　霹雳　彷徨【隋书长孙晟传曰晟为秦川行军总管突厥大畏长孙总管闻其弓声谓为霹雳见其走马谓为闪电　淮南子曰曲张弓名也一名彷徨弓】夺弱　挽强【左传曰定公八年公侵齐门于阳州士皆坐列曰顔髙之弓六钧皆取而传观之阳州人出顔髙夺人弱弓籍丘子鉏击之与一人俱毙偃且射子鉏中颊殪　杜甫诗曰挽弓当挽强】　铧弓　瞑弓【宋史范恪传曰恪有弓胜一石七斗其箭镞如铧名曰铧弓又于箭羽间识其官称姓氏临敌所发必中至一箭贯二人　唐书南蛮传曰永昌之西野桑生石上其材上屈西向而下植取以为弓不筋漆而利名曰瞑弓】　雕弓　寳弓【诗行苇篇曰雕弓既坚　国策楚人以弋说襄王曰出寳弓碆新缴】　貒弓　彤弧【词林海错曰李陵以貒弓遗苏武貒似豕角在鼻上堪作弓　班固典引曰乘其命赐彤弧黄戚之威】　始彍　大弨【韩愈聨句从禽弓始彍　又雪后寄崔二十六大弨擐壁无由弯】　原赐征伐　锡有功【尚书平王锡晋文侯秬鬯圭瓒作文侯之命王曰用赉尔秬鬯一彤弓一彤矢百卢弓一卢矢百传云诸侯有大功赐弓矢然后専征伐　毛诗彤弓序云彤弓天子锡有功诸侯笺云诸侯敌王所忾而献其功王飨礼之于是赐彤弓彤矢玈弓玈矢】学为箕　不得挟【礼良弓之子必学为箕　汉书公孙奏民不得挟弓矢】　増梏华弱　贡孙权【左传曰子荡以弓梏华弱于朝　江表传曰髙句骊王遣使贡孙权角弓】増二石　减数斤【玉海曰绍兴十一年诏有司造克敌弓弓乃韩世忠所献也上谓辅臣曰世忠宣抚淮东常以此弓胜金朕取观之诚工巧然犹未尽善朕筹累日乃少更之遂増二石之力而减数斤之重今方尽善后有作者无以加矣乃命殿前司阅习】　弢漆弓　出名弓【唐书王忠嗣为将能持重安邉不生事有漆弓百五十斤每弢之示无所用　李密传曰密飨士翟让至密所密出名弓示让让挽满劒士蔡建从后击之】　原天子戎器　天子之器【明堂位云越棘大弓天子之戎器也　谷梁传云偏弓锥矢不出疆埸注曰偏弓锥矢皆天子之器也】　用戒不虞　以扶下国【春秋元命苞曰夫弓矢之张变御难用戒不虞　山海经曰帝俊赐羿彤弓素矰以扶下国注曰以射除患也】　文武之道　屈伸之义【礼记子曰张而不弛文武弗能也弛而不张文武弗为也一张一弛文武之道也注曰张弛以弓弩喻人也弓弩久张之则絶其力弛之则失其体　大戴礼弓之铭曰屈伸之义废兴之行无忘自过注曰言得时也】　因其志虑以其形貌【周礼云凡为弓者各因其君之躬志虑血气郑元注云又随其人之性情　周礼云】
　　【弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之郑注曰人各以其形貌大小服此弓】　使为三年　不过三石【韩诗外传云齐景公使人为弓三年乃成　下见弓一】　鲁君惧反　周公受藏【鲁连子云楚成章华之台酌诸侯酒鲁君先至楚王恱之与大曲之弓不琢之璧已而悔之防啓疆闻之见鲁公曰夫此大曲之弓不琢之璧楚之上寳也齐与晋越欲此久矣寡君不与也而独与君君其备御三邻慎守寳矣公惧反之　谷梁传云盗窃寳玉大弓寳玉者封圭也大弓者武王之戎弓也周公受赐藏之鲁非其所以与人而与人谓之亡非其所取而取之谓之盗】　乌浒弧竹　鲜卑角端【南州异物志云乌浒国有弧竹皮厚寸余破以作弓长四尺名曰弧弓　续汉书云鲜卑禽兽异于中国者有野马羱羊角端牛以角为弓俗谓之角端弓】　挹娄如弩　句丽谓貊【魏志云挹娄弓长四尺力如弩矢用楛长尺八寸青石为镞古之肃慎氏之国也　又云句丽别种依小水作国因号小水貊出好弓所谓貊弓是也】　商阳手弓　子胥贯弓【礼记云工尹商阳与陈弃疾追呉师及之手弓毙一人　史记云楚使者捕伍子胥子胥贯弓执矢向使者使者不敢进】　冉坚失弓　子贡受弓【左氏曰冉坚射陈武子中手失弓而骂注曰冉坚李氏臣也失弓而骂武子骂也　又曰衞出公自城鉏使以弓问子贡且曰吾其入乎子贡稽首受弓对曰臣不识也私于使者曰昔成公孙于陈甯武子孙庄子为宛濮之盟而君入献公孙于齐子鲜子展为夷仪之盟而君入今君再在孙矣内不闻献之亲外不闻成之卿则赐不识所由入也】　偃王天瑞　模趺神感【博物志云徐偃王既主其国仁义着闻欲舟行上国乃通沟陈蔡之间得朱弓矢以已得天瑞遂因名为弓自称徐偃王江淮诸侯皆伏从吴时外国传云有模趺国人混慎好事神一心不懈神感至意夜梦神赐弓一张混慎晨入庙于神树下得弓也】　执箫承弣　屈韣执弭【礼凡遗人弓者右手执箫左手承弣主人自受由客之左接下承弣箫弭头也弣把中也　又云凡献弓则以左手屈韣执弭韣弓衣也】　翩其反矣髙者抑之【诗骍骍角弓翩其反矣　老子天之道其犹张弓乎髙者抑之下者举之】　奚
</div>
    <div class="pagination">
<a href="御定渊鉴类函_page160.html">上一页</a><span>...</span><a href="御定渊鉴类函_page156.html">156</a><a href="御定渊鉴类函_page157.html">157</a><a href="御定渊鉴类函_page158.html">158</a><a href="御定渊鉴类函_page159.html">159</a><a href="御定渊鉴类函_page160.html">160</a><span class="current-page">161</span><a href="御定渊鉴类函_page162.html">162</a><a href="御定渊鉴类函_page163.html">163</a><a href="御定渊鉴类函_page164.html">164</a><a href="御定渊鉴类函_page165.html">165</a><a href="御定渊鉴类函_page166.html">166</a><span>...</span><a href="御定渊鉴类函_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
