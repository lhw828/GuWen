<!DOCTYPE html>
<html>
 <head>
  <meta charset="utf-8"/>
  <title>
   北堂书钞 - 第 10 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北堂书钞 - 第 10 页/共 42 页
  </h1>
  <div class="content">
   掌舆马 【汉书百官公卿表云太仆秦官掌舆马有家焉车府令丞考工令未央长乐大厩令皆属焉汉官云太仆周穆王所置○今案汉书十九上无考工合长乐令穆王七字即见汉书应劭注此皆与旧钞小异者平津馆辑本汉官一卷太仆下无周穆句陈俞本多删改】 掌车马 【续汉书百官志太仆秩中二千石掌车马○今案见续汉百官志二】 牧拭舆马 【汉武柏梁诗太仆云牧拭舆马待驾来○王石华校驾来下删冏为人字盖旧钞因下条误入也今案陈本同初学记十二引柏梁诗驾误惊一本误警冯辑古诗纪汉卷一牧拭作修饰余同】 车马是供 【杨雄太仆箴云肃肃太仆车马是供童童和鸾驾彼如龙○今案类聚四十九引上二句同初学记十二引及陈本百三家本童童作锵锵如作时】 正于羣仆 【尚书同命云穆王命同为太仆正正于羣仆○今案俞本同陈本无注考同命句是书序文羣仆句乃冏命正文】 ??互闲王御 【傅玄太尉杨彪铭云太仆■〈疒外玄内〉闲王御○今案陈本严辑本傅玄集同俞本太仆上有宾于二字】 王出入则前駈 【周礼太仆职云王出入则自左驭而前駈郑注前马?壬如今导引也道而居左自驭不参乘辟王也○今案陈本同夏官注导作道初学记十二引亦作导】 天子出则奏驾 【续汉书百官志云太仆周官秩中二千石掌车马天子出则奏驾大驾则执驭○今案陈本脱大驾句考续汉百官志二无周官二字】 视朝正位军旅赞鼓 【周礼大司马职云太仆王视燕朝则正位凡军旅田役赞王鼓救日月亦如之○今案夏官太仆视作□陈本己改眂惟注内军下脱旅字】 燕相其灋射赞弓矢 【又云太仆王燕饮则相其灋王射则赞弓矢○今案见夏官】 周穆王命伯冏为太仆 【尚书同命云周穆王命伯同为太仆正○今案详本篇上文】 夏侯婴为沛公太仆 【汉书夏侯婴为沛公太仆掌车马婴自上初起常为太仆事惠帝二岁以太仆与东牟废少帝以天子法驾迎代王文帝位复为太仆○今案汉书四十一掌车马作常奉车又无二岁两字陈本多改易】 祭彤旅力为太仆 【东观记云祭彤旅力过人入为太仆从至鲁明帝指子路室曰此太仆室也○王石华校以原钞指误诸因改作诣非也今案类聚四十九引鲁误会余同考本钞十九叹美扁亦引作指可据彼订正】 马防高第为太仆 【续汉书马防以郡太守高第为太仆在乎内行修洁也○今案陈俞本马防改冯鲂无内行句姚辑汪辑本续汉书无马防传惟有冯鲂传与陈俞同】 执政廉平 【汉杂事陈万年为太仆执政廉平内修行洁○今案陈俞本同】 在朝尽节 【东观记云刘般字与伯为太仆在朝尽节夙夜不怠○今案陈俞本无字与伯三字聚珍本姚辑本东观记作字伯兴】 蒋迭数言便宜 【东观记云蒋迭字伯重为太仆久在台阁文雅通达明故事在九卿数言便宜奏议可观○今案聚珍本姚辑本东观记同陈俞本作奏义】 傅玄陈事精灼 【王晋书云傅玄为太仆时比年不登羗虏扰边诏公卿会议省中玄乃随诏所问陈事精灼虽不尽施行而常见优容○今案俞本无省中二字陈事误谏诤余同亦见今晋书四十七无省中二字乃随诏三字作应对二字精灼作切直陈本已照改而犹冒王隐晋书之名谬矣】 次孙清素 【续汉书祭彤字次孙为太仆卿朝廷闻彤素清有道而衣无副有功效拜之曰赐钱百万马三疋衣被刀剑下至桮案什物上常叹之以为任大之臣也○今案初学记十二引无卿字及有功以下姚辑汪辑本续汉书副上有兼字什误食任大之臣作可属大任余同陈本已改范书】 子尼恭俭 【魏志国渊字子尼为太仆居列卿衣布衣食蔬食禄赐班之故旧宗族以恭俭自守○今案魏志十一卿下有位字衣市六字作布衣蔬食四字陈本已照改】 石庆以策数马 【汉书石庆为太仆御出上问车中几马庆以策数马毕举手曰六马庆于兄弟最为简易而犹如此也○今案见汉书四十六】 郭展留心养生 【晋诸公赞云郭展为太仆留心养生是以厩马充丁其后征吴济事○今案类聚四十九引诸公赞吴下有得以二字陈本注作晋书公卿表非也】 减省诸费 【东观记云马元字叔山拜太仆视事减省诸费岁千万以上○今案陈俞本同聚珍本东观记卷十二作马光姚辑本与原钞同】 安尉天下 【续汉书赵岐字台卿为太仆持节安尉天下○今案类聚四十九御览二百三十引及姚辑汪辑本续汉书尉作慰余同陈本作抚慰又脱续字】 张问以简直闻 【魏志永寍中太仆东郡张问以简直闻○今案陈俞本问作合道作质考魏志无此文】 梁松为请托免 【续汉书梁松为太仆永平二年为松请托郡县事觉免○今案陈俞本及姚辑本续初学记托作托汪辑本与原钞同】 

　　○大匠二十七 

　　秦曰将作少府汉名将作大匠 【汉书百官公卿表云将作大匠秦曰将作少府掌治宫室有两丞景帝中六年改名将作大匠○今案见汉书卷十九上】 掌治宫室 【汉书公卿表云将作大匠掌治宫室○今案见卷十九上】 掌作宗庙 【续汉书百官志云将作大匠秩二千石掌作宗庙路寝宫室丞一人左右校令掌左右工徒土木之功并树桐梓之类列于道侧魏正始中职并少府○今案近本续汉书百官志四土木十四字在宫室之下又无魏正二句陈俞本亦多删改】 经构宫室 【杨雄将作大匠箴铭云将作大匠经构宫室墙以御风宇以蔽日○今案类聚四十九引及陈本百三家本无铭前缀句作侃侃将作又类聚蔽误弊】 欂栌支持 【汉柏梁诗大匠云柱攘欂栌相支持○今案陈本同俞本欀作榱惟所撰唐类函乃以此文混入类聚中考明本类聚四十九亦无此文则俞氏谬矣】 掌土木之功树桐梓之类 【续汉书百官志云将作大匠掌土木之功并树桐梓之类○王石华校旁勒并字系沿陈本之误也今案续汉百官志四正作并字】 除藻饰割浮费 【汝南先贤传应顺字仲华为将作大匠除藻饰割浮费凡所省息七亿余万○今案类聚四十九引汝南先贤传无顺字两字仲误仰余同陈本脱字仲华三字及凡所二句】 工无虚张之缮徒无饥寒之色 【东观记云邓豹字伯庠迁大匠工无虚张之缮徒无饥寒之色○今案陈俞本聚珍本东观记饥作饥姚辑本同】 视事五年省费亿万 【华汉书应顺字仲华为将作大匠发摘众奸皆极其刑豪滑之吏累迹视事五年省费以亿万○今案陈俞本无摘字滑下无之字余同翰苑新书前集卷六引顺作谨累作屏无以字本钞下文引亦作累又姚辑汪辑本华书皆作华仲姚脱发摘十四字汪辑与原钞同】 延年以勤赐秩 【汉书马延年为将作大匠成帝以其勤苦赐秩中二千石○今案陈本脱中字考汉书七十陈汤传马上有乘字师古注谓姓乘马名延年】 王彬以勤赐爵 【晋中兴书琅琊王录云彬字世儒为将作大匠以勤赐爵关内侯○今案陈俞本脱录云二字字世儒三字又以勤赐三字作以其勤劳亦见今晋书七十六以勤二字作以营创勋劳】 李固迁大匠常推贤进士 【续汉书云李固迁将作大匠常推贤进士○今案陈俞本及姚辑汪辑本续汉书同御览二百三十六引无进字通典职官九及翰苑新书前集卷六引进作贡】 魏霸为大匠皆怀恩竭节 【东观云魏霸字叔卿为将作大匠吏皆怀恩人自竭节作业无谴过○今案陈俞本无字叔卿三字聚珍本东观记叔作乔姚辑本亦作乔业作案过下有之事二字】 百工毕力 【谢汉书云陈球字伯真躬亲作事为土卒倡百工毕力○今案陈本及姚辑汪辑本谢书倡作先又陈本无字伯真三字】 猾吏累迹 【华汉书应顺为将作大匠发奸皆极其刑豪猾之吏累迹○今案详本篇上文】 巡行病徒自省医药 【续汉书曹褒字叔通迁将作大匠时有病疫褒巡行病徒自省医药糜粥死者减少拜为河内太守○今案御览二百三十六引褒误裒病疫作疾疫无拜为句余同范书曹褒传自省十字作为致医药经理饘粥多蒙济恬三句拜字作七年迁三字内作南陈本已照改而仍冒称彪书乃俞本为其所欺姚辑汪辑本续汉书因亦收录误而益误矣】 

　　○鸿胪二十八 

　　秦曰典客 【汉书百官公卿表云鸿胪秦曰典客○今案见汉书卷十九上】 汉置鸿胪 【应劭汉官云鸿胪景帝置韦昭辨释名云鸿胪本故典客武帝更为鸿胪大迤胪陈序也欲以大礼陈序于宾客也○今案应劭一条平津辑本同韦昭一条考初学记十二御览二百三十二引同】 掌蛮夷 【续汉书百官志云典客秦官秩中二千石掌诸侯及四方归义蛮夷皇子拜授印绶○今案续汉百官志二典客四字作大鸿胪一人六字又拜下有王赞二字】 主胡事 【山涛启事云鸿胪职主胡事前后为之者率多不善今缺当选御史中丞刁攸旧能可参○今案陈本善下衍了字可参作人也与初学记十二引山公启事同类聚四十九引为之误给之善误差刁攸误方收】 允正九仪 【傅立杨彪镵云宾于鸿胪允正九仪○今案俞本同严辑本傅玄集及陈本皆无宾于句】 傧赞九宾 【东观汉记百官表云大鸿胪汉旧官主斋祠傧赞九宾之礼○今案陈本聚珍本同】 抚柔远宾 【汉官解故云鸿胪赞通四门抚柔远宾○今案陈俞本平津馆辑本故作诂诂故古今字】 怀柔远人 【张衡司空陈公诔曰后作鸿胪职掌九宾辑寍侯卫怀柔远人○今案陈本严辑本张衡集同】 韩宣称职 【魏略韩宣字子景为鸿胪始南阳韩暨以宿德在宣前为大鸿胪及宣在官亦称职鸿胪中为之语曰大鸿胪小鸿胪前后治行相曷如○今案陈本同类聚四十九引无字子景三字及宣在七字始误如魏志二十三裴潜传注引魏略子景作景然相曷作曷相余同】 刁攸能人 【山涛启事云鸿胪事多杂为之者多不善今缺当选御史中丞刀攸旧能人也○今案详本篇上文】 韦彪议贡举 【范汉书韦彪子孟达为大鸿胪是时郡国贡举不以次功守赋者懈吏事陵迟彪上议曰夫忠孝之人治心近厚锻炼之吏治心近薄其要在二千石二千石贤则贡举得其人也○今案范书五十六韦彪传陵迟作寖疏治作持陈本已照改俞本亦改持字又吏事二字陈俞本作吏事并脱范字】 崔林求录故事 【魏书崔林字德儒为鸿胪时龟兹王遣侍子来朝朝廷褒赏其余国各遣子林恐非真多为夷狄所笑乃移书炖煌求录前世待遇诸国者事使有恒常王石华校因国今案陈俞本诸国者作诸国丰约求作并又俞本儒作孺亦见魏志二十四崔林传】 

　　○大长秋二十九 

　　掌皇后家 【续汉书百官志秦曰将作宦者景帝更名大长秋秩二千石掌皇后太子家或用士人为之中兴常用宦者○今案俞本同考续汉百官志四秦曰句作承秦将行宦者六字掌皇句作职掌奉宣中宫命陈本已照改】 非天子卿 【韦昭辨释名长秋自皇后官非天子卿释云长秋主宫中凡物次春生秋成欲使宫中之祥如之故为名辨云皇后阴官秋者阴之始取其名长者欲其久也○今案陈俞本玉函山房辑本皆脱取其名三字阴官作阴宫又俞本次作以】 吴彦维恩征拜 【臧荣绪晋书吴彦字士则为交州剌史在镇维恩宣着征拜为秋卿○今案亦见晋书五十七吴作吾镇下有二十余年四字着下有南州宁靖□表求代二句秋卿作大长秋陈俞本仍作吴余皆改从今晋书又不改书名是以房书冒臧书谬矣】 孙和以妾免官 【晋阳秋云大长秋孙和上书求以妾为妻免官禁锢○今案陈俞本同】 

　　北堂书钞第五十四 

　　●北堂书钞卷第五十五　　　　设官部七 

　　隋秘书郎虞世南撰 
　　南海孔广陶校注 
　　诸卿丞三十　　　　　　廷尉平三十一 
　　太史令三十二　　　　　庙令三十三 
　　公交车令三十四　　　　　太官令三十五 
　　符节三十六　　　　　　太仓三十七 
　　车府令三十八　　　　　武库令三十九 
　　市令四十 

　　○诸卿丞三十 

　　比千石揔署曹 【续汉书百官志云太常丞比千石掌凡行礼及祭祀大小事揔署曹事○今案续汉百官志二无大字陈本已照删俞本脱掌凡十字曹上有三字比上有秩字】 三公子为之 【续汉书百官志云司农丞秩比于石汉宣德失建始邑为也○王石华校旁勒宣德失建四字今案汉宣以下有误石华勒之是也考续汉百官志三亦无汉宣以下陈俞本脱此条】 谷永数言得失 【汉书云谷永字子云为太常丞数上书言得失建始三年日蚀诏举方正直言刘庆忌举永待诏公交车时对者数千人永与杜钦俱为上第皆以其书示后宫○今案见汉书八十五】 覆之决定疑义 【陶氏家传云之字孙宗为太常丞凡宗庙疑义多所决定时人为之语曰定礼决疑问陶覆之○今案陈俞本同御览二百二十九引陶氏家传语下脱曰字】 太常弘坐庙事系狱 【汉书韦贤子弘为太常丞贤以太常烦剧多过劝弘自免弘怀嫌不去官竟坐宗庙事系狱○王石华校常改韦今案汉书七十三嫌作谦师古注云避嫌不肯也陈俞本亦作嫌】 卫翌卖偷石免官 【山公启事云卫翌为少府丞甚有顿益后坐卖偷石事免官今太子门大夫■〈垂夬〉不审可参选否也○今案陈本门下脱大字严辑山公启事亦无大字翌作昱俞本脱此条】 

　　○廷尉平三十一 

　　秩六百石平决诏狱 【续汉书百官志云廷尉平一人秩六百石掌平决诏狱○今案陈俞本同又案续汉百官志平一人之上有左字】 宣帝召次公 【汉书黄霸字次公宣帝闻其持法平乃召为廷殿正及夏侯胜非议下廷尉狱霸从胜授尚书狱中○王石华校标目次下补公字名改召是也今案汉书八十九循吏传同】 丞相举比干 【三辅决录云何蔽字比干汉正时丞相公孙弘举为廷尉右平狱无冤民号曰何公○王石华校敝改敞今案作敝作敞皆非也考东观记何敞传则敞乃比干五世孙范书亦同皆不得云敞字比干也御览二百三十一引作茂陵何比干余同二酉丛书辑决录亦作何比干汉武时作元朔中举作辟余同据广记引陈本删敞字两字俞本改何比干字少卿】 伯真明法律 【谢汉书宗琳字伯真桥玄表琳明法律征拜廷尉正○今案陈本同御览二百三十一引宗作陈法律作律令姚辑谢书与原钞同且别有陈球传亦字伯真分为二人汪辑本作陈球余亦与原钞同】 顾荣明刑理 【晋中兴书吴郡顾录云顾荣拜廷尉平时赵王欲诔淮南官属下廷尉议罪荣具明刑理不宜滥赖荣济者甚众○王石华校时下补赵字今案御览二百三十引无吴郡四字余同陈本已改删滥上有广字】 子成轻比 【谢汉书陈咸字子成为廷尉监议人常从轻比○今案陈本严辑本同俞本脱字子成三字御览二百三十一引咸作威姚辑汪辑本谢书皆脱】 子华宥疑 【魏志司马芝字子华迁大理正有盗官练置郡厕上吏疑女工芝切谏曰夫刑罪之失在于苛暴若不胜掠或至诬服诬服之情不可折狱今宥所疑以从宽义不亦可乎太祖从之○今案魏志十二置郡作置都无切谏二字以从句作以隆易从之义陈本已照改】 何比干存者千数 【东观汉书何敬传云比干为廷尉以汤之残酷见任增饬法律比干常争之存者千数○王石华校标目改何敞非也敞乃比干五世孙今聚珍本东观记十九甚为分明又为作迁以汤之三字作张汤以三字余同陈本已改范书】 陈咸多所全活 【谢汉书陈咸字子成为廷尉监执法多恩多所全活皆称其恩○今案俞本执法作论报御览二百三十一引成作威法作狱姚汪辑本皆脱】 陆鸾求筑评堂 【晋起居注云廷尉监陆鸾求增筑评堂图画先贤○今案通典职官七引晋起居注求上有上匚二字评作讯脱画字贤下有像诏许之四字陈本画误书贤下有者字俞本亦有像字】 江统作正刑论 【王隐晋书云江统字应元为廷尉正作正刑论○今案严辑江统小传据书钞引同】 马岐河南丞为廷尉正 【魏书云江司马岐从河南丞为廷尉正梁郡有系囚多所连及数岁不决诏书徒狱于岐囚至诘之皆莫敢慝诈一朝决尽遂超为廷尉○王石华校旁勒江字今案江字系沿上条窜入考魏志司马芝附子岐传从作自慝作匿尽作竟余同陈本已改魏志】 顾荣太子舍人转廷尉正 【晋中兴书吴郡顾录曰顾荣入洛以南士秀望累迁太子中舍人转廷尉正○今案陈本改住今晋书见卷六十八考御览二百三十一引中兴书士作土无太子五字余同】 

　　○太史令三十二 

　　太常属官太史令 【汉书百官公卿表云太常属官有太史令一人○今案见汉书十九上】 冠一梁秩六百石 【汉旧仪云太史令冠一梁秩六百石丞二人三百石也○今案平津辑本汉旧仪补还据书钞引同】 不知先王之讳不知风雨之眚此太史之任 【贾谊新书云不知日月之不得节不知先王之讳与国之忌不知风雨雷电之眚此太史之任○今案贾谊新书传职篇得节作时节余同陈本脱日月句电作霆】 掌邦六典 【周礼春官职云太史掌建邦之六典以逆邦国之治掌法以逆官府之治掌则以逆都鄙之治○今案陈俞本官府误宫府】 掌记瑞应 【续汉书百官志云太史令掌凡国有瑞应灾异掌记之○今案见续汉百官志志二】 掌天时 【续汉书百官志云太史令一人六百石掌天时星历○今案见续汉百官志志二】 班告朔 【周礼春官职云太史正岁年以序事班之以官府及都鄙班告朔于邦国○今案周礼太史职班作颁陈本亦改颁又陈俞本脱太史十六字增入郑注】 奏新历 【汉书仪云太史令凡岁将终奏新年历凡国祭祀丧娶之事掌奏良日及时节禁忌○王石华校襄改丧今案平津馆辑本汉旧仪补遗据书钞引同陈本作汉书百官志谬矣】 明得失 【毛诗序云国史明乎得失之迹○今案见关雎诗序】 记时事 【环济要略云太史令取善记述者使记时事天下图书计最典籍皆副焉秩六百石○今案御览二百三十五引要略无秩六句余同陈俞本亦脱秩六句又图书六字作图记载籍】 君举必书 【汉书蓺文志云古之王者世有史官君举必书所以慎言行昭法职也○今案汉书卷三十职作式陈俞本已照改王氏读书杂志以为职当作戒其义较长】 有过必书 【大戴礼云天子既冠免于保傅则有司过之史有过必书之也○王石华校司下称过字今案见大戴礼保傅篇】 动则右史书之言则左史书之 【礼记云动则右史书之言则右史书之○案陈俞本同考玉藻篇以勋属左以言属右与本钞异】 以副赏罚以辅法教 【荀悦申鉴云古者天子事必告庙有二史左史记言右史记事先记臧否成败存焉下及士庶苟有茂异咸在载籍或欲显而不得或欲隐而名彰得夫一朝荣辱千载善人观焉悖人惧焉先王重之以副赏罚以辅法教者也○今案陈俞本显误题余同王谟本申鉴作右史记动苟有句作等各有异惟羣书治要四十六引仍作记事又彰作章观作劝悖作淫】 董狐良史 【春秋左氏传云赵穿杀晋灵公太史董狐书曰赵盾杀其君孔子曰董狐古之良史也书法不隐○今案见宣二年传】 唐氏神史 【春秋文耀钧云楚有仓云如霓唐史曰君慢令又简宗庙以无礼见患七国俱谋背怀屠君于是立礼正推祷醮于庙堂之前曰唐史之策上灭苍云得神之史不以知道之原○今案陈俞本背作皆又俞本得神四字作谓之神史陈本灭作减无得之二字及知道句御览二百三十五引文耀钩合作命策作册又脱以无礼二十六字及得神二字】 青史记摹 【汉书艺文志云青史注曰古史官记事也○今案见汉书卷三十】 人史据法 【韩诗外傅云据法守职而不敢非者人史也○王石华挍改人史为太史今案陈俞本皆改作太史御览二百三十五引亦然考赵氏周氏校本外传卷五作人吏本钞守职篇又引作入史入即人字之讹也外传人史与人师人友人隶并言断不作大可知盖人史即掌书史者便当入太史篇矣】 右史朔望以闻 【周书云维正月王在成周昧爽召三公右史戎夫曰今朕寤遂事惊奏余乃取遂事之要或畀戎夫主之朔望以闻○王石华校召三下补公字今案读骚楼本周书史记解右作左今下有夕字惊下无奏字或畀作戒俾主之作言之陈逢衡补注谓汉书人表作右史御览引作主之陈本脱维正以下但云今没家周书不载非也俞本昧误时畀误毕】 南史执简以往 【左传云崔杼杀其君光太史书曰崔杼杀其君崔子杀之其弟嗣书而死者二人其弟又书乃舍之南史氏闻太史尽死执简而往闻既书矣乃还○今案见襄二十五年传】 浑天仪造地动仪 【续汉书云张衡字平子迁太史令衡妙算机衡之正纪浑天仪造候风地动仪如有地动知震所在验之以事合契若神○今案御览二百三十五引算作善余同姚辑续汉祇有地动仪三字汪辑本与御览同陈俞本已改范书】 苍颉始作文字 【帝王世纪云苍颉取象鸟迹作文字史官之作盖自此始记其言行策而藏之○今案陈俞本象作像余同乡览二百三十五引世纪苍上有黄帝使三字策作册 【胡毋作博学章】 汉书艺文志秦太史令胡母敬作博学七章○今案汉书卷三十同】 倚相能读五典 【左传云楚左史倚相能读三坟五典八索九丘○今案见昭十二年传】 张衡留意天文 【文士传云张衡性精微有功巧艺特留意天文由是迁太史令○今案御览二百三十五引文士传同】 张寿非汉历 【蔡邕集议云太史令张寿王狭甲寅元以非汉历○今案陈本脱王挟九字俞本脱以字百三家本中郎集议上有历数二字余同】 终古出图法奔商 【吕氏春秋云夏太史终古见桀惑乱出其图法而泣乃出奔商○今案吕氏春秋先识览篇见桀句作夏桀迷惑暴乱愈甚】 屠黎以图法归周 【吕氏春秋云晋太史屠黎见晋之乱以其图法归周威公见而问焉○今案陈俞本黎作忝乱作骄无威公句考吕氏春秋先识览篇亦作黍有威公句御览二百三十五引作屠乘】 王室多故桓公问史伯 【国语云郑桓公为司徒问于史伯曰王室多故余惧及焉○今案见郑语】 汉祚将终曹公语王立 【张璠汉记云太史令王立言汉祚将终代汉者魏曹公闻之使人语曰天道深远幸无多言○今案陈本无作勿御览二百三十五引将终作终矣代作承姚辑汪辑本张璠汉记与御览陈本同】 单扬占黄帝 【魏志云黄龙见谯桥玄问太史令单扬单扬占曰其国有王者兴○今案魏志二无占字陈俞本改范书】 蔡衡辨大鸟 【三辅决录云辛缮降大鸟太史蔡衡曰五色多青者燕也○今案陈俞本同事文类聚后集四十二御览九百十六引同二酉丛书辑决录降作栖余亦同】 远不度古近不仪今 【魏志高堂隆为侍中犹领太史令隆集上事曰太史许芝所举韦抱远不度于古近不仪于今每祭与吏争肉自取百斤犹恨其少也○王石华校改魏为汉又删每祭以下皆非也今案陈俞本脱所举四字又陈本脱每祭以下考严辑高堂隆集据书钞引与孙本同】 

　　○庙令三十三 

　　太常属官有诸庙令 【汉书百官公卿表云太常属官有诸庙令有诸陵太祝令太乐令○今案见汉书卷十九上】 医令诸官 【汉官仪云太医令周官也两梁冠秩千石丞三百石○今案平津辑本同】 铜印墨绶 【晋百官表注云太医令一人周官也铜印墨绶进贤一梁冠○今案俞本脱陈本晋下妄增书字考今晋书职官志亦无此文】 景帝改为祠祀令 【汉书百官公卿表云太祝令景帝更名为祠祀令武帝更曰庙祀令○今案见汉书十九上】 明帝改曰大子令 【续汉书百官志云明帝永平十三年曹褎奏尚书旋机铃曰有帝汉德洽作乐名大子下诏改太乐日大予丞以应图谶○今案续汉百官志二大子乐令下无此文考范书曹褎传乐名下无大字丞作乐陈俞本予作序德上有出字余亦小异】 掌守陵园 【○今案续汉百官志二陵园此句系世祖庙令事旧钞及陈俞本误连下条今移正】 □□□□ 【续汉书百官志云高庙令秩六百石守宗庙掌案行扫除无丞○今案见续汉百官志二旧钞及陈俞本脱去标目故误连上条今移正】 掌祝辞 【吉官太祝掌六祝之辞以事鬼神祗祈福祥求永贞○今案春官太祝职祇作示】 掌读祝 【续汉书百官志云太祝令秩六百石掌祭祝读祝迎送神也○今案见续汉百官志二】 序神人 【杨雄太乐令箴淘淘五常设为六乐笙磬既同钟鼓羽钥用序神人协千万国○今案俞本脱陈本无五常二句□作周严辑杨雄集据书钞未改本引亦作周千作于淘作陶五常作五帝此与孙本不同岂据晚年所得竹庵本欤 【典倡优】 桓子新论云昔余在孝成帝时为乐府令凡所典领倡优伎乐盖有千人之多也○今案问经堂辑本昔下无余在一字时下有余字盖有句作盖且千人与陈本同严辑本无之多也三字余同旧钞】 掌伎乐人 【续汉书百官志云太子乐令一人六百石掌伎乐人凡国祭祀掌诸奏乐及大飨用乐掌其陈序丞一人○今案续汉百官志二伎乐下无人字诸作请陈本已照改又太予误作太子】 教习伎乐 【晋起居注云成帝咸和平诏太乐令载绶教习伎乐勤劳赐米百斛布三十疋○今案御览二百二十九引晋起居注习作官斛作石】 

　　○公交车令三十四 

　　卫尉属官有公交车令 【汉书百官公卿表云卫尉属官有公交车司马令丞各一人○今案见卷十九上】 铜印墨绶冠一梁 【晋百官表注云公交车司燛令一人周官也铜印畦绶绛服冠集贤一梁冠官品第七俸月二十七斛○今案陈俞本俸月作月俸又陈本集上脱冠字】 领征召 【汉官仪云公交车司马令周官也秩六百石冠一梁掌殿司马门徼夜宫中天下上事及阙下凡所征召皆揔领之○今案御览二百三十引汉官仪同陈本及平津辑本作夜徼领之作领也范书和帝纪注引天下七字作诸上书诣阙者皆集奏之二句】 掌阙门 【续汉书百官志云公交车司马令一人六百石掌宫南阙门之事○今案陈俞本同续汉百官志二之事二字作凡吏民上章四方贡献及征诣公交车者二句】 释之劾奏不敬 【史记张释之为车府令太子与梁孝王共车入朝不下司马门释之奏劾不敬由是奇释之拜中大夫○今案史记张释之传同】 周乘不畏强御 【周乘字子车拜为公交车令不畏强御以是见恶幸臣拜交趾剌史○今案旧钞此条及陈俞本皆脱书名考御览二百三十系引续汉书子车作子居恶作怨汪辑本续汉书周乘传脱末句余与御览同姚辑本脱陈俞本趾作州见上无是字又俞本拜作召陈本召更误君】 

　　○太官令三十五 

　　少府属官有太官令 【汉书百官公卿表云少府属官有太官令导官太官之别主酒也○今案主酒句是永兴引申语非汉书原文考续汉百官志三少府属官太官令有汤宜丞主酒】 秩六百石 【汉书仪云太官令秩六百石掌鼎俎馔具世祖中兴以新平孝廉年满五十守宫令与谒者失职权者与之○今案陈俞本旧仪作官仪秩上有一人二字无世祖以下平津辑本汉旧仪补遗据本钞引亦有一人二字无新平二字】 着两梁冠 【汉旧仪云尚书陈忠奏太官令宜着两梁冠○今案平津馆辑本汉旧仪补遗一卷据书钞引同】 司王饔 【杨雄太官分箴云时惟膳夫实司王饔举司巨膳敢告侍夫○今案御览二百二十九引此箴及陈俞本无举司二口】 掌御膳 【续汉书百官志云太官令一人六百石掌御膳饮食○今案续汉百官志三无膳字陈俞本注内照删而标目仍留膳字是自相矛盾矣】 掌诸御米 【环济要略云□□令掌诸御米飞□也○今案陈本同俞本脱玉函山房辑本导作■〈道上禾下〉】 主舂御米 【续汉书百官志云导宫令一人六百石主舂御米及作干糒导檡也○今案续汉百官志三同陈本脱及作以下】 掌八清之饮 【应劭注汉书百官公卿表云太官令职在典邦王饔掌八清之饮陈六珍之馔慎口实之御防自败之奸○今案陈俞本劭下无注字今汉书脱应劭注此文】 正百品之羞 【应注汉书百官公卿表云太官令职在正百品之羞纳四棐之贡○今案陈本删庄注二字俞本表云以上但作又云考汉书无应劭此注】 谒者皆缃帻单衣 【又云太官谒者皆着缃帻大冠白绢单衣○今案陈俞本同考汉书无应劭此注】 奴婢皆缇■〈糹冓〉蔽膝 【汉书仪云太官汤官奴婢各三千人置酒皆缇■〈糹冓〉蔽膝上食用黄金口器○今案陈俞本构作■〈纟冓〉平津辑本上食作绿帻】 职在鼎俎不陈阶位 【应劭注汉书百官表云太官令职在鼎俎不陈阶位○今案陈俞本书下衍仪字考今汉书无应劭此注】 职役斯碎非文雅使 【蔡邕书云太官令职役斯碎非文雅所使也○今案陈俞本同严辑本蔡邕文职作执】 时苗寿春令为太官令 【魏略云时苗为寿春令迁为太官令领中郡中正定九品之故也○今案陈本无九品句俞本故作政考魏志二十三裴注引魏略中郡作其郡之故也三字作于叙人才】 张登在职勤为太官令 【王朗集云朗荐张登诏曰登忠义彰着在职公勤名位虽卑直亮宜显饔膳近任当得此吏今以登为太官令○今案御览二百二十九引王朗集及陈俞本公勤作功勤非也严辑王朗集亦沿陈误】 炉炭赤红而发不绝 【说苑云晋文公飨炙而发绕之宰曰佩刀砥砺利由干将切肉断而发不绝臣罪一也爱诛贯脔而不见发臣罪二也炉炭赤红而发不绝臣罪三也文公曰噫此有所在乃召次宰诘之果服也○王石华校旁勒爱诛二字今案近本说苑脱考韩子内储下篇爱诛作援木余大同小异陈俞本皆改注韩非子】 增冶吐炎而发不销 【谢承后汉书鲁国陈正字叔方为太官令时黄门郎宿与正有隙因进御食以发穿贯炙光武见发敕斩正正已陛见日臣有当死罪三黑山出炭增冶吐炎燋肤烂肉而发不销臣罪一也拔出佩刀砥砺五石亏肥截骨不能断发臣罪二也臣与丞及庖人六目齐观不如黄门一人臣罪三也诏敕收黄门○今案御览二百二十九引无宿字穿字已陛见三字又正作政拔作匣肥作肌诏敕句作诏赦之注辑本谢书太作大有宿字仍作正余同御览陈俞本误作陈正叔黑山句作炽以炉炭姚辑据之非也又俞本一人作两目陈本六目十字作六百而视不自臣始八字】 

　　○符节三十六 

　　少府属官有符节令 【汉书百官公卿表云少府属官有□节令御府令尚方令续汉书百官志云少府属官有守宫考功令也○今案陈本御府作御史无续汉以下俞本守宫作守宫功作工考汉书百官表有符节令无御府尚方令续汉百官志三少府守官令一人本注云世祖改考工属太仆】 秩千石 【董巴汉中官传云符节守宫令禁内署令秩千石两梁集贤冠○今案俞本同陈本脱禁内句御览二百三十引董巴汉中宫传与本钞作官者异又无符节令三字及两梁句余同】 领符玺郎 【汉书仪云符节令领尚书符玺郎四人□今案平津辑本同俞本郎下有中字陈本改续汉志】 主符节事 【续汉书百官志云符节令一人六百石为节令一人六百石为符节台率主符节事○今案见续汉百官志三】 主作器械 【汉书百官公卿表云少府属官有考工室如湻注若卢官名也按周官冬官为考工主作器械者也○今案见汉书十九上冬官二句是臣瓒注】 典作衣服 【续汉书百官志云御府令典官婢作中衣服及补洗之属○王石华校洗改浣今案续汉百官志三及陈俞本皆作浣】 主御纸笔 【又云守官令六百石主御墨纸笔尚书财用诸物及封泥○今案续汉百官志三墨字在笔下】 掌艺物 【又云内署令六百石掌巾布诸艺物○今案续汉百官志三署作者巾作中诸上有张字艺作衣陈俞本已照改】 掌器物 【又志尚方令掌上方工作御刀剑诸好器物及金玉作器也○今案续汉百官志三上方作上手无及金句陈俞本皆作上手又俞本无尚方令三字陈本无及金六字】 珍玩是聚 【崔寔尚方令箴曰煌煌尚方古之王府夷页是锺珍玩是聚○今案陈俞本同】 宣命重威 【汉官仪云周礼有典瑞掌节之士盖所以宣命重威为国信者也○王石华校书改盖今案平津本汉官仪据书钞引同陈俞本作汉旧仪】 

　　○太仓三十七 

　　司农属官有太仓令 【汉书百官公卿表云司农属官有太仓令藉田令平准令○今案见卷十九上】 秩六百石 【续汉书百官志云平准令一人秩六百石○今案见续汉百官志三】 铜印墨嫒 【晋百官表注云太仓令一人铜印墨绶朝服进贤一梁冠品第七俸月二十斛品俸与上太医令同也○今案陈本晋下妄增书字余同】 藉田令 【杜预奏事云窃惟籍田令本意以籍田千亩十顷之田计其按行周旋不过数里○今案陈本及百三家本严辑本杜预集以籍上皆无意字】 供宗庙粢盛 【又云籍田合凡宗庙粢盛御用饍羞及羣神之调于是取所籍户口足以当一县之邑所供至重事贵临履也○王石华校户上补籍字是也今案百三家本严辑本杜预集之邑皆作一邑】 赵有名誉 【汉书赵广汉传云广汉广洁下士有名誉州举茂才拜平准令○今案陈本拜作为余同汉书七十六名誉以上作以廉絜下士为名无州字拜字】 宗不知书 【梁冀别传曰孙寿姊夫宗炘不知书因寿气力为太仓令○今案孙寿为冀妻见御览二百三十二引梁冀别传余同】 

　　○车府令三十八 

　　太仆属官有车府令 【汉书百官公卿表云太仆属官有车府令太厩未央家马三令○今案见汉书卷十九上】 铜印畦绶官品第七 【晋百官表注云车府令铜印墨绶朝服进贤一梁冠官品第七俸月二十斛○今案俞本俸上更有月字余同陈本脱注字进贤五字作武冠二字】 主乘舆车 【续汉书百官志云车府令六百石主乘舆诸车○今案见续汉百官志二】 主乘舆马 【又云未央厩令六百石主乘舆及宫中诸马○今案续汉百官志二宫中作厩中陈俞本已照改】 通法举 【史记赵高传云秦始皇闻高强力通法狱举为中车府令○今案史记无赵高传惟李斯传有中车府令赵高一句秦始皇本纪有书已封在中车府令赵高行符玺事等句又有赵高教胡亥狱律令法事句与本钞亦微异】 曹褎笃学举 【东观汉记曹褎传云褎笃学有大度举孝廉拜车府令○今案聚珍本东观记十八同姚辑本脱有大以下陈俞本褎误裒】 上官忧不在燛 【汉书上官桀传云桀迁未央廏令上尝体不安及愈见马瘦上大怒曰令以我不复见马耶桀曰圣体不安日夜忧惧意诚不在马言未毕泪数行下上以为忠臣也○今案汉书九十七上毕泪作卒泣无臣也二字陈俞本亦无臣也二字及言未毕三字】 刘训兵据门 【东观汉记刘训传云训字平叔拜车府令其夏东周郡国相惊有贼转至京师吏民惊皆奔城郭上训即夜诣省欲令将禁兵据门以御之○今案俞本及聚珍本姚辑本东观记无字平叔三字郭下无上字其夏作时字禁作近陈本郭上句下脱训字余与俞同】 徐匡执法守正 【又云吴良传云永平中车驾出信阳侯阴就于车骑突卤簿车府令齐国徐匡钩就车收奴送狱诏书遣匡自系吴良上书言信阳侯骄慢无人臣礼匡执法守正而下狱臣恐攻化由是堕矣于是诏出匡左迁即丘长○王石华校出上补近字今案石华从陈俞本也但陈俞本已改引范书则非旧钞面目矣考御览二百三十引东观记亦无近字与旧钞合又脱收奴二字堕作隳聚珍本姚辑本吴良传皆脱此条】 

　　○武库令三十九 

　　金吾属官有武库令 【汉书百官公卿表云金吾属官有武库令○今案见汉书卷十九上】 铜印墨绶朝服武冠 【晋百官志注云武库令铜印墨绶朝服武冠官品第七俸月二十斛○今案陈俞本无注字俸月作月俸】 主兵器 【续汉书百官志云武库令六百石主兵器也○今案见续汉百官志四】 职闲无事 【汉书杜钦传云钦为武库令职闲无事钦所好也○今案见汉书卷六十】 车驾出先駈 【汉官仪云静室令式道候秦官也静宫令车驾出在前先駈静清所徼车逆日以示重慎也○今案平津辑本据旧钞引同陈俞本脱静室九字车逆日三字又陈本宫令作官俴俞本作令官皆误】 车驾出持麾 【汉官仪云式道左右凡三惟车驾出迎式道持麾王宫行之乃开○今案平津馆辑本据旧钞引开作闭又附注云续汉志注引汉官仪作本有式道左右中候三人六百石车驾出掌在前清道还持麾至宫门宫门乃开云云此书钞所引多讹当依彼订陈俞本已改引百官志补注】 

　　○市令四 

　　内史属官有长安市令 【汉书百官公卿表云内史属官有长安市令禀牺令○今案见汉书十九上】 祭遵奉法 【东观汉记云祭遵从征河北为军市令舍中儿犯法遵格杀之上怒命收遵时主簿谏曰今遵奉法不避是教令敷行也上乃亲贳之以为剌奸将军○今案御览二百三十二引簿下有陈副二字无亲字敷字余同聚珍本东观记卷九贳作贷余与御览同姚辑本脱从征句脱遵格二字敷作所余与御览同陈本亦敷作所】 元儒知人 【王隐晋书石苞传云苞买铁邺市市沛国赵元儒名知人见而异之便与结交叹作贩贩见而作见苞雅作远御览八百十三引王隐书而作苞无名知句及叹其以下】 

　　北堂书钞卷第五十五 

　　●北堂书钞卷第五十六　　　　设官部八 

　　隋秘书郎虞世南撰 
　　南海孔广陶校注 
　　大夫惣四十一　　　　　左右光禄大夫四十二 
　　太中大夫四十三　　　　谏议大夫四十四 
　　议郎四十五　　　　　　童子郎四十六 
　　士四十七　　　　　　　□□四十八 
　　□□四十九 

　　○大夫惣四十一 

　　为■〈觔〉脉臣 【六韬云二十七大夫者为■〈觔〉脉之臣○今案陈俞本作觔脉平津馆辑本作筋脉】 为帝者佐 【春秋汉含孳少微之北大夫位焉为帝者佐○今案古微书十二引汉含孳佐下接以主纲纪句】 主纲纪 【春秋汉含孳云少微之北大夫位焉以主纲纪○今案详上条】 法山陵 【又云二十七大夫法山陵○今案范书刘盆子传注引汉含孳同亦见本钞五十卷三公篇】 毗亮九卿 【汉官仪云天子二十七大夫职在言义毗亮九卿无员多至数十人○今案本钞下文引言义作言议员下有数字余同平津馆辑本亦作议】 职参九卿 【帝王世纪云大夫者所以参九卿也○今案陈俞本同】 掌论议 【汉书百官公卿表云大夫秦官也掌论议有太中大夫谏大夫皆无员多至数十人○今案汉书十九上太下有大夫二字】 掌应对 【续汉书百官志云凡大夫无员数掌应对无常事唯诏命所使○今案见续汉百官志二】 一国之高 【文子云取一国之高以为二十七大夫也○今案俞本同陈本二十作廿字守山阁本文子上礼篇取作故铁华馆影宋本文子亦作故余与原钞同】 四方则之 【汉官解故云光禄太中谏议大夫揖让羣卿四方则之○今案续汉志补注引汉官解诂光禄太中谏议三等外尚有中散一等本钞下文引亦是四等平津馆辑本采书钞北条改太中为大夫是只得光禄谏议二等系沿陈本之误】 登高能赋 【毛苌诗传云建邦能命龟田能施命作器能铭使能造命登高能赋师旅能誓山川能说丧纪能诔祭祀能语君子能此九者可谓有德者可以为大夫也○今案墉风定之方中传大夫上有卿字余同俞本器上脱作字铭误诏德者作德音陈本改汉官仪】 通于人事 【说苑云大夫者出入与民同众取去与民同科通于人事○王石华校照陈本科改利今案近本说苑臣术篇亦科作利】 进贤建能 【白虎通云大夫为言扶也故传云进贤建能者大夫也○今案白虎通爵篇扶也作大扶进人者也建作达者作谓之陈本已照改】 温故知新 【汉官解故云正帝以中大夫为光禄大夫于古礼为天子之下大夫视列侯之上卿光禄大夫太中议谏大夫温故知新率由旧章与参国体稽合同异皆能分明古今辨章旧闻○今案陈俞本大夫上无下字列侯作列国温上有皆能二字又陈本脱率由句及分明二句考续汉志补注引解诂上卿句以上而于古数句则又是世祖中兴事又类聚四十九御览二百四十三亦引温故二句分明二句】 讲论五始 【按公羊传云五始者元年春王正月公即位者气之始春者四时之始王者受命之始正月者政教之始公即位者一国之始也○王石华校云讲论五始四字应大写已照改今案公羊隐元年传文稍异惟何注有受命政教三句考汉书王褎传师古注有元者气之始五句盖引用古公羊家之说亦见玉海卷四十俞本仍窜乱】 才知深美 【汉官仪曰登高能作赋可以为大夫感物造端才知深美可与国事故举为列大夫古者诸侯卿大夫交接邻国以微言相感当揖让时必称诗以喻其志别贤不肖而观盛衰焉○今案陈俞本删登高二句余同平津馆辑本据书钞引有登高二句惟称诗误称时】 职在言议 【汉官仪云天子二十七大夫职在言议毗亮九卿无员数多至数十人○今案详本篇上文】 言法于世事在于仁 【说苑云大夫者行犹舆绳不伤于言言足法于世不害于身通于关梁实于府库如此者举以为大夫事常在于仁也○今案陈俞本舆作举法作达无足字近本说苑臣术篇亦作举绳言足法三字作言之二字】 大夫之后不可徒行 【论语先进云颜渊死颜路请子之车孔子曰以吾从大夫之后不可徒行也○今案陈本无注】 大夫致仕赐之几杖 【礼记曲礼云大夫七十而致仕若不得谢则必赐之几杖行役以妇人适四方乘安车自称曰老夫于其国则名越国而问焉必告之以其制○今案曲礼名上有称字陈本已照增】 

　　○左右光禄大夫四十二 

　　荀勖以左光禄开府 【王隐晋书荀朂传云朂字公鲁为光禄大夫仪同三司开府辟召时诸州郡大水勖陈宜立都水使者门下启通事令史伊羡赵威为舍人对掌文法诏以问朂朂云增文法之职适恐耗扰阁臣窃谓不可听之也○王石华校群改辟大夫改大水今案亦见今晋书三十九无左字余同陈本脱听之也三字】 刘寔以右光禄开府 【王晋书刘寔字子真以右光禄大夫仪同三司开府辟召○今案亦见今晋书四十一无辟召二字陈本照删非也】 武陔朝论归美 【晋诸公赞云武陔迁为右光禄开府公以身率职朝论归美○今案俞本同陈本脱以字】 贺循儒者为荣 【晋中兴书会稽贺录云循字彦先拜左光禄大夫仪同三司帝亲临轩循病虽口不能言而犹指麾迎服章车驾亲临执手垂泪太子往还皆拜儒者以为荣○今案御览二百四十三引中兴书先作士左光作右光无仪同以下陈俞本仪上有开府二字迎服章作左右推去章服六字垂作流】 入朝不趋 【晋诸公赞云扶风王入朝恒不迁世祖以至亲晚乃叙用惠帝即位为光禄大夫秩比三司开府辟士剑履上殿入朝不趋○今案陈俞本脱入字大夫二字又陈本脱恒不十六字开府四字俞本脱恒不八字惠帝四字开府句作不开辟士】 太官致膳 【晋中兴书云琅邪颜含拜右光禄大夫赐床帐被褥太官四时致膳固辞不受于时王道帝师名位隆重羣僚宜为降礼冯怀以问于含含曰王公虽尊理无偏敬降礼之言或是诸君事宜鄙人老矣不识时务者也○今案亦见今晋书八十八羣僚作百僚虽尊作虽重于时下有论者以三字冯上有太常二字陈俞本已照改仍冒称晋中兴书何也】 秩二千石 【汉书贡禹传云禹字少翁为光禄大夫领尚书秩二千石禄赐愈多家以益尊自念终无以报厚德日夜惭愧而己○今案汉书七十二尊作富余同陈本脱益尊句】 银章青绶 【晋百官表注云光禄大夫银章青绶五时进贤两梁冠佩水苍玉官品第二俸月三十五斛○今案陈本同亦见今晋书廿四职官志第二作第三俸月句作俸日三斛余同】 献可替否赞扬德化 【晋百官表注云光禄大夫右官也诗云三事大夫莫肯夙夜职掌言议献可替否赞扬德化者也○今案类聚四十九引晋百官表注肯作不议下有毗亮论道句陈本脱古字余从类聚】 存问耆老延登贤俊 【续汉书百官志云光禄大夫掌吊襚祠赠及护丧事立嗣王也○今案续汉百官志二掌吊以下作凡诸国嗣之丧则掌吊无标目二句疑分二条陈本脱光禄以下】 出则奉车 【汉书霍光字子孟为光禄大夫出则奉车入侍左右出入禁门二十余年小心谨慎未尝有过甚见亲信○今案汉书六十八门作阎陈俞本已照写】 出则骖乘 【汉书金日磾字公叔为光禄大夫日磾既亲近未尝有失上甚爱之赏赐累千金出则骖乘侍左右○今案汉书六十八公作翁余同陈俞本皆删字公叔三字】 出入庐儿传呼 【汉书云杜陵王仲翁霍光以为光禄大夫仲翁出入从苍头庐儿传呼甚宠○今案见汉书七十八萧望之传】 致仕门施行马 【魏志云黄初四年杨彪为光禄大夫诏给吏卒门施行马晋纪云致仕多逊位者给床帐簟蓐赐钱二十万给吏卒门施行马○今案陈本簟蓐作褥席余同俞本但存晋纪一条考黄初四句见魏志文帝纪裴注引续汉书非陈志正文也晋纪以下亦见御览二百四十三引王隐晋书刘毅以光禄大夫致仕门施行马赐钱百三十万亦可借证本钞且有光禄句与本钞篇目相合】 次丞相亚九卿 【汉书谷永为光禄大夫秩中二千石位次丞相蜀志谯周字允南迁光禄大夫秩中二千石位亚九卿○今案近本汉书谷永传但有为光禄大夫匀谯周以下见蜀志卷十二本钞下叶亦引】 谷永才能征拜 【汉书谷永字子云待诏公交车为上策既为大将军王凤所说才能最高由是擢为光禄大夫永奏书谢凤曰永斗筲之材质薄学朽无一日之雅左右之介将军说其任言擢之皂衣之吏厕之争臣之末○王石华校早改皂今案汉书八十五谷永传才能作能实余同】 陈宫文武擢拜 【会稽典录云上见天下郡郎制曰文武左右陈宫乃正中立上问此何郡郎不从行诏对曰有文石武未知所如又问何施答曰文为颜氏春秋武为孙吴兵法上擢拜大夫○今案陈俞本脱不从句】 晁错亮第乃迁 【汉书晁错对策当错有百余人惟错为高第乃迁中大夫谨按汉武改中大夫为光禄大夫○今案见汉书四十九陈本脱谨案以下】 周堪领尚书 【汉书周堪为河东太守诏曰先帝贤之命而傅朕出而试之三老官属咏诵其美使者过郡靡人不称今征堪为光禄大夫秩中二千石领尚书事○今案汉书三十六刘向传诵作颂余同】 邓晨监诸将 【黄峤汉书云邓晨字伟卿拜光禄大夫数燕见说故旧平生为欢晨从容谓上曰仆竟辨之上大笑使持节监诸将汝南从幸度淮因领九江兵○今案姚辑汪辑本华书脱亦见范书四十五诸将汝南作贾复等三字度淮作寿春因领作留镇无兵字余同陈本已改注范书】 常惠勤劳 【汉书常惠使匈奴并见枸十余年昭帝时乃还嘉其勤劳拜为光禄大夫○今案见汉书七十】 樊宏谦卑 【华峤汉书云樊宏字靡卿为光禄大夫位特进宏为人性嗛卑畏慎不求苟得○今案陈本姚辑本汪辑本华书无性字得作进】 鲁芝清约 【晋录云光禄大夫鲁芝清约俭啬耆艾不渝赐绢三百疋乃命不令虏希谢可特免也○今案乃命以下有讹脱陈俞本因删去又陈本脱耆艾句】 倪宽语经 【汉书倪宽以侍御史见上语经学从问尚书擢为中大夫○今案见汉书五十八】 房凤明经 【汉书王根荐房凤明经通达擢为光禄大夫○今案见汉书八十八】 蔡义说诗 【汉书蔡义传召见义说诗甚悦之擢为光禄大夫给事中迁御史大夫○今案见汉书六十六】 荀邃善论 【荀氏家传云邃字道明性清靖善谈论迁光禄大夫○今案陈本脱性清三字俞本清作雅余同御览二百四十三引荀氏家传邃作闿靖作静余同】 论辨便宜大臣数屈 【汉书严助举贤良策武帝善之擢为中大夫令助与大臣辨论国家便宜大臣数屈尤亲幸焉○今案见汉书六十四上】 时访大义据经以对 【蜀志谯周字允南迁光禄大夫位亚九卿虽不与政事以儒行见礼时访大义辄据经以对而后生好事者亦咨问所疑焉○今案见蜀志十二谯周传义作议余同陈本亦作议卿误列又于段末附案语云本传不载谬极今本传明明有何谓不载耶】 主父言世务 【汉书主父偃上书言世务书奏召见拜中大夫一岁四迁按汉武帝改中大夫为光禄大夫○今案汉书六十四上一岁作岁中按汉以下是永兴引申语】 吾丘对宝鼎 【汉书吾丘寿王传云寿王字子赣为光禄大夫汾阴得宝鼎羣臣皆上寿贺曰阶下得周鼎寿王独曰非周鼎上曰朕得周鼎寿王独以为非何也寿王对曰汉家自高祖继周亦昭德行布恩施惠至于陛下功德愈盛天端并至天祚有德而宝鼎自出此乃汉宝非周宝也○今案见汉书六十四上】 言楚辞武甚悦 【汉书朱买臣传云买臣字子翁严助荐之召见诵春秋言楚辞武帝甚悦拜中大夫谨按汉帝改中大夫为光禄大夫○今案见汉书六十四上谨按以下是永兴引申语】 举贤良武帝善之 【汉书金日殚字公叔拜光禄大夫日殚既亲近未尝有过先上信爱之赏赐累千金○王石华校云此系前出则骖乘条注与举贤良无涉从陈本引董仲舒事为得今案陈俞本皆注汉书董仲舒是也考汉书六十八日殚拜光禄大夫系在武帝时但无举贤良事耳】 灌婴数力战 【汉书灌婴数力战拜为中大夫谨按汉帝改中大夫为光禄大夫○今案见汉书四十一谨按以下是永兴引申语陈本删谨按二句】 王延世河决塞堤 【汉书王延世成帝初河决遣延世塞堤三十日堤成上曰长于计策功费约省用力日寡其以延世为光禄大夫秩二千石赐关内侯黄金百斤○今案汉书廿九沟洫志作三十六日河堤成余同陈本已照改 【徐自为五原筑障】 汉书匈奴传云大初四年使光禄大夫徐自为出五原塞千余里筑列亭障至卢朐也○今案汉书九十四上千余十二字作数百里远者千里筑城障列亭至卢朐陈本已照改】 长公当舆前谏 【汉书夏侯胜字长公为光禄大夫昌邑王数出胜当乘舆前谏曰天久阴而不雨臣下必有谋上者陛下出欲何之王怒谓为妖言缚以属吏○今案汉书七十五妖作祅】 子横当车断鞅 【汝南先贤传郭宪字子横上欲到三辅谏曰天下初定车驾未可巡行宪当车拔刀以断鞅上不止到宏农兵起颍川上曰悔不用大夫言是乃还也○今案说郛本汝南先贤传上欲五字作车驾西征隗嚣巡行作以动止作从到宏农作遂上陇大夫作光禄无是乃句陈本已改范书俞本巡下有遂字颍误类无是乃句于上曰句上补乃还二字余同旧钞】 汲黯数切谏 【汉书汲黯字长孺为中大夫以数切谏不得久留内迁东海太守○今案见汉书五十】 张湛数正谏 【东观汉记张湛字子孝为光禄大夫数正谏威仪不如法度者湛常乘白马上有异政辄言白马生且复谏矣○今案聚珍本东观记十三上作帝姚辑本上作光武陈本脱威仪以下】 樊英委荣为光禄大夫 【樊英别传云诏曰英委荣辞禄不降其节志不可辱今以英为光禄大夫常以八月存高年致牛一头酒三斛刘也○王石华校将下条标目毅字移置刘字之下抑知刘字已是从下窜入者可谓误而益误矣今案类聚四十九御览二百四十三引英别传无可辱句及存高年三字】 刘毅告老为光禄大夫○ 【今案旧钞刘字误窜上文注中又脱去注文且误连下条今移正又考御览二百四十三引王隐晋书有此文陈俞本删此条】 □□□□ 【魏志常林字伯槐时论以林节操清峻欲致之公辅而林遂称疾笃拜光禄大夫○今案见魏志廿三常林传】 卞壸乞解拜光禄大夫 【臧荣绪晋书卞壶字望之患面创累乞解职拜光禄大夫○今案亦见晋书七十同陈俞本已改注今晋书又俞本壶改壶】 

　　○太中大夫四十三 

　　朝贺待以师礼 【谢汉书陈嚣字子公拜太中大夫年七十每朝贺帝待以师傅之礼赐几杖入朝不趋赞事不名以病乞骸骨以大夫位终○今案俞本姚辑本同姚辑本谢书太作大余亦同陈本脱病乞二句】 致仕秩与卿同 【王晋书华表字子伟名自退静上表乞致仕诏以为太中大夫门施行马秩与卿同○今案俞本脱名自四字上表句作以老病乞骸骨余同亦见今晋书四十四子伟作伟容名自作清澹秩作禄赐陈本已改今晋书】 田豫食卿禄 【魏书田豫乞逊位太傅司马宣王以豫克壮书谕未听豫答曰年过七十而以尸位譬犹钟鸣漏尽而夜行不休是罪也遂固称疾笃拜太中大夫食卿禄○今案亦见魏志廿六克作克谕作喻尸作居罪下有人字陈俞本已照改而仍?称王沈魏书失之矣】 袁奥从卿列 【晋录云太中大夫新蔡男袁奥志高表行所宜优异可从九卿崇重之例给使四人○王石华校宜改谊谬甚今案俞本同陈本志高八字作行谊优异】 数存问 【东观汉记张湛为太中大夫病中居东门候舍故时人号为东门君也天子数存问赏赐○今案陈本及聚珍本中居作居中为东作中东天子作帝俞本亦作帝余与旧钞同姚辑本东观记脱天子二字余与原钞悉同】 数引见 【又东观记云张纯字伯仁为太中大夫在朝廷累世明习故事建武初定旧典多缺每有疑义辄以访问以断是非一日或数四引见○今案俞本及聚珍本东观记无廷字以断句作多所正定又俞本初下无定字聚珍本建武句作时字姚辑本作建武初余与聚珍本同陈本已改范书】 文帝说贾谊 【汉书贾谊年二十余最为少每诏合□下诸老先生所未能言谊言之人人各如其意诸生于是乃以为能文帝悦一岁中超迁至太中大夫○今案汉书四十八其意下有所出二字余同陈俞本已照增又悦下脱一字而岁中二字又改置超迁】 朝廷访郑典 【续汉书云郑兴为太中大夫数上便宜多见用朝廷每有大议辄访焉其论说依经守正众莫能屈也○今案姚辑汪辑本续汉书同陈俞本大误文】 召见宣室对政得失 【汉书王嘉字公仲为长陵尉召见宣室对政事得失超迁太中大夫○今案见汉书八十六】 征诣明堂问治乱事 【汉书云武帝以安车征申公时公年八十余对曰为治不至多言顾力行何如耳上方好文辞见申公对默然然已招致以为太中大夫○今案近本汉书八十八不至作不在陈本已照改王氏读书杂志据此旧钞至字及御览一百十五引以正今本汉书之误】 说诗高祖之前 【汉书陆贾为太中大夫时时前说诗书高帝骂之曰乃公居马上得之安事诗书贾曰居马上得之安可以马上治之乎且汤武逆取而顺守之文武并用常久之策也○今案汉书四十三策作术陈俞本已照改】 劝讲华光之内 【续汉书刘宽字太饶拜太中大夫劝讲华光之内○今案姚辑汪辑本续汉书脱此条惟汪本刘宽传太饶作文饶陈俞本已改范书劝作侍】 赐床帷 【臧荣绪晋书爰郡字文伯年老年骸骨诏听如所请上拜太中大夫赐钱三十万床帷荐蓐禄赐与卿同遣殿中医给药也○今案陈俞本所下无请字蓐作褥又陈本脱殿中句俞本医作侍】 赐安车 【傅子云魏明帝以管宁为太中大夫赐朝服一具衣一袭被一领安稳犊车一乘○今案俞本同陈本改魏志非也严辑本傅子脱太中二字朝服但空二格惟傅节子辑傅氏家书与旧钞同】 官名兴礼 【汉书贾谊以博士超迁一岁中至太中大夫谊奏汉兴二十余年天下和洽宜当改正朔易制度定官名兴礼乐乃草具其仪法○今案见汉书四十八陈本脱易字】 行风俗多所举称 【汉书盖宽饶字次公为太中大夫使行风俗多所称举贬黜奉使称意○今案见汉书七十七】 在朝廷数上便宜 【续汉书梁统字仲寍拜太中大夫在朝廷数上便宜言法令既轻宜遵旧典○今案姚辑本续汉书同汪辑本上作陈言作以为余亦同】 使南越尉佗称臣 【汉书陆贾使南越拜尉佗为南越王令称臣以功拜太中大夫○今案见汉书四十三】 会东郡盗贼请降 【续汉书耿纯字伯山拜太中大夫威信着于卫地东郡盗贼起与大兵会东郡闻纯入界盗贼皆诣纯诣降大兵不战而还○今案东观记姚辑本威信句在太中句上无郡盗句汪辑续汉书亦句法筅后少异然与原钞悉同】 桥玄谦俭下士 【张璠汉记云桥玄字公祖谦俭下士不以王爵私亲拜太中大夫及卒家无余业当世知其名称为忠臣○今案姚辑汪辑本张璠汉记无余作贫乏产知其名作以此二字余同陈俞本多删改】 韩暨志节高洁 【魏志韩暨传明帝诏曰太中大夫韩暨澡身浴德志节高洁年踰八十守道弥固○今案见魏志二十四】 曼倩敖弄公卿 【汉书东方朔字曼倩为太中大夫给事中观察颜色直言切谏上常用之自公卿在位朔皆敖弄无所为屈上以朔口谐词给好作问之尝醉殿中小遗殿上劾不敬有诏免为庶人○今案见汉书六十五陈本脱尝醉以下】 文举爱才乐酒 【张璠汉记云孔融字文举拜太中大夫虽居冢失势其宾客日满其门爱才乐酒常叹曰坐上客常满罇中酒不空吾无忧矣○今案俞本宾上无其字陈本虽居句作及退闲职类聚二十六引乐酒作乐土叹曰上有若不足每四字上客作上宾姚辑汪辑张璠汉记与类聚同】 鲁?道艺深明 【续汉书鲁?字叔陵迁中散大夫贾逵荐?道艺深明时见用复与黄散大夫数事上善?罢朝时赐冠帻履衣袜各一袭○今案陈俞本及姚辑本续汉书皆误平姚氏又附注云平即东观记鲁丕岂丕亦名平耶谨按姚说误也丕古作?与平相似故转写易讹耳汪辑本不悞惟时作宜履衣作衣履脱袜各四字】 嵇康风姿清秀 【臧荣绪晋书嵇康字叔夜风姿清秀高爽任真与宗室婚赐拜中散大夫○今案俞本宗上有魏字无赐字陈本已改今晋书见四十九卷】 

　　○谏议大夫四十四 

　　古之下大夫 【汉官解故云世祖中兴谏议大夫太中大夫中散大夫光禄大夫此四等于古皆为天子下大夫也○今案陈本平津本故作诂又陈本等上脱四字】 大夫最高大 【韦曜辨释名云太中大夫在中最为高大者也○今案御览二百四十三引辨释名脱为字者字余同陈本太中误太史】 何武贤良征 【汉书何武字君公王音举武贤良方正征拜为谏议大夫○今案汉书八十六无议字陈本已照删】 孔光经学举 【汉书汉光以经学举拜为谏议大夫○今案见汉书八十一】 虞承不挠 【谢汉书虞承字叔郎拜谏议大夫雅性忠蹇在朝堂敢犯颜谏争终不曲挠散俸禄赈给诸生○今案初学记十二御览二百二十三引谢书郎作明无敢字俸字蹇作謇汪辑本有俸字余与初学记同陈本脱字叔郎三字余亦与初学记同】 周举高亮 【续汉书吉举字宣光梁商表为从事中郎商疾甚帝问遗言对曰臣从事中郎周举清慎高亮不可不任拜谏议大夫○今案御览二百二十三引及汪辑本续汉书脱不拜三字姚辑本脱不不任拜四字更不成句矣陈本已照御览改】 言得失 【汉书王吉字子阳迁谏议大夫是时宫室车服甚盛外戚贵宠吉上疏数言得失上以其言逆耳不甚宠异也吉遂谢病归琅琊○今案汉书七十二逆耳作迂阔陈本已照改本钞下文引亦作迂阔】 陈谠言 【谢汉书陈翻字君成转谏议大夫天性谅直数陈谠言武帝嘉之○今案初学记十二御览二百二十二引陈翻作傅翻陈本及姚辑本汪辑本谢书亦作傅余同】 陈宣明洛水必不入 【楚国先贤传云陈宣字子兴拜谏议大夫建武十年洛水溢出造孟津城门校欲筑塞之宣曰昔周公卜洛以安宗庙为万世基尽不入城门今数为灾异人主之过不可解塞之无益昔王尊尚修己以祠灾异岂况朝廷中兴之主水必不人言绝而水退也○今案陈俞本脱造孟津二字祠作穰岂况八字作况朝廷乎水必上有固知二字又陈本脱字子兴三字尽作盖】 陈禅谏人不宜设 【谢后汉书陈禅宇纪山拜谏议大夫永寍中西南夷掸国献幻人士火自支解易牛马头于元日作之帝共观之禅独离席举手谏曰昔齐作侏儒之乐仲尼鄙之帝王之廷不宜设夷狄之技尚书陈忠劾奏禅曰昔西夷之乐陈于门今掸国万里贡献非郑声淫女之比诏左转为玄菟都尉○今案陈俞本及姚辑汪辑本谢书中作元年元日作元会观作视鄙作诛淫女作佞人都尉作障尉余同】 天子纳其善言 【汉书贡禹传云禹字少翁元帝征禹为谏议大夫数虚己问政事是时年岁不登禹奏曰宫室制度从其俭者天子纳其善言○王石华校照陈本者改省误矣今案汉书七十二仍作俭者又纳其善言作纳善其忠】 好事从其游学 【汉书扬雄字子云以耆老久次转为大夫家贫嗜酒人希至其门时有好事者载酒从其游学○今案见汉书八十七下】 谦逊接人 【汉书韦玄成字少翁以父任为郎少好学修父业尤谦逊又家贫者益加敬田是名誉日博以明经擢为谏议大夫○今案汉书本传家贫作贫贱博作广陈本已照改本钞改博者永兴避隋炀帝讳也】 质朴守正 【汉书夏侯胜字长公为谏议大夫给事中胜为人质朴守正简易无威仪见时谓上为君误相字于前上亦以是亲信之○今案见汉书七十五陈本脱见时以下】 乘车出关 【东观汉记郭丹字少卿从师长安买符入函谷关乃慨然而叹曰丹不乘使者车不出此关既至京师尝为都讲更始二年为谏议大夫持节使归南阳自去家十有三年果乘高车出关○王石华校改尝为常非是今案初学记十二御览二百二十三引及陈本节下无使字聚珍本东观记三作二余同姚辑本与原钞悉同】 安集关西 【华后汉书郑兴更始立拜谏议大夫使安集关西○今案俞本及姚辑本汪辑本华书同陈本删华字】 从游为歌 【汉书王褎字子渊为谏议大夫褎从游所幸之宫馆辄为歌颂议者以为淫靡不急○今案见汉书六十四下】 召入作赋 【华阳国志云李尤字伯仁贾逵荐尤有杨雄之才明帝召入作东观辟雍德阳诸观赋铭拜谏议大夫○今案陈本仁误任廖刻顾校影宋足本华阳志卷十中仍脱入字议字】 人希至门 【汉书扬雄字子云为谏议大夫家贫嗜酒人希至其门○今案见汉书八十七下】 寄止灵台 【三辅决录云第五颉字子陵为谏议大夫洛阳无主人乡里无田宅寄止灵台中或十日一炊○今案说郛本决录同初学记十二及陈本一炊作不炊二酉丛书辑本决录据陈本引】 王吉病归 【汉书王吉字子阳迁为谏议大夫时宣帝颇修武帝故事吉上疏言得失上以其言迂阔不甚宠异吉遂谢病归琅琊○今案见汉书七十二】 江革告归 【谢汉书江革字次伯转谏议大夫赐告归天子思革笃行诏曰革前以病归今起居何如使义以见谷千斛赐巨孝常以八月长□存问致羊酒以终厥身○今案姚辑本谢书笃行作至□长吏作长史汪辑本亦作至余同陈本照改至】 系掖庭狱 【汉书云刘□以美方□为谏议大夫会成帝欸立赵婕好为皇后辅上疏谏曰腐木不可为柱臣得以同姓拔擢尸禄不诚污辱谏争之官不敢不尽死书奏以辅系掖庭秘狱○今案汉书七十七大夫上无议字诚作忠陈本已照改考旧钞改诚者永兴避隋高祖之父讳也】 系北寺狱 【袁崧汉书云刘陶字子奇拜为谏议大夫灵帝世陶上疏言乱皆由于宦官诏收系黄门北寺狱陶闭气而死○今案姚辑汪辑本袁书拜下无为字无灵帝世三字上疏作疏陈余同陈本已改范书】 

　　○议郎四十五
  </div>
  <div class="pagination">
   <a href="北堂书钞_page9.html">
    上一页
   </a>
   <span>
    ...
   </span>
   <a href="北堂书钞_page5.html">
    5
   </a>
   <a href="北堂书钞_page6.html">
    6
   </a>
   <a href="北堂书钞_page7.html">
    7
   </a>
   <a href="北堂书钞_page8.html">
    8
   </a>
   <a href="北堂书钞_page9.html">
    9
   </a>
   <span class="current-page">
    10
   </span>
   <a href="北堂书钞_page11.html">
    11
   </a>
   <a href="北堂书钞_page12.html">
    12
   </a>
   <a href="北堂书钞_page13.html">
    13
   </a>
   <a href="北堂书钞_page14.html">
    14
   </a>
   <a href="北堂书钞_page15.html">
    15
   </a>
   <span>
    ...
   </span>
   <a href="北堂书钞_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
