<!DOCTYPE html>
<html>
<head>
    <meta charset="UTF-8">
    <title>册府元龟 - 第 446 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 446 页/共 736 页</h1>
    <div class="content">    中宗神龙元年李峤韦嗣立同居选部多引用权势求取声望因请置员外官一千馀员繇是侥亻幸者趋进其员外官悉恃形势与正官争事百司纷竞至有相殴击者及峤复入相乃深悟其失。又见朝野喧议乃上疏曰：自宝命中兴鸿恩溥及唯以爵赏为惠不择才能任官授级加阶朝廷多改正阙不足加以员外非复求贤助理多是为人择官接武随肩填曹溢府无益政化虚请俸禄在京则府库之殚竭在外则黎庶被其侵渔伏愿徵惜班荣稍减除授使匪服之议不兴於圣朝能官之谣复光於曩载疏奏上乃诏减员外官不令务也。
    ●卷六百三十
    ○铨选部　条制第二
    唐玄宗开元二年三月敕诸色出身人铨试讫应常选者常年色各为一甲团奏给告牒过百人以上分不满五人附入甲其月二十八日敕繁剧司阙官有灼然要籍者听牒选司於应得官人内据材用资历相当者先补拟。
    五月诏曰：今岁诸州多非善轨爰及京师每劳转运员外等官人数倍广禄俸之辈何以克周诸色员外试简校官除皇亲诸亲及五品以上并战阵要籍内侍省以外一切扌停至冬放选量状迹书判与正员外官其未经考者先与处分仍不拘选格听集自今以後除战功以外非别敕不得辄注拟员外等官十一月诏曰：新丰县官及温泉监官经两度祗承者与一中上考。
    三年正月五日敕内外官考未满所司预补替名守阙特宜禁断纵後有阙所繇不得令上。
    六月八日敕吏部铨委任尤重比虽守职务在循常既限之以选劳或失之於求士宜选日用擢一二十人不须限以资次。
    四年四月诏曰：选人既多比铨注过谢了皆不及考遂使每一年选即虚破一年阙在於公私俱不利便自今以後官人初上年宜听通计年以来满二百日者许其成考仍准零考例至来年考时并校永为常式。
    六月十九日敕六品以下官令所司补授其员外郎御史并馀供奉宜进名敕授。
    七月敕如闻黔州管内州县官员多阙吏部补人多不肯去成官官以後或假解或从正考满得资更别参选自馀管蛮僚州大率亦皆如此宜令所司於诸色选人内即召补并驰驿发遣至州令都府勘到日申所司如迟违牒管内都督御史六十日追毁告身更不须与官。
    九月十二日敕诸色选人纳纸保候五日内其保识官各加当司具名品并所在人州贯头御都为一牒报选司。若有伪滥先用阙然後准式处分。
    十二月诏曰：比来两畿县令经一两考即改其行苟。且罕在政要百姓弊於迎送典吏因而隐欺自今以後皆令四考满满日听依京官例选仍不得取续於前劳。
    六年二月诏曰：我国家敦朴质断浮艳礼乐诗书是宏文德绮罗珠翠深格弊风必使情见於词不用言深於行比来选人试判举人对策剖析案牍敷陈奏议多不切事宜广张华饰何大雅之不足而小能之是自今以後不得更然。
    八月诏曰：明经进阶虽著於甲令儒道敦俗宜申於旧章其选人有能仕优则学所业不废者当在甄收以示劝奖其能旧经外更业者准初出身例加阶是月敕岭南及黔中参选人曹如文解每限五月三十日到省八月三十日内简勘使了选使及选人限十月三十日到选所正月三十日内铨注使毕其岭南选补使宜移桂州安置。
    九月二十七日敕应南州每府同一解岭北州及黔府管内州每州同一解各令所管勘责出身繇历选数考课优劳等级作簿书先申省省司勘应选人曹名考等一事以上明造历予选使与本司对勘定讫便结阶定品署印牒付选使其每至选时皆须先定所拟官使司团奏後所司理覆同但凭进画应给签告所司为写限使奏敕到六十日内写了差专使送付黔桂等州州司送本州府分付。
    九年十月敕如闻朝官子弟未曾经历即坐要司及京畿并州县理人官或侍郎受财遨游怠惰或恣行决罚妄作奸非刑宪不可偏矜父兄莫能训导苟舀於法良轸於怀宜令本司及州府长官按实验察有此色并少年未谙时事可移与闲慢官。
    十一年四月十五日敕要官儿子少年未经事者不得作县官亲民。
    十二年三月诏曰：文武选人十月下解既逼铨注勘简难周不能自亲并委猾吏恣成奸滥为蠹尤深自今以後兵吏两司专定员外两人判南曹事每年选毕起五月一日所是文状即预勘责关简判南曹官亲自就覆每包攒作簿书对本司长官连署印记不得委其胥吏勘责毕各具人数奏闻其判南曹官所司郎进名朕自简择以陈希烈席豫判吏部南曹刘同升源复判兵部南曹。
    其年太子左庶子吴兢上表谏曰：臣闻易称君子思不出其位言各止其所不侵官也。此实百王准的伏见敕旨敕刑部尚书韦抗等十人分掌吏部铨选及试判将毕遽召入禁中决定虽有吏部尚书及侍郎皆不得参其事议者皆以陛下曲受谗言不信於有司。然则居上临人之道经邦纬俗之规必在推诚方能感物抑。又闻欲用天下之智力者莫。若使天下信之也。故汉光武置赤心於人腹良有旨哉！昔魏明帝尝卒至尚书省尚书令陈矫跪问曰：陛下欲何之帝曰：欲按下省司文簿矫曰：此自臣之职分非陛下所宜临。若臣不称职则宜就黜退陛下宜即还宫帝惭回车而反。又陈平邴吉者汉家之宰相耳尚不对钱之数不问斗死之人故知自天子至于卿士守其职分而不可辄有侵越也。况我大唐万乘之君卓绝千古之上岂得下行选曹之事顿取怪於朝野乎！凡是选人书判并请委之有司仍停此十铨分选依旧以三铨为定。
    十四年十一月二十五日敕比来所拟注官多不慎择，或以资授或未才宜令吏部每年先於选人内精加简试灼然明闲法理者留拟其评事以上仍令大理长官相加简择并不得授非其人。
    十五年九月敕今年吏部选人宜依例糊名试判临时考等第奏闻。
    十六年五月十日敕诸蕃应授内外文武官及留宿卫长上者共为一甲其放还蕃者别为一甲仍具形状年几同为一奏。
    十七年三月制曰：边远判官多有老弱宜令吏部每年於选人内拣择︹堪边任者随阙补受秩满量减三两选与留仍加优奖。
    是日制曰：诸州都督刺史上佐等官员阙非安稳者所授官在任经一考以上宜量与改转。
    十八年四月侍中裴光庭以选人既广常限或有出身二十馀年而不获禄者复作循资格定为限域凡官罢满以。若干选而集各有差等卑官多选高官少迁贤愚一贯必合乎！格者乃得铨授自下上限年蹑级不得逾越久淹不收者皆荷之谓之圣书虽小有常规而求材之方失矣。（此起於後魏崔亮停年之制也。）其有异才高行听擢不次然有其制而无其事有司但守文奉式循欲压例而已。
    五月十一日敕附甲授官无阙者却牒中书门下改拟。
    十九年四月二十六日敕应授官校考叙功累勋有失者门下省详覆有凭即为改注。
    十二月制曰：设官分职本资共理无隔中外更递出入比者考官计年除改缘其任久量与迁移遂长侥求争次入考所司情故公然遣来。若更因循有损风化今年考使事了并勒还州必政理著闻当别有处分其年齿衰暮疾绵积无别亻替违者宜听致仕。
    二十年正月二十二日吏部尚书裴光庭奏文武选人承前三月十日始毕比团甲巳至夏末自今以後并正月三十日内团甲至二月内毕。
    六月二十八日萧嵩奏吏部选人请准旧例至三月三十日团甲毕。
    二十一年六月二十八日制曰：古者诸侯举士必本於乡曲府庭署吏亦先於能行所以人自束官无败政及乎！魏承汉弊权立九品今之吏部用是因循久仕漫多为法转密然於济理求才未闻深识持衡取事徒立烦文朕寤寐永怀每以怊怅夫琴瑟不调者改而更张法令不便者义复何异顷者有司限数及拘守循资遂令铨衡不得探拔天下贤俊屈滞颇多凡人三十始可出身四十乃得从事更造格限分品为差。若如所制之文六十尚不离一尉有才能者始得如此稍敦朴者遂以终身繇是取人岂为明恕自今以後选人每年扌总令赴集仍旧以三月三十日为限其中有才优业异操行可明者一委吏部临时擢用贵於取实何限常科虽远郡下僚名迹稍著亦须甄拔令其劝勉俾人思为善之利俗知进取之途朕所责成实在吏部可举其大略令有所依比者流外奏申乃引过门下簿书堆盈於闼胥使填委於掖垣岂是事宜过为烦碎自今以後亦宜依旧（庭为吏制循资格光庭薨萧嵩为中书令与光庭不协以资格取士不广故奏改之）。
    二十四年十二月二十四日制王子未出阁侍读侍讲侍文侍书并取见任官充经三年放选与处分习艺馆诸色内教通取前资及常选人充经二年以上选日各先是裴光於本色量减两选与处分左右卫三卫及五品以上子孙经七年杂卫三卫经八年勋官经九年并放选与处分。
    天宝二年十一月十六日敕诸州医学生等宜随贡举人例申省补署十年与散官恐年岁深久简勘无凭仍同流外附甲。
    八载六月十六日敕授百官宜侍攒符。
    九载三月十三日敕吏部取人必限书判。且文学政事本自异科求备一人百中无一况古来良宰岂必文人。又限循资尤难奖擢自今以後简县令但才堪政理方圆取人不得限以书判及循资格注拟诸畿望萦上中每等为一甲委中书门下察问选择堪者然後奏授大理评事其朝要子弟中有未历望畿县便授此官既不守文。又未经事自今以後有此色及朝要至亲并不得注拟。
    十一载七月诏曰：政理之源实惟选士铨综之道必在至公比来文武选人调集者及於留放末日引通或甄鉴匪周或纪纲不一以资取舍讵免流言须议事以制法亦因时而革弊自今以後吏部选人宜审定格限颁示令集铨之日各量官资书判状迹功优据阙合留对众便定岂惟免淹时日抑亦共表公平见收者既无滥升被放者亦当敛分则自近及远以绝亻幸求其有宏词博学或书判特优超越流辈者不过限以选数听集其武部选人试日校等第功优亦对众便从留放仍永为常式并作条件处分。
    是月敕吏部选人书判蓝缕及杂犯不合得留者不限选数并放除此之内先从选深人一并留其选深被放人选浅得留名其留放逗留榜示选人各令知悉仍以单状奏闻不须更起条目。
    十二月二日吏部尚书杨国忠奏请两京选人集铨日便定留放无长名遂敕文部选人调集者宜审定限格令集铨日量官资书判状迹功优据阙合留对举便定。
    十三载三月二十八日敕为授官取蜀郡大麻纸一张写告身。
    七月二十七日敕如闻岭南州县近来颇习文儒自今以後其岭南五府管内白身有词藻可称者每至选补时任令应诸色乡贡举仍委去使准我考试有堪及第者具状闻奏如有愿赴京者亦听其前资官并常选人等有词理兼通才堪理务者亦任此选及授此官。
    肃宗至德二载二月诏其刺史上佐录事参军县令委中书门下速於诸色人中精加访择补拟判司丞以下宜令所繇先於两京潜藏不事逆贼及故疾病官中简择考资深才堪者诠注续发遣。
    乾元二年三月丙辰制自来诸州府多有奏请官者或先无阙员所司杂授搜即与替深紊纪纲自今以後州县官有灼然衰暮暗弱无政及犯赃私切须与替者仰具事繇闻奏如缘军州文要官吏部任简择并具阙繇闻奏所奏人皆须具历任考第甲授日月同奏。
    三年闰四月制设官以理本在安人递迁之政务於利物今寰瀛之内兵革未清加以时，或不登物皆踊贵军储是急廪稍靡供冗官之流固甚劳弊其京闲司官等有材堪务者宜令中书门下即类例量资历出授外官。
    代宗宝应二年七月制刺史县令自今以後改转刺史三年为限县令四年为限员外及摄政官一切不得豫。
    广德元年二月敕诸州府及县令今後每有阙官宜委本州府当日牒报本道观察节度及租庸使使司具阙繇附便使牒中书门下送吏部依阙准式处分其所阙官有职务稍重者委本府长官於见任及比司官中简择权令勾当正官到日停不得更差前资及白身等摄吏部及制敕所授官委中书门下及吏部甲制敕出後三日内下本州准令式计程水一月不到任本州报中书门下吏部用阙如灼然事故准敕勒留不在此限其违程人六品以下本色内殿一两选许同会阙不成人例五品以上停一二年其殿选人诸州诸使不得奏用。
    二年二月制台省之官事资履历刺史县令任在亲人职务所更是为理本其左右丞侍郎御史中丞等取曾任刺史者郎官亦取曾任县令者并所选御史亦宜於录事参军县令中简择仍须资历稍深者其有官非累历才行特堪任用者自布衣以上任所在闻荐委中书门下尚书省考试堪任者不在此限其天下诸州府长官及县令有清白著闻善政称最能招缉逃亡编附复业户口增多者具状闻奏朕当差人按覆典所举状同者超资进改。又诸州府授官违程不到任六品以下各於本色内殿一两选同会阙不成例处分五品以上停一二年与处分。
    三月制中书门下两省五品以上尚书省四品以上御史五品以上诸同正员三品以下诸王驸马中要周期上亲及女婿外甥不得任京兆府判司畿令赤县。
    丞簿尉从京兆尹魏少游所请永泰元年七月诏不许百姓任本贯州县官及本贯邻县官京兆河南府不在此限。
    大历元年二月诏许吏部选人自相举如任官有犯坐举主从吏部侍郎王延昌所请。
    四年正月吏部以选士多阙员少请用授官计上日成三考阙许之。
    六年七月十四日宰臣奏请自今以後敕授文武六品以下官敕自後付兵吏部附甲团奏。
    十二年六月敕见任中书门下两省五品以上尚书省三品以上子孙合授官者一切拟京官不得拟州县官。
    德宗大历十四年五月癸亥即位六月己亥朔德宗御丹凤楼大赦天下诸州刺史上佐自今以後准式入计。
    建中元年正月制常参官及节度观察防御军使都知兵马使刺史少尹赤令畿令及大理司直评事授讫三日内於四方馆上表让一人自代其外官委长吏附送其表付中书门下每官阙以举多者授之。
    其月敕大理法官及太常礼官宜委吏部每至选时简择才识相当者与本司商量注拟。
    二年七月关播为给事中旧例诸司甲库皆是省吏掌知为弊颇久播始定议并以士人知之至今称当兴元元年六月诏应去冬奉天行在给敕牒授官人等宜令中书门下简勘牒及凭据分明即依授官月日进画以後简官日并画日为定不得用所行下月日。
    十月诏军卫及率府五品以上正员武官得替及以礼去任者宜令兵部准五品以上天官例每年作格限条件闻奏。
    是年敕吏部侍郎刘滋知洪州选事（分时京师冠盗之後天下蝗旱价翔贵选人不能赴调乃命滋江南典选以便江岭之人时称举职）。
    十一月岭南选补史右司郎中独孤忄面奏伏准建中四年九月一日敕选补条件所注拟官便给牒放上至上都付吏部团奏给告身敕旨准式处。
    贞元元年三月敕宜令清资常参官每年於吏部选人中各举一人堪任县令录事参军者所司依资注拟便於甲历具所举官名衔仍牒报御史台如到任政理尤异及无赃犯事迹明著所司录举官姓名闻奏当议褒贬仍长名後二十日内举毕仍永为常式七月吏部奏选人淹滞多时理须权宜发遣请量取建中四年授官至今计日成考三阙注拟其授替人皆於常例稍屈宜量事优当委所司选限毕後具所用阙人名衔闻奏至选日各减一选。
    二年正月制曰：参官及节度观察防御军使城使兵马使诸州刺史少尹赤令畿令并七品以下清官及大理司直评事等顷者令内外新授官人三日内上表举一人自代欲於中选才堪者任用比来所举少有摭实殊乖素来求才之意自今以後每举人皆令指陈其承前事迹如有政能行义艺业劳效各分析言之。
    二月京兆尹鲍防奏咸阳县令贾全是臣亲外甥伏准广德二年三月十一日敕中书门下及两省五品以上尚书省四品以上诸司正员三品以上诸王驸马等周期以上亲及女婿外甥等自今以後不得任京兆府判司及畿县令两京县丞簿尉等者制曰：功劳近臣至亲子弟既处繁剧或招过犯宽宥则挠法取责则亏恩不令守官诚为至当贾全等十人昨缘畿内凋残亲自选择事非常制不令避嫌。
    三月吏部奏剧准今年二月十三日敕除台省常参官馀六品以下并准旧例部付本司处分者其六品以下选人中有人才书判无阙相当承前准格皆送中书门下。又立功状奏请要有褒扬等令并委本司注拟即不同常格选人。若无阙相当一一令待续阙事即停滞必招喧诉应缘功状及非时与官合授正员额内并选限内无阙注拟者伏请量事计日用成三考阙如临时人数稍多注拟不足灼然须处置发遣即请兼用两考以上得资阙并量人才资序注拟讫准敕送中书门下详定可否其六品以下有官资稍高合入五品纵非五品亦请依前送名敕旨两考阙不在用限其三考阙如非当年准格令用除别敕授官人外亦不在用限如阙员不足选人事须处分者临时奏听进止馀依二月敕（二月敕实录不载）。
    其月。又敕五品准式不合选补使注拟宜付吏部简勘讫送中书门下其据资叙却合授六品以下官任便处分。
    五月吏部奏伏准贞元元年七月二十五日敕诸州府及京五品以上官停使下郎官御史等宜付所司作条件闻奏省缘诸色功优非时授官阙员稍多请作节限许集上州刺史两府少尹四赤令停替後许一月日於都省陈牒纳文状毕简勘同具繇历每至月终送名中书门下仍请不试太原河中凤翔江陵成都兴元府少尹赤令及原兆弁赤令中下州刺史诸使不停减郎官御史等停官当年并听集六品以下常参官以礼去任者当年听集宜员官京兆府先申中书门下省简勘未成失文历者其中先东西在远不及选集并请依後许合集人限所在陈牒随例赴集选人有明经进士道举明法出身无出身人有经制举宏词拔萃及第判入等清白状陟状并曾有上下考较奏成及考义名闻制及敕褒奖者或曾任郎官御史起居补阙拾遗太常博士两府畿赤官使下郎官观察使节度都团练防御度支水陆运盐铁使留守判官支使推官书记等制敕分明。
    贞元元年十二月以前离任者一切听集并六府少尹弁赤令并不在此试例应未及一考以下被替丁忧服满废省患解侍亲解并隔绝不止州府县降等官并听当年集缘未得资望准六品以下选人例所试状纵入下等望临时据人材定留放其违程上人经免殿者听集仍却还本道本色官应准格未合集人其中有文词博赡学术精通灼然为众所知亦任於所在州府程状本州长官精加选择堪奖拔者具解繇送依例赴集至省审考有才实相副别状送名如有渝滥其本州署申解牒本判官量事科罚四品五品官中庸衰疾情愿致仕官者但是正员官不限考数任於所在州府陈牒依合集人状样通繇历准前送本道观察使上省不用身到礼部附学官先及第人黄兰吏部者并听集准例式状定留放应集合试官并望准旧例状一道仍准建中二年格例及大历十二年六月制请条委左右仆射兵部尚书侍郎同考试其状考入上次等具名所试状依限送中书门下其考入下等者任还。
    七月复置吏部小选（七月诏实录不载）。
    二年十一月十日敕岭南黔中选旧例补注讫给牒放上其俸除手力纸笔园厨杂给之外馀并待奏申敕到後据旨给付其福建选补使宜停其桂黄泉建贺福韶等州宜依选例省补。
    四年正月一日制额内官勿更注拟见任者三考勒停诸道幕府判官及军将比奏改准例多超日应从散慢入清望官者并拆资处分。
    八月吏部奏伏以艰难以来年月积久两都士庶散在远方三库敕甲。又经伏坠因此人多罔冒吏或诈欺混见官者谓之擘名承已死者谓之接脚乃至制敕旨甲皆被改张毁裂如此之色其类颇多比来因循遂便滋长所以选集加众真伪混然实资简责用甄泾渭谨具繇历状样如前伏望委诸州府县於界内应有出身以上便令依样通状限敕牒到一月内毕务令尽出不得遗漏其敕请令度支急递送付州府州司待纳状毕以州印印状尾末缝相连星夜送观察使司定判官一人专使勾当都封印差官给驿递驴送至省上都五百里内十二月上旬到千里外中旬到每远较一千里外即加一旬虽五千里外一切正月下旬到尽黔中岭南应不合北选人不纳文状限其状直送吏部曹不用都司发人到日所司勘会即奸伪必露冤抑可明如须盘问即下所在州府责状其隐而未尽及在远不及期限者亦任续通依前观察使兴送所在勘责必有灼然逾滥事迹著明者据轻重非条件商量闻奏庶稍澄流品永息逾滥敕旨依奏。
    五年十二月十六日敕除常参官及诸使判官等馀并附所司申其兵部选人亦准此。
    六年二月制吏部续留选人新授官者至来年二月之任初吏部侍郎刘滋李纾以去冬选人无缺员乃奏请代贞元五年授官计日成考者三百五十员令至今年八月之任议者非之，於是谏议大夫韩章抗疏曰：窃见去年选授官者多以六月七月方至任所扶老携幼不远数千里以就一官到才经年遂见停替。又见在留中人多有注贞元四年阙者准格至来年正月赴上其续留人注五年阙者遽以今年八月便上一等用阙一等授官五年阙者授替在前四年阙者准格上仍在後事交非允可矜今制命巳行难於改易其所授官人请令至来年二月上赴从之。
    八年二月户部侍郎卢徵奏内外官应直京百司及禁军并因亲勒留官等。若敕出便带职事及勒留京官即合以敕出为上日外官以敕到为上日如今司未经奏闻即合同赴任者例准贞元六年二月二十四日敕待甲出後省符到任日支给俸料者。若甲出未带勒留官签符先下州府支替理例未免喧争伏请起今以後并须挟名留勒敕到任方为上日支给科钱其附甲官有给脚依前勒留直诸司者待附甲後签符到州为上日支给课料异塞侥求庶绝论诉敕旨宜依。
    是年中书侍郎平章事陆贽始复令吏部每年集选人旧事吏部尝每年集人其後遂三数年一置选人猥至文书多不可寻勘真伪纷杂及因大为奸巧选士一蹉跌或至十年不得官而官之阙者或累岁无人贽乃令吏部分内外官员为新分计阙集人年以为常其弊去十七八天下称之。
    九年七月以县令四考为限无替者宜至五考。
    十一月制以冬荐官其令诸司尚书左右丞本司侍郎引於都堂访以理术兼试时务状考其通否及历任考第事迹定为二等并举主名姓录奏仍令御史一人监试如授官有课效尤著及犯赃不任者仍委御史台及观访使闻奏以殿最举使。
    十二月制自今後应诸色使行军司马判官书纪参谋支使推官等使罢者如是简校试五品以下不合於吏部选集并任准罢使郎官御史例冬集季闻奏十年二月刑部奏准建中元年正月十七日敕诸州府五品以上正员及额内上佐宜四考停其左降官不在此限者五品左降官既不许停禄料六品以下未复资已经四考未量移间其禄料伏望亦许准给敕旨禄料宜准天宝六载七月十四日敕处分馀依常式。
    十一年五月左降官于邵刘剔等并量移授官故事量移六品以下官皆吏部旨授至是始特制授之。
    十三年三月诏於吏部选人中简择通事舍人。
    十四年八月故怀泽县主胥简校右赞善大夫窦克构伏言臣顷以国亲超授宠禄及县主薨逝臣官遂停臣陪位出身未授简校官日自有本官伏乞宜付所司许取前衔州司户参军随例诣选诏窦克构宜令赴选仍委有司比类前任正员官依资注拟自今以後郡县主胥丁忧外有曾任正员官停简校官俸料者亦准此处分其馀先是兼试同正员等不在选序者停简校官俸料任便赴集有司据简校官量降三资与正员官元无官与解褐正员官。
    十五年六月诏吏部奏选人依前二月三十日以前团奏毕其流外兵部礼部举人等专委郎官恐不详审共为取舍表公平每至留放之时皆就尚书侍郎对定既上下简察庶任得人。
    十六年十二月罢吏部覆考判官先是每岁吏部选人试判官别奏官考覆第其上下考讫中书门下覆奏择官覆定侵以为例至是中书侍郎平章事齐抗奏言吏部尚书侍郎巳朝廷精选不宜别考重覆其年他官考判讫俾吏部侍郎自覆问後一岁遂除覆考判官盖因抗所建白也。
    ●卷六百三十一
    ○铨选部　条制第三
    唐宪宗元和二年正月制曰：江淮大县每岁据阙委三省御史台诸司长官节度观察使各举堪任县令不限选数并许赴集台省官及刺史赤令有阙先於县令中拣择如有能否与元举人同赏罚复置具员簿以序内外庶官。
    五月中书门下举奏正月赦文令於中书置具员簿以序内外庶官，爰自近年因循遂废清源正本莫急於斯令京常参官及外官五品已上前资见任起元和二年量定考数置具员簿应诸州刺史次赤府少尹次赤令诸陵令五府司马及上州以上上佐东宫官除左右庶子王府官四品已下并请五考其台官先定月数令诸侍御史满十三月殿中侍御史满十八月监察御史依前二十五月与转三省官并三省馀官及三考四考外其文武官四品已下并五考商量与改尚书省四品已上文武官三品已上缘品秩已崇不可限以此例须有进改并临时奏听进止其权知官须至两考然後正授不得用权知官资改转其内外诸色官中缘官阙要人及缘事须有改移者即不在常格叙迁之限诸道及诸使副使行军司马判官参议掌书记支使推官巡官等有敕充职掌举简扌交五品已上官及台省官三考与改转馀官四考与改如未经考者并诸授同类官经两考者依资与转如前衔已是使下官未经考者请以本官改转经三考者依资与转仍许通前任计为考数其军州戎镇别立功效事迹彰著为众所知者须别甄录即具上事奏听进止其罢使郎官御史任依旧冬荐其诸道应须荐送人等自今已後诸郎官御史者便其时限同为冬荐所同准例简勘申送中书门下六品已上官非郎官御史者状到後望付吏部准贞元元年二月七日敕处分从之。
    三年三月诏秘书省弘文馆左春坊司经局扌交书郎正字宜委吏部自今於平留选人中择取志行贞进艺学精通者注拟综名实唯在得人不须以登科及第其扌交书正字限考入畿县簿尉任依常格四月诏重定举县令之法准元年赦书所举县令皆令直言其事不得妄为文饰吏部举其事状随事简勘者今主司只略勘资历未究材能自今已後宜委吏部精加考必使详实所冀举不妄施官无虚授仍令四时注拟其观察刺史所举不得授以本州府县令到任後有罪犯其举主准前敕贬罚。
    四年正月中书门下奏伏准元和二年制告举荐县令等前後敕文非一有司难於遵守令旨中外所举县令并依表状十月三十日到省省司精加磨勘依平选人例分入三铨注拟平选人中有资考事迹人才与县令相类即先注拟时集望停从之令长亲人之吏也。比以资授多才不称官故令庶僚举也。上才，或不屑就受荐者多不出其类徒以未涉资序遂超践优等论者以为启亻幸门故稍复旧制焉。
    三月制今後宗正寺修撰图谱官知匦使判官至考满日宜各减两选。
    七年八月中书门下奏请州府五品已上官替後委本道观察使及长吏量其才行能堪奖用者具人才资历每年冬季一度闻荐其罢使郎官御史委中书门下两省御史台尚书省常参及诸司职事三品已上文官左右庶子詹事诸司少卿国子司业少尹国子博士长安万年县令太常博士著作郎秘书丞等每年冬准此闻荐诸司府参佐简扌交官从元授官月日计如是五品已上官及台省官三十个月外任馀转改馀官经三十六个月奏改转如未经考便有事及停替官本限之外更加十个月即任申奏从之。
    八年九月刑部奏准今年七月二十一日敕诸色左降官等经五考满许量移者其贬降日授正员官或无责词亦是责授并请至五考满然後许本任处申阙并馀左降官缘任处多在遐远至考满日其申牒稽迟致使留滞者其刺史录事参军等请与下考如满後随己申牒未量移间其禄料并准天宝贞元两度敕文依旧支给其本犯十恶等罪已有正名请依旧从之。
    十一月敕有司奏申光蔡三州州县官缘给复无税应支俸料今量定员额及课料其六品已下官仍令吏部於选人中择优与注拟每月课料钱委所司量与支给其员外课料等本额待给复年满一切仍旧十二月吏部奏比远州县官请量减选四选五选六选请减一选七选八选九选各请减两选十选十一选十二选各减三选伏以比远处都七十五州选人试後惧不及限者即伏请注拟虽有此例每年不过一百馀人其比远州县皆是开元天宝中仁风乐土今者，或以俸钱减少，或以地在远方凡事平流从前不注至。若劝课耕种归怀逃亡其所择才急於近地有司。若不注授所在唯闻假摄编益困田土益荒请减前件选敕旨宜依。
    十一年九月中书门下奏字人之官从古所重遂许论荐冀得循良其，或不依节文虚指事迹既开谬举之路实长亻幸求之风望自今已後所举人事迹与节文不同及简勘无据并到官後不称职及有负犯等事并请量轻重坐其举主轻则削夺重则贬谪伏以前後敕文虽有条约比来铨多务因循今重申明所期画一其举人到省後所简勘如与节文不同仰具事由并举主名衔申中书门下如所司卤莽便与判成察知事状违越则所司举主同坐从之。
    十二年六月敕自今已後应受权判官京官一考已上外官两考已上职事条举者然後正授如未及正授别要除改者不得全用权知判官资如特委重务即不在此限。
    十三年六月停每年举荐县令。
    十四年三月吏部奏请用郓曹濮等一十二州州县官员阙先是淄青不申阙员至是叛将李师道诛始用阙马。
    穆宗以元和十五年正月即位二月中书门下奏见任正员官充职掌等比限两考及授官经二周年以上方许奏请然後依资改转有才在下位者不免留滞请自今已後诸道使应奏请正员官充职掌经一年者即依资与改转如未周者即量与同类试官如此处分庶将得中敕旨依奏。
    长庆二年三月制曰：如闻近日武班之中淹滞颇久。又有诸道荐送大将或随节使归朝自今已後宜令神策六军使及南衙常参武官具由历并前後功绩牒送中书门下。若勋伐素高人才特异者量加奖擢其常参武官准具员年月日改转勿令淹滞诸道军府大将监察以上官者三周年与改转大将未曾奏官者亦准奏请应天下诸军各委本道据守旧额不得取有减省官健有死王事者三周年不得停本分衣粮（自宪宗御宇至此十八年矣。凡朔方吴蜀洎山东两河累兴问罪之师其间兵戈少息者不五六岁故帝自藩邸细闻军旅之事谓戎臣武卒常宜姑息继统之始则以恣行给赉神策禁旅须左右三军兵建号长行者其名最众人尚获五万至於非时赐与不可胜纪骄横不戢其势已甚今。又降优假之诏俾其蕃大复有工贾胥吏窥朝籍者厚持纟昏货纳於方镇方镇嗜利者即以大将文符给之伪其职秩年月未几则求荐闻必曰：某以岁久宜迁某以殊勋合奖宰臣奏拟下得王官欲望兵复於农官清其品难矣。）。
    九月诏曰：广德贞元再有敕旨要官密戚并不许任京兆判司畿令两赤县丞簿尉等缘人不遵行更资提举自今已後切宜禁断。
    十月中书门下奏诸司要官密戚周亲见任府县官伏以所立是防止缘权要今诸司卿监保传三少詹事祭酒王傅西班将扌交等亦无威力敢冒典章一概防闲事诚太过自今已後应宰臣及左右仆射御史大夫中丞给事舍人左右丞诸司尚书侍郎度支盐铁使在京城者并诸王驸马期周以上亲并女婿亲外甥请准广德二年三月十一日及贞元二年二月十三日敕不得任京兆府判司畿令两赤县长安万年丞簿尉其馀一切并不在此限冀典法易遵群情大惬诏付所司永为常式。
</div>
    <div class="pagination">
<a href="册府元龟_page445.html">上一页</a><span>...</span><a href="册府元龟_page441.html">441</a><a href="册府元龟_page442.html">442</a><a href="册府元龟_page443.html">443</a><a href="册府元龟_page444.html">444</a><a href="册府元龟_page445.html">445</a><span class="current-page">446</span><a href="册府元龟_page447.html">447</a><a href="册府元龟_page448.html">448</a><a href="册府元龟_page449.html">449</a><a href="册府元龟_page450.html">450</a><a href="册府元龟_page451.html">451</a><span>...</span><a href="册府元龟_page447.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
