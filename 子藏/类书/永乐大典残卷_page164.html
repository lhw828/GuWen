<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 164 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 164 页/共 331 页
  </h1>
  <div class="content">
   徽宗御制解。
　　王晓列子旨归一篇。刘向《列子序》右新书定著八章，护左都水使者光禄大夫臣向言，新校中书《列子》五篇，臣向谨与长社尉臣参校雠，太常书三篇，太史书四篇，臣向书六篇，臣参书二篇，内外书凡二十篇以校，除复重十二篇，定著八篇。中书多，外书少，章乱布在诸篇中，或字误以“尽”为“进”，以“贤”为“形”，如此者众。及在新书有残，校雠从中书以定，皆以杀青书，可缮写。列子者郑人也。与郑缪公同时，盖有道者也。其学本于黄帝、老子，号曰：道家。道家者秉要执本，清虚无为，及其治身接物，务崇不竞，合于六经。而《穆王》、《汤问》二篇，迂诞恢诡，非君子之言也。至于《力命》篇，一推分命，《扬子》之篇，唯贵放逸。二义乖背，不似一家之书，然各有所明，亦有可观者。孝景皇帝时贵黄老术，此书颇行于世。及后世遗落，散在民间，未有传者，且多寓言，与庄周相类。故太史公司马迁不为列传，谨第录。臣向昧死上护左都水使者光录大夫臣向所校列子书录。永始三年八月壬寅上。《张湛序》曰：子列子，姓列，名御寇，郑人也，与郑缪公同时，盖有道者也。其学本于黄帝老子，号曰道家。自言师壶丘子林而友伯昏无人。道家者秉要执本，清虚无为，及其治身接物，务崇不竞。其书旧有二十篇，汉刘向除去重复，存者八篇，合而成部，名新书焉。且多寓言，大略明群有以至虚为宗，万品以岁灭为验，神惠以凝寂常全，想念以著物自丧，生觉与化梦等情，巨细不限一域，穷达无假智力，治身贵于肆任，顺性则所之皆适。水火可蹈，志怀则无幽不照，此其旨也。列子盖先庄子，及庄子著书，多取其言，二子之道一也。故太史公司马迁不为列传。唐天宝初奉旨册为冲虚真人，其言改题曰《冲虚真经》。宋景德四年敕加“至德”二字，号曰《冲虚至德真经》。《株希逸序》曰：列子，郑人。列，姓也。御寇，名也。庄子多称其人，必有道者也。与郑纟需公同时，纟需公杀其相子阳，去春秋获麟之岁庚申五十年矣。其书曰：子阳馈列子粟，列子不受，俄而子阳见杀。则以时计之，列子必后于孔子而居孟子之先，故其书多推尊吾圣人以自神其说。然太史公为老庄立传，犹及老莱关尹庚桑楚诸人，而独不及列子，亦不言其有此书。班固所志艺文诸略，虽有八篇之目，而张湛处度以为奇书，云其祖得于仲宣辅嗣之家，永嘉之乱，既失而幸全，则其书亦散轶久矣。卷首校雠数语，其果出于刘向否也？其曰：与郑缪公同时，必纟需字传写之误。而郑溪西《群书会纪》，晁氏《读书记》，并因之，又以缪为穆，此皆未深考者。又曰：孝景帝时颇行于世，若其书果出景帝时，太史公因何未见？果见之，不应遗列子而不入传也。今观其书首尾二篇，以《天瑞》、《说符》名之，其他六篇，则掇首章二字而已。又篇中文字或精或粗，殊不类一手。其曰：《穆王》、《汤问》失之迂诞，《力命》《杨子》义亦乖背，必非一家之言。纵其语未必出于刘向，实当此书之病。洪景卢谓列子胜庄子，则失之矣。然其间又有绝到之语，决非秦汉而下作者所可及。愚意此书必为晚出，或者因其散轶不完，故杂出巳意，且模仿庄子以附益之。然其真伪之分，如玉石，亦所不可乱也。
　　【马窗意林】
　　列子八卷。天有所短，地有所长；圣有所否，物有所通。思士不妻而感，思女不夫而孕。鬼者归也，归其真宅，真宅，大虚也。贫者士之常，死者民之终。醉者坠车，虽疾不死。死生惊惧，不入其胸中。禽兽之智亦有与人同者，牝牡相偶，母子相亲，避平依险，违寒就温，居则有群，行则有列，饮则有携，食则鸣侣。宋人养猿号曰狙，欲与狙予艹。先诳之曰：朝三而暮四，众狙皆怒。又许朝四而暮三，而众狙皆喜。圣入以智笼群愚，亦犹狙公以智笼群狙矣。觉有八徵，梦有六候。阴气壮则梦涉水而恐惧，阳气壮则梦涉火而燔火芮。饱梦与，饥梦取，藉带而寝则梦蛇鸟，衔发则梦飞，天将阴则梦火，身将疾则梦食，饮酒者忧，歌舞者哭，昼想夜梦，神形所遇。陈大夫云：吾国有亢仓子，能以耳观视而目听。鲁侯闻之大惊，以上卿礼致之，亢仓子曰：臣体合于神，心合于无。颜回能仁而不能反，赐能辩而不能讷，由能勇而不能怯，师能庄而不能同，兼四子之有以易仲尼，仲尼不许也。目将眇者先睹秋毫，鼻将窒者先觉火焦朽，故物不至则不反。冥灵以五百岁为春，五百岁为秋。荆南上古有大椿，以八千岁为春，八千岁为秋。菌芝生于朝，死于晦。蠓蚋因雨而生，见阳则死。越东有辄休国，生长子则食之，谓之宜弟。辄休国其大父死，则负其大母弃之，谓之鬼余。孔子东游，两小儿辩斗。问其故，一儿曰：我以日始出去人近，日中时去人远。一儿云：日初远，日中时近。一儿曰：日出初大如车轮，及日中才如盘盂，岂不为近则大远则小者乎？一儿曰：日初出苍苍凉凉，至日中有若探汤，岂不为近而热远而凉者乎？孔子不能决，小儿曰：谁谓汝多智乎？杨朱曰：人得百年之寿者千中无一，疾病哀苦居其半矣。慎耳目之观听，规死后之馀荣，失当年之乐，不肆意于一时，何异乎缧梏也。勤能使逸，寒能使温。晏子曰：吾一死之后岂关我耶？焚之亦可，沉之亦可，瘗之亦可，露之亦可，弃之沟壑亦可，纳诸石椁亦可，唯所遇耳。人不婚宦，情欲失半，人不衣食，君臣道息。杨朱曰：生民之不得休息为四事故，一为寿，二为名，三为位，四为货。有比四者，畏鬼，畏人，畏威，畏刑，此谓之遁人也。出不由门，行不从径也。以是求利，不亦难乎？晋文公欲伐卫，公子锄笑之，问其故，对曰：臣笑臣邻人也。有人送妻归家，道见桑妇。说而与之言，顾视其妻，已有人招之。公乃引师还，未至而有伐其北鄙者。孔子曰：力能举国门之关而不肯以力闻。狐丘大夫谓孙叔敖曰：人有三怨，子知之乎？爵高者人妒之，官大者主恶之，禄厚者人怨之。孙叔敖曰：吾爵益高，吾志益下；吾官益大，吾志益小；吾禄益厚，吾施益溥。可以免乎？杨子邻人亡一羊，相率追之岐路之中，复有岐矣。曰：大道以多岐亡羊，学者以多方丧生，本一末异也。人有亡钅夫铁者，意邻子盗之，视邻子，行步颜色皆将窃也。俄而扌日其谷得钅夫，见邻子，无复窃之容。齐人有欲得金者，清旦衣冠往市，适见货金者，因攫夺而去。吏捕问之，对曰：取金之时，不见人，但见金也。
　　【黄氏日抄】
　　列子：列子才颖逸而性冲澹，生乱离而思寂寞，默察造化消息之运，于是乎轻死生，轻视人间死生之常于是乎遗世事。其静退似老聃，而实不为老聃，老聃用阴术，而列子无之；其诞谩似庄周，而亦不为庄周。庄周侮前圣，而列子无之。不过爱身自利，其学全类杨朱，故其书有《杨朱篇》。凡杨朱之言论备焉。而张湛序其书乃谓往往与佛经相参。余按：列子郑人，而班、马不以预列传，其书八篇，虽与刘向校雠之数合，实则典午氏渡江后方杂出于诸家，其皆列子之本真与否？殆未可知。今考辞旨所及疑于佛氏者凡二章，其一谓周穆王时西域有化人来，殆于指佛，然是时佛犹未生，而所谓腾而上中天化人之宫者，乃称神游，归于说梦，本非指佛也。其一谓商太宰问圣人于孔子，孔子历举三皇五帝非圣，而以圣者归之西方之人，殆亦指佛。然孔子决不黜三五圣人，而顾泛指西方为圣，且谓西方不化自行，荡荡无能名，盖寓言华胥国之类，绝与寂灭者不侔，亦非指佛也。使此言果出于列子，不过寓言，不宜因后世佛偶生西域而遂以牵合。使此言不出于列子，则晋人好佛，因列子多诞，始寄影其间，冀为佛氏张本尔。何相参之有哉！且西域之名始于汉武，列子预言西域，其说尤更可疑。佛本言戒行，而后世易之以不必持戒者，其说皆阴主列子，皆斯言实祸之，不有卓识，孰能无惑耶？中山公子牟悦楚人公孙龙诡辞，而乐正子舆非之，至斥以设令发于余窍，子亦将承之。其论甚正，而列子载焉，此诞说波流中砥柱也。又谓慎尔言，将有知之；慎尔行，将有随之。废在身，稽在人。汤武爱天下故王，桀纣恶天下故亡，此所稽也。又谓尝观神农有炎之德，稽虞夏商周之书，度诸法士贤人之言，所以存亡废兴而不由此道者未之有也。凡皆异乎列子平日之言，为八篇之最粹。杨朱拔一毛利天下不为而列子宗之。盖爱身者也。然谓舜禹周孔之圣为自苦，谓桀纣之纵为自得，谓子产屈于公孙朝公孙穆荒淫酒色之辩，而谓朝穆真人。且力排贵生爱身之为作，是又何自背其平日区区之守耶？此为八篇之最舛。九渊之说出于列子。谓列子之师壶子示神巫季咸以未始出吾宗，而季咸走灭者也。此所谓以无所考相欺，而近世名儒陆象山以之自名，岂别有所本耶？
　　【高续古子略】
　　《列子》：刘向论列子书《穆王》《汤问》之事，迂诞恢诡，非君子之言。又观穆王与化人游，若清都紫微钧天广乐，帝之所居，夏革所言四海之外，天地之表，无极无尽。传记所书，固有是事也。人见其荒唐幻异，固以为诞，然观太史公史殊不传列子，如庄周所载许由务光之事，汉去古未远也。许由务光，往往可稽，迁犹疑之；所谓御寇之说独见于寓言耳，迁于此讵得不致疑耶？周之末篇叙墨翟，禽滑厘，慎到，田骈，关尹之徒，以及于周，而御寇独不在其列，岂御寇者，其亦所谓鸿蒙列缺者欤？然则是书与庄子合者十七章，其间尤有浅近迂僻者，特出于后人会粹而成之耳。至于西方之人，有圣者焉，不言而自信，不化而自行，此固有及于佛，而世尤疑之。夫天毒之国，纪于《山海》，乾竺之师，间于柱史，此杨文公之文也。佛之为教已见于是，何待于此时乎？然其可疑可怪者不在此也。
　　【文献通考】
　　《张湛注列子》八卷：晁氏曰：郑列御寇撰，刘向校定八篇，云缪公时人。学本于黄帝老子，清虚无为，务崇不竞，其寓言与庄周类。晋张湛注。唐号《冲灵真经》，景德中加“至德”之号，《力命篇》言寿夭不存于葆养，穷运不系于智力，皆天之命。《杨朱篇》言耳目之欲，而不恤生之危，纵酒色之娱，而不顾名之丑，是之谓制命于内。刘向以二义乖背，不似一家之言。予以道家之学，本谓世衰道丧，物伪滋起，或骋智力以图利，不知张毅之走高门，竟以病殒；或背天真以拘名，不知伯夷之在首阳，因以馁终。是以两皆排摈，欲使好利者不巧诈以干命，好名者不矫妄以失性矣，非不同也。虽然，儒者之道则异乎是，虽知寿天穷达非人力也，必修身以俟焉。以为立岩墙之下而死者非正命也，知耳目之于声色有性焉。以为乐也外而不易吾内。呜呼！以此自为，则为爱已；以此教人，则为爱人。儒者之道所以万世而无弊欤。石林叶氏曰：列子《天瑞》、《黄帝》两篇，皆其至理之极，尽言之而不隐，故与佛书直相表里，所谓庄语者也。自《周穆王》以后，始渐纵弛，谈谲纵横，惟其所欲言。盖虑后人浅狭，难与直言正理，则设为诡辞以激之。刘向弗悟，遂以为不似一家之书。张湛微知之，至于逐事为注，则又多迷失。然能知其近佛，是时佛经到中国者尚未多，亦不易得矣。要之，赞老氏庄列三书，皆不可正以言求，其间自有庄语，有荒唐之辞。如佛氏至唐禅宗自作一种语，自与诸经不类，亦此意也。《列子释文》二卷：晁氏曰：唐殷敬顺撰，敬顺尝为当涂丞。
　　【柳宗元集】
　　《辩列子》列御寇所作，唐号《冲虚至德真经》。刘向古称博极群书，然其录《列子》独曰郑穆公时人。穆公在孔子前几百岁，列子书言郑国皆云子产邓析，不知向何以言之如此。《史记》郑公二十四年，音须楚悼王四年，围郑，郑杀其相驷子阳，子阳正与列子同时。是岁，周安王三年，泰惠王、韩列侯、赵武侯二年，魏文候二十七年，燕公五年，，古文僖字。齐康公七年，宋悼公六年，鲁穆公十年，不知向言鲁穆公时，遂误为郑耶。不然，何乖错至如是？其后张湛徒知怪列子书言穆公后事，亦不能推知其时。然其书亦多增窜，非其实，要之庄周为放依其辞。放，方往切其称夏棘，狙公，纪氵省子，氵省音省季咸等，皆出列子，不可尽纪。虽不概于孔子道，然其虚泊寥阔，居乱世，远于利，祸不得逮于身，而其心不穷，《易》之“遁世无闷”者，其近是欤？余故取焉。其文辞类庄子，而尤质厚少为作，好文者可废耶？其《杨朱》《力命》列子篇名疑其杨子书，其言魏年孔穿，皆出列子后，不可信。然观其辞，亦足通知古之多异术也。读焉者慎取之而已矣。
　　【李石方舟集】
　　《列子辩?上》：刘向以列子《汤问》《穆王》二篇，非君子之言。《汤问》则庄子汤之问棘，以大椿鲲鹏变化。列子作《夏革》，晋张湛注，庄子以革作束。《穆王》篇论西极有化人来。又《仲尼》篇称孔子答商太宰称西方之圣，意其说佛也。然佛出汉明帝时，湛乃谓《列子》语与佛相参，盖指其幻学也。岂西方之佛幻，已肇于列子时，为穆王化人事乎？必有能辩之者。《列子辩下》：孟子拒杨墨，以杨近墨远，为序于儒，以杨为为我之学，一毫不拔于天下可也。如禽滑厘对朱之言，则以墨翟大禹为为人之学，老聃关尹为为已之学，似以朱况于黄帝关尹，此列子之有取也。刘向云：《杨子》之篇唯贵放逸，与《力命篇》乖背，岂放逸近道乎？其何以近于儒？不然，力命自力命，放逸自放逸耳。必有能辩之者。
　　【中峰广录】
　　《题列子》：列御寇知荣辱之在天，而不知其本乎一念；知生死之由命，而不知其根乎自心。惟欲忘形骸，虚物我，一是非，泯视听，任天真于智虑之表，超情思于得失之源，乃鼓舞于老氏绝圣弃智致虚守静之门，与庄周相为表里，因观其著书八篇，故笔以晓之，惟同志者择焉。
　　【黄氏日抄】
　　《读柳文》：《辩列子》论刘向称列子郑缪公时人，非也。实与鲁穆公同时，其文类庄子而质厚，好文者可废耶？谨取之而已。
　　【容斋四笔】
　　列子与佛经相参，张湛序列子云：其书大略明群有以至虚为宗，万品以终灭为验，神惠以凝寂常全，想念以著物自丧，生觉与梦化等情，所明往往与佛经相参。予读《天瑞》篇载林类答子贡之言曰：死之与生，一往一反，故死于是者，安知不生于彼？故吾知其不相若矣。吾又安知吾今之死不愈昔之生乎？此一节所谓与佛经相参者也。又云：商太宰问孔子，三皇五帝三王圣者欤？孔子皆曰：弗知。太宰曰：然则孰者为圣？孔子曰：西方之人有圣者焉，不治而不乱，不言而自信，不化而自行，荡荡乎民无能名焉。丘疑其为圣，弗知真为圣欤？真不圣欤？其后论者以为列子所言乃佛也，寄于孔子云。
　　【朱子经济文衡】
　　《观列子偶书》《文集》：此段谓列子所言不过剽掠之端。向所谓未发者，即列子所谓生之所生者死矣。而生生者未尝终；形之所形者实矣，而形形者未尝有尔。岂子思中庸之旨哉！丙申月葛月，因读《列子》书此。又观其言：精神入其门，骨骸反其根，我尚何存者？即佛书四大各离，今者妄身当在何处之所由出也。他若此类甚众，甚众，聊记其一二于此，可见剽掠之端云。
　　【朱子语略】
　　列子言语多与佛经相类。
　　【李复水集】
　　《读列子》：唐柳完元喜为文，韩愈盛称之。予观宗元之文，极刻意用力，非自然，乃辞胜而理不足也。至于论列子之书，则曰：其言直而不作为。兹是亦知文矣。夫直而不作为者，惟喻其理而明其事，不矜华辞而古训是式也。昔之论列子者专取其辞子阳之粟，是未可与议列子。
　　【考古质疑】
　　《论列子寓言》：列子之书，大要与庄子同，不可以其寓言为实也。如《杨朱》篇云：晏平仲问养生于管夷吾，夷吾问送死于平仲，大庆以《史记?秦纪》及《谷梁传》参考之，秦缪鲁僖之十二年已言管仲死。是岁癸酉。《史记?齐世家》以管仲卒于桓公四十一年，如比则是僖公十五年丙子，《齐世家》误矣。平仲虽莫究其始，然《史记》载婴死于夹谷之岁，则是鲁定公十年也。自仲之死，至是已百五十年。使其问答，仲当垂死之岁，婴方弱冠之时，婴有百七十之寿矣。以此知其不然也。又《史记?管婴列传》云：仲卒，齐遵其政，后百余年有晏子焉。然则二子非同时，而列子之寓言明矣。《容斋随笔》云：庄子之鲲鹏，列子之六鳌，其语大若此。《庄子》：北溟有鱼，其名为鲲，鲲之大，不知其几千里也。化而为鸟，其名曰鹏，鹏之背，不知其几千里也。《列子?汤问》第五：渤海之东，不知几亿万里，中有五山，五山之根，无所连着，帝使巨鳌十五举首戴之，迭为三番，六万岁一交焉，五山始峙而不动。龙伯之国有大夫，一钓而连六鳌。庄子之蛮触，列子之焦螟，其语小又如此。《庄子》《则阳》第二十五云：有国于蜗之左角曰触氏，有国于蜗之右角曰蛮氏，时相与争地而战，伏尸数万。《列子?汤问篇》：江浦之间虫日焦螟，群飞而集于蚊睫，弗相触也。栖宿去来，坟弗觉也。离朱方昼拭目此扬眉而望之，弗见其形；师旷方夜耳，亻免首而听之，弗闻其声。大庆谓，凡若此类，人固知其寓言。如引古人问答，容有未易觉者，故大庆特举盗跖之讥孔子，与管晏之问答以明之。
　　《论列子书多后人增益》刘向校列子书定著八篇，云：列子郑人，与穆公同时，盖有道者也。孝景时，贵黄老术，此书颇行于世，大庆按，缪公立于鲁僖三十二年，薨于鲁宣三年，正与鲁文公并世。列子书《杨朱篇》云：孔子伐木于宋，围于陈蔡。夫孔子生于鲁襄二十二年，缪公之薨五十五年矣。陈蔡之厄，孔子六十三岁。统而言之，巳一百十八年。列子，缪公时人，必不及知陈蔡之事明矣。况其载魏文侯子夏之问答，则又后于孔子者也。不特此尔，第二篇载宋康王之事，第四篇载公孙龙之言，是皆战国时事，上距郑缪，三百年矣。晋张湛为之注，亦觉其非，独于公孙龙事乃云后人增益，无所乖错，而足有所明，亦何伤乎？如比皆存而不除，大庆切有疑焉。因观《庄子?让王篇》云：子列子穷貌，有饥色，客有言于郑子阳曰，列御寇，有道之士也。居君之国而穷，君无乃不好士乎？子阳即令官遗之粟，列子再拜而辞。使者去，其妻曰：妾闻为有道者之妻子，皆得佚乐，今有饥色，君过而遗先生食，先生不受，岂不命耶？列子笑曰：君非自知我也。以人之言而遗我粟；至其罪我也；又且以人之言。此吾所以不受也。其卒民果作难而杀子阳。观此则列子与郑子阳同时，及考《史记?郑世家》，子阳乃公时，二十五年杀其相子阳，即周安王四年癸未岁也。然则列子与子阳，乃纟需公时人，刘向以为缪公，意者误以为缪欤？虽然，大庆未敢遽以向为误，姑隐之于心。续见苏子由《古史?列子传》，亦引辞粟之事，以为御寇与公同时。又观《吕东莱大事记》云：安王四年，郑杀其相驷子阳，遂及列御寇之事。然后因此以自信。盖列与庄相去不远，庄乃齐宣梁惠同时，列先于庄，故庄子著书多取其言也。若列子为郑公时人，彼公孙龙乃平原之客，赧王十七年，赵王封其弟胜为平原君，则公孙龙之事，盖后于子阳之死一百年矣。而宋康王事，又后于公孙龙十余年，列子乌得而预书之？信乎后人所增，有如张湛之言矣。然则刘向之误，观者不可不察；而公孙龙、宋康王之事，为后人所增益，尤不可以不知。
　　【叶石林老人避暑录】
　　列子书称“子列子”，此是弟子记其师之言，非列子自云也。刘禹锡自作传称子刘子，不可解，意是误读《列子》。
　　【吕原明杂说】
　　曹子方言，《列子》，伪书也。何以言之？其见于《庄子》者则甚善，其他则不足取。是以知之。苏浩然谓刘向不足以知列子，《杨朱》《力命》二篇，最其深者也，而谓非一家之言。
　　【容斋续笔】
　　列子书事简劲宏妙，多出《庄子》之右，其言惠盎见宋康王，王曰：“寡人之所说者勇有力也，客将何以教寡人？盎曰：“臣有道于此，使人虽勇，刺之不入；虽有力，击之弗中。”王曰：“善，此寡人之所欲闻也。”盎曰：“夫刺之不入，击之不中，此犹辱也。臣道于此，使人虽有勇，弗敢刺，虽有力，弗敢击。夫弗敢，非无其志也。臣有道于此，使人本无其志也。夫无其志也，未有爱利之心也。臣有道于此，使天下丈夫女子莫不欢然皆欲爱利之，此其贤于勇有力也，四累之上也。”观此一段，语宛转四反，非数百言而畅之不能了，而洁净粹白如此。后人笔力渠复可到耶？三不欺之义正与此合：不入不中者不能欺也；弗敢刺击者不敢欺也；无其志者不忍欺也。魏文帝论三者优劣，斯言足以蔽之。
　　【吕东莱杂说】
　　列子为伯昏无人射，《列子》无，字音莫侯反；《庄子》“不”音，读如本字也。列御寇之齐，中道而反，遇伯昏瞀人，申屠嘉与郑子产同师伯昏无人。然则伯昏无人自一人也，伯昏瞀人自一人也。列子既师壶丘子林，友伯昏瞀人，乃居南郭，又言师老商氏，友伯高子。不知老商氏即壶丘子林耶？或别一人也？又不知伯高子与无人瞀人为一为二也。此虽御寇寓言，然据文指事则似不一，要皆独立绝尘高出一时之上者也。“列御寇，为伯昏无人射，引之盈贯。”张湛解云：尽弦穷镝。郭象云：盈贯，犹溢镝也。措杯水其肘上。张湛云：手停审，故杯水不倾。郭象云：左手如拒，右手如附枝，右手放发而左手不知，故可措之杯水也。如此之类，训释明白，文词高古，皆后入所不到。
　　又“挥斥八极，神气不变。”郭象以为德充于内，则神满于外，远近幽审皆明，故审安危之机，而泊然自得也。如此等语，殆类有得者矣。《列子》记老成子学幻于尹文先生，三年不告，造父师泰豆氏，亦三年不告。列子之学三年之后，始得壶丘一眄，五年之后，始一解颜而笑。此皆足以见古人教人规摹次第，故学者得力，非后人所能仿佛也。盖用力深者其收功也远，得之艰则守之也固，未有侥幸于或成，似若有合而卒然失之也。
　　【国朝宋濂文粹】
　　《列子》八卷，凡二十篇，郑人列御寇撰，刘向校定八篇，谓御寇与郑缪公同时，柳宗元云：郑穆公在孔子前几百载，御寇书言郑杀其相驷子阳，则郑公二十四年，当鲁穆公之十年，向盖因鲁穆公而误为郑尔。其说要为有据。高氏以其书多寓言，而并其人疑之，所谓御寇者有如鸿蒙列缺之属，误矣。书本黄老言，决非御寇所自著，必后人会粹而成者，中载孔穿魏公子牟及西方圣人之事，皆出御寇后。《天瑞》《黄帝》二篇虽多设辞，而其离形去智，泊然虚无，飘然与大化游，实道家之要言。至于《杨朱》《力命》则为我之意多，疑即古杨朱书，其未亡者剿附于此。御寇先庄周，周著书多取其说，若书事简劲宏妙则似胜于周。间尝熟读其书，又与浮屠言合，所谓内外进矣。而后眼如耳，耳如鼻，鼻如口，无弗同也。心疑形释，骨肉都融，不觉形之所倚，足之所履，非大乘圆行说乎？鲵旋之潘合作审为渊，止水之潘为渊，流水之潘为渊，滥水之潘为渊，沃水之潘为渊，沉水之潘为渊，雍水之潘为渊，氵开水之潘为渊，肥水之潘为渊，非修习教观说乎？有生之气，有形之状，尽幻也。造化之所始，阴阳之所变者，谓之生谓之死。穷数达变，因形移易者，谓之化谓之幻。造物者其巧妙，其功深，固难穷难终；因形者其巧显，其功浅，故随起随灭。知幻化之不异生死也，始可以学幻。非幻化生灭说乎？厥昭生乎湿，醯鸡生乎酒，羊奚比乎不笋，久竹生青宁，青宁生程，程生马，马生人，人久入于机，万物皆出于机，皆入于机。非轮回不息说乎？人胥知生之乐，未知生之苦；知死之恶，未知死之息。非寂灭为乐说乎？精神入其门，骨骸返其根，我尚何存？非圆觉四大说乎？中国之与西竺，相去一二万里，而其说若合符节，何也？岂其得于心者亦有同然欤？近世大儒谓华梵译师皆窃庄列之精微以文西域之卑陋者，恐未为至论也。
　　【朱子语类】
　　孟子庄子文章皆好，列子便有迂僻处，在氏亦然，皆好高而少事实。人杰
　　庄周列御寇亦似曾点底意思，他也不是专学老子，吾儒书他都看来，不知如何被他目卓见这个物事，便放浪去了。今禅学也是恁地。淳因言列子语，佛氏多用之，庄子全写列子，又变得峻奇。列子语温纯，柳子厚尝称之，佛家于心地上煞下工夫。贺孙列庄本杨朱之学，故其书多引其语，庄子说子之于亲也，命也。不可解于心；至臣之于君，则曰义也，无所逃于天地之间。是他看得那君臣之义却似是逃不得，不奈何？须着臣服他，更无一个自然相胥为一体处。可怪！故孟子以为无君，此类是也。大雅。
　　【元豫章熊朋来集】
　　《跋亡弟嗣功列子册》列子书时有合于释氏，至于深禅妙句，使人读之三叹，盖普通中事，不自葱岭传来，信矣。亡弟嗣功读比书，至于溃败，犹缉而读之，其苦学好古，后生中殆未之见也。绍圣中，余自缮治而藏之，少年辈窃取玩之，又毁裂几不可挟，唐坦之复为辑之，智兴上人喜异闻，故以遗之。
　　【宋秦观淮海集】
　　《读列子》：咄咄两小儿，多言空尔为。徒知日无定，不觉心有期。尺捶探苍溟，俱令傍者嗤。谁谓不能决，孔丘乃真知。
　　【王东牟先生集】
　　《画列子图和韵》：稻梁戒鸟啄，馈粟辞子阳。神明久不死，宇宙一鸟翔。若人据槁枯，中自含宫商。其游车泠风，其息形坐忘。豆山瀛四等，念往即褰裳。盖去任去来，岂谓符弛张。老商顾之笑，是事何轻扬。云风驾旬余，日月；车舟两傍。拊掌一戏笑，何异侏儒场。后人致引慕，竹林焚馨香。飘飘大人赋，气夺千丈强。吾闻孔仲尼，道盛涵化光。雅言书当理，不见一日长。放乎子列子，君其乐彷徉。
　　【刘彭城集】
　　《咏列子》：御寇卧郑都，子阳归之粟。固辞得无受，妻子怨窘束。君非自知我，人事故反覆，亻免仰未及终，类亻马首邦族。始知至人心，避荣乃避辱。如何当路子？扰扰事干禄。
　　【刘公是先生集】
　　《读列子赠几太博胜之殿丞君章监丞》：五岳穷云霓，沧海不可游。玉台朝日，珠华媚飞虬。飘飘群仙子，来往何其稠。咫尺视千里，俯仰移九秋。潮波有时起，势若空中浮。禺强受帝命，巨鳌举其头。迩来百万祀，无复迁播忧。龙伯何为者，修干曳长钩。不知意谁憾，似与聱为仇。六鳞既潜举，二山忽漂流。众真失其常，荡析不自谋。孰云飞升乐，奔迫良可愁。盈虚诚难必，藏壑有亡舟。至人纵大观，夷险固悠悠。如闻帝凭怒，侵减龙伯俦。且欲招群仙，复还故时丘。勉哉凌云迹，永谢北极幽。
　　【刘后村诗】
　　《列子》：肉身无羽翼，那有许神通。会得泠然意，人人可御风。
　　【江湖续集】
　　《竹溪十一藁》林希逸。《列子口义成》：庄列源流本一宗，微言妙趣不妨同。但知绝迹无行地，庄子《齐物论》岂羡轻身可御风。二义乖违刘绝识，刘向叙中有二义乖背不似一家书之语八篇参校湛何功。今书八篇，张湛所参校。就中细细为分别，具眼应须许此翁。
　　【元吴莱渊颖集】
　　《列子》：真梦本非梦，万事蕉下鹿。力命每相持，御风身乃足。
　　【耶律铸双溪醉隐集】
　　《醉读列子》：独醉亭中独醉仙，唯知仙遁办逃禅。等闲嚼蜡横陈际，却味冲虚力命篇。
　　【群书足用】
　　虚无：或谓列子曰：子奚贵虚？列子曰：静也虚也。得其居矣；取也与也，失其处矣。《列天瑞篇》。通类
　　列子好游，壶丘子曰：游何所好？曰：我之游也。观其所变。《列仲尼篇》。列御寇之齐，遇伯昏瞀人曰：惊，吾尝食于十浆而五浆先馈，内诚不解，形谍成光，使人轻乎贵老。夫浆人，其为利也薄，其为权也轻，而犹若是，而况万乘之主乎？彼将任我以事而效我以功，吾是以惊。伯氏瞀人曰：汝处己，人将保汝矣。无几何而往，则户外之屦满矣。伯昏瞀人不言而出，《庄?列御寇篇》：子列子居郑圃四十年，人无识者，国君卿大夫视之，犹众庶也。《列?天瑞篇》。列子师老商氏，友伯高子，进二子之道，乘风而归。尹生闻之，请蕲其术。列子曰：自吾之事夫子，友若人，九年之后，亦不知夫子之为我师，若人之为我友，内外进矣。而后心凝形释，骨肉都融，不觉形之所倚，足之所履，随风东西，犹木叶干壳竟不知风乘我邪？我乘风邪？《黄帝篇》。列子御风而行，冷然善也。旬有五日而后反，此虽免乎行，犹有所待也。《庄?逍遥篇》。
　　【群书足用】
　　事对凝寂，静虚顺性忘怀，秉要执本。
　　艾子
　　【文献通考】
　　《艾子》一卷：陈氏曰：相传为东坡作，未必然也。
　　【曾忄造类说】
　　《艾子》：公孙龙、魏牟生于列御寇之后，其事乃见于列子之书，说者谓列子弟子以其义无垂统而有所发问，故类而附之，无嫌也。艾子事齐宣王，而书之所载亦多后世之事，岂为艾子之学者务广其道，凡论不诡于统叙者，皆存而不去耶？览之者以意逆志，则艾子之学可明，姑置其时之后先可也。
　　【李戴埴鼠璞】
　　《艾子》：世传艾子为坡仙所作，皆一时戏语。亦有所本。其说“一蟹不如一蟹”，出《圣宋掇遗》，陶谷奉使吴越，因食蝤蛑，询其族类，忠懿命自蝤蛑至蟹凡十余种以进。谷曰：真所谓一代不如一代也。
　　【北窗丛录】
　　世传《艾子》乃坡戏作，予亦以为然。比见吴思道云：是襄阳魏道辅所作。未知孰是。
　　关尹子
　　【仙传】
　　姓尹，名喜，周大夫也。善内学，常服精华，隐德修行，时人莫之识。老子西游，喜先见其气，知有真人当过，物色而遮之，果得老子，老子亦知其奇，为著《道德》上下篇授之。后与老子俱之流沙，服巨胜实，莫知其终。今陕州灵宝县大初观，乃古函谷关候见老子处。终南宗圣宫，乃关尹故宅。周穆王修其草楼，改号楼观，建老子祠。道观之兴，实祖于此。老君授经后，西出大散关，复会于城都青羊肆，赐号文始先生，即庄子所谓博大真人者也。其注书九篇；一宇，详宇字二柱，详柱字。三极，详极字四符，详符字五鉴，详鉴字。六七，详七字七釜，详釜字八筹，详筹字九药。详药字
　　【玉海】
　　《关尹子》：《汉志》道家，九篇。名喜，为关吏。老子过关，喜去吏而从之。刘向校《关尹子》，永始二年八月庚子上。《列仙传》著书九篇，名关令子。今本九卷，一宇至九药。
　　【胡氏致知编】
　　《关尹子》：周关尹喜所撰，九篇：曰宇，曰柱，曰极，曰符，曰鉴，曰匕，曰釜，曰筹，曰药。
　　【关尹子序】
　　汉刘向校正上其书《序》曰：右新书著定《关尹子九篇》，护左都水使者光禄大夫臣刘向言，所校中秘书《关尹子九篇》，臣向校雠《大常七篇》，臣向本九篇，臣向辄除错不可考，增缺断续者九篇成，皆杀青可缮写。关尹子名喜，号关尹子，或曰关令子，隐德行，人易之，尝请老子著《道德经》上下二篇，列御寇庄周皆称道家书，篇皆寓名，有章，章皆首“关尹子曰”四字。篇篇叙异，章章义异，其旨同；辞与老列庄异，其归同。浑质崖戾，汪洋大肆，然有式则使人泠泠轻轻，不使人狂。盖公授曹相国参。曹相国薨，书葬。至孝武皇帝时，有方士来，以七篇上，上以仙处之。淮南王安好道聚书，有此不出。臣向父德因治淮南王事，得之，臣向幼好焉。寂士清人，能重爱黄老清静不可阙，臣向昧死上进。
　　又制奥赞曰：尹喜抱关，含德为务。挹漱日华，仰玩玄度。候气真人，介焉独悟，俱济流沙，同归妙趣。至元四年正月赠无上太初博大文始真君，制曰：朕惟无为之教，有宗有元；众妙之门，惟精惟一，虽渊乎道德之旨，亦资夫羽翼之功。其著书者阐蕴奥于一初，其执御者妙飞游于八极，既垂世而立教，盖殊途而同归。所以与造物者为徒，于以长上古而不老，琳宫琼馆，亦侑坐以媲玄元，绛节金蕤，时驭风而从紫气；神易固无方而无体，太上有立德而立言。庸锡徽称，以恢玄躅。於戏！乾坤之用成于六子，如道之传叙而得人；国家之统垂于万年，尚相其清静而成化。式降景祚。允迪繁禧。丹阳稚川葛洪《关尹子后序》曰：洪，体存蒿艾之资，偶存乔松之寿，知道之士，虽微贱必亲也，虽夷狄必贵也。后遇郑君。郑君多玉笈琼笥之书，服饵开我以至道之良药，呼吸洗我以紫清之上味。后属洪以关尹子，洪每爱之诵之，藏之拜之。宇者，道也。柱者，建天地也。极者，尊圣人也。符者，精神魂魄也。鉴者，心也。匕者，食也。金者，化也。筹者，物也。药者，杂治也。洪每味之，泠泠然若蹑飞叶而游乎天地之混冥，沉沉乎若履横杖而浮乎大海之渺漠，超若处金碧琳琅之居，森若握鬼魅神奸之印。倏若飘鸾鹤，拿亦作怒若斗虎兕。清若浴碧，惨若梦红。擒纵大道，浑沦至埋，方土不能到，先儒未尝言，可仰而不可攀，可玩而不可执，可鉴而不可思，可符而不可言，其忘物遗人者之所言乎？其绝迹去智者之所言乎？其同阴阳而冥彼此者之所言乎？何如此之尊高？何如此之广大？又何如此之简易也。洪也幸亲受之。咸和二年五月朔。丹阳葛洪炷薰敬叙。《希征子?王夷序》曰：愚闻三教鼎立于天地间，如三光在天，相须为明，不可偏废也。三家经文，充府满藏，其间各有精微极至之书。吾儒六经皆法言，而最精微者，《易》也；释氏大藏累千万轴，最精微者，《楞伽》也；道家大藏累千万轴，最精微者，《关尹子》书也。三书之在三教，如三光之在三才。三光虽明，人无眼目，无由见其明；三书虽妙，世无慧哲，无由知其妙。故三书虽存，旨昧久矣。《传》曰：苟非其人，道不虚行。信哉！呜呼！儒更三圣之后，《易》变而为象数卜筮之书；释传四灯之后，《楞伽》变而为象教之文；道历秦汉而来，《关尹子》书付淮南方术家矣。况乎道隐小成，言隐浮伪，至人不常生，至言不常行，宜乎《关尹子》书秘而不传于世矣。虽然，天地至虚之气发而为文，载道之言，阴有神护，终不可泯，行之有时尔。《易》自孔子之后数千年，至陈希夷始传心法；《楞伽》自瞿昙涅盘数千年，至达磨始传于中国；今《关尹子》书自老子西征出关亦数千年矣，抱一先生始发明此书玄奥。然此书句读且难，况通其义也。先生证悟道真，慈愍后学，乃探老关骨髓，述成《言外经旨》。或因言而悉旨，或转语以明经，或设喻以彰玄，或反辞而显奥，或句下隐义，或言外漏机，或指意于言前，或显微于意外，大率多《关尹子》言外之旨。故总其多者目之曰《言外经旨》。是书也，真所谓剖大化之秘藏，增日月之光明泄，大《易》未露之机，述《楞伽》秘密之蕴，即伏羲之本性，尽姬文之神思，探仲尼之精微，究诸佛之命脉，穷诸子之骨髓，显黄帝之机缄，露老蚺之肺腑也。学者得见此书，诚为不世之遇，岂可不知其幸耶？愚蒙师亲授，得悟道真，无以报称师恩，敬锓于梓，传之无穷，使天下后世志道君子，得遇此书，言下打发，了悟道真，皆吾师抱一先生无穷之德施也。是书在处，当过于佛乘之经，阴有神天护持，岂可轻慢耶？学者当藏拜庄诵，如葛稚川可也，故为之叙。
　　【黄氏日抄】
　　《关尹子》九篇：其一曰宇，注云道也。其二曰柱，云建天地也。三曰极，云尊圣人也。四曰符，云精神魂魄也。五曰鉴，云心也。六曰匕，云形也。七曰釜，云化也。八曰筹，云物也。九曰药，云杂治也。《序》以为关尹喜之书，汉有方士来上，则其伪可知矣。且其文陋弱，其言道皆归之于无，果无则又安有所谓道，而为是费辞哉！如曰：为者必败，执者必失，故闻道于朝，可死于夕，此为粗可晓者。然与《老子》《论语》本旨不合，此袭之而不善用者也。如曰：一日死者如一息得道，十年百年死者如历久得道。是人生惟以速死为幸，而不欲天下之有生也。何等立言哉！
　　【文献通考】
　　《关尹子》九卷：陈氏曰：周关令尹喜，盖与老子同时，启老子著书言道德者，按《汉志》有《关尹子》九篇，而隋唐及国史志皆不著录，意其书亡久矣。徐蒇子礼，得之于永嘉孙定，首载刘向校定序，末有葛洪《后序》，未知孙定从何传授？殆皆依托也。《序》亦不类向文。
　　【国朝宋濂文粹】
　　《关尹子》一卷：周关令尹喜所撰，喜与老聃同时，著书九篇，颇见之《汉志》。自后诸史无及之者，意其亡已久矣。今所传者，以一宇，二柱，三极，四符，五鉴，六匕，七釜，八寿，九药为名，盖徐蒇子礼得于永嘉孙定，未知定又果从何而得也。前有刘向《序》，称盖公授曹参，参薨书葬，孝武帝时有方士来上，淮南王安秘而不出，向父德治淮南王事，得之。文既与向不类，事亦无据，疑即定之所为也。间读其书，多法释氏及神仙方技家，而藉吾儒言文之。茹变识为智，一息得道，婴儿蕊女，金楼绛宫，青蛟白虎，宝鼎红炉，诵咒土偶之类，聃之时无是言也。其为假托，盖无疑者。或妄谓二家之说，实祖于此，过矣。然其文虽峻洁，亦颇流于巧刻，而朱象先之徒，乃复尊信如经，其亦妄人哉！
　　【江湖续集】
　　《竹溪十一藁》林希逸《读关尹子》：青牛车后抱关翁，师已西游道却东。著论九篇今独在，命名一字古无同。九篇皆一字名。不知身老传谁氏，可爱文奇似考工。博大真人庄所敬，寥寥千载想宗风。
　　亢仓子
　　【仙传】
　　一名庚桑楚，一名亢仓子，陈人，为老了之遍，役得老子之道，居畏垒之山。其臣之画然知者去之，其妾之洁然仁者远之，拥肿之与居，鞅掌之为使，居三年，畏垒大壤。后游吴，隐毗陵盂峰，道成仙去。后有汉辅元张天师，唐张果老，相继隐修，因号张公坛福地。古建洞灵观，宋改天申万寿宫，著书九篇，号亢仓子。一曰全道，详全字。二曰用道，详用字。三曰政道，详政字。四曰君道，详君字。五曰臣道，详臣字。六曰贤道，详贤字。七曰训道，详训字。八曰农道，详农字。九曰兵道。详兵字。
　　【隋志】
　　《亢桑子》二卷：天宝元年诏庄子为《南华真经》，列子为《冲虚真经》，文子为《通玄真经》。然《亢桑子》求之不获，襄阳处士王士元谓庄子作《庚桑子》，太史公列子作《亢仓子》，其实一也。取诸子文义类者补其亡。
　　【郑樵通志】
　　《亢仓子》三卷：老聃之徒庚桑楚撰，王士元注音略一卷。
  </div>
  <div class="pagination">
   <a href="永乐大典残卷_page163.html">
    上一页
   </a>
   <span>
    ...
   </span>
   <a href="永乐大典残卷_page159.html">
    159
   </a>
   <a href="永乐大典残卷_page160.html">
    160
   </a>
   <a href="永乐大典残卷_page161.html">
    161
   </a>
   <a href="永乐大典残卷_page162.html">
    162
   </a>
   <a href="永乐大典残卷_page163.html">
    163
   </a>
   <span class="current-page">
    164
   </span>
   <a href="永乐大典残卷_page165.html">
    165
   </a>
   <a href="永乐大典残卷_page166.html">
    166
   </a>
   <a href="永乐大典残卷_page167.html">
    167
   </a>
   <a href="永乐大典残卷_page168.html">
    168
   </a>
   <a href="永乐大典残卷_page169.html">
    169
   </a>
   <span>
    ...
   </span>
   <a href="永乐大典残卷_page165.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
