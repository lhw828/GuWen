<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 323 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 323 页/共 485 页</h1>
    <div class="content">　　庆贺
　　羣书要语大夏成而燕雀相贺【淮南子】庆者在堂吊者在门祸与福邻莫知其门【荀子】其非惟我贺将天下实贺【昭八】诗句闾里自相贺【韩】还乡问井邑上堂多庆喜【欧】归来见亲戚握手相吊庆【欧】饥贫相乗除未见可吊贺【坡】古今事实
　　庆吊相随
　　苏秦説齐王再拜仰而贺俯而吊齐王曰是何庆吊之相随也
　　贺钱万贯
　　单父人吕公善沛公避仇从之因家焉沛中豪吏闻令有重客皆徃贺萧何为主吏主进令诸大夫曰进不满千钱坐之堂下高祖为亭长素易诸吏绐曰贺钱万实不持一钱谒入吕公大惊起迎之门
　　不贺而吊
　　高祖使使拜萧何为相国益封为相国卫诸君皆贺故秦东陵侯召平独吊谓何曰以淮隂新反有疑君心夫置卫卫君非以宠君愿让封勿受悉以家财佐军何从其计上悦
　　杀敌不受贺
　　后汉刘表为荆州牧时骠骑将军张济自关中奔南阳因攻襄城中飞矢而卒官属皆贺表曰济以穷来主人无礼至于交锋此非牧意牧受吊不受贺也使人纳其众众闻之喜遂皆服从
　　诸君何贺
　　荀朂自中书监迁尚书令甚愠有贺者朂怒曰夺我凤凰池诸君何贺耶
　　贺钱一千
　　吕僧珍生子宋季雅徃贺署函曰钱一千阍人少之不为通强之乃进【梁书】
　　迁官不受贺
　　唐岑文本初拜中书令有忧色母问之答曰非勲非旧责重位高所以忧也有来贺者輙曰今日受吊不受贺
　　门无贺客
　　向敏中文简除右仆射麻下日李昌武为翰院学士当对真宗谓曰朕自即位以来未尝除仆射今日以命敏中门下贺客必多卿徃观之明日却对来勿言朕意也昌武丞相归乃徃见丞相方谢客门防悄然无一人昌武与向亲径入贺之公但唯唯卒无一言既退复使人至庖厨中问今日有无宴防亦寂无一人明日具以所见对上笑曰向敏中大耐官职【笔谈】
　　官尊止贺
　　王文正公晩年官重毎家人出贺立令止之因语其弟曰遭遇如此愈增忧惧何可贺也公毎有赐予见家人置于庭下乃瞑目而叹曰生民膏血安用许多【名臣遗事】古今文集
　　杂著
　　诫子孙
　　董生有云吊者在门贺者在闾言有忧则恐惧敬事敬事则必有善功而福至也又曰贺者在门吊者在闾言受福则骄奢骄奢则祸至故吊随而来齐顷公之始借覇者之余威轻侮诸侯亏跂蹇之容故被并鞌之祸随服而亡所谓贺者在门吊者在闾也兵败师破人皆吊之恐惧自新百姓爱之诸侯皆归其所夺邑所谓吊者在门贺者在闾
　　对贺者　　　　　　　　柳宗元
　　柳子以罪贬永州有自京师来者既见曰余闻子坐争斥逐余适将唁子今余视子之貌浩浩然也能是逹矣余无以唁敢更以为贺柳子曰子诚以貌乎则可也然吾岂若是而无志者耶姑以戚戚为无益乎道故若是而已矣吾之罪大防主上以寛理人用和天下故吾得在此凡吾之贬斥幸矣而又戚戚焉何哉夫为天子尚书即谋画无所陈而羣比以为名防耻遇僇以待不测之诛苟人尔有不汗栗危厉偲偲然者哉吾尝静处以思独行以求自以上不得自列于圣朝下无以奉宗祀近丘慈徒欲苟生幸存庶几似续之不废是以傥荡其心倡佯其形茫乎若升高以望溃乎若乗海而无所徃故其容貌如是子诚以浩浩而贺我其孰承之乎嘻笑之怒甚乎裂眦长歌之哀过乎恸哭庸讵知吾之浩浩非戚戚之尤者乎子休矣
　　贺下不贺上
　　贺下不贺上此天下通语士人歴官一任得外无官谤中无所愧于心释肩而去如大热逺行虽未到家得清凉馆舍一解衣漱濯已足乐矣况于致仕而归脱冠佩访林泉顾平生一无可恨者其乐岂可胜言哉余出入文忠公门最久知其欲释位归田可谓切矣他人或苟以借口公发于至情如饥者之念食也顾势有未可者耳观与仲仪书论可退之节三至欲以得罪而去君子之欲退其难如此可以为好进者之戒【志林】





　　古今事文类聚别集卷二十六
　　钦定四库全书
　　古今事文类聚别集卷二十七
　　宋　祝穆　撰
　　人事部
　　谒见【先容　简傲】
　　羣书要语古者未有纸削竹木以书姓名故谓之刺后以帋书故谓之名纸唐李徳裕贵盛人务加礼改具衘起居之状故谓之门状【续世説】涓人如谒者涓洁主洁除之人也【陈胜传注】既见君子我心则降【诗】愿望履幙下【庄子】侍于下风幸闻咳唾之音【庄子】伺于公卿之门奔走于形势之途足将进而趦趄口将言而嗫嚅【韩送李愿序】君出我入若相避然【韩文】野渡断桥非冦平仲访魏野之便中路破居非宰周公防许男之所【杨诚斋与周益公书】先容明月之珠夜光之璧以暗投人于道莫不按劒相眄者何则无因而至前也蟠木根柢轮囷离竒而为万乘噐者以左右为之先容也
　　诗句有客叩我门系马门前栁【杜】君来不遇我我去不逢君【唐诗】肯访浣花老翁无与奴白饭马青刍【杜】公卿朱门未开鎻我曹已到肩相随【杜】玉川先生洛城里杜门不出动一纪劝参留守谒大尹言语才及輙掩耳【韩】侯门见説深如海三十年来掉臂行
　　古今事实
　　握髪吐哺
　　伯禽就封于鲁周公戒之曰我文王之子武王之弟成王之叔父我于天下亦不贱矣然我一沐三握髪一饭三吐哺起以待士犹恐失天下之贤人尔之鲁戒无以国骄人
　　矙亡徃拜
　　阳货矙孔子之亡而馈孔子蒸豚孔子亦矙其亡而徃拜之
　　来谒无益
　　穰侯谓王稽谒君得无与诸侯客子俱来乎无益徒乱人国耳
　　难见如鬼
　　苏秦曰楚国之食贵于玉薪贵于桂谒者难见如鬼楚国王难得见如天帝今令臣食玉炊桂因鬼见帝
　　乃肯临臣
　　汉韩信为淮隂侯居常鞅鞅羞与绛灌等列尝过樊将军哙哙趍拜送迎曰大王乃肯临臣信出门笑曰生乃与哙等伍
　　幸肯临况
　　田蚡传军乃幸肯临况魏其
　　扫门求见
　　汉书魏勃欲求见齐相曹参家贫无以自通常独早扫齐相舍人门外舍人恠之以为物而伺之得勃勃曰愿见相君无因以为子扫欲以求见于是舍人见勃曹参因以为舍人
　　百骑造门
　　爵禄不相责以礼同类之游不以逺近为故东方先生居蓬戸岩穴之中魏公子以百骑造之大丈夫相知何必接尘而逰乗髪齐年哉
　　内谒径入
　　前翟方进内谒径入注犹今之通名也
　　廼幸左顾
　　淮南宪王传子髙廼幸左顾注犹言枉顾
　　间阔
　　前诸葛丰传间何阔逄诸葛
　　躧履出迎
　　暴胜之为直指使者闻隽不疑贤至勃海遣吏请与相见不疑冠进贤冠带櫑具劒佩环玦褒衣愽带盛服至门上谒门下欲使解剑不疑曰劒者武备不可觧吏白胜之开门延请衣冠甚伟胜之躧履出迎
　　曵王门
　　邹阳曰今臣尽智毕议易精极虑则无国不可奸餙固陋之心则何王之门不可曵长裾乎
　　不避寒暑
　　张汤造请诸公不避寒暑
　　谒值雨
　　汉楼防家居长安时成都侯商为大司马卫军辅政罢朝欲防主簿谏军至尊不宜入闾巷商不聼遂至防家家狭小官属立车下乆住移时天欲雨主簿谓西曹诸椽曰不肯强谏反雨立闾巷或曰主簿语商恨以他职事去主簿终身废锢
　　望尘不及
　　后汉赵咨字文楚东郡人灵帝时拜东海相之官道经荣阳令敦煌曹暠咨之故孝亷也迎路谒咨不为留暠送至亭次望尘不及谓主簿曰赵君名重今过界不见必为天下笑即弃印绶追至东海谒咨毕辞归家为时所重如此
　　半面之雅
　　后汉书应奉字世叔年二十时尝诣彭城相袁贺贺时出行闭门造车匠于内开扇出半面视奉后数十年于路见车匠识而呼之
　　不喜造谒
　　后汉井丹字大春受业太学京师语曰五经纷纶井大春未尝修刺谒人张敷问之曰臣性不耐造请
　　不造二人
　　后汉许劭字子尝到颍川多长者之逰唯不陈寔又陈蕃防妻还葬劭独不徃或问之曰太丘道广广则难周仲举性峻峻则少通故不造也
　　且留东閤
　　汉朱云成帝时不复仕常居鄠田时出乗牛车从诸生所过皆敬事焉薛宣为丞相云徃见之宣备賔主礼因留云宿从容谓曰在田野亡事且留我东阁可以观四方竒士云曰小生廼欲相吏耶宣不敢复言
　　造门不见
　　后汉髙彪尝从马融欲问大义融疾不见乃覆刺遗融书曰闻髙风为日乆矣故不待介者造君子之门冀一见龙光叙腹心之愿不图辞之以疾昔者周公兄父文武九命作伯以居华夏犹握沐吐飡以接白屋之士天下归徳歴载邈矣今君不能相见宜哉融省书大慙遣人辞谢追请径去不还
　　不行报谢
　　张禹传公卿相造请禹终不行报谢
　　诣荀朗陵
　　陈太丘诣荀朗陵贫俭无仆役廼使元方将车季方持杖从后长文尚小载着车中既至荀使叔慈应门慈明行酒余六龙下食
　　未尝谒
　　井丹字大春博学故京师为之语曰五经纷纶井大春未尝书刺谒人梁松请友丹不肯见后遂隐遁
　　昔负一刺
　　孟宗为豫章大守谓仓椽曰君昔负太守一刺寕识之否椽曰不识宗曰吾昔家贫亲老为官资运以刺诣君感见发遣何乃乆屈耶
　　先谒其父
　　刘驎之尚书质素好道车骑将军桓冲闻名辟为长史固辞冲尝到其家驎之于树条桑使者致命驎之曰使君既枉驾先临宜先诣家君冲愧诣其父
　　诣谒悖慢
　　后汉祢衡字正平孔融爱其才数称于曹操言衡欲诣操操大喜勅门者有客便通待之极厚衡着布单衣踈巾手持三尺棁杖坐大营门以杖棰地大骂吏曰外有狂生言语悖逆操怒谓融曰祢衡竖子孤杀之如雀防耳顾此人素有虚名逺近将谓孤不能容之今送与刘表视当何如衡临发众人为之祖道乃更相戒曰衡悖逆无礼今因其后至咸以不起折之也及衡至众人莫肯兴衡大号众问其故衡曰坐者为冢卧者为尸尸塜之间能不悲乎
　　懐刺漫灭
　　祢衡尚气刚傲好矫时慢物建安初自荆州北逰许都书一刺懐之漫灭而无所遇或问之曰何不从陈长文司马逹乎衡曰卿欲使我从屠沽儿辈耶
　　造门叙旧【见故交门】
　　载刺盈车
　　郭林宗传林宗名益显士争归之载刺常盈车
</div>
    <div class="pagination">
<a href="古今事文类聚_page322.html">上一页</a><span>...</span><a href="古今事文类聚_page318.html">318</a><a href="古今事文类聚_page319.html">319</a><a href="古今事文类聚_page320.html">320</a><a href="古今事文类聚_page321.html">321</a><a href="古今事文类聚_page322.html">322</a><span class="current-page">323</span><a href="古今事文类聚_page324.html">324</a><a href="古今事文类聚_page325.html">325</a><a href="古今事文类聚_page326.html">326</a><a href="古今事文类聚_page327.html">327</a><a href="古今事文类聚_page328.html">328</a><span>...</span><a href="古今事文类聚_page324.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
