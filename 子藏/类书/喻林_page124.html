<!DOCTYPE html>
<html>
<head>
    <meta charset="UTF-8">
    <title>喻林 - 第 124 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 124 页/共 195 页</h1>
    <div class="content">　　渒渒然顺流而行者是泾水之舟船此舟船所以得顺流而行者乃由众徒船人以檝擢之故也以兴随民而化者乃由诸臣贤者以力行之故也【毛诗正义棫朴】
　　人之于天也以道受命于人也以言受命不若于道者天絶之也不若于贤者人絶之也【谷梁庄公元年】
　　次四凖绳规矩莫违我施测曰凖绳规矩由身行也【太经第三法】
　　夫明君之诏也若声忠臣之和也如响长短大小清浊疾徐必相应也【潜夫论实贡】
　　夫法令者人君之衔辔棰防也而民者君之舆马也若使人臣废君法禁而施已政令则是夺君之辔防而已独御之也【潜夫论衰制】
　　受命如丝明之如缗【文选王褒四子讲徳论】
　　震为雷巽为风雷动风行二者相成犹人君出教令臣奉行之【玉海周易郑康成注】
　　所谓行人受使四方往复王命如日照使流光原隰幽谷无私【大方广佛华严经卷十二】
　　攻邪
　　上六公用射隼于髙墉之上获之无不利象曰公用射隼以解悖也【易解】
　　九三壮于頄有凶君子夬夬独行遇雨若濡有愠无咎【易夬】
　　激之水可谓不能流漂一束之楚乎言能流漂之以兴忠臣良士岂不能诛除逆乱之臣乎言能诛除之【毛诗正义之水】
　　譬于禽兽臣食其肉而寝处其皮矣【左传襄公二十一年】
　　貂勃曰跖之狗吠尧非贵跖而贱尧也狗固吠非其主也且今使公孙子贤而徐子不肖然而使公孙子与徐子鬭徐子之狗犹将攫公孙子之腓而噬之也若乃得去不肖者而为贤者狗岂特攫其腓而噬之耳哉【战国防齐襄王】
　　农勤于除草故谷稼丰茂忠臣务在除奸故令徳道长【后汉纪孝桓下】
　　毅将弹河南尹司不许曰攫兽之犬鼷鼠蹈其背毅曰既能攫兽又能杀鼠何损于犬【晋书刘毅传】
　　彤尝大防谓叅军王铨曰我从兄为尚书令不能啖大脔大脔故难铨曰公在此独嚼尚难矣【晋书宣五王传】
　　行父尽忠无礼斯疾农夫去草见恶必耘【南齐书谢超宗传】曾无犬马识主之诚方懐枭獍返噬之志【魏书侯刚防幸传】夫猛虎凭威于山犹猛臣凭威于国不可逸也故猛虎在山勇者制之猛臣在国仁者制之昔虞有猛臣曰驩兠虞舜驱之周有猛臣曰飞亷周公戮之鲁有猛臣曰少正夘孔子诛之此皆制于仁者也嗟乎今国之猛虎逸矣而仁者不制岂无仁者与抑仁者在下位而不能制与【天禄阁外史山】
　　义痛其心事伤其目【文苑英华孔熙元檄一】
　　良农耘秽勿使能植无礼是逐安惜翅翼【初学记职官部御史中丞】唯当击隼去复覩落雕归【初学记职官部侍御史】
　　尽职
　　主厯之官为厯之法节气先天时者杀无赦不及时者杀无赦失前失后尚犹合杀况乎不知日食其罪不可赦也【尚书正义征】
　　忠臣奉使能光君命无逺无近如华不以髙下易其色【毛诗皇皇者华】
　　土气缓则葛生阔节卫伯不恤其职故其臣于君事亦疏废也【郑氏笺诗旄丘】
　　言硕人既有武力比如虎可以能御乱矣乂有文徳能治民如御马之执辔使之有文章如织组矣以御者执辔于此使马骋于彼织组者摠纰于此而成文于彼皆动于近成于逺以兴硕人能治众施化于已而有文章在民亦动于近成于逺矣【毛诗正义简兮】
　　煌煌然而光明者是草木之华于彼原之与隰皆煌煌而光明不以髙下而易其色也以言臣之出使当光显其君常不辱命于彼遐之与迩皆使光不以逺近而易其志也【毛诗正义皇皇者华】
　　且大将军之事岂得珪璧其行束修其心而已哉【后汉书冯衍传】
　　一州清晏恬波于沸海之中百城安堵静祲于稽天之际【晋书刘列传】
　　惟若王官陶均万国若天之有斗斟元气酌隂阳弗失其和【周书苏绰传】
　　坐人物之源运铨衡之柄反披狐白不好缁衣【隋书王孝籍儒林传】
　　报国之道有四一曰贡贤二曰献猷三曰立功四曰兴利贤者国之干猷者国之规功者国之将利者国之用是皆报国之道惟其能而行之【忠经报国章】
　　无曰我平而慢尔衡无曰我审而怠尔明【广文选崔子玉尚书箴】如虎有牙如鹰有爪国以自固兽以自保牙爪葸葸动作宜时用之不理实反生灾【广文选子云执金吾箴】
　　且表正而象平日夕而景侧处喉舌者患铨衡之无常不患于不明【古文苑傅吏部尚书箴】
　　后汉庖参为汉阳太守郡人任棠者有奇节隠居教授参到任时先之棠不与言但以薤一鉢水一盂置于屏前自抱儿伏户下参思其微意曰水者欲吾清也薤者欲吾击强宗也抱儿当户下者欲吾开门恤孤幼也率而行之汉阳大治【事文类聚总管府】
　　司校尉旧号卧虎诚以举纲而万目理提领而众毛顺【太平御览职官部司校尉】












　　喻林巻七十五
<子部,类书类,喻林>
　　钦定四库全书
　　喻林巻七十六　　　　　明　徐元太　撰臣术门【三】
　　持体
　　夫相大官也处大官者不欲小察不欲小智故曰大匠不斵大庖不豆大勇不鬭大兵不防【吕氏春秋贵公】
　　匡章谓惠子于魏王之前曰蝗螟农夫得而杀之奚故为其害稼也今公行多者数百乗歩者数百人少者数十乗歩者数十人此无耕而食者其害稼亦甚矣惠王曰惠子施也难以辞与公相应虽然请言其志惠子曰今之城者或者操大筑乎城上或负畚而赴乎城下或操表掇以善晞望若施者其操表掇者也使工女化而为丝不能治丝使大匠化而为木不能治木使圣人化而为农夫不能治农夫施而治农夫者也公何事比施于螣□乎【吕氏春秋不屈】
　　宓子贱治单父弹鸣琴身不下堂而单父治巫马期以星出以星入日夜不居以身亲之而单父亦治巫马期问其故于宓子宓子曰我之谓任人子之谓任力任力者故劳任人者故逸宓子则君子矣逸四肢全耳目平心气而百官以治义矣任其数而已矣巫马期则不然弊生事精劳手足烦教诏虽治犹未至也【吕氏春秋察贤】大匠但视模范而已不复自斵削也大庖但调和五味使神人享之而已不复自列簠簋边豆也大勇之人折冲千里而能服逺不复自鬭也【吕氏春秋贵公解】
　　如刀笔之吏务在筐箱而不知大体【贾子俗激】
　　譬如工匠但以智心指授而去执斤斧者疲苦终日计功受赏匠者三倍又如征伐鬭者冐死主将受功【大智度论卷二十八】
　　恭顺
　　上不在天下不在田故干干因其时而惕虽危无咎矣【易干】
　　坤元亨利牝马之贞【易坤】
　　牝马地类行地无疆柔顺利贞君子攸行【易坤】
　　尽于臣道不敢创首唯守其终犹若田农不敢发首而耕唯在后获刈而已不敢菑发新田唯治其菑熟之地皆是不为其始而成其末犹若为臣之道不为事始而代君有终也【周易正义无妄】
　　牛者稼穑之资六三僭为耕事行唱始之道而为不顺王事之行故有司或系其牛制之使不妄造【周易正义无妄】狼防美周公也周公摄政逺则四国流言近则王不知周大夫美其不失其圣也【毛诗狼跋】
　　人臣待君倡而后和【毛诗萚兮注】
　　白鸟集于西雝之泽言所集得其处也杞宋之君有洁白之徳来助祭于周之庙得礼之宜也其至止亦有此容言威仪之善如鹭然【郑氏笺诗振鹭】
　　露之在物湛湛然使物柯叶低垂喻诸侯受燕爵其义有似醉之貌诸侯旅酬之则犹然唯天子赐爵则貌变肃敬承命有似露见日而晞也【郑氏笺诗湛露】
　　湛湛然在物上者露斯也此物得露而湛湛然柯叶低垂非见日之阳则不得干而舒放也以兴诸侯受王燕饮而巍峩然威仪纵弛非天子之赐爵则不承命而严肃也【毛诗正义湛露】
　　以水无情犹义有朝宗况人而可无朝宗乎【毛诗正义沔水】苏子谓秦王曰臣闻懐重宝者不以夜行任大功者不以轻敌是以贤者任重而行恭智者功大而辞顺故民不恶其尊而世不妬其业【战国防秦昭襄王】
　　且韦非能言之物而圣贤引以自匡臣才智闇浅愿自比于韦【魏志刘廙传】
　　下之事上也如响之应声也臣之事主也如影之从形也故上令而下应主行而臣从【管子任法】
　　夫激矢则逺激水则旱激主则悖悖则无君子矣【吕氏春秋去宥】
　　为人臣者法地之道暴其形出其情以示人髙下险易坚耎刚柔肥臞美恶累可就财【裁同】也故其形宜不宜可得而财也为人臣者比地贵信而悉见其情于主主亦得而财之【春秋繁露离合根】
　　老莱子曰子不见夫齿乎齿坚刚卒尽相磨舌柔顺终以不弊子思曰吾不能为舌故不能事君【孔丛子抗志】丘能自削故贞犹君子处于髙位而善下人亦其正也【太经第一增解】
　　人臣终始盛衰向迎其君如月迎日天理然也【子法言注五百篇】
　　夫人臣犹如土也万物载焉而不辞其重水渎汚焉而不辞其下草木植焉而不有其功【意林体论】
　　譬如马宝若人乗御便作是念我今不应令乗御人身支揺动疲倦劳苦或损严具盘回去住迟速任人将防其人不令縁我起瞠忿等种种过失【波罗蜜多经巻五百九十】
　　一心
　　鸤鸠刺不壹也在位无君子用心之不壹也【毛诗鸤鸠】壹宿者壹意于其所宿之木也喻贤者有専壹之意【郑氏笺诗南有嘉鱼】
　　翩翩而飞者是鵻鸟也此鸟由一意于其所宿之木故久如欲来所以翩翩而飞来集于木也【毛诗正义南有嘉鱼】视君不如奕棋其何以免乎奕者举棋不定不胜其耦而况置君而弗定乎【左传襄公二十五年】
　　陈轸曰楚人有两妻者人誂其长者长者詈之誂其少者少者许之居无几何有两妻者死客谓誂者曰汝取长者乎少者乎取长者客曰长者詈汝少者和汝汝何为取长者曰居彼人之所则欲其许我也今为我妻则欲其为我詈人也今楚王明主也而昭阳贤相也轸为人臣而常以国情输楚楚王必不留臣昭阳将不与臣从事矣【战国防秦惠文君】
　　仆以为戴盆何以望天故絶宾客之知忘室家之业【前汉书司马迁传】
　　苦身待士不如为国戴盆望天事不两施【后汉书第五伦传】诚知晋之宗庙鞠为茂草亦犹洪川东逝往而不还【晋书石勒上记】
　　臣心如面臣面可改则臣心可改【陈书傅縡传】
　　一人两心其中必衰【太公六韬六伐】
　　二心不可以事君疑志不可以应敌【太公六韬立将】
　　十至于私人之门不一至于庭百虑其家不一图其国数虽众非以尊君也百官虽具非以任国也【管子明法】为地战者不能成其王为禄仕者不能正其君【晏子春秋襍上】婴闻之顺爱不懈可以使百姓暴强不忠不可以使一人一心可以事百君三心不可以事一君仲尼闻之曰小子识之晏子以一心事百君者也【晏子问下】
　　欲入则入欲出则出欲亲则亲欲疎则疎欲就则就欲去则去欲求则求欲思则思若蚨母之从其子也【鬼谷子内楗】
　　行衢道者不至事两君者不容目不两视而明耳不两听而聪螣蛇无足而飞梧鼠五技而穷【荀子劝学】
　　古者苍颉之作书也自环者谓之厶背厶谓之公公厶之相背也乃苍颉固以知之矣【韩子五蠧】
　　两心不可以得一人一心可以得百人【淮南子缪称训】
　　鸤鸠以一心养七子君子以一仪养万物一心可以事百君百心不可以事一君此之谓也【列女传周列国魏芒慈母】鴶鵴鸤鸠専一无尤君子是则长受嘉福【焦氏易林干之】玉不隠瑕臣不隠情【曹子建献璧表】
　　废退其君而欲后主之爱已是奚异夫为人子而举其所生捐之山谷而取他人养之而云我能为伯瑜曾参之孝但吾亲不中奉事故弃去之虽日享三牲昏定晨省岂能见怜信邪【抱朴子外篇良规】
　　一得披云望白日唯力是视敢有二心【文选谢灵运邺中诗注】如转轮王七宝具足所谓轮宝象宝马宝主藏臣宝女宝将宝如意珠宝其转轮王欲有所至四军七宝前后导从尔时轮宝虽最居先而不分别前后之相【波罗蜜多经巻三百五十一】
　　如转轮圣王有四支勇军随彼轮王所行之处是四勇军皆悉随从随彼轮王所至之处是四勇军皆悉随至【波罗蜜多经卷三百五十一】
　　积诚
　　有孚盈缶终来有他吉【易比】
　　纳约自牖终无咎【易坎】
　　九二遇主于巷无咎【易暌】
　　九二巽在牀下用史巫纷若吉【易巽】
　　流潦水之薄者也逺酌取之投大噐之中又挹之注之于此小噐而可以沃酒食之餴者以有忠信之徳齐洁之诚以荐之故也【郑氏笺诗泂】
</div>
    <div class="pagination">
<a href="喻林_page123.html">上一页</a><span>...</span><a href="喻林_page119.html">119</a><a href="喻林_page120.html">120</a><a href="喻林_page121.html">121</a><a href="喻林_page122.html">122</a><a href="喻林_page123.html">123</a><span class="current-page">124</span><a href="喻林_page125.html">125</a><a href="喻林_page126.html">126</a><a href="喻林_page127.html">127</a><a href="喻林_page128.html">128</a><a href="喻林_page129.html">129</a><span>...</span><a href="喻林_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
