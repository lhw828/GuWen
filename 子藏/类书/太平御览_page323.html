<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 323 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 323 页/共 737 页
  </h1>
  <div class="content">
   《礼记□曲礼》曰：博闻强识，谓之君子。
《汉书》曰：上行幸河东，尝亡书一箧。张安世忆记之，後得书以相校，无所遗失。安世长子千秋为中郎将，将兵随渡辽将军范朋友击乌桓。还，谒大将军光，光问千秋战斗方略，山川形势，千秋口对兵事，画地成图，无所忘失。
《东观汉记》曰：虞延，字君大，为郡督邮。光武东巡，路由小黄，高帝母昭灵后园陵宰缮。诏呼延引见，问园陵之事。延占对可观，其陵株梓皆识其数，俎豆牺牲，颇晓其礼。
谢承《後汉书》曰：应奉常从彭城相袁贺，时出行闭治，车师门内出半面视奉，奉即委去。另後数十年，於道路见车师，识而呼之。
又曰：吴郡陆续，初仕郡户曹史。饥荒，太守尹兴使续於都亭赋闷セ饣粥。续悉简阅其人，讯以名氏。事毕，兴问所几？因说六百馀人，皆分别姓字，无有误谬。
又曰：王充，字仲任，上虞人。家贫无书，常游洛阳肆，阅所卖书，辄能诵忆。
袁山松《後汉书》曰：荀淑与陈实神交，及其弃朗陵而归也，数命驾诣之。淑御慈明，从叔慈抱孙文若而行，实亦令玄方侍侧，季方作食，抱孙长文而坐，相对怡然。尝一朝求食，季方尚少，跪曰：“高闻大人荀君言甚善，窃听之，甑坏饭成糜。”实曰：“汝听谈解乎？”谌曰：“惟因令与二慈说之。”不失一辞，二公大悦。
《典略》曰：延笃，字柿裴，南阳人。初从堂锨季度受《春秋左传》，借本便讽。
《魏志》曰：初，王粲与人共行，读道边碑，人问：“卿能诵否？”曰：“能！”即暗诵之，不差一字。观人围棋，局坏，粲为复之。棋者不信，以巴盖局，使更以他局为之。用相比校，不误一道。其强记默识如此。
《吴志》曰：朱桓强识，与人一面，数十年不忘，部曲妻子悉识之。
《晋中兴书》曰：陶侃明识过人，武昌道上种杨柳，人有窃之，植于其家。侃见而识之，问何以盗官所植乎？时以为神。
《益部耆旧传》曰：张松识达精异，刘璋遣曹公，杨修以公所撰兵书示松，饮宴之间一省，即便暗诵。
《祢衡别传》曰：衡字正平。黄射作章陵太守，衡俱有所之，见蔡伯喈所为碑，正平一过，视之，叹之言好。後各归章陵，自恨不令使写之。正平曰：“吾虽一过，皆识其所言，惟第四行中石尽磨灭，两字不分明。”因援笔书之，初无遗失，惟两字不着。
《蔡琰别传》曰：琰字文姬，邕之女。年六岁，邕鼓琴弦，琰曰：“第一弦。”邕故断其一，问之，琰曰：“第二弦。”邕故断一弦，琰曰：“第四弦。”
《世说》曰：夏侯策，魏文示其爵里刺，一见之悉忆。
《俗说》曰：桓宣城丧後，家至贫。孔夫人疾患，须羊解神，不能得。桓温以弟买得，质羊，羊主家富，谓桓言：“仆乃不须买得郎为质，但郎家贫，幸可为郎养。”买得郎者，车骑冲也。後江州出射，堂射，羊主东边看射，车骑犹识之，呼来问：“公识我不？”答云：“不识。”桓公曰：“我是昔日买得郎也。”
卷四百三十三　人事部七十四
勇一
《释名》曰：勇，踊也。见敌踊跃欲击之也。
《说文》曰：勇，气也。从力用声。
《尚书》曰：武王左杖黄钺，右秉白旄以麾，曰：“逖矣，西土之人！称尔戈，比尔干，立尔矛，予其誓！勖哉夫子！尚桓桓。（孔安国曰：桓桓，武貌也。）如虎如貔，如熊如罴，于商郊！”
又曰：亦有熊罴之士，弗二心之臣，保王家。（言文武既圣，则亦有勇猛，如熊如罴之士。）
《毛诗》曰：《大叔于田》，刺庄公也。叔多才而好勇，不义而得众。大叔于田，乘乘马，执辔如组，两骖如舞。叔在薮，火烈具举，袒耱）虎，献于公所。将叔无狃，戒其伤女。
《礼记》曰：鲁庄公及宋人战于乘丘，县贲父御，卜国为右。马惊败绩，公坠，左车授绥。公曰：“末之卜也。”县贲父曰：“他日不败绩，而今败绩，是无勇也。”遂死之。
又曰：用人之知去其诈，用人之勇去其怒，用人之仁去其贪。（郑玄曰：用知者之谋，勇者之断，仁者之施，足以成治矣。）
又曰：商者，五帝之遗声也，商人识之，故谓之商。齐者，三代之遗声也，齐人识之，故谓之齐。明乎商之音者，临事而屡断。明乎齐之音者，见利而让。临事屡断，勇也；见利而让，义也。有勇者义，非歌，孰能保此！
《左传》曰：公及齐师战于长勺。公将鼓之。曹刿曰：“未可。”齐人三鼓，曰：“可矣。”齐师败绩。公将驰之。刿曰：“未可。”下，视其辙，登，轼而望之，曰：“可矣。”遂逐齐师。既克，公问其故。对曰：“战，勇气也。一鼓作气，再而衰，三而竭。彼竭我盈，故克之。夫大国难测也，惧有伏焉。吾视其辙乱，望其旗靡，故逐之。”
又曰：晋襄公缚秦囚，使菜驹以戈斩之。囚呼，菜驹失戈，狼覃取戈以斩囚，禽之以从公乘，遂以为右。箕之役，先轸黜之而立续简伯。狼覃怒。其友曰：“盍死乎？”覃曰：“吾未获死所。”其友曰：“吾与汝为难。”覃曰：“《周志》有之，勇则害上，不登於明堂。（杜预曰：《周志》书也。明堂，庙也。所以崇功序德，故不义之士不得外心。）死而不义，非勇也。共用之谓勇。吾以勇求右，无勇而黜之，亦其所也。谓上不我知，黜而宜，乃知我矣。子姑待之。”及彭衙，既陈，以其属驰秦师，死焉。晋师从之，大败秦师，君子谓：“狼覃於是乎君子也。”
又曰：晋郄克及齐侯战於鞍。齐高固入晋师，磔石以投人，（杜预曰：磔，担也。）禽之而乘其车，系桑本焉，以徇齐垒，（将至齐垒，以桑树系车而走，欲自异也。）曰：“欲勇者贾余馀勇。”（贾，买也，言己有余勇欲卖之也。）
又曰：栾盈师曲沃之甲，以昼入绛。初，斐豹隶也，著於丹书。栾氏之力臣曰督戎，国人惧之。斐豹谓范宣子曰：“苟焚丹书，我杀督戎。”宣子喜，曰：“而杀之，所不请於君焚丹书者，有如日！”乃出豹而闭之，督戎从之。逾隐而待之，督戎逾入，豹自後击而杀之。
又曰：楚平王执伍奢。无忌曰：“奢之子材，若在吴，必忧楚国，盍以免其父召之。彼仁，必来。不然，将为患。”王使召之，曰：“来，吾免而父。”棠君尚谓其弟员曰：“尔适吴，我将归死。吾知不逮，我能死，尔能报。闻免父之命，不可以莫之奔也。亲戚为戮，不可以莫之报也。奔死免父，孝也。度功而行，仁也。择任而往，知也。知死不避，勇也。父不可弃，名不可废，尔其勉之，相从为愈。”伍尚归。奢闻员不来，曰：“楚君、大夫其旰食乎！”楚人皆杀之。
又曰：晋赵鞅围卫，报夷仪也。初，卫侯伐邯郸午於寒氏，城其西北隅而守之。霄。及晋围卫，午以从七十人门於卫西门，杀人於门中，曰：“请报寒氏之役。”涉他曰：“夫子则勇矣，然我往，必不敢启门。”亦以徒七十人，旦门焉，步左右，皆立如植。日中不启门，乃退。
又曰：楚白公胜将作难，谓石乞曰：“王与二卿士，皆以五百人当之，则可矣。”乞曰：“不可得也。市南有熊宜僚者，若得之，可当五百人矣。”乃从白公而见之，与之言，悦。告之故，辞。承之以剑，不动。胜曰：“不为利谄，不为威惕，不泄人言以求媚者，去之。”
又曰：楚白公奔山而缢，其徒微之。生拘石乞而问白公之死焉，对曰：“予知其死所，而长者使予勿言。”“不言将烹。”乞曰：“此事也，克则为卿，不克则烹，固其所也。何害？”乃烹石乞。
又曰：晋楚战，楚师薄於险，叔山冉谓养由基曰：“虽君有命，为国故，子必射！”乃射。再发，尽殪。叔山冉搏人以投，中车，折轼。晋师乃止。（言二人皆有退人之能。）
又曰：齐庄公朝，指殖绰、郭最曰：“寡人之雄也。”州绰曰：“君以为雄，谁敢不雄？然臣不敏，平阴之役，先二子鸣。”（十八年晋伐齐及平阴。）庄公为勇爵。（设爵位以命勇士。）殖绰、郭最与焉。州绰曰：“东闾之役，臣右参迫，还於门中，识其板数。（识门板数。）其可以与此乎？”
《周官》曰：司右掌群右之政令，凡军国之勇士，能用五兵者属焉，掌其政令。
《河图》曰：勇敢重瞳。（宋均注曰：项羽也。）
又曰：鸟一足名独立，见则主勇强。
《家语》曰：仲由，字子路，少孔子九岁。子路性鄙，好勇力，志抗直，冠雄鸡，佩豚，陵暴孔子。孔子设礼稍诱之，子路後服。子路问：“君子尚勇乎？”孔子曰：“君子义以为上。君子好勇而无义则乱，小人好勇而我义则盗。”
又曰：孔子将之卫，路出於蒲，会公叔氏以薄叛卫而止。孔子弟子有公良孺者，为人贤良有勇力，挺剑而合，众将与之战。蒲人惧，曰：“苟无适卫，吾则出子。”乃盟，孔子出之。
又曰：孔子北游，登乎农山。子路、子贡、颜回侍侧。孔子四望，喟然而叹曰：“於斯致思，无所不至矣。二三子各言尔志，吾将择焉。”子路进曰：“由愿得白羽若月，赤羽若日，锺鼓之音上震于天，旌旗缤纷下蟠于地。由也当一队而敌之，必也攘地千里，搴旗执馘，惟由能之。使二子者从我焉。”夫子曰：“勇哉！”
《史记》曰：毛遂随平原君与楚合从，言其利害，日出而言之，日中不决。遂案剑历阶而上，谓平原君曰：“从之利害，两言而决耳。今日出而言从，日中不决，何也？”楚王谓平原君曰：“客何为者也？”平原君曰：“是胜之舍人也。”楚王叱曰：“胡不下！吾乃与尔君言，汝何为者也！”毛遂案剑而前曰：“今十步之内，王不得恃楚国之众也，王之命悬於遂手。叱者何？且遂闻汤以七十里之地王天下，文王以百里之壤而臣诸侯，今楚地方五千里，持戟百万，此霸王之资也。白起，小竖子耳，率数万之众，兴师以与楚战，一战举鄢、郢，再战而烧夷陵，三战而饶熙之先人。此百世之怨，而赵之所羞，而王弗知恶。合从者为楚，非为赵也。吾君在前，叱者何也？”楚王曰：“先生之言是也。”遂定从而还。
又曰：范雎说秦昭王：夫以乌获、任鄙之力，荆成、孟贲、（许慎曰：荆成，古勇士。孟贲，卫人也。）庆忌、夏育之勇焉而死。死者，人之所必不免也。
又曰：廉颇者，赵之良将也。赵惠文王十六年，廉颇为赵将，伐齐，大破之，取晋阳，拜为上卿，以勇气闻於诸侯。
又曰：蔺相如者，赵人也，为赵宦者令缪贤舍人。赵惠文王时，得楚和氏璧。秦昭王愿以十五城请易璧。令曰：“臣客舍人蔺相如其人勇士，有知谋，宜可使。”乃使相如奉璧入秦，秦王坐章台得璧，大喜，傅璧以示美人及左右，左右皆呼万岁。相如视秦王无意偿赵城，乃前曰：“璧有瑕，请指示王。”王授璧，相如中立，倚柱，怒发上冲冠，谓秦王曰：“赵王斋戒五日，使臣奉璧，拜送书於廷。何者？严大国之威以修敬也。今臣至，大王见臣列观，礼节甚倨；得璧，傅戏，无偿赵王城邑，故臣复取璧。大王必欲急臣，臣头今与璧俱碎於柱矣！”持璧睨柱，欲以击柱。秦王恐其破璧，乃辞谢，固请，召有司案图十五城与赵。相如见其诈，乃谓曰：“赵王送璧时，斋戒五日，大王亦宜斋五日，乃敢上璧。”秦王许。相如就舍，使其从者衣褐，裹璧，亡归赵。秦王斋竟，引相如。相如曰：“自秦缪公以来二十馀君，未有坚盟约者，臣恐见欺负赵，故令人持譬归，间至赵矣。王若割十五都与赵，赵岂敢留璧得罪於大王？臣知欺大王当诛，请就汤镬。”秦遂厚遇之。既归，赵王以为贤大夫，使不辱於诸侯，拜为上大夫。秦亦不以城与赵，赵亦不与秦璧。後秦王会渑池，秦王饮酒酣，曰：“寡人窃闻赵王好音，请奏瑟。”赵王鼓瑟。秦御史前书曰：“某年某月，秦王与赵王会饮，令赵王鼓瑟。”相如前曰：“赵王窃闻秦王善为秦声，请奏缶以相娱乐。”秦王怒，不许。於是相如前进缶，因跪请之。秦王不肯击缶。相如曰：“五步之内，臣请以颈血溅大王矣！”左右欲刃相如，相如张目匕之，左右皆靡。秦王不怿，为一击缶。相如顾召赵御史书曰：“某年某月，秦王为赵王击缶。”秦之群臣曰：“请以赵十五城为秦王寿。”相如亦曰：“请以秦之咸阳为赵王寿。”赵亦盛设兵待秦，秦不敢动。既罢归国，以相如功大，拜为上卿，位在廉颇右。
又曰：曹沫者，鲁人也。以勇力事鲁庄公。齐桓公与鲁庄公会于柯而盟。桓公与庄公既盟於坛上。曹沫执匕首劫齐桓公，桓公左右莫敢动。问曰：“子将何？”曹沫曰：“齐强鲁弱，而大国侵鲁亦已甚矣，今城坏即压境，君其图之。”公乃许，尽还鲁之侵地。既已言，曹沫投其匕首，下坛，北面就群臣之位，颜色不变，辞令如故。
又曰：樊於期奔燕丹，计无所出。鞠武曰：“燕有田光先生者，其为人知深而勇沉，可与谋。”太子因谒光，光言荆卿，太子曰：“愿因先生得结交於荆卿，可乎？”田光曰：“敬诺。”即起趁出。太子送之至门，戒曰：“舟所报先生言者，国大事也，愿先生勿泄也。”田光跪而笑曰：“诺。”见荆轲曰：“光与子相善，燕国莫不知。今太子闻光壮盛之时，不知吾形已不逮也，幸而教之曰：燕秦不两立，愿先生留意。光窃不自外，言足下於太子。愿足下过太子於宫。”荆轲曰：“谨奉教。”田光曰：“吾闻之，长者为行，不使人疑之。今太子告光曰：“所言者，国之大事也，愿先生勿泄也，是太子疑光也。夫为行而使人疑之，非节也。”欲自杀以激荆卿，曰：“愿足下急过太子，言光己死。明不言也。”因遂自刎。
又曰：秦将李信，年少壮勇，尝以兵数千，逐燕太子丹，至於水，卒得破丹。
卷四百三十四　人事部七十五
勇二
《汉书》曰：韩信数以策干项羽，羽弗用。汉王之入蜀，信亡楚归汉，未得知名，为连敖。（楚官也。）坐法当斩，其畴十三人皆已斩，至信，信乃仰视滕公，曰：“上不欲就天下乎？而斩壮士！”滕公奇其言，壮其貌，释弗斩。与语，大悦之。汉王以为治粟都尉。信谓汉王曰：“臣尝事项王，请言项王为人也。项王噫鸣叱咤，千人皆废，然不能任属贤将，匹夫之勇也。”
又曰：齐哀王弟章，高后封为朱虚侯。章年二十，有气力，忿刘氏，不得职。尝入侍宴饮，高后令章为酒吏，章自请曰：“臣，将种也，请得以军法行酒。”高后曰：“可。“酒酣，章进歌舞，已而曰：“请为太后言耕田。”高后儿子畜之笑曰：“顾乃父知田耳？若生而王子，安知田乎？”章曰：“知之。”太后曰：“试为我言田意。”章曰：“深耕种，立苗欲疏，非其种者，锄而去之。”太后默然。顷之，诸吕有一人醉，亡酒。章追，拔剑斩之而还，报曰：“有亡酒一人，臣谨行军法斩之。”太后大惊，已许其军法，毋以罪也。因罢酒。
又曰：汉都易王非，二年立为汝南王。吴楚反时，非年十五，有才气，上书自请击吴。景帝赐非将军印，击吴。吴破，徙王江都，治敌吴国，以功赐天子旌旗。
又曰：李广为上谷太守，数与匈奴战。典属国公孙昆耶为上泣曰：“李广才气，天下无双，自负其能，数与虏甬，恐亡之。”上乃徙广为上郡太守。广以郎中令将四千骑出右北平，博望侯张骞将万骑与广俱，异道。行数百里，匈奴将四万骑围广，军士皆恐，广乃使其子敢往驰之。敢从数十骑直贯胡骑，出其左右而还，谓广曰：“胡虏易与耳。”军士乃安。为圜陈外乡，胡急击，矢下如雨。汉王兵死者过半，汉矢且尽。广乃令持满毋发，而广身自以大黄射其裨将，杀数人，胡虏益解。会暮，吏以无人色，而广意气自若，益治军。军中服其勇也。明日，复力战，而博望侯军亦至，匈奴乃解去。
又曰：王尊，字子赣，涿郡人。为东平相时，王素骄不奉法。尊谓王曰：“天下皆言王勇，但负贵，安能勇？如尊乃勇耳。”王变色，欲格杀之。迁东郡太守，河水盛溢，泛浸瓠子金堤，老弱奔走，至恐水大决为害。尊躬率吏民，投沉白马，祠水神河伯。尊亲执圭璧，使巫策祝，请以身填金堤，因止宿，庐居堤上。吏民数千万人争叩头救止，尊终不肯去。及水盛堤坏，吏民皆走，惟一主簿泣在尊旁，尊立不动。而水波稍却回还。吏民嘉壮尊之勇节，白三毛朱英等奏其状。诏秩尊中二千石，赐黄金二十斤。
又曰：朱云，字游，鲁人。徙平陵。少时通轻侠，借客报仇。身长八尺馀，容貌甚壮，以勇力闻。
又曰：赵充国，字翁孙，陇西人。後徙金城令居。以六郡良家子善骑射补羽林。为人沉勇有大略，少好将帅之节，学兵法，通知四夷事。武帝时，以假司马从贰师将军击匈奴，为虏所围。汉军乏食数日，死伤者多，充国乃与壮士百馀人溃围陷阵，贰师引军随之，遂得解。身被二十馀创，贰师奏状，诏徵充国诣行在所。武帝亲自视其创，嗟叹之，拜为中郎。
又曰：项羽，下邳人。身长八尺二寸，力能扛鼎。少学书剑不成，季父梁怒羽。羽曰：“书足以记姓名，剑一人敌，不足学，学万人敌耳。”梁奇之，教以兵法。籍大喜。遇秦始皇游会稽，渡浙江，梁与籍俱观。籍曰：“彼可取而代也。”梁掩其口。会七月，陈胜起兵。九月，会稽守通谓梁曰：“江西皆反，此亦天亡秦时也。先则制人，後则为人所制，吾欲发兵，使公及桓楚将。”梁曰：“桓楚亡人，独籍知其处，请召籍受命。”籍因击杀数十人，府中伏。梁遂举郡中，得八千人，渡江而去。至下邳，军已六七万。邯郸人范曾说梁曰：“秦灭六国，楚最无罪，自怀王入秦不返，楚人怜之至今，若立楚後，亡秦必也。”梁然之。梁於是立怀王孙心为楚王，是为义帝，从民望也。都盱眙，梁自号武信君。师次定陶，有骄色。宋义谏曰：“战胜而骄卒堕者败。今卒堕矣，秦兵日益，为君危之。”梁不听。秦将章邯兵至，击楚大破，梁战死。义帝以宋义有先见，徵为上将军，羽为次将，范增为末将。北救赵，至安阳，留不进。籍谓义曰：“今秦军围钜鹿，疾引兵渡河，楚击其外，赵应其内，破秦军必矣。”义曰：“不然。夫搏牛之虻不可以破虱虮。今秦攻赵，战胜则兵疲，我乘其弊；不胜，则我引兵鼓行而西，必举秦矣。夫击敌轻锐，我不如公；坐运筹策，公不如我。”因下令曰：“猛如虎，狠如羊，贪如狼，强不可令者，斩之。”乃置酒高会，留四十六日不进。是时，天寒，士卒饥冻。籍曰：“且国家兵新破，王坐不安席，扫境内属将军，国家安危，在此一举。今不恤士卒而徇私，非社稷之臣也。”籍乃斩宋义於帐中。左右慑伏，莫敢枝梧。悉发兵渡河，沉舟败釜，烧庐舍，持三日粮，示必死。乃大破秦兵，虏王离。诸将入辕门，膝行而前，莫敢仰视。师次钜鹿，会战，夜坑秦卒二十万。入关屠咸阳，杀子婴，自立为西楚霸王，与汉王相持。五年後汉兵大会垓下，食尽，与汉王战不利，围之。夜闻汉军作楚歌声，惊曰：“汉已得楚乎？”遂与从骑者八百人，夜溃围南驰。汉令骑将灌婴追至东城。籍惟单骑，自知知穷，乃大呼跃，自刎而死。遂为五将各分一体。汉王以鲁公葬於谷城。诸项赐姓刘。
又曰：樊哙，沛人也。身长八尺，家贫以屠为业，後为高祖参乘。高祖、项羽会鸿门，因饮，范曾起出，为项庄曰：“汝可以剑舞，便因击沛公杀之。”庄入为寿，曰：“军中无以为乐，臣请以剑舞。”因拔剑起舞。时，项伯亦起舞，常以身翼蔽汉王。时帐下惟有张良，哙居营门外，闻事急，乃持盾撞入，立於帐下。项羽目之，问：“谁？”张良曰：“汉王参乘樊哙也。”羽曰：“壮士。”赐之卮酒彘肩。哙既饮酒，咀彘肩。羽曰：“能复饮乎？”哙曰：“臣死且不辞，何惮卮酒！且汉王入关定咸阳，曝师于灞上，以待大王，今大王至，而听小人言，与汉王有隙，臣恐天下解心疑大王也。”项羽默然。哙因目挥汉王，佯如厕，遂与哙轻骑归营。汉王即皇帝位，封哙为武阳侯。後从上击陈有功，迁左丞相。又从上破黥布。後上病，恶见人，群臣莫敢入，哙排闼直入，大臣等随之。哙曰：“陛下起沛，何其壮也！今天下已定，又何惫也！且陛下病甚，不见臣等计会国事，独与一宦者处幽室中，绝不见臣等，陛下岂不思赵高之事乎？”上笑而起。
又曰：天汉二年，贰师李广利将三万骑出酒泉，击右贤王於天山。召李陵，欲使为二师将辎重。陵召见武台，叩头自请曰：“臣所将屯边者，皆荆楚勇士奇才剑客也，愿得自当一队到兰于山以分单于兵，无令专向贰师。”上曰：“将恶相属耶！吾发军多，无骑予汝。”陵对：“无所事骑，臣愿以少击众，兵五千涉单于庭。”上壮而许之。
又曰：李敢男禹亦有勇，尝与侍中贵人饮，侵陵之，莫敢应。後诉之於上，上召禹，使刺虎，悬下圈中，未至地，有诏引出之。禹落中以剑斩绝累，欲刺虎。上壮之，遂无杀心。
又曰：季布弟季心，气盖关中。任侠，方数千里，士争为死。中尉郅都不敢加。少年时借其名行。是时，心以勇闻，布以诺闻关中。
范晔《後汉书》曰：牛邯，字孺卿，狄道人。有勇力才气，雄於边陲。
又曰：盖延，字巨卿，渔阳安阳人也。身长八尺，弯弓三百斤，边俗尚勇力，而延以气闻。
又曰：帝使王霸与马武攻周建。苏茂救建，与武战。霸曰：“开营後出精骑，袭其背。”茂建前後受敌，惊乱，败走。霸、武各归营。贼後聚挑战，霸坚卧不出。方飨士作倡戏。茂两射营中，中霸前酒樽，霸安坐不动。
又曰：中郎将张耽，性勇锐而善扶士卒，军中皆为用命。遂绳索相悬，上通天山破鸟桓，悉斩其渠帅。还，得汉民，获其畜生财物。
《东观汉记》曰：刘伯升都部将宗人刘稷数陷陈，溃围，勇冠三军。闻更始立，怒曰：“本起兵图大事者伯升兄弟。更始何为者耶？”更始闻而心忌之。以稷为抗威将军，稷不肯拜。更始乃收稷将诛之，伯升固争，并执伯升，即日害之。
又曰：祭遵为征虏将军，将兵北入箕关，与弘农、厌新、柏华蛮贼合战，中弩矢，入口洞出，举袖掩口，血流袖中。众见遵伤，却退。遵呵吏士，吏士进战，皆一人击十，大破之。
又曰：马援曰：“方今匈奴、乌桓尚扰北边，欲自请击之。男儿要当死於边野，以马革裹尸还墓耳，何能卧床上在儿女子手中耶？”
又曰：耿秉性勇壮，而简易於事军，行常自被甲在前，休止不结营部。然远斥候，明要誓，有警，军陈立成，士卒皆为死。
又曰：永平中窦固击匈奴，班超吻假司马，将兵别击伊吾，战於蒲类海，多斩首虏。固又与从事郭恂俱使西域，鄯善王广礼敬甚备，後更疏懈。超谓其官属曰：“宁觉广志意薄乎？此必有北虏使来也。”召侍胡，诈之曰：“匈奴使来数日，安在？”侍胡具服。超悉会其吏士三十六人，酒酣，激怒曰：“不探虎穴，不得虎子。当今之计，独有因夜以火攻虏，使彼不知我多少，必大震怖，可殄尽。鄯善破胆，功成事立也。”众曰：“善。”遂将吏士往奔虏营。超手格杀三人，斩其使。明日乃还告郭恂，恂大惊，既而色动。超知其意，举手曰：“掾虽不行，班超何心独擅之乎？”恂乃悦。鄯善一国震怖。窦固具上超功，并求更选彼西域。帝壮超，诏固曰：“吏如班超，何故不遣而选乎？今以超为军司马，令遂前功。”固欲益其兵，超曰：“愿得本所从三十馀人，足以备有虞，多益为重烦。”
又曰：杨政，字子行，京兆人。尝过杨虚侯马武，武称疾见政，去对机边床卧，欲令政拜床下。政入户，前排武，径上床坐。武恨，语言不怿。政把武手责之曰：“卿蒙国恩，备位蕃臣，不思求贤助国，而骄天下英俊，今日摇者刀入胁。”左右大惊，以吻见劫，操兵满侧，政颜色自若。会信阳侯至，责数武，令为朋友。其果勇敢折，皆此类也。
又曰：贾复以偏将军从上拔邯郸，击青犊大战，至日中，贼阵坚不却。傅召复曰：“吏士饥，且朝饭。”复曰：“先破之，後食耳。”於是被羽先登，所向皆靡，诸将咸服其勇。上以复敢深入，希令远征，而壮其勇节，常自从之，故复少方面之勋。诸将每论功，复未曾有言。上辄曰：“贾君之功，我自知之。”又曰：张步攻耿营，合战，飞矢中股，以佩刀截之，左右无知者。
又曰：邳彤为辽东太守，有勇力，能贯三百斤弓。虏每犯塞，常为士卒先锋，数破之。
又曰：温序为护羌校尉，行部，为隗嚣将苟宇所拘劫。序素有气，大怒，叱宇等曰：“虏何敢迫胁汉将！”因以节挝杀数人。众争欲杀之，宇止之曰：“此义士，死节，可赐以剑。”序受剑，衔须於口，顾左右曰：“无令须污。”
又曰：朱晖，字文季，南阳人。晖早孤，有气决。年十三，莽败，天下乱，与外氏家属从田间奔入宛城。道遇群贼，贼操兵弩欲倮夺妇女衣物。昆弟宾客皆惶迫，伏地莫敢动。晖拔剑前曰：“财物皆可取，诸母衣不可得。今日朱晖死日也！”贼见其小，壮其志，笑曰：“童子内刀。”遂舍之。
谢承《後汉书》曰：彭修，字子阳，会稽人。年十五，时父为郡吏，得休，与修归，道为盗所劫，修困迫，刀拔佩刀前持盗曰：“父辱子死。”盗相谓曰：“此童子义勇士也，不宜逼之。”遂辞谢而去。
《魏志》曰：庞德将所领与曹仁共拔宛，遂南屯樊，讨关羽。樊下诸将以德兄在汉中，颇疑之。德常曰：“我受国恩，义在效死。”亲与羽交敌，射羽中饿拢时德常乘白马，羽军谓之白马将军。
又曰：曹仁从平荆州，以仁行征南将军，留屯江陵，拒吴周瑜。瑜将数万人来攻，遣部曲将牛金逆与挑战。贼多，金众少，遂为所围。仁望金等垂没，左右皆失色。仁菩捃怒甚，将壮士数十骑，直前冲入贼围，等金乃得解。馀众未尽出，仁复直还突，出金兵，贼乃退。
又曰：臧霸，字宣高，太山人。父戒，为县狱掾，据法不听太守所欲杀，太守怒，收戒诣府，送者百馀人。霸年十八，将客数人於南山中夺之，送者莫敢动，因与父俱亡命东海，由是以勇壮闻。
又曰：曹真，字子丹，太祖族子也。少孤，召养与诸子同，使与文帝共止。尝猎，为虎所逐，顾射之，应声而倒。太祖壮其鸷勇，使将虎骑。计虚丘贼，拔之，封灵寿亭侯。
又曰：刘晔，字子杨，淮南成德人也。郑宝、张多、许庆之属，各拥部曲。宝最骁果，才力过人，一方所惮。晔时年二十馀，会太祖遣使诣州，有所案问。宝从数百人赍牛酒来侯使，晔令家僮将其众坐中门外，为设酒饭；与宝於淖社饮。密勒健儿，令因行觞而斫宝。宝性不甘酒，视候甚明，觞者不敢发。晔因自引取使刀以斫杀宝，斩其首以令其军。
《魏书》曰：吕布，字奉先，五原人也。董卓为都尉，誓为父子，迁至中郎将。卓每以布自卫，布尝小失於卓，卓拔戟掷之，布し捷得免，布由是阴怨於卓。布後应王允，於门刺杀卓，卓将李儒等阻兵。布自南阳投袁术，自术又投袁绍，绍与布击张燕。布尝御良马，号赤兔，能驰城飞堑，遂突张燕军阵，一日或至三四，皆斩首而出，遂破燕军。布乃暴横，绍患之，布不自安，求还洛阳。後复从袁术，攻刘备於沛，破之。曹公自将至下邳，击布，降之。见曹公曰：“今日已後，天下定矣。”公曰：“何以言之？”布曰：“明公所患，不过布耳！今布将骑，明公将步，天下不足定。”顾谓刘备曰：“玄德，卿为坐客，我为降虏，绳缚我急，独不一言乎？”曹公笑曰：“缚虎不得不急。”遂缢杀之。
又曰：张辽，字文远，为荡寇将军。陈兰梅成叛，太祖讨之。兰入潜山中，有天柱山，辽遂进军斩兰、成首。太祖论功曰：“登山履峻险，辽之功也。”增封假节。孙权率十万众围合肥，辽募其敢死者八百人，登锋陷阵，大破之。太祖遣辽屯合肥，给辽母车舆兵马，遂夷瓮所。敕辽母至所在，令道从迎，观者荣之。江东小儿啼，恐之曰：“辽来，辽来！”无不止矣。
又曰：许楮，字仲康，长八尺，大十围，勇力绝人。太祖初见曰：“此樊哙也。”即日拜都尉。太祖征韩遂，马超等，单马会语，褚从行。马超负其力，欲前突，素闻褚勇，乃问太祖曰：“公有虎侯安在？”太祖指褚，褚目眄之，超不敢动。数日会战，大破超等军，迁武卫中郎将。武卫之号，自此始也。
又曰：典韦，形貌魁梧，膂力过人，好持大双戟与长刀，军中为之语曰：“帐下壮士有典君，手提双戟八十斤。”
卷四百三十五　人事部七十六
勇三
《吴志》曰：孙坚年十七，与父共载船至钱塘，会海贼胡玉等从匏里上掠贾人财物，方於岸上分之，行旅皆住，船不敢进。坚谓父曰：“此贼可击，请讨之。”父曰：“非尔所图也。”坚行，操刀上岸，以手东西指麾，若分部兵以罗遮贼状。贼望见，以为官兵捕之，即委财物散走。坚追，斩得一级以还，父大惊。由是显闻。
又曰：曹公出濡须，甘宁为前部督，受敕斫敌前营。权特赐米酒众肴，宁乃赐手下百兵食。食毕，宁先以银碗酌酒，自饮两碗，乃酌与都督，伏不肯持。宁引白削置膝上，呵谓之曰：“卿见知於至尊，孰与甘宁？甘宁尚不惜死，卿何得独惜死乎？”都督见宁色厉，即起拜持酒，次通酌兵各一银碗。至二更时，衔枚出破敌。敌惊动，遂退。宁益贵重，增兵二千。
又曰：董袭，字玄岱，馀姚人。权讨黄祖，祖横两艨艟守江口，以并榈大绁缚石为丁，上有千人，以弩交射，军不得进。袭将败死百馀人，被两铠乘轲船突入艨艟。袭乃以刃断其绁，艨艟於是横流，制不能已，大兵遂进。祖乃开门走，追斩之。明日大会，权举觞属袭曰：“今日之会，断绁之功也。”
又曰：甘宁，字兴霸。性奢靡，尝以缯锦维舟，去或割弃。劝权袭黄祖，擒之。随鲁肃至益阳，拒关羽。羽择锐士五千人，从上流浅濑夜渡。宁曰：“请以五百人往对之，羽闻吾咳唾声，必不敢涉，涉即成擒矣。”
又曰：聊纬，字公绩。从征合肥为右部都督。时权撤军还，前部已发。魏将张辽等奄至津北。统率亲近三百人，陷围扶权出。敌已毁桥，权策马驱驰，统复还战，左右尽死，所杀数十人。度权已免，乃还。桥败道绝，被甲潜行。权既御船，见之惊喜。统痛亲近无返者，悲不自胜。权引袂拭之，谓曰：“公绩！亡者已矣。苟使卿在，何患无人？”
《蜀志》曰：关羽，字云长，河东人也。先主入益州，留羽督荆州军事。尝为流矢所中，贯左臂，羽令凿骨劈之。时与诸将饮食，血流盈器，言笑自若。及破曹仁於樊城，威振华夏。曹公议迁都，以避其锐。司马宣王、蒋济以为关羽得志，孙权必大怒。权後果用吕蒙计，平荆州，虏羽，斩之。
又曰：张飞，字益德，涿人。先主背曹公，依刘表於雷阳。闻曹公卒至，弃妻子而奔，乃以飞将二十骑拒之。後飞据水断桥，目横槊曰：“张益德此，尔曹敢来决死否？”众无敢近者。先主入益州，飞与诸葛亮分定郡县。飞雄猛，名亚关羽。羽善待卒伍而骄士大夫，飞敬爱君子而不恤小人，先主常戒之。及先主伐吴，临发益州，於是飞帐下张达杀之，持其首，顺流奔于孙权。
《晋书》曰：桓石虔，小字镇恶。有材干，矫捷。从父在荆州，於猎围中见猛兽被数箭而伏，诸督将素知其勇，戏令拔箭。石虔因急往，拔得一箭，猛兽跳，石虔亦跳，高於猛兽，猛兽伏，复拔一箭以归。尝从桓冲入关，冲吻苻健所围，垂没，石虔跃马赴之，拔冲於数万众中而还，莫敢抗者。三军叹息，威震敌人。
又曰：吾彦，字士则，吴郡人。出自寒微，有文武才干，身长八尺，手格猛兽，膂力绝群。陆抗奇其勇略，将拔用之，众情不允，乃会诸将，密使狂人拔刀跳跃而走，彦不动，举几御之，众伏其勇，乃抉用焉。
又曰：庾阐，字仲初，颍川鄢陵人也。祖辉，安北长史。父东，以勇力闻。武帝时，有西域健胡矫捷无敌，晋人莫敢与校。帝募勇士，惟东应选，遂扑杀之，名震殊俗。
又曰：王弥多权略，凡有所掠，必预图成败，举无遗策。弓马迅捷，膂力过人，青土号为“飞豹。”
  </div>
  <div class="pagination">
   <a href="太平御览_page322.html">
    上一页
   </a>
   <span>
    ...
   </span>
   <a href="太平御览_page318.html">
    318
   </a>
   <a href="太平御览_page319.html">
    319
   </a>
   <a href="太平御览_page320.html">
    320
   </a>
   <a href="太平御览_page321.html">
    321
   </a>
   <a href="太平御览_page322.html">
    322
   </a>
   <span class="current-page">
    323
   </span>
   <a href="太平御览_page324.html">
    324
   </a>
   <a href="太平御览_page325.html">
    325
   </a>
   <a href="太平御览_page326.html">
    326
   </a>
   <a href="太平御览_page327.html">
    327
   </a>
   <a href="太平御览_page328.html">
    328
   </a>
   <span>
    ...
   </span>
   <a href="太平御览_page324.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
