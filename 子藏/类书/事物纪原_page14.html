<!DOCTYPE html>
<html>
<head>
    <meta charset="UTF-8">
    <title>事物纪原 - 第 14 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事物纪原 - 第 14 页/共 38 页</h1>
    <div class="content">　　试官
　　职林曰唐武后天授二年凡举人无贤不肖咸加擢拜大置试官则官之有试自唐始也谓之试取尚书明试以功之意唐会要曰天授二年二月十五日十道使举人王山辉并授试官试官自此始也又曰检校试官皆神龙已后有之
　　检校
　　唐书髙祖纪武徳六年四月癸酉杨恭仁检校梁州诸军事疑检校之官自此始也至太宗纪贞观中又有杜淹检校吏部尚书杜如晦检校侍中唐会要曰检校官神龙后有之非也谭賔録曰唐陈少游检校职方员外郎充廻纥使云郎官之有检校自此始也
　　知判
　　职林曰唐中宗神龙二年既置员外官同正员又有检校试摄知判等官知者云知某官判者云判某官宋朝皆循用之府寺监省州县城寨各以官知判盖自唐中宗始也
　　流内
　　通典曰隋制九品自太师始焉谓之流内流内之目自此始也
　　流外
　　又曰凡府寺胥吏守局既乆积月累劳故得齿于下品文中子曰吏而登位非古也推此疑周隋之制唐有流外勲品自诸録事及五省令史始焉谓之流外自兹始也
　　功臣
　　笔谈曰赐功臣号始于唐徳宗奉天之役自后藩镇下至从军资深者例赐之本朝唯以赐将相熈宁中因上尊号上不允曰正如卿等功臣何补名实时吴充为相请止从之自是罢不赐按今宿卫诸班直自押班而下各有两字功臣则宋朝不独以赐将相也会要曰兴国元年正月一日赦文诸军诸使诸道应奉天及进收京城将士等并赐名奉天定难功臣唐兵志曰徳宗幸梁神防兵有劳皆号兴元元年从奉天定难功臣又曰代宗即位以射生军清难赐名寳应功臣此盖其始矣笔谈误也
　　勲品
　　沿革曰勲品自齐梁有之今柱国而下是也周礼王功曰勲盖取诸此旧唐书百官志曰勲官出于周齐交战之际本以酬战士其后渐及朝流也
　　品秩
　　自太昊以龙纪官唐虞建官惟百未分品秩周官以九仪正邦国自一命至九命汉自中二千石至二百石皆有北魏文帝延康元年陈羣立九品官人之法后魏文有从品孝武自四品已下毎品为阶北齐九品各分正从则品秩之原启于魏陈羣也
　　世廕
　　尚书大禹谟臯陶称舜之徳曰赏延于世则世廕之始盖起于有虞氏也
　　章服
　　唐车服志曰髙祖初入长安罢隋竹使符班银菟符后改铜鱼贵贱应召命随身盛以袋三品已上饰以金五品已上饰以银开元时中书令张嘉正奏致仕官佩鱼终身自是赏绯紫者必以鱼谓之章服
　　服色
　　隋礼仪志曰大业元年炀帝诏牛洪宇文恺等创造章服差等五品已上通着紫袍六品已下兼用绯緑胥吏以青庶人以白屠商以皂士卒以黄二仪实録曰隋炀帝诏牛洪等衣冠皆有等差三四品通着紫五品朱六品已下緑官吏青庶人白商皂服色之分疑自此始而唐书马周传云品官旧止黄紫周于是建白三品服紫四五品朱六七品緑八九品青则又其别为自马周始矣笔谈曰中国衣冠自北齐全用胡服窄袖绯緑此盖其始也
　　堂除
　　续事始曰旧制内外皆吏部授自隋以来五品以上官中书门下访择闻奏然后下制肃宗复令中书以功除官今谓堂除也
　　考绩
　　起于虞舜三载考绩之文故今官以考定劳一嵗为考四考而迁谓磨勘也
　　循资
　　唐选举志开元十八年裴光庭始作循资格而贤愚一槩必与格合乃得铨授限年蹑级不得逾越于今以为制也
　　致仕
　　尚书咸有一徳曰伊尹既复政厥辟告归疏云告老致政事于君此臣下致仕之初也至周乃有大夫七十致仕之礼其事自伊尹始
　　折俸
　　宋朝会要曰唐贞元四年定百官月俸僖昭之乱国用窄缺天祐中止给其半后唐同光初孔谦以军储不充百官俸钱数多而折之非实请减半数而支实钱是后所支半实俸复从虚折宋朝约后唐所定其非兼职者皆一分实钱二分折支景徳罢兵之后始诏俸当给他物者京师毎一千给实钱六百在外四百则今折俸之始也祥符五年十一月诏又定加文武官月俸
　　勲阶寄禄部十九
　　开府
　　汉文帝元年用宋昌为卫将军位亚三司后汉章帝建初三年使车骑将军马防班同三司同三司自此始也殇帝延平元年邓骘为车骑将军仪同三司仪同之号自此始也魏黄权以车骑将军开府仪同三司盖汉制唯三公开府至魏以余官其仪同三公故以为号由此歴代以名官唐武徳七年以为散官
　　特进
　　汉氏诸侯有功徳优盛朝廷所敬异者赐位特进在三公下隋文帝以为散官
　　金紫
　　魏晋以来有左右光禄及光禄大夫皆银印青绶重者诏加金章紫绶因称金紫光禄大夫后周以为散官
　　银青
　　汉有光禄大夫皆银印青绶魏晋之代亦有金紫之别故号银青光禄大夫后周时为散官
　　光禄
　　秦置光禄勲属官有中大夫汉武太初元年更名光禄大夫歴代不改后周始以为散官
　　正议
　　隋置正议大夫为散官取秦大夫掌议论之义宋朝防要曰太平兴国元年诏改为正奉神宗正官名复曰正议
　　通议
　　亦隋所置散官其命名之义同正议宋朝太宗太平兴国元年始诏改为通奉神宗复曰通议
　　太中
　　秦官也掌议论而刘向说苑有晋太中屠余见晋平公之骄则晋亦有其官矣当是晚周列国之官秦以太中为大夫也
　　中大
　　中大夫亦秦置为光禄勲属官前汉文纪后元五年有中大夫令免汉书载赵中大夫白公引泾为渠
　　中散
　　王莽所置官也或云汉有中散大夫
　　朝议
　　隋置散官取诸大夫以上得奉朝议以为名
　　朝请
　　通典曰汉窦婴为朝请窦太后憎婴门籍不得入朝请此其始也汉律诸侯春朝天子曰朝秋曰请又曰奉朝请无员本不为官汉东京罢省三公外戚皇室诸侯多奉朝请奉朝请者奉朝会请召而已隋开皇中罢奉朝请置朝请大夫为散官取汉公卿年髙徳重者以列侯奉朝请之义也
　　朝散
　　亦隋所置为散官也
　　朝奉
　　宋朝会要曰太平兴国元年诏改唐朝议大夫为朝奉大夫
　　朝请郎
　　通典曰朝请郎亦隋官盖采晋宋齐梁奉朝请之名也
　　朝散郎
　　亦隋散官也
　　朝奉郎
　　宋朝太平兴国初改唐朝议郎为朝奉郎
　　承议
　　通典曰隋所置旧唐书百官志曰唐武徳七年改隋文骑尉为承议郎
　　奉议
　　隋散官有通议郎旧唐书志曰贞观十一年定令唯改通议郎为奉议郎通典作奉议郎神宗正官制亦曰奉议
　　通直
　　通典曰隋所置盖采晋宋以来诸官皆有通直之名官品髙下通为宿直也旧唐志曰武徳七年改隋屯骑尉为通直郎
　　宣徳
　　亦隋置散官也
　　宣义
　　唐改隋游骑尉为宣义郎取梁宣义将军之名
　　承事
　　汉昭帝时任官为丞相徴事捕斩上官桀注云徴事丞相属官隋置徴事郎盖取诸此宋朝避仁宗嫌名改曰承事宋朝会要曰干兴元年诏改也
　　承奉
　　隋文帝置唐因之宋朝元丰新制改太常寺太祝奉礼郎为承奉郎
　　承务
　　唐置因隋尚书省二十四司承务郎之名也古二十五阶宋朝元丰中神宗改正官制所定以为寄禄格元祐初各分左右绍圣二年复旧也
　　二柱国
　　楚宠官也懐王使柱国昭阳攻齐陈轸问曰楚国何贵昭阳曰上柱国是也后魏孝庄始立柱国大将军后将军官废有上柱国后周建徳四年又增置上柱国大将军隋置上柱国柱国以酬勲劳实不理事故唐以为勲官
　　二防军
　　秦有防军都尉汉以陈平为防军中尉尽统诸将歴代为将领之任旧唐书志曰武徳七年定令改秦齐王下统军为防军副为副防军盖未为勲官也又有上大将军大将军贞观十一年改上大将军为上防军大将军为防军也按汉百官表防军都尉哀帝更为司冦平帝元始元年更为防军也
　　二轻车
　　汉武帝初置轻车将军始以公孙贺为之又有轻车校尉唐采其名置上轻车都尉及轻车都尉旧唐志曰武徳七年改上开府仪同三司为上轻车都尉开府仪同三司为轻车都尉
　　二骑
　　汉武帝元鼎二年置骑都尉初以李陵为之唐采故事置上骑都尉与骑都尉旧唐志曰武徳定令改隋仪同三司曰骑都尉
　　四尉
　　谓骁飞云武四骑尉也并隋置为文散官旧唐书百官志曰武徳定令改隋上大都督为骁骑尉大都督为飞骑尉师都督为云骑尉都督为武骑尉也右十二转唐以为勲官宋朝因之
　　师保辅相部二十
　　三师
　　尚书周官曰乃立太师太傅太保兹惟三公晋以为上公后魏始号三师
　　太师
　　虞官商时箕子为之汉官仪曰纣时胥余为之或云胥余箕子字也书防子作诰父师少师是也史记曰周成王为太子以太公望为太师续事始曰史记周文王得吕尚于磻溪以为师谓之太师
　　太傅
　　周官或曰古官通典曰成王时毕公为之大戴礼曰周公始为之
</div>
    <div class="pagination">
<a href="事物纪原_page13.html">上一页</a><span>...</span><a href="事物纪原_page9.html">9</a><a href="事物纪原_page10.html">10</a><a href="事物纪原_page11.html">11</a><a href="事物纪原_page12.html">12</a><a href="事物纪原_page13.html">13</a><span class="current-page">14</span><a href="事物纪原_page15.html">15</a><a href="事物纪原_page16.html">16</a><a href="事物纪原_page17.html">17</a><a href="事物纪原_page18.html">18</a><a href="事物纪原_page19.html">19</a><span>...</span><a href="事物纪原_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
