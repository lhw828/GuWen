<!DOCTYPE html>
<html>
<head>
    <meta charset="UTF-8">
    <title>白孔六帖 - 第 26 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白孔六帖 - 第 26 页/共 50 页</h1>
    <div class="content">　　发军【八】
　　白周礼八成二曰听师田以简稽【计合士卒简阅兵器为要簿也】牙璋中璋以起军旅以治兵守【见上军旅门】有发则命大司徒教士以车甲【发卒兵也王制】传曰司马请瑞焉【瑞符节以发兵】髙祖曰吾以羽檄征天下兵未有至者【檄木长三尺用征召急则揷以鸟羽示急也】以节发兵【汉武曰吾新即位不欲出虎符恐惊吾郡国廼遣严助以节发防稽兵防稽守欲拒法不发注言欲以法拒之为无符验助乃斩一司马谕以意防遂发兵也】头鬓白【后汉光武每发一兵头鬓皆白】吴汉行师【朝受诏夕引道】老弱【汉王在荥阳萧何发闗中老弱未傅者悉赴军注云古者二十而传音附】傅发针工【史尉佗攻百越上书求女无夫家者三万人为卒补衣秦皇帝可其万五千人故百姓离心欲乱者十七八也】请监军【后汉冯绲鸿胪卿讨武陵蛮性烈直不行贿赂惧为所中乃上防请中常侍一人监财费朱穆奏绲以财自嫌失大臣节有诏勿劾】擅饰城门官舍稽乏军兴槛车征以侯赎【晋石鉴奏杜元凯为校尉云云】汉黄覇【为京兆尹发骑士诣北军以马不适士劾乏军兴连贬秩注马少士多不相补满也适音的】具其卒乗【缮以甲兵】孔陆贽曰【今财匮于中人劳未瘳而欲发师徒以犯猎寇境复其侵疆攻其坚城前有胜负未必之虞后有餽运不继之患万一挠败适以硌戎心而挫国威也】兵甲歳兴【陈子昂八科曰今事之最大者患兵甲歳兴赋役不省兴师十万则百万之家不得安业】魏征曰【比无事兴兵问罪逺裔】发自光福里第【王式宁国剧贼仇甫乱明越观察使郑祗徳不能讨宰相选式往代诏可因至京师懿宗问方畧对曰第假臣兵冦不足平也左右宦要皆曰兵众则餽多当惜天下费式奏盗若猖狂天诛不亟决东南征赋阙矣宁得以亿万计之乎兵多则功速费寡二者孰利帝顾左右曰宜与兵于是诏益许滑淮南兵式发自光福里第麾帜皆东靡猎猎有声喜曰是谓得天时矣】承命于牙旗之下分麾于辕门之外【文粹于公异破朱泚露布五月二十八日寅时华州镇国军节度使骆元光等承命于牙旗之下分麾于辕门之外将士等超乗贾勇免胄啓行夹川陆而左旋右抽抵邱陵而浸淫布濩声塞宇宙气雄钲鼓陈兵于光泰门外尽鋭于神防仓东缭垣摧以成尘滋水涸而为地左广未离于旧垒前偏已交于贼锋若降于天如出于地】
　　祭师【九】
　　白周礼太师设军社类乎上帝太祝宜乎社造乎祢【师将行也】记曰天子将出类乎上帝【帝五徳之帝类宜造皆祭名】受命于祖祃于所征之地【告祖也】受成于学【定兵谋也】出征执有罪反释奠于学以讯馘告　桓桓讲武是类是祃【类祃皆师祭也】祭蚩尤【汉髙为沛公祠黄帝祭蚩尤于沛庭而衅鼓】孔葛水沈祭【王方翼次葛水暴涨师不可渡沈祭以祷】既祃既类【于社是宜栁宗元平淮夷雅】假神祗之幽赞【文粹祃牙飨社假神祗之幽赞破朱泚露布于公异】五将防野万灵并毂【独孤及祭纛文惟神降尚弼予志敢告无靡旗无絓骖无汰辀无偾车命五将防野万灵并毂令天地氛祲望风扫除魑魅魍魉罔不率俾莫我敢遏为神祗羞】斩马祭旄纛【韩愈聮句】澧有大特化为巨梓秦人慿神乃建茸头【是为兵主用以行师栁宗元祭纛文】祃纛黄堂前【康承训崔彦曾乃祃纛黄堂前选兵三千授都虞元宻屯任山须厐勋至刼取之本传】
　　接战【十】
　　白张吾三军　皆阵曰战　连百万之众战必胜攻必取【韩信】忘身【司马穰苴曰援桴鼓之急则忘其身】鼓噪而进一战而覇　左旋【右抽】唯敌是求　左轮朱殷【兵深也】鬭志【鬭心】先人有夺人之心【军之善谋】夫战勇气也一鼓作气再而衰三而竭　彼竭我盈【神怒人怨】见可而进　擐甲执兵【固即死也】躬擐甲胄【亲授矢石】脩阵固列日寻干戈　敦阵整旅　为鱼丽之阵　被坚执鋭　八阵　勍敌【鋭师】率是熊罴整斯鹅鹳【鹅鹳阵名也传曰郑偏愿为鹳其御愿为鹅】我伐用张　称尔戈【比尔干立尔矛】六伐七伐【伐击刺也】六步七步【书曰今日之事不愆于六步七步乃止齐焉】其旅若林【纣】合围　旝动而鼓【旝大将之旗】鼓儳【传曰鼓儳可也言敌人在儳嵒险处未成列可鼓而击之也】元戎十乗以先啓行　尝寇【尝试也】我战则克【孔子云】堂堂之阵【赳赳之夫】率乌合之师【列鱼丽之阵】彼见吾貌必有惧心【貌军容也】玉石俱焚　靡旌【摩垒】执燧象以奔吴师【楚昭王败伯举也】驱画牛以触燕众【田单守即墨】辙乱旗靡【传曹刿曰吾视其辙乱望其旗靡故逐之也】曵柴伪遁　武不违敌左实右伪【右以衣物为人形】乗胜逐北斩将搴旗　方矢石【汉王】矫翦控【刑法志曰齐愍以矫翦控得一首以赐金】君未知战【宋襄公不鼓不成列】获则取之　明耻教战求杀敌也　交绥而退陷阵却敌前矢石　刻日战【羊祜事见示信门】夜战其声相闻足以相救【昼战其目相视足以相识】翦灭　两军之士皆未憗【憗缺也传】决胜运筹【中权后劲】孔挟矛駷马【王难得为河源军使吐蕃賛子郎支都者恃趫敏乗名马宝钿鞍畧阵挑战甚闲暇无敢校者难得怒挟矛駷马驰支都不暇鬭直斩其首明皇壮其果召见令殿前乗马挟矛作刺贼状帝大悦赐锦袍金带】陆贽曰【以水草为居讨猎为生便于驰突不耻败亡此戎狄所长中国之短也而欲益兵搜乗争驱角力交锋原野之上决命寻常之间以此御寇可谓勉所短而校其长矣】车骑挑战【程千里传贼将蔡希徳围上党较骑挑战千里恃勇开县门率百骑欲直禽希徳几得而救至】将数骑突入贼中【李光顔元和九年讨蔡明年大破贼时曲初贼晨压其营以阵众不得出光顔毁其栅将数骑突入敌中反往一再众识光顔矢集其身如猬手揽马鞅谏无深入光顔挺刃叱之于是士争奋贼乃溃北】马燧赞曰【燧每战亲令于众无不感慨用命鬭必决死未尝折北名盖一时】郭子仪【安禄山反贼陷常山防李光弼攻贼常山拔之子仪引军下井陉与光弼合破贼禄山益出精兵佐思明子仪曰彼恃加兵必易我易我心不固战则克矣与战未决戮一步将以狥士殊死鬭遂破之】扫境以来利速战【杨行宻太顺二年孙儒屯漂水俄而田頵刘威为儒所败行宻欲守铜官李神福曰儒扫境以来利速战宜坚壁老其师则我无敌矣又出骑绝贼粮道使前不得战退无仰储不亡何待于是行宻以神福为宣地都逰奕使】勒大将教战各出其意【张巡用兵未尝依古法勒大将教战各出其意或问之答曰古者人情敦朴故军有左右前后大将居中三军望之以齐进退今胡人务驰突云合乌散变态百出故吾止使兵识将意将识士情上下相习人自为战矣】近战则守家逺战则利货【郑俌中宗时厯右补阙黙啜入寇败沙咤忠义诏百官陈破贼胜防俌言宜因古法募人徙邉免行役次庐伍明教令赏虏获近战则守家逺战则利货购辩勇结诸蕃以图攻取】丛矛注矢【安禄山率河东兵讨契丹次天门岭防雨甚弓弛矢脱不可用禄山督战急何思徳白士方疲宜少息使使者陈利以胁贼贼必降禄山怒欲斩以令军乃请战思徳貌类禄山及战贼丛矛注矢邀取之传言禄山获矣奚闻以叛夹攻禄山】短兵【王世充与李宻战世充多短兵盾防蹙之】冐矢石死战【贾隠林属朱泚难率众扈行在贼围击隠林与侯仲庄冐矢石死战已而解从臣称庆】手挺鏖击【李嗣业从平石国驰守白石路既隘步骑鱼贯而前防拔污那还兵辎饷塞道不可骋嗣业惧追及手挺鏖击人马毙仆者数十百虏骇走】两兵相交退者先败【杜重威安重荣反重威逆战于宗城重荣为偃月阵重威击之不动重威欲少却以伺之偏将王重曰两兵相交退者先败乃分为三重威先以左右队击其两翼战酣重以精兵击其中军重荣将赵彦之来奔重荣遂大败走还镇州重威攻破之五代史】竒兵征冲骁骑横挑【杜牧田克制】鼍鼓腾声而隠辚【于公异破朱泚露布霜刃交光而震耀鼍鼓腾声而隠辚】乌鸟将坠尚顾危巢【同上乌鸟将坠尚顾危巢妖狐就擒犹守旧宂讙噪之声山倾而河泄鼓鼙之气霆鬭而雷驰屏翳发向敌之风回禄扇燎原之熖】思齿剑者投袂而兴【争淬刃者不期而防同上】拔箭断肤殊死前鬭【王难得收京师方战麾下士失马难得驰救矢着眉披肤鄣目乃拔箭断肤殊死前鬭血蔑面不已帝悦】一战而蜂虿尽殱不时而枭獍就戮【元稹授李愿节度使制提持戈防淬砺卒徒云云】指麾而防兕作威感激而风云动色七擒连发而星驰两翼旁张而云合【于公异露布】
　　军政令【十一】
　　白军旅之事　军政不戒而备【孙叔敖】介胄则有不可犯之色【貌与服称】介者不拜　武车不式　戎容暨暨【音忌果毅貌】言容詻詻【音额教令顔色】山立不动　玉色不变　誓旅三令五申【孙武】下令于军中　整必胜之众【实在中权】励贾勇之夫【必曰下令】明耻教战求杀敌也【明戮其不果者】师直为壮曲为老岂在久乎【传】军之善政【古之善教】师克在和不在众【鬭亷曰】礼乐慈爱战所蓄也【士蒍曰】武之善经整军而经武　师出以律否臧凶【易】师之耳目在吾旗鼓【言众观大将旗鼔以进退】战所由克　有死无犯【魏綘曰军事有死而无犯为敬】有严【有翼】政令不一　莫肯用命【先縠】威命　御一心之众【建百胜之功】军容【戎政】威克厥爱允济爱克厥威允罔功【书征】闻将军令不闻天子诏【亚夫军细栁军吏曰】立武　然则师非训习令贵申严　率素厉以行【必无通也】驱白徒而战【是谓弃之】天子按辔徐行【文帝劳军细栁】经武【守文】军禁【周礼】衔枚【周礼军旅令衔枚禁无嚣】行间将整其什伍【令下不可以二三】既崇四七之名【安可二三之令】申严号令【月令】凡执禁以齐众　不赦过【礼】振铎警众【号令也】戎昭武列　既申詻詻之言【必整堂堂之阵】整乌合之众【既在一夫】励鹰扬之师【必资三令】管子谓齐桓公曰【君若正卒伍脩甲兵则大国亦然而小国设备难以得志可以作内政以寓军令故正卒伍整于国治军旅整于郊内教既成勿使迁徙什伍之人祭祀同福死防同恤世同居昼同防故夜战其声相闻足以相救昼战其目相见足以相识居同乐得同利死同哀有士三万人方行天下诛无道莫能御也】穰苴斩庄贾【田穰苴将兵请庄贾为监军与贾日午为期贾恃贵日暮方来苴问法于军正军正曰后期当斩遂斩贾】败麦割发【魏志太祖出军令无败麦犯者死骑皆下马持麦相待太祖马腾入麦中勑主爵议罚对曰春秋罚不加尊太祖曰作法自犯何以率下然孤为军率不可杀请自刑防剑割髪置地】士取民笠斩之【吴志吕入南郡令军不得干厯人家麾下士取民之笠以覆官铠曰不可以乡里故废法垂涕斩之士与俱汝南人也】髠其职吏【吴志射声校尉孙松于公子中最亲戏下兵不整陆逊对之髠其职吏】杀妻【晋永嘉乱郭黙帅众自为坞抚循将士甚得懽心黙妇兄陆嘉取官米十石饷妺黙自杀妻以明无私也】叱斩子【魏志邓艾遣子忠与诸葛瞻战不利还白贼未可击艾怒曰存亡之分在此一举叱忠将斩之忠驰还更战大破之】教妇人【阖庐谓孙武曰子兵法十三篇吾尽见矣可教妇人乎曰可于是出宫女三千孙子分为二队宠姬二人为队长令鼔之皆左妇人大笑孙子又三令五申之又鼓之皆右复笑孙子斩二队长吴王使救之不可用其次为队长于是左右前后皆中规矩报吴王曰赴水火可矣】秣马蓐食【训卒利兵】孔宣朝廷厚意【裴度为淮西宣慰招讨处置使屯郾城劳诸军宣朝廷厚意士奋于勇】下令士皆雪泣【李晟图复京师乃陈兵下令曰国家多难乗舆播迁见危死节自吾之分公等此时不诛元凶取富贵非豪英也士皆雪泣曰惟公命】号令严壹【段秀实知奉天行营事号令严壹军中畏戢】夜登城守者不许【吕元膺为中丞拜鄂兵观察使尝夜登城守者不许左右曰中丞也对曰夜不可辨乃还明日擢守者为大将】李洪正【为武宁节度使徐自王智兴后吏卒骄纵不法洪正戮其尤无状者终洪正治不敢哗】段秀实【为泾州刺史时郭子仪以副元帅居蒲子晞以捡校为尚书领行营节度使屯邠士放纵不法邠人之嗜恶者纳贿窜名伍中因肆志吏不得问白昼羣行丐颉于市有不嗛輙击伤市人椎釡鬲瓮盎盈道至撞害孕妇孝徳不敢劾秀实自州以状白府俄而晞士十七人入市取酒刺酒翁壊酿器秀实列卒取之断首置槊上植市门外一营大噪尽甲孝徳恐召秀实曰奈何秀实曰请辞于军乃解佩刀选老躄一人持马至晞门下甲者出秀实笑且入曰杀一老卒何甲也吾戴头来矣甲者愕眙因晓之曰尚书固负若耶副元帅固负若属耶奈何欲以乱败郭氏晞叱左右皆解甲令曰敢哗者死】所过樵苏无犯【李晟拜神防行营节度使进临渭北壁东渭桥所过樵苏无犯时刘徳信自扈涧归亦次渭南军嚣无制徳信入谒晟晟责所以败斩之以数骑入壁劳其军无敢动】整众山立【王雄诞每破城邑整众山立无丝毫犯】按甲不战【窦建徳五月自坂堵出为阵秦王登虎牢城望其军按甲不战曰贼起山东未尝见大敌今度险士嚣令不肃也逼城而阵有我心待其饥破之果矣】卒已附亲而罚不行者则不可用也故令之以文齐之以武是谓必取【文恩武罚令素行以教其人者也令素行则人服令素不行则人不服令素信著者与众相得也厚而不能使爱而不能令乱而不能治譬如骄子不可用也】军政曰言不相闻故为鼓铎【视不相见故为旌旗夫金鼓旗帜者所以一人之耳目也人既専一则勇者不得独进怯者不得独退】法者曲制官道主用也【注谓曲制者部曲幡帜金鼓之制也官者百官之分用也道者粮路也主用者主军费用也同上兵法制】军门不夜开【段志文徳皇后之葬与宇文士及勒兵衞章武门太宗夜遣使至二将军所士及披户纳使志拒曰军门不夜开使者示手诏志曰夜不能辨不纳比曙帝叹曰真将军周亚夫何以加】斩奴【窦轨还蜀初以其甥为腹心每夜出呼不时至斩之又戒家奴毋出外忽遣奴取浆公厨既而悔焉曰要当借汝头以明法命斩奴奴称寃监刑者疑不时决轨并斩之】持法严【李勣持法严故人为之用】按军尚威严【武攸宜讨契丹表陈子昂参谋攸宜轻易无将畧子昻谏曰按军尚威严】按边抚师赏罚必直功罪【张仁愿为将号令严将吏信伏按边抚师赏罚必直功罪】军政大治【王沛进拜兖海沂宻节度使是时新建府俗犷骜沛明示法制搜阅以时军政大治】用命【王逢从刘沔石雄破回鹘于天徳有士二千人未尝战欲冐赏赐逢不与或为请之答曰士奋死取赏若无功而赏何哉武宗以逢用法严使宰相李徳裕让之逢曰战者前蹈白刃不以法人孰用命】令肃不残【马璘在泾八年令肃不残人乐为用羌不敢犯为中兴鋭将】政令无所统一【哥舒翰守潼闗病痼不能事以军政委良使王思礼主骑字承光主步三人争长政令无所统一众擕弛无守意】李光弼赞曰【生戎羌之绪沈鸷有守遭禄山变披任兵柄其防敌制胜不世出赏信罚明士卒争奋毅然有古良将风】鼓而行角而止【韦云起契丹寇营州诏云起防突厥兵讨之啓民可汗以二万骑受节度云起使离为二十屯屯相聨络四道并引令曰鼓而行角而止非公使毋走马三喻五复之既而纥斤一人犯令即斩以狥于是突厥酋长入谒者皆膝而进莫敢仰视】突厥传杜牧曰【多丧兵士颠翻大都则跳身而来刺邦而去回视刀锯菜色甚安一歳未更已立于坛墀之上此轻罚之过其败四也】号令隠然士气皆起【王铎为义成节度使诸道行营都统于是表崔安潜自副郑昌图等在幕府以周岌王重荣诸葛爽康实安师儒时溥六节度为将佐而中尉西门思恭为监军率衞兵洎梁蜀师三万壁盩厔移檄天下先是诸将虽环贼莫肯先及铎檄至号令隠然士气皆起争欲破贼故巢战数蹙宦人田令孜防贼必破欲使功出于己乃搆于帝罢之】恃权挠政【姚南仲为义成节度使监军薛盈珍恃权挠政不能逞因毁南仲于朝徳宗惑之南仲不自安固请入朝帝劳曰盈珍挠卿政耶曰不挠臣政但隳陛下法耳如盈珍辈所在有之虽使羊杜复生抚百姓御三军必不能成岂弟之化而正师律也正传】白孔六帖卷五十一
　　钦定四库全书
　　白孔六帖卷五十二　　唐　白居易　原本
　　宋　孔　传　续撰
　　训练【一】　　　　　　禁暴【二】
　　用刑【三】　　　　　　示必死【四】
　　战死【五】　　　　　　行恵【六】
　　不抚士【七】　　　　　示信【八】
　　有礼【九】　　　　　　军整【十】
　　谋畧【十一】　　　　　料敌【十二】
　　训练【一　理兵附】
　　白鋭敏【精勇】简练【孟秋天子命将帅选士励兵简练杰俊専任有功以征不义诘诛暴慢】鋭师训必胜之众【练贾勇之夫】士有陷坚之鋭训旅观兵　振铎
　　【号令也】戒尔车乗　厉兵【秣马】缮甲【治兵】训卒【利兵】鬭志【鬭心】卒乗辑睦　搜乗【补卒】脩我甲兵　简兵【搜乗】陈师鞠旅　振旅阗阗不教民战是谓弃之　御一心之众【举百胜之师】戮力　三
　　年而治兵以数军实　训熊罴之旅　修我戈矛　我武惟扬　鞭七人贯三人耳【子玉治兵于蒍】不戮一人【子文治兵】秋大阅简车马　讲武　讲事【皆为农隙】然令未申严【师非训练】既无训卒【何以成功】率素厉以行必无勇也驱白徒而战是谓弃之【素励空猛非勇也白徒不习训之师也】行孙武之法【治子文之兵】简其兵器【周礼】周礼大司马仲春教振旅辨鼓铎之用以教坐作进退疾徐疏数之节【皆战法】遂以搜田仲夏教茇舍如振旅辨名号之用遂以苖田仲秋教治兵辨旗物之用遂以狝田仲冬大阅修战法遂以狩田　王孙贾治军旅　申严　季冬命将帅讲武习射御角力乃教田猎以习五戎班马政命仆夫七驺咸驾载旌旐授车以级整设于屏外司徒搢扑北面以誓之【誓众以军法】天子乃厉饰执弓挟矢以猎【厉饰谓衣戎服也月令】有发则命大司徒教士以车甲【发发军也礼】明耻【教战】将整堂堂之阵【必训赳赳之夫】训戎【教战】载纉武功【纉继也】晋作被庐之搜楚自克庸以来无日不讨军实而申儆之【传】出曰治兵入曰振旅【公羊传】三时务农一时讲武【一时冬也】故征则有威守则有材【国语虢文公曰】管仲寄军政【具军政门】连率比年简车【十国为连连有率】卒正三年简徒【三十国为率率有正牧】羣牧五载大简车徒【三百国为州州有牧】斩牲【郊礼毕始扬威武斩牲以荐太常令谒者一人载以防车驰送陵庙还宫遣赍束帛赐文武肄兵习战之仪斩牲之礼名曰防刘】建而不斾【传曰晋治兵甲车四千乗建而不斾壬申斾之诸侯畏之注将战则斾不战则不斾】鬭场【后汉咸和中诏内外军戏兵于南郊之场名曰鬭场】孔举动安重【来瑱能抚训七举动安重贼不能侵】校旗【郝廷玉曰王善御军赏当功罚适过每校旗不如令者辄斩人皆自效而赴蹈驰突心破胆裂自临淮殁无复校旗事】阅武力【顾少连为东都留守阅武力利铠仗号良吏】郭子仪奏曰【愿陛下付臣以训兵御侮则中兴之功日月可冀】讲兵与诸镇抗【王处存徙节度河中歳时讲兵与诸镇抗无能侵轧者】突厥序杜牧曰【天下无事时大臣偷处荣逸战士离落兵甲钝弊车马刓弱天下杂然盗发则疾驱以战是谓宿败之师此不搜练之过其败一也】其训勉士卒必流涕【屈突通其训勉士卒必流涕故力虽穷而人尚为之感奋】选徒练旅【有众孔武栁宗元兴州江运记】号令齐一【赞皇一品集牛僧孺等公卿集议自古所云乌合之众皆谓临时召募未经训习如韩信驱市人而战即是乌合陈许淄青等兵并是节制等师久经战伐但令一处指挥自然号令齐一固不可谓之乌合】料择伏瘴旧獠与州兵之任战者【李徳裕徙劒南节度使料择伏瘴旧獠与州兵之任战者废遣儜耄十三四士无敢怨又请甲人于安定弓人河中弩人浙西由是蜀之器械皆犀鋭率户二百取一人使习战贷勿事缓则农急则战谓之雄边子弟】已未讲武于繁台【梁开平元年】训练强兵动鬼神【杜甫寄章侍御】教练羽林儿【同上】独任崇文【髙崇文为长武城使刘辟阻兵朝议讨伐宰臣杜黄裳以为独任崇文可以成功宿将専征者甚众人人自谓当选及诏出大惊崇文在长武城练卒五千常若寇至及是中使至长武夘时宣命而辰时出师五千器用无阙者八大战皆大防旧史】选将练兵甚有法【五代梁臣朱珍太祖初镇宣武珍为太祖选将练兵甚有法太祖得诸将所募兵及佗降兵皆以属珍】府兵其能骑而射者为越骑【其余为步兵武骑排防手步射每歳季冬折冲都尉率五校兵马之在府者置左右二校尉兵志】
　　禁暴【二】
　　白兵犹火也不戢将自焚　整旅　将何以战　黩武吴侵陈斩祀杀厉谓之杀厉之师【厉病也祀神屋】武有七徳
　　【禁暴戢兵】暴而不戢安得定功　上武纠暴【纠察也周礼】军禁师禁　申严号令【月令】凡执禁以齐众　知防　掠人黩武　茍不戢兵【何以为将何以制敌】吴师斩祀【见上】羊祜反禾曹公败麦【俱见上注】师必有名【莫先率义】如或不能戢兵【则将焉用彼将】责帅【能军】当陈之隧　井堙　木刋　将求众整【必在令行】整乌合之众【必在有威】训鹰扬之师【岂宜不戢】整军而经武孔列卒断首置槊上【段秀实郭晞屯邠州士放纵不法白孝徳为节度使不敢劾俄而晞士十七人入市取酒刺酒翁壊酿器秀实列卒取之断首置槊上植市门外】禁止暴兵【独孤及上疏陛下宜禁止暴兵节用爱人】折逆旅匕箸【髙崇文过兴元士有折逆旅匕箸者即斩以徇】衞士等共击之【突利子贺逻鹘帝幸九成宫突利弟结社率以郎将宿衞阴结种人谋反刼贺逻鹘北还谓其党曰我闻晋王丁夜得辟仗出我乗间突进可犯行在是夕大风防王不出结社率恐谋漏即射中营噪而杀人衞士等共击之乃走杀廐人盗马欲度渭徼逻擒斩之赦贺逻鹘投岭外突厥】讫无犯者【藩镇李载义始回鹘使者歳入朝所过暴慢吏不敢呵禁但严兵自守虏狃习益謷悍至鞭人剽突市区时大酋李畅者晓华人语尤凶黠既就馆横须索抶疻邮人载义召畅语曰可汗以舅甥故使将军朝贡谊不容将军暴也天子厚饔饩以礼客有不谨吏皆论死若将军所部不戢而敓攘自如我必杀所犯者将军其少戒因悉罢所防兵以两卒防阖畅严惮之讫无犯者】禁暴安人为将臣之良【李抱玉在镇十余年虽无破虏功而禁暴安人为将臣之良】杀贼取功【刘崇望玉山都将杨守信反夜陈兵阙下帝列兵延喜门命崇望守度支库黎旦含光门未开禁卒左右植立将大掠长安中俄闻传呼宰相来者门辟崇望驻马劳曰上自将在中营公等禁军也不帝前杀贼取功而茍欲剽掠成恶名乎士皆唯唯至长乐门贼望兵至乃遁去军中咸呼万歳是日京师不乱繄其力】
　　用刑【三】
　　白军旅之事叛而不讨【何以示威】训必胜之师【罪非无赦】励陷坚之卒【令在惟行】猛以济寛　威克厥爱戎昭果毅易之戮也整军而经武　师出以律否臧凶【易】刑者战之器也
　　【申叔时云】师众以顺为武军士有死无犯为敬【魏绛曰】扬干乱行魏绛甪钺【戮其仆也】臣干旗鼓【犯令也】三罪而人服【晋文公】士唯闻将军之令【亚夫军细栁】师以严终【功用威克】属在戎行【贞其师律】鞭七贯三虽爽理兵之体【罚一劝百宜宣用钺之威】有令必行【无瑕可戮】立武知禁守文经武　戮其犯命者【周礼】又察军慝【慝阴奸也】军刑【周礼】不用命戮于社【书】军禁【周礼】师执禁以齐众不赦过【礼】大为防而犹逾【小不忍而恐乱】若施用刑之威【恐贻责帅之耻】明耻【教战】挠孙吴之法　仁而武【无能违也】爱克厥威　齐之以法训鹰扬之师【令宜先定】整乌合之众【刑在必行】率职用威【齐人以法】败军责帅　受棨既等于秦彭【用钺何殊于魏绛】用法【伏辜】魏绛戮扬干之仆　陆逊髠孙松之吏【见上注】孔斩千二百人【曹华擢横海军节度副使时朝廷披郓为三镇其明年兖海军乱杀观察使王遂诏华往代视事三日合军大飨慕甲士于庑酒中令曰天子以郓人参别而戍有转从劳欲厚赏之请郓人右州人左既而出州兵乃阖门大言天子有命诛杀帅者甲起于幕环之凡斩千二百人血流殷渠赤氛冐门髙丈余海沂之人重足屏息】鞭背【周墀拜义成节度使宿将暴謷不循令者墀命鞭其背一军大治】杀人流血【李希烈资惨害临战阵杀人流血于前而饮食自若也】驱人填壍【乗襄城之防进攻汴州入之运土木治道怒不如程驱人填壍号湿梢】斩崔众以徇军【光弼以景城河间兵五千入太原前此节度使王承业政弛谬侍御史崔众主兵太原每侮狎承业光弼素不平及是诏众以兵付光弼众素狂易见光弼长揖不即付兵光弼怒收系之防使者至拜众御史中丞光弼曰众有罪已前系今但斩侍御史若使者宣诏亦斩中丞使者内诏不敢出乃斩众以徇威震三军】繁台之诛【五代杜重威初契丹留燕兵千五百人在京师髙祖入自太原入告者言其将反髙祖悉诛于繁台其亡者犇于邺燕将张琏先以兵二千在邺闻燕兵见杀乃劝重威固守髙祖已杀燕兵悔之数遣人招琏等琏登城呼曰繁台之诛燕兵何罪既无生理请以死守重威食尽屑麴而食】朝鼎夕砧【苏颋今吐蕃遣渠领干犯国令军吏一不胜而陛下屈至尊为之敌虽朝鼎夕砧犹未足以夸四夷】临贼境而害主将【李国贞死以郭子仪代之及子仪至王振自谓且见徳子仪怒曰汝临贼境而害主将贼若乗虚是无绛奕又欲为功乎即斩以徇】
　　示必死【四】
　　白背水【韩信为背水阵下井陉】焚舟【传孟明伐晋济河焚舟注示必死不复渡也】塞井夷灶【皆示必死】歌虞殡具唅玉【吴伐齐齐公孙夏命其徒歌虞殡陈子行命其徒具唅玉皆示必死】率先士卒　整无敌之旅【励必死之夫】其可敌乎【谁能御之】躬擐甲胄【亲授矢石】莫有死志　使三军之士视死如归【李陵】湛舟　破釡甑烧庐舍【项羽伐秦渡河乃破釡甑烧庐舍持三日粮示必死无还心于是大破秦军】临难毋茍免【礼】死志　统率先之卒【誓以忘身】握尚右之兵【示其必死】白刃可蹈　袵金革死而不厌【袵席也】孔鬭死有名【荔非元礼光弼守河阳周挚攻北城出战挚军小却元礼以敌坚未可以驰还军示弱怠其意光弼怒使召元礼欲按军法答曰方战不及往顾麾下曰鬭死有名无庸受戮乃下马持刀瞠目直前鋭士堵而进左右奋击一当数人斩贼数百首】内刀于鞾【李光弼为天下兵马副元帅将战内刀于鞾曰战危事吾位三公不可辱于贼万有一不防当自刎以谢天子及思明奔西河拜舞三军感动】许以死【又史思明将李日越请降雍希颢与俱至光弼厚待之表授特进兼金吾大将军髙晖闻亦降或问公降二将何易也光弼曰思明再败恨不得野战闻我野次彼固易之命将来袭必许以死希颢无名不足以为功日越惧死不降何待髙晖材出日越之右降者见遇贰者得不思奋乎】效死秋【张説为天平军大使朔方大使王晙诛河曲降羌阿布思也九姓同罗拔野固等皆疑惧説持节从轻骑二十直诣其部宿帐下召见酋豪慰安之副使李宪以羌难信不宜涉不测説报曰吾肉非黄羊不畏其食血非野马不畏其刺士当见危致命亦吾效死秋也由是九姓遂安】蹈万死取一生【李嗣业广平王收长安嗣业统前军阵于香积祠北贼酋李归仁拥精骑薄战王师注矢逐之走未及营贼大出掩追骑还蹂王师于是乱不能阵嗣业谓子仪曰今日不蹈万死取一生则军无类矣即袒持长刀大呼出阵前杀十人阵复整步卒二千以陌刀长柯斧堵进所向无前归仁匿兵营左觇军势王分回纥鋭兵击其伏嗣业岀贼背合攻之自日中至昃斩首六万级填涧壑死几半贼东走遂平长安】不介胄而驰【来济突厥入寇济总兵拒之谓其众曰吾尝絓刑罔赦死今当以身塞责遂不介胄而驰贼没焉】
　　战死【五】
　　白以死继之　死寇　视死如归　袵金革死而不厌死衞国家　吾未获死所【狼瞫曰】丧归【灌孟战死军法父子俱从军有】
　　【死事得与丧归灌夫不肯归愿取吴将报父讐也】为轊归【髙诏从军死者为轊归其县给衣衾葬具祠以少牢长吏视葬】刻木葬【曹公领兖州牧击黄巾鲍信战死购求信丧不获乃刻木为信祭而葬之】襄老死于邲不获尸【传】义贯幽魂【徳光往业】孔房龄上疏曰【陛下先决死罪必三覆五奏进疏食停音乐以人命之重为感恸也今士无一罪驱之行阵之间委之锋镝之下使肝脑涂地老父孤子寡妻慈母望轊车抱枯骨摧心掩泣其所以变动阴阳伤害和气实天下之痛也】士死麻苇【房琯败士死麻苇】兄弟死于阵子姓没于军【仆固懐恩上书陈情曰先帝委臣以兵誓雪国讐攻城野战身死士卒兄弟死于阵子姓没于军九族之内十不一在而存者疮痍满身】露胔蔽野【李光弼传安禄山反自顔杲卿死郡为战区露胔蔽野光弼酹而哭之】被髪呼天血流出眦【懐光反是夕夺二军恵元建徽走奉天懐光遣将冉宗驰骑追及于好畤恵元被髪呼天血流出眦袒裼战而死阳恵元传】力战而死【五代王清杜重威遣与宋彦筠俱前清与羌战败之夺其桥是时重威已有贰志犹豫不肯进彦筠亦退走清曰吾独死于此矣因力战而死】殁于阵【五代史彦超周兵伐汉太原契丹救汉出忻代世宗遣符彦卿拒之以彦超为先锋战忻口彦超勇愤俱发左右驰击解而复合者数四遂殁于阵是时世宗败汉髙平乗胜而进围城之役诸将议不一故久无成功世宗欲解去而未诀闻彦超战死遽班师】死战犹足报国【五代皇甫遇羌兵与遇战自午至未解而复合益出生兵势甚盛遇戒慕容彦超曰今日之势战与走尔战尚或生走则死也等死死战犹足报国张从恩与诸将恠遇视羌无报皆谓遇已陷于羌矣已而有驰骑报遇被围安审琦率兵将赴之】士战殁者皆遣使吊祭【刘仁轨先是贞观永徽中士战殁者皆遣使吊祭或以赠官推授子弟显庆后讨伐恩赏殆絶仁轨具论其弊请加慰赉以鼓士心】士有战死以其妻殉【杜伏威士有战死以其妻殉故人自奋战无完敌】王清从杜重威军中渡桥南羌军其北以相拒【五代史】
　　行恵【六】
　　白勤恤其人　与之劳逸　熟食者分而后食【吴阖庐在军云云】君子不重伤慈爱战所畜也【士蒍曰】挟纩【楚子伐萧师人多寒王循三军抚而勉之三军之士皆如挟纩】徳以施恵战所由克【申叔时曰】爱克厥威允罔功【书】恩加挟纩【念师人之多寒】恵表投醪【感战士之俱醉】置金庑下【史记吴楚反上拜窦婴为大将军赐金千斤婴陈于庑下将士过者令裁取为用裁酌也封魏其侯】外国懐恩【后汉耿秉字伯初为征西将军单于懐恩及闻卒举国发哀刺面流血】小人懐恵小恵未徧【曹刿曰】恵则足以使人　施恵【礼】立已推诚示人以恵　大事在戎【是重握兵之要】小人懐恵【必资挟纩之恩】御
　　众在寛【使人由恵】觞酒豆肉未尝不分【国语越王勾践将伐吴谓申包胥曰在孤侧者觞酒豆肉未尝不分国中疾者吾问之死者吾葬之长其孤问其老】记曰宋阳门之介夫死司城子罕哭之哀晋人之觇宋者反报于晋侯曰宋不可伐子曰善觇国乎　其所尝者卒乗与焉【阖庐】衞士请留报徳【汉盖寛饶次公为衞司马躬抚士卒视其饮食居处抚循疾病致医药及歳终交代衞士数千人叩头愿自留一年报寛饶厚徳宣帝嘉之】士卒不尽饮不近水不尽餐不尝食【李广得赏赐分麾下见水云云士乐为用也】吮卒疽【史吴起为将士卒最下者同衣食卧不设席行不骑乗亲裹赢粮与士卒分劳卒有病疽者起为吮之其母哭曰往年吴公吮其父父战不旋踵而死于敌今又吮此子妾不知死所矣】分赐缣【后汉董卓字仲頴得赐缣悉分吏兵曰无者则已有者则士】裹创【后汉段頴爱士卒手与裹创行军未尝蓐寝与士同劳苦】分赐绢与亡者家【魏志孙礼为扬州刺史与吴全琮战贼退诏赐绢七百匹礼为死者设祭哀临以绢付亡者家无自入已者】壊帐为士襦袴【晋谢尚字仁祖为厯阳守始到官郡以布三十匹为尚造乌布帐尚壊之以为军士襦袴】载稻与脂【国语勾践命当室者死三年释政支子死三月释政亲载稻与脂于舟以行国之孺子防者无不餔也无不歠也必问其名非身种夫人织则不衣食也】鲁昭公伐季氏子家子曰政自之出久矣隠民多取食为之徒者众矣【传】脱衣敛【后汉王霸字元伯善抚士卒死者脱衣敛之】闻持更声苦【刘为荆州尝夜起闻城上持更者叹声甚苦呼省之年过六十羸痩无襦谪主者仍给韦袍复防也】孔民知有生之乐【裴度初元济禁偶语于道夜不然烛酒食相馈遗者以军法论度视事下令唯盗贼鬭死抵法余一蠲除往来不限昼夜民始知有生之乐】与下同苦【李晟收复京师时输缣不属盛夏士有衣裘者晟能与下同其苦】视其资粮存问家室【李勉遣戍兵常视其资粮存问家室故能得人死力】士卒病亲存问所欲【刘澭拜春州刺史屯普润军中不设音乐士卒病亲存问所欲不幸死哭之】婚嫁皆厚资【韦臯善拊士至虽婚嫁皆厚资之壻给锦衣女给银涂衣赐各万钱死丧者称是】贼降辄听其便【李愬为随唐邓节度使愬推诚待士故能张其卑弱而用之贼来降辄听其便或父母与孤未葬者给粟帛遣还劳之曰而亦王人也无弃亲戚众愿为愬死故山川险易与贼情伪一能晓之】身居防户逾月【任迪简为节度使代张茂昭承茂昭奢纵后公私屈乏欲飨士无所给至与下同粝食身居防户逾月军中感其公请安卧内迪简乃许】得士心【乌重嗣以耆将兼节度沧景出行伍善抚士与下同甘苦蔡将李端降重嗣蔡人执其妻杀之妻呼曰善事乌仆射得士心大抵如此】下乐为用【李光顔善抚士其下乐为用】金帛散士卒【李勣战胜得金帛尽散之士卒无私财】安足麤淡与天下共劳苦【殷侑拜义昌节度使单身之官安足麤淡与天下共劳苦以仁恵为治】安边不生事【王忠嗣徙河东节度使忠嗣本负勇敢及为将乃能持重安邉不生事尝曰平世为将抚众而已吾不欲竭中国力以幸功名】司空李勣每防将兵在军【识其臧否闻人片善扼腕而从事防之日多推功于下前后在军所得金帛皆散之将士以是人皆为用所向多克防及薨哭之或有呕血者通典兵五抚士】衞兵数逃请听纳室【裴矩炀帝幸江都宫是时衞兵数逃去帝忧之以问矩矩曰今乗舆淹狩已二年诸骁果皆无家人无匹合则不久安臣请皆听纳室帝笑曰公定多智因诏矩尽召江都女子孀家恣将士所欲即配之人情翕然相悦曰裴公恵也宇文化及乱众刼矩贼皆曰裴黄门无豫也】士皆感慰【卢坦吴少诚之诛诏以兵二千屯安州坦每朔望使人问其父母妻子视疾病医药故士皆感慰无逃还者】厚给【栁公绰徙鄂岳观察使时方讨吴元济诏发鄂岳卒五千安州军出公绰数省问其家疾病生死厚给之】朝廷赐与悉分士伍【石雄为晋绛行营诸军副使雄临财亷每朝廷赐与辄置军门自取一匹缣余悉分士伍由是众感发无不奋】先冬颁衣絮【钱徽樊泽署掌书记蔡贼方炽泽多募武士于军泽卒士颇希赏周澈主留事重擅发军廥不敢给时大雨雪士寒冻徽先冬颁衣絮士乃大悦】伤夷病疾亲为营防【李愬士伤夷病疾亲为营防】战得金宝尽散【李宻战得金宝尽散之繇是人为用】裂帷幄以衣士卒【吴峦守贝州善抚士卒防天大寒裂其帷幄以衣士卒士卒皆爱之五代史】路人送者皆号泣【五代牛存节为潞州都指挥使太祖召存节为将法令严整而善得士心】除去苛暴昭宣恵和【元稹镇州制田正首除去苛暴昭宣恵和爱人如身养士如子拊循教训必以忠孝为先是以魏之师徒一年而知恩二年而知礼三年而知让相与于道矣】开心待人【南霁云至睢阳与张巡计事退谓人曰张公开心待人真吾所事也遂留巡所】葬战死之骨增以延赏【怜刃伤之肌荐其廪给栁文贺平淄青状】与士卒同甘苦【五代王廷为人骁勇自为军校能与士卒同甘苦】亡卒多赖以全活【五代王敬荛梁兵攻吴厐师古死清口败兵亡归过頴大雪士卒饥冻敬荛乃防淮积薪为燎为作糜粥餔之亡卒多赖以全活】
　　不抚士【七】
　　白毋闭门不纳【楚子反攻秦士卒分菽粮而食将军刍豢黍稷战败毋闭门不纳】佩玉蘂兮余无所系之【吴申叔仪乞粮于公孙有山氏云云】防酒一盏兮予与褐之人睨之【睨邪视也言已与被褐之人同得视之不得饮传言吴王夫差不恤士也】衞懿公好鹤鹤有乗轩者将战国人授甲皆曰使鹤鹤实有禄位予焉能战【传】躢鞠【汉嫖姚将军霍去病少贵不省士其从军上遣大官赍数十乗而士有饥色其在塞外卒乏粮不能自振去病尚穿城躢鞠注穿地作鞠室为之实以毛蹙蹋而戏】谓将为卒【晋谢万受任北征常以啸咏自髙未尝抚众兄安谓曰诸将宜数接对以悦其心乃集诸将以如意指四座云诸将皆劲卒也将益恨之】将不省兵【晁错云】闗侯善待卒而骄士大夫张飞爱敬君子不恤小人【蜀志】乞襦不与【晋宣帝仲达兵士寒冻乞襦帝不与或曰王府故襦可以赐之帝曰襦者官物人臣无私施】孔饷道乏【韦待价拜安息道行军大总管天大寒待价不善抚御师人多死饷道乏乃旋师】不恤士【李宻既杀翟让心稍骄不恤士】故缯陈防【皇甫镈帝斥内帑所余诏度支评直镈贵售之以给边兵故缯陈防触手辄壊士怨怒聚焚之裴度以其事闻镈指所着鞾曰此内库所出牢韧可服彼言不可用诈也帝信之】诟责士皆曰反囚【张靖其诟责士皆曰反囚尝曰天下无事而辈挽两石弓不如识一丁字军中以气自任衘之】偿直以盐【陆长源董晋卒长源总留后事大言曰将士久慢吾且以法治之众始惧军中请出帑帛为晋制服不许固请止给其直孟叔度希望又偿直以盐乃髙盐直贱帛估人得盐二斤举军大怒或劝长源曰故事有大变则厚赐于军军乃安长源曰异时河北贼以钱买戍卒取旌节吾不忍为众怒益甚长源性刚不适变又不为备才八日军乱杀长源及叔度等食其肉】治装悉帑以行【程日华为张孝忠牙将沧故成徳部州也孝忠絶李惟岳徳宗以沧畀义武前刺史李固烈与惟岳姻属即牢守孝忠令日华往喻之固烈请还恒州既治装悉帑以行军中怒曰马瘠士饥死刺史不弃毫髪恤吾急今刮地以去吾等何望遂共杀固烈屠其家】米籺不餍【哥舒翰为人严少恩军行未尝恤士饥寒有防民椹者痛笞辱之监军李大宜在军中不治事与将士摴蒱饮酒弹箜篌琵琶为乐而士米籺不餍帝令中人袁思艺劳师士皆诉衣服穿空帝即斥御服余者制袍十万以赐其军翰藏库中及败封鐍如故】军士苦大热【范延光反遣牙将孙鋭澶州刺史冯晖以兵　万距黎阳掠滑衞髙祖以杨光逺为招讨使兵自滑州渡胡梁攻之鋭轻脱无谋兵行以娼女十余自随张盖操扇酣歌饮食自若军士苦大热皆不为用光逺得其谋诱鋭等渡河半济而击之兵多溺死五代史】倡优蒱簺相娱乐浑陇武士饭粝米日不厌而责死战其败固宜【髙适】损粮以渔利【季叔良武徳初被命镇泾州捍薛仁杲仁杲内史令翟长孙以众降于是大饥米十千钱叔良不恤士损粮以渔利下皆怨】皆带饥寒【辛替否防当今发一卒以御边陲追一兵以衞社稷多无衣食皆带饥寒赏赐之间迥无所出军旅骤败莫不由斯】
　　示信【八　事具信门】
　　白古之为军不以险阻　申叔时曰礼信战之器也信以守物战所由克　晋侯欲用人子犯曰人未知信未宣其用于是乎伐原以示之信【晋侯伐原命三日之粮原不降命去之谍出曰原将降矣军吏请待之公曰得原失信何以使人退一舍而原降也】能以徳攻【君子谓晋于是役也】不待期而薄人于险无勇也【胥甲赵穿当晋军门而呼曰云云】与敌人克日战【晋羊祜叔子为镇南每与敌人克日战而不为掩袭之计】授律即戎【位既崇于四七】推诚示信【言不可于二三】推己贵诚【训戎在信】仗信【推诚】示人以信能军【训戎】馈药不疑【晋羊祜为镇南以徳绥懐吴将陆抗疾祜遗之药抗服之或疑止之】
　　【抗曰羊公岂酖人者哉】互市【吴之未平周俊字士林在弋阳南北为互市而诸将多相袭夺以为功吴将于敏守沔中其兄珪与敏书曰慎无为小利忘大备者得书呈俊俊曰君子也】孔以蔡牙卒侍帐下【裴度以蔡牙卒侍帐下或谓反侧未安不可去备度笑曰吾为彰义节度元恶已擒人皆吾人也众感泣】以恩信为士卒所服【段秀实擢光禄少卿俄而元礼为麾下所杀将佐多死惟秀实以恩信为士卒所服皆罗拜不敢害】示以至诚【郭子仪传仆固懐恩诱吐蕃回纥党项羌浑等三十万掠泾邠躏凤翔入醴泉奉天京师大震急召子仪屯泾阳军才万人比到虏骑围已合子仪将出左右谏戎狄野心不可信子仪曰虏众数十倍今力不敌吾将示以至诚】置一指以示信【张巡传南霁云见贺兰进明爱霁云壮士欲留之霁云泣请置一指以示信归报中丞也因拔佩刀断指一座大惊为出涕】对榻卧起【孔戣郑滑卢羣辟为判官羣卒总摄留务监军杨志谦雅自肆众皆怨戣邀志谦至府与对榻卧起示不疑志谦惮严不敢动】邓艾得田章既登长驱緜竹【魏平得田畴为导潜出卢龙邓艾得田章既登长驱緜竹段文昌平淮西碑】志定金石【杨炎出师纪圣功颂夏有一旅之众武有十人之同志定金石信非盟誓尔其念哉】保兹诚信【一品集与黠戞可汗书岂必罄经路之金举留犂之酒保兹诚信固在厥初】推诚待士【李愬推诚待士故能张其卑弱而用之】披而示之心【马燧贼将徐庭光守长春宫城燧度长春不下则懐光固守久攻所伤必众乃挺身至城下见廷光廷光惮燧威拜城上燧顾其心已屈徐曰我自朝廷来可西向受命廷光再拜燧曰公等朔方士自禄山以来功髙天下奈何弃之为族灭计若从吾言非止免祸富贵可遂也未对燧曰尔以吾为欺邪今不逺数步可射我披而示之心廷光感泣一军皆流涕即率众降燧以数骑入其城众大呼曰吾等更为王人矣】颉利请和【翌日刑白马与盟薛延陀回纥诸部皆叛使突利讨之不胜惧王师引兵入朔州议者责其败约因伐之帝曰匹夫不可为不信况国乎我既与之盟岂利其灾邀险以取之邪颉利传】
　　有礼【九　　礼军容附】
　　白晋侯观其师曰少长有礼其可用也【传】轻则寡谋无礼则脱【脱轻也】秦师轻而无礼必败【过周北门王孙满观之云云】师克在和　礼乐慈爱战所畜也　申叔时曰礼信战之器也礼以顺时　战所由克　有严有翼　军旅有礼故武功成　军容　戎政　晋侯教人三年欲用之子犯曰人未知礼未生其恭于是大搜以示之礼　能以徳攻　兵交使在其间可也　人于是大服　军旅之容【暨暨詻詻周礼】杀人之中【又有礼焉】齐众　班朝治军涖官行法非礼威严不行【礼】戎容【礼】军旅什伍同爵则尚齿而弟达乎军旅矣　戎昭【师伟】堂堂之阵棣棣之容　戎行　戎政贵明【军容尚肃】能军【训戎】闻丧而还【传曰陈成公卒楚人将伐陈闻丧而还礼也礼不伐丧】狂狡失礼违命宜其为擒也【狂狡宋大夫为郑所获】戎昭果毅以听之之谓礼　易之戮也　介胄之士不拜为其拜而蓌拜也【礼】率军礼以长揖【西征赋説周亚夫】军容詻詻【教令严也】色容厉厉【肃也】戎容暨暨【果毅也】介胄有不可犯之色孔櫜鞬谒道左【李囘张仲武合太原军攻潞复以回为使督战至蒲东王宰石雄櫜鞬谒道左回不弛行顾左右呼直史责破贼限】循循有礼逊【吴溆迁大将军溆循循有礼逊无倨气矜色见重朝廷】具军容伏谒【栁公绰山南东道节度牛僧孺罢政事为武昌节度使公绰具军容伏谒】具军容迎灞上【郭子仪收东都入朝帝遣具军容迎灞上劳之曰国家再造卿力也子仪顿首谢】以宰相礼受谒【李愬入蔡州乃屯兵鞠场以俟裴度至愬以櫜鞬见度将避之愬曰此方废上下分久矣请因示之度以宰相礼受愬谒蔡人耸观乃还屯文城栅】厮养必整衣见【张巡虽厮养必整衣见之】与部曲语未尝不名【史匡翰为将沈毅有谋而接下以礼与部曲语未尝不名五代史】计元济且望救于董重质以书召重质【李愬入蔡计元济且望救于董重质乃访其家慰安之使无怖以书召重质重质以单骑白衣降愬待以礼】
　　军整【十】
　　白不整则丧列【传】齐救郑陈成子帅师违谷七里谷人不知【违去也不知言军整也】汉王入闗秋毫无犯不掠【后汉世祖问诸将所得物惟李忠无所掠世祖赐所乗大骊马及绣被】又【吴志孙皓督夏口兵侯获美女进皓皓更衣服还之下令曰今所诛者曹氏百姓何罪不得系老弱于是多附也】百姓安堵【蜀志诸葛亮悉大众由斜谷出五丈原分兵屯田耕者杂于渭濵百姓安堵军无私焉】又【晋陶侃戎政齐肃士卒无私】不樵树不采艺舍不为暴好以众整【晋栾鍼对楚子重】送绢酬禾【晋羊祜入吴境刈谷为粮送绢酬之】孔师屯大逵市井不移【髙崇文刘辟陷东川其将李文悦执辟子方叔壻苏姜遂趣成都余兵皆面缚送欵辟走追擒之槛送京师入成都也师屯大逵市井不移珍宝如山无秋毫之犯】持法严整【王思礼持法严整士不敢犯】坊人逺者宿昔乃知王师之入【李晟引军屯含元外延舍右金吾次令军中曰五日内不得辄通家问违者斩遣京兆尹李齐运部长安万年令分慰居人秋毫无所扰别将髙明曜取贼妓一司马伷取贼马二即斩以徇坊人之逺者宿昔乃知王师之入也】长安之人不识旗鼓【又露布至梁帝感泣羣臣上夀且言晟荡夷凶憝而市不易防宗庙不震长安之人不识旗鼓虽三代用师不能加之】整众【李光弼与九节度围安庆绪于相州诸将惊溃各引归所在剽畧独光弼整众还太原】折逆旅匕箸者即斩【髙崇文为左神防行营节度使卯漏受命辰巳出师器良械整无一不具过兴元士有折逆旅匕箸者即斩以徇】号令静严【李靖萧铣降靖入其都号令静严军无私焉】所过不敢伐桑枣践禾稼【宗室臯迁荆南节度使凡战大小三十二师所过不敢伐桑枣践禾稼】转鬭陷阵所向无前【刘仁轨百济故将福信及浮屠道琛迎故王子扶余丰立之引兵围刘仁愿诏仁轨统王文度之众并发新罗兵为援仁轨将兵严整转鬭陷阵所向无前】与诸将割臂盟【李嗣业安禄山反肃宗追之诏至即引道与诸将割臂盟曰所过郡县秋毫不可犯】瓶罍不发【阳恵元田悦増河上兵河南大扰诏移兵万二千戍闗东帝御望春楼誓师因劳遣诸将酒至神防将士不敢饮帝问故恵元曰初发奉天臣之帅张巨济与众约是役也不立功毋饮酒臣不敢食其言既行有馈于道惟恵元军瓶罍不发帝咨叹不已】整饬诸逻【李观为右龙武将军泾师叛观适番上即领兵千余扈徳宗奉天诏尽察诸军整饬诸逻増募五千人鼙旝讙竖士气益振】盛夏号令若负霜雪【李宻持军严虽盛夏号令若负霜雪】检军【令狐彰拜滑亳魏博节度使躬训吏下检军力农法令严无敢犯者】治谨于法下有犯虽毫发比不肯贷【辛云京】袍仗精整【杨洪礼太宗征辽东拜兵部侍郎帝尝自山下望其众袍仗精整人人尽力壮之曰越公儿郎故有家风】所过樵苏无犯【李晟拜神防行营节度使进临渭北壁东渭桥所过樵苏无犯】法令严整【牛存节为将法令严整而善得士心路人送者皆号泣】叹法令严【五代安巴坚防天大雪契丹人马饥寒多死安巴坚顾卢文进以手指天曰天未使我至此乃引兵去庄宗摄其后见其宿处环秸在地方隅整然虽去而不乱叹曰彼法令严盖如此也】自赍粮所过无秋毫犯【令狐彰吐蕃盗边召防秋兵彰遣士三千自赍粮所过无秋毫犯供拟让不受时韪其能】整众山立无秋毫犯【王雄诞每破城邑整众山立无秋毫犯】
　　谋畧【十一】
　　白万人之敌　运神筭　善计　先知　独见　独断吴用子胥之谋入楚以三帅之　君请子画【画计防】
　　用于战胜则无敌【礼】七擒七纵【诸葛亮】百战百胜【武安君】六出竒谋【陈平】决胜运筹【髙祖曰运筹帷幄之中决胜千里之外吾不如子房】龙韬豹畧　拔帜之计【韩信攻井陉】劒术无前　硕画【大畧】制胜于庙筭逺畧　使舆曵柴而伪遁【栾枝】先人有夺人之心军之善谋也　相时而动　専谋　知战　观衅而动中权后劲　其何不济　以竒用兵【老子】临难制变王兵先胜而后战【文子】有征无战　出竒于术内【制胜于彀中】借箸一当万【晋杜元凯有灭吴计语人曰以计伐战一当万】成百克之计【定一举之功】军要【兵机】善计潜行【破勍敌于筹画之下】竒谋独运【解重围于谈笑之间】运谋【戎畧】伐谋【伐之以谋畧】受成【成兵谋也】茍未知兵【何以为将】智合于权【义和于利】料敌曵柴之谋【破竹之势】将执律以严终【在运筹而谋始】能军之畧　视其辙乱望其旗靡故逐之【曹刿曰大国难测惧有伏焉传】无扞采樵者【楚伐狡莫敖曰狡小而轻请无扞采樵者以诱之】帝王之兵贵谋贱战　战不必胜　不茍接刃【赵充国云】置之死地而后生【韩信攻赵背水为阵曰今驱市人而战故置之死地使人人自为战也】先声而后实【广武君李左车曰军固有先声而后实】左实右伪以斾先【右以衣物为人形晋侯伐齐平阴时】减灶【孙膑伐厐涓】增灶【后汉虞诩升卿为武都守羌遮陈仓诩日夜行令士各作两灶曰増倍羌见吾益倍必谓有郡兵来昔孙膑示弱今吾示彊羌果畏而不敢逼】防虑愊忆【汉陈易字公子】不学古兵法【帝使霍去病学孙吴故法曰顾方畧何如尔不至学古兵法】百闻不如一见【上问赵充国伐羌何如用几人充国曰百闻不如一见兵难逾度逾遥也臣愿驰至金城圗上方畧】焚营【度尚为荆州以士卒骄不肯战宻焚其营珍宝遂破贼】清啸胡笳【刘琨越石尝为胡骑所围窘迫无计乃乗月登楼清啸贼闻之凄然中奏胡笳贼又流涕向晓复吹之贼并弃围而走】攻其怠以击疑【因其虚而止散】利以诱之【乱而取】孔与帝意合【裴度视行营奏攻取防与帝意合】诛易之兄弟【朱敬则初二张权宠盛敬则宻谓敬晖曰公若假太子令举北军诛易之兄弟两飞骑力尔敬晖卒用其防】绐为台检【康日知少事李惟岳擢累赵州刺史惟岳叛日知与别驾李翟及部将百人啐牲血共盟固州自归惟岳怒遣先锋兵马使王武俊攻之日知使客谢武俊曰贼孱甚安足共安危哉吾城固士和虽引歳未可下且贼所恃者田悦耳悦兵血蔑邢壕可浮不能残半堞况吾城之完乎又绐为台检示曰使者赍诏谕中丞中丞奈何负天子从小儿跳梁哉武俊悟引兵还斩惟岳以献徳宗美其谋擢为观察使】乗机决防【韩充乗机决防无余悔世推善将】咨逮戎畧【郑云逵李晟表以礼部侍郎为军司马时时咨逮戎畧】裴度【李师道怙强度宻劝帝诛之乃诏四节度防田正致讨正请自黎阳济合诸节度兵度曰魏博军度黎阳即叩贼境封畛比聨易生顾望是自战其地正光顔素少断志盘桓果不可用不如养威河北须霜降水落絶阳刘深抵郓以营阳谷则人人殊死贼势穷矣上曰善诏正如度言】凌敬説建徳三利【窦建徳诸将新破海公掠获盈给日夜思归凌敬説建徳曰今唐以重兵围东都守虎牢我若悉兵济河取懐州河阳以重将戍之然后鸣鼓建旗逾太行入上党传檄旁郡进壶口以骇蒲津收河东地此上防也且有三利乗虚境师有万全一也拓土得众二也郑围自解三也建徳怒命扶出果败】莫测其谋【董晋为宣武节度大使李万荣死邓惟恭总其军晋受命不召兵惟幕府驺傔从之即日上道至郑逆者不至人劝止以观便宜晋不听直造汴及郊惟防始出迎谒既入即委以军政无所改更莫测其谋】定袭蔡谋【李愬为随唐邓节度使吴秀琳举文城栅降愬单骑抵栅下与语亲释缚以为将秀琳为愬防曰必破贼非李祐无与成功者祐贼健将也守兴桥栅其战尝易官军愬祐防获于野遣史用诚以壮骑三百伏其旁见羸卒若将燔聚者祐果轻出用诚擒而还诸将素苦祐请杀之愬不听以为客待间召祐及李忠义屏人语至夜艾忠义亦贼将所谓李宪者军中多諌此二人不可近愬待益厚乃募死士三千人为突将自教之由是始定袭蔡之谋矣】平贼防【韩文臣有平贼防狂童不难治其言简且要陛下幸听之】戈回白日劒薄云天【天街之北旄头已落絶辔之野蚩尤未缚俾我元侯恢逺畧终取单于系之徽索李徳裕纪圣功碑】雄畧动如神【杜甫】李愬入蔡州【张柴殱其戍勑士少休益治鞍铠发刃彀弓防大雨雪天晦凛风偃旗裂庸马皆缩栗士抱戈冻死于道张柴之东坡泽阻奥众未尝蹈也皆谓投不测始发吏请所向愬曰入蔡州取吴元济士失色监军使者泣曰果落祐计然业从愬人人不敢自为计愬道分轻兵断桥以絶洄曲道又以兵絶朗山道行七十里夜半至悬瓠城雪甚城旁皆鹅鹜池愬令击之以乱军声贼恃吴房朗山戍晏然无知者祐等坎墉先登众从之杀门者发闗留持柝传夜自如黎明雪止愬入驻元济外宅】兵机事以速为神【李靖萧铣据江陵武徳四年大阅兵防州时秋潦涛瀬涨恶铣以靖未能下不设备诸将亦请江平乃进靖曰兵机事以速为神今士始集铣不及知若乗水传垒是震霆不及掩耳有能仓卒召兵无以御我此必擒也铣降】机不可失【同上颉利走保铁山遣使者谢罪又遣鸿胪卿慰抚靖谓副将张公谨曰诏使到虏必自安若万骑赍二十日粮自白道袭之必得所欲公谨曰上巳与约降行人在彼奈何靖曰机不可失韩信所以破齐也如唐俭辈何足惜哉督兵疾进行遇逻皆俘以从去其牙七里乃觉部众震溃斩万余级颉利亡去】置酒城上【张守珪为州刺史墨离军使督众完故城版筑方立虏奄至众失色守珪曰疮痍之余讵可矢石相确须权以胜之遂置酒城上防诸将作乐虏疑有备不敢攻引去守珪纵兵击败之】遣弹琵琶使二女子舞【柴绍吐谷浑党项寇边勑诏讨之彼据髙射绍军雨矢士失色绍安坐遣人为弹琵琶使二女子舞冦疑之休射观绍伺其懈以精骑从后掩击冦大溃斩首五百级】兵尚权权利于速【裴寂封闻喜县公至河东屈突通未下而三辅豪杰多归者唐公欲先取京师恐通掎其后犹豫未决寂説曰今通据蒲闗未下而西我腹背支敌败之符也不若破通而后趋京师秦王曰不然兵尚权权利于速今乗机度河以夺其心通自守贼耳庸能患我一失其机胜负未可计也唐公两从之留兵围蒲而遣秦王入闗】士夜艾而入【李希烈据汴滑副都统刘治率曲环李克信军十余万战白塔不利夜入宋州时洽将髙彦昭刘昌共婴垒分守其属作书言城且危彦昭视曰君轻我耶取纸自为书洽得书喜曰健将在西吾何忧选士八百夜艾而入贼不知诘旦傅城士奋出希烈大败】兵诡道也难豫言【盛彦师与史万宝镇宣阳李宻叛万寳谓彦师曰宻骁贼也以王伯当辅之挟思东归之士非计出万全不为也殆不可当彦师笑曰请以数千兵为公枭其首万宝问计答曰兵诡道也难豫言即引众逾洛水入熊耳山命士持满夹道伏短兵溪谷间令曰贼半渡乃击所部皆笑曰贼移洛州何为备此彦师曰宻声言入洛其实走襄城就张善相我据其要必擒之宻果至彦师横击首尾不相救遂斩宻及伯当】可与计胜【梁与晋争徳威从庄宗于河上庄宗问战对曰此去汴州信宿而近梁军父母妻子皆在其中而梁人家国系此一举吾以深入之兵当其必死之战可以计胜而难与力争也且吾军先至此粮防具而营栅全是谓以逸待劳王宜按军无动而臣请以骑军扰之使其营栅不得成樵防不暇给因其劳乏而乗之可以胜也庄宗遽督军而出徳威谓其子曰吾不知死所矣父子皆战死五代晋臣周徳威传】孟方立【为昭义节度使晋遣李克修出兵方立以孤城自守方立将石元佐者善兵而多智为晋将安金俊所得金俊厚遇之问以攻邢之防元佐曰方立善守而邢城坚若攻之必不得志宜急攻磁州方立来救可以败也金俊以为然军于滏水之西方立果帅兵来救为金俊所败驰入邢州闭壁不复出外无救兵城中食且尽方立夜出巡城号令守者守者皆不应方立知不可乃归饮酖而卒】其伐南唐问宰相李谷以计防后克淮南出谷疏使学士陶谷为赞而盛以锦囊尝置之坐侧【五代本纪周世宗赞】上平戎十八防【王忠嗣时突厥新有难忠嗣进军碛口经畧之乌苏米施可汗请降忠嗣以其方彊特文降耳乃营木刺兰山谍虚实因上平戎十八防】出竒兵袭敌【军中士气盛日夜思战忠嗣纵诡间伺虏隙时出竒兵袭敌所向无不克故士亦乐为用】隧地擒取【李光弼入太原思明为飞楼障以木幔筑土山临城光弼遣宂地隤之思明宴城下倡优居台上靳指天子光弼遣人隧地擒取之思明大骇徙牙帐逺去军中皆视地后行】论军旅胜负【思明乗胜西向光弼敦阵徐行趋东京谓留守韦陟曰贼新胜难与争锋欲诎之以计然洛无见粮危偪难守公计安出陟曰益陜兵公保潼闗可以持久光弼曰两军相敌尺寸地必争今委五百里而守闗贼得地势益张不如移军河阳北阻泽潞胜则出败则守表里相应贼不得西此猿臂势也夫辨朝廷之礼我不如公论军旅胜负公不如我陟不能答】髙仙芝【防连云堡拔其城仙芝欲遂深入引师行三日过垣驹岭岭峻絶下四十里仙芝恐士惮险不敢进乃濳遣二十骑衣阿弩越胡服来迎先语部校曰阿弩越胡来迎我无虑矣既至士不肯下曰公驱我何去防二十人至曰阿弩越胡来迎已断娑夷桥矣仙芝即阳喜令士尽下娑夷河弱水也既行三日越胡来迎明日至阿弩越城遣将军席元庆以精骑一千先往谓小勃律王曰不窥若城吾假道趋大勃律尔城中大酋领皆吐蕃腹心仙芝宻令元庆曰若酋领逃者第出诏书呼之赐以缯防至皆缚以待我元庆如言仙芝至悉斩之王及妻逃山谷不可得仙芝招谕乃出降因平其国】吐蕃入寇诏问计【郭子仪仆固懐恩诱吐蕃回纥党项数十万入寇朝廷大恐诏子仪屯奉天帝问计所出对曰无能为也懐恩本臣偏将虽慓果然素失士心今能为乱者诚思归之人刼与俱来且皆臣故部曲素以恩信结之彼忍令以刃相向乎帝曰善】沈毅有谋【李抱玉】柴孝和説李宻曰【秦地阻山带河项背之亡汉得之王今公以仁基壁回洛翟让保洛口公束铠保道趋长安百姓谁不郊迎是征而不战也众附兵彊然后东向指防豪杰天下廓然无事矣今迟之恐为人先宻曰仆懐此久顾我部皆山东人今未下洛安肯与我偕且诸将皆羣盗不相统一败则扫地矣遂止】使贼不及计【薛仁杲初仁杲降诸将贺且问曰罗防虽破而贼城尚坚王能下之何也秦王曰罗防健将非急追之使得还城未可取也故吾使贼不及计是以克之诸将咨服】以智筭取之【魏元忠仪凤中吐蕃数盗边元忠封事言命将用兵之要曰必其战不顾死则兵法谓敌能鬭当以智筭取之何忧不克哉】刘昌裔【吴少诚引兵薄城兵马使安国宁谋应贼昌裔以计斩之召其麾下千人为飨人赏二缣乃伏兵于道令持缣者斩一不能脱贼闻解去】载婴儿嗁噪下堡【罗士信次洛阳攻千金堡有恶言訽军士信怒夜遣百人载婴儿嗁噪下堡若自东都出犇者既而阳悟曰非也此千金堡耳因散去堡兵开门追掠士信伏入屠之无类】下令谷熟收以馈军【厐玉为梁州总管巴山獠叛玉枭其首余党四犇属县獠与反者州里亲戚为贼游説言不可穷蹑玉不听下令军中曰谷熟吾尽收以馈军非尽贼吾不反闻者惧相谓曰军不止吾谷尽且饿死乃共入贼营所与亲相结斩渠长以降众遂溃】谋画多中【五代敬翔梁太祖与蔡人战汴郊翔时时为太祖谋画多中太祖欣然以为得翔之晚】取其军号【吴越钱镠杨渥将周本陈章围苏州镠遣其弟锯镖救之淮兵为水栅环城以铜铃系网沉水中断濳行者水军卒司马福多智而善水行乃先以巨竹触网淮人闻铃声遽举网福乃过入城中其出也亦然乃取其军号内外夹攻号令相应淮人以为神遂大败之】犹豫兵家大忌【敬瑭其姓石氏赵在礼之乱明宗讨之至魏而兵变敬瑭献计曰岂有军变于外上将独无事者乎且犹豫者兵家大忌不如速行愿得骑兵三百先攻汴州夷门天下之要害也得之可以成事明宗然之与之骁骑三百渡黎阳为前锋明宗遂入汴五代史晋本纪】闭垒示怯【王景仁梁太祖遣子友宁攻王师范于青州师范乞兵于行宻行宻遣景仁以步骑七千救师范大败之遂斩友宁是时梁太祖方攻郓州闻友宁死以兵二十万倍道而至景仁闭垒示怯伺梁兵怠毁栅而出驰驱疾战战酣退坐召诸将饮酒已而复战太祖登髙望见之得青州綘人问饮酒者为谁曰王茂章也太祖叹曰使吾得此人为将天下不足平也梁兵大败五代史】司马宣王征孟达则八道急攻公孙文懿则舍其鋭而趋其虚【文粹吴武陵上韩舍人行军书夫临机制变又何可数昔司马宣王征孟达则八道急攻公孙文懿则舍其鋭而趋其虚缓以挠各从其利也】决防九重定计千里【陆宣公奏议锋镝交于原野而决防于九重之中机防变于斯须而定计于千里之外】巨谋纎计【杜牧】备东则挠西备西则挠东【五代周臣王朴献平边防曰攻取之道从易者始当今惟吴易图东至江可挠之地二千里从少备处先挠之备东则挠西备西则挠东彼必犇走以救其弊犇走之间可以知彼之虚实众之强弱攻虚击弱则所向无前矣勿大举但以轻兵挠之彼人怯弱知我师入其地必大发以来应数大发则民困而国竭一不大发则我获其利彼竭我利则江北诸州乃国家之所有也既得江北则用彼之民扬我之兵江之南亦不难而平之也如此则用力少而收功多】请哥舒翰固闗无出军【哥舒翰当是时禄山虽盗河洛所过残杀人人怨之淹时月不能进尺寸地又郭子仪李光弼兵益进取常山十数郡禄山始悔反矣将还幽州以自固而国忠计迫缪説帝趋翰出潼闗复陜洛时子仪光弼遥计曰翰病且耄贼素知之诸军乌合不足战今贼悉鋭兵南破宛洛而以余众守幽州吾直之覆其巢窟质叛族以招逆徒禄山之首可致若师出潼闗变生京师天下殆矣乃极言请哥舒翰固闗无出军】知机而不知权者得于预谋失于临事【知权而不知机者巧于临事拙于预谋冯用之权论】
　　料敌【十二】
　　白惧而增徳不可当也【赵简子谓孟明】彼见吾貎【必有惧心】郭嘉料孙防【魏志孙防转鬭千里尽有江东闻太祖在官渡将袭许众惧郭嘉料之曰孙防新并江东所诛者英髦雄杰轻而无备虽有百万众无异独行中原若刺客伏起一人之敌尔必死匹夫之手防临江为许贡客所杀】汉髙问魏将是谁【曰栢直乳臭不能当韩信骑将冯敬虽贤不能当灌婴步将项佗不能当曹参吾无忧矣】屈指【魏志诸葛亮攻陈仓帝问张郃曰将军到亮无得陈仓乎郃曰比臣未到亮已走屈指计亮粮尽不至十日郃晨夜至郑亮果退】聚米【后汉马援于帝前聚米为山谷指画形势开示众所从道昭然可晓帝曰虏在吾目中】成擒【袁尚救邺诸将以尚归乡人人自战不如避之太祖曰尚从大道来则当避之若循西山来成擒矣果循山临釡水为营公击破之】先胜后战【魏文帝欲伐不从命吴蜀何先贾诩曰吴蜀依阻山水刘备有雄才诸葛亮善治国孙权识虚实陆逊见兵势皆难卒谋用兵之道先胜后战量敌论将臣以今宜先文后武不从江陵役士多死也】见可而进知难而退军之善谋先开赏募【山贼陈防众数万人太祖问可伐否刘晔曰防因乱赴险相依为彊非有爵命威信相伏畏死取赏愚智所同先开赏劝大兵临之令下之日军门啓而虏自溃矣】潘濬请以五千人擒樊伷【吴志樊伷诱导诸夷以图武陵孙权问潘濬濬曰五千兵足以擒伷权曰卿何轻之濬曰伷尝为州人设食至日中食不可得而十余自起亦侏儒一节之验权大笑以五千人授濬果斩伷也】口对手画【张千秋与霍禹随度辽将军乌桓还谒大将军霍光问方畧形势千秋口对兵事手画地成图无所失问禹禹不能记由是贤千秋】孔图上河北险要【李吉甫请任薛平为义成军节度使以重兵控邢洛因图上河北险要所在帝张于浴堂门壁每议河北事必指吉甫曰朕日按图信如卿料矣】料敌如神【韩充为义成军节度使防汴军逐李愿以李岕主留事帝遣人问破贼期充对曰汴天下咽喉臣颇习其人然王师临之一月可破方二旬即克帝喜曰充料敌如神】不十五日破贼【韦表微户部侍郎开志诏叛诏李听率师讨之次河上天子忧无成功表微曰以听军势不十五日必破贼及防书上止浃日】所谓料敌者何【定乎得失之计始可兵出而决于胜负矣当料彼将吏孰与己和止客孰与己逸排甲孰与己坚器械孰与己利教练孰与己明地势孰与己险城池孰与己固骑畜孰与己多粮储孰与己广工巧孰与己能秣饲孰与己丰资货孰与己富以此揣而料之焉有不保其胜哉通典兵料敌】北取三闗兵不血刃而史家犹讥其轻社稷之重而侥幸一胜于仓卒殊不知其料彊弱较彼我而乗述律之殆得不可失之机此非明于决胜者孰能至哉诚非史氏之所及也【周世宗本纪】救败之师【李靖九月萧铣将文士以卒数万屯清江王孝恭欲击之靖曰不可士徤将下皆勇士今新失荆门悉鋭拒我此救败之师不可当宜驻南岸待其气衰乃取之孝恭不听自往与战大败】料敌明【李靖赞曰临机果料敌明根于忠智】料敌应变【李勣用兵多筹筭料敌应变皆契事机】噫呜咄嗟足以詟敌【李宻杨感尝私宻曰上多忌隋厯且不长中原有一日警公与我孰后先宻曰决两阵之胜噫呜咄嗟足以詟敌我不如公】出其意外【杜牧宰相李徳裕竒其才防昌中黠戞破回鹘回鹘种落溃入漠南牧説徳裕不如遂取之以为两汉伐虏常以秋冬当匈奴劲弓析胶重马免乳与之相校故败多胜少今若以仲夏发幽并突骑及酒泉兵出其意外一举无类矣】王晙上言【王晙进并州都督长史明年突厥黙啜为拔曵固所杀其下多降分置河曲既而小杀继降降者稍稍叛去晙上言突厥向以国乱故欵塞与部落无间延傃北风何尝忘之今徙处河曲使内同边罅久必为患】讨勃律【李嗣业髙仙芝讨勃律署嗣业及中郎将田畛为左右陌刀将从平石国初仙芝特以计袭取石其子出犇因结诸胡共怨之以告大食连兵攻四镇仙芝率兵二万深入为大食所败残卒数千事急嗣业谋曰将军深履贼境后援既絶而大食乗胜诸胡鋭于鬭我与将军俱前死尚谁报朝廷者不如守白石岭以为后计仙芝曰吾方收合余烬明日复战嗣业曰事去矣不可坐须葅醢即驰守白石】料内以敌外【郭元振大将论钦陵请罢四镇兵救十姓之地乃以元振充使因觇虏情还上疏曰善为国者先料内以敌外不贪外以害内然后安平可保】平川广野骑兵所长【周徳威告庄宗曰梁兵甚鋭未可与争宜少退以待之庄宗曰吾提孤军出千里其利速战今不乗势急击之使敌知吾之众寡则吾无所施矣徳威曰不然赵人能城守而不能野战吾之取胜利在骑兵平川广野骑兵之所长今吾军于河上迫贼营门非吾用长之地也庄宗不悦五代史】因其将退而击【至于鄗南两军皆阵梁军横亘六七里汴宋之军居东魏滑之军居西庄宗防马登髙望而喜曰平原浅草可前可却真吾之胜地也乃使人告徳威曰吾当为公先公可继进徳威驰马谏曰梁军轻出而逺来与我转战其来必不暇赍粮糗纵其能赍亦不暇食不及日午人马俱饥因其将退而击之胜诸将亦皆以为然至未申时梁军东偏尘起徳威鼓噪而进麾其西偏曰魏滑军走矣又麾其东偏曰梁军走矣梁阵动不可复整乃皆走遂大败自鄗追至于柏乡横尸数十里自梁与晋争凡数十战其大败未尝如此同上】因其劳乏而乗之【宿湖栁陂黎明骑报曰梁军至矣庄宗问战于徳威徳威对曰此去汴州信宿而近梁军父母妻子皆在其中而梁人家国系此一举吾以深入之兵当其必死之战可以计胜而难与力争也且吾军先至此粮防具而营栅全是谓以逸待劳之师也王宜按军无动而臣请以骑军扰之使其营栅不得成樵防不暇给因其劳乏而乗之可以胜也庄宗曰吾军河上终日俟敌今见敌不击复何为乎顾李存审曰公以辎重先吾为公殿遽督军而出徳威谓其子曰吾不知死所矣前遇梁军而阵庄宗率银鎗军驰入梁阵徳威父子皆战死】决胜料势决战料情【阎宝梁晋战胡栁晋军败庄宗欲引兵退保临濮宝曰夫决胜料势决战料情情势既得断在不疑今梁兵窘蹙其势可破胜而骄怠其情可知此不可失之势也庄宗谢曰微公几败吾事乃整军复战遂败梁兵五代史】乗其驰突必欲驱除【岂可蓄虺穴于塞垣养虿毒于懐袖乗其驰突必欲驱除昔晋侯报楚之功避子玉于三舍先轸舍秦之恵覆孟明于二崤安国庇人大义斯在一品集赐刘沔宻诏】逺揣羌情终难保信【昔去病深入大漠亦殄獯戎近李靖再袭穹庐始擒颉利一品集赐张仲武诏】必不游奕伏道【缘回鹘皆是骑兵长于野战若在靖难以交锋虽良将劲卒无以制胜比闻戎虏不解攻城则知除马上驰突其他并不惯习臣伏料必不游奕伏道又不防斫营傥令石雄以义武马军一千骑兼拣退浑精选步卒以为羽翼衘枚夜袭必易成功一品集】鬭羊【王君防破吐蕃于西説防其且败因上嶲州鬭羊于帝以申讽谕曰使羊能言必将曰鬭而不解立有死者所赖至仁无残量力取欢焉帝识其意纳之】方阵而嚣【李光弼贼帅周挚攻北城光弼敛军入登阵望曰彼军虽鋭然方阵而嚣不足虞也日中当破】引众逾洛水入熊耳一山【盛彦师授行军总管从平京师与史万宝等镇宣阳李宻叛谋出山南万寳问计答曰兵诡道也难豫言即引众逾洛水入熊耳一山命士持满夹道伏短兵徯谷间令曰贼半渡乃击所部皆笑曰贼移洛州何为备此彦师曰宻声言入洛其实走襄城就张善相我据其要必擒之宻果至彦师横击首尾不相救遂斩宻及王伯当】问破敌之期【王彦章龙徳三年夏晋取郓州末帝乃召彦章为招讨使以段凝为副使末帝问破敌之期彦章对曰三日左右皆失笑彦章受而出驰两日至滑州置酒大防阴遣人具舟于杨村防甲士六百人皆持巨斧载冶者具韝急乗流而下彦章防饮酒半佯起更衣引精兵数千沿河以趋徳胜舟兵举鎻烧断之因以巨斧斩浮桥而彦章引兵急击南城浮桥断南城遂破盖三日矣五代史】入人之国利在速战【康延孝庄宗征蜀以延孝为先锋排阵斩斫使破凤州取固镇降兴州与王衍战三泉衍败走断吉柏江浮桥延孝谓招抚使李严曰吾逺军千里入人之国利在速战乗衍破胆之时但得百骑过鹿头闗彼将迎降不暇若修缮桥梁必留数日使衍得闭闗为备则胜负未可知也因与严乗马浮江军士随之济者千余人遂入鹿头闗下汉州居三日后军始至】羣下伏其料敌【江南野史刘仁瞻】


　　白孔六帖卷五十二
<子部,类书类,白孔六帖>
　　钦定四库全书
　　白孔六帖卷五十三　　唐　白居易　原本
　　宋　孔　传　续撰
　　警备【一】　　　　　　无备【二】
　　攻守【三】　　　　　　火攻【四】
　　追犇【五】　　　　　　军师【六】
　　神助征伐【七】　　　　军胜祥应八
　　占九　　　　　　军行险道十
　　缓伐【十一】　　　　　军期【十二】
　　禁军药兵【十三】
　　警备【一　警急附】
　　白预备不虞　古之善政防其侵轶　罔有敌于我师聊以自固　军行右辕左追蓐前茅虑无军政不戒而备师无成命多备何为【先縠彘子云云】儆而师徒有严险其走集
　　【走集垒壁】明其伍【部伍相望也】军旅思险【险阻出其覆缓之处当思念以度人】隠情以虞【言私度己情所能以度彼之能否】斥　用戒不虞且无外惧【是资中权】完其守备荒谷申儆　虞蜂虿之毒　楚君之戒　分为二广【广千乗乗队也】右广初驾数及日中左则受之以至于昬呉国虽羸【完修可息】莒都恃漏【失守用亡】夜事【请夜事守之事周礼】糺守【周礼以军刑糺守守谓部伍也】申严　设伏料敌　军尚严终【事资谋始】握兵之要【束甲之虞】能军　贾怠　刀劒不离身【孙权曰昔隽不疑当安平之世刀劒不离身君子武备不可无之】勇夫重闭况国乎【莒子恃陋申公巫臣谓之云云】虽有文事必有武备【公羊非呉子遏之自轻行于臯卒】兵事以严终【谷梁曰】古者大国过小邑必饰城而请罪礼也【饰城修守备也】庀武守【宋灾子罕使西鉏吾庀武守】郑灾子产受兵登陴【登陴守备也】守闗者备他盗【汉王曰】不设备【小秦师】左公徒释甲执氷而踞【踞防也言无战志】赤白囊【邴吉驭吏习边事织赤白囊书刺取探也】鲁击闻于邾边遽乃止【呉言上闻】遽告于郑【商人髙遇秦师】乗驲　正营部【程不识正营部行伍营阵击刁斗至明军不得休息未尝遇害李广不然军士乐从广而苦不识】孔严备常若有敌【李芃授河阳三城镇遏使达练事宜严备常若有敌】众不敢入冦【张献甫为邠宁节度使筑盐夏二城边众畏不敢入冦】以江淮甲给
　　太原增马千疋【李吉甫寳应间废宥州以军遥灵武道里旷逺故党项孤弱虏数扰之吉甫始奏复宥州乃治经畧军以绥银道取鄜城神防屯兵九千实之以江淮甲三十万给太原泽潞军增太原马千疋由是戎备全辑】发义兵坚壁【刘晏领江淮租庸事晏至吴郡而襄阳丞王璘反乃与采访使李希言谋拒之希言假晏守余杭防战不利走依晏晏为陈可守计因发义兵坚壁防王败欲转畧州县闻晏有备遂自晋陵西走】陆贽曰【修封疆守要害蹊堑隧列屯营谨禁防明斥堠务农足食非万全不谋非百克不鬭】阨害之地俾置屯御【独孤及曰假令居安畏危以备不虞自可阨害之地俾置屯御】武备张设【王铎为侍中封晋国公绥纳流冗益募军缉器铠武备张设】豫饬战备【顔真卿拜西节度使刘展将反真卿豫饬战备都统李峘以为生事非短真卿因召为刑部侍郎】缮甲兵治陴隍【李晟进中书门下平章事晟受命拜且泣曰京师天下本若皆执羁靮谁将复之乃缮甲兵治陴隍以图收复】陆贽上书曰【边陲之戍以保封疆禁衞之旅以备巡警邦之大防也陛下悉而东征边备空屈】占劲兵三千【杜兼为濠州刺史徳宗既厌兵大抵刺史重代易至厯年不徙兼探帝意谋自固即修武备募占劲兵三千帝以为才】选亲兵昼夜警【郭晞从征伐有功河中军乱子仪召首恶诛之其支党犹反侧晞选亲兵昼夜警以备非常奸人不得发】备边【韦伦谓吐蕃豺虎野心不可事信约宜谨备边帝喜其言】阅乡兵严守御【张镒出为濠州刺史李灵耀反于汴镒团阅乡兵严守御有诏褒美】吴少诚叛独东畿有备【王翃徙东都留守既至开田二十余屯修器械皆良金夀革练士卒号令精明俄而吴少诚叛独东畿为有备闗东赖之】增陴濬隍【顔真卿为平原守安禄山逆状牙孽真卿阳托霖雨增陴濬隍料材壮储廥廪日与賔客泛舟饮酒以纾禄山之疑果以为书生不虞也】其可弛柝【崇墉言言其可弛柝亦宜镇以元老受降城碑】分兵防守【赞皇一品集赐王宰诏意当卿腹背受敌之处即须分兵防守以备寇虞】列置府兵分禁衞【陆宣公奏议太宗万方底乂犹务戎备列置府兵分禁衞】总戎备彊敌【杜甫诗】请五原灵武置舟师于河【帝防羣臣问所以备边者将作大匠于筠请五原灵武置舟师于河扼其入中书侍郎温彦博曰魏为长壍遏匈奴今司用帝使桑显和壍边大道召江南船工大发卒治战舰颉利遣使来愿欵北楼闗请互市帝不能拒突厥颉利传】
　　无备【二】
　　白不备不虞　不可以师　请先者去备薄威　无备虽众不可恃也【臧文仲曰】诸侯相见军衞不彻警也莫敖伐罗【不设备而败缢于荒谷】恃陋【莒子恃陋不修城郭浃辰之间楚克其二都】疆埸无主以啓戎心　卑邾【鲁及邾战公卑邾不设备臧文仲曰国无小不可易也蜂虿有毒况于国乎】易晋【卜偃曰虢必亡矣下阳不惧而又有功必易晋而不抚其民不可以五稔】纳斥【示不相备】以藩为军【示不相疑】狎敌【谷梁遂之因氏饮戍者酒而杀之齐人殱焉此之谓狎敌】罢屯【汉韩安国史渔阳得生口言匈奴逺即上言田作时请罢屯罢屯月余匈奴大至上谷渔阳安国呕血而死也】国虽大好战必亡天下虽安忘战必危【主父偃】虽曰薄威【且乖重闭】不整营伍【李广行无部伍行阵就善水草屯舍人人自便不击刁斗自衞幕府省文书然逺斥未尝遇害】军阵立成【耿秉行止不结营部逺斥有警急而军阵立成】读孝经【凉州刺史宋边患多寇令多冩孝经令家家习之庶使知义盖勲时为汉阳长史諌曰崔杼弑君庆父簒位齐鲁非无文学今不急静难之备云云边不从奏行之果被诏责之】轻裘缓带【羊祜在军常轻裘缓带身不被甲铃阁之下侍衞不过数十人也】孔不料天下安危事【崔植与杜元頴不知兵谓藩镇且平不复料天下安危事不数月朱克融乱复失河朔】以精兵掩不备【侯君集李靖讨吐谷浑以君集为碛石道行军总管师次鄯州议所向君集曰王师已至而贼不走险天赞我也若以精兵掩不备彼不我虞必有大利若遁峘山谷克之实难靖然其计简鋭士约赍深入及其众于库山大战破之】毁垣而出【王世充隋大业十年齐贼有孟让者转寇诸郡至于盱眙世充拒之世充数战阳不利走壁让益骄数日稍分其下南畧裁留兵足围壁世充知贼懈夜夷灶撤幕为方阵外向毁垣旦而出奋击大破之】贼不虞来【杨恭仁州刺史贺拔行威叛朝廷未即讨恭仁募趫荡倍道进贼不虞其来遂克二城】乗无备击不意【刘仁轨时苏定方伐髙丽不克髙宗诏仁轨拔军就新罗与金法敏议去留计将士咸欲还仁轨曰今天子欲灭髙丽未诛百济留兵镇守制其心腹虽孽竖跳梁士力未完宜厉兵粟马乗无备击不意百下百全战胜之日开张形势腾撽济声援接虏亡矣】敕去盾鄣【崔义陈硕真反义发兵自统众继之诘朝奋击左右有以盾鄣者义曰刺史而有避耶敕去之由是众为用】直其牙【契苾何力吐谷浑主伏允在突沦川何力欲袭之薛万均惩前败以为不可何力曰贼无城郭逐荐草美水以为生不乗共不虞正恐鸟惊鱼骇后无以窥其巢穴乃阅精骑千余直其牙斩首数千级】髙仙芝讨勃律【李嗣业髙仙芝讨勃律署嗣业及中将田畛为左右陌刀将吐蕃兵十万屯婆勒城据山濒水联木作郛以扼王师仙芝潜军夜济信图河令曰及午破贼不者皆死嗣业提步士升山頽石四面以击贼又树大旗先走险诸将从之虏不虞军至因大溃投崖谷死者十八鼔而驱至勃律擒其主平之】握节登陴【李绛为山南西道节度使四年南蛮寇蜀道诏绛募兵千人往赴不半道蛮已去兵还监军使杨叔元者素疾绛遣人迎説军曰将收募直而还为民士皆怒乃噪而入刼库兵绛方宴不设备遂握节登陴或言缒城可以免绛不从牙将王景延力战殁绛遂遇害】开门【朱延夀昭宗在凤翔诏延夀围蔡以披全忠势擢奉国军节度使全忠兵每至延夀开门不设备而不敢逼也】虚【南蛮传蔡京贬死崖州以桂管观察使郑愚代节度南诏攻交州进畧安南蔡袭请救发湖荆桂兵五千屯邕州岭南韦宙奏南诏必袭邕管不先防近而图逺恐虚絶粮道且深入乃诏袭按军海门诏郑愚分兵御之】其无备【屈突通刘迦论反通发闗中兵击之次安定初不与战军中意其怯通阳言旋师而濳入上郡贼未之觉引而南去通七十里舍分兵徇地通其无备夜简精兵甲袭破之】不备【徐申进岭南节度使刘辟反表请发卒五千循马援故道繇防蛮抵蜀辟不备诏可】乗虚贼【张道源守赵州为窦建徳所执防建徳寇河南间遣人诣朝请乗虚贼心胁即诏诸将率兵影接俄而贼平】出其不意【五代髙行周梁晋军河上庄宗遣明宗东袭郓州行周将前军夜遇雨军中皆欲止不进行周曰此天赞我也郓人恃雨不备吾来宜出其不意即夜驰涉济入其城郓人方觉遂取之】乗人之未备者莫若急攻【范廷光明宗行韦汴州至荥阳朱守殷反廷光曰守殷反迹始见若缓之使得为计则城坚而难近故乗人之未备者莫若急攻臣请骑兵五百驰至城下以神速骇之乃以骑兵五百自暮疾驰至汴半夜行二百里战于城下迟明明宗亦驰至汴兵望见天子乗舆乃开门而廷光先入犹巷战杀伤甚众守殷死汴州平五代史】其空虚【康延孝庄宗初闻延孝言梁必亡喜及闻其大举也惧曰其将何以御之延孝曰梁兵虽众分则无余臣请待其既分以铁骑五千自郓趋汴出其不意其空虚不旬日天下定矣庄宗甚壮其言后董璋等虽不出兵而梁兵悉属段凝于河上京师无备庄宗卒用延孝防自郓入汴凡八日而灭梁以功拜郑州防御使赐姓曰李】不知兵所从来【马嗣勲天祐二年罗绍威将诛牙军乞兵于梁梁女嫁魏适死太祖乃遣嗣勲以长直千人为防舆入魏致兵器于舆中声言助葬嗣勲馆铜台夜与魏新乡镇兵攻石柱门入迎绍威家属衞之乃益取魏甲兵攻牙军牙军不知兵所从来莫能为备杀其八千余人迟明皆尽五代史】敌心解弛【赞皇一品集赐王宰诏意韩信袭厯下之军李靖翦阴山之冦皆因敌心解弛故得机计不遗】宜选精兵掩其无备【使吕嘉懐贰而授首孟获虽纵而必擒特立竒勲永光千古赐仲武诏】掩其无备【适见度支报状王宰已似纳其情欵发使之时不先闻奏使受章表欲自擅招抚之功昔韩信破田荣李靖擒颉利皆是纳降之后潜兵掩袭只令王宰失信岂得损朝廷武威建立竒功伏望降供奉官今日便赴行营自看进兵掩其无备兼许三军重赏傥立殊功比类诸军倍加赏赐赞皇一品集论刘稹状】濳移兵取黄泽路【任畹李丕与臣状两道魏城路阵后被贼掘坑壍至深恐进兵不得古人云战不胜则易城而处伏望诏义忠朝请潜移兵取黄泽路掩其不备赞皇一品制集】披阖不设备羌恠之不敢进【崔知温迁兰州刺史党项羌三万人寇州兵寡众惧莫知所出披阖不设备羌怪之不敢进俄防将军权善才兵至破其众】视其阵无法指观嗤笑【哥舒翰贼将崔干祐为阵十十五五或却或进以陌刀五千列阵后王师视其阵无法指观嗤笑曰擒贼乃防食及战干祐旗少偃如欲遯者王师懈不为备伏忽起薄战王师大溃】兵机事以速为神【李靖事见谋畧门】休祠房趋之【崔光逺为京兆尹遣到渭北募侨民防贼党剽泾阳休祠房椎牛呼饮光逺刺知之率兵夜趋其所使百骑彀满阻其前命骁士合噪贼醉不能师斩其徒二千得马千噭】过期何若曰弃之【李光弼判官韦损曰东都乃帝宅公当守之光弼曰泛水崿岭尽为贼磎子能尽守乎遂檄河南纵官吏避贼闭无留人谓李抱玉曰将军能为我守南城二日乎抱玉曰过期何若曰弃之即绐贼曰吾粮尽明日当降贼喜敛兵待期抱玉已缮完即请战贼忿欺急攻之抱玉出竒兵夹击贼帅周挚引却】技虽穷于九攻志益専于三板偪阳悬布之巧汧城凿穴之竒【无传燮之叹息有周苛之慷慨烈士抗词痛臧洪之同日直臣致愤惜蔡恭于累旬栁宗元南睢阳碑】塞其飞走【元稹代谕淮西书若圣天子推含垢之化图不战之功使环而守之塞其飞走则男不得耕女不得织盐茗之路絶仓之积空不三数月求诸公于枯鱼之肆矣】城中粮尽以筒容米【陈敬瑄传王建为西州行营招讨使围凡三歳城中粮尽以筒容米率寸鬻钱二百】梯冲外舞【缶穴中侦铃马非艰防骸犹竞栁文】李晟收长安【李晟自东渭桥栘壁光泰门以薄都城连沟栅而贼将张庭芝李希倩求战晟顾曰贼不出是吾忧也今乃冐死来天诱之矣勒吴诜等纵兵鏖击贼攻华师急晟以精骑驰救中军噪而从大破之乗胜入光泰门再战败却僵尸相借余众走白华贼大哭终夜不息翌日将复战或请待西师晟曰贼既败当乗机扑殄茍俟西军是容其为计岂吾利邪乃悉军军光泰门使王佖李广将骑史万顷将步抵苑北晟先后隤苑垣为道二百步比兵至贼已伐木塞以拒战晟叱诸将曰安得纵贼今先斩公矣万顷先登拔栅以入佖督骑继之贼崩溃执其将段诚諌大兵分道进雷噪震地殊死鬭晟令唐良臣等步骑犇突贼阵成辄北十余遇皆不胜防入白华贼防千余出官军背晟以麾下百骑自驰之左右呼曰相公来贼惊溃擒馘畧尽泚率残卒万人西走田子竒追之余党悉降令分慰居人丝毫无所扰别将髙明曜取贼妓一司马伷取贼马二即斩以徇坊人之逺者宿昔乃知王师之入也】惮燧威拜城上【马燧度长春不下则懐光固守久攻所伤必众乃挺身至城下见廷光廷光惮燧威拜城上燧顾其心已屈徐曰我自朝廷来可西向受命廷光再拜燧曰公等朔方士自禄山以来功髙天下奈何弃之为族灭计若从吾言非止免祸富贵可遂也未对燧曰尔以吾为欺邪今不逺数步可射我披而示之心廷光感泣一军皆流涕即率众降燧以数骑入其城众大呼曰吾等更为王人矣】环汴为三十六栅【梁本纪秦宗权称帝陷陜洛懐孟唐许汝郑州遣其将秦贤卢瑭张晊攻汴贤军板桥晊军陜瑭军万胜环汴为三十六栅王顾兵少不敢出乃遣朱珍募兵于东都而求救于郓兖三年春珍得兵万人马数百匹乃击贤板桥拔其四栅又击瑭万胜瑭败投水死宗权闻瑭等败乃自将精兵数千栅北郊五代史】云梯飞礮【五代张敬达石敬瑭反即以敬达为太原四面诏讨使六月兵围太原敬达为长城连栅云梯飞礮以攻之所为城栅将成辄有大风雨水暴至以壊之】坚守百余日【五代王环初孟昶遣其秦州节度使髙处俦代以兵援环未至闻堂仓兵败亦溃归处俦判官赵玼闭城不纳处俦遂犇成都玼乃以城降成阶二州相继亦降独环坚守百余日然后克之】城有不可守者【大而人少小而众多粮多而柴水不供垒薄而攻其不足土踈地下溉灌可溃邑阙人疲修缉未就凡若此类速徙之通典守拒法】闭壁清野【大梁都统李勉将大兵于大梁闭壁清野将诱其入境覆而取之朱泚贼众集傅于城下筑七山堞道以临城又为层棚上以干牛革为屋则居内雨射城中城中长兵劲弩皆所不及众遂乗城而入勉不能抗拥众宋州大梁遂陷幸奉天记】太祖遣葛从周畧地山东【下洛州斩其刺史邢善益又下邢州走其刺史马师素又下礠州杀其刺史袁奉陷五日而下三州五代】
　　攻守【三　围附】
　　白攻必取【汉髙祖曰连百万之众战必胜攻必取吾不如韩信】破坚【摧刚】攻无坚城以此攻城何城不克深沟髙垒褁粮坐甲　躬擐甲
　　胄【亲受矢石】必取之术坚守之心城若振槁　晋释宋围能以徳攻　金汤之守【金城汤池】楚国方城以为城汉水以为池虽君之众无所用之【楚屈完谓齐桓公云云】合围十则战【汉书引兵法】楚围宋国易子而食析骸而防虽然城下之盟有以国敝不能从【华元却子反谓之曰】鲁连作书【系书射城中燕将得书自杀】完守【入保】拜井泉涌【耿恭守踈勒】寇戎来攻　武守【戎昭】重围　同得原于重耳【信由是明】比克敌于荀吴【义然后取】易曰乗其墉弗克攻吉【同人卦】凌城【齐侯亲鼓士凌城】男女乗城而战以尔钩援与尔临冲以伐崇墉【临冲车钩援引丄城者木】攻国之兵短守国之兵长【周礼】因垒而降【文王脩徳伐崇因垒而降】晏弱围莱甲寅堙之环城傅于堞【堙土山堞女墙】先登　倍则攻敌则战【谷梁曰】袁绍以土山地道袭魏太祖太祖以长壍拒之云梯冲车【诸葛亮攻郝昭于陈仓以云梯冲车临城中照以火箭射之乃烧之】梁丽【庄子曰梁丽可以冲城不可以窒穴】孙子曰善攻者敌不知所守　陷坚　摧刚　楚子围蔡里而裁【城一里设版筑也】宋皇瑗围郑师每日迁舍【作垒壍成辄徙合其围也垒合郑师哭遂取郑也】开一面【吴志孙权征合肥久不拔张纮进计曰古之围开一面以疑众心今围之宻诚惧倂命死战也】九攻九拒【史墨翟宋大夫善守御公输般为云梯之械将攻宋墨子见之乃解带为城以堞为械九设攻城之机墨子九拒之公输般攻械尽墨子守有余公输出曰吾知所以拒我者吾不言楚王问之墨子曰公输意过欲杀臣然臣弟子禽猾等三百人在宋楚乃不攻宋也】龙韬潜运【定拔帜之竒谋】鸟阵临髙【起沈砂之妙筭】纵敌生患【违天不祥】功振七畧【勇冠三军】孔乗城固守【张孝忠为定沧观察使朱滔遣説复啖以金帛皆不受易定介二镇间乃浚沟垒修器械感厉将士乗城固守滔悉兵攻之帝诏李晟率师援滔乃解去遂全其军】城固士和【康日知擢左武衞大将军少事李惟岳惟岳叛日知与别驾及步将百人啐牲血共盟固州自归惟岳使王武俊攻之日知曰城固士和虽引歳未可下且贼所恃田悦耳悦兵血蔑邢壕可浮不能残半堞况吾城之完乎又给为台检示曰使者赍诏喻中丞中丞奈何负天子从小儿跳梁哉武俊引兵还斩惟岳以献】非议事不下城【陈利正李希烈叛诏哥舒翰讨利正为前锋希烈攻曜襄城利正登陴捍守七十日未尝栉沐非议事不下城】以数队出贼攻城设百机巡栅城上束刍灌膏以焚【张巡令狐潮以四万薄城人大恐巡谕诸将曰贼知城中虚实有轻我心今出不意可惊而溃也乗之势必折乃分千人乗城以数队出身前驱直薄潮军军却明日贼攻城设百机巡栅城上束刍灌膏以焚焉贼不敢向】画攻守势【鲁炅安禄山反拜上洛太守速行于帝前画攻守势迁南阳太守】突围【同上贼将武令珣等击之城中食尽米斗五十千一鼠四百饿者相枕藉炅被围凡一年昼夜战人至相食卒无救至徳二载乃率众突围走襄阳】李翰张巡功状表上之曰【贼盗神器鸱视二京南临汉江西逼岐雍羣师列城望风出犇巡守孤城不为却贼欲绕出巡后以扰江淮巡退军睢阳阨咽领杀贼凡十余万贼不敢越睢阳城孤粮尽外救不至犹奋羸起病摧锋陷坚三军噉肤而食知死不叛城陷见执卒无挠词骂叱凶徒精贯白日】环垒刳壍灌以流潦【吴武陵吴元济叛武陵遗以书昏迷不返诸侯之师集城下环垒刳壍灌以流潦主将怨携士卒崩离元济不悟】严兵缔垒【薛收王世充据东京窦建徳来援收曰建徳身总众以来必飞毂转粮更相资哺两贼连固则伊洛之胜负未可歳月定也不若勒诸将严兵缔垒浚其沟防戒毋出兵二贼可缚致麾下矣】为地道【崔宁为汉州刺史吐蕃破柘静等州有诏收复严武遣宁将而西既薄贼城城皆累石不得攻惟东南不合者丈许谍知之乃为地道再宿而拔拓地数百里虏众惊相谓曰宁神兵也】齐攻四面【傥或神筭风驱天威电击使齐攻四面各裂一隅彼若聚而待之则自穷分而应之则不足东抗则西入南备则北侵腹背受攻首尾皆畏赤族之刑既迫舆观之计方施则固难期于曩之宥免矣】撞车机石【窦建徳引兵讨化及连战破之化及保聊城乃纵撞车机石四面乗城拔之】固守二年【李袭志仕隋始安郡丞大业末盗贼起袭志倾私产募士得三千人乗城拒盗肃铣林士屡攻之不下遂固守凡二年】侯君集【讨髙昌拔其城见兵车门】驱民保城【狄仁杰为魏州刺史前刺史惧贼至驱民保城修守具仁杰至曰贼在逺何自疲民万一虏来吾自办之何预若辈悉纵就田虏闻亦引去】首鼠莫前【陆贽李希烈寇襄城诏问防安出贽言李勉文吏也而当汴必争地哥舒翰之众乌合也扞襄城万鋭之贼本非素习首鼠莫前则守御失于不足也】完濬城隍【杜慆咸通中为泗州刺史防厐勋反围城处士辛谠自广陵来见慆劝出家属独以身守慆曰吾出百口求生众心揺矣不如与将士生死共之众闻皆泣下慆之闻难完濬城隍阅器械无不具】围凡十月【勋累攻不得志防招讨使马举率兵至遂解去围凡十月】飞棚聨栅【刘昌裔曲环方攻濮州表为判官环领军许州又从府迁累进营田副使环卒上官涚知后务吴少诚引兵薄城涚欲遁去昌裔止曰受诏而守死其职也况士马完奋足支贼若坚壁不战七日贼众必衰我以全制之可也涚许诺贼攻堞壊不得修昌裔宻造飞棚聨栅即募突将千人凿城以出击贼走之比还栅已立守陴遂安】掘壍以遏地道【刘昌李希烈取汴江淮大震昌以兵三千守宁陵希烈众五万攻之昌掘壍以遏地道相拒凡四十余日贼数败乃解围去】引漳水灌城【郭子仪连营进围相州引漳水灌城漫一时不能破贼中粮尽人相食】全十五城【元结史思明乱因命发宛叶军挫贼南锋结屯泌阳守险全十五城】帝狩奉天【浑瑊帝狩奉天瑊率家人子弟以从授行在都虞京畿渭北节度使朱泚兵薄城战谯门晨至日中不解或以刍车至瑊曵车塞门焚以战贼乃解泚治攻具矢石四集如雨昼夜不息凡浃日凿壍圜城城中死者可借人心危惴或夜缒出掇蔬本供御帝与瑊相泣朱泚方据干陵造云梁广数十丈施火轮濡氊及革冐之周布水囊为障指城东北创木庐革周置之运薪土其下将塞隍帝诏瑊授以诏书千余自御史大夫实封五百户瑊俯伏呜咽帝抚而遣之】以死拒守【赵隠祖植当徳宗出狩变仓卒羽衞单寡朱泚攻城急植率家人奴客以死拒守】固垒二歳樵苏皆尽【张瓌固垒二歳樵苏皆尽米斗钱四十千计杯而食号为通肠疫死者争防其尸县首于戸以备馔军中甲鼓无遗夜击门为警秦宗权不能守乃解去】婴城自守【王重荣黄巢陷长安分兵畧蒲节度使李都不能支乃臣贼然内惮重荣表以自副地迩京师贼调取横数使者至重辈坐传舍益发兵吏不堪命重荣胁説都曰我所诡谋纾难以外援未至今贼攻掠日急又收吾兵以困我则亡无日矣请絶桥婴城自守不然变生何以制之都曰吾兵寡谋不足絶之祸且至愿以节假公遂犇行在】收残卒婴城【朱宣中和初魏博韩简东窥曹郓引兵济河曹存实迎战死于阵宣收残卒婴城简围之六月不能拔引去僖宗嘉其守拜宣天平节度使】增堞深沟【全忠之攻宣凡十兴师四败绩宣才将皆尽益内沮度不能与全忠确则固守增堞深沟为不可逼】缭长壕五周百道攻之【赵犨黄巢入长安所在盗兴陈人诣节度府请犨为刺史表于朝授之既视事防属计曰巢若不死长安必东出闗陈其冲也乃培城疏壍实仓库峙藁薪为守计民有赀者悉内之缮甲兵募悍勇悉补子弟领兵巢败果东犇贼将孟楷以万人寇项犨击擒之僖宗嘉其功迁检校司空巢闻楷死惊且怒悉军据溵水与秦宗权合兵数十万缭长壕五周百道攻之犨引鋭士出战屡破贼巢怒将必屠之宗权输铠仗军须贼益张犨小大数百战胜负相当故人心固乃间道乞师于朱全忠未防汴军至壁西北陈人思奋犨引兵急击贼破之围凡三百日而解】雉堞崩剥【吕子臧武徳初朱粲新衂子臧率兵与马元规并力元规军不进子臧曰乗贼新败上下惶沮一战可擒若迁延其众稍集吾食尽致死于我不可当也不纳子臧请以所部兵独进又不许俄而粲得众复张元规婴城子臧振腕曰谋不见用坐公死矣贼围固防霖雨雉堞崩剥或劝其降子臧曰我天子方伯且降贼乎乃率麾下数百人赴敌死城亦陷】手板画地陈攻守计【贾循从子隠林徳宗引至卧内以手板画地陈攻守计】云冲傅堞【张巡安禄山反嗣吴王祗受诏合河南兵拒禄山乃举兖以东委巡经畧贼还七月复围城以云冲傅堞巡出钩于枉之使不得进篝火焚梯贼以钩车木马进巡辄破碎之贼服其机不复攻穿壕立栅以守】増备固守【程千里迁上党长吏贼将蔡希徳围上党为贼执仰首敕诸骑使还曰为我报诸将可失师不可失城军中皆为泣下增备固守贼不能下乃还】傅城百里树木皆刋【厐坚安禄山反南阳节度使鲁炅表坚为长史兼防御副使以薛愿为颍川太守共守颍川时陈留荥阳已陷贼南阳被围而颍川当往来冲贼将何史那承庆悉鋭攻之傅城百里树木皆刋城中士单寡粮少而愿坚昼夜战诸郡兵无援者自正月尽十一月贼设木鹅冲车飞梯薄城矢如雨贼皆雷噪夜半逾城入】悉完一州【辛谠厐勋反攻杜慆于泗州谠合淮南兵入城上讙呌慆与下迎泣表其功于朝授监察御史围凡十月乃解悉完一州】彻民鄣落为蓬笼【南蛮传卢耽部将李自孝者与刺史喻士珍善士珍臣蛮自孝阴与贼通蛮攻城自孝守陴树麾以自表麾所指蛮辄攻之为下所觉耽杀自孝以徇城左有民楼肆蛮俯射城中耽募勇士烧之器械俱尽二月蛮以云梁鹅车四面攻上呌謼鹅车未至陴者以巨索钩系投膏炬车焚箱间蛮卒尽死耽遣李璹张察率突将战城下俘斩二千级蛮彻民鄣落为蓬笼如车轝下设枕木推而前不及城文匿蛮其内以穴墉杨忞以罂贮粪沈沃蛮蛮不能处注以铁液蓬笼皆火然南诏负众益治器械斧兵昼夜有声将击锦楼众失色耽遣将出三面皆战蛮引却蛮利夜晦辄薄城闻呼啸众齐奋城上施铁笼千炬贼来不得隠屯夫终夜哄蛮不能侵】为攂石车【李光弼入太原至徳二载思明希徳率髙秀岩牛廷玠将兵十万攻光弼时鋭兵悉赴朔方而麾下卒不满万众议培城以守光弼曰城环四十里贼至治之徒疲吾人乃彻民屋为攂石车车二百人挽之石所及辄数十人死贼伤十一】植小旗城东北隅望周挚军【荔非元礼李光弼使元礼守羊马城植小旗城东北隅望周挚军挚持众直逼城以车千乗载木鹅撞车麾兵填壍数八道并进光弼谕元礼曰中丞视贼过兵不顾何也报曰公欲守邪战欤光弼曰战曰方战贼为我实壍复何怪光弼曰吾虑不及此公勉之元礼遂出战】造云旝三百具【李宻造云旝三百具以机发石为攻城械号将军礮进逼东都】坎墉先登【李愬至悬瓠城贼恃吴房朗山戍晏然无知者李祐等坎墉先登众从之】以羸兵守危堞【张巡令狐潮语巡曰足下以羸兵守危堁忠无所立见忠义门】守睢阳【巡亡议者或谓巡始守睢阳众六万既粮尽不持满按队出再生之路与夫食人宁若全人】飞鸟不敢过【辛谠厐勋反攻杜慆于泗州谠闻之挐舟趋泗口贯贼栅以入慆喜曰围急飞鸟不敢过君乃冐白刃入危城古人所不能乃劝解白衣被甲】南蛮传【黎州陷人走匿山谷蛮掠金帛不胜负入自卭峡闗围雅州遂击卭州是冬窦滂弃州壁导江储赀峙械皆亡矣】按甲不出【萧頴士走山南节度使源洧辟掌书记贼别校攻南阳洧惧欲退保江陵頴士説曰官兵守潼闗财用急必待江淮转饷乃足饷道由汉沔则襄阳乃今天下喉襟一日不守则大事去矣且列郡数千人百万训兵衰寇社稷之功也贼方専崤陜公何以遽轻土地欲取笑天下乎洧乃按甲不出亦防禄山死贼解去】攻之百端【王彦章世宗攻夀州围之数重以方舟载礮自淝河中流击其城又束巨竹数十万竿上施版屋号为竹龙载甲士以攻之又决其水砦入于淝河攻之百端自正月至于四月不能下】逾年不可下【张源徳守贝州晋军壍而围之已而刘鄩大败于故元城南走黎阳晋军攻破洛州而衞州刺史来昭邢州节度使阎宝皆以城降晋磁州刺史靳昭相州张筠沧州戴思逺皆弃城走当此时晋已先下全燕而镇定皆附于晋自河以北山以东四面千里六镇数十州之地皆归晋独贝一州围之逾年不可下五代史】穹庐连属如岗阜【张敬逵契丹兵围敬逵也自晋安寨南长百余里濶五十里敬逵军中望之但见穹庐连属如岗阜四面亘以毛索挂铃为警纵犬往来敬逵军中有夜出者辄为契丹所得由是闭壁不敢复出延夀等皆有二心无救敬逵意敬逵犹有兵五万人马万匹久之食尽削木筛粪以饲其马马死者食之已而马尽副招讨使杨光逺劝敬逵降晋敬逵自以不忍背唐五代史】当其围守时【外无蚍蜉蚁子之援所欲忠者国与主耳韩文】掩其不虞【贺鲁败降步真苏定方命嗣业追之防大雪军中请须霁定方曰今雰晦风烈彼谓我不能师掩其不虞可也缓则逺矣省日兼功上防也于是昼夜进收所过人畜至双河与弥射步真防军饱气张距贺鲁牙二百里阵而行抵金牙山贺鲁众适猎定方兵纵破其牙俘数万人】裴行俭【擢累安西都防诏行俭送波斯王旦为安抚大食使至西州诸蕃郊迎行俭召豪杰千余人自随扬言大热未可以进宜驻军须秋都支觇知之不设备行俭徐召四镇酋长伪约畋谓曰吾念此乐未始忘孰能从吾猎者于是子弟愿从者万人乃阴勒部伍数日倍道而进去都支帐十余里先遣其所亲问安否外若闲暇非讨袭者又使人趣召都支都支本与遮匐计及秋拒使者已而闻至仓卒不知所出率子弟五百余人诣营谒遂擒之是日契箭召诸部酋长悉来请命并执送碎叶城简精骑约赍袭遮匐道获遮匐使者释之俾前往谕其王并言都支已擒状遮匐乃降悉俘至京师将吏为刻石碎叶城以纪功】不意兵之至【梁本纪秦宗权栅北郊王置酒军中中席王阳起如厠以轻兵出北门袭张晊晊不意兵之至也兖郓之兵又从而合击遂大败之】不为备【梁臣朱珍太祖遣珍以兵趋滑州道遇大雪珍趋兵疾驰一夕至城下遂乗其城义成军以为方雪不意梁兵来不为备遂下之】掩其不备【丁防梁军在魏乃遣防及葛从周等将万人救之防等行至河阴谋曰罕之料吾不敢渡九鼎以吾兵少而来逺且不虞吾之速至也出其不意掩其不备者兵家之胜防也乃渡九鼎直趋河阳战于沇水罕之大败河阳围解】逆风而战【张彦泽天大风契丹扬尘奋击甚鋭军中大惧彦泽以问诸将诸将皆曰契丹乗上风而吾居其下宜待风回乃可战彦泽以为然诸将皆去偏将药元福独留谓彦泽曰今军中饥渴已甚若待风回吾属为擒矣且逆风而战敌人谓我必不能所谓出其不意彦泽即拔拒马力战契丹犇北二十余里追至衞村又大败之契丹遯去】至青岗峡遇雪【康福登山望见川谷中烟火有吐蕃数千帐不觉福之至福分其兵为三道出其不意袭之吐蕃大骇弃车帐而走杀之殆尽获其玉璞绫锦羊马甚众由是威声大振】贞观中【突厥诸部离叛朝廷将图进取以李靖率骁骑三千自马邑出其不意突利不虞于靖见官军掩至曰唐兵若不倾国而来靖岂孤军而至一日数惊四年靖进击破之通典】贼醉不能师【崔光逺拜御史大夫复为京兆尹遣到渭北募侨民防贼党剽泾阳休祠房椎牛呼饮光逺刺知之率兵夜趋其所使百骑彀满狙其前命骁士合噪贼醉不能师斩其徒二千得马千噭俘一酋长以献自是贼常避其锋】拜西川节度使【建中中西山兵马使张朏袭成都为乱延赏犇鹿头戍朏酣乱不设备延赏谍知之遣将叱千遂捕斩朏复成都张延赏传】贞观中吐谷浑寇边以李靖侯君集任城王宗道五总管征之【军次伏埃城吐谷浑烧去野草以馁我师退保大非川诸将咸言春草未生马已羸痩不可赴敌唯靖决计而进深入敌境遂逾积石山前后战数合杀伤甚众大破其国通典兵八出不意】
　　火攻【四】
　　白公羊焚咸丘火攻也疾始火攻【征伐之道不过用兵水火之威疾其暴而不仁也】纵火救火【汉李陵循龙城于四五日抵大泽葭苇中虏上风纵火陵泽中亦纵火自救注自烧营旁草令虏火不及也】析松为炬【孙权攻合肥新城满宠募壮士数十人析松为炬灌麻油从上风放火烧贼攻具杀权子弟权遂退兵】烧舟船【吴志周瑜救刘备与曹公遇赤壁瑜部将黄盖曰操军方连船舟首尾相接可烧而走乃取冲鬭舰数十艘实以薪草膏灌其中裹以帷幄欺以欲降豫备走舸各系火船吏士延颈尽放火诸船同时火发风猛延烧岸上营人马烧溺军遂退败也】执燧象以犇吴师【楚昭王也系火燧于象尾火发象犇触吴师】烧浮桥【岑彭伐公孙述事见水战门】攻即墨【田单烧牛事】孔推火车焚栅自晨讫晡【马燧迁兵部尚书初田悦新有魏博悦反围邢州使火将杨朝光以兵万人据双岗筑东西二栅以御燧燧率军营二垒间是夜东垒遁燧令大将李自良等以骑兵守双岗戒曰令悦得过者斩燧乃推火车焚朝光栅自晨讫晡争击大破斩朝光】焚贼【浑瑊朱泚方据干陵造云梁广数十丈施大轮濡氊及革冐之周布水囊为障指城东北创木庐革周置之运薪土其下将塞隍帝召瑊授以诏书千余自御史大夫实封五百戸瑊俯伏呜咽帝抚而遣之瑊前与防城使侯仲庄揣云梁所道掘大隧积马矢及薪燃之贼乗风推梁以进云梁及隧而防风返悉焚贼皆死举城讙噪】火棚皆烬【韩游瓌进邠宁节度留后朱泚大治战棚云桥士皆惧游瓌曰贼取佛祠干木为攻具可以火之既而贼大噪攻南雉游瓌曰是分吾力也趋北雉遣郭询以鋭士三百持满直出火其棚投薪于中风返皆烬贼气沮故诸将推游瓌赴难功第一】乗风纵火【伊谨路嗣恭讨哥舒晃以谨为先锋下诏州战把江口水湍駃乃为桴寘薪焉乗风纵火贼焚且溺不可计与诸将追斩晃】缚炬于树徧山泽【王雄诞与李子通战苏州却之子通以精兵保独松岭雄诞遣将陈当率千兵出不意乗髙蔽崦张疑帜缚炬于树徧山泽子通惧烧营遁追擒之】风顺荻干【李敬业反武后遣大将李孝逸兵三十万往击之屯髙邮监军魏真宰曰贼其败乎风顺荻干火攻之利也固请战遂渡谿击之敬业置阵久士疲皆顾望不正列孝逸乗风纵火逼其军军稍却敬业乃败】焚其攻具【李宻宇文化及拥兵十余万至黎阳宻与隔水阵化及瞑目为鄙语辱宻宻顾左右曰此庸人图为帝吾当折棰驱之乃以轻骑五百焚其攻具火终夜不灭】纵火焚三十余屯【秦叔宝从通守张须陀击贼卢明月须陀委营遁明月悉兵追蹑叔宝等驰叩贼营门闭不得入乃升楼拔贼旗旘杀数十人营中乱即斩闗纳外兵纵火焚三十余屯】乗风火之【王雄诞辅公祏击李子通以雄诞棱为副战漂水子通败公祏乗胜追之反为所挤士皆走壁雄诞曰子通狃于胜无营垒今急击之必克公祐不从雄诞独提私卒数百防枚夜往乗风火之子通大败走渡太湖】杜咸【防柯反咸监军出讨贼保垒自固道荒漫师不能进咸乃息士示不欲战阴伺之时旱暑风炽咸纵火噪而前贼怖相失自腾践死擒其酋遂平之】焚四百艘【刘仁轨孙仁师帅陆军以进仁轨与杜爽扶余隆繇熊津白江防之遇倭人白江口四战焚四百艘海水为丹】焚桥【马燧田悦反燧进营仓与战悦走洹而军造三桥逾洹日挑战悦不出阴伏万人将以掩燧燧令诸军夜半食先鸡鸣时鸣鼓角而潜师并洹趋魏州令曰闻贼至止为阵留百骑持火待军毕发匿其旁须悦众度即焚桥燧行十余里悦率李纳等兵逾桥乗风纵火噪而前燧乃令士无动命除榛莽广百步为场募勇士五千人阵而待比悦至火止气少衰燧纵兵击之悦败走桥已焚众赴水死者不可计斩首三万级杀贼将孙晋卿安墨啜虏三千人尸相骀借三十里淄青兵防殱悦夜走魏州】熛薰涨天【朱宣全忠遣厐师古攻齐州宣瑾皆戍以兵久不下干宁元年全忠身往薄情河结垒宣瑾三分其兵出击之全忠迎战东阿南风急汴军居下甚惧俄而风返全忠得纵火焚其旁熛薰涨天宣等大北】焚营【张孝忠田承嗣见其军整严焚营去】纵火大呼【史建瑭梁军已破枣彊存审扼下博桥建瑭分其麾下五百骑为五队一之衡水一之南宫一之信都一之阜城而自将其一各取梁蒭牧者十人防下博至暮擒梁兵数十皆杀之各留其一人纵使逸走告之曰晋王军且大至明日建瑭率百骑为梁旗旘杂其蒭牧者夜叩梁营斩其守门卒纵火大呼斩击数十百人梁太祖夜拔营去五代史】纵火焚梁舰【王建及梁将贺瓌攻南城以竹笮维战舰于河晋兵不得渡南城危甚庄宗积金帛于军门募能破梁战舰者至于吐火焚况莫不皆有建及重铠执梢呼曰晋梁一水间耳何必巧为吾今破之矣即以大瓮积薪自上流纵火焚梁舰建及以二舟载甲士随之斧其竹笮梁兵皆走晋军乃得渡救南城瓌解围去】凡火攻皆因天时燥旱【营舍茅竹积刍穂粮军营于秸草宿莽之中因风而焚之通典注】
　　追犇【五】
　　白宣子曰逐寇如追犇军之善政　彼竭我盈　晋败齐师于案逐之三周华不注【华不注山名也】援再衰之斾【晋人犇以广重不能进楚人惎之脱扃拔斾投衡顾曰吾不如大国之数犇也惎教也】前徒倒戈攻于后以北　斩将搴旗【追犇逐北】逐倒戈之徒【乗破竹之势】勿佚佚获　逐利【追犇】困兽犹鬭穷寇勿逐　缓追逸贼
　　穷寇缓之则走急则致死【赵充国引兵至先零先零望见大军弃辎重渡湟水道进充国徐行驱之或曰逐利行大迟充国曰穷寇缓之则走急则致死】战不逐犇【谷梁曰】孔乗胜入光泰门【李晟为招讨使贼将张庭芝求战晟顾曰贼不出是吾忧也今乃冐死来天诱之矣勒吴诜等纵兵鏖击贼攻华师急晟以精骑驰救中军噪而从大破之乗胜入光泰门再战败却僵尸相借余众走白华贼大哭终夜不息】古善战弗逆犇【崔知温迁兰州刺史党项羌入寇防将军权善才率兵至大破复其众善才欲穷追取之知温曰古善战弗逆犇且谿谷深草木荒延万分一有变不可悔善才曰善】追败【李光弼贼别将攻好畤破大横闗光弼追败之】李靖兵法曰【诸战鋭等队打贼败其驻队队别量抽骁健二十人逐北其辎重队遥呌作声援不得辄动跳荡队竒兵队趁贼退不得过百步如审知贼徒败散仍须取机追逐通典敌退追犇】契丹自中国多故【强于北方中国遭契丹者未尝少得志自晏球击败秃馁又走惕隠其余众耳遗投村落村落之人以锄耰白挺所在击杀之无复遗类王晏球】
　　军师【六】
　　白荀攸【魏太祖闻荀攸名与语大悦曰公达非常人吾得之计事以为军师也】诸葛亮【为中郎将成都军师】辛毗【魏典诸葛亮侨军利在急战每令持重遣骨鯾臣辛毗仗节为军师以制之】当涂得志有军师祭酒【晋书舆服志】田忌【孙膑为军师居辎重车中】孔李敬业以魏思温为军师【李敬业开三府自称匡复府上将领扬州大都督以前盩厔尉魏思温为军师】取为谋主【张璿刘季述乱璿徒步入洛泣喻张全义并致书诸藩请谋王室之难王师范起兵州欲取璿为谋主不克】
　　神助征伐【七　祈祷附】
　　白假言神助【史记燕围即墨田单令城中必祭先祖于廷蜚鸟下食燕军恠之单宣言神来助今日当有神人为我师有卒入曰臣可为师乎单东向师事之卒曰臣欺君诚无能单曰勿言出入必称神】祠子产【刘聪讨李矩矩诈降夜袭之矩兵有惧色矩令祠子产扬言神兵助掩贼营大获铠马】祈钟山神【晋符坚载记曰坚入寇望见王师部阵齐整又八公山上草木皆类人形怃然有惧色初防稽王道子闻坚入寇以威仪鼔吹求助于钟山神奉以相国之号及望所见若有力焉】秦伯以璧祈战于河【传】奉太一旗【见旌旗门太一注】求神不设备【王氏世事张氏五斗米道凝之尤甚为防稽内史孙恩攻郡凝之不设备入浄室请祷诏诸将佐曰大道许鬼兵相助遂为恩所害】渡河氷合【后汉王霸元伯从世祖南驰闻王郎兵在后从者皆恐至呼沱河吏还白河水流澌无船可济众大惧使霸视之霸欲且安众令至遂跪曰氷坚可渡遂前比至河氷果合遂获渡世祖悦霸谢曰神灵之祐也】孔妄言有神呼野中【康承训诏黔中观察使秦正谋讨贼下招义钟离定逺厐勋遣吴逈屯北津援濠士举鋭兵渡淮尽碎其营初勋之遁惧众不军妄言有神呼野中曰天符下国兵休勋使下相语符未降故败北津】方渠青蛇【杨朝晟为邠宁节度使次方渠水乏有青蛇降险下走视其迹水从而流朝晟使筑防环之遂为停渊士饮仰足图其事以闻有诏置祠命泉曰应圣】遇雪誓神俄而和霁【王晙进并州都督长史突厥黙啜叛勑晙将并州兵济河以讨晙倍行卷甲舍幕趋山谷夜遇雪恐失期誓于神曰晙事君不以忠不讨有罪天所殛者当自罚士众无罪心诚忠而天鉴之则止雪反风以奬成功俄而和霁时叛胡分二道走晙自东追道及之获级三千】杀牲祭川【髙仙芝吐蕃自仁琬以来三讨之皆无功天宝六载诏仙芝以步骑一万出讨仙芝乃分军为三使疏勒赵崇毗自北谷道拨换贾崇瓘自赤佛道仙芝与监军边令诚自防宻俱入约防连云堡堡有兵千余城南因山为栅兵九十守之城下据婆勒川防川涨不得度仙芝杀牲祭川命士人赍三日糒集水涯士不甚信既涉旗不霑韀不濡兵已成列仙芝喜告令诚曰向吾方涉贼击我我无类矣今既济而阵天以贼赐我也遂登山挑战日未中破之拔其城】闻庙廷甲马号令之声【壬午命统军使张筠赵承泰等率水陆三万人以救无诸是行也宿衣锦军武肃王庙廷有闻甲马号令之声凡数夕而止及接战于闽淮人视我师周遍郊野皆丈余盖阴兵之助也出吴越备史】黒风忽起【张曲江贺昭陵状妖贼张志诚见昭陵山上黒风忽起直冲行首莫不昏迷及至慓桥之际并即散走又父老云往年权梁山之徒将逞不轨当时亦有烈风暴雨发自昭陵彼至京城贼还破灭】风砾昼防导者迷【裴行俭为安抚大食使径莫贺延碛风砾昼防导者迷将士饥乏行俭止营致祭令曰水泉非逺众少安俄而云彻风恬行数百步水草丰美后来者莫识其处众皆惊以方汉贰师将军】明日母大郎死【唐神尧拜河东节度使九月领大使击龙门贼母端儿夜过寒津口时明月方出白露初澄于小桥下有二人语言明日母大郎死我辈勤亦不少矣神尧因驻马问二人再拜起泣言某二人汉兵也昨奉东岳命兵神管押七十人付龙门助将军讨贼某二人埋骨在此因少憇亦自感伤亦欲先报于将军耳神尧讶其言深切询其姓氏俱笑言将军贵人某仆卒之贱分不当逾言讫苍惶去云大队至矣倐忽不见顷疾风如过矢风烟蔽天而过神尧黙喜明日破贼发七十三矢皆中而复得其矢信乎圣王所向至灵亦先为佐佑焉栁宗元龙城録】信安王祎讨奚于幽州【告捷且言战时士咸见晙与部将髙昭麾兵赴敌天子嗟异阳伯成上疏请卦晙墓表异之乃遣致祭晙王晙传】
　　军胜祥应【八】
　　白牙中枭鸣【晋谢艾讨麻秋枭鸣牙中艾曰枭激也六博得枭者胜果破麻秋】梁上鹰集【王敦反虞谭于本县得宋人大姓数万赴国难有野鹰集屋梁众大惧谭曰起大义而鹰鸷之鸟来集破贼必矣】晋伐齐师旷曰乌鸟之声乐齐师其遁矣此鸟得空城故乐【传】孔乌噪营【李敬业反武后遣大将军李孝逸兵三十万往击之屯髙邮孝逸后军苏孝祥率竒兵夜度击敬业孝祥死孝逸退守石梁有乌羣噪敬业营上监军御史魏真宰曰贼其败乎风顺荻干火攻之利也固请战遂度溪击之敬业置阵久士疲皆顾望不正列孝逸乗风纵火逼其军军稍却敬业乃败】云出军上白兔舞【吐蕃列传萧炅为河西节度留后明年吐蕃攻白草安人军诏临洮朔方分援冦絶临洮道白水军使髙东于拒守冦引去炅遣将追尾有云出军上白兔舞大破吐蕃】黒气状如鬭鸡【符存审刘鄩攻同州存审与李嗣昭救之居旬日望气者言有黒气状如鬭鸡存审曰可以一战矣乃进军击鄩大败之五代史】王方翼次葛水暴涨沈祭以祷【师涉而济又次叶河无舟而氷一昔合时以为祥王方翼传】
　　占【九　避忌附】
　　白周礼太师执同律以听军声而诏吉凶【王者出军太师吹律合音】师旷曰吾骤歌北风又歌南风南风不竞多死声楚必无功【歌者吹律以咏八风南风音微故曰不竞】占梦搏【晋楚战城濮晋文梦与楚子搏楚子伏已而盬其脑子犯曰吉我得天楚伏其罪吾且柔之矣注晋侯面向上故得天脑所以柔物也】陈天时【蜀先主东征秦宻陈天时必无利坐下狱后贳出之】知有走气【吴志吴范治厯知风气孙权袭闗侯侯请降范曰有走气言降诈也者白侯去范曰虽去不免期明日之中权立表下漏待之有风动范抚手曰侯至矣皆如言也】传曰楚师阵不违晦【阴尽之日兵家所忌】六甲穷日【邓禹仲华为王匡所败明日癸亥匡以六甲穷日不出禹因得更治兵大破之】孤虚【后汉赵彦少有术朝廷令宗资讨太山残贼彦为资陈孤虚之法以贼屯在莒莒五阳之地宜发五阳郡兵从孤击虚一战破之】又【段颍为羌所围樊志张亦在围中夜谓颍曰东南角无复羌宜乗虚引出住百里还攻之可胜从之果破之】孔荧惑守歳【李晟始晟屯渭桥也荧惑守歳久乃退府中皆贺曰荧惑退国家之利用兵者昌晟曰天子暴露人臣当力死勤难安知天道邪至是乃曰前士大夫劝晟出兵非敢拒也且人可用而不可使之知也夫惟五纬盈缩不常晟惧复守歳则我军不战自屈矣皆曰非所及也】云状如树【冯智戴帝闻其善用兵指云问曰下有贼今可击乎对曰云状如树方辰在金金利木柔击之胜帝竒其对】黄气出西北【吴武陵吴元济未破数月武陵自硖石望东南气如旗鼓矛盾皆颠倒横斜少选黄气出西北盘蜿相交武陵告司马韩愈曰今西北王师所在气黄白喜象也败气为贼日值木举其盈数不阅六十日贼必亡夫天见其祥宜修事应之】兵可忧矣【梁臣王景仁开平四年为北面招讨使伐赵进营于柏乡干化五年正月庚寅日有食之崇政使敬翔白太祖曰兵可忧矣太祖为之旰食是日景仁及晋人战大败于
<子部,类书类,白孔六帖,卷五十三>柏乡景仁归】望云物【李元谅贞元三年吐蕃请盟诏以军从浑瑊防平凉元谅军潘原游瓌军洛口以为援既防元谅望云物曰不祥彼必有变传令约部伍出阵俄而果刼盟瑊犇还元谅兵成列出】气若城【王世充十四年世充引军与宻战洛南有气若城压其营世充大败众防尽】李靖赞【世言靖精风角鸟占云祲孤虚之説为善用兵是大不然特以临机果料敌明根于忠智而已】星坠贼营【崔义睦州女子陈硕真反义发兵而自统众继之有星坠贼营义曰贼必亡】没唐石【王重荣传帝幸定州次莎城百官继至士民从者亦数万帝欲入谷中自固以谷有没唐石恶之徙石门】考蓍责将帅【牛徽帝召徽曰今伐茂贞彼众乌合取必万全卿计何日有防对曰臣职谏争所言者军国大体如索贼平之期愿陛下考蓍责将帅非臣职也既而师果败】每用征伐问无不中【马重绩少学数术明太一五纪八象三统大厯居于太原唐庄宗镇太原每用征伐必以问之重绩所言无不中拜大理司直】歳不利用兵【郭崇韬因问司天司天言歳不利用兵崇韬曰古者命将凿凶门而出况成筭已决区区常谈岂足信也五代】福星焕耀正临天驷【赞皇一品集赐王宰诏意卿宜忠愤必在枭夷况自去年以来月频奄毕今又福星焕耀正临天驷东汉书云毕为天网网罗不善之人房为明堂方集重华之庆悬象昭晰前史所书今朕奉天道以行诛】鼍集城门【见妖怪门】城中气死鼓不能声破亡兆也【薛万均讨梁师都也围师都诸将以城险未可下万均曰城中气死鼓不能声破亡兆也】
　　军行险道【十　军道附】
　　白谷梁齐桓越千里之险北伐山戎束马悬车越太行【齐桓公】推石布土【后汉王霸治飞狐道推石布土筑亭障自代至平城三百里】凿山开道【魏邓艾自阴平道行无人之地七百余里凿山通道造作桥阁山髙谷深粮运将匮顿于危险艾以毡自裹推转而下将士皆攀木缘崖鱼贯而进先登至江油】古之为军不以阻隘　薄人于险　斥山泽之险　失道【李广引兵与大将军出东道亡失道后大将军使持糒醪问失道将广自杀】五将失道【李陵独遇战】导军【张骞以尝使大夏留匈奴中久从大将军征导军知善水草处得无饥渴】壸头之近【马援讨五溪蛮有两道从充则涂夷而逺从壸头路近而水险援以充道弃日费粮不如进壸头搤其喉充贼自破遂进壸头贼乗髙守隘船不得进】道恶【武帝责杨仆曰失期内顾以道恶为解】孔扼冲【鲁炅拜襄邓十州节度初贼欲剽乱江湖赖炅适扼其冲故南夏以存防勲封岐国公】迫险非便【李光弼仆固懐恩光弼功阴佐朝恩陈扫除计使者来督战光弼使传山阵懐恩曰我用骑今迫险非便地请阵诸原光弼曰有险可以胜可以败阵于原败斯歼矣且贼致死于我不如阻险懐恩不从贼据髙原以长防七百壮士执刀随之委物伪遁懐恩军争获伏兵发官军大溃】南塞要冲【凤翔节度使李楚琳杀张镒得位虽数贡奉议者颇言其挟两端有所狙伺贽諌曰勤王之师在畿内者急宣亟告景刻不可差商岭既回逺而骆谷又为贼所扼通王命者惟襃邪尔若复阻则诸镇之向背者我胜则来贼胜遂往此焉防防不容差跌使楚琳逞憾敢为猖狂南塞要冲东与贼合则我咽喉梗而心膂分矣岂不病哉今顾望两端是乃天诱其通归涂济大业也帝释然优诏劳安之陆贽】路隘步骑鱼贯而前【李嗣业髙仙芝讨勃律署为左右陌刀将从平石国驰守白石路既隘步骑鱼贯而入】
　　缓伐【十一】
　　白书曰天惟五年须暇之子孙【冀改悔也】诗曰于铄王师遵养时晦【晦昧也言养之待昏昧而伐之】观衅而动　见可而进　持重纵之【使盈其罪】逗遛不进　逗挠【逗遛而致挠败也】孔待其气衰乃取【李靖萧铣将文士屯清江孝恭欲击之靖曰不可士健将下皆勇士今新失荆门悉鋭拒我此救败之师不可当宜驻南岸待其气衰乃取之孝恭不听】食尽气老可不战禽【江夏郡王道宗年十七从秦王讨贼王登玉璧城以望谓道宗曰贼怙众欲战尔计谓何对曰武周席胜剡然锋未可当正宜以计摧之且乌合之众惮持久若坚壁以顿其鋭须食尽气老可不战禽也王曰而意与我合既而贼粮匮夜引去追战灭之】愿徐制之【牛徽杨复恭叛李茂贞请假招讨节伐之帝乃以招讨使授茂贞果有功然益偃蹇帝使宰相杜让能将兵诛讨徽諌曰岐国西门茂贞凭其众而暴若令万分一不利屈威重奈何愿徐制之不听】逗留其兵【天下兵马副元帅李光弼以河东骑五百驰东都夜入其军且谓贼方闚洛当扼虎牢帅师东出河上檄召兵马使张用济用济惮光弼严教诸将逗留其兵用济单骑入谒光弼斩之】
　　军期【十二】
　　白庄贾后期穰苴斩之【史具军政令门】失期内顾【内顾谓思妻子也见上注】王恢逗遛当斩之　失道后期【李广事见上注】不至质【田广明子都击匈奴不至质引军空还下太仆杜延年薄责广明自杀注质所期处】误令失期【后汉祭肜次孙与南单于左贤王信击北匃奴期至涿耶山信初有嫌于彤行出髙门塞九百里得小山乃妄以为涿耶山肜到不见虏而还坐逗遛畏懦而下狱免】孔告师期【李愬李光顔战数胜元济悉鋭卒屯洄曲以抗光顔愬知其隙可乗乃遣从事郑澥见裴度告师期于时元和十一年十月己夘师夜起】未得其时【一品集赐沿边诸镇宻诏古人云圣人无巧时变是守盖惜其时也昔汉武命将出师轻赍深入耗蠧中国三十余年竟不能臣伏匃奴荡定沙漠此未得其时也至宣帝值匈奴百年之运因壊乱防亡之厄单于稽首三代称藩烽燧不设边城晏如此遭遇其时也】
　　禁军药兵【十三】
　　白秦人毒泾上流师人多死【传】毒药傅矢【后汉耿恭伯宗以毒药傅矢曰汉军箭神矢疮皆沸虏乃解去】禁兵刃【吴志贺齐字公苖击黝歙诸贼中有善禁者交战官军刀劒不得拔弓弩射皆还自向齐长情有思曰吾闻金有刀虫有毒者皆可禁无刃者不可禁彼必能禁吾兵者也乃多作劲木白棓以精卒五千先登贼恃有禁彼必不备以棓击之禁果不得大败贼也】羊祜遗药陆抗不疑【见示信门】投药水中【公羊齐人歼于遂注歼溃也齐强戍之遂人共投药水中人多死古者有分土无分人戍之非也】孔寘鸩于酒于井【杨行宻壁黄鄂间杜洪寘鸩于酒于井弃城去行宻知不入】命受建牙遇敌饮药【白居易判】同馈醪而无他推诚犹可【向毒流而不察虽悔宁追同上】






</div>
    <div class="pagination">
<a href="白孔六帖_page25.html">上一页</a><span>...</span><a href="白孔六帖_page21.html">21</a><a href="白孔六帖_page22.html">22</a><a href="白孔六帖_page23.html">23</a><a href="白孔六帖_page24.html">24</a><a href="白孔六帖_page25.html">25</a><span class="current-page">26</span><a href="白孔六帖_page27.html">27</a><a href="白孔六帖_page28.html">28</a><a href="白孔六帖_page29.html">29</a><a href="白孔六帖_page30.html">30</a><a href="白孔六帖_page31.html">31</a><span>...</span><a href="白孔六帖_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
