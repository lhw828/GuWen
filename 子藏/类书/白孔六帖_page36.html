<!DOCTYPE html>
<html>
<head>
    <meta charset="UTF-8">
    <title>白孔六帖 - 第 36 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白孔六帖 - 第 36 页/共 50 页</h1>
    <div class="content">　　白冬官　尚书【大司空亦曰冬卿】侍郎【小司空】孔工部尚书一人侍郎一人掌山泽屯田工匠诸司公廨纸笔墨之事【百官志】工部郎中贠外郎【掌城池土木之工役程式同上】武德三年改起部曰工部龙朔二年曰司平光宅元年曰冬官【同上】屯田【掌天下屯田及京文武軄田诸司公廨田以品给焉同上】虞部【掌京都衢閧苑囿山泽草木及百官蕃客时蔬薪炭供顿畋猎之事同上】水部【掌津济船舻渠梁堤堰沟洫渔捕运漕碾碓之事同上】以工部尚书持节【宗室暠以工部尚书持节使吐蕃旣还金城公主请明疆场石赤岭土盟遂定还以奉使有防再迁吏部】兄弟相代【阎立本代立德为工部尚书兄弟相代为入座时论荣之】今之尚书汉公卿也【言动可否属人耳目焉固不专率四属程百工偹位于冬官而已白居易韦贯之工部尚书制】以东宫恩拜侍郎【归登】諌献女【栁公权为侍郎召问得失因言郭领邠宁人谓献二女乃有是除信乎帝曰女自叅承太后岂献哉公权曰嫌疑问不可户晓因引王珪谏卢陵王妃事是日帝命中官自南内送女还家】于制兄弟不竝台阁出为云阳令【张文瓘再迁水部贠外郎时兄弟为户部侍郎于制兄弟不并台阁出为云阳令】入省不数【省中司门都官屯田虞部主客皆闲简无事时谚曰屯田水部入省不数出南部新书】参来瑱府【元结进水部贠外郎参来瑱府结説曰将士父母宜给以衣食】泣諌于玉阶之下【蒋系转工部贠外郎又迁本司郎中皆兼史职宰相宋申锡为北军罗织罪在不测系与谏官崔元亮泣谏于玉阶之下申锡方减死时论称之】固请闲官侍养【崔沔拜中书舎人时母疾在东都沔不忍舍之固请闲官以申侍养由是改虞部郎中旧史】辞控鹤之职【旧史贠半千长安中五迁正谏大夫兼右控鹤内供奉半千以控鹤之职古无其事又授斯任者率多轻薄非朝廷进德之选上防请罢由是忤防左迁水部郎中】以水曹郎处张籍【白居易张籍制文敎张则儒行显王泽流则诗作荅上以张敎流泽为意则服儒业诗者宜稍进之顷籍自校秘文而训国胄今又覆名揣称以水曹郎处焉】虞曹【同上李防虞部郎中制虞曹郎缺命以序迁】
　　尚书【七】
　　白八座之尊　百揆之首【贾称为尚书称百揆之首】端右之职【王戎为尚书称端右之职】尚书兵【鲍永拜尚书仆射行大将军事将兵集河东皂防称鲍尚书兵也】尚书履声【郑崇字子游数上谏甞曵革履上笑曰我识郑尚书履声】白衣【后汉郑均病章帝东廵幸均舎勑赐尚书禄终身时人号曰白衣尚书】典枢机【张安世拜大司马领尚书事典枢机】回车驾【陈峤为尚书车驾卒至尚书门峤跪曰陛下何之曰欲案行文书峤曰此臣职分陛下不宜临臣不称职请黜退帝慙回车驾】天子喉舌【后汉李固上书曰陛下有尚书犹天有北斗北斗是天之喉舌尚书是天子之喉舌】就家【晋阮孚事见吏部门】赐劒【陈宠为尚书帝赐诸尚书劒署陈宠劒曰济南推诚】纳言【应劭汉官仪曰尚书虞官也书曰龙汝纳言帝命惟允】诏【汉明帝诏曰尚书盖古之纳言出纳朕命机事不宻则害成可不慎欤】钟离尚书【钟离意为尚书匈奴羗胡归义诏赐缣郎暨鄷诏以三百为三千诏鞭之欲死意谏曰云云上曰非钟离尚书朕拟降威于此耶】清哉【诏以赃物赐百官钟离意得珠玉独委地不拜曰此赃汚之物臣不敢受命曰清哉尚书以库钱二十万赐之】当垂拱之朝【居端右之职】
　　郎官【八】
　　白星郎【仙郎台郎】含香【含鸡舌香】握兰【起草】锦帐【并见汉百官志】粉署【仙署】兰省【仙省华省】上应列宿【后汉馆陶公主为子求郎光武不许赐钱十万曰郎官上应列宿出宰百里任非其人人受其害】出宰百里【汉书郎署之官出宰百里】水镜【乐广为尚书郎何晏谓之水镜】雉集【萧芝为尚书郎有雉数千恒集芝舎当直送至洛阳及应休飞迎上其车】三台之妙【王谭除尚书郎习练国典三台之妙】题柱【田为郎容貌端正毎入奏灵帝目送之题柱曰堂堂乎张京兆田郎凤字李宗】伏閤【冯豹为郎毎奏事未报常休省閤或乃从昬至明天子黙使小黄门持被盖之帝曰勿惊也】驻车待漏【樊字文济为郎毎欲奏事常驻车待漏】襆被【魏舒为郎时选郎或非其人论者沙汰之舒曰我则其人襆被而归】同舎偿金【直不疑事见错误门】避杖【药崧为郎汉明帝性褊以事怒之崧乃走入床下帝引杖撞之曰郎出崧曰天子穆穆诸侯皇皇未闻人君以杖撞郎帝乃止】解缚【韩宜字景仁为郎以事受罚文帝辇遇问此谁缚曰尚书郎韩宜上念临淄侯乃轻车解缚】白首【汉文帝时冯唐白首为郎帝问之曰臣三朝不遇】三朝不遇【见上】十年无过【徐防性周慎在台阁十年奏事无过】分曹【寓直】为郎　居列宿之位　入粟【汉有入粟为郎】父任【张安世以父任为郎】三入承明庐【文选】建礼【汉官仪制尚书郎三作文字起草更直于建礼门内懐香握兰趍走于丹墀】青缣【汉官仪典軄尚书郎给青缣白绫被或以锦被】山郎【汉杨恽为中郎将故事令郎出钱布市财用给文书乃出休名曰山郎注财用之所出故名曰山郎终嵗不得休而富郎遨逰于外恽乃罢山郎移吏度大司农给财用注摠计一岁所用移以官钱供不取于郎】比秩【后汉和帝初令郎官诏除者得占丞郎以比秩为真也】直台上【药崧为郎家贫独台上一无被枕食糟糠帝夜入台见崧问其故甚嘉有此制大官赐尚书已下朝夕餐给帷被皂袍及侍吏二人】交礼【晋职官志八座初拜皆防其旧制并集都座交礼迁又解交焉】补缺【毎一郎缺自试孝亷能给文案者五人谨封奏其名以补之】郎选衰【射记汉武时入财者得补郎郎衰者也】
　　内翰【九　知制诰侍讲侍读】
　　孔学士之职本以文学言语偹顾问出入侍从因得参谋议纳諌诤其礼尤宠而翰林院者待诏之所也【百官志】自太宗时名儒学士时时召以草制然犹未有名号干符以后始号北门学士【同上】明皇初置翰林待诏以张说陆坚张九龄等为之掌四方表防批答应和文章旣而又以中书务剧文书多壅滞乃选文学之士号翰林供奉与集贤院学士分掌制诏书勑开元二十六年又改翰林供奉为学士别置学士院专掌内命凡拜免将相号令征伐皆用白麻其后选任益重而礼遇益亲至号为内相又以为天子私人【凡充其职者无定贠自诸曹尚书下至校书郎皆得与选入院一岁则迁知制诰未知制诰者不作文书班次各以其官内宴则居宰相下一品上】宪宗时又置学士承防【唐文学士洪文集贤分中书门下省而翰林学士独无所属也】顾问率至夕【段文昌为翰林学士迁中书舎人遂为承防穆宗即位屡召入思政殿顾问率至夕乃出】论书诏勤【杜元頴以右补阙为翰林学士敏文词宪宗特所赏叹呉元济平论书诏勤迁司勲贠外郎知制诰】多识朝章【穆宗以元頴多识朝章尤被宠拜中书舎人户部侍郎为学士承防】居翰林最久【杜审权入翰林迁学士承防居翰林最久终不屚禁近语】凡号令行下处事值机无所遗筭【杜羣懿为翰林学士方闗东兵兴调发绥徕书诏丛浩羣懿思精敏凡号令行下处事值机无所遗算帝倚重】辞不如防【韦洪景以左补阙召为翰林学士苏光荣为泾原节度使洪景当草诏书辞不如防罢学士】北门学士【刘祎之迁洪文馆直学士上元中兴元万顷等皆召入禁中论次新书凡千余篇高宗又宻与参决时政以分宰相权时谓北门学士】八塼学士【李程召为翰林学士入署常视日影为候程性爤日过八塼乃至时号八塼学士】学士院长叅天子宻议【沈传师入翰林学士改中书舎人翰林缺承防次当传师穆宗欲靣命辞曰学士院长叅天子宻议次为宰相臣自必知不能愿治人一方为陛下长养之因称疾出】弟兄踵召【呉通德宗立弟兄踵召为翰林学士顷之通防迁职方郎中通起居舎人并立制诰凡帝有譔述非通笔未尝慊与陆贽吉中孚韦执谊并位贽文高有谋特为帝噐遇且险难有功通等特以东宫恩旧进昵而不礼见贽骤擢颇娼恨】制书职分宜归中书舎人【陆防自恃劲正屡短通于帝前欲斥逺之即建言承平时工艺书画之冗皆待诏翰林而无学士至德宗以来命集贤学士入禁中草书诏待进止于翰林院因以名官今四方无事制书职分宜归中书舎人请罢学士帝不许通元怨日结】求兼京兆户曹【姜公辅为翰林学士岁满当迁尚书以母老赖禄而飬求兼京兆户曹叅军事】美哉斯言【李绛元和二年授翰林学士俄知制诰帝甞称太宗宗之盛朕不徳欲庻防二祖之道德风烈无愧諡号不为宗庙羞何行而至此乎绛曰陛下诚能正身励己尊道徳逺邪佞每进忠直与大臣言敬而信无使小人叅焉与贤者防亲而礼无使不肖者与焉去官无益于治者则材能出斥宫女之希御者则怨旷销将相择士卒勇矣官师公吏治辑矣法令行而下不违敎化笃而俗不迁如是可与祖宗合德号称中兴夫何逺之有言之不行无益也行之不至无益也帝曰美哉斯言朕将书诸绅即诏绛与崔羣钱徽韦洪景白居易等搜次君臣成败五十种为连屏帐便坐】腹心之地【绛又数论宦官横肆方镇进献等事自知言切且斥去悉取内署所上防藁焚之以俟命帝果怒绛谢曰陛下怜臣愚处之腹心之地而惜身不言乃臣负陛下若上犯圣顔旁忤贵幸因而获罪乃陛下负臣如是帝动容曰卿告朕以人所难言疾风知劲草卿知之矣】常以辈行呼而不名【陆贽入翰林年尚少以材幸太子常以辈行呼而不名在奉天朝夕进见终小心精洁未甞有过由是帝亲倚至解衣衣之同类莫敢望虽外有宰相主大议而防常居中叅裁可否时号内相】周尽事情【陆防从狩奉天机务填总逺近调发奏请报下书诏日数百防初若不经思逮成皆周尽事情衍绎熟复人人可晓旁吏承写不给他学士笔阁不得下而防沛然有余】数陈谠言【崔羣迁翰林学士数陈谠言宪宗嘉纳因诏学士凡奏议待羣署乃得上羣以禁宻之言人人当自陈一为故事后或有恶直丑正则他学士不得上言矣固辞见听本传】夜被防草诏【韦澳进学士承防与萧寘皆为宣宗礼遇毎二人直必偕召问政得失夜被防草诏书事有不安者即迁延湏见帝开陈可否未尝不顺纳一日召入屏左右问曰朕于敕使何如澳陈帝威制前世无比帝揺首曰未也防安出澳仓卒荅曰若谋之外廷则大和事可用追鉴不若就择可任者与计事帝曰朕固行之矣自黄至绿至绯犹可衣紫即合为一矣澳愧汗不能对乃罢】父诫不得任近职【韦温为翰林学士先是父绶在禁庭积忧病废故诫温不得任近职至是固辞帝怒曰宁绶治命邪礼部侍郎崔蠡曰温用乱命益所以为孝帝意释换知制诰】不专取辞艺【韦贯之帝以段文昌张仲素为翰林学士贯之谓学士所以偹顾问不专取辞艺奏罢之】蜀缬袍【韦绶为翰林学士宻政多所叅逮帝甞幸其院韦妃从防绶方寝学士郑絪欲驰告之帝不许时大寒以妃蜀缬袍覆而去其待遇如此】金莲炬【令狐绹入翰林为学士他夜召与论人间疾苦帝出金鉴书曰太宗所着也卿为我举其要绹摘语曰至治未甞任不肖至乱未甞任贤任贤享天下之福任不肖罹天下之祸帝曰善又夜对禁中烛尽帝以乗舆金莲华炬送还院吏望见以为天子来绹至皆惊】帝称其长者【钱徽为翰林学士三迁中书舎人加承防宪宗甞独召徽从容言他学士皆高选宜预闻机宻广叅决帝称其长者】諌无名贡【是时内积财图复河湟然禁无名贡献而至者不甚却徽恳諌罢之帝宻戒后有献毋入右银台门以避学士梁守谦为院使见徽批监军表语简约叹曰一字可益耶衘之以论淮西事罢】学士缺人争荐丞相所善者【韦表防俄为翰林学士是时李绅忤宰相贬端州厐岩蒋防皆谪去学士缺人人争荐丞相所善者表防独荐韦处厚后与处厚议増选学士复荐路隋处厚以诸父事表防因曰隋位崇入且居翁右柰何荅曰选德进贤初不计私也】武宗赐以宫锦德裕赠以玉带【封敖防昌初以左司贠外郎召为翰林学士敖属辞赡敏不为竒澁语切而理胜武宗使作诏书慰边将伤痍者曰伤居尔体痛在朕躬帝善其如意出赐以宫锦刘稹平李徳裕以定防功进太尉时敖草其制曰谋皆予同言不他惑德裕以能明专仕己以成功谓敖曰陆生恨文不逮意如君此等语岂易得邪解所赐玉带赠之】近世学士超省郎进官者惟郑颢以尚主而璩以宠升云【高璩以拾遗为翰林学士近世学士超省郎进官者惟郑颢以尚主而璩以宠升云】诏假光宅里官第【王涯再为翰林学士涯文有雅思永贞元和间训诰温丽多所藁定帝以其孤进自树立数访逮以私居逺或诏不时至诏假光宅里官第诸学士莫敢望】凡号令大典册皆更其手【李徳裕穆宗即位擢翰林学士帝为太子时已闻父吉甫名由是顾德裕厚凡号令大典册皆更其手数召见赉奬优华】三俊【李绅为翰林学士与德裕元稹同时号三俊】捉笔遽成辞皆允切【刘瑑大中初擢翰林学士宣宗始复関陇裁处丛繁书诏夜数十捉笔遽成辞皆允切】颇牧在禁中【毕諴召入翰林为学士党项扰河西宣宗甞召访邉事諴援质古今条破羗状甚悉帝悦曰吾将择能帅者孰谓颇牧在禁中署卿为朕行乎諴唯唯】一时书命同僚自以为不及【陆扆累进翰林学士中书舎人扆工属辞敏速若注射然一时书命同僚自以为不及昭宗优遇之帝甞作赋诏学士皆和扆独先就帝览之叹曰贞元时陆贽呉通兄弟善内庭文书后无继者今朕得之】腕可断麻不可草【韩偓为翰林学士宰相韦贻范母防诏还位学士使马从皓逼偓求草制偓曰腕可断麻不可草从皓曰君求死邪偓曰吾职内署可黙乎明日百官至而麻不出宦侍合噪茂贞入见帝曰命宰相而学士不草麻非反邪艴然出帝畏茂贞卒诏贻范还相】成文粲然【郑畋入翰林为学士俄知制诰防讨徐州贼厐勋书诏纷委畋思不淹晷成文粲然无不机要当时推之】掌书王命【白居易冯宿知制诰制吾闻武德曁开元中有顔师古陈叔逹苏颋称大手笔掌书王命故一朝言语焕成文章朕承祖宗思济其美冯宿为文甚正而我诰命忽思润色之听诸人言曰宿也可勉继顔陈无辱吾举】训辞温厚有典诰风【崔元翰知制诰训辞温厚有兴诰风然性刚褊不能取容于时孤特自恃掌诰凡再期不迁】父子继美【贾至拜起居舎人知制诰帝传位至当譔册旣进藁帝曰昔先天诰命乃父为之辞今兹命册又尔为之两朝盛典出卿家父子可谓继美至顿首呜咽流涕】对掌书命【苏颋陆象先殁紫微侍郎未甞补朕思其人无易卿者颋顿首谢明日加知制诰给政事食给食自颋始时李乂对掌书命帝曰前世李峤苏味道文擅当时今朕得颋与乂何愧前人哉】上疏极諌【苏源明擢考功郎中知制诰史思明防洛阳有诏幸东都将亲征源明因上疏极谏其不可者十臣闻子不谏于父不孝也臣不谏于君不忠也不孝不忠苟荣冐禄圏牢之物不若也臣虽至贱不能委身圏牢之中将使樵夫指而笑之帝遂罢东幸】翰林侍讲【崔郾拜翰林侍讲学士谢曰陛下使臣侍讲歴半岁不一问经义臣无功不足副厚恩帝慙曰朕少间当请益高钺适在旁因言陛下乐善而无所谘询天下之人不知有向儒意帝重咎谢咸赐锦币】稡撷经史为要录【郑澣本名涵入翰林为侍讲学士帝使梓撷经史为要录爱其博而精试举诸条擿问之随即酬析无留荅】毎以厚风俗黜朋比为天子言【郑覃为侍讲每以厚风俗黜朋比为天子言之故终为相】世荣其迁【高元裕自侍读为中丞文宗难其代元裕表言兄少逸才可任因以命之世荣其迁】迎以师礼【马懐素宗诏与禇无量同为侍读更日番入旣叩閤肩舆以进或行在逺听乗马宫中毎宴见帝目送迎以师礼】问阍何人【许康佐为翰林侍讲学士与王起皆为文宗宠礼帝读春秋至阍杀呉子余祭问阍何人邪康佐以中官方强不敢对帝嘻笑罢后劝书蓬莱殿召李训问之对曰古阍寺今宦人也君不近刑臣以为轻死之道孔子书之以为戒帝曰朕迩刑臣多矣得不虑哉训曰列圣知而不能逺恶而不能去陛下念之宗庙之福也于是内谋剪除矣康佐知帝指因辞疾】唐故事学士草制有所改者当罢职【崔棁初棁为学士常草制为宰相桑维翰所改棁以唐故事学士草制有所改者当罢职乃引经据争之维翰颇不乐五代史】翺翔禁闱出入讽议【杜牧苏涤制】兼京兆户曹【白居易为翰林学士初歳满当迁帝以资浅且家素贫听自择官居易请如姜公翰以学士兼京兆户曹参军以便养诏可】元稹翰林制【使吾言语文章与三代同风引之而成纶綍垂之而为典训白居易】








　　白孔六帖七十二
　　钦定四库全书
　　白孔六帖卷七十三　　唐　白居易　原本
　　宋　孔　传　续撰
　　端明【一】　　　　左右司【二】
　　常侍【三】　　　　给事中【四】
　　中书舎人【五】　　諌议大夫【六】
　　起居【七】　　　　补阙【八】
　　拾遗【九】
　　端明【一】
　　孔明宗武君不通文字【四方章奏常使安重诲读之重诲亦不知书多不称防孔循敎重诲求儒者置之左右而两人皆不知唐故事于是置端明殿学士以马道及凤为之五代史赵鳯传】班在翰林学士上【初端明殿学士班在翰林学士下结衔又在官下明年鳯迁礼部侍郎因讽任圜升学士于官上又诏班在翰林学士上同上】
　　左右司【二】
　　孔郎中各一人从五品上贠外郎各一人从六品上【掌付诸司之务举稽违署符目知宿直为丞之贰百官志】隋废左右司贞观元年复置左右司郎中龙朔元年改郎中曰左右承务永昌元年复置贠外郎【同上】以详整称职【武元衡德宗时岁内三迁至右司郎中以详整称职】宣慰江淮【潘孟阳传左司郎中郑敬宣慰江淮帝诫曰朕宫中用尺寸物皆有籍唯赈民无所计卿是行宣谕朕意毋若潘孟阳殚财费酣饮防山寺而已】防府藂委之任【杜牧行右司皇甫鉟制】四海百司之条目举之在勤【同上】弥纶省闼【奚陟歴金部吏部贠外郎左司郎中弥纶省闼】精简【旧史刘洎上疏尚书省诏勑稽停文案拥滞比者纲维不举并为勲亲在位所以郎中折夺唯事咨禀且宜精简左右司郎中如并得人自然纲维畧举亦当矫正趋竞岂唯息其稽滞哉】
　　常侍【三】
　　白献可替否【汉官仪曰秦及前汉置防骑常侍各一人防骑骑马并乗舆车献可替否】累清谈【晋郑黙为防骑常侍世祖出南郊侍中正陪乗诏曰使郑常侍谓黙曰卿如何得叅乗昔州内举卿相軰常愧有累清谈】非其好【七贤传髙贵乡公以阮籍为散骑常侍非其好也】辞大不辞小【周处除楚内史又征为防骑常侍处曰古人辞大不辞小乃先之楚郡】珥貂蝉　备顾问掌侍从孔门下省左防骑常侍二人正三品下掌规讽过失侍从顾问【百官志】中书省右防骑常侍二人【同上】八貂之列【白居易薛戎制】近侍之列骑省为贵【归登制上】备顾问应对之选列言语侍从之臣【同上】职规讽【李渤又言左右常侍职规讽循黙不事若设官不责实如罢之】讨元济【李愬宪宗讨呉元济以愬检校左防骑常侍】条擿失政【郑綮昭宗时为右防骑常侍徃徃条擿失政众讙传之】毎以诗谣托讽【綮复还常侍大顺后王政微綮毎以诗谣托讽中人有诵之天子前者昭宗意其有所蕴未尽因有司上班簿遂署其侧曰可礼部侍郎同中书门下平章事】宜备顾问【郑畋以右防骑常侍召还故事两省转对延英独常侍不与畋建言宜备顾问诏可遂着于令】在南宫六卿之下【马允孙传时刘昫亦罢相为仆射右防骑常侍孔昭序建言常侍班当在仆射前允孙责御史台检例台言故事无所见今班在前崔居俭扬言于朝曰孔昭序解语是朝廷无解语人也且仆射师长百僚中丞大夫就班脩敬而常侍在南宫六卿之下况仆射乎昭序痴儿岂识事体五代史】丹墀文陛之内貂羽金蝉之荣【杜牧制】置笏在陛【崔元亮拜右防骑常侍郑注诬宋申锡逮捕仓卒内外震骇元亮率谏官叩延英苦诤反复数百言文宗未谕元亮置笏在陛俯伏流涕帝感悟众亦服其不挠由此名重朝廷】劝顺纳諌诤【归登陟右防骑常侍入谢宪宗问政所先登知帝鋭而果于断劝顺纳谏诤内外传为谠言】貂却【开元已后鄙常侍此官者朝中谓之貂却出南部新书】珥貂【白居易孔戣制可使珥貂立吾左右隰朋刘向岂逺乎哉】垂珰夹乗之官【元稹裴向常侍制周文王侍从之臣无可使结袜者我知之矣左右前后无非令人予欲用为垂珰夹乗之官以代吾盘防韦之戒不亦可乎】
　　给事中【四】
　　白夕郎【汉官仪暮入对青门拜名曰夕郎】名儒　国亲【后汉胡广曰给事中掌侍从左右位次侍中或名儒或国亲】宜在左右【晋武诏燕王师劭清贞廉洁博通六籍宜在左右敦儒训可给事中】孔给事中四人正五品上【掌侍左右分判省事察洪文馆缮冩校雠之课凡百司奏抄侍中旣审则駮正违失诏敕不便者涂窜而奏还谓之涂归季终奏駮正之目凡大事覆奏小事署而颁之三司百官志三十八】给事中之职【凡制勑有不便于时者得封奏之刑狱有未合于理者駮正之天下寃滞无告者得与御史紏理之有司选补不当者与侍中裁退之不专掌侍奏讃诏令而已白居易郑覃给事中制】从当世贤士游【宗室璡好从当世贤士游赒人之急累擢给事中】数上言陈当世得失【薛元超迁给事中数上言陈当世得失帝嘉纳】太宗兼将相事【张行成迁给事中帝甞谓羣臣朕为人主兼行将相事岂是不夺公等名舜禹汤武得稷卨伊吕而四海安汉高有萧曹韩彭而天下宁兹事朕皆兼之行成上疏盛徳含光规模宏逺左右文武诚无将相材奚用大庭广众与之量校损万乗之尊与臣下争功哉帝嘉纳之】撰三教珠英【徐彦伯进给事中武后撰三教珠英取文辞士皆天下选而彦伯李峤居首】还诏【狄兼谟擢给事中左藏吏盗度支缣帛文宗以经赦诏勿治兼谟封还诏书帝问之对曰典吏犯赃不可免帝曰朕已赦其长官吏亦宜宥与其失信宁失罪人旣而曰后或事有不可勿以还诏为惮】諌作景龙观【韩思复入为给事中帝作景龙观思复谏曰祸难初除土木遽兴非忧物恤人所急不见省】批敕【李藩再迁给事中制有不便就敕尾批却之吏惊请聮他纸蕃曰聮纸是牒岂曰敕邪】封駮称职【郭承嘏进给事中俄出为华州刺史给事卢载还诏书且言承嘏数封駮称职宜在禁闼帝谓曰朕谓久次欲优其稍入耳乃复留给事中】还诏议皇甫鏄【崔祐甫子植元和中为给事中时皇甫鏄判度支建言减百官奉廪植封还诏书鏄又请天下所纳盐酒利増佑者以新凖旧一切追偿植奏言用兵久百姓凋罄徃佑逾其实今不可复收于是议者咸罪鏄鏄惧而止】时称其直【薛存庆五迁给事中与韦洪景封駮诏书时称其直】马前胪传诏防【齐映擢给事中映为人白晳长大言音鸿爽故帝令侍左右或马前胪传诏防】以士人直曹【关播再迁给事中故事诸司甲库以令史直曹刓脱为奸播悉易以士人时韪其法】请留给事左右【吕元膺擢给事中俄为同州刺史旣谢帝逮问政事所对详谙明日谓宰相曰元膺直气谠言宜在左右柰何出之李藩裴洎谢因言陛下及此乃宗社无疆之休请留给事左右】駮奏无私【卢钧迁给事中有大诏令必反覆省审駮奏无私】力于治【李憕三迁给事中力于治有任事称明簿最下无敢给】兼学士【陆坚以给事中兼学士帝待之甚厚圗形禁中亲制賛】仗内供奉【阎朝隠性滑稽属辞竒诡为武后所赏迁给事中仗内供奉后有疾令徃祷少室山乃沐浴伏身爼盘为牺请代后病还奏防后亦愈大见褒赐其资佞謟如此】琐闱【白居易窦易直制俾升琐闱以备顾问】赋诗悼痛【王维安禄山素知其才迎置洛阳廹为给事中禄山大宴疑碧池悉诏梨园诸工合乐诸工皆泣维闻悲甚赋诗悼痛贼平狱或以诗闻行在时缙位已显请削官赎维罪肃宗亦自怜之下迁太子中允】救狄仁杰【李峤迁给事中防来俊臣诬狄仁杰等狱将抵死敕峤与大理少卿张德裕侍御史刘宪复騐德裕等内知其寃不敢异峤曰知其枉不申是谓见义不为者卒与二人列其枉忤武后防出为闰州司马】议事惟允【迁给事中李华崔沔集序】又【拒贵幸怙恩之诏削大臣忤防之刑同上崔沔集序】以劳召【孟简导漑田以劳召为给事中】论事有廻天之力【张元素迁给事中贞观四年诏发卒冶洛阳宫且东幸元素上书即诏罢役赐防二百匹魏征名挭挺开元素言叹曰张公论事有廻天之力】着枢机论【徐彦伯进给事中始武后时大狱兴王公卿士以言语为酷吏所引死徙不可计彦伯着枢机论见言语门】执词头谒宰相【旧史袁高为给事中德宗复用卢杞为饶州刺史命高草诏书高执词头谒宰相曰卢杞作相三年矫诈隂贼退斥忠良若更授大郡恐失天下之望宰相不悦命舎人草之诏出执之不下乃奏论之】
　　中书舎人【五】
　　白夙夜出纳朕命唯允　廻翔青琐典掌紫泥【以紫泥封诏书】咨尔才华【掌兹纶诏】启廸厥命【润色帝谟】出纳丝纶【发挥训诰】亲奉圣防【职司王言】职在禁闱【典兹枢机】当盛明之朝【居淸切之地】徐邈文儒【谢安举为中书舎人】刘超忠慎【晋刘超出纳王命忠慎清苦】当若日之朝掌如纶之诰【王言如丝其出如纶】预顾问　多补益　出命书　告经传　掌文灋　主呈奏孔舎人六人正五品上掌侍进奏叅议表章凡诏防制勑玺书册命皆起草进画旣下则署行其禁有四一曰漏泄二曰稽缓三曰违失四曰防误制敕旣行有误则奏改之【百官志】以久次者一人为阁老判夲省杂事又一人知制诰颛进画给食于政事堂其余分署制敕【同上】开元初【以他官掌诏敕防命谓之兼知制诰】肃宗即位【又以他官知中书舎人事兵兴急于权便故去台阁决遣颛出宰相自是舎人不复折六曹之奏】会昌末【宰相李德裕建议台阁常务州县请奏复以舎人平处可否并同上】纶阁之职【白居易裴度除中书舎人制度以茂学懿文润色训诰体要典丽甚得其宜施之四方朕命惟允况中立不倚道直气平介然风规有光近侍台郎满歳班列当迁纶阁之职所宜其授】禁职【同上崔羣制端厚和敏饰以文学温温忠敬得侍臣之风自列内朝兼司诰命事烦而益宻职久而弥精宠以正名式光禁职】与三代同风【元稹沈传师授中书舎人制焕有文章务为词诰使吾禁中无漏露之患而朕语言与三代同风勤亦至矣】列上五事【高冯转中书舎人列上五事以为今天下大定而刑未措者何哉盖谋猷之臣台阁之吏不崇简易而昧经逺故执宪者以深刻为奉公当官者以侵下为益国】一人足办我事【孙处约始名道茂擢中书舎人高宗即位令杜正伦请増舎人贠帝曰处约一人足办我事止不除】今事问琳【崔琳明政事开元中与高仲舒同为中书舎人侍中宋璟亲礼之毎所访逮尝曰古事问仲舒今事问琳尚何疑】为文华婉【崔融进凤阁舎人融为文华婉当时未有軰者朝廷大笔多手敕委之其洛出寳图颂尤工】虽大诏令未甞着藁【韦承庆累迁鳯阁舎人掌天官选属文敏无晋思虽大诏令未尝着藁】兄弟自相代【韦嗣立解鳯阁舎人武后召嗣立问曰尔父甞称二子忠且孝堪事朕比兄弟称职如而父言今使卿兄弟自相代即拜鳯阁舎人本传】不能得一辞【陆余庆迁鳯阁舎人后尝命草诏殿上恐惧不能得一辞降左司郎中】颇见纳用【韩思复迁中书舎人数指言得失颇见纳用】诏令严促皆乂草定【李乂迁中书舎人韦氏之变诏令严促皆乂草定】文册大号令多主为之【李峤为凤阁舎人】居官鲠正【宋璟迁鳯阁舎人居官鲠正武后高其才】舎人思若涌泉【苏颋拜中书舎人时瓌同中书门下三品父子同在禁苑朝廷荣之宗平内难书诏填委独颋在太极后阁口所占授功状百绪轻重无所差书史白曰丐公徐之不然手腕脱矣中书令李峤曰舎人思若涌泉吾所不及】当草诏【张九龄进中书舎人会帝封防山説多引両省录事主文及所亲摄官升山超阶至五品九龄当草诏谓説曰官爵天下公噐先德望后劳旧今登封告或千载之絶典而清流隔于殊思胥吏乃滥章韨恐制出四方失望本传】屡献谠言【苏珦子晋先天中为中书舎人宗监国所制命多晋及贾曽之定屡献谠言天子嘉允】　名相甲乙【席预为中书舎人与韩休许景先徐安贞孙逖名相甲乙】解事舎人【齐澣开元初姚崇复相用为给事中中书舎人论駮及告诏皆援凖古谊朝廷大政必谘之时号解事舎人】开元后制诏者称常杨【杨炎迁中书舎人与常衮同时知制诰衮长于除书而炎善徳音自开元后制诏者称常杨】分押六曹尚书【旧制中书舎人分押六曹尚书开元初废其职杞请复之炎固以为不可杞益怒】誉重一时【常衮为中书舎人文采胆蔚长于应用誉重一时】一坐失色【武儒衡时元稹倚宦官知制诰儒衡鄙厌之会食蝇集其上儒衡挥以扇曰适从何防来遽集于此一坐皆失色】亲择良笏与【李绛迁中书舎人翌日赐金紫亲择良笏与之目曰异时膺顾托南靣当如此绛顿首】劝听览【高钺进知制诰拜中书舎人入见帝因劝躬听览以示优勤帝纳其言赐锦防】郑注以医术侍【高元裕进中书舎人郑注入翰林元裕当书命乃言注以医术侍注愧憾】最宜为诰【王仲舒穆宗立毎言仲舒之文可思最宜为诰有古风召为中书舎人既至视同列率新进少年居不乐曰岂可复治笔砚于其门哉吾久弃外周知俗利病不自愧宰相闻之除江西观察使】罢统军用麻【郑絪德宗自兴元邉置六军都统视六尚书以防功臣窦文场恃功隂讽宰相进拟如统军比絪当制奏言天子封建或用宰相以白麻书制付中书门下今以命中尉不识陛下特以宠文场邪遂着于令也帝悟更命中书作诏并罢统军用麻】凤阁王氏【王徽昆弟四人皆擢进士第至凤阁舎人者三人故号凤阁王氏】求降外官増父秩【孙逖迁中书舎人是时父嘉之且八十犹为令逖求降外官增父秩帝嘉纳拜嘉之宋州司马听致仕】为代言最【孙逖开元间苏颋齐澣等及逖典诏诰为代言最而逖尤精宻张九龄视其草欲易一字卒不能也】偪下之甚【□王昶立太祖遣防骑常侍卢损册封昶闽王遣中书舎人刘乙劳损于馆乙衣冠伟然驺僮甚盛他日损遇乙于涂布衣芒屩而已损使人诮之曰凤阁舎人何偪下之甚也乙羞愧】
　　谏议大夫【六　事具谏门】
　　白谏臣　秩惟大夫【职司谏议】朝夕论思【出入讨论】明经【汉韦元成以明经拜谏议大夫】献颂【汉王褒圣主得贤臣颂拜谏议大夫】耳目之官【献纳之地】公忠謇谔　献替【献可替否】司谏【尽忠】当休明之代【居言用之司】出谏官为郡【汉出谏官为郡守萧望之为平原太守望之雅意本朝上疏曰陛下忧人出谏官为郡甚大惠也所谓忧末而弃夲朝无诤臣则不知过国无逹士则不闻善】孔门下省左谏议大夫四人正四品下掌谏谕得失侍从賛相【百官志】中书省右谏议大夫四人【同上】谏者救其源【禇遂良迁谏议大夫兼知起居事帝甞怪舜造漆噐禹雕其徂谏者十余不止小物何必尔邪遂良曰雕琢害力农纂组伤女工奢侈之始危亾之渐也漆噐不止必金为之金又不止必玉为之故谏者救其源及其横流则无复事矣帝咨美之】真谏官【李景伯景龙中为谏议大夫中宗宴侍臣及朝集使酒酣各命为回波词或以谄言媚上或要丐谬宠至景伯独为规箴语以讽帝帝不悦中书令萧至忠曰真谏官】愿竭狂瞽【王珪太宗召为谏议大夫帝甞曰正主御邪臣不可以致治正臣事邪主亦不可以致治唯君臣同徳则海内安朕虽不德诸公数相谏正庻致天下于平珪乃进曰古者天子有诤臣七人谏不用则相继以死今陛下开圣德収采刍言臣愿竭狂瞽】论晏朝事【李渤进谏议大夫时敬宗晏朝紫宸入阁帝久不出羣臣立屏外至顿仆渤见宰相曰昨论晏朝事今益晚是谏官不能移人主意渤请出閤待罪防唤仗乃止退上疏曰今日入閤陛下不时见羣臣皆布露跛倚夫跛倚形诸外则忧思结于内忧倦旣积灾衅必生】论诤坚苦【张仲方李程辅政引为谏议大夫帝时诏王播造竞渡舟三十艘度用半岁运费仲方见延英论诤坚苦帝为减三之二】数上章言得失【韩洄拜谏议大夫与补阙李翰数上章言得失】论郑注【郭承嘏为谏议大夫言政事得失文宗以注为太仆卿承嘏极论其非注颇惧本传】权近侧目【高适擢谏议大夫负气敢言权近侧目】条上四事【孔戣条上四事一多冗官二吏不奉法三百姓田不尽垦四山泽防酤为州县宪宗异其言史】谏穆宗【崔郾穆宗荒于游畋内酣荡昕曙不能朝郾进曰十一圣之功德四海之大万国之众其治其乱系于陛下自山以东百城地千里昨日得之今日失之西望戎垒距宗庙十舎百姓憔悴蓄积无有愿陛下亲政事以幸天下帝动容慰谢】救宋申锡【王质宋申锡之得罪质与谏官伏閤文宗开延英召见泣涕陈谏帝稍悟申锡得不死】争神防仗卫殿门【冯定迁谏议大夫是嵗训注败多诛公卿中外危惴及改元天子御前殿仇士良请以神防仗卫殿门定力争罢之又请许左右史从宰相至延英记所言执政不悦】羣情洒然称允【费直言穆宗召为谏议大夫羣情洒然称允】词摧党魁【后以谏议大夫在太和末词摧党魁杜牧行高元裕制】数共工之罪不蔽尧聦辩垣平之诈益彰汉德【一品集授元诲谏议大夫制】鲁公藏罟【莫如寘革于左右汉后辑槛孰若列云于公卿同上】登于文陛【是用命尔登于文陛】分左右而备箴谏【予欲左右前后皆得正人朝夕交戒警予之阙分左右而备箴谏思见大德骨鲠正直耆艾议论通古今喟然动上心所以增其秩而厚其禄也郑朗大夫制】大臣之任【谏议大夫大臣之任故其秩峻其任重则君敬其言而用其道况謇谔之地宜有老成之人秩不优崇则难用耆德其谏议大夫望依隋氏旧制升为从四品分为左右以备两省四品之阙后与丞郎出入迭用以重其噐賛皇一品制集】兴草茅处谏诤官【阳城拜右谏议大夫旣兴草茅处谏诤官士以为且死职天下益惮之及命他谏官论事苛细纷纷帝厌苦而城寖闻得失且熟犹未肻言韩愈作争臣论讥切之余见酣醉门】李景俭【为谏议大夫性矜诞醉至中书】真谏议【萧钧累迁谏议左武侯属卢文藻跳堞盗库财高宗以职主干当自盗罪死钧曰囚罪诚死然恐天下闻谓陛下重货轻法任喜怒杀人帝曰眞谏议也诏原死】下能尽规【郑覃累谏议大夫穆宗不恤国事数荒昵吐蕃方彊覃与郾防廷对帝不怿顾宰相萧俛曰是皆何人俛曰谏官也帝意解乃曰朕之阙下能尽规忠也因诏覃曰閤中殊不欵欵后有为我言者当见卿延英时閤中奏久废至是士相庆】
　　起居【七　修史附】
　　白左史右史【起居郎一曰左史起居舎人一曰右史】记言记事【晋起居注古者天子诸矦二史左史记言右史记事】书灋不隐【董狐古之良史】执简【南史氏执简以徃】立司过之史【礼】必书【君举必书】动则左史书之言则右史书之【礼】掌邦国四方之事逹四方之志【周内史官】掌三皇五帝之书有善则记之为惇史　史载笔士载言【礼】春秋之防谨而月之【谨而日之谷梁传】国史明乎得失之迹【诗序】絶书　掌防史记【汉书司马喜生谈为太史公谈生选为太史令掌防史注云防谓缀集之】为一代之典【王允将杀蔡邕马日防曰伯喈旷世逸才多识汉事当续成后史为一代之典允曰武帝不杀司马迁使作谤书流于后世今不可使佞臣执笔在防主左右无益圣德吾党复讪议】记注【周室旣衰官失其守上之人不能使春秋昭明赴告防书诸所记注多违旧章春秋序】广记备言【左氏序曰身为国史躬览载籍必广记而备言之】阙文【孔子曰吾犹及史之阙文也有马者借人乗之今亾矣夫伤今无其人】勿籍【王谓巩朔曰非礼也勿籍王书】详略　笔削　撰史求货【晋陈夀字承祚作三国志丁仪丁廙有盛名于魏寿甞谓其子曰与我千石米当为尊公作佳传丁不与遂不为作传】孔起居郎二人从六品上掌录天子起居法度天子御正殿则居左舎人居右有命俯陛以听退而书之季冬以授史官【百官志】贞观初起居郎一人执笔记录于前史官随之其后复置起居舎人分侍左右秉笔随宰相入殿若仗在紫宸内閤则夹香案分立殿下直第二螭首和墨濡笔皆即坳处时号螭头【同上】起居舎人本记言之职唯编诏书不及他事开元初复诏修史官非供奉者皆随仗而入位于起居舎人之次太和九年诏入閤曰起居郎舎人具纸笔立螭头下复贞观故事【同上】贞观三年置起居废舎人龙朔二年曰左史授元年亦如之【同上】帝索起居注【魏謩为起居舎人帝索起居注謩奏古置左右史书得失以存鉴戒所为善无畏不书不善天下之人亦有以记之帝曰不然我旣甞观之謩曰向者取观史氏为失职陛下一见则后来所书必有讳屈善恶不实不可以为史且后代何信哉】奏东封记【韦述张説旣领集贤院荐述为直学士迁起居舎人从封太山奏东封记有诏褒美】独直两省【权德舆迁起居舎人兼知制诰进中书舎人德舆独直两省数旬一还舎乃上言左右掖垣承天子诰命奉行详覆各有攸司旧制分曹十贠以相防检大抵事有所壅则吏得为非四方闻者或以朝廷为乏士要重之司不宜久废帝曰非不知卿之劳但择似卿者未得其人尔】入仗内射禽【吕向以起居舎人从帝东廵帝引颉利发及蕃夷酋长入仗内赐弓矢射禽向上言鸱枭不鸣未为瑞鸟豺虎虽伏弗曰仁兽况突厥安忍残贼莫顾君父陛下震以武义来以文德故势不得不廷使飞镞于前同获兽之乐或荆卿诡动何罗窃发逼严跸冐清尘縦醢单于汚穹庐何以塞责帝顺纳】赐羣臣十日一燕【孙逖为起居舎人赐羣臣十日一燕宰相萧嵩会百官赋天成泽维南有山阳之华三月英英有兰和风嘉木等诗八篇继雅颂体使逖序所以然】操笔赤墀下【李譲夷累迁谏议大夫开成初起居舎人李褒免文宗谓李石曰禇遂良以谏议大夫兼起居今諌议谁欤可言其人石以冯定孙简萧淑李譲夷对帝曰譲夷可也李固言请用崔球张次宗郑覃曰球故与李宗闵善且记注操笔在赤墀下所书为后世法不可用党人乃决用譲夷】咨质所宜【周墀迁起居舎人帝御紫宸与宰相语事已或召左右史咨质所宜墀防为天子钦瞩】贞观初以给事中諌议大夫兼知起居注或知起居事【百官志】长夀中宰相姚璹建议仗下后宰相一人录军国政要为时政纪月送史舘然率推美让善事非其实未几亦罢而起居郎犹因制敕稍稍笔削以广国史之阙【同上】良史君举必书【于休烈迁太常少卿兼修国史帝甞谓曰良史君举必书朕有过失顾卿何如对曰禹汤罪已其兴也勃焉有德之君不规过】大盗后史籍燔缺【于休烈于时经大盗后史籍燔缺休烈奏国史开元实录等书二千八百余篇藏兴庆宫兵兴焚荡皆尽请下御史覈史馆所由求府县有得者许上送官一书进官一资一篇绢十疋凡数月止获一二篇唯韦述以其家藏国史百三十篇上献中兴文物未全休烈献五代讨论著旧章天子嘉之】王羲之故帖天下争献【禇遂良迁起居博渉文史工楷太宗甞叹曰虞世南死无与论书者魏征白见遂良帝令侍书帝方博访王羲之故帖天下争献然莫能质真伪遂良论所出无舛冐者】善恶记【禇遂良迁谏议大夫兼知起居事帝曰卿记起居大抵人君得观之否对曰今之起居古左右史也善恶必记戒人主不为非法未闻天子自观史也帝曰朕有不善卿必记邪对曰守道不如守官臣职载笔君举必书刘洎曰使遂良不记天下之人亦记之矣帝曰朕行有三一监前代成败以为元二进善人共成政道三逺羣小不受谗言朕能守而勿失亦欲史氏不能书吾恶也】职左史【杜正伦帝甞曰朕坐朝不敢多言必待有利于民乃出诸口正伦曰臣职左史陛下一言之失非止损百姓笔之书千载累德帝悦】史官权重宰相【朱敬则迁正諌大夫兼修国史乃请高史官选以求名才侍中韦安石甞阅其藁史叹曰董狐何以加之世人不知史官权重宰相宰相但能制生死古之圣君贤臣所以畏惧者也】国史记人君之善恶【李元纮初左庶子呉兢为史官譔唐书及春秋未成以防解后上书请毕其功诏许就集贤院成书张説致仕诏在家修史元纮因言国史记人君之善恶王政损益褒贬所系前圣尤重今国大典分防不一且太宗别置史舘禁中所以秘严之也请勒説以书就馆叅会撰录诏可】言五不可【刘子元时宰相皆领监修子元病长官多意尚不一乃奏记求罢去因为萧至忠言五不可曰今人自为荀袁家自为政骏毎记事载一言阁笔相视含毫不断头白可期汗青无日一不可今史臣惟自询采二史不注起居百家不通行状二不可今作者如林傥示褒贬曽未絶口而朝野咸知孙盛取嫉权门王劭见雠贵族常人之情不能无畏三不可今史官注记类禀监修或湏直辞或当隐恶十羊九牧其令难行四不可令监者不肯指授修者又不遵奉务相推避以延岁月五不可】着史通【始子元修武后实录有所改正而武三思等不听自以为见用于时而志不遂乃着史通内外四十九篇讥评今古徐坚读之叹曰为史者宜置此坐右也】史有三长【刘子元领国史且三十年官虽徙职如旧郑惟忠甞问自古文士多史才少何邪对曰史有三长才学识世罕兼之故史者少夫有学无才犹愚贾操金不能殖货有才无学犹巧匠无楩柟斧斤弗能成室善恶必书使骄君贼臣知惧此为无可加者时以为笃论】诏就集贤【呉兢始兢在长安景龙间任史事时武三思张易之监领阿贵朋佞酿泽浮辞事多不实兢不得志私撰唐书唐春秋未就至是丐砚笔楮兾得成书诏兢集贤院论次时张説罢相在家修史大臣奏国史不容在外诏兢等赴馆撰录进封长垣县男久之坐书事不当贬荆州司马以史草自随】今董狐【兢叙事简核号良史晚节稍踈譔时人病其太简初与刘子元撰定武后实录叙张昌宗引张説诬证魏元忠事颇言说已然可赖守璟等激励苦切故转祸为忠不然皇嗣且殆后说为相读之心不喜知兢所为即从容谬谓曰刘生书魏齐公事不少假借柰何兢曰子元已亡不可受诬地下兢实书之其草故在闻者叹其直说屡以情蕲改辞曰徇公之情何名实录卒不改世为今董狐云】谯周陈夀之流【韦述先是诏修六典徐坚立意岁余叹曰吾更修七书而六典歴年未有所适及萧嵩引述撰定述始摹周六官领其属事归于职规制遂定初令狐德棻呉兢等譔武徳以来国史皆不能成述因二家叅以后事遂分纪传又为例篇嵩欲蚤就复奏起居舎人贾登著作佐李锐助述防绩逮成文约事详萧頴士以为谯周陈夀之流】宰相咨访【蒋乂在朝廷久居史职二十年毎有大政事议论宰相未能决必咨访之】分年譔次【蒋偕初栁芳作唐厯大厯以后阙而不录宣宗诏崔从韦澳李荀张彦逺及偕等分年譔次尽元和以续云】三世踵修国史【蒋偕三世踵修国史世称良笔咸云蒋氏日厯天下多藏焉】仿编年灋为唐厯【柳芳始谪时高力士亦贬巫州因从力士质开元天寳及禁中事具识本末时国史已送官不可追刋乃推衍义类仿编年灋为唐厯四十篇颇有异闻然不立褒贬义例为诸儒讥讪】世史官【冕且世史官父子并居集贤院】唐兴史官秉笔众矣【唐兴史官秉笔众矣虽论著之人随世防舛残余本末颠倒故圣主贤臣叛人佞子善恶汩汩有所未尽可为永忾者矣】旧史之文猥酿不纲【浅则入俚简则及漏宁当时儒者有所讳而不得骋邪或因浅仍俗不足于文也亦有恃于后取当而行逺邪何知几以来工诃古人而拙于用已欤已上賛】史册褒劝所在【路隋监修国史初韩愈撰顺宗实录书禁中事为切有宦官不喜訾其非实帝诏隋刋正隋建言卫尉卿周居巢等皆上言改修非是夫史册者褒劝所在匹夫善恶尚不可诬况人君乎议者至引隽不疑第五伦为比以蔽聦明臣宗闵臣僧孺谓史官李汉蒋系皆愈之壻不可叅撰俾臣得下笔臣谓不然且愈所书已非自出元和以来相循逮今虽汉等以嫌无害公谊请条示甚谬误者付史官刋定有诏擿贞元永贞间数事为失实余不复改汉等亦不罢列传六十七】指事载功【李翺元和初为国子博士史馆修譔常谓史官纪事不得实乃建言大抵人之行非大善大恶暴于世者皆访于人人不周知故取行状諡牒然其为状者皆故吏门生茍言虗美溺于文而其理臣请指事载功则贤不肖易见如言魏征但记其諌争语足以为直言段秀实但记倒用司农印追逆兵笏击朱泚足以为忠烈不者勑考功太常史馆勿受如此可以传信后世矣诏可】人君不改史【周墀迁中书侍郎建言故宰相德裕重定元和实录窜寄他事以广父功凡人君尚不改史取必信也遂削新书】请宰相人自为记【裴休进同中书门下平章事即奏言宰相论政上前知印者次为时政记所论非一详已辞略他议事有所缺史氏莫得详请宰相人自为记合付史官诏可】请命近臣录禁中事付史馆【王峻太祖以峻监修国史意其所书不实取日厯读之史官以禁中事非外所知惧以漏落得罪峻李彀监修因请命近臣录禁中事付史馆乃命枢宻直学士就枢宻院录送史馆自此始五代史】文端武淑【迁起居舎人崔沔集序】论时政记【长夀二年宰臣姚璹以为自今后所论军国政要宰臣一人譔录臣等商量向后毎坐日圣言如有虑及生灵事闗兴替可昭示百代贻谋后孙者及宰臣献替谋猷有益风敎并请依国朝故事知印宰相撰录连署名印至岁末送史官賛皇一品制集状】修史体例【近见实录多载宻防言不彰于朝听事不顕于当时得自其家未足为信向后所载羣臣奏议其可否得失湏朝廷共知者方可纪述宻疏并请不载如此则书必可法人皆首公爱憎之志不行褒贬之言必信同上】从宰相至延英【冯定请许左右史从宰相至延英记所言执政不悦】省内【旧制起居院在中书省内】记事之官【一时清选白居易萧俛起居舎人制】
　　补阙【八】
　　孔左补阙六人从七品掌供奉讽諌大事廷议小则上封事【百官志】右补阙六人【同上】参禆阙失【魏謩为右补阙先是帝曰太宗得证叅禆阙失朕仐得謩又能极谏朕不敢仰希正观庻几处无过之地敎坊有工善为新声者诏授扬州司马议者谓郎官刺史迭处不可授贱工帝意右之宰相谕諌官勿复言謩独固諌不可工降润州司马】有才鉴【张九龄俄迁左补阙九龄有才鉴吏部试防卒与举者常与右拾遗赵冬曦考次号称详平改司勲贠外郎】泣涕诤申锡【蒋系转右补阙宋申锡被诬文宗怒甚系与左常侍崔元亮泣涕苦诤申锡得不死】中外推其靖宻【韦处厚擢左补阙礼部尚书李绛请间言古帝王以纳谏为圣拒谏为昏今不闻进规纳忠何以知天下事帝曰韦处厚路隋数上疏其言忠切顾卿未知尔由是中外推其靖宻】方士擅乗驿马【高元裕以右补阙召道商州会方士赵防真擅乗驿马元裕诋曰天子置驿尔敢疾驱邪命左右夺之还以闻】人皆危之【敬宗视朝不时稍稍决事禁中宦竪恣放大臣不得进见元裕谏曰今西头势乃重南衙枢宻之权过宰相帝颇悟而不能有所检制人皆危之俄换侍御史内供奉士始相贺】有将帅器【樊泽擢左补阙泽有武力善兵法议者谓有将帅器甞召对延英德宗叹其论兵与我意合】諌近城为陵【姚南仲累右补阙独孤皇后崩代宗悼痛诏近城为陵以朝夕临望南仲上疏曰臣闻人臣宅于家国长安乃祖宗所宅其可建陵其侧乎且王者必据高明烛幽隐先皇所以因龙首而建望春也今起陵目前心一感伤累日不能平】辨钟山圹中铭【郑钦説歴右补阙通厯术初梁大常任昉大同四年七月于钟山圹中得铭曰言土言水甸服黄钟启灵址瘗在三上庚堕遇七中已六千三百浃辰交二九重三四百圯当时莫能辨者昉五世孙升之隐居啇洛冩以授钦説钦説出使得之于长乐驿至数水三十里而悟曰卜宅者搜葬之嵗月而先识墓圯日辰】辨宋申锡【韦温迁右补阙宰相宋申锡被诬罪不测温倡曰丞相操履有初不宜反乃奸人陷之吾等岂避雷霆使上蒙悔咎邪率同舎伏阁切争由是益知名】諌上尊号【韦温羣臣请上尊号温諌曰今河南水江淮旱歉京师雪积五尺老稚颠仆此非崇餙虗名时帝顺纳乃谢羣臣】直躬正辞【擢左补阙崔沔】请讨懐光【裴佶帝幸梁奔见行在授补阙李懐光以河中叛佶建议请讨帝深噐之】挺议鲠固【独孤郁进右补阙吐突承璀讨王承宗郁执不可挺议鲠固号称职】孜孜献纳【独孤郁李正辞严休复自拾遗转补阙及叅谢之际裴垍廷语之曰独孤与李二补阙孜孜献纳令之迁转可谓酬劳无愧矣严补阙官业或异于斯进拟不无疑缓休复悚恧而退旧史】弥缝其不至【元稹杨汝士授右补阙勑朕闻衮职有阙仲山甫补之盖所以节宣天子之嗜欲而弥缝其不至也我国家设司陈署以神明其耳目凡在兹选实难其人】司聦之荣【同上】
　　拾遗【九】
　　孔左拾遗六人掌供奉讽諌右拾遗六人【百官志】多所救补【宗室汉敬宗侈宫室舶贾献沉香亭材帝受之汉谏曰以沉香为亭何异瑶台琼室乎是时王政谬僻汉言切多所救补】諌取宗室女内后宫【魏謩为右拾遗李孝本诛死其二女没入宫謩上言陛下即位不悦声色于今十年未始采择数月以来稍意声伎教坊阅选百十未已荘宅收市亹亹有闻今又取孝本女内之后宫宗姓不育宠幸为累伤治道之本速陈讥之嫌帝即出孝本女】上书讥切【王求礼武后时为左拾遗右方营明堂雕饰以为鉄鸑金龙丹艧珠玉乃商琼台夏瑶室之比非古所谓茅茨采椽者自轩辕以来服牛乗马今辇以人负则人代畜上书讥切不报】谨视盗贼【陆希声为右拾遗时俭腐秉权岁数歉梁宋尤甚希声见州县刓弊上言当谨视盗贼明年王仙芝反株蔓数十州遂不能制】赐中上考【韩朝宗初歴左拾遗睿宗诏作乞寒胡戏谏曰道路籍籍咸言皇太子防服观之且匈奴在邸刺客卒发大忧不测白龙鱼服深可畏也况天象变见疫疠相仍厌兵助隂是谓无益帝称善与赐中上考】建言免江淮两赋【白居易召入翰林为学士迁左拾遗四年天子以旱甚下诏有所蠲贷振除灾沴居易见诏节未详即建言乞尽免江淮两赋以救流瘠且多出官人宪宗颇采纳】又【白居易岁满当迁听自择官】有专对材【吕温擢为左拾遗犬戎谓和上问能使絶域者君以竒表有专对材膺选】遣公【李勃以右拾遗召不拜洛阳令韩愈遗书曰有诏河南敦喻遣公朝廷士引颈东望若景星凤鸟始见争先覩之为快渤心善其言始出家东都】諌作兴防宫【卢藏用授左拾遗武后作兴防宫于万安山上疏谏曰陛下离宫别观固多矣又穷人力以事土木恐议者以陛下为不爱人而奉己也】诚意忠到【严挺之姚崇引为右拾遗睿宗好音律毎听忘倦先天二年正月望夜胡人婆陀请燃百千灯因弛门禁又追赐元年酺帝御延喜安福门縦观昼夜不息阅月不止挺之上疏陈五不可诚意忠到帝纳焉】召见延英乃命【蒋乂擢右拾遗史馆修撰德宗重其职先召见延英乃命之】自常侍諌议补阙拾遗四十贠【沈旣济召拜左拾遗建中二年诏中书门下两省分置待诏官三十以见官故官若同正试摄九品以上者视品给俸旣济谏曰今日之治患在官烦不患寡患不问不患无人自常侍諌议补阙拾遗四十贠日止两人待对缺贠二十一贠未补若谓见官不足与议则当更选其人若广聦明以收淹滞先补其阙何事官外置官】愿窜吾名雷霆之下【归登为右拾遗裴元龄得幸德宗欲遂以相右补阙熊执易疏论之以示登登动容曰愿窜吾名雷霆之下君难独处故同列有所谏正取聮书无所回讳】声振一时【栢耆王承宗以常山叛朝廷厌兵耆杖防诣准西行营谒裵度且言愿得天子一节驰入镇可掉舌下之度为言乃以左拾遗徃旣至以大谊动承宗至泣下乃请献二州以二子入质真擢左拾遗由是声振一时】上疏陈政【独孤及以左拾遗召旣至上疏陈政曰陛下屡发德音使左右侍臣得直言极諌然顷者陛下惟容其直而不录其言所上封皆寖不报有容下之名无听諌之实遂使諌者稍稍自钳口饱食相招为禄仕此忠鲠之人所以窃叹而臣亦耻之帝不听】言无回忌【王徽召授右拾遗书二十余上言无回忌公议浩然归重】规讽校猎【吕向擢左拾遗天子数校猎渭州向献诗规讽】张说命其子拜孙逖【逖防有文举手笔俊防哲人竒士隐沦屠钓及文藻宏丽等科又举贤良擢左拾遗张説命子均垍徃拜之李邕负才自陈州入许褒其文示逖】立阶下大言【李邕召拜左拾遗御史中丞宋璟劾张昌宗等反状武后不应邕立阶下大言曰璟所陈社稷大计陛下当听后色解即可璟奏邕出或责曰子位卑一忤防祸不测邕曰不如是名亦不传】始自草茅【窦羣德宗擢为左拾遗时张荐持节使吐蕃乃荐羣侍御史为判官入见帝曰陛下即位二十年始自草茅擢臣为拾遗何其难也以二十年难进之臣为和蕃判官一何易帝壮其言不遣】諌晏朝【刘栖楚擢右拾遗敬宗立视朝常晏数游畋失德栖楚諌曰陛下以少主践祚未防恶德流布恐福祚之不长也臣以諌为官使陛下负天下讥请碎首以谢遂额叩龙墀血被靣李逢吉传诏无叩头待诏防栖楚捧首立帝动容扬袂使去栖楚曰不听臣言臣请死于此有诏慰谕乃出】居职不乐【陈子昻擢右拾遗多病居职不乐】諌除授不由中书【薛廷老寳厯初为右拾遗与舒元褒李汉入閤奏事曰臣伏见近日除拜徃徃不由中书进拟伏恐纲纪渐壊奸邪恣行敬宗厉声曰更諌何事元褒曰近日宫中修造太多上色变曰何处修造元褒不能对廷老曰臣等职是谏官凡有所闻即合论奏旧史】栁箧子【栁璨擢左拾遗公卿记为牋奏时誉日洽以其博奥目为栁箧子旧史】斗量【天授三年人无贤愚咸加擢用着于廷诵曰补阙连车载拾遗平斗量把持侍御史腕脱校书郎】极言无隐【元稹制左拾遗韦瓘尝旅进廷争极言无隐】陈杜【诗人屯蹇如陈子昻杜甫各授一拾遗而屯剥至死白居易与元稹书】




　　白孔六帖卷七十三
<子部,类书类,白孔六帖>
　　钦定四库全书
　　白孔六帖卷七十四　　唐　白居易　原本
　　宋　孔　传　续撰
　　集贤学士【一】　　　御史大夫【二】
　　御史中丞【三】　　　侍御【四】
　　殿中侍御【五】　　　监察御史【六】
　　秘书监【七】　　　　著作【八】
　　校书郎【九】　　　　九卿【十】
　　太常卿【十一】　　　太常博士【十二】
　　光禄卿【十三】　　　卫尉卿【十四】
　　宗正卿【十五】　　　太仆卿【十六】
　　集贤学士【一】
　　孔集贤殿书院学士【掌刋缉经籍凡图书遗逸贤才隐滞则承旨以求之谋虑可施于时著述可行于世者考其学术以闻凡承旨撰集文章校理经籍月终则进课于内嵗终则考课于外唐志】开元五年【乾元殿冩四部书置乾元院】六年【乾元院更号丽正脩书院置使改脩书官爲丽正殿学士】十三年【改丽正脩书院爲集贤殿书院五品以上爲学士六品以下爲直学士宰相一人为学士知院事至徳二年置大学士贞元四年罢大学士】元和四年【集贤御书院学士直学士皆用五品如开元故事】置酒集仙殿【张说进中书令诏说与礼官学士置酒集仙殿曰朕今与贤者乐于此当遂爲集贤殿乃下制改丽正书院爲集贤殿书院而授说院学士知院事】授说大学士【帝欲授说大学士辞曰学士本无大称中宗崇宠大臣乃有之臣不敢以爲称后宴集贤院故事官重者先饮说曰吾闻儒以道相髙不以官阀爲先后于是引觞同饮时伏其有体】赐渤海诏【张九龄始说知集贤院荐九龄可备顾问及说卒天子思其言召爲秘书少监集贤院学士知院事防赐渤海诏而书命无足爲者乃召九龄爲之被诏輙成迁工部侍郎知制诰】该综羣籍【蒋乂父蒋明擢集贤殿学士呉兢位史官乂防从外家学得其书博览彊记逮冠该综羣籍有史才司徒杨绾尤称之蒋明在集贤值兵兴图籍殽舛白宰相请引乂入院助力整比宰相张镒亦竒之署集贤小职乂料次逾年各以部分得善书四万卷】补凌烟旧賛【蒋乂帝甞登凌烟阁视左壁頺剥题文漫缺才数字命録以问宰相无能知者遽召乂至答曰此圣厯中侍臣图賛帝前口以诵补不失一字帝叹曰虽虞世南黙写列女传不过是】诏问神策军本末【防诏问神策军本末中书讨求不获时集贤学士甚众悉亡以对乃访乂乂条据甚详宰相髙郢郑珣瑜叹曰集贤有人哉明日诏兼判集贤院事】蒋乂父子【爲学士儒者荣之】辞大学士【李泌俄加集贤殿崇文馆大学士泌建言学士加大始中宗时及张说爲之固辞乃以学士知院事至崔贠复爲大学士亦引泌爲让而止】以宰相兼学士【四年八月月蚀东壁泌曰东壁图书府大臣当有忧者吾以宰相兼学士当之昔燕国公张説由是以亡又可免乎明年果卒】采天下遗书以益阙文【禇无量初内府旧书自髙宗时藏宫中甲乙丛倒无量建请缮録补第以广秘籍天子诏扵东都乾元殿东厢部彚整比无量爲之使因表卢僎陆去泰王择从徐楚璧分部讐定卫尉设次光禄给食又诏秘书省司经局昭文崇文二馆更相捡讐采天下遗书以益阙文不数年四库完治帝诏羣臣观书赐无量等帛】帝西还【徙书丽正殿更以脩书学士爲丽正殿有学士同上】中宗【景龙二年始于脩文馆置大学士四贠学士八员直学士十二贠象四时八节十二月于是李峤等爲大学士李适等爲学士薛稷等爲直学士李适传】宴私未甞不预【上官仪召授洪文馆学士迁秘书郎太宗每属文遣仪视藁草宴私未尝不预本传】省中盘石【薛元超洪文馆学士省中有盘石道衡爲侍郎时尝据以草制元超毎见輙然流涕】并直昭文馆【刘祎之与孟利贞髙智周郭正一俱以文辞称号刘孟髙郭并直昭文馆俄迁右史洪文馆直学士】文章固耐久【武平一以字行兼脩文馆学士初崔日用自言明左氏春秋诸侯官族它日学士大集日用折平一曰君文章固耐久若言经则败绩矣】论诗工否【郑覃迁洪文馆大学士帝坐延英论诗工否覃曰孔子所删三百篇是已其非雅正者乌足爲天子道哉夫风大小雅皆下刺上之变非上化下爲之故王者采诗以考风俗得失若陈后主隋炀帝特能诗之章解而不知王术故卒归扵乱章什諓諓愿陛下不取也】手未甞废卷【马懐素兼昭文馆学士笃学手未尝废卷谦恭谨畏推爲长者】爲弄辞恱帝【沈佺期拜起居郎兼脩文馆直学士既侍宴帝诏学士等舞回波佺期爲弄辞悦帝还赐牙绯】怀先王之道经纬之文【贺知章开元中迁礼部侍郎兼集贤院学士一日中谢宰相源乾曜语说曰贺公两命之荣足爲光宠然学士侍郎孰爲美说曰侍郎衣冠之选然要爲具贠吏学士怀先王之道经纬之文此其爲间也元宗自爲賛赐之】俾从丹地之迁伫继缁衣之美【一品集郑裔绰直洪文馆制】当代所推【旧史李揆集贤殿崇文馆大学士肃宗尝谓揆曰卿门地人物文章皆当代所推时人称三絶】冩列女传于屏风【唐史虞世南授洪文舘学士帝尝命冩列女传扵屏风见书门】上官诗体【唐史上官仪太宗时授洪文馆直学士工诗人多效之谓爲上官体见诗门】晚节学愈苦【萧徳言兼洪文馆学士徳言晚节学愈苦见勤学门】
　　御史大夫【二】
　　白秦官也应劭云御史之率故曰大夫周官宗伯之属有御史掌賛书【御侍也战国以爲纠察之官并典吏官秦赵防渑池各顾大夫书其事秦有御史置大夫置领也】亚相　宪台　霜台　栢台　乌台【乌府】职司邦宪【紏辖朝纲】恪居司宪【慎守国章】弄印　无以易尧【史记赵尧爲周昌侍御史人谓曰君之赵尧竒才必代君爲大夫昌曰尧刀笔之吏何至此哉后昌为赵王相既行上持御史大夫印弄之视尧曰无以易尧者遂拜之】谏【汉薛广徳爲御史大夫直言极谏上欲御楼船广徳谏请从桥上】明灋【杜延年明灋律拜御史大夫居父官不敢当旧位】居父官【见上】赐金【薛广徳爲御史大夫乞归上赐黄金六十斤安车驷马】立灋受辜【晁错爲大夫请诸侯有过者削其地七国反遂诛之】无文贬秩【卜式爲大夫无文贬爲庶子】冠鸳鹭之序【奋鹰隼之威】乌集【朱搏字子元爲御史大夫府中列栢树常有野乌数十栖其上朝兴暮集因名乌台谓之朝夕鸟】朝夕鸟【见上】不灋【丞相司直繁延夀奏御史大夫萧望之知御史有令不得擅使吏守之杜陵防亲家事小吏冠灋冠爲妻先引又使买卖私所附益凡十万三千】孔御史大夫一人正三品掌以刑灋典章纠正百官之罪恶【百官志】凡寃而无告者三司诘之【三司谓御史大夫中书门下也大事奏裁小事専逹凡有弹劾御史以白大夫大事以方幅小事署名而已有制覆囚则与刑部尚书平阅行幸乘辂车爲导朝防则率其属正百官之班序同上】龙朔二年改御史台曰宪台大夫曰大司宪武后文明元年改御史台曰肃政台光宅元年分左右台左台知百司监军旅右台察州县省风俗寻命左台兼察州县【同上】诸司文案稽期请以御史检促【杜淹爲御史大夫建言诸司文案稽期请以御史检促太宗以问仆射封伦伦曰设官各以其事治御史劾不法而索案求疵是太苛且侵官淹黙然】劾奏易之等罪【御史大夫魏元忠尝劾奏易之等罪易之诉扵后反诬元忠与司礼丞髙戬约曰天子老当挟太子爲耐久朋后问孰爲证易之曰凤阁舎人张说翌日庭辩皆不讐然元忠説犹皆被逐】髙宗美其槩【髙智周爲大夫与裴炎同治章懐太子狱无所同异固表去位髙宗美其槩】以情自解【刘仁轨尝爲御史袁异式所劾慢辱之胁使引决及拜大司宪异式尚在台不自安因醉以情自解仁轨持觞曰所不与公者有如此觞后既执政荐爲司冦大夫】朝奏暮黜可矣【薛登景云中爲御史大夫僧慧范恃太平公主势夺民邸肆官不能直登将治之或劝以自安答曰宪府直枉朝奏暮黜可矣遂劾奏反爲主所诬出祁州刺史】耳目官固当特立【韦思谦进御史大夫性謇谔顔色庄重不可犯见王公未尝屈礼或以爲讥答曰耳目官固当特立雕鹗鹰鹯岂众禽之偶】故事大夫与御史钧礼【思谦复爲右肃政大夫故事大夫与御史钓礼思谦独不答或以爲疑思谦曰班列固有差奈何尚姑息邪】不喜爲绳察【韩思复迁御史大夫性恬澹不喜爲绳察】慨然论元载奸【崔涣迁御史大夫元载辅政与中官董秀盘结固宠涣疾之因进见慨然论元载奸代宗曰载虽非重谨然恊和中外无间然能臣也对曰和之爲贵由礼节也不节之以礼焉得和今干戈甫定品物思乂载爲宰相宜明制度易海内耳目而怙权植党毁法爲通鬻温爲恕附下茍容乃幽国卑生术臣所未谕帝黙然】处大体不急细事【崔纵爲御史大夫处大体不急细事狱讼付成僚属而已】諌营大像【苏珦进肃政台御史大夫后营大像白司马坂縻用亿计珦上防切諌见纳】天下以其有素望每大夫缺冀朝隐得之【李朝隐爲御史大夫天下以其取有素望每大夫缺冀朝隐得之及居职不争引大体惟先细务由是名少衰】台吏侧目威名赫然【崔隐甫进拜御史大夫初台无狱凡有囚则系大理贞观时李干祐爲大夫始置狱由是中丞侍御史皆得繋人隐甫执故事废掘诸狱其后患囚往来或漏泄御繋之厨院云台中自监察御史而下旧皆得颛事无所承谘隐甫始一切令归禀乃得行有忤意輙劾正多贬绌者台吏侧目威名赫然】天下以爲称职【崔隐甫帝尝谓曰卿为大夫天下以爲称职并本传】兄弟同时爲御史大夫【李岘兄峘从上皇岘翊戴肃宗以同时爲御史大夫俱判台事又合制封公】摄御史大夫【房琯贺兰进明自河南至诏摄御史大夫岭南节度使既入谢帝曰朕语琯除正大夫何为摄邪进明啣之因曰陛下知晋乱乎惟以尚虚名任王衍爲宰相纂组浮华不事天下事故至扵败方唐中兴当用实才而绾性防阔大言无当非宰相器本传】制麻自中授【李栖筠元载当国恣横代宗不能堪隂引刚鲠大臣自助欲収纲权以黜载择可爲大夫者拜栖筠为大夫始栖筠见帝敷奏明辩不阿附帝心善之故制麻自中以授朝廷莫知也中外竦眙栖筠素方挺无所屈】劾元载厚【李栖筠华原尉矦莫陈怤以优补长安尉当参台栖筠物色其劳怤色动不能对乃自言爲徐浩杜济薛邕所引非真优也始浩罢岭南节度使以瓌货数十万饷载而济方爲京兆邕吏部侍郎三人皆载所厚栖筠并劾之】宴曲江独不往【故事赐百官晏曲江教坊倡顐杂侍栖筠以任国风宪独不往台遂以爲法】推爲盛门【李叔明始叔明与仲通俱尹京兆及兼秩御史中丞并节制劒南又与子升俱兼大夫蜀人推爲盛门】大夫自贞元后难其人【李元素元和初召爲御史大夫自贞元后难其人不补而元素以夙望召拜中外企聴风采既而一不建爲容容持禄见属吏輙先拜人人失望】谏防畋【李绛迁御史大夫穆宗数防畋绛率其属叩延英切谏不纳】绳治如平日【顔真卿迁御史大夫方朝廷草昧不暇给而真卿绳治如平日侍郎崔漪谏议李何忌皆被劾斥降广平王揔兵二十万平长安辞日当阙不敢乘趋出梐乃乘王府都虞候管崇嗣先王而骑真卿劾之帝还奏慰答曰朕子毎出谆谆教戒故不敢失崇嗣老而躄卿姑容之百官肃然】所居守灋度【薛苹加御史大夫所居守灋度务在安人治身觳薄所衣緑袍更十年至绯衣乃易传八十九】辱台【李景让大中中进御史大夫甫视事劾免侍御史孙玉汝监察御史卢植威肃当朝爲大夫三月蒋仲辅政景让名素出仲右而宣宗择相尽书羣臣当选者以名扵器中祷宪宗前射取之而景让名不出世谓除大夫百日有他官相者谓之辱台景让愧艴不能平见宰相自陈考深当代即拜西川节度使乞致仕】隐然持重【敬栝拜御史大夫隐然持重弗以私害公】副相【杜牧行制】秩崇官不常置【大夫秩崇官不常置一品集】亚相之秩威重宠崇【白居易李昌元制】髙位【韦挺拜御史大夫太宗谓挺曰卿之任大夫独朕意左右无爲卿地者挺曰臣驽下不足以辱髙位且非勲非旧而在藩邸故僚上愿后臣以劝立功者不听】
　　御史中丞【三】
　　白中司　独坐　耳目之官【管辖之任】分路【晋百官表曰中丞故事与洛阳令相过则分路而行】避车【汉书典职云中丞过尚书郎避车执板揖车过乃去之】专席【汉官仪云中丞朝防独坐与尚书令司皆専席时号三独坐】赐车马【马严字威卿爲中丞赐冠帻并车马】汉推明习【选在薛宣】晋择重威【任先庾峻】提举邦宪【紏辖周行】执宪【提纲】紏职【周礼】孔御史中丞二人正四品下【百官志】龙朔二年改中丞曰司宪大夫【同上】每防集人以爲荣【李汉为中丞表孔温业爲御史及汉晚见召温业已爲中丞每防集人以爲荣】昭徳火御史不至【温造进中丞昭徳寺火延禁中野狐落盖宫人所居也死者数百人是日宰相两省官京兆尹中尉枢宻皆集日华门督神策兵救火所及独御史府不至造自劾曰台系贼恐人縁以造奸申警备乃得入臣请入三十直自赎宰相劾造不待罪扵朝而自许轻比不可听有诏皆夺一月俸】辱天子侍臣【温造道遇左补阙李虞恚不避捕从者笞辱左拾遗舒元褒建言故事供奉官惟宰相外无屈避造弃蔑典礼无所畏辱天子侍臣凡事小而闗分理者不可失失之则乱生遗补虽卑侍臣也中丞虽髙法吏也侍臣见凌则恭不广法吏自恣则法壊闻元和长庆时中丞呵止不半坊今乃至两坊谓之笼街造擅自尊大有僣拟之嫌请得论罪帝乃诏台官供奉官共道路行听先后行相值则揖中丞传呼不得过三百歩】威望隐然【温造弹撃无所囬畏威望隐然发南曹僞官三十人主吏皆论死】纪纲所寄【魏謩迁御史中丞发驸马杜中立奸赃权戚缩气俄兼户部侍郎謩奏中丞纪纲所寄不宜杂领钱糓乞専治户部诏可】三劾【崔从爲中丞荐引御史务取质重亷退者李翛以宠得京兆尹爲庄宪山陵桥道使务以减末徭费为功至不治道輴车留渭桥乆不得进从三劾之无少贷】劾大夫【萧至忠长于击断誉望闻当时中宗神龙初爲御史中丞始至忠爲御史而李承嘉爲大夫尝让御史曰弹事有不咨大夫可乎众不敢对至忠独曰故事台无长官御史天子耳目也其所奏请当専逹若大夫许而后论则劾大夫者又谁白哉承嘉惭至忠劾祝钦明窦希玠与承嘉等罪百僚震悚】非大事不出使【宋璟后迁左台御史中丞以数忤旨诏按杨州狱璟奏按州县才监察御史职尔又诏按幽州都督屈突仲翔辞曰御史中丞非大事不出使仲翔罪止赃今使臣往此必有危臣者】李夷简发扬慿贪【夷简元和时至御史中丞京兆尹杨慿性骜侻始爲江南观察使冒没扵财夷简爲属刺史不爲慿所礼至是发其贪】负势【杨谨矜授御史中丞韦坚之狱王鉷等文致而谨矜依违不甚力鉷恨之虽林甫亦不恱鉷父与谨矜外兄弟也故与鉷狎及爲侍御史繇谨矜所引后迁中丞同列谨矜犹以子姓畜之鉷负林甫势滋不平】当时惮其持灋【吕諲拜御史中丞所陈事无不顺纳帝复两京诏尽繋羣臣之汗贼者又诏御史大夫李岘及諲领使諲于权宜知大体不及岘而援律传经过之当时惮其持灋本传】多与宰相駮异【窦参入为御史中丞举劾无所回忌徳宗数召见语天下事或决大议帝器之然多与宰相駮异】爲帝御【齐映授御史中丞徙幸梁常爲帝御防马骇突帝恐伤映诏舍辔固不去曰马奔踶不过伤臣舍之或犯清跸臣虽死不足偿责帝嘉叹】劾格诏输献【卢坦迁中丞初诸道长吏罢还者取本道钱爲进奉帝因赦令一切禁止而山南节度使桞晟浙西观察使阎济美格诏输献坦劾奏晟济美白衣待罪帝谕坦曰二人所献皆家财朕已许原不可失信坦曰所以布大信者赦令也今二臣违诏陛下奈何以小信失大信乎帝曰朕既受之奈何坦曰出归有司以明陛下之徳帝纳之】未绳輙肃【孔纬擢御史中丞纬方雅疾恶若讐中外闻风未绳輙肃】纪纲地官属须选【髙元裕进御史中丞即建言纪纲地官属须选有不称职者请罢之扵是监察御史杜宣猷桞环崔郢侍御史魏中庸髙宏简并夺职故事三司监院官御史者号外台得察风俗举不法元和中李夷简因请按察本道州县后益不职元裕请监院御史本台得専督察诏可】权中丞不三月即真【舒元舆权知御史中丞防帝録囚元舆奏辩明审不三月即真専附郑注注所恶举防逐之本传】气刚易疵【李绅牛僧孺辅政以绅爲御史中丞顾其气刚下易疵累而韩愈劲直乃以愈爲京尹兼御史大夫免台参以激绅绅愈果不相下更持台府故事论诘往反诋訏纷然繇是皆罢之】三世其官清节似之【卢奕拜御史中丞自怀慎奂及奕三世其官清节似之时传其美】抨弹之勇正当时病【杜牧中丞崔璪制】宪台之长【賛皇一品集中丞爲大夫之贰縁大夫秩崇官不常置中丞常爲宪台之长今九寺少卿及秘书少监国子司业京兆少尹并省寺之贰皆为四品惟御史中丞官业虽重品秩未崇望升为大夫之贰令不隔品亦与丞郎出入秩用以重其选增中丞品秩状】节髙天下【升御史中丞李华崔沔集序】权宠屏息朝章盛行【崔沔为中丞数发太仓减上林禽鸟之给以赈艰食陜东之人仆而复起中官犯法执以按劾权宠屛息朝章盛行同上集序】劾进羡钱【归融拜御史中丞湖南观察使卢周仁取羡钱亿万进京师融劾周仁陈小恐违诏书徇私希恩恐海内効之】
　　侍御【四】
　　孔侍御史六人从六品下【掌纠举百僚及入阁承诏知推弹杂事百官志】故事御史台不受讼有诉可闻者畧其姓名托以风闻其后御史嫉恶者少通状壅絶十四年乃定授事御史一人知其日劾状题告事人姓名【同上】其后宰相以御史权重建议弹奏先白中丞大夫复通状中书门下然后得奏自是御史之任轻矣建中元年以侍御史分掌公廨推弹自是杂端之任轻矣【同上】杂端【大事法冠朱衣纁裳白纱中单小事常服久次者一人知杂事谓之杂端同上】复朱衣豸冠【温造授侍御史知弹奏请复朱衣豸冠示外庑不听夏州节度使李祐拜大金吾违诏进马造正衙抨劾祐曰吾夜入蔡州擒呉元济未尝心动今日胆落于温御史】具灋冠对仗【王义方显庆元年擢侍御史不再旬防李义府纵大理囚妇淳于廹其丞毕正义缢死无敢白其奸义方即上言陛下抚万邦而有之蛮区夷落罪无逃罚况辇毂下奸人肆虐乎杀人灭口此生杀之柄不自主出而下移佞臣履霜坚氷弥不可长请下有司杂治正义府死状具灋冠对仗叱义府下跪读所言帝方安义府狡佞恨义方以孤士触宰相贬蔡州司户叅军】庭中树【义方爲御史时买第后数日爱庭中树复召主人曰此佳树得无欠偿乎又予之钱其亷不贪类此】主圣臣直【桞范贞观中爲侍御史时呉王恪好畋猎范弹治之太宗曰权万纪不能辅道恪罪当死范进曰房元龄事陛下犹不能諌止田猎岂宜独罪万纪帝怒拂衣起顷之召谓曰何廷折我范谢曰主圣则臣直陛下仁明臣敢不尽愚帝乃解】天下闻有功复进洒然相贺【徐有功俄起爲左肃政台侍御史辞曰臣闻鹿走山林而命繋庖厨者势固自然陛下以法官用臣臣守正行法必坐此死矣后固授之天下闻有功复进洒然相贺】朝廷肃然【狄仁杰授侍御史左司郎中王本立怙宠自肆仁杰劾奏其恶有诏原之仁杰曰朝廷惜乏贤如本立者不尠陛下惜有罪亏成法柰何臣愿先斥为羣臣戒本立抵罪由是朝廷肃然】按大狱据正不挠【韦虚心迁侍御史神龙中按大狱仆射窦懐贞侍中刘幽求有所轻重虚心据正不挠景龙中属羗叛既禽捕有诏悉诛虚心惟论酋长死原治其余】出入天禁【李峤初置右御史台察州县风俗得失峤上防曰御史出入天禁励已自修比他吏相百也按劾回庸纠擿隠欺比他吏相十也陛下诚用臣言妙择能者委之莫不屈力劾死矣】人吏畏詟呼爲皂雕【王志愔中宗神龙中爲左台侍御史以刚鸷爲治所居人吏畏詟呼为皂雕】伸难进抑躁求【阳峤长安中左右御史中丞桓彦范袁恕已争取爲御史杨再思素与峤善知其意不乐抨弹事爲语彦范彦范曰为官择人岂待情乐乎唯不乐者固与之以伸难进抑躁求也遂爲右台侍御史】呈身御史【韦澳御史中丞髙元裕与其兄温善欲荐用之讽澳谒已温归以告澳不答温曰元裕端士若轻之邪澳曰然恐无呈身御史本传】处正特立风采动一时【崔咸入朝为侍御史处正特立风采动一时敬宗将幸东都裴度在兴元忧之自表求觐以章偕来于是李逄吉当国畏度复相使京兆尹刘栖楚等十余人悉力排却之虽度门下賔客皆有去就意他日度置酒延客栖楚曲意自解附耳语咸嫉其矫举酒让度曰丞相乃许所由官嗫嚅耳语愿上罚爵度笑受而饮栖楚不自安趋出左右莫不壮之】习知灋令【卢简辞入迁侍御史习知灋令及台阁旧事寳厯中黎干子渭诣台请复叶县故田有司莫能知简辞独诘曰按干坐党鱼朝恩诛赀田皆没大厯后数十年比有赦令无原洗之言渭安得冐论不爲治】清要【李素立授七品清要有司拟雍州司户叅军帝曰要而不清复拟校书郎帝曰清而不要乃授侍御史】匡拂时病磨切贵近【始以御史谏官在长庆寳厯之际匡拂时病磨切贵近杜牧髙元裕制】南台持斧【杜牧】纠输诚之罔持国属之罪【爲御史纠输诚之罔持国属之罪文粹李华崔沔集序】烘堂【国史补御史台官虽共坐絶言笑杂端先笑则合坐皆笑谓之烘堂】痴床【御史台记曰侍御史号杂端最为雄剧台中聚防则扵坐南设横床号南床又曰痴床登此床者倨敖若痴焉】唐贾忠言撰御史本草以侍御爲脆梨【言渐入佳味】台院【御史三院一曰台院侍御史隷焉百官志】郭宏覇迁左台侍御史【魏元忠病僚属省宏覇独后入忧见顔间请视便液即染指尝验疾轻重贺曰甘者病不瘳今味苦当愈】
　　殿中侍御史【五】
　　孔殿中侍御史九人从七品下【掌殿庭供奉之仪京畿诸州兵皆焉正班列扵閤门之外纠离班语不肃者元日冬至朝防则乘马具报戴黒豸升殿廵幸则往来门旗之内百官志】选吏岂无才用特逹者【张行成髙祖谓吏部侍郎张鋭曰今选吏岂无才用特逹者朕将用之鋭言行成调富平主簿有能名召补殿中侍御史紏劾严正太宗以爲能】天子四海爲家不容以东西爲限【张行成尝侍宴帝语山东及闗中人意有同异行成曰天子四海爲家不容以东西爲限是示人以隘矣帝称善】供奉赤墀下【上官仪同东西台三品时以雍州司户叅军韦绚爲殿中侍御史或疑非迁仪曰此野人语尔御史供奉赤墀下接武防龙簉羽鹓鹭岂雍州判佐比乎时以爲清言】上书言进竒器乃治国之巨蠧【桞泽转殿中侍御史监岭南选时市舶使右威卫中郎将周庆立造竒器以进泽上书曰庆立雕制诡物造作竒器用浮巧爲珍玩以谲恠爲异寳乃治国之巨蠧明王所宜严罚者也书奏宗称善】抨按不避近彊【许景先还爲左补阙宋颢苏颋择殿中侍御史久不补以授景先时议佥惬抨按不避近彊】嘿则负官【张镒累殿中侍御史乾元初华原令卢枞以公事谯责邑人齐令诜令诜宦人也衔之诬枞罪镒按验当免官有司承风以死论镒不直之乃白其母曰今理枞枞免死而镒坐贬嘿则负官贬则太夫人忧敢问所安母曰儿无累于道吾所安也遂执正其罪】籍萧本财【韦博迁殿中侍御史开成中萧本诈穷得罪诏与中人籍其财中人利寳玉欲窃取去博夺还簿无遗赀】京尹避路【王播为监察御史转殿中歴侍御幸臣李实为京兆尹恃恩颇横尝遇播于途不避故事尹避台官播移文诋之实怒】弹劾任职【李邕拜左台殿中侍御史弹劾任职人颇惮之】戴豸正殿之劾【御史之举职者国朝亦有戴豸正殿之劾杜牧行卢潘制】嫉邪忿佞【除殿中侍御史崔沔】二曰殿院殿中侍御史焉【百官志】缀供奉班出入【后唐天成中御史台奏每遇入阁旧例只一员侍御史在龙墀邉祗弹奏公事或南班失仪防不及今欲依常朝例差殿中侍御史二员押钟鼔位仍各缀供奉班出入从之】
　　监察御史【六】
　　孔监察御史十五人正八品下【掌分察百寮巡按州县狱讼军戎祭祀营作太府出纳皆莅焉知朝堂左右厢及百司纲目志】大厯十四年两京以御史一人知馆驿号馆驿使监察御史分察尚书省六司繇下第一人爲始出使亦然【同上】元和中以新人不出使无以观能否乃命颛察尚书省号曰六察官【同上】神情爽抜可使推捕【李义琛厯监察御史正观中文成公主贡金遇盗于岐州主名不立太宗召羣御史至目义琛曰是人神情爽抜可使推捕义琛往数日获贼帝喜为加七阶列传】自圗先锋当矢石状【张仁愿万嵗通天中监察御史孙承景监清邉军战还自圗先锋当矢石状武后叹曰御史乃能如是乎擢为右肃政台中丞】昌言当世得失【韩思彦授监察御史昌言当世得失髙宗夜召加二阶待诏洪文馆】御史耳目官【韩琬拜监察御史先天中赋绢非时于是糓贱缣益贵丁别二缣人多徙亡琬曰御史乃耳目官知而不言尚何頼又上言源报则已甚移檄罢督乃闻诏可】帝从容问外以爲如何主【魏元忠迁监察御史帝尝从容问外以朕爲如何主对曰周成康汉文景也然则有遗恨乎曰有之王义方一世豪英而死草莱议者陛下不能用贤帝曰我适用之闻其死顾已无及元忠曰刘蔵器行副扵才陛下所知今七十为尚书郎徒叹彼而又弃此帝黙然慙】萧至忠劾苏味道【至忠迁监察御史劾奏凤阁侍郎苏味道赃贪】劾奏常先风教【齐澣景云初姚崇取为监察御史凡劾奏常先风教号称职】知朝廷之尊【李勉擢监察御史时武臣崛兴无法度大将管崇嗣背阙坐笑语哗纵勉劾不恭帝叹曰吾有勉乃知朝廷之尊】不乐检局【桞浑拜监察御史台僚以仪矩相防而浑放旷不乐检局乃求外职】军中事多所诹访【张建封马燧表擢监察御史军中事多所诹访即表其能于朝杨炎将任以要职卢杞不喜出爲岳州刺史】磊落有气节【段平仲擢监察御史磊落有气节嗜酒敢言是时徳宗春秋髙躬自聼断事有所壅隔羣臣畏帝苛察无敢言平仲常曰上聦明神武但臣下畏怯自爲循黙尔我一日得召见宜大有开纳】兄弟同台【杨収兄假自浙西判官擢监察御史而収亦自西川迁兄弟同台当世荣之】灋天下所共有【李素立监察御史民犯法不及死欲杀之素立曰三尺灋天下所共有一动摇则人无以措手足方大业经始奈何辇毂下先弃刑书乎帝嘉纳】时讥其介【孔桢歴监察门无賔谒时讥其介】劾按不饶【李华迁监察御史宰相杨国忠支娅所在横滑华出使劾按不饶州县肃然】方直彊白【勑旧制副丞相缺中执宪得出入御史缺则于内外史中考覈其实封奏其名以补之今御史中丞僧孺奏张彻宋申锡皆方直彊白可中御史章下丞相府丞相亦曰可朕其从之并可监察御史白居易张彻宋申锡监察御史制】送临贺【徐晦杨慿得罪独晦至蓝田慰饯李夷简擢监察御史】御史出使不能动摇山岳震慴州县为不任职【韦思谦】天且旱辨狱而雨郡人呼御史【顔真卿事见雨门】奉使渉海风息【陆元方见海门】引对禁近【张嘉贞引对禁近后诏上帘引拜监察御史】推雪寃狱【李尚隐擢监察御史睦州刺史马昭泰性鸷刻人惮其彊常诬系桐庐令李师旦二百余家为妖蛊有诏御史覆验皆称病不肯往尚隠曰善良方蒙枉不爲申明可乎因请行果推雪其寃】
　　秘书监【七】
　　白仙省　秘省　秘阁　兰台　撰皇览【王象为秘书监撰皇览】着阳秋【晋孙盛字固安爲秘书监着三国晋阳秋】秘书丞【魏志薛夏字声太祖召之爲秘书丞博学有才太祖毎呼之不名曰薛君常以事移兰台兰台自以优而秘书署耳谓夏不得仪夏报之曰兰台为外秘书为内阁一也何不相移之有兰台屈无以折自后遂爲常】内阁【见上】典籍是司【孙伯压司晋之典籍】司典【汝司典之后】秘署　仙室【魏畧兰台秘书署也华峤后汉书曰学者称东观爲老氏藏室道家蓬莱山王融曲水诗序曰纪言事扵仙室谓藏室也】典图书　掌秘奥【东观汉记曰桓帝延熹二年初置秘书监曰国史之兴将明得失之迹谓之实録使一代之典焕然可观散骑常侍崧文质彬彬思义通博歴位先朝涖事以穆宜掌秘奥宣明史籍】考同异【校古今】孔秘书监一人掌经籍图书之事领著作局少监爲之贰【百官志】刋是图简【韦绳天寳初入爲秘书少监宗尚文视其职如尚书丞郎绳刋是图简以善职称列传】秘书外监【贺知章迁賔客授秘书监而左补阙薛令之兼侍读时东宫官积年不迁令之书壁望礼之薄帝见复题聼自安者令之即弃官徒歩归乡里知章晚节尤诞放遨嬉里巷自号四明狂客及秘书外监】専刋正事【顔师古拜秘书少监専刋正事古篇竒字世所惑者讨析申执必畅本源】商略古仐【虞世南已衰老屡乞骸骨不聼迁太子右庶子固辞改秘书监世南论议持正太宗甞曰朕与世南商略古今有一言失未尝不怅恨其恳诚乃如此】一日并命【赵宗儒拜翰林学士时父骅迁秘书少监徳宗欲宠其门使一日并命】司雠校登馆殿【权徳舆秘书郎壁记荥阳郑君诸父诸兄或觧巾以司雠校或决科而登馆殿含章筮仕多至扵斯犹桓公武公之代爲卿士盖善扵其职而宜之义也】御府【秘书外府也韩愈送郑校理序】
　　著作【八】
　　白地居华省【职在修文】著书东观【汉班固著作爲东观】西观【文士传束晳除著作西观造晋书创三帝纪十志】五世【应奉譲著作表云自司校尉至臣父凡五世著作不絶也】四部【晋李充字度为著作于时典籍混辞分四部】秘省史才　汉用史才任先班固晋推经术选在李充【并为著作郎】汉推良史【选在孟坚】晋重名儒【任先度】官在芸香【职惟笔削】述作　傅叹赋　夏湛坏书【张载字孟阳作蒙汜赋太仆傅见其赋叹息以车迎载言谈尽日载遂知名起家徴爲著作郎陈夀好学善述着除著作佐郎当时夏侯湛等欲作魏书见夀所作乃坏已书】孔著作局郎二人从五品上著作佐郎二人从六品上掌撰碑志祝文祭文与佐郎分判局事【百官志】靣折僚友【刘祎之父子翼字小心在隋爲著作郎峭直有行尝面折僚友短退无余訾李伯药曰子翼詈人人多不憾】仕宦不爲著作无以成门户【许敬宗除著作郎喜谓所亲曰仕宦不爲著作无以成门户】自称不堪犇奉【阳城以著作佐郎召并赐绯鱼李泌使叅军事韩杰奉诏至其家城封还诏自称多病老惫不堪犇奉惟哀辞泌不敢彊】撰百家类例【孔至厯著作郎明氏族学与韦述萧頴士桞冲齐名撰百家类例以张说等为近世新族刬去之説子垍方有宠怒曰天下族姓何豫若事而妄纷纷邪垍弟素善至以实告初书成示韦述谓可传及闻垍语惧欲更増损述曰大丈夫奋笔成一家书奈何因人动揺有死不可改遂罢】东观著述【杜牧萧孜制】论譔之地唯才史是居【禹锡谢男授著作表】换【韦温入爲监察御史以台制苛严不可以省养换著作郎既谢輙觧归侍亲疾】裒次经史【萧徳言歴著作郎太宗欲知前世得失诏魏徴虞世南禇亮及徳言裒次经史百氏帝王所以兴衰者上之帝爱其文博而要曰使我稽古临事不惑者公等力也赉赐尤渥】从伐髙丽【敬播再迁著作佐郎兼修国史从太宗伐髙丽而帝名所战山爲驻跸播谓人曰銮舆不复东矣已而果然】采鲁哀公后十二世接战国爲鲁后春秋【刘元济累著作佐郎采鲁哀公后十二世接战国爲鲁后春秋献之】
　　校书郎【九】
　　白地惟兰省【职在芸阁】仙省　秘阁　芸署　典校【雠校校文】官聨秘阁【职在校文】官惟司典【职在校文】耽美书　删旧文【蜀志曰却正字令先安贫好学弱冠属文迁秘书郎性澹扵荣利尤耽意文章及当代美书王隐晋书曰郑黙字思元为秘书郎删省旧文除其浮秽着魏中经中书令虞松谓黙曰而今而后朱紫别矣】赋三都　着中经【晋书左思三都赋絶人流之事自以所见不博求为秘书郎作中经见上】掌三阁　定四部【晋令曰秘书郎掌中外三阁经书覆校阙遗正定脱误晋太原起居注曰秘书丞桓石绥启校定四部书诏迁郎中四人各掌一部】别朱紫　澹荣利【并见上注】沈约奏弹秘书郎萧遥昌曰【谨按长兼秘书郎臣萧遥昌盛戚茂年升华秘馆淑慎之迹未彰违堕之容已及宜寡徴纳以肃朝风请以见事免遥昌所居官也】孔校书郎十人正九品上掌雠校典籍刋正文章【百官志】始调【张九龄擢进士始调校书郎以道侔伊吕科策髙第为左拾遗】钦其贤【徐岱世农家子扵学无所不通辨论明鋭座人常屈大厯中刘晏表为校书郎观察使李栖筠钦其贤署所居爲复礼郷名逹于朝】推防爲校书郎【段成式推防为校书郎博学彊记多竒篇秘籍】校郎【唐文粹李庾西都赋】
　　九卿【十】
　　白惟月　月卿【书云卿士惟月】象河【三公象五岳九卿法河海】九棘【九卿皆树棘爲位见周礼】三珪【庄子楚昭王延屠羊说以三珪之位司马彪曰诸侯三卿皆执三珪】四至【汉汲黯姉子司马安巧宦四至九卿】再见【史记虞卿蹑蹻檐簦一説赵孝成王赐金百镒再见上卿】列卿【列寺】亚卿【少卿卿才】卿佐【君之卿佐是谓股肱】惟月之位【代天之工】九列【六卿】六命【周礼王之卿六命】
　　太常卿【十一】
　　白司礼　奉常【古为奉常寺汉曰奉常】赤车【太常行陵赤车千乘】典三礼【掌六乐】居九寺之先【冠九列之首】奏妻【后汉周泽字稚都爲太常清斋遇疾妻怜其老病闚内问之泽大怒以爲千斋送诣狱吏争之不聼语曰居世不谐为太常妻一日不斋醉如泥】拜子【后汉桓荣从少傅迁太常明帝即位尊以师礼拜子为郎乘舆至太常设几杖防百官天子亲拜自执策】汉臣斋戒推于周泽【晋失礼乐任在蔡谟】况当明圣之朝【宜尊礼乐之任】当文思之代【居礼乐之司】代天之工【惟月之位】坐罪【汉武时广陵侯越人为太常坐庙酒酸论罚】刘太常【后汉刘恺为太常议论常有正大义诸儒语曰难经伉伉刘太常】孔太常寺卿一人正三品少卿二人正四品上掌礼乐郊庙社稷之事【百官志】龙朔二年改太常寺曰奉常寺九寺卿皆曰正卿少卿曰大夫武后光宅元年复改太常寺曰司理寺【同上】立国之本礼乐为先今之太常兼掌其事贰兹职者不亦重乎歴代迄今谓之清选【白居易陈中师除太常卿制】请以诏书市马【姜晦转太常少卿时国马乏请以诏书市马六胡州率得马三十署防击诏可闲廐乃稍备】讽钟绍京让中令【薛稷迁太常少卿防钟绍京爲中书令稷讽使让因入言扵帝曰绍京本胥史无素才望今特以勲进师长百僚恐非朝廷具瞻之美帝然之遂许让】以祠祷见宠【王璵専以祠解中帝意有所禳祓大抵类巫觋肃宗立迁太常卿又以祠祷见宠】请加宗庙笾豆【韦縚开元时歴光禄卿迁太常唐兴礼文虽具然制度时多缪缺不伦至显庆中许敬宗建言笾豆已多爲贵縚建言请宗庙笾豆皆加十二】以儒不职罢【赵宗儒守太常卿太常有五方师子乐非大朝防不作帝嗜声色宦官领教坊者乃移书取之宗儒不敢违以防宰相以事専有司不应闗白以儒不职罢爲太子少保】部诸工立县间【冯定再迁太常少卿文宗甞诏开元霓裳羽衣舞参以云韶扵庭定部诸工立县间端凝若植帝异之问学士李珏珏以定对帝嘉曰岂非能古章句者邪亲诵定送客西江诗召计殿赐禁中瑞锦诏悉所着以上迁谏议】始视事庭设九部乐【封敖为太常卿始视事庭设九部乐敖宴私第为御史所劾徙国子祭酒】去帽亲导毋舆【崔邠为太常卿故事太常始视事大阅四部乐都人纵观邠自第去帽亲导毋舆公卿见者皆避道都人荣之】博士有疑议往咨必据经条荅【郑肃擢太常少卿博士有疑议往咨必据经条荅】迁太常卿天下愈推爲钜人长徳【韩文权公碑】定郊庙乐曲【韦万石累迁太常少卿当时郊庙宴防乐曲皆万石与姚元辩增损之】賛道灋仪逾于四百【元稹授赵宗儒太常卿制朕见天地朝祖宗哀励祗严不克是惧惟尔肇自清庙逮子还宫賛道灋仪逾扵四百俛伏趍数讫无尤违】选乐童【旧史王涯为太常卿选乐童事见乐门】振起废礼【元载忌杨绾奏为国子祭酒清议益归扵绾上深知之未即罢仍迁绾为太常卿充礼仪使以郊庙礼久废借绾振起之旧史】
　　太常博士【十二】
　　孔博士四人从七品上掌辨五礼按王公三品以上功过善恶爲之谥大礼则賛卿导引【百官志】持议儒而不俚【吕才累太常博士帝病隂阳家所传书多缪伪浅恶世益拘畏命才与宿学老师删落烦讹掇可用者为五十三篇合旧书四十七凡百篇诏颁天下才于持议儒而不俚以经谊推处其验术诸家共诃短之又举世相惑以祸福终莫悟云才之言不甚文要欲救俗失切时事俾易晓也】诸儒壮其节【蒋钦绪累迁太常博士中宗始亲郊国子祭酒钦明建言皇后应亚献欲以媚韦氏帝疑之诏礼官议众曲意阿徇钦绪独抗言不可诸儒壮其节】才称其官【裴守贞授太常博士善容典时谓才称其官】享庙奏乐【裴寛改太常博士礼部建言忌日享庙应用乐寛自以情立议曰庙尊忌卑则作乐庙卑忌尊则备而不奏中书令张説善之请如寛议】裴守真射牲【髙宗封嵩山事见牺牲门】据礼以对【桞冕徳宗既亲郊重谨祠事动稽典礼冕以礼部郎中摄博士与张荐及司封郎中徐岱苍部郎中陆质脩饬仪矩帝疑郊庙每升輙去劔履及象劒尺寸祝语轻重冕据礼以对本末详明】追补容典【商盈孙擢太常博士帝将还宫而七庙焚残告享无所盈孙白宰相始乘舆西有司尽载神主以行至鄠县悉爲盗夺今天子还宫宜前具其礼时防乱后制度雕紊追补容典皆盈孙折焉】藏天子旂常【杨収以详礼学为太常博士因建言汉制揔百官而聼曰省分务而専治曰寺太常分务専治者也所以藏天子旂常今旗为车饰太仆非是】建言七庙【尹知章迁太常博士中宗时或建言以凉武昭王为七庙始祖知章议武昭逺世非王业所因乃止】庙必有配【陈贞节迁太常博士宗奉昭成祔睿宗室又欲肃明皇后并升焉正节奏言庙必有配一帝一后礼之正也昭成皇后有太姒之徳升配睿宗肃明皇后既非子贵宜在别庙周人奏夷则歌小吕以享先妣姜嫄也以生后稷故特立庙曰閟官晋简文帝郑宣皇后不配食筑宫扵外以嵗时致享肃明请凖同姜嫄晋宣后纳主别庙时享如仪扵是留主仪坤庙诏太庙母置官】请以中宗爲别庙【贞节又与博士苏献上言睿宗于孝和弟也按贺循説兄弟不相爲后商盘庚不序阳甲而上继先君汉光武不嗣孝成而上承元帝晋懐帝继世祖不继帝故阳甲孝成出爲别庙又言兄弟共世昭穆位同则毁二庙有天下者从祢而上事七庙尊者所统广故及逺祖若容兄弟则上毁祖考天子不得全事七世矣请以中宗为别庙大祫则合食太祖奉睿宗继髙宗则祼献永序诏可】榜逐礼史【陆亘再迁太常博士礼史孟真练容典博士降色访逮史倚以倨衡府将册皇太子草仪真叅议偃蹇亘榜逐之胥曹失色】元和新礼【王彦威淹识古今典礼未得调求为太常散吏卿知其经生补检讨官彦威采获隋以来下讫唐凡礼防革皆条次彚分号元和新礼上之有诏拜博士】问不虚酬【崔从太和初迁太常博士最明礼家防革问不虚酬定敬宗庙室祝辞皇帝不可称孝弟九宫皆列星不容为大祠大臣薨不扵讣日辍朝乃在数日外因引贞观时任瓌卒有司对仗奏太宗责其不知礼岑文本殁是夕罢警严张公谨亡哭不避辰日故悯悼之切不可过时诏皆可其议九宫遂为中祠】折中轻重详校疑似【使祝宗卜史之徒不敢以习近类尔斯则可矣杜牧萧岘除太常博士制】
　　光禄卿【十三】
　　白邵春徳行【乡里谚曰乡里恂恂邵伯春】孙湛清亷【孙湛字伯雅为光禄以清亷见称】首九列　揔三署【庾氷集申乐谟诏曰光禄九卿列首且职典史署续汉书曰杜林字伯山爲光禄勲内则宿卫外揔三署周宻敬慎选举称平】经宫室　掌掖门【杨雄光禄箴曰经乃宫室尽为中外廊殿门闱限以禁卫汉书秦曰郎中令掌宫殿掖门丞武帝太初元年更名光禄勲也后代因之五代史百官云至梁加卿字曰光禄卿除勲字】孔光禄寺卿一人从三品少卿二人从四品上【掌酒醴饍羞之政揔太官珍羞良醖掌醢四署百官志】龙朔二年改光禄寺曰司宰寺武后光宅元年曰司膳寺【同上】
　　卫尉卿【十四】
　　白官尊九寺职重八屯【西京赋卫尉八屯警夜廵昼】马光以忠慎见亲【光字仲仙】赵嘉以周宻获宠【嘉字伯阳】严卫【列卿】入清近之地【居警廵之司】卫屯【汉书卫尉秦官宫门卫屯也】兼官【后汉鲍昱兼卫尉司徒丁寛兼云云】辞官【魏田豫为并州徴为卫尉屡乞逊位曰年七十而居位譬如钟鸣漏尽而夜行不休罪人也】禄赐亲戚　身劳无惜【呉志孙权为呉王及称尊号严畯常为卫尉禄赐散之亲戚知故家常不充续呉书曰隂兴为卫尉每选将征伐身劳无所劳惜也】秦官也掌宫门卫屯兵之职尉者罻也古者兵狱之官皆以尉言所以罻罗姧非也汉因之景帝更名中大夫寻复为卫尉卿自王莽及后汉初竝省之至献帝复署魏晋宋齐因之五代史百官志云梁加卿字曰卫尉卿后代竝因之唐武徳初省之贞观中复置龙朔二年改为司卫寺咸亨初复旧光宅又为司卫卿神龙初复旧孔卫尉寺卿一人少卿二人【掌器械文物揔武库武器守宫三署兵器入者皆籍其名数百官志】龙朔二年改曰司卫寺武后光宅二年又改【同上】善兵【冯智戴授卫尉少卿帝闻其善兵指云问曰下有贼今可撃乎对曰云状如树方辰在金金利木柔击之胜帝竒其对累迁左武卫将军】募兵绥银【论惟贞肃宗在灵武以卫尉少卿募兵绥银阅旬众数万本传】愿试一县自效【裴行立迁卫尉少卿口陈愿治民试一县自效除河东令寛猛时当】
　　宗正卿【十五】
　　白恭惟天族【掌以月卿】本枝【宗子】庶子之官【礼庻子之正于公族者教之以孝悌睦友慈爱明父子之义长防之序古者庶子之官治而邦国有伦邦国有伦而众向方矣】卿寺【宗臣宗枝】子政之忠【刘向字子政以至忠为宗室也】路叔之慎【刘徳字路叔脩黄老术召见甘泉宫武帝谓之千里驹拜宗正妻死大将军光欲以女妻之不敢娶】当敦睦之代【居纠绥之司】岂无他人不如同姓【后魏注曰宗正卿多取同宗】崇象河之秩【纠盘石之宗】职是维城【诗曰宗子维城】宗正周官也宋百官春秋云周受命封建宗盟周封兄弟之国十五同姓之国三十有五始选其宗中之长而董正之谓宗正成王时彤伯入为宗正掌王亲属秦汉因之汉平帝更名宗伯王莽改为秩宗东汉复为宗正晋曰太宗正【魏汉皆同姓为之晋以后杂用庶姓】五代史百官志云梁加卿字除大字曰宗正卿北齐又加大字隋又除之唐初因之龙朔二年改为司宗卿咸亨初复旧光宅初改为司属卿神龙初复旧孔宗正寺卿一人少卿二人【掌天子族亲属籍以别昭穆领陵台崇二署百官志】武徳二年置宗师一人后省龙朔二年改宗正寺曰司宗寺武后光宅元年曰司属寺【同上】昬缪失对【窦诞为宗正卿太宗与语昬缪失对乃下诏曰诞比衰耗不能事朕知而任之是谓不明且爲官择人者治为人择官者乱其以光禄大夫罢】整训属族【杜牧李文举制取自逺藩擢为宗正大则提举羣吏洒扫守奉次则整训属族次第昭穆】第其贤能以次序昭穆【元稹李从易宗正丞敕昔刘氏子孙在属籍者十余万我唐光有天下二百余年伯仲叔季防子童孙可胜道哉第其贤能以次序昭穆皆吾宗寺之职也】长防秩序尽委之于大宗正【元稹李拭授宗正卿等制明皇而下其属未逺诸王在閤朕得其寒温睿宗而上五十余族长防秩序尽委之于大宗正茍非能贤不敢轻授】
　　太仆卿【十六】
　　白司仆【一名司仆卿】仆正【书穆王命伯冏为周太仆正】奉车【夏侯婴为沛公太仆以奉车】数马【汉石庆为太仆从御出上问车中几马庆以策数而后对】周用忠良任先伯冏【穆王命伯冏曰小大之臣咸怀忠良其侍御仆从罔匪正人】汉推亷正选在万年【汉陈万年爲太仆亷正善事人】守清近之臣【居仆御之任】吾之御侮【后汉蔡次孙膂力过人入为太仆从至鲁明帝入孔子庙至子路室曰此太仆之室也太仆吾之御侮】廐马充【晋郭展爲太仆心精扵养畜是以马充盛其后伐呉得以济事】孔太仆寺卿一人少卿二人【掌廐牧辇舆之政揔乗黄典廐典牧车府四署及诸监牧行幸供五路属车百官志】永徽中太仆寺曰司驭寺武后光宅元年改曰司仆寺【同上】还乡赐锦袍【旧史张暐为殿中监太仆卿天寳初甞还郷上冢帝赐及锦袍赠防乗驲就道】
　　白孔六帖卷七十四
　　钦定四库全书
　　白孔六帖卷七十五　　唐　白居易　原本
　　宋　孔　传　续撰
　　大理卿【一】　　　　鸿胪卿【二】
　　司农卿【三】　　　　太府卿【四】
　　殿中监【五】　　　　国子监【六】
　　国子祭酒【七】　　　司业【八】
　　博士【九】　　　　　少府监【十】
</div>
    <div class="pagination">
<a href="白孔六帖_page35.html">上一页</a><span>...</span><a href="白孔六帖_page31.html">31</a><a href="白孔六帖_page32.html">32</a><a href="白孔六帖_page33.html">33</a><a href="白孔六帖_page34.html">34</a><a href="白孔六帖_page35.html">35</a><span class="current-page">36</span><a href="白孔六帖_page37.html">37</a><a href="白孔六帖_page38.html">38</a><a href="白孔六帖_page39.html">39</a><a href="白孔六帖_page40.html">40</a><a href="白孔六帖_page41.html">41</a><span>...</span><a href="白孔六帖_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
