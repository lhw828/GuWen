<!DOCTYPE html>
<html>
<head>
    <meta charset="UTF-8">
    <title>太平御览 - 第 411 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 411 页/共 737 页</h1>
    <div class="content">《汉武帝集》曰：奉车子侯暴病，一日死，上甚悼之，乃自为歌诗。
《西京杂记》曰：始元元年，黄鹤下太液池，上为歌曰：“黄鹤飞兮下建章，羽肃肃兮行跄跄，金为衣兮菊为裳。唼喋荷荇，出入蒹葭；自顾菲薄，丑尔嘉祥。”
汉武帝《柏梁诗》曰：“日月星辰和四时。”梁王曰：“骖驾驷马从梁来。”于是群臣各赋一句。
魏文帝《典论□自叙》曰：初平之元，董卓弑主鸩后，荡覆王室。是时，家家思乱，人人自危。名豪大侠，富室强族，飘扬□会，万里相赴。兖、豫之师，战於荥阳，河内之甲，军於孟津。卓遂迁大驾，西都长安，而山东大者连郡国，中者婴城邑，小者聚阡陌，百姓死亡，暴骨如莽时。余年五岁，上以世方扰乱，教余学射，六岁而知射；又教余骑马，八岁而能骑射矣。是以少好弓马，于今不衰。建安十年，始定冀州，犭百犭岁贡良弓，燕代献名马。时岁之暮春，弓燥手柔，草浅兽肥，与族兄子丹猎于邺西终日，手获獐鹿九，雉兔三十。余又学击剑。桓灵时，有虎贲王越善斯术，河南史阿得其法於越，余从阿学之甚精。尝与平虏将军刘勋、奋威邓展共饮，闻展善有手臂，晓五兵法，其能空手入白刃。时酒酣耳热，方食蔗，以蔗为杖，下殿数交，三中其臂，左右大笑。展意不平，求更为之，复正截其颡，坐中惊视，余还坐，笑曰：“昔阳庆使淳于意去其故方授秘术，余亦愿邓将军捐弃故伎，更受要道也。”一坐尽欢。余於它戏弄之事少所喜，唯於弹棋略尽其巧。少为之赋。上雅好书籍，虽在军旅，手不释卷。每每定省从容，常言人少好学则思专，长则善忘，长大而能勤学者，惟吾与袁伯业耳。余是以习《诗》、《论》，及长而备历五经、四部、《史》、《汉》、诸子百家之言，靡不毕览。
魏文帝《芙蓉池诗》曰：乘辇夜行游，逍遥步西园。双渠相灌溉，佳木绕通川。卑枝拂羽盖，修条摩苍天。惊风扶轮毂，飞鸟翔我前。丹霞夹明月，华星出□间。上天垂光采，五色一何鲜。寿命非松乔，谁能得神仙？遨游快心意，保已终百年。
魏文帝《游宴诗》曰：置酒坐飞阁，逍遥临华池。神飚自远至，左右芙蓉披。绿竹映清水，秋兰被幽崖。月出照园中，冠佩相追随。客从南方来，为我吹参差。潜鱼犹伏浦，听者未云疲。高文一何绮，小儒安足为？萧萧广殿阴，雀声愁北林。众宾还城邑，何以慰吾心？
卷五百九十三　文部九
诏
《释名》曰：诏，照也。人ウ不见事，则有所犯，以此照示，使照然知所由也。
蔡邕《独断》曰：制，诰。制者，王者之言必为法制也；诏犹告也，告教也。三代无其文，秦汉有也。
《文心雕龙》曰：皇帝驭寓，其言也神。渊嘿负，而响盈四表，其惟诏策乎？昔轩辕唐、虞，同称为命。命之为义，制性之本也。其在三王，事兼诰、誓。誓以训诫，诰以敷政。降及七国，并称曰：命。命者，使也。秦并天下，改命曰“制”。汉初定仪，则有四品：一曰策书，二曰制书，三曰诏书，四曰戒敕。敕戒州郡，诏告百官，制施赦令，策封王侯。策者，简也。制者，裁也。诏者，告也。敕者，正也。观文、景以前，诏体浮杂。武帝崇儒，选言弘奥。策封三王，文同典、训，劝戒渊雅，垂范後代。及光武拨乱，留意词采，而造次喜怒。时或偏滥。暨明、章崇学，雅诏间出。和安政弛，礼阁鲜才，每为诏敕，假手外请。建安之末，文理代兴，潘勖九锡，典雅逸群；卫觊禅诏，符采炳，不可加也。自魏、晋策诰，职在中书。刘放、张华，管于斯任，施令发号，洋洋盈耳。魏文以下，词义多伟，至於作威作福，其万虑之一弊乎？晋氏中兴，惟明帝崇才，以温峤文清，故引入中书。自斯已後，体宪风流矣。夫王言崇秘，大观在上，所以百辟其刑，万邦作孚。故授官选贤，则义炳重离之晖；优文封策，则气含□雨之润；敕戒恒诰，则笔吐星汉之华；启戎变伐，则声存氵存雷之威，眚灾肆赦，则文有春露之滋；明诏敕法，则词有秋霜之烈：此诏策之大略也。
《汉制度》曰：帝之下书有四：一曰策书；二曰制书；三曰诏书；四曰诫敕。策书者，编简也。其制：长二尺，短者半之，篆书起年月，称皇帝，以命诸侯王。三公以罪免，亦赐策，而以隶书，用尺一木，两行，惟此为异也。制书者，帝者制度之命，其文曰制；诏三公皆玺封，尚书令即重封。露布州郡者，诏书也；其文曰：“告某官云如故事。”诫敕者，谓敕某官。他皆类此。
《汉书》曰：诫敕刺史、太守及三边营官，被敕文曰“有诏敕某官”，是为诫敕。世皆名此为策书，失之甚也。
又曰：《淮南王安传》曰：武帝方好艺文，以安属於诸父，辨博善为文辞，甚尊重之。每为报书及赐，（师古曰：书赐之也。）常召司马相如等视草乃遣。
《东观汉记》曰：第五伦每见光武诏书，常叹曰：“此圣主也，当何由一得见，决矣！”等辈笑之曰：“汝三皇时人也，尔说将尚不下，安能动万乘主耶？”伦曰：“未遇知己，道不同故耳。”
范晔《後汉书》曰：隗嚣宾客掾吏多文才士。每所有事，当世才士大夫皆讽诵之。故帝有所答，尤加意焉。
《魏志》曰：明帝疾，欲以燕王宇为大将军。帝引见刘放、孙资入卧内问之。放、资对曰：“燕实自不堪大任。”帝曰：“曹爽可代宇不？”放资因赞成之，又深陈宜速召太尉司马宣王以纲维帝室。纳其言，即以黄纸授放作诏。放、资既出，帝意复变，诏止宣王。
又曰：蒋济上《万机论》，帝嘉之，入为散骑常侍。时有诏诏征南将军夏侯尚曰：“卿腹心重将，当使恩施足死，惠爱可怀，作威作福，杀人活人。”尚以示济。济既至，帝问曰：“卿所闻见天下风教何如？”济对曰：“未有它善，但见亡国之语耳。”帝忿然作色而问其故。济具以答，因曰：“夫‘作威作福’《书》之明戒，天子无戏，古人所慎，惟察之。”於是帝意解，追取前诏。
王隐《晋书》曰：武帝泰始四年班五条诏书于郡国：一曰正身；二曰勤民；三曰抚孤寡；四曰敦本息华；五曰去人事。
又曰：楚王玮既诛汝南王亮，寻又诏云：“玮矫诏。”行斩刑。临死，出其怀中青纸以示监刑尚书刘颂，流涕而言：“此诏书也，受此而行，谓为社稷。今更为罪，托体先帝，枉受如此，幸见申列。”
《晋书□杨骏传》曰：武帝疾笃，未有顾命，佐命功臣皆已没矣。朝臣惶惑，计无所从。而骏尽斥群公，亲侍左右，因辄改易公卿，树其心腹。会帝少间，见所用者，乃正色谓骏曰：“何得便尔？”乃诏中书以汝南王亮与骏夹辅王室。骏恐失权宠，从中书借诏观之，得便藏匿。中书监华□恐惧，自往索之，终不肯与。信宿之间，上疾遂笃。
又曰：齐王□入宫，称诏废贾后。后曰：“诏当从我出，何诏也？”
《晋中兴书》曰：初，显宗幼冲，见王导恒拜。又帝与导手诏，则“敬白”；中书作诏，则曰“敬问”。於是以为永制。
又曰：桓玄左右称玄为“桓诏”。桓胤谏曰：“诏者施於辞令，不以为称谓也。汉魏之主皆无此言，愿陛下稽古帝则，令万世可法。”玄曰：“此诏以行，今宣敕罢之。”
《後周书》曰：冀俊善隶书，特工摸写。魏文昌初，为贺拔岳墨曹参军。及岳被害，太祖引为记室。时侯莫陈悦阻兵陇右，太祖志在平之，乃令俊伪作魏帝敕书与费也头，令将兵助太祖讨悦。俊依旧敕摸写，及代舍人主书等署，与真无异。太祖说。费也头已曾得魏帝敕书，及见此敕，不以为疑，遂遣步骑一千受太祖节度。
《隋书》：后齐正会日侍中宣诏，慰劳州郡国使。诏牍长一尺三寸，广一尺，雌黄涂饰，上写“诏书”三。计会日，侍中依仪劳郡国计吏，问刺史大守安不，及价麦苗善恶，人间疾苦。又班五条诏书於诸州郡国，使人写以诏牍一枚，长二尺五寸，广一尺三寸，亦以雌黄涂饰，上写“诏书”。正会日，依仪宣示使人。使人归以告刺史二千石：一曰政在正身，在爱人，去残贼，择良吏，正决狱，平徭赋；二曰人生坐勤，勤则不匮，其劝率田桑，无或烦扰；三曰六极之人，务加宽养，必使生有以自救，没有以自给；四曰长吏华浮奉客，以求小誉，逐末舍本，政之所疾，宜谨察之；五曰人事意气，干乱奉公，内外溷淆，纲纪不设，所宜纠劾。
又曰：陈梁制，诸用官式，吏部先为白牒，录数十人名，吏部与参掌人共署奏。敕或可或不。其不用者，更铨量奏请，随才补用。以黄纸录名，八座通署，奏可，即出付典名。而典以名帖鹤头板，整威仪，送往得官之家。其有特发诏授官者，即宣付诏诰局，作诏章草奏闻。敕可，黄纸写出门下，门下答诏，请付外施行。
又曰：周武平齐，得李德林，尝谓群臣云：“我常曰惟闻李德林名及见其与齐朝作诏书移檄，我正谓其是天上人，岂言今日得其驱使，复为我作文书，极为大异。”神武公纥豆陵毅答曰：“臣闻明王圣主，得麒麟凤凰为瑞，是圣德所感，非力能致之。瑞物虽来，不堪使用。如李德林来受驱策，亦陛下圣德所感致。有大才用无所不堪，胜於麒麟凤凰远矣。”武帝大笑曰：“诚如公言。”
《唐书□文苑传》曰：徐安贞开元中为中书舍人集贤学士，每上属文作手诏，多令安贞视草。
《风俗通》曰：光武中兴以来，五曹诏书题乡亭壁，岁辅正多有阙谬。永建中，兖州刺史过翔笺撰卷别，改着板上，一劳而九逸。
崔元始《正论》曰：俚语曰：“州郡记如霹雳，得诏书但挂壁。”永平中，诏禁吏卒不得系马宫外树，为伤害其枝叶。又诏令雒阳帻工作帻皆二尺五寸围。人头各有大小，不可同度，此诏不可从也。
蔡质《汉仪》曰：延熹中，京师游侠有盗发顺帝陵者，卖御物於市，市长追捕不得。周景以尺一诏召司隶校尉左雄诣台，与三日期擒贼。
曹植《说灌均上事令》曰：孤前令写灌均所上孤章三台九府所奏事及诏书一通，置之座隅，孤欲朝夕讽咏以自警诫也。
《语林》曰：明帝函封诏与庾公，信误致王公。王公开诏，末云“勿使冶城公知”。导既视表，答曰：“伏读明诏，似不在臣。臣开臣闭，无有见者。”明帝甚愧，数月不能见王公。
《邺中记》曰：石虎诏书，以五色纸着凤雏口中。
策
蔡邕《独断》曰：策者，简也。《礼》曰：“不备百文，不书於策。”其制长二尺，短者半之。其次，一长一短，两编。下篆书起年月，以命诸侯。三公薨及以免罪，悉以策书。
《隋书》曰：诸王、三公、仪同、尚书令、五等开国、太妃、公主拜册，轴一枚，长二尺，以白练衣之。用竹简十二枚，六枚与轴等，六枚长尺二寸。文出集书，皆篆字。哀册、赠册亦同。
《唐书》曰：刘字冰夷，为司门员外。崔甫秉政，素与友善。会加郭子仪“尚父”，以册礼久废，至是复行之。甫令两省官撰册文，未称旨。召至阁，草之立就，词义典雅。甫叹仰久之。
《後唐书》曰：同光三年，太常奏吴越王钱Α册礼。案礼文用竹册，上优其礼，敕以玉为之。议者以玉册帝王受命之重数，不可假之，非礼之宜也。
殷洪《小说》曰：魏国初建，潘勖，字元茂，为策命文。自汉武以来，未有此制。勖乃依商、周宪章，唐、虞辞义，温雅与典、诰同风，于时朝士皆莫能措一字。勖亡後，王仲宣擅名於当时。时人见此策美，或疑是仲宣所为。论者纷纭。及晋王为太傅，腊日大会宾客，勖子蒲时亦在焉。宣王谓之曰：“尊君作封魏君策，高妙信不可及。吾曾问仲宣，亦以为不如。”朝廷之士乃知勖作也。
诰
《尚书□商书》曰：汤既黜夏命，复归于亳，作《汤诰》。
又《周书》曰：武王崩，三监及淮夷叛。周公相成王，将黜殷，作《大诰》。
又曰：成王既伐管叔、蔡叔，以殷馀民封康叔，作《康诰》。
又曰：康王既尸天子，（尸，主也。主天子正号。）遂诰诸侯，作《康王之诰》。
李充《翰林论》曰：诫诰施於弼违。
《後周书》曰：苏绰。自有晋之季，文章竞为浮华，遂成风俗。太祖欲革其，因魏帝祭庙，群臣毕至，乃命绰为《大诰》，奏行之。其词曰：“惟中兴十有一年仲夏，庶邦百辟咸会於王庭，柱国洎群公列将罔不来朝。时乃大稽百宪，敷乎庶邦，用绥我王。”度词不多载。自是之後，文笔依此体。
《三国典略》曰：周太祖大飨群臣，史宫柳虬执简书告于庙曰：“废帝文皇帝之嗣子年七岁，文皇帝托於安定公，曰：‘是子也，才由公，不孝、不才亦由公，勉之。’公既受兹重寄，居元辅之任，又纳女为皇后，遂不能训诲有成，致令废黜，负文皇帝付嘱之意。此咎非安定公而谁？”太祖乃令太常卢辨作诰喻公卿曰：“呜呼！我群后暨众士，维文皇帝以襁褓之嗣托於予，训之诲之，庶厥有成，而予罔能弗变厥心，庸暨乎废坠我文皇帝之志。呜呼，兹咎予其焉避？予实知之，矧尔众人心哉！惟予之颜，岂惟今厚？将恐後世以予为口实。”
《唐书》曰：孙逖掌诰八年，制敕所出，为时流叹服。议者以为，自开元已来，苏、齐氵、苏晋、贾曾、韩休、许景先及逖为王言之最。逖尤苦思，文理精练。
《晋史》曰：高祖令制诰之辞不得虚饰冗长，必须陈其实行，以正王言。
教
《尚书□舜典》曰：帝曰：“契，汝作司徒，敬敷五教，在宽。”
《春秋元命苞》曰：天垂文，象人行其事，谓之教。教，效也，言上为而下效也。
《文心雕龙》曰：教者，效也，言出而民效也。故王侯称教。昔郑弘之守南阳，条教为後所述，乃事绪明也。孔融之守北海，文教丽而罕施，乃治体乖也。若诸葛孔明之详酌，庾稚恭之明断，并理得而词中，教之善也。
《汉书》曰：京兆尹王遵出教令。
诫
《文心雕龙》曰：戒敕为文，实诏之切者。魏武称作敕戒，当指事而语，勿得依违，晓治要矣。及晋武敕戒，备告百官，敕都督以兵要，戒州牧以董司，警郡守以恤隐，勒牙门以御卫，有训典焉。戒者，慎也。禹称，戒之用，休，君父至尊，在三同极。汉高之敕太子，东方朔之戒子，亦顾命之作也。及马援以下，各贻家戒。班姬《女戒》，足称母师矣。
《太公金匮》曰：武王曰：“五帝之戒，可得闻乎？”太公曰：“黄帝曰：‘余君民，上摇摇，恐夕不至朝。’故为金人，三缄其口。慎言语也。”
《东方生传》曰：朔戒其子以上容首阳为拙，（应劭曰：容身避容也。）柱下为工，饱食安步以仕易农，依隐玩世，诡时不逢。
《後汉书》曰：马援兄子严、敦并喜讥议，而通轻侠客，援在交，还书诫之曰：“闻人之过失如闻亲名耳，可得闻而口不得言也。好论人长短，妄有善恶者，宁死不愿闻子孙有此行也。龙伯高敦厚周慎，谦约节俭，吾爱之重之，愿汝曹效之。杜李良豪侠好义，忧人之忧，乐人之乐，有丧致客，数郡毕至，吾爱之重之，不愿汝曹效之。效伯高不得，犹为谨敕士，所谓刻鹄不成尚类鹜者也；效季良不得，陷为天下轻薄子，所谓画虎不似反类狗也。”裴松之以为援此诫可谓切至之至，不刊之训矣。
杜恕《家事戒》曰：张子台，视之似鄙朴人，然其心中不知天地间何者为恶，毅然如与阴阳合德。作人如此，富贵祸害何由而生？
陶渊明《道诫》曰：夫天地赋命，有生必有终。自古贤圣谁能独免？汝辈既稚小不同，生当思四海皆为兄弟之义。鲍叔、管仲分财无猜，归生、伍举班荆道旧，遂能以此为成，因丧立功。它人尚尔，况共父之人哉？颍川韩元长，汉末名士，身处卿佐，八十而终，兄弟同居，至於没齿；济北汜雉春，晋时操行人也，七世同家，人无怨色。《诗》云：“高山仰止，景行行止。”汝其慎哉！
颜延年《廷诰》曰：喜怒者，有性所不能无，常起於褊量而止於弘识。然喜过则不重，怒过则不威。能以恬漠为体，宽愉为器，则为美矣。大喜荡心，微抑则定，甚怒烦性，稍忍即歇，故动无堡容，举无失度，则为善也。欲求子孝，必先为慈；将责弟悌，务念为友。虽孝不待慈，而慈能植孝；悌非期友，而友亦立悌。夫和之不备，或应以不和，犹信不足焉，必有不信。傥知恩意相生，情理相出，可使家有参差，人皆由损。枚叔有言：欲人勿闻，莫若勿为。御寒莫若重裘，止谤莫若自修。《论语》云：“内省不疚，何忧何惧？”
卷五百九十四　文部十
章表
《释名》曰：下言上曰表，思之於内，施之於外也。
李充《韩林论》曰：表宜远大为本，不以华藻为先。若曹子建之表可谓成文矣。诸葛亮之表刘主，裴公之辞侍中，羊公之让开府，可谓德音矣。
《文心雕龙》曰：尧咨四岳，舜命八元，并陈词帝庭，匪假书翰。然则敷奏以言，即章表之义也。至太甲既立，伊尹书诫，思庸归亳，又作书以赞，文翰事斯见矣。降及七国，未变古式。言事於主，皆称上书。秦初定制，改书曰奏。汉初定制，则有四品：一曰章，二曰奏，三曰表，四曰驳议。章以谢恩，奏以案劾，表以陈请，议以执异。章者，明也。《诗》云“为章於天”，谓文明也。其在文物，青赤曰章。表者，标也。礼有表记，谓德见于仪。其在器式，揆景曰表。表章之目，盖取诸此也。案《七略》、《艺文》，谣咏必录。章表奏议，经国枢要，然阙而不纂者，乃各有故事，布在职司也。前汉表谢，遗篇寡存。及後汉察举，必试章奏。左雄表议，台阁为式；胡广章奏，天下第一：并当时之杰笔也。观伯始谒陵之章，足见其典文美焉。昔晋文受策，三辞从命。是以汉末让表，以三为断。曹公称表，表不止三让，又勿得浮华。所以魏初表章，指事造实，求其靡丽，则未足矣。如文举之荐祢衡，气扬采飞；孔明之辞後主，志尽文壮。虽华实异旨，并表之英也。琳、章表，有誉当时。孔璋称健，则其标也。陈思之表，独冠群才。观其体赡而律调，辞清而志显，应物制巧，随变生趣，执辔有馀，故能缓急应节矣。迨晋初笔札，则张华为俊。其三让公封，理同辞要；引义比事，必得其偶。及羊公之辞开府，有誉於前谈；庾公之让中书，信美於往载。序志联类，有文雅焉。刘琨劝进，张骏自叙，文致耿介，并陈事之美表也。原夫章表之为用，所以对扬王庭，照明心曲。既其身文，且亦国华。章以造阙，风矩应明；表以致策，骨采宜耀。循名课实，以文为本者也。是以章式炳贲，志在典谟。使典而非略，明而不浅，表体多苞，情位屡迁，必雅义以扇其风，清文以驱其丽。然恳恻者，辞为心使；浮侈者，情为文屈。必使繁约得正，华实相胜，唇吻不滞，则中律矣。子贡云：”心以制之，言以结之。“盖一辞意也。
《东观汉记》曰：马援征寻阳山贼，上书除其竹林，譬如婴儿头多虮虱而剔之。书奏，上大悦，出尚玺书。数日，黄门取头虱章持入。
张蟠《汉记》曰：周举上书言得失。尚书郭度见之叹息，上疏，愿退位避举。常置其章於坐。
《吴志》曰：东莱太史慈，字子义。为郡奏曹史。会郡与州有隙，先闻者为善。时州章已出，郡守选慈以行。至洛诣公车，见州吏欲始通章。慈曰：“章题署得无误耶？取视之。”先怀书刀，截败其章。因共亡去。遁还通章，州遂受短。由是知名。
《晋书》曰：乐广善清言而不长於笔，将让尹，请潘岳为表。岳曰：“当得君意。”广乃作二百句语述己之志。岳因取次比之，便成名笔。时人咸云：若广不假岳之笔，岳不取广之旨，无以成斯美也。
《后魏书□董绍传》曰：孝武崩，周文与百官推奉文帝，上表劝进。令吕思礼、薛忄登作表。前後再奏，帝尚执谦冲，不许。周文曰：“为文能动至尊，惟董公耳。”乃命绍为第三表，操笔便成。表奏，周文曰：“开进人意，亦当如此也。”
又曰：胡方回为北镇司马，为镇修表，有所称庆。世祖览而嗟美，问谁所作。既知方回，召为中书博士，赐爵临泾子。
又曰：邢劭善属文，每一文初出，京师为之纸贵，读诵俄遍远近。於时袁翻与范阳祖茔位望通显，文笔之美见称先达。以劭藻思华赡，深共嫉之。每洛中贵人拜职，多凭劭为谢章表。尝有一贵胜初授官，大事宾食。翻与劭俱在坐。翻意主人托其为让表，遂命劭作之，翻甚不悦，每告人曰：“邢家小儿，常客作章表，自买黄纸写而送之。”劭恐为翻所害，乃辞以疾。
《北齐书》曰：卢询祖有术学，文章华美，为後生之俊。举秀才至邺。赵郡李祖勋尝宴诸文士，齐文宣使小黄门敕祖勋曰：“蠕蠕既破，何无贺表？”使者伫立待之。诸宾皆为表。询祖俄顷便成，其词云：“昔十万横行，樊将军请而受屈；五千深入，李都尉去以不归。”时重其工。
《三国典略》曰：周武帝下令：上书者并为表，於皇太子以下称启。
《後周书》曰：柳庆领记室时，北雍州献白鹿。群臣欲草表陈贺。尚书苏绰谓庆曰：“近代已来，文章华靡。逮於江左，弥复轻薄。洛阳後进，祖述不已。相公柄民轨物，君职典文房，宜制此表，以革前弊。”庆操笔立成，辞兼文质。绰读而笑曰：“枳橘犹自可移，况才子也！”
《隋书》曰：魏杨遵彦命李德林制让尚书令表，援笔立成，不加治点。因大相赏异，以示吏部郎中陆邛，云：“已见其文笔，浩浩如河之东注，比来所见後生制作，乃涓浍之流耳。”邛仍命其子与德林周旋，戒：“汝每事宜师此人以为模楷。”
《唐书》曰：令狐楚为太原掌记。郑儋在镇暴卒，不及指後事。军中喧哗，将欲有变。中夜，忽数十骑持刃迫楚至军门。诸将逼之，令草遗表。楚在白刃之中，搦管立成。读示三军，无不感泣。由是名声益重。
《典论》曰：陈琳、阮之章、表、书、记，今之俊也。
魏文帝《与吴质书》曰：孔璋章表殊健，微为繁富。
《世说》曰：司马景王令中书令虞松作表，再呈辄不可意。令松更定，松思竭不能改，心存之，形於颜色。锺会察其忧，问松。松以实答。会取为定五字，松悦服。以示景王，景王曰：“不当尔耶！谁所定也？”曰：“锺会。向亦欲启之，会公见问，不敢饕其能。”王曰：“如此可大用。可令来会。”平旦入见，至二鼓乃出。出後，王独拊手叹息曰：“此真王佐材也。”
《博物志》曰：汉承秦法，群臣上书皆云“昧死”。王莽慕古法，改曰“稽首”。光武因而不改。朝臣曰：“稽首轻，宜稽首再拜。”
奏
陆士衡《文赋》曰：奏，平彻以闲雅。
《汉书杂事》曰：秦初之制，改书为奏。
又曰：群臣奏事上书，皆为两通：一诣后，二诣帝。凡群臣之书通於天子者四品：一曰章，二曰奏，三曰表，四曰驳议。
《文心雕龙》曰：昔陶唐之臣，敷奏以言。秦汉附之，上书称奏。陈政事，献典仪，上急变，劾愆谬，总谓之奏。奏者，进也，敷於下情进乎上也。秦始皇立奏而法家少文。观王绾之奏德，辞质而义近；李斯之奏骊山，事略而意诬。故无膏润形於篇章矣。自汉以来，奏事或称上疏。儒雅继踵，殊采可观：若夫贾谊之务农，晁错之兵术，匡衡之定郊，王吉之劝礼，温舒之缓狱，谷永之陈仙，理既切至，辞亦通辨，可谓识大体矣。後汉群臣，嘉言罔伏：杨秉耿介於灾异，陈蕃愤懑於尺一，骨鲠得焉；张衡指摘於史谶，蔡邕铨列於朝仪，博雅明焉。魏代名臣，文理迭兴：若高堂天文，黄观教学，王朗节省，甄毅考课，亦尽节而知治矣。晋氏多难，世交屯夷：刘颂殷勤於时务，温峤恳恻於费役，并体国之忠规矣。夫奏之为笔，固以明允笃诚为本，辩析疏通为首，强志足以成务，博见足以穷理，酌古御今，治繁总要。此其体也。
《典略》曰：王粲才既高辨，锺繇、王朗等虽名为魏相，至於朝廷奏议，皆阁笔不敢措手。
《唐书》曰：文宗尝谓侍臣曰：“近日诸候章奏，语太浮华，有乖典实，宜罚掌书记，以诫其流。”李石曰：“古人因事为文，今人以文害事。惩弊抑末，实在其地之盛时。”
《论衡》曰：谷子云、唐子高，章奏百上，笔有馀力。
劾奏
《文心雕龙》曰：案劾之奏，所以明宪清国。昔周之太仆，绳愆纠谬；秦有御史，职主文法；汉置中丞，总司案劾。故位在鸷击，砥砺其气，必使笔端振风，简上凝霜者也。观孔光之奏董贤，则实其奸回；路粹之奏孔融，则诬其衅恶。名儒之与险士，固殊心焉。若夫傅咸果劲而辞案坚深，刘隗切正而劾文阔略，各有志也。後之弹事，迭相斟酌，惟新日用而旧准不差。然甲人欲全，矢人欲伤；术在纠恶，势入刚峭。《诗》刺谗人，投畀豹虎；《礼》疾无礼，方之鹦猩；墨翟非儒，目以羊彘；孟轲讥墨，比诸禽兽：《诗》、《礼》、儒、墨，既其如此，奏劾严文，孰云能免？是以近世为文，竞於诋诃；吹毛取瑕，刺骨为戾；覆似善詈，多失折衷。若能辟礼门以悬规，标义路以植矩，然後逾墙者折肱，捷径者灭迹，何必躁言丑句，诟病为巧哉！是以立范运衡，宜明体恶，必使理有典刑，辞有风轨。总法家之裁，秉儒家之文，不畏强御，气留墨中，无纵诡随，声动简外。乃称绝席之雄，直方之举也。
《晋书》曰：何曾嘉平中为司隶校尉，抚军校事尹模凭宠作威，奸利盈积，满朝畏惮，莫敢言者。曾奏劾之，朝廷称焉。
又曰：敬思王怡字元愉。少拜散骑侍郎，累迁散骑常侍、黄门郎、御史中丞。值海西废，简文帝登祚，未解严。大司马桓温屯中堂吹警角。恬奏劾温大不敬，请科罪。温视奏叹曰：“此儿乃敢弹我也。”
又曰：刘毅以孝廉辟司隶都官从事，京邑肃然。毅将弹河南尹，司隶不许，曰：“攫兽之犬，鼷蹈其背。”毅曰：“既能攫兽，不能杀鼠，何损於犬！”投传其背而去。
《南史》曰：徐陵为御史中丞时，安成王顼为司空，以帝弟之尊，权倾朝野。直兵鲍僧假王威风，抑塞辞讼，大臣莫敢言。陵乃奏弹之。文帝见陵服章严肃，若不可犯，为敛容正坐。陵进读奏状，时安成王殿上侍立，仰视文帝，流汗失色。陵遣殿中侍史引王下殿。自是，朝廷肃然。
《隋书》曰：郎茂为尚书左丞，时工部尚书宇文恺、右翊卫大将军于仲文竞河东银窟。茂奏劾之，曰：“臣闻贵贱殊礼，仕农异业，所以人知局分，家识廉耻。宇文恺位望已隆，禄锡优厚，拔葵去织，寂尔无闻，求利下交，曾无愧色。于仲文大将，宿卫近臣，趋侍阶庭，朝夕闻道。虞、芮之风，抑而不慕，分铢之利，知而必争。何以贻范庶僚，示民轨物！若不纠绳，将亏政教。”恺与仲文竟坐得罪。
</div>
    <div class="pagination">
<a href="太平御览_page410.html">上一页</a><span>...</span><a href="太平御览_page406.html">406</a><a href="太平御览_page407.html">407</a><a href="太平御览_page408.html">408</a><a href="太平御览_page409.html">409</a><a href="太平御览_page410.html">410</a><span class="current-page">411</span><a href="太平御览_page412.html">412</a><a href="太平御览_page413.html">413</a><a href="太平御览_page414.html">414</a><a href="太平御览_page415.html">415</a><a href="太平御览_page416.html">416</a><span>...</span><a href="太平御览_page412.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
