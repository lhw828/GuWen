<!DOCTYPE html>
<html>
<head>
    <meta charset="UTF-8">
    <title>太平御览 - 第 66 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 66 页/共 737 页</h1>
    <div class="content">又曰：郴州城北七十里有话石山，孤石特竦，仙人於此处谈话。
《舆地志》曰：南陵县有女观山，俗传云，昔有妇人，夫官於蜀，屡愆秋期，忧思感伤，登此山骋望，因化为石，如人之形。所牵狗亦为石，今狗形犹存。《博物志》曰：鹳，水鸟也，伏卵时数入水，卵冷，取周围绕卵以助暖气。
《华阳国志》曰：汶山有咸石，煎之得盐。
《异苑》曰：滕放太元初，枕文石卧，忽暴雨，震其所枕，傍人莫不慑，而放微觉有声。
又曰：永康王旷井上有一洗石，时见赤气，後有二胡人寄宿，忽求买之。旷怪所以，未及度钱，子妇孙氏睹二黄鸟斗於石上，疾往掩取，变成黄金。胡人不知，索市愈急，既得，撞破内止有二鸟处。
刘敬叔《异苑》曰：晋武帝时，吴郡临平岸崩，出一石鼓，打之无声。以问张华，华曰：“可取蜀中桐材刻作鱼形，扣之则鸣。”於是如其言，扣之声闻数十里。
《异物志》曰：夷州土无铜铁，磨砺青石以作弓矢，此石苦矢之类。
《物理论》曰：土精为石，石，气之核也。气之生石，犹人筋络之生爪牙也。
《博物志》曰：桃林，在弘农湖县休牛之山，有石焉，曰帝台之基也。五色而文，状鹑卵焉。
《游名山志》曰：芙蓉渚有耸石，头如初生芙蓉，色皆青白。
《山海经》曰：燕山，多婴石。言似玉，有采婴带，所谓燕石也。
又曰：钱来之山，多洗石。若澡洗，可以爽去垢也。
《水经注》曰：象林郡功曹姓区，有子名连，攻其县杀令，自号为王。值世乱离，林邑遂立，後乃袭代传位子孙，三国鼎争，未有所附。吴有交土，与之邻接，进侵寿泠，以为疆界。自区连以後，国无文史，失其纂代，世数难详，宗胤灭绝，无复种裔。外孙范熊代立，人情乐推，後熊死，子逸立。有范文，日南西卷县夷帅雅夷奴也。文为奴时，山边牧羊，于涧水中得两鲤鱼，隐藏持归，规欲私食。郎知检其鱼，文大惭惧，诈云：“将砺石还，非为鱼也。”郎至鱼所，见是两石，信之而去，文始异之。石有铁，文入山中，就石冶铁，锻作两刀，举刃向鄣，因咒曰：“鲤鱼变化，治石成刀，斫石鄣破者，是有灵神，文当治此，为国君王；斫不入者，是无神灵。”进斫石鄣，如龙渊干将之斩芦藁。由是人情渐附。今斫石尚在，鱼刀犹传子孙。
又曰：澧水，出武陵充县，东经临澧、零阳二县故界，水之南岸，白石双立，厥状类人，高各三十丈。周四十丈。故老相传，言昔充县尉与零阳尉共论封境，因相伤害，化而为石。
刘义庆《幽明录》曰：阳羡县小吏吴龛，有主人在溪南，尝以一日掘船过水溪，内见一五色浮石，取内床头，至夜化成一女子也。
又曰：宜都，建平二郡之界有五六峰，参差玄出，上有倚石如二人，象像攘袂相对，俗谓二郡督邮争界於此。
扬雄《蜀本纪》曰：秦王献五美女於蜀王，蜀王遣五丁迎五女，见大蛇入山空中，五丁引蛇，山崩，五女上山化为石。
又曰：武都丈夫化为女子，颜色美好，盖山之精也，蜀王娶以为妻，无几物故，於成都郭中，葬之以石镜一枚，径一丈，高五尺。
邓析书曰：譬犹拯溺而垂之以石，救火而投之以薪。
《世说》曰：武昌阳新县北山上有望夫石，状若人立者，传云，昔有贞妇，其夫从役远赴国难，携弱子饯送此山，立望而化为石。
《兵书》曰：军中地生石，将可以久居。
《史记》曰：以石投水，莫之逆也。
《杂五行书》曰：妇姑斗争，取石重十六斤埋门外，即罢。
荀伯子《临川记》曰：石廪状似仓廪，其内可容千斛，廪口开则岁俭，闭则年丰。
又曰：石龙山有岩，其下有石，形隐起似龙，头尾长一丈二尺。
《地理记》云：有鳞甲，因号为石龙。
又云：石鼓，在宜黄水边，状如鼓形，阔九尺，长一丈四尺四寸。
又云：圆净如鼓，因以鼓为名焉。
又云：破石高五尺，在宜黄水边。
又云：有女人水次浣濯，为蛟所牵入石中，经数日雷击石破，见死蛟及女人尸浮出，因号为破石。
又曰：浮石，其石居汝水中心，或水泛涨，高岸皆没，此石居然不没，因以为名之。
又曰：落峭石，去飞猿馆一百一十五里，在飞猿水，巍峨嵌空，数里可望，即谢灵运诗云“朝发悲猿峤，暮宿落峭石”，是其处也。
《始兴记》云：营口东岸有石四方，而高可百仞，其状若台，故名台石。又林水出焉。其台旁有石室，室前盘石上，行列十瓮，皆盖以青盆，悉是银制。有人过者，但得开观，不可取之；取之则闷绝若死。封丘之奴窃二枚，为大蛇所害，即不知其自。
《永嘉记》云：永嘉南岸有贴石，乃尧时之神人，以破石推将入恶溪道次，置之溪侧，遥望有似张帆，今俗号为张帆溪，与天台山相接。
又《郡国志》曰：东海信郎神破石为帆，今东海有信郎祠即是。
卷五十三　地部十八
丘
《说文》曰：丘，土之高，非人所为。丘字从一，一，地也。人居在丘南，从北，中邦之居在昆仑东南。一曰，四方高，中央下，象形也。
《诗》曰：送子涉淇，至於顿丘。
又曰：子之荡兮，宛丘之上兮。
又《诗序》曰：崇丘，万物得极其高大也。
又《诗》曰：杨园之道，猗于亩丘。
又曰：绵蛮黄鸟，止于丘隅。
又曰：丘中有麻，彼留子嗟。
《礼》曰：太公封于营丘，比及五世，皆反葬於周。君子曰：乐，乐其所自生，礼不忘其本。古之人有言曰，狐死正丘首，仁也。（正丘首，正首丘也。仁，恩也。）
又曰：公叔文子升於瑕丘，蘧伯玉从。（二子，卫大夫。）文子曰：“乐哉，斯丘也，死则我欲葬焉。”蘧伯玉曰：“吾子欲之，则瑗请前。”（利其欲，害人良田也。瑗，伯玉名也。）
又曰：为高必因丘陵，为下必因川泽。
《周礼》曰：丘陵，其动物宜羽物，其植物宜核物，其民专而长。
《传》曰：车脱其复，火焚其旗，不利行师，败于崇丘。
《春秋元命苞》曰：尧为天子，季秋下旬梦白帝遗吾乌喙子，其母为扶始高丘，睹白帝，上有□虎之状感己生皋陶。
《春秋说题辞》曰：丘者，墓也。
又曰：丘谷辅气，元士扶化。
《尔雅》曰：丘一成为敦丘，（成犹重。《周礼》曰：为坛三成。今江东呼地高堆者为敦。旧音顿。）再成锐上为融丘，三成为昆仑丘。（昆仑山三重，形如累三孟。）如乘者，乘丘；（形似乘车。）如渚者，渚丘。（水中小洲为渚。）水潦所止，泥丘。（顶上ㄜ下。）丘方，胡丘。（形四方。）绝高为之京。（人力所作。）非人力为之曰丘。（地自然生。）水潦所还曰将丘。（将者谓丘边有界，埒水环绕之。）上正，章丘。（顶平。）泽中有丘，都丘。（在水泽内。）当涂，梧丘。（涂，道。）途出其右而还之，画丘。（言为道所规画。）途出其前，戴丘；（道出丘南。）涂出其後，昌丘。（道出丘北。）水出其前，氵省丘；水出其後，沮丘；水出其右，正丘；水出其左，营丘。（今齐之营丘，淄水过其南及东。）如覆敦者，敦丘。逦迤，沙丘。左高，咸丘；右高，临丘；前高，旄丘；後高，陵丘；偏高，阿丘。丘背有丘为负丘。（中央隆峻，如负一丘於背上。）右泽，定丘；右陵，泰丘；（宋有泰丘，见《史记》。）如亩，亩丘；（丘有垄界如田。）如陵，陵丘。丘上有丘为宛丘。（今在陈郡陈县。）陈有宛丘，晋有潜丘，（今在太原晋阳县。）淮南有州黎丘。（今在寿春。）天下有名丘五，其三在河南，二在河北。（说者多以州黎宛营为河南者，潜敦为河北者。案北方称天下之名丘，恐此诸丘碌碌，未足用当之。殆别有魁梧桀大者五，但未详其名号所在耳。）
《广雅》曰：小陵曰丘。
又曰：丘上有木为秘丘。
《家语》曰：丘陵为牡，溪谷为牝。
《方言》曰：冢大者谓之丘。
《穆天子传》曰：天子于昆仑之丘，以观黄帝之宫。（郭璞注曰：黄帝巡狩四海，登昆仑山，起宫室於其上。）
又曰：为盛姬谥，曰哀淑卜之丘，天子名之，（为丘作名。）是曰淑人之丘。乙丑，天子东征，舍乎五鹿，叔坐（七和切。）且哭，是曰女坐之丘，（因以五鹿名。）丁卯。
《山海经》曰：昆仑之丘，实惟帝之下都。
《庄子》曰：卫灵公死，卜葬於故墓，不吉，卜葬於沙丘而吉。掘之数仞，得石椁焉，洗而视之，有铭曰：“不凭其子灵公夺而埋之。”夫灵公之为灵，久矣。
《淮南子》曰：尧时有大风为民害，乃缴大风於青丘之野。（许慎注曰：大风，大鸷鸟也。）
《文子》曰：川竭而谷虚，丘夷而泉塞。
《越绝书》曰：阖闾冢在吴县昌门外，名曰虎丘。下广平六十步，水深丈五，铜椁三重，玉凫之流，扁诸之剑在焉。卒十万人治之，取土临湖。葬三日，白虎居上，故号曰虎丘。
东方朔《十洲记》曰：长洲一名青丘，在南辰巳地，地五千里，去岸二十五万里，上饶山川，又多大树，树有二千围者，一洲之上，专是林木，故一名青丘，仙草、灵药、甘液、玉英，靡所不有。
《齐地记》曰：营丘，在临淄小城内，古以为齐室也。丘下周三百余步，高九丈，北厢下隆丈五，造井水深七丈余，井与地平。
伏韬《北征记》曰：博望城内有成汤、伊尹、箕子冢，今皆为丘。
《述异记》曰：南海中有轩辕丘，鸾自歌，凤自舞，古云天之乐也。
《郡国志》曰：濮阳县本颛顼之城，今谓之帝丘，夏后之代昆吾居之，春秋卫迁于帝丘，梦人登昆吾之墟是也。
又曰：濮州初徙陶於乘丘，故县掘得漆杯二，底内有朱书曰“乘丘”，既见风日，靡然烂碎矣。
《外国图》曰：员丘之上有不死树，食之乃寿。有赤泉，饮之不老。萧丘多大风，无人民，群犬居之。青丘之民食，衣野丝，去琅琊万三千里。神丘有火穴，其光照千里，去琅琊三万里。
《陈留风俗传》曰：雍丘县有五陵之丘，以故名县。
郦善长注《水经》曰：沮水西迳楚昭王墓，东对江陵城，故王仲宣之赋《登楼》云，“西接昭丘”是也。
又曰：隋县有断蛇丘，隋侯出见大蛇中中断，因举而药之，故谓之断蛇丘。
又曰：巩县北有山临河，谓之岑原丘，下有穴，谓之巩穴，言山潜通淮济，北达于河，直穴有渚，谓之鲔渚。
《十道志》云：岑原丘，在县西北三十三里。
陵
《释名》曰：陵，隆也，体隆高也。
《易》曰：天险不可升，地险山川丘陵。
又曰：跻于高陵，三岁不觌。
《诗》曰：彼飞隼，率彼中陵。
又曰：高岸为谷，深谷为陵。
《礼》曰：五月可以居高明，可以远眺望，可以处台榭。
《传》曰：蹇叔送其子曰：“ゾ有二陵，其南陵，夏后皋之墓也；其北陵，文王之所避风雨也。”
《春秋说题辞》曰：陵之为言棱也，辅山成其广，层棱扶推，益厥长也。
《孝经援神契》曰：德至山川丘陵则景□出。（宋均注曰：景□应间绎不遍也。）
《尔雅》曰：大阜曰陵。
又曰：东陵凡，（所陈切。）南陵息慎，西陵威夷，中陵朱滕，北陵西俞。陵莫大於加陵，梁莫大於溴梁，坟莫大於河坟。谓之八陵。
《穆天子传》曰：天子东游，次於崔梁，曝蠹书于羽陵。
《庄子》曰：盗跖死於东陵之上。
又曰：步仞之丘陵，巨兽无所隐其躯，而孽狐为之祥。
《穆天子传》曰：天子东征，钓于隰水，祭淑人。是日祭，丘为之降。
《吕氏春秋》曰：凡葬必於高陵之上，以避狐狸之患，水泉之湿，此则善矣。
《杨子法言》曰：百川学海而至於海，丘陵学山而不至山，是故恶夫住者。
《魏子》曰：尧入百仞之溪，则不照三里，非朦暗，位卑势下故也。桀、纣百丈之陵，能见四海，非照明，位高势尊故也。
《十洲记》曰：昆仑陵，即昆仑山也。西海之戌地，北海之亥地，去中国十万里，有弱水周匝绕山。
《吴录》曰：张言於孙权曰：秣陵，楚武王所置，名为金陵，秦始皇时望气，故掘断连岗，改名秣陵。
《物理论》曰：地者，镇之以五岳，积之以丘陵。
阪
《诗》曰：阪有漆，隰有栗。
</div>
    <div class="pagination">
<a href="太平御览_page65.html">上一页</a><span>...</span><a href="太平御览_page61.html">61</a><a href="太平御览_page62.html">62</a><a href="太平御览_page63.html">63</a><a href="太平御览_page64.html">64</a><a href="太平御览_page65.html">65</a><span class="current-page">66</span><a href="太平御览_page67.html">67</a><a href="太平御览_page68.html">68</a><a href="太平御览_page69.html">69</a><a href="太平御览_page70.html">70</a><a href="太平御览_page71.html">71</a><span>...</span><a href="太平御览_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
