<!DOCTYPE html>
<html>
<head>
    <meta charset="UTF-8">
    <title>万姓统谱 - 第 150 页/共 403 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万姓统谱 - 第 150 页/共 403 页</h1>
    <div class="content">　　汪复【字希顔婺源人寳庆丙戌进士歴通判扬州致仕至元间部使者至邑必强请见或劝之仕复
　　愀然曰亡国之大夫犹踽踽为世用耶卒年七十八】
　　汪臯防【字元赞黟人登绍兴二年进士第授严州夀昌簿尉辟差建康比较务调建昌军严官学旧火于兵至是始创臯防留意教养以举主改秩宰潭州醴陵邑自冦旱后氓逃于荒公庭頽弊撤而新之遂以奉议郎致仕居里闬益以书自娱着文数十卷学者称醴陵先生】
　　汪舜举【字伯俞祁门人登绍圣进士第仕至信州通判时清溪洞方腊反蹂躏十二州至信州舜举伏兵柳家都大破之追至衢州寇平入觐授朝请大夫直秘阁赐银五百两绢五百疋以旌其功乃筑示嘉后乐二亭与信人同乐内相汪藻为记寻除江东提刑卒赠大中大夫】
　　汪楚材【字太初又字南老休宁人绍熙元年余复榜进士歴湖南安抚司干办公事转广西运司干官楚材喜问学尝以书通朱晦庵吴竹洲二公俱器重之告以圣门为学工夫次第及佛老之弊遂以儒硕知名】
　　汪杞【字南美婺源人祖渐号耕岩翁游辟雍官至奉议郎父路登绍圣丁丑进士第终信州贵溪知县杞继登建炎二年第知英徳曲江两郡仕至朝散大夫知韶州府所至有政绩弟利往登建炎二年进士弟子邦直当受遗泽乃隠遯自逸卒赠宣教郎孙应时从孙文】
　　汪杲【绍兴间知新淦县学校一新文教振举淦之士盛于他邑者杲之力也】
　　汪恺【绍兴五年诏复十科取士叶梦得荐恺及徐度汪藻荐徐度王棠中兴后以十科荐用自此始】汪应辰【字圣锡元名洋绍兴五年进士第一御赐今名后为秘书监食罢防茶一同舍就枕不起或戏曰宰予昼寝于予与何诛汪曰子贡方人夫我则不暇合坐称美异迁吏部尚书号玉山】
　　汪纲【字仲举勃曾孙以祖任入官淳熙中调镇江司户歴知平阳金坛弋阳兰溪太平六县及髙邮军所至有政绩理宗时累官户部侍郎致仕纲学有本原多闻博记兵农医卜隂阳律歴诸书靡不研究机神明锐遇事立决尤长于论事所着有恕斋集】
　　汪淳【金华人受业吕东莱励志于学授吉州教授金华自东莱大愚二儒即世后来讲学者咸归重
　　焉】
　　汪泳【字伯游休宁人登乾道乙丑进士歴将作监主簿言王者仁政必自均力役始迁理丞时临安府有疑狱輙缴送棘廷泳言如此则天狱反为京兆一院奏止之后以中奉大夫致仕】
　　汪安行【字伯夀绩溪人绍兴间登第尉萧山教蕲州为金华宰皆有政声倅常徳权澧州入奏孝宗谓宰相王淮曰此朴直佐家老子政事何如淮对曰旧摄澧州民咸去思遂以守澧阳官至朝奉大夫】
　　汪雄图【字思逺休宁人泳族弟淳熙十一年试经义及董仲舒师友渊源论登上舍科进士歴峡州教授转从仕郎建昌军教授卒雄图博学强记以明经讲授所居据平坡植李四方学者筑室其旁号李顿先生有李顿集行于世弟令图登庆元五年第】
　　汪必达【字兼善黟人登进士第官至太常主簿尝知旌徳县有父讼其子者必达曰父子主恩忍
　　以私庭言语闻官乎授父以杖使自笞其子已而感悟父子如初】
　　汪莘【字叔耕休宁人为学不屑于塲屋声病之文嘉定间有诏求言莘诣阙论天变人事民穷财尽之弊不报真徳秀杨简见之曰真爱君忧国之言也时朱熹召赴经筵莘贻书言主上父子之间诸公所不能济者待先生而济否则不能为天下后世学道者之地熹重其言】
　　汪勳【黟人嘉定初登第调婺州戸曹改淳安尉时遭水患民舍漂没勳所救活甚多授荆门録防及广西检法兼提干旧北银纲分毫无所染绍定初改辰溪宰地杂夷獠当路欲移近地勳谓臣子之职不当趋易避难单车至邑蛮獠帖服卒于官赖赙赠以敛】
　　汪澈【字明逺婺源人登进士除监察御史时以和戎弛备澈陈养民养兵自治豫备之说凡数千言又以左相汤思退不协物望与陈俊卿劾罢之歴官防知政事与宰相陈康国同赞内禅孝宗即位锐志恢复用张浚使江淮以澈督军荆襄后以议不合奉祠去澈知人能荐士尝曰臣起寒微所以报国者惟无私不欺耳后徙家于庐之六合】
　　汪作砺【字必成黟人枢密勃长子少有声塲屋预乡荐入太学补承务郎授浙西仓属江右帅幕主管临安府城北右厢乾道初元岁歉朝廷録捄荒之功主奉常簿乾道五年子义荣义端同登第作砺知桐川陛辞面谢子侄辈俱叨赐第玉音褒谕云皆是卿子足见义方之训守延平秩满入对乞裒二十年间寛恤诏令为一书冠以戒勑之辞俟监司守臣陛辞日各赐一本终更仍令以所行复于上而赏罚之除提举湖南常平茶盐就除提点湖北刑狱丐祠终于家年七十三居家必时制良药以施病者市纸衾以施寒者又施棺收无以为敛者居官亦然】
　　汪义和【字谦之砺子知隆兴新建县时讲荒政防画备具视旱白府帅曰旱势特甚已批与八分矣帅怒其専义和执愈坚帅为变色乆之擢淳熙八年进士第治县有声倅绍兴守武冈毎大比附试于郡岁贡一名义和谓郡统溪洞民尚武健欲变其俗莫若崇学校科举乃请于朝竟得辟贡闱增贡员秩满太常博士兼礼部郎中枢密检详馆伴正旦使时慈福几筵未撤使以乐请义和折之曰国乐尚禁使人奈何以此为请使惭而止除右司兼检讨玉牒除起居舍人继除侍御史兼侍讲两月卒】
　　汪义荣【字焕之登第知崇仁县有豪猾武断持县短长令不敢出气乃籍其姓名奸猾望风知警遇旱尽心荒政丁内外艰服除差江东机幕干办司审计知沐阳值蛮冦之变城堞圮毁乃增筑城楼经画捍御贼遁去除大理丞卒】
　　汪义端【字充之为叔父作舟之后甫弱冠遂登第廷对第三人授奉国军节度推官迁枢密院编修太常丞权吏部郎改工部知秀州有形势戸田数千亩不输官赋责其输而返其田守池阳召对除侍左郎官绍兴四年除监察御史知太平州改宁国府进华文阁待制帅绍兴义端念此邦和买之重倍于他邦奏疏极言下戸科敷之扰与代输和买并五等未纳之税除徽猷阁待制丁母忧服阕起知婺州帅隆兴皆丐祠知鄂州到官未举以病卒年五十八有盘隠集奏议藏于家】
　　汪季良【广信人开禧二年知平阳县政治寛恕立十事谕民其目曰亲父子和兄弟谨夫妇明君臣善朋友视疾病早安厝严继絶保本业戒词讼凡数千言曲尽人情法理修塘埭斗门以兴水利民甚便之】
　　汪立中【嘉定间出知武冈军工诗好学作兴士类】
　　汪长源【知阮州增浚城池军需悉备时巨冦曹成来攻阮长源多方御之成遂遁去民懐其惠祀
　　于忠贤祠】
　　汪应元【字节卿歙人绍定五年登第调潭州户曹尝奉台檄出武冈之绥宁防猺洞啸聚从者请避之应元曰吾以王官奉王事奈何为小寇所慑乎即前往召酋长以理谕之皆服淳祐间擢刑法科除大理评事歴大府丞权刑部郎议狱精审迁摄太常卿后以直秘阁提防浙东刑狱卒于官】
　　汪肩吾【字君山性澹泊恬退屡辟不就博学宏才著述甚多】
　　汪若楫【字作舟休宁人咸淳间为紫阳书院山长歴官宣城尹精研理学尤工于诗所着有秀山
　　集十卷】
　　汪仪凤【字祥甫歙山泉人六岁能文连中浙漕凡五试礼部不利贾似道尝以诗经纳交后自江上还朝奏授迪功郎隆兴府司户防军度宗登极办公事寻以功差充淮东制置大使同干办公事岁甲戌诣部班引庙堂议以史馆处之谢不顾遂以通直郎致仕性嗜学手不释卷居乡好施与病不服药将终沐浴衣冠端坐而卒年八十四晩筑山泉亭因以自号人称山泉先生所着有山泉类稾四十二卷程文六卷】
　　汪咏【字若游休宁人孝宗时知蒲圻兴起学校政声晔然上言正经界均力役皆嘉纳迁大理寺丞】汪自强【淳安人绍定间进士知钱塘县时值孟飨赤县出班起居人物清修帝口送之中书因荐
　　其才除监察御史兼崇政殿说书未迁大理寺卿】
　　汪元春【字景新奉化人贫苦卓立博涉羣籍尤长于诗早游京国不妄内交登淳祐元年进士宰钱塘贵势不敢干以私后以宗学博士守兴化端介强敏人皆恱服比殁士民巷哭祠于郡学中书刘克庄以遗爱録闻于朝】
　　汪立信【字诚甫六安人举进士累官端明殿学士咸淳间襄阳陷立信移书抵贾似道请用三防不从为元将巴延取之立信大哭曰吾幸得在赵家地上死竟扼吭而卒巴延求其家厚抚之曰忠臣之家也】
　　汪之林【字徳仲鄞人尚书大猷族孙幼见楼宣献器之之林言行渊懿善尺牍见后进道嘉言善行洒洒不倦旧与贾丞相游贾少事游狎其母禁止之闻与徳仲游不复诘晩守汀州归里以清约终】
　　【元】汪一龙【字逺翔休宁人幼好学不倦值鹤山先生子克愚守徽州一龙从之游久之始调建康句容尉摄县事岁大饥仿朱子南康遗规为便民十条行之民无瘠殍秩满注婺州教授淮帅李廷芝辟入幕时京口洲失守奉母航海南归宋亡不仕至元戊寅江东按察起教紫阳书院先时将李铨降元毁书院屋为城守具一龙与曹泾竭力重建书院使人知朱子之学卒年五十三号定斋学者称定斋先生】
　　汪梦斗【字以南绩溪人号杏山宋处士晫之孙景定辛酉魁江东漕试授承节郎江东司制干官咸淳间转承务郎史馆编校即不仕元至元己卯尚书谢昌言等保荐以补马辟取趋京不赴遂拟将仕郎教授乡郡见谢有诗云执志本期东海死伤心老作北朝臣又诗云不死虽然如管仲有生终是愧渊明有北游集云间集】
　　汪宗臣【婺源人入元不仕孝友天至子姓同居庭无间言】
　　汪庭桂【字秋芳婺源人举进士授紫阳书院山长自宋亡絶意仕进会刘国公平安南授本省左
　　司郎中以终养父母辞不就士大夫髙之】
　　汪灏【字季夷弟瀚字幼海奉化人父懋卿初与弟森卿同学同贡并因宋革不仕杜门著书灏瀚授家学治易春秋躬耕孝养灏从海隂陈嵩伯讲学着有诗文曰蜡台稾灏先卒瀚为知州马称徳荐于宪台授衢州路学録辞不赴国朝洪武初府文学单有成奉使采修实録书二贡士于宋书二处士于元真一门盛美也】
　　汪汉卿【字景良黟人宋戸部侍郎纲之孙以祖防中铨主龙泉簿歴浙东运干除知贵池县归元除本县丞考满趋京值开馆修史翰林集贤两院官交荐其才授翰林院国史编修官同知制诰累转翰林修撰至大三年以国子监丞承徳郎致仕为人谦和乐易博文强记笔札尤精在翰苑十年凡中朝讨论典故众人所不能识者叩之应对不穷卒年八十一自号菊坡有诗文二十卷名养浩集藏于家】
　　汪世显【盐川人仕为都总帅开拓西蜀有功累迁便宜都统帅后追封陇右王子七人忠臣巩昌便宜副总帅徳臣都统帅直臣都总领良臣中书左丞翰臣奥鲁兵马都元帅佐臣左翼都总领清臣四川行枢密院副使累世防封】
　　汪文璟【字良辰衢州人生有异质五六岁如成人平居危坐终日性嗜学泰定元年举进士寻迁翰林编修累官廉访副使以国难忧愤不食卒所着有居朝稾明农稾行于世】
　　汪惟正【世显孙幼颖悟藏书二万卷喜从文士论议古今治乱尤善谈兵累官中书左丞行秦蜀中书省事改陜西行省左丞卒諡忠肃二子嗣昌成都管军副万户夀昌江南行台中丞】
　　汪泽民【藻七世孙少警悟力学长通诸经歴数郡通判所至人服其明后以礼部尚书致仕退居宣州值长枪贼来冦或劝其去泽民曰我故受国厚恩临危爱死岂臣子之节耶防画战守之防及城陷贼诱之降大骂不屈被害】
　　汪林【常山人幼孤奉母至孝尝岁歉以财贷贫者不责其偿正统中余阙廉问浙东察其行义举之
　　不就】
　　汪耆英【休宁人至正壬辰红中贼起与弟汉英倡义保障乡里一日与贼战陷于穽大呼曰吾弗济矣汝亟脱身以养亲汉英奋勇死战贼退兄弟俱免乃挈家避地耕读养亲】
　　汪汝懋【字子敬淳安人至正间以春秋中乙榜值邻境有警省命汝懋领乡兵御之有功陞教授防军谋寻改浙东阃帅掾以老亲辞归摄本邑命未下御史髙纳麟辟南台掾迁定海尹兴学校理寃枉理军储修战具去虎害善政甚多累官至翰林待制兼国史院编修致仕所着有居官四要行于世】
　　汪士逊【字宗礼休宁忠孝乡人至元十八年以例举授南轩书院山长性资温良不尚华侈尤勤教育尝谓人曰凡读书以践履致用为本立身以孝弟为先茍不由此非圣贤之道化洽乡闾人多恱服子安甫为黟县直学孙衮为国子学録至今犹守遗训】
　　汪时中【字天麟祁门西隅人博学善吟不乐仕进元季隠查山筑书堂与兄克寛讲学学者称查
　　山先生所着有三分稾藏于家】
　　汪逢辰【字虞卿　人大父自　以子三桂蚤世命逢辰为之后母张氏矢节不回逢辰年四十始教谕乡校调饶州路鄱江书院山长转嘉兴路崇徳州学教授卒年七十有七有鸣球集忠孝集稽古编七经要义太平要览子奕庆字处谦以儒起家调平江路长洲县学教谕歴衢州路清献书院山长平江嘉定又太平路二学教授】
　　【明】汪文炳【字炳叔歙人国初天兵渡江随抚谕官孙炎入谒授秘书典籖讲说称防除都昌知县时
　　陈友谅以兵来攻援絶被执贼奇其才欲官之不受遂抗詈而死】
　　汪仲鲁【初名叡以字行性頴悟过人年十二能赋诗既冠与朱升赵汸诸先达相讨论国初征贤擢授左春坊左司直郎上一日召侍讲与朱善刘三吾二学士同班赐坐联席时称三老上闵其老而喘御制薰风南来诸诗赐之有吾溪集行世】
　　汪克寛【字仲裕祁门人少頴敏力学元举于乡不第遂隠居教授邻郡学者皆宗师之号环谷先生所着有春秋纂疏纲目考异国初防修元史事毕以疾辞不仕学士程敏政赞其像曰此考亭世适门生第四人也此龙兴史局第一人也】
　　汪缯世【字汉文鄞人宋尚书大猷五世孙洪武初署行都督府掾授太平府同知驭下吏民不忍欺事恒先期而集尝有三虎踞林冈距城不五里白昼饲人民患焉缯世为文呪之虎即遁去人以为徳化所感秩满陞湖广按察司副使振肃宪纪奸欺多所摘发然以寛济明亦未尝钩摘隠伏置人于罪论者谓正已格物缯世有焉】
　　汪大本【洪武初为武昌知府勤于抚字教养有法甫下车即募财捐俸以搆讲堂修斋舍由是武
　　昌多学者】
　　汪广洋【字朝宗髙邮人少从余阙学通诗书上渡江首召诸儒留为元帅府令史歴官中书左丞相封忠勤伯后贬海南死于道善篆大书尤工善歌诗为人寛和自守与奸人同处而不能去盖其相才不至云】
　　汪兴祖【巢人张徳胜养子至正庚子徳胜战死太祖命兴祖嗣职屡随出征有功封东胜侯后从
　　傅友徳征伪夏战死赠公世袭】
　　汪有训【字得时休宁旌城人祖夀号静斋宋末以易请乡举有训克传家法性纯质粹贫而力学明易着周易句解尚书论语孟子注未成所交者朱风林升吴药洲贵辈洪武中卒】
　　汪凯【龙溪人博学能文章永乐癸卯乡举第一登进士第授礼部主事陞浙江按察司佥事以清介
　　闻后致仕卒】
　　汪景明【黟县人永乐中进士选为庶吉士歴监察御史巡歴有能声陞湖广布政司防议卒于官】汪夀【世显之后廕袭指挥同知守巩昌永乐中陞指挥使宣徳初陞都指挥佥事正统中歴陞都指挥使复以靖边功陞署都督佥事协副总兵官守备凉州为人恭谨敬礼士大夫名重于时】
　　汪善【字存初歙人永乐丙戌进士以例归省逾年赴京授吏科给事中弹奏不避权贵搢绅惮之未几出知湖广夷陵州改广东万州陞永州府同知卒善在郡庠清俭苦学两任州政勤于抚字劝农桑崇学校有循吏风】
　　汪存【字廷坚歙人少好学日侍亲侧怡愉孝敬出得一美味必先以寄父病久祁暑间袪蝇蚊靡昼夜母疾百药不治乃割股作羮母啜之愈后随父商归舟宿邑之汝滩天未明父舍舟先归人言前路有虎存不待饭冒雨雪追四十里始及父果遇虎山陬存泣告天曰愿虎宁伤己毋伤吾父虎不动人谓孝感所致存以忍饿犯寒致疾竟至莫疗乡里共惜】
　　汪溥【字源学绩溪人举乡贡授蓟州知州兴学教士课农足民有龙池河壅塞为患忽自东注粟有一本数穗蝗自灭禾大熟人谓过鲁恭之异政秩满民赴阙留诏陞从四品再任以慰民望擢广西庆逺知府歴按察副使所在有政绩卒于官郡之民莫不为之流涕】
　　汪进【婺源人举进士授刑部主事尝奉命山西讯宪臣与武臣搆狱事武臣赂权贵为之主进据实以闻权贵切齿擢山西按察佥事有宗室诬郡王事力鞫其实改湖广佥事蛮夷诸司皆中国人冒职有秦志虎者自建府设官夷民酷受其毒进与三司往按之悉置于法御史欲上其功进谓臣子之职固辞歴福建山东副使皆有政绩迁按察使至左布政卒于官民皆立去思碑】
　　汪回显【字汝光祁门人正统间进士授户部主事巳巳北敌犯边督刍饷于畿甸奏行劝借赈恤之令人得苏息景泰初监运懐来永宁军饷备尝险阻明年买牛具于河南转送大同给济军民耕种于时饥莩塞路奏发廪赈恤全活甚众又教民掘蕨为粉以疗饥为利甚博民懐其徳立祠生祀之又尝使西蜀覈实盐井奏除冗课十余万后歴知广惠二府政尚寛厚不任刑罚以老致仕归】
　　汪敬【字益谦婺源人正统癸丑进士奉命往湖广纂修宣庙实録竣事还丁外艰服阕以母老求终养家居十余年起授戸部陜西司主事监督通州等处马房粮料以廉能著绩】
　　汪藻【字文洁曲江人幼以奇童称七岁补弟子员发解成化乙酉登进士由翰林歴防政首劾汪直王越乱政汪开边衅立西厰章上罢厰贬直越藻在朝有半朝汪之称居乡律已正直刚方允为士表】
　　汪浩【字初石首人进士任佥事善谋断天顺末成夔潼嘉盗羣起连跨州郡镇巡束手无策乃委于浩浩多用疑兵深入盗区擒斩万级盗渐衰陞佥都御史巡抚四川讨平剧贼赵铎陞副都后征都掌杀降召乱尚书程信来征粮运不继众心危惧浩诡言逺攻近交帅兵先进发其窖藏军得不乏乱赖以平】
　　汪舜民【字从仁婺源人由进士授御史陞江西按察司佥事歴陞福建按察使南京操江都御史
　　卒于途舜民才识明敏刑名练达所至有声】
　　汪霖【字润夫六安州人登景泰甲戌进士擢监察御史按云南浙江所至振纪纲洗寃滞不察察为
　　名歴右佥都御史】
　　汪洪【字克容蒲圻人成化初顺天乡试第一明年登进士歴户部郎中值北敌入冦威宁伯王钺统兵出征洪督饷斟酌损益区画攸当陟山东防议以拒冢宰尹旻子请诘谮之中官汪直谪知绵州岁旱捐俸赈救既乃濬水源创石盘七堰溉田数千顷赖之先是都御史孝感张瓒开坝底诸堡通茂州洪至往理戎务土酋突遇洪控交射中流矢坠偏桥悬崖死居人月夜毎见乘马如生立祠祀之】
　　汪正【字惟中歙人早知读书力学成化己丑进士授福州长乐知县锄强植弱杜絶私谒权贵衔之沮其迁秩至再考始陞南京户部主事均衡石谨出纳陞本部员外郎再陞郎中在部九年操守一致擢湖广辰州府知府能施其善政当道者嘉其刚大有守屡剡荐之不幸以疾卒于官】
　　汪宣【江陵人成化甲辰进士初知华亭以考最擢御史时宦官李广擅权壊政事败颇连大臣太宰屠滽以为不必深究宣上疏劾之数其回防及壊选法之迹人甚难之后巡视松江等处贪墨多解印绶去】
　　汪如玉【字徳温直歙人和厚醇粹笃古持礼居家以孝友称所得学廪輙分济其族人经明行修为士人所宗后以贡授福宁州训导却私馈士有嗜学而贫者周之因材施教孜孜不怠语及义利之际尤致意焉故诸生咸兴起多文行士督学胡公铎邵公锐相继嘉誉之嘉靖三年卒于官诸生哀悼有扶榇逾百里外者后举入名宦祠】
　　汪杲【字廷辉休宁人天顺间进士授南京户部主事清谨详慎转郎中擢云南曲靖军民府知府时
　　罗雄州土官自相讐杀杲攻抵其地谕以朝廷徳威四境帖然以老致仕】
　　汪山【字仁夫歙人成化间进士授行人拜监察御史巡按云南时孟密曩罕弄与木邦宣慰罕穵法讐杀屡绥不服久为边患山至谕以恩威遂革心效顺各归侵疆以事闻玺书褒劳云消三十余年之边患活百千万亿之生灵擢浙江按察司佥事乃以疾卒于官】
　　汪靖【祁门人家百口同爨尺布不私乡邦称其行领乡荐授交河知县居官清慎不事逢迎民甚安
　　之后改于武平县卒于官囊无余蓄】
　　汪宗器【字鼎夫其先婺源人五世祖徙于太平之繁昌因家焉性素警慧有大志言辞敏给下笔语輙惊人成化庚子领乡荐甲辰登进士第授行人擢监察御史巡按湖广荐贤黜贪不避权贵寻擢南京大理寺丞发奸擿伏俨如神明凡疑狱不能决者一讯立辨陞北京大理少卿未几以母老乞归养特进光禄卿致仕卒于家子廷伍廷伾廷侄廷倕廷傜廷仕】
　　汪贵【字良贵歙人成化间举进士授嘉善知县富民买田不割税令小民代纳贵悉覈正之为豪猾所诬送吏部民数千人拥舟攀号请留其衣作留衣亭邑人周寅等上书讼其寃尚书三原王恕为请复职民心乃安后改固始县卒于官身无遗物仅衣被而已】
　　汪锡【字天啓休宁籍婺源人授兵科给事中陞太仆卿转江西巡抚副都御史仕至户部右侍
　　郎卒于官赠本部尚书】
　　汪应轸【字子宿山隂人正徳丁丑进士歴提学副使】
　　汪鋐【字宣之婺源人治进士歴任浙江左布政使陞都察院右副都御史提督南贑军务累陞南
　　京都察院右都御史兵部尚书左都御史掌院事改吏部尚书太子太保】
　　汪循【字进之休宁人治进士两为县令民皆有去思擢判顺天当正徳初逆瑾擅权循一月三抗疏于朝请裁革中官及上内修外攘十防言剀切为瑾所忌罢职瑾诛遂召弗起仕】
　　汪奎【婺源人举进士授秀水知县拜御史正徳初同台諌上疏言宦官弄权廷扑几死谪通判后至
</div>
    <div class="pagination">
<a href="万姓统谱_page149.html">上一页</a><span>...</span><a href="万姓统谱_page145.html">145</a><a href="万姓统谱_page146.html">146</a><a href="万姓统谱_page147.html">147</a><a href="万姓统谱_page148.html">148</a><a href="万姓统谱_page149.html">149</a><span class="current-page">150</span><a href="万姓统谱_page151.html">151</a><a href="万姓统谱_page152.html">152</a><a href="万姓统谱_page153.html">153</a><a href="万姓统谱_page154.html">154</a><a href="万姓统谱_page155.html">155</a><span>...</span><a href="万姓统谱_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
