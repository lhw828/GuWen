<!DOCTYPE html>
<html>
 <head>
  <meta charset="utf-8"/>
  <title>
   宋稗类钞 - 第 4 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋稗类钞 - 第 4 页/共 23 页
  </h1>
  <div class="content">
   韩□冑封平原郡王。官太师一时献佞者皆称师王。时参知政事钱象祖尝谏用兵。与□冑有原。史弥远遂与合谋杀之。宁宗实不知也。都下为之语曰。释迦佛。中间坐。罗汉神。立两傍。文殊普贤自□。象祖打杀师王闻者绝倒
景定庚申。履斋吴相。循州安置。由贾似道憾之未几除承节郎刘宗申知循州刘江湖士。专以口舌吓迫当路要人。货贿官爵。士大夫畏其口。姑厚饱弥缝之。其得官亦由此。守循之际。庙堂意责之以黄祖之事。宗申至郡。所以捃摭履斋者无不至随行吏仆。以次并亡或谓置毒所居井中。故饮水者皆患足软而死。履斋亦不免。暨似道遭郑虎臣之辱。时赵介如守漳。贾门下客也。宴虎臣于公舍。介如欲客似道似道不可口口称天使唯谨。虎臣不答。似道遂坐于下。介如察其有杀贾意。私命馆人以辞挑之。于时似道衣服饮食。皆为郑减抑。介如作□衣等馈之。见其行李辎重。令截寄其处。伺得命放回日就取。馆人语郑云。天使今日押送至此。度必无生理。曷若令速殒。免受许多苦恼。郑即云便是这物事受得。欲死而不死。未几遂殒。赵往哭。郑不许赵固争。郑怒云。汝欲检我耶。赵云。汝也直得一检。赵经纪棺敛且致祭。其辞云。呜呼。履斋死循。死于宗申。先生死闽。死于虎臣。天乎人乎。莫得而询。呜呼云云似道遭贬时。人题其壁云。去年秋。今年秋湖上人家乐复忧。西湖依旧流。吴循州。贾循州。十五年间一转头。人生放下休。
吴履斋潜为人豪隽。代丁大全为相。其兄弟多以附丽登庸似道与潜有隙。遂为飞谣以上曰。大蜈蚣。小蜈蚣。尽是人间业毒虫。夤缘攀附百虫丛。若使飞天能食龙。语闻罢相□循州中毒死。
贾师宪柄国日尝梦一金紫人相逢迎。傍有客谓之曰。此人姓郑。是能制公之死命。时大珰郑师。望方用事。意疑其人竟以他故摈逐之。及鲁港失律。远□南荒。就绍兴差官押送。则摄山阴尉郑虎臣也。郑武弁尝为贾所恶。适有是役。遂甘心焉。贾临行。历言前梦。且云。向在维扬日。襄邓间有人善相。一日来。值某跣足卧。因叹惜再三。私谓客曰。相公位极人臣。而足心内陷。是名猴形恐异时不免有万里行耳。是知今日窜逐之事。虽满盈招咎。□亦有数存焉。及抵清漳之次日。泣谓押行官曰。某夜来得梦大不祥。离此地必死。幸保全之。遂□连三日。逗遛不行。而官吏促之。离城方五里许。小泊木□庵。竟以疾殂。虎臣有力焉。先是林佥枢存儒。久为贾所摈。□之南州。道死于漳。漳有富民蓄油杉甚佳。林氏子弟欲求之。而价穹不可得。因抚其木曰收取收取。□与贾丞相自用。□一时愤怅之语耳。至是郡守与经营。竟得此木以敛。可谓异矣。一云秋壑在前有术者言平章不利姓郑人。自是凡此姓居位者。多被窘抑。武学生郑虎臣登科。辄以罪配之。后遇赦得还。秋壑丧师。陈静观诸公欲置之死。遂寻其平日极仇者监押。虎臣遂请行。乃假以武功大夫押解。一路备见凌辱。至漳州木□庵。病泄虎臣知其服脑子求死。乃云。好教你只恁地死。遂趯数下而殂
贾似道既败。事闻台臣交章攻之。诏曰大臣具四海之瞻。罪莫大于误国。都督专阃外之寄。律尤重于丧师。告九庙以奉辞诏群工而听命。具官似道。小才无取。大道未闻。昔相穆陵。徒以边将而自诡。逮事先帝。又以国事而自专。谓宜开诚布公。以扶皇极。并谋合智。以尽舆情。乃恣行胸臆。不恤人言。以吏道沮格人材。以兵术剸裁机务。括田之令行而农不得耕于野榷利之法变。而旅不愿出其途。矧当任阃之驱驰。不度戎事之缓急战功旷岁而不举。兵事愒日而不修。纤悉于文法之搜求。□略于边政之急切。遂令戎马倏度长江□者抗表出师。请身戡难。人方期以孔明之志。朕亦望以裴度之功。谓当缨冠而疾趋。何为抱头而鼠窜遂致三军解体百将离心彼披甲之谓何。乃闻声而奔溃。孟子曰吾何畏彼。左氏云我不成夫社稷之势缀旒。是谁之过。缙绅之言切齿。罪安得辞姑示薄罚。俾尔奉祠。于戏膺戎狄。惩荆舒。无复周公之望。放驩兜殛伯鲧。尚□虞典之诛。可罢平章军国重事都督诸路军马。顷之□高州团练使。
贾秋壑败后。有人刺以诗曰。深院无人草已荒漆屏金字尚辉煌。祗知事去身宜去岂料人亡国亦亡。理考发身端有似。郑人应梦更何祥。卧龙不肯□渠住。空使晴光满画墙。又云。事到穷时计亦穷。此行难倚鄂州功。木□庵上千年恨。秋壑堂中一梦空。石砌苔稠猿步月。松庭叶落鸟呼风客来未用多惆怅试向吴山望故宫。伤西。楼诗云。□板歌残陌上花。过墙荆棘刺檐牙。指挥已失铁如意赐与宁存玉辟邪破屋春归无主燕坏池雨产在官蛙。木□庵外尤愁绝。月黑夜深闻鬼车。复有和者云。荣华富贵等浮花。膂力难为。国爪牙汉世祗知光拥立唐朝谁识□奸邪。绮罗化作春风蝶弦管翻成夜雨蛙。纵有清漳人百死。碧天难挽紫云车。
秋壑赐第。正在苏堤。时有游骑过其门。每为侦事者密报。必致罗织。有官者被黜有财者被祸逮世变而后已近有题其养乐园云。老壑曾居葛岭西。游人谁敢问苏堤。势将覆餗不回首。事到出师方噬脐废圃久无人作主。败垣惟有客□题算来祇有孤山耐。依旧梅花片月低。又过葛岭二诗云。当年谁敢此经过。相国门前□士多。诸葛功名犹未满。周公事业竟如何。雕梁雨□藏狐鼠。花础云蒸长薜萝。万死莫酬亡国恨。空□遗迹在山阿。楼台突兀妓成围。正是襄樊失援时。土气暗随□板歇。江山流入玉箫悲。姓名不在功臣传。家庙徒存御赐碑。误国误民还自误。满庭秋草露垂垂
开禧用兵。追贬秦桧。周南仲代草制云。兵于五材。谁能去之。首弛边疆之禁。臣无二心天之制也。忍忘君父之仇。又曰一日纵敌。遂贻数世之忧百年为墟。谁任诸人之责。 

宋稗类钞卷之二
潘永因长吉氏编辑
金沙
兄永圜大生氏订定
　谗险
太行非崄。孟门非堑。莫惨于志。含沙齿剑。卖国殃民。阴谋无厌。投畀豺虎。庶熄厥焰。集谗险
祖宗朝宰相怙权。尤不喜士大夫之论事。赵中令普当国。每臣僚上殿。先于中书供状。不敢诋斥时政。方许登对。田锡为谏官。极论此事。后方少息。士大夫有口者多外补。王禹偁在扬州。以诗送人曰。若见鳌头为借问为言枨也减刚肠。又丁谓□滞外郡甚久。及为知制诰。以启谢时宰有□。慎密于孔光不言温树体风流于谢客。但咏苍苔是也
穆修有诗名多游京洛。有题其诗于禁中壁间者。真宗一见。大加赏叹问为谁诗。左右以穆修对。上曰。有文如此。公卿何不荐来。时丁晋公在侧。从容答曰。此人行不逮文。由此上不复问
李士衡之父以豪恣不法诛死。士衡方进用。王钦若欲言之而未有路。会真宗论时文之弊因言路振文人也。然不识体法上曰。何也曰。李士衡父诛死而振为赠诰曰。世有显人。上颔之。士衡以故不大用
旧说台谏当上殿。未有题目。五更不寐平生亲旧。一一上心□惟亲旧可得其详。庶免风闻之误。绍兴间某任言责。欲论一人。未得出处。偶一乡人来访。私谓得其人矣。□契□。接殷勤甚欢。其人大喜过望。意汲引可必也。越两日章疏上。乃同行欲论者。降旨即日押出国门。语云。宁逢恶宾。莫逢故人。又云。故人相逢。不吉则凶
苏颂子容皇佑间进士。累官门下侍郎。以父绅尝直史馆。极言时政。与梁适同在两禁。人以为险诐。故语曰。草头木□。陷人倒草。木□是梁字。而草头则苏字。陷人倒卓者。倾险之甚也。又云。苏绅梁适。谓之草头木□。其害在士大夫。薛居极胡□。谓之草头古。天下苦其害在民
绍圣初逐元佑党人。禁中疏出当□人姓名。及广南州郡。以水土之美恶。较量罪之轻重而贬窜焉。执政聚议至刘安世器之。时蒋之奇颍叔云。刘某平昔人推其命极好。时相章惇子厚。即以笔于昭州上点之云刘某命好。且去昭州试命一巡。其它苏子瞻贬儋州。子由贬雷州。黄山谷贬宜州。俱配其字之偏傍。皆惇所为也 
【 惇恨安世必欲见杀。人言春循梅新与死为邻。高窦雷化说□也怕。八州恶地安世历遍七州。所以当时有铁汉之称】 
张天觉在熙宁中自选人受章子厚知引为察官。为舒信道发其私书。贬斥流落于外。绍圣初。子厚秉钧。再荐登言路。攻击元佑诸贤。不遗余力。至欲发温公吕正献公之墓。赖曾文肃公力启于泰陵。始免。其为惨酷甚矣。晚既免相。末年以校□道藏复职。又有二苏狂率。三孔疏□之表。诗有每闻同列进不觉寸心忙之句。常希古亦力言其奸。后来闽中书坊开骨鲠集。辄刊靖康诏书于首由此天下翕然推尊之。事有侥幸乃如此者。可发一叹。 
【 商英为相。有商霖之赐姓名又入元佑党籍复以悟道在传灯录何其幸也】 
章惇用林希作御史。希击伊川。只俟邢恕救便击之。恕言于哲宗。臣于程某。尝事之以师友。今便以程某斩作千段。臣亦不救
绍圣间。章子厚为相。立元佑党籍。初止七十三人。其间已自相矛盾。如川洛二党之类。未始同心也。及蔡元长为政。使其徒再行编类党人。刊之于石名之曰元佑奸党。播告天下。但与元长异意者。人无贤否。官无大小。悉列其中。屏而弃之。殆三百余人。有前日力辟元佑之政者。亦饕□名。愚智混淆莫可分别。元长意欲连根固本牢甚。然而无益也徒使其子孙有荣耀焉。识者恨之。如近日扬州重刻元佑党碑。至以苏□为苏过叔党在元佑年。犹未褁头。岂非字画之误乎□字彦远。东坡族子。登进士第。元符未应日食上言尤为切直 
【 徽宗因星变。即令□士仆党碑。云莫待明日。引得蔡京又来炒。】 
蔡元度对客。嬉笑溢于颜面。虽见所甚憎者。亦加亲厚无间。人莫能测。谓之笑面夜叉盛章尹京典藩。以惨毒闻。杀人如刈草菅。然妇态雌声。欲语先笑。未尝正视或置人死地时。亦不异平日。
蔡元长始以绍述两字。劫持上下□权久之。知公论之不可久郁也。宣和间始令其子招致。习为元佑学者。是以杨中立洪士父诸人皆官于中都。又使其门下客着西清诗话。以载苏黄语。亦欲为他日张本耳。终之祸起朔方。其谋徒巧。亦何益哉。
蔡京童贯用事。当时谣曰。打破筒。泼了菜。便是人间好世界。
靖康间。秦会之为御史中丞。金人破都城议立张邦昌以主中国。监察御史马先觉伸。抗言于稠人广坐中曰。吾曹职为谏臣。岂可坐视缄默。不吐一词。当共人议状。乞存赵氏。会之不答。少焉属□遂就呼台吏连名书之。会之既为台长。则当列于首。以状呈。会之犹豫先觉率同僚合辞力请。会之不得已始肯书名。先觉遣人疾驰以达金营。先觉中兴初。任殿中侍御史以亮直称一时。为汪黄所挤。□监濮州酒税。高宗后思之。以九列召。示将大用。而先觉死会之自金还。扬言己功。尽掠其美。遂取富贵。先觉子孙。漂泊闽中。有甥何珫者。得其元□屡欲上之。而马氏子止之绍兴乙亥春。珫忽梦先觉衣□如平生。云秦氏将败。趋使往陈之。珫即以其□叩阍。会之大怒。诬以他罪。下珫大理窜岭外。抵流所。未几而会之果殂。其家讼□。诏复珫故官而先觉忠绩。遂别于时云。
秦桧□权久。大诛杀以□善类。末年。因赵忠简鼎之子汾以起狱。谋尽覆张忠献浚。胡文定安国诸族。棘寺奏牍上矣。桧时已病。坐格天阁下吏以牍进。欲落笔。手颤竟不能字。其妻王在屏后摇手曰。勿劳太师。桧犹自力。竟仆于几。数日而卒狱事大解。诸公仅得全。初汾就逮自分必死嘱其家曰。此行无全理。脱幸有恩言。当于馈食中置肉笑靥一以为信。毋忘。既入狱月余。无所问。日施惨酷求死不可得。一日忽外致食于□。满其中皆笑靥。汾泣曰吾约以一而今乃多如是。殆绐我。既而狱吏皆来贺。即日脱械出。则桧声锺给赙矣。忠献是时居永。亦微闻当路意。昕夕不自安。且念为太夫人忧不敢明言。忽外间报中都有人至。亟出视。一男子喘卧檐下。殆不能言。方吉凶叵测。□环睨缩颈。忠献素坚定。于是亦色动。有顷。掖之坐。稍灌以汤饵而苏犹未出语。亶数指腰间索之。得片纸。□故吏闻桧讣走介星驰至近郊。益奔程欲速。是以颠□。顷刻之间。堂序欢声如雷。王卢溪在夜郎郡。守承风旨。待以囚隶。适邮筒至。张燕公堂以召之。卢溪怪前此未之有不敢赴。邀者系踵。不得已趋诣。罢燕之明日。始闻其事。守□先得之矣。故卢溪既得自便之命。题诗壁间曰。辰州更在武陵西每望长安信息稀。二十年兴缙绅祸。一朝终失相公威。外人初说哥奴病。远道俄闻逐客归。当口弄权谁敢指。如今忆得姓依稀。□志喜也。同时谢任伯之子景思伋。家在天台。为郡守刘景所捕。既至而改礼。与夜郎守略同。是知桧稔恶得毙。为善类之福不赀。要非幸灾也。
胡忠简铨既以乞斩秦桧。掇新州之祸。直声振天壤。一时士大夫。畏罪箝口。莫敢与之立谈。独王卢溪廷珪作诗送之曰囊封初上九重关。是日清都虎豹闲。百辟动容观奏牍。几人回首愧朝班。名高北斗星辰上。身堕南州瘴海间岂待他年公议出。汉庭行召贾生还。大□元非一木支。欲将独力拄倾危。痴儿不了官中事男子要为天下奇当日奸谀皆胆落。平生忠义只心知。端能饱吃新州饭。在处江山足护持。于是有以闻于朝者桧大怒坐以谤讪流夜郎。时年七十既而桧死寻许自便因读韩文公猛虎行复作诗寓意曰。夜读文公猛虎诗。云何虎死忽悲啼。人生未省向来事虎死方羞前所为昨日犹能食熊豹今朝无计奈狐狸。我曾道汝不了事。唤作痴儿果是痴。□复前说也。
秦丞相晚岁权尤重。尝有数卒皂衣持挺立府门外。行路过者稍顾视謦欬皆呵止之。尝病告一二日。他执政独对。既不敢他语惟盛称秦公勋业而已。明日入堂。忽问曰闻昨奏事甚久。执政惶恐曰某唯颂太师勋德旷世所无。语终而退实无他言。秦嘻笑曰。甚荷□已嗾言事官上章。执政甫归合子。弹章副本已至矣。其忮刻如此。 
【 桧性阴险。同列论事上前未尝力辨。但以一二语倾挤之。俾帝自怒。】 
丁晋公执政不许同列□身。惟王文正一切委顺。未尝忤其意文正谓丁曰。欲一面求恩泽又不敢□身丁曰。如公不妨一日□身。王于是进文字一卷具道丁事。丁去数武。大悔之不数日丁遂有朱崖之行。 
【 文正公曾字孝先。封沂国公】 
秦桧妻王氏。素阴险出其夫上。方岳飞狱具。一日桧独居书室食柑玩皮。以爪划之若有思者王窥见笑曰。老汉何一无□耶。捉虎易。放虎难也。桧掣然当心。付片纸入狱。是日岳王薨棘寺。
桧之秉轴。屏塞人言。蔽上耳目。凡一时献言者非诵桧功德。则讦人苛细。以中伤善类稍涉忌讳。率噤而不发。仅论禁销金铺翠鹿胎冠之类耳。晚年残忌尤甚数兴大狱。又喜谀佞不避嫌疑。张扶请桧。乘金根车。及桧封益国公。又有乞置益国官属及议九锡者。桧闻之坦然不骇静江有秦城驿。知府吕愿中。赋秦城王气诗以媚桧得召京秩。沈长卿芮煜共赋牡丹诗。有宁令汉社稷。变□莽乾坤之句为邻人所告。编置化州。赵令衿观桧家庙口诵君子之泽。五世而斩。为汪召锡所告。下狱死。至于开门受赂。富敌王家。外国珍奇。死犹踵阈。其子□无日不煅酒具治书画。特其细故耳  
【 桧之死。帝谓杨存中曰。朕今日始免靴中置刀矣。其畏之如此。】 
宣和中进士永福吴元美。三山文士。作夏二子传略云。天命商以伐夏。是以伊尹相汤伐桀。而声其刻剥之罪。当是时。清商□起。义气播扬。劲风四扫。宇宙清廓。夏告终于鸣条。二子之族无大小长少。皆望风陨灭。殆无遗类。天下之民。始得安食酣饮。而鼓舞于清世矣。夏二子。谓蚊蝇也。其乡人郑玮得之□诉秦桧。谓其讥毁大臣。其家立潜光亭。商隐堂。怨家亦摘以告云。亭号潜光。实有心于党李。堂名商隐。本无意于事秦。李。谓泰发也。桧怒。编管容州。寻□死于南雄。按韩昌黎诗曰。朝蝇不可驱。暮蚊不可拍。蝇蚊满八区。可尽与相格。得时能几时。与汝恣啖咋。凉风九月到。扫不见□迹。正如元美所云。又郑文表江表志杨鸾诗曰。白日苍蝇满饭盘。夜间蚊子又成团。每到更深人静后。定来头上咬杨鸾。鸾即南唐汤悦校文时。举子问欲用尧舜字。不知是几事者也。
高宗初至磁州时。磁人不欲其北行。谏不从。宗忠简欲假神道以止之曰。此有崔府君庙甚灵。可以卜珓。仍言其庙有马更显应遂入烧香。其马衔车辇等物。塞了去路。遂止不往。后感其事。就玉津园路口造崔府君庙。令曹泳作记。一日北使来秦桧出接。少憩庙庑。不知何神。上告以故。桧曰。金以为功。今□归功于神。恐不便即日毁之。
曹泳汤思退。皆桧晚年所信用者。曹凶狡尤甚。桧妻儿亲党。皆为其所离间。桧信爱之如子。凡事皆在其笼络中。桧死其妻儿衔之。泣诉于上。遂编置海外而死。其妻更狡。要一军将取泳丧。恐其不从。先教一婢子云。待我使某军不从时。汝便仆地作侍郎语云平日受我多少恩。今若不行即有祸及汝。及使其人。果不肯行。婢遂倒地如其教。其人遂行。
杀岳武穆。范同谋也。胡铨上封事。桧怒甚。问范如何处置。范曰。只莫采半年。便冷了。若重行遣□。必成□子之名。桧甚畏范。后竟出之。 

　谄媚
佞谀之巧。逐臭闻香。汤煮黄龙。甘心尝药。杯传白玉。皓□□定行觞牺。充庙俎。狗吠山庄。岂无面目。是何肺肠。陈咸听之。不曰义方。集□媚。
韩魏公在永兴。一日有一幕官来参。公一见熟视。蹙然不乐。凡数月未尝交一语。仪公乘间问公幕官者。公初不识之。胡然一见而不乐公曰。见其额上有块隐起。必是礼拜所致。当非佳士。恁地人缓急怎生倚仗。
唐来鹏诗云回眸绿水波初起。合掌白莲花未开。嘉佑中有王永年者。娶宗女求举于窦卞杨绘。得监金耀门书库。永年尝置酒延卞绘出其妻间坐。以左右手掬酒以饮卞绘。谓之白玉莲花盏。意亦取鹏诗云。
程师孟尝请于王介甫曰。公文章命世。师孟多幸与公同时愿得公为墓志。庶传不朽。惟公矜许。介甫问先正何官。师孟曰非也。师孟恐不得尝侍左右。欲豫求如椽。俟死而刻之耳。介甫虽笑不许而心怜之。及王雱死。有习学检正张安国。披发藉草。哭于柩前曰。公不幸未有子。今郡君妊娠。安国愿死托生为公嗣京师为之语曰。程师孟生求速死张安国死愿托生。
光禄卿巩申。佞而好进。老为省判。趋附不已。王荆公为。柤每生日。朝士献诗颂。僧道献功德疏以为寿。舆皂走卒。皆笼雀鸽就宅放之。谓之放生。申既不□诗什。又不能诵经。于是以大笼笼雀诣客次搢笏开笼。且祝云。愿公一百二十岁。时有边寨之主妻病。而虞候割股以献者。远近骇笑。或对曰。虞候为县君割股。大卿与丞相放生。
王荆公当国郭祥正知邵武州武岗县。实封附递奏书。乞以天下之计。专听王安石处画。凡议论有异于安石者。虽大吏亦当屏黜表辞亦甚畅辨。上览而异之。一日问荆公曰。卿识郭祥正否。其才似可用。荆公曰。臣顷在江东尝识之。其为人才近纵横。言近阖押。而薄于行。不知何人引荐。而圣聪闻知也。上出其章以示。荆公□为小人所荐。因极口陈其不可用而止。是时祥正方从章惇辟。以军功迁殿中丞及闻荆公上前之语。遂以本官致仕
朱子语录。苏东坡子过范淳夫子温皆出梁师成门。以父事之。又有某人亦然。师成妻死温与过欲丧以毋礼。方疑忌某人。不得已衰绖而往。则某人先衰绖在帷下矣。 【 师成自谓东坡遗腹子待叔党如亲兄弟。谕宅库云苏学士使一万贯。以下不须复。】 
薛昂赋蔡京君臣庆会诗云。逢时可谓真千载拜赐应须更万回。时人谓之薛万回。贾秋壑柄国时。浙漕朱浚深源。每有札子□事。必称某万拜覆。时人谓之朱万拜。深源晦翁之曾孙也。 
【 元兵入闽。执建宁朱浚欲降之。曰。岂有朱晦庵后而失节者。遂自杀。其即此朱万拜耶。　薛昂避蔡京讳。至禁其家人俱不得犯。或不及检而偶犯者必加笞责昂尝自误及。或以为言。乃举手自击其目。】 
叶石林为蔡京客。故避暑录所书宣政间事。尊京曰鲁公。凡及蔡氏每委曲回互。而于元佑斥司马温公。各建炎。绍兴。初仕宦者。供家状有不系蔡京王黼等亲党一项。今日江湖从学者人人讳道是门生。石林其矫一时之弊耶。
宣和初。有邓其姓者。□守西京。以牛酥百斤遗梁师成。江子我端友作牛酥行云。有客有客来长安。牛酥百斤亲自煎。倍道奔驰少师府。望尘且欲迎归轩。守阍呼语不必出。已有人居第一焉。其多乃复倍于此。台颜顾视初怡然。昨朝所献虽第二。桶以纯漆丽且坚。今君来迟数又少。青纸题封难胜前持归空惭辽东豕。努力明年□头市。
元佑名卿朱绂绍圣初不幸坐党锢。崇宁间亦有朱绂者。苏州人。初登第。欲希晋用。上疏自陈与奸人同姓名。恐天下后世以为疑。遂易名谔。蔡元长果大喜不次擢用。明嘉靖中。浙人徐学诗劾严嵩去职。苏之嘉定有同姓名者亟改诗为谟。遂登显要。何前后之一辙如此也【 
蔡京为相诣学自尝馒头。其中没见识士人。以手加额曰。太师□意学校】 
毛德昭名文江山人喜大骂剧谈。绍兴初。招徕直谏无所忌讳。德昭对客议时事。率不逊语。人莫敢与□对。而德昭愈自若晚来临安赴省试。时秦会之当国数以言罪人。势焰可畏。有唐锡永夫者。遇德昭于朝天门茶肆中。素恶其狂。乃与坐附耳语曰。君素号敢言。不知秦太师如何。德昭大骇。亟起掩耳曰。放气放气。遂疾走而去。追之不及。
杨存中人号为髯阉。以其多髯而善逢迎。谓形则髯。其所为则阉也。
秦桧在相位。建一德格天之阁。有朝士贺以启云。我闻在昔。惟伊尹格于皇天。民到于今。微管仲吾其左□。桧大喜超擢之。又有选人投诗云。多少儒生新及第。高烧银烛照蛾□。格天阁上三更雨。犹诵车攻复古诗。桧亦即与改秩。时有蜀士投启于秦其间一联云。乾坤二百州。未获托身之所。水陆八千里来归造命之司。秦得之尤喜 
【 沈丞相该。为楼贮书礼佛其上。人谓之五体投地之楼。以对一德格天之阁。】 
秦会之初赐居第。时两淛转运司置一局曰箔□。官吏甚□。专应副赐第事。其孙女封崇国夫人者。谓之童夫人。□小名也。爱一狮□忽亡之。限令临安府访追。及期不获。府为考系邻居民家。官吏至步行求□。凡狮形者悉捕致而皆非也。乃赂入宅老卒。询其状。图百本于茶肆张之。京尹曹泳。因嬖人以金□祈恳乃已
秦会之尝问宋参政朴曰。某可比古何人。朴遽对曰。太师过郭子仪不及张子房秦颇骇曰。何故。对曰子仪为宦者发其先墓。无如之何。今太师能使此□屏息畏慑。过之远矣。然终不及子房者。子房是去得底勋业。太师是去不得底勋业秦拊髀太息曰。好。遂骤迁用至执政。秦之叵测如此
秦会之有十客。曹冠以教其孙为门客王会以妇弟为亲客。郭知运以离婚为逐客。吴益以爱□为娇客。施全以剚□为刺客。李季以设醮奏章为羽客。龚金以治产为庄客。丁□以出入其家为狎客。曹泳以献计取林一飞还作子为说客。初止有此九客耳。秦既死。□于建康有蜀人史叔夜者。怀鸡絮号恸墓前其家大喜。因厚遗之。遂为吊客。足十客之数。 
【 一以朱希真为上客。曾该为食客。曹冠为闲客康伯可为狎客。汤鹏举为恶客。某人为词客。】 
张说之为承旨也。士之无□者皆趋之时富川王质吴兴沈瀛俱有声学校。及同官枢属。时誉藉甚。每相谓以诣说为戒。□皆闻而壮之。一日质潜往诣说升堂。瀛已先在。相视愕然。明日缙绅相传。清议鄙之。久皆不安而去。然则士何贵于文藻宦声也。
韩□冑有爱姬。小故被谴。钱塘令程松寿亟召女侩。以八百千市之。舍之中堂。旦夕夫妻上食。事之甚谨。姬惶恐莫知所由。居数日。□冑意解。复召之知为松寿所市。大怒。松寿闻之。亟上谒献之。曰顷有郡守辞阙者。将挟市去外郡。某忝赤县恐忤钧颜故为王匿之舍中耳□冑意犹未平。姬既入。具言松寿谨待礼□冑大喜。即日躐除太府寺丞。自监察御史踰年进右谏议大夫。犹怏怏不满。乃更市一美人献之名曰松寿。□冑追问之曰。奈何与大谏同名答曰。欲使贱名常达钧听耳。□冑怜之。即除同知枢密院事。冑有四妾。皆郡夫人。其三夫人号满头花。新进者号四夫人。尤宠幸。通籍宫中慈明尝召入赐坐。四夫人即与慈明偶席。其次有十婢均宠有献北珠冠四枚者□冑喜。以遗四夫人。十婢者皆愠曰。等人耳。我□不堪戴耶。□冑患之。时赵师□以列卿守临安闻之。亟出十万缗。市北珠冠十枚。瞰□冑入朝献之。十婢者大喜。分持以去。□冑归。十婢咸来谢翼日。都市行灯。十婢皆顶珠冠而出。观者如堵。归语□冑曰。我□得赵太卿。光价十倍。王何吝酹一官耶。□胃许之遂进师□工部侍郎。□冑又尝与客饮南园。师□与焉。过山庄竹篱茅舍。曰。此真田舍景。但欠□鸣犬吠耳。少焉有犬□丛薄闲。视之乃师□也。□冑大悦。益亲幸之。太学诸生有诗曰。堪笑明庭鸳鹭。甘作村庄犬鸡。一日冰山失势。汤燖镬□刀刲。 
【 师□字从善。号墙东。千里侄也。□冑败。有赠之谑词云。侍郎自号东墙。曾学犬吠村庄。今日不须摇尾。且寻土洞深藏。□即古择字。】 冑用事十四年。威行宫省。权震宇内。尝凿山为园下瞰宗庙出入宫闱无度。孝宗畴昔思政之所。偃然居之。老宫人见之。往往垂涕。颜棫草制。言其得圣之清。易袚撰答诏。以元圣褒之四方投书献颂者。谓伊霍旦奭不足以拟其勋。有称为我王者。余嘉请加九锡。赵师□乞置平原郡王府官属。□冑皆偃然当之。籍没之晨。放逐群婢。愿认父母者。听以身首服饰去。市人利其物。诈称某妾父母者。阗□门巷或牵裙揽臂而往。发其家藏斥卖之。败衣破絮亦各分包。往往有金珠褁匿。□诸婢将挈之以为□计者。慈明以四夫人偶坐之憾。特命京兆杖一百而遣之。流其嗣子于沙门岛。
傅伯寿为江西宪。韩□冑用事。傅首以启贽之曰。澄清方效于范滂。跋扈遽逢于梁冀。人无□矣。咸依右相之山。我则异于独仰韩公之斗。首明趋向。愿出陶镕。由是擢用至佥书枢密院事。韩败追三官夺执政。
贾师宪赐第葛岭。大小朝政。就□馆中。宰执取充位而已。当时为之语曰。朝中无宰相。湖上有平章。尝作半闲亭以停云水道人。每治事毕。则入亭中打坐。有佞人上□多令词大称其意。词曰。天上谪星班。群真时往还。驾青牛早度函关。幻出蓬莱新院宇花外竹。竹边山轩冕倘来间。人生闲最难。算真闲不到人寰。一半神仙先占取。□一半与公闲。
贾师宪卧治湖山。母犹在养。每岁八月八日生辰。四方善颂者以数千计。悉俾翘馆誊考以第甲乙。一时传诵。为之纸贵。陈惟善宝鼎词云。神鳌谁断。几千年再乾坤初造算当日枰棋如许。争一着吾其衽左。谈笑顷。又十年生聚处。豳风葵枣。江如镜楚氛余几。猛听甘泉捷报。天衣细意从头补。烂山龙华虫黼藻。宫漏永。千门鱼钥。截断红尘飞不到。六街九□。看干貂避路。庭院五侯深□了。一部太平六典一一周公手做。赤舄绣裳。消得道斑斓衣好。尽龙□鹤发。天上千秋难老。甲子平头纔一过。未说汾阳考。看金盘露滴瑶池。龙尾放班回早。廖莹中木兰花慢云。请诸君□眼。来看我福华编。记江上秋风。鲸漦涨雪。雁徼迷□。一时几多人物。只我公只手护山川。争□阶符瑞象。又扶红日中天。因怀下走奉櫜鞬。磨盾夜无眠。知重开宇宙。活人万万。合寿千千。凫鹥太平世也。要东还赴上是何年。消得清时锺鼓不妨平地神仙。陆景思甘州歌云。满清平世界。庆秋成看看斗米三钱。论从来治国抡功第一无过丰年。办得闲民一饱。余事笑谈间。若问平戎策。微妙难传玉帝要□公住。把西湖一曲。分入林园。有茶炉丹□更有汗鱼船。觉秋风未曾吹□。但砌兰长倚北堂萱。千千岁上天将相平地神仙。奚倬然齐天乐云。金□吹尽人间暑。连朝弄凉新雨。万宝功成。无人解得秋入天机深处。闲中自数。几心酌乾坤。手斟霜露。护了山河。共看光景在银兔。而今神仙正好向清空。觅个□淡襟宇。帝念群生。如何肯便从我乘风归去彝犹洞府。把月杼云机教它□女。水逸山明此情天付与。赵从橐陂塘柳云。指庭前翠云金雨。霏霏香满仙宇。一清透彻浑无底。秋水也无流处。君试数。此样襟怀。顿得乾坤住。闲情半许听万物氤氲。从来形色。每向静中觑。琪花落。相接西池寿母年年弦月时序。荷衣菊佩寻常事。分付两山容与天证取此老平生可向青天语。瑶□缓举要见我何心。西湖万顷来去自鸥鹭。郭居安声声慢云。捷书连昼。甘洒通宵。新来喜沁尧□许大担当。人间佛力须弥年年八月八日。长记他三月三时。平生事想祗和天语。不道人知。一片闲心鹤外。被乾坤系足虹玉围腰阊阖云边。西风万籁吹齐。归舟更归何处。是天教家在苏堤。千千岁比周公多个彩衣。且侑以俪语云。彩衣宰辅。古无一品之曾参。□服湖山。今有半闲之姬旦。所谓三月三者□颂其庚申坪草湖之捷。而归舟乃舫斋名也。贾大喜。既而语客曰。此词固佳。但失之太俳。安得有着彩衣周公乎。
贾师宪庚申岁自江上奏功而归。凡其家从行诸客。皆推恩赏。廖莹中以筹幄之劳。转官之外。复特赐黄金百两廖遂用之铸匜盘以为酒器。且俾杨尚书平舟栋。作古篆勒铭于器云。皇帝御极之三十七年。国有大功。一相禹胼。曰余莹中。与随□旃。余疐手扶。余后手牵。曰公何之敌□是穿□胜草坪。受降马前。公一何勇。敌一何恐。余讫济南。公□余共。推汉倒江　洗膻潼。彼徒彝矣。公归余从。内金惟精。上赏。是重。文昌子孙。世窦是用。谁其铭之。史臣杨栋。
廖莹中字群玉。号药洲邵武人。登科为贾平章似道之客。尝除大府丞知某州。皆以在翘馆不赴于咸淳间。命善工翻刻淳化阁帖十卷。绛帖二十卷。皆逼真仍用北纸佳墨模榻。与元本并行于时尝撰福华编以纪鄂功。虽夸张过实。然其文古雅颇奇可喜。似道褫职之夕。与莹中相对痛饮。悲歌雨泣。五鼓方罢。归舍不复寝。命爱姬煎茶。服□脑数握。姬觉之。急夺救。已无及矣。持其妾而泣曰。勿哭勿哭我从丞相二十年一日倾败。得善死足矣。言毕而死。莹中尝为园湖滨有世彩堂。在勤堂。芳菲径。红紫庄。桃花流水之曲。绿荫芳草之间
贾师宪尝刻奇奇集。萃古人用兵以少胜多。如赤壁淝水之类。□自诧其援鄂之功也。又开全唐诗话三帙。及自选本朝十三朝国史。如类说例为百卷名悦生堂随抄。其所援引书多目所未见者。复命婺州碑工王用和。翻定武兰亭。凡三年而后成。至赏之以勇爵。纤发无遗恨。几与真本相乱。又缩为小字。刻之灵壁石。号玉版兰亭。
杨驸马赐第清湖。巨珰董宋臣领营建之事。拓四□民居以广之。太学生方大猷之居最逼近。珰意其必雄据未易与语。一日具礼物往访之。方延入坐。珰未敢有请。方遽云。今日内辖相访得非以小屋近墙。欲得之否。珰愕不复对。方徐曰。内辖意谓某太学生必将梗化。所以先蒙见及。某便当首献作倡就案即书契与之。珰以成契奏知。穆陵大喜。视其直数倍酬之。方作表谢有云。普天之下莫非王土。一毫以上悉出君恩 
【 上毛诗下东坡谢表并全句】 自是擢第登朝皆由此径而梯焉 

　科名
贤豪间者。不称官阀。方幅齿遇。岂必巍科。然有第一之名流。不媿无双之国士。集科名
太宗临轩发榜。三五名以前皆出贰郡符。迁擢荣速。陈尧叟王曾初中第即登朝领太史之职。赐以朱韨。尔后状元登第者。不十余年皆望柄用。每殿廷胪传第一则公卿以下。无不耸观。虽至尊亦注视焉。自崇政殿出东华门传呼甚宠。观者拥塞通衢。人肩摩不可过。锦鞯绣毂。角逐争先至有登屋而下瞰者。庶士倾羡讙动都邑。洛阳人尹洙。意气横跞好辨人也。尝曰。状元登第。虽将兵数十万。恢复幽蓟。逐强蕃于穷漠凯歌劳还。献捷太庙。其荣亦不可及也。
太宗时亲试进士。每以先进卷者。赐第一人及第。孙何与李庶几同在□屋。皆有时名。庶几文思敏速。何苦思迟。会言事者上言举子轻薄。为文不求义理。惟以敏速相夸。因言庶几与举子于饼肆中作赋以一饼熟成一韵者为胜。太宗闻之。大怒。是岁殿试庶几最先进卷。遽叱出之。由是何为第一。
陈正敏遯斋闲览。梁灏八十二岁。雍熙二年状元及第。其谢启云。白首穷经。少伏生之八岁。青云得路。多太公之二年。后终秘书监。卒年九十余。此语既着。士大夫亦以为口实及以国史考之。梁公字太素。雍熙二年廷试甲科。景德元年。以翰林学士知开封府。暴疾卒年四十二。子固亦进士甲科。至直史馆。卒年三十二。史臣谓梁方当委遇。中涂夭谢。明白如此遯斋之妄。不待攻也。宗东封六月。放梁固以下进士及第。祀后土于汾阴。放张师德以下进士及第。固父状元灏师德父状元华魏野诗曰。封禅汾阴连岁榜。状元俱是状元儿。
淳化二年。武当山道士邓若拙出神至一处。见二仙官议曰来春进士榜有宰相三人。而一人名极低。奈何一人曰高下不可易也。独科甲可易耳。道士既觉与其徒言之。明年唱名。上适有宫中之喜。因谓近臣曰。第一甲多放几人。言止即止。遂唱第一甲上意亦忽忽忘之。至三百人方悟。是年孙何榜三百五十三人。而第一甲三百二人。第二甲五十一人。丁谓第四人。王钦若第十一人。张士逊第二百六十人。后士逊入相致仕游武当。若拙弟子为公言之。
王沂公曾。布衣时以所业质吕文穆公蒙正。卷有早梅旬曰。雪中未问和羹事且向百花头上开。文穆公曰。此生次第已安排作状元宰相矣。后皆尽然。
郑毅夫獬。自负时名。国子监以第五人送。意甚不平。谢主司启有李广事业。自谓无双。杜牧文章。止得第五。又云。骐骥已老。甘驽马以先之。巨鳌不灵。因顽石之在上。主司深衔之。他日廷策主司复为考官。必欲黜落。以报其不逊。有试业似獬者。枉遭斥逐而发封。则獬乃第一人及第。
嘉佑中。士人刘几。好为怪险之语。学者翕然效之。遂成风俗。欧阳公深恶之会公主文。□意痛惩。凡为斯谲者。一切弃黜。有一举人论曰。天地轧万物茁。圣人发。公曰。此必刘几也。戏续之曰。秀才刺。试官刷。乃以朱笔涂抹之。自首至尾。谓之红勒帛。大批谬字榜之。既而果几也。复数年。公为御试考官。而几仍在廷公曰。除恶务尽。今必痛斥轻薄子。以清文章之害。有一士人论曰。太上收精藏也于冕旒之下公曰。吾已得刘几矣。既黜乃吴人萧稷也。是时试尧舜性之赋。有云。故得静而延年。独高五帝之寿动而有勇。形为四罪之诛。公大称赏擢为第一。及唱名。乃刘辉。有识之者。此即刘几也。公愕然久之。
陈文忠公尧叟字唐夫端掑二年状元及第。文惠公尧佐字希元。端拱二年进士。康肃公尧咨字嘉谋咸平三年状元及第。三人皆秦国公省华之子也。方希元登第之明年。赐维与父省华同日改秘书丞。故唐夫有启事云蟾桂骊珠。连岁有弟兄之美。鱼章象简同时联父子之荣乐平三洪皆忠宣公皓之子也。兄弟连中词科。绍兴十三年。忠宣公以徽猷学士入翰苑。绍兴二十九年。其仲子文安公遵始入西省。隆兴二年文惠公适继之。干道二年。文敏公迈又继之。相距二十二年。故景卢有谢表云。父子相承。四上銮坡之直。弟兄在望。三陪凤阁之游。二事实为有宋儒林之盛。
世以登科为折桂。此谓郄诜对策东堂。自云桂林一枝也。自唐以来用之。温庭筠诗云。犹喜故人新折桂。自怜羁客尚飘蓬。其后以月中有桂。故又谓之月桂。而月中又言有蟾。故又改桂为蟾。以登科为登蟾宫用□诜事。固已可笑而展转相讹复尔。然文士亦沿袭因之弗悟也。烧尾之义或谓虎化为人。唯尾不化。须为焚除。乃得成人。或谓鱼跃龙门。唯尾不化。必雷火烧之。乃成为龙。或又谓新羊入群。为诸羊所触。火烧其尾则定。
祥符中西蜀有二举人同砚席。既得举。贫甚。干索□郡以办行。将迫岁始离乡里。惧引保后时。穷日夜以行。至剑门张恶子庙号英显王。其灵蠁震三川过者必祷焉。二子过庙已昏晚大风雪。苦寒不可夜行。遂祷于神。各占其得失。且祈梦为信。就庙庑下席地而寝。入夜。风雪转甚。忽见庙中灯烛如昼。殽俎甚盛。人物纷然往来。俄呵导自远而至。声振四山。皆岳□贵神也。既就席。宾主劝酬如世人。二子大惧。潜起伏暗处观焉。酒行。忽一神曰。帝命吾侪作来岁状元赋当议题。一神曰以铸鼎象物为题。既而诸神分缀一韵。且各删润雕改。又商确久之。遂毕。朗然诵之曰。当召作状元者魂魄授之。二子默喜。私相谓曰。此正为吾二人。迨将晓。神复如前传呼而去。二子素聪警。尽记其赋。亟写于书帙后。相与拜赐鼓舞而去。在道笑语欣然。唯恐富贵之逼身也。志气扬扬。至御试二子坐东西廊。题出。果铸鼎象物赋。韵□尽同。东廊下者下笔思庙中所书。懵然一字不能上口。过西廊问之。西廊者曰题验矣我乃不能记。子幸无隐东廊者曰。我亦然正欲问子耳。于是二子交相怒曰。临利害之际。乃见平生且此神赐而独私以自用。天其福尔耶。各愤怒不得意。草草信笔而出。及唱名。二子皆被黜。状元乃徐奭也。既见印卖赋。持比庙中所记无一字异。二子叹息。始悟凡得失皆有偃手者。遂皆罢笔入山。不复事进取云。
天圣初。宋元宪公在□屋日。梦魁天下。故事。四方举人集京师当入见。而宋公姓名。偶为□人之首。礼部奏举人宋郊等。公大恶之。以为梦征止此矣。然其后卒为大魁。绍兴初。张子韶亦梦魁天下。比省试类牓坐位图出。其第一人则张九成也。公殊怏怏。及廷试唱名。亦冠多士。
取士至仁宗时。始有糊名考校之律虽号至公。然尚有识认字画之弊其后袁州人。李彝宾上言。请别加誊录因着为令。
仁宗赐进士及第诗云。恩袍草色动。仙籍桂香浮。黄冕仲谢及第启。全用以为一联云。恩袍色动迷芳草之依依。仙籍香浮惹春风之拂拂。东坡戏之曰。好作闻喜燕酸文。
袁州自国初时。解额以十三人为率。仁宗时。查拱之郎中知郡日因秋试进士。以黄花如散金为诗题。□取文选诗青条若聚翠。黄华如散金也。学子多以秋景赋之。惟六人不失诗意。由是止解六人。后遂为额。无名子嘲之云。误认黄华作菊华。
张芸叟治平初赴春试。时冯当世主文柄。以公生明为赋题芸叟误□押明字。试罢。自分黜矣。及榜出乃居第四。芸叟每窃自念。省□中卤莽乃尔然未尝以语人也。当世后不相闻。至元佑中。芸叟以秘书监使契丹。当世□守北门。经由始修门生之敬。置酒甚欢酒半。当世谓芸叟曰。京顷知举时。秘监赋中重□用韵。以论策佳。因自为改去。擢置优等。尚记忆否芸叟方饮不觉。杯覆怀中。于是再三媿谢而去。前□成人之美有如此者 
【 张舜民字芸叟。□州人冯京字当世】 
元佑中。东坡知贡举。李方叔就试。将□院。坡缄封一简。令送方叔。值方叔出。其仆受简置几上。有顷。章子厚二子曰持曰援者。来取简窃观。乃杨雄优于刘向论一篇。二章惊喜。携之以去。方叔归。求简不得。知为二章所窃。怅惋不敢言。已而果出此题。二章皆模仿坡作。方叔几于阁笔。及拆号。坡意魁必方叔也。乃章援第十名文意与魁相似。乃章持。坡失色。二十名间一卷颇奇。坡谓同列曰。此必李方叔。视之乃葛敏修。时山谷亦预校文曰。可贺内翰得人。此乃仆宰太和时。一学子相从者也而方叔竟下第坡出院闻其故。大叹恨。作诗送其归。所谓平生漫说古战□。过眼终迷日五色者是也。其母叹曰。苏学士知贡举而汝不成名复何望哉。抑郁而卒。
东坡帅武定。诸馆职饯于惠济宫。坡举白浮欧阳叔弼。陈伯修二校理。常希古少尹曰。三君但饮此酒酒釂当言所罚。饮竟。东坡曰。三君为主司而失李方叔兹可罚也。三君惭谢而已张文潜舍人在坐辄举白浮东坡曰。先生亦当饮此。先生昔知举而遗之。与三君之罚均也。举坐大笑
神宗理会得文字极喜陈师锡文。尝于太学中取其程文阅之。每得则贮之锦囊中。及殿试排卷子奏御。神宗疑非师锡之文。从头阅之。至中间见一卷子。曰。此必陈某之文也置之第三。已而果然。
  </div>
  <div class="pagination">
   <a href="宋稗类钞_page3.html">
    上一页
   </a>
   <a href="宋稗类钞.html">
    1
   </a>
   <a href="宋稗类钞_page2.html">
    2
   </a>
   <a href="宋稗类钞_page3.html">
    3
   </a>
   <span class="current-page">
    4
   </span>
   <a href="宋稗类钞_page5.html">
    5
   </a>
   <a href="宋稗类钞_page6.html">
    6
   </a>
   <a href="宋稗类钞_page7.html">
    7
   </a>
   <a href="宋稗类钞_page8.html">
    8
   </a>
   <a href="宋稗类钞_page9.html">
    9
   </a>
   <span>
    ...
   </span>
   <a href="宋稗类钞_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
