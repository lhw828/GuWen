<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 149 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 149 页/共 485 页</h1>
    <div class="content">　　有文在手
　　成季之将生也桓公使楚丘之父卜之曰男其名曰友及生有文在其手曰友遂以命之【闵二】
　　不手药
　　宋人有不手之药者世世以洴澼絖为事客闻之请买其方百金与越人水战大败越人吴王裂地而封之注云其药能令手不拆故常漂絮于水中也【庄子】
　　如失左右手
　　萧何追韩信汉王如失左右手
　　玉手同色
　　晋王衍毎捉玉柄麈尾与手同色
　　炙手可热
　　元载时委左右四人用事权倾中外人为之语曰郑段薛炙手可热　乐安公主元宗之妹附防韦氏热可炙手人咸畏之
　　手爪似鸟【见神仙门】
　　手重五斤
　　陆余庆善论事而谬于判时人嘲之曰説事喙长三尺判事手重五斤
　　下堂伤足【以下系足】
　　乐正子春下堂而伤其足数月不出犹有忧色曰父母全而生之子全而归之可谓孝矣今予亏孝之道予是以有忧色【祭义】
　　献玉刖足【见玉门】
　　重茧不休息
　　楚欲攻宋墨子闻之自鲁趍而十日十夜足重茧而不休息至郢见楚王　申包胥如秦乞师逾越险阻曽茧重胝立于秦庭号哭七日【幽通赋注】
　　两足不相随
　　卫侯之兄辄何为君也曰有天疾者不得入乎宗庙辄两足不能相随齐谓之綦楚谓之蹶卫谓之辄【谷梁传】
　　不良于行
　　孟絷之足不良于行【注跛也】
　　斩笑躄者【见笑门】
　　脚病乗舆
　　江州刺史王半道要渊明还州问其所乗答云素有脚病向来蓝舆亦足自反乃令一门生二儿共舆之
　　以脚病废
　　习凿齿以脚病废于里巷苻坚灭樊邓素闻其名与释道安俱举而致焉与语大説以其蹇疾裁堪半丁
　　脚短三寸
　　庾玉台希之弟也希诛将戮玉台子妇宣武弟桓豁女徒跣求进阍禁不内女厉声曰是何小人我伯父门不听我前因突入号泣请曰庾玉台常因人脚短三寸当复能作贼否宣武曰壻故自急遂原玉台一门【世説】
　　洗脚失财
　　梁隂子春身服垢汚脚数年一洗言毎洗脚则失财败事云在梁州以洗足致梁州败
　　膝久不屈
　　田承嗣傲狠不轨子仪遣使至魏承嗣西望拜指其膝曰兹膝不屈于人久矣今为公拜
　　失辙方相
　　娄师徳长大而貌异于众又病足张元一目为失辙方相
　　因蹇进讽
　　姚崇为相张説惧譛毁岐王申款他日崇对于便殿行防蹇上问有足疾乎对曰臣有腹心之疾非足疾也古今文集
　　律诗
　　和周王孺坠马伤手　　　苏子瞻
　　平生学道已身完岂复儿童私自怜醉坠何曽伤内守色忧当为念先书空渐觉新诗健把行看乐事全卖却老驺为酒直大呼乡友作新年
　　古诗【系足】
　　谪居三适夜卧濯足　　　苏子瞻
　　长安大雪年束薪抱衾禂云安市无井斗水寛百忧今我逃空谷孤城啸鸺鹠得米如得珠食菜不敢留况有松风声釡鬲鸣飕飕瓦盎深及膝时复冷暖投明灯一爪剪快若鹰辞鞲天低瘴云垂地薄海气浮土无重膇药独以薪水瘳谁能更包裹冠履装沐猴
　　髑髅
　　羣书要语髑髅顶也【说文】颅谓之髑髅【广雅】
　　古今事实
　　扣问髑髅
　　庄子使楚见空髑髅击以马捶而问曰夫子贪生失理而为此乎将有冻馁之患而为此乎语卒援髑髅见梦曰夫死无君于上无臣于下亦无四时之事与天地为春秋虽南面帝王乐不能过也
　　未尝生死
　　列子适卫食于道从者见百嵗髑髅攓蓬而指顾谓弟子百丰曰唯予与彼知而未尝生未尝死也
　　系着鞍上
　　王忠先因饥啖人五官将与共从驾出行过冢间无何令取道边死人髑髅着忠马鞍上以为戏笑【魏畧】
　　草生髑髅
　　陈留周氏婢名兴进入山取樵梦见一女语之曰近在汝头前目中有刺烦拔之当有厚报牀头果有一朽棺头穿壊髑髅堕地草生目中便为拔草内着棺中以甓塞穿即于髑髅处得一双金指环【桓冲之述异记】
　　安青竹上
　　元和初市有披麻短女子长三尺许咄咄若有所尢每云千忍万忍终须决一场不放伊忽一日遇一小儿径前去其衣乃一青竹安髑髅耳【炙毂子】
　　古今文集
　　杂著
　　髑髅说　　　　　　　　陈王植
　　曹子游乎陂塘之濵步乎蓁秽之薮萧条潜虚经幽践阻顾见髑髅块然独居于是伏轼而问之曰子将结缨首剑殉国君乎将被坚执鋭毙三军乎将婴兹固疾命殒倾乎将夀终数极归幽防乎叩遗骸而叹息哀白骨之无灵慕严周之适楚傥托梦以通情于是伻若有来恍若有存影见容隠厉声而言曰子何国之君子乎既枉舆驾愍其枯朽不惜咳唾之音慰以苦言子则辩于辞矣然未达幽防之情识死生之説也夫死之为言归也归也者归于道也归于道者身以无形为主故能与化推移隂阳不能更四时不能亏是故洞于纎防之域通于恍惚之庭望之不见其象听之不闻其声挹之不冲注之不盈吹之不凋嘘之不荣激之不流凝之不停寥落防漠与道相拘偃然长寝乐莫是逾曹子曰予将请之上帝求诸神灵使司命辍疾而反子骸形于是髑髅长呻廓眦曰甚矣何子之难语也昔太素氏不仁无故劳我以形苦我以生今也幸变而之死是反吾真也何子之好劳而我之好逸子则行矣余将归于太虚于是言卒响絶神光雾除顾将旋轸乃命仆夫拂以麈覆以缟巾爰将藏彼路濵壅以丹土翳以緑榛存亡之异势乃宣尼之所陈何神凭之虚对云死生之必均
　　髑髅颂　　　　　　　　黄鲁直
　　黄沙枯髑髅本是桃李面如今不忍看当时恨不见业风相鼓击美目巧笑倩无脚又无眼看便成一片诗话
　　战死髑髅
　　刘贡父咏史云自古邉功縁底事多因嬖幸欲封侯不如直与黄金印惜取沙场万髑髅往往指王韶李宪辈唐人曹松亦云凭君莫话封侯事一将成功万骨枯
　　魂魄
　　羣书要语精气为物游魂为变【易】魂气归于天形魄归于地【郊特牲】气者神之盛也魂者鬼之盛也【礼记】天气为魂地气为魄【淮南子】魂者何谓也魂犹伝伝也行不休也动则主于情魄者白也犹着人者也主于性【白虎通】子产曰人生始化曰魂既生曰魄【左】心之精爽是谓魂魄【左】师言欲求长生当对服大药欲得通神当水火形分形分则自见其身三魂七魄而天地灵只皆可接山川之神皆可役也
　　诗句暖汤濯我足剪纸招我魂【杜彭衙诗】
　　古今事实
　　祓除招魂
　　郑国之俗三月上巳于溱洧之上招魂续魄秉兰草祓除不祥【韩诗外】
　　魂气无不之
　　延陵季子适齐长子死于嬴博之间既封左袒右还其封曰若魂气则无不之
　　魂魄思乡
　　汉高祖谓沛父兄曰游子悲故乡吾虽都闗中万嵗后吾魂魄犹思沛也
　　魂魄登山
　　羊祐与邹润甫登岘山垂泣曰我百年后魂魄犹当登此山也【襄阳耆旧】
　　古今文集
　　杂著
　　招魂　　　　　　　　　宋玉
　　朱氏曰招魂者宋玉之所作也古者人死则以其上服升屋履危北面而号曰皋某复遂以其衣三招之乃下以覆尸此礼所谓复而説者以为招魂复魂又以为尽爱之道而有祷祠之心者盖犹冀其复生也如是而不生则不生矣于是乃行死事此制礼者之意也而荆楚之俗乃或以是而施之生人故宋玉哀闵屈原无罪放逐恐其魂魄离散而不复还遂因国俗托帝命假巫语以招之以礼言之固为鄙野然其尽爱以致祷则犹古人之遗意也是以太史公读之而哀其志焉若其谲怪之谈荒之志则昔人盖已误其讥于屈原今皆不复论也
　　朕幼清以防洁兮身服义而未沬主此盛徳兮牵于俗而芜秽上无所考此盛徳兮长离殃而愁苦帝告巫阳曰有人在下我欲辅之魂魄离散汝筮予之巫阳对曰掌梦上帝其命难从若必筮予之恐后之谢不能复用巫阳焉乃下招曰魂兮归来去君之恒干何为乎四方些舍君之乐处而离彼不祥些魂兮归来东方不可以托些长人千仞惟魂是索些十日代出流金铄石些彼皆习之魂往必释些归来归来不可以托些魂兮归来南方不可以止些雕题黒齿得人肉以祀以其骨为醢些蝮蛇蓁蓁封狐千里些雄虺九首往来鯈忽吞人以益其心些归来归来不可以久些魂兮归来西方之害流沙千里些旋入雷渊靡散而不可止些幸而得脱其外暗害些赤螘若象蜂若壶些五谷不生藂菅是食些其土烂人求水无所得些彷徉无所倚广大无所极些归来归来恐自遗贼些魂兮归来北方不可以止些増冰峨峨飞雪千里些归来归来不可以久些魂兮归来君无上天些虎豹九闗啄害下人些一夫九首拔木九千些豺狼从目往来侁侁些悬人以娭【嬉】投之深渊些致命于帝然后得瞑些归来归来往恐危身些魂兮归来君无下此幽都些土伯九约其角觺觺些敦脄血拇逐人駓駓些参目虎首其身若牛些此皆甘人归来归来恐自遗灾些魂兮归来入脩门些工祝招君背行先些秦篝齐缕郑绵络些招具该备永啸呼些魂兮归来反故居些天地四方多贼奸些像设君室静闲安些高堂邃宇槛层轩些层台累榭临高山些网户朱缀刻方连些冬有穾厦夏室寒些川谷径复流潺湲些光风转蕙汜崇兰些经堂入奥朱尘筵些砥室翠翘挂曲琼些翡翠珠被烂齐光些蒻阿拂壁罗帱张些纂组绮缟结琦璜些室中之观多珍怪些兰膏明烛华容备些二八侍宿射逓代些九侯淑女多迅众些盛鬋不同制实满宫些容态好比顺弥代些弱顔固植謇其有意些姱容脩态絙洞房些娥眉曼睩目腾光些靡顔腻理遗视些离榭脩幕侍君之间些翡帷翠帐饰高堂些红壁沙版玉之梁些仰观刻桷画龙蛇些坐堂伏槛临曲池些芙蓉始发杂芰荷些紫茎屏风文縁波些文异豹饰侍陂陁些轩辌既祗步骑罗些兰薄户树琼木篱些魂兮归来何逺为些室家遂宗食多方些稻粢穱麦挐黄粱些大苦醎酸辛甘行些肥牛之腱臑若芳些和酸若苦陈吴些胹鳖炮羔有柘浆些鹄酸鳬煎鸿鸧些露鸡臛蠵厉而不爽些粔籹蜜饵有餦餭些瑶浆蜜勺实羽觞些挫糟冻饮卧清凉些华酌既陈有琼浆些归反故室敬而无妨些肴羞未通女乐罗些陈钟按鼔造新歌些涉江采菱发阿些美人既醉朱顔酡些娭光眇视目曾波些被文服纎丽而不竒些长髪曼鬋艳陆离些二八齐容起郑舞些衽若交竿抚案下些竽瑟狂防填鸣鼓些宫庭震惊发激楚些吴歈蔡讴奏大吕些士女杂坐乱而不分些放敶组缨班其相纷些郑卫妖玩来杂陈些激楚之结独秀先些菎蔽象棊有六些分曹竝进遒相迫些成枭而牟呼五白些晋制犀比费白日些铿钟摇簴揳梓瑟些娱酒不废沈日夜些兰膏明烛华镫错些结撰至思兰芳假些人有所极同心赋些酎饮尽欢乐先故些魂兮归来反故居些乱曰献嵗发春兮汨吾南征菉苹齐叶兮白芷生路贯庐江兮左长薄倚沼畦瀛兮遥望博青骊结驷兮齐千乗悬火延起兮顔烝步及骤处兮诱骋先抑骛若通兮引车右还与王趍梦兮课后先君王亲发兮惮青兕朱明承夜兮时不可淹皋兰被径兮斯路渐湛湛江水兮上有枫目极千里兮伤春心魂兮归来哀江南

　　古今事文类聚后集卷二十
<子部,类书类,古今事文类聚>
　　钦定四库全书
　　古今事文类聚后集卷二十一
　　宋　祝穆　撰
　　肖貌部
　　眠睡
　　羣书要语睡翕目也【説文】卧化其精神变化也寐谧也静无声也寝侵也损事功也瞑泯也无知泯没也【释名】寝不尸【论语】北人以昼寝为黒甜【青箱杂记】君安得高枕而卧【张良传】烦恼毒蛇睡在汝心譬如黒蛇在汝室当何以戒之钩手并除之睡蛇既出乃可安眠【遗教经】
　　诗句曰髙丈五睡正浓将军打门惊周公【卢仝】我醉欲眠卿且去明朝有意抱琴来【李白】醉中有客眠何害须信渊明未苦贤【坡】先生骨清少眠睡长夜黙坐数更鼔【坡】日长唯有睡偏宜半脱纱巾落纨扇【坡】少思多睡无如我鼻息如雷撼四隣【坡】已为物象添诗瘦更被春隂长睡魔【石曼卿】云卧衣裳冷【杜】敲门惊昼睡【韩】平生睡足处云梦泽南州【杜牧】昬昬一觉眠不博早朝人【白】雨作枕簟秋官闲省中睡【山谷】遁世名为累留年睡作魔【后村】佳眠未知晓屋角闻晴哢【山谷】晨鸡催不起拥被聴松风【山谷】三杯软饱后一枕黒甜余【坡】
　　古今事实
　　昼寝
　　宰予昼寝子曰朽木不可雕也粪土之墙不可杇也于予与何诛
　　卧治
　　汲黯拜淮阳太守伏谢不受上曰君薄淮阳耶顾淮阳吏民不相得徒得君重卧而治之
　　臣足加君腹【见隠逸门】
　　头触屏风【见敬士门】
　　寝借帝衣
　　董贤常与上卧起尝昼寝偏借上衣袖上欲起恐动贤乃断袖而起
</div>
    <div class="pagination">
<a href="古今事文类聚_page148.html">上一页</a><span>...</span><a href="古今事文类聚_page144.html">144</a><a href="古今事文类聚_page145.html">145</a><a href="古今事文类聚_page146.html">146</a><a href="古今事文类聚_page147.html">147</a><a href="古今事文类聚_page148.html">148</a><span class="current-page">149</span><a href="古今事文类聚_page150.html">150</a><a href="古今事文类聚_page151.html">151</a><a href="古今事文类聚_page152.html">152</a><a href="古今事文类聚_page153.html">153</a><a href="古今事文类聚_page154.html">154</a><span>...</span><a href="古今事文类聚_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
