<!DOCTYPE html>
<html>
 <head>
  <meta charset="utf-8"/>
  <title>
   记纂渊海 - 第 81 页/共 130 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   记纂渊海 - 第 81 页/共 130 页
  </h1>
  <div class="content">
   史御者不尽马之情【史记】夫差智伯极武而亡【西汉陆贾传】黄霸曰凡治道去其太甚者耳【本传】物禁太甚【冯奉世传】聪明流通者戒扵太察【匡衡传】董卓曰穷冦勿逼归众勿追【后汉皇甫嵩传】太刚则折至察无徒【晋刘隗】鼓繁气易衰呌数力易竭【通鉴宋太祖】常献曰为将当矢石时不可专勇【通鉴梁武纪】善恶太明亦有时而失【通鉴唐太宗】霆碎电射天怒也不能终朝圣人在上安有必世而怒人臣耶【唐书吴武陵传】恶衣之垢而焚之患木之蠧而伐之其为害岂不益多哉【通鉴唐昭宗】传记乐毅曰君子交絶不出恶声忠臣去国不洁其名【战国防】出妻令其可嫁【同上】晋雍季曰竭泽而渔岂不得鱼而明年无鱼焚林而田岂不得兽而明年无兽诈伪之道虽今可偷后将无获非其长术也【吕氏春秋】
　　集许其后效以补前非【白乐天】不当束防之驰骋之使若牛马然急则败矣【韩文】致一物扵必穷之地君子不为【杜牧之互见长厚】物之精华天地所秘惜故金以沙锢玉以璞瑰瑚之木必茂重溟夜光之珠必颔骊龙抉而不止不穷则祸文章亦然所取者亷其得必多所取者深其身必穷【孙樵集】
　　本朝圣人之行法也如雷霆之震草木威怒虽甚而归于欲其生人主之罪人也如父母之谴子孙鞭挞虽严而不忍致之死【东坡】美酒饮教防醉后好花看到半开时【邵尧夫】
　　事当可继
　　经弁人有其母死而孺子泣者孔子曰哀则哀矣而难于继也夫礼为可传也为可继也故哭踊有节【记檀弓上】子鲁法赎人取金于府子贡不取孔子曰自今以后鲁不复赎人于诸侯矣【家语】
　　史鼓繁气易衰呌数力易竭【通鉴宋太祖纪】
　　事有反报
　　经老马反为驹不顾其后【诗】言悖而出者亦悖而入货悖而入者亦悖而出【记大学】
　　子出乎尔者反乎尔者也【孟子】君之视臣如犬马则臣视君如国人君之视臣如草芥则臣视君如冦雠【同上】人有送其妻适私家者道见桑妇悦而与言顾视其妻亦有招之者也【列子】菑人者人必反菑之【庄子】故商鞅立法而支解呉起刻削而车裂【淮南子】
　　史楚灵王闻羣公子之死曰余杀人子多矣能无及此乎【左昭十二】商君亡至闗下欲舎客舎客舎人不知其是商君也曰商君之法舎人无验者坐之商君曰为法之敝一至此哉去之魏【史本传】卫鞅内刻刀锯外深鈇钺论囚渭水尽赤所逃莫之隠所归莫之容身死车裂【史记商君传注】祸莫大扵杀已降此将军所以不得侯也【史记广传】三代之将道家所忌自广至陵遂亡其宗【同上】义縦诛杀甚多上幸鼎湖甘泉道多不治上怒曰縦以我为不复行此道耶嗛之弃縦市乡秦之禁适所以资豪杰而还自毙也【前汉袁盎传】掩人者人亦掩之陵人者人亦陵之【魏志王防传】程普杀降者数百人皆令投火即自病瘖而卒【吴志】庾怿以酒饷江州刺史王允之允之觉其毒饭犬犬毙宻奏之帝曰大舅已乱天下小舅复欲尔耶二月怿饮鸩卒【通鉴晋殇纪】刘毅夜投牛牧佛寺初桓蔚之败也走投牛牧寺僧昌保藏之毅杀昌至是寺僧拒之曰昔亡师容桓蔚为刘卫军所杀今实不敢容异人毅叹曰为法自一至于此遂缢而死【通鉴晋安纪】魏城阳王徽走至南抵前洛阳令冦祖仁家祖仁一门三刺史皆徽所引防以有旧防故投之徽赍金百斤马五十匹祖仁利其财外虽容纳而私谓子弟曰如闻尔朱兆购募城阳王得之者封千户侯今日冨贵至矣乃怖徽云官捕将至令其逃于他所使人扵路邀杀之送首于兆兆梦徽谓已曰我有金二百斤马百匹在冦祖仁家卿可取之兆既觉意所梦为实即掩捕祖仁徴其金马祖仁谓人客告望风欵服云实得金百斤马五十匹疑其隐匿依梦徴之祖仁家旧有金三十斤马三十匹尽以输兆兆犹不信发怒执祖仁悬首高树大石棰足摇之至死【通鉴梁髙祖】王皇后无子萧淑妃有宠王后疾之隂令武氏长髪劝上纳之后宫欲以间淑妃之宠武氏巧慧多权数初入宫卑辞屈体以事后后爱之数称其美于上未几大幸【通鉴唐高祖】索元礼武后时为推使作铁笼箍囚首加以揳至脑裂死后以苛猛复受赇收下吏不服吏曰取公铁笼来元礼乃服罪死狱中【唐书】周兴习法为秋官后有告兴谋反诏来俊臣鞠状初兴未知被告方对俊臣食俊臣曰囚多不服柰何兴曰易耳内之大瓮炽炭周之何事不承俊臣乃命取瓮炽火徐谓曰有诏按君请尝之兴叩头伏罪【唐书】元载専横上欲诛之收载扵政事堂赐载自尽扵万年县载请主者愿得快死主者曰相公须受少汚辱勿怪乃脱秽韈塞其口而杀之【通鉴唐代宗】盗发郭子仪父冢仪见上流涕曰臣久将兵不能禁暴军士多发人冢今日及此乃天谴非人事也【同上】诬善者亦反其辜【通鉴唐僖宗】路岩为相宻奏三品以上赐死皆令使者剔取结喉三寸以进验其必无诈岩自罹其祸所死之处乃杨救赐死之榻也【通鉴唐懿宗】杨行宻曰吾好寛而袁袭每劝我以杀此其所以不寿【通鉴唐僖宗】
　　传记好称人恶者人亦道其恶好憎人者亦为人所憎【说苑】张易之兄弟竞为豪侈后被诛百姓脔割其肉时谓走马报【朝野佥载】伤贤者殃及三代蔽贤者身当其害【黄石王略】集韩设辩以激君吕居货以卖国说难既遒其身乃囚秦货既贵厥宗亦坠【班孟坚賔戏】班姬收泪抱妾身我曽排摈无限人【元微之】
　　本朝卢多逊贬朱崖李符见赵普言朱崖虽海外而水土无恶地春州在内至者必死普颔之后符坐贬宣州上怒未已普具述其事即以知春州半歳而卒【谈苑】冦忠愍之贬时丁晋公冯拯在中书丁当秉笔初欲贬崖州丁忽自疑乃拟雷州丁之贬也冯遂拟崖州当时好事相语曰若见雷州冦司户人生何处不相逢【欧公归田録】丁谓为相逐李迪时宋绂知制诰请罪名谓曰春秋无将汉法不道及谓贬朱崖宋犹当制诰即为之词曰无将之戒深着扵鲁经不道之诛难逃于汉法天下快之【就川志】石介既卒夏竦言扵英宗曰介实不死走北边矣乃出字便发介棺以验虚实其后夏竦之死呉奎曰夏竦多诈今死矣仁宗至其家命左右去竦面羃而视之世谓剖棺之与去面羃其为人主之疑一也亦所谓报应者耶【东轩笔报】曹丕当时不自耻敢谓舜禹传之尧得之以此失亦此谁知三马同一槽【欧公集】以法毒天下者未有不反中其身及其子孙者也汉武与始皇皆果扵杀者也故其子如扶苏之仁则宁死而不请如戾太子之悍则宁反而不诉【东坡文】吕布事丁原则杀丁原事董卓则杀董卓刘牢之事王恭则反王恭事司马元显则反司马元显吕布见诛于曹公而牢之见杀扵桓氏【栾城文】
　　事同一体
　　经同舟而济则胡越不患乎异心【畧例】百姓足君孰与不足百姓不足君孰与足【语】
　　子下贫则上贫下冨则上冨【荀富国】吴越之人同舟济江中流遇风波其相救如左右手者所患同也【孔丛子】同舟渡海中流遇风救患若一所忧同也张罗而畋唱和不差者其利等也故体痛者口不能不呼心悦者顔不能不笑【邓析子】
　　史郑伯谓烛之武曰郑亡子亦有不利焉【左僖三年】辅车相依唇亡齿寒其虞虢之谓乎【左僖五年】萧同叔子非他寡君之母也若以匹敌则亦晋君之母也【左传】左师曰大臣不顺国之耻也【左传】子产谓子皮曰子于郑国栋也栋折榱崩侨将压焉【左襄三十】君之卿佐是谓股肱股肱或亏何痛如之【左传】叔孙氏之司马戾言于众曰我家臣也不敢知国凡有季氏与无于我孰利皆曰无季氏是无叔孙氏也【左昭二十五年】成孟氏之保障也无成是无孟氏也【左定十二】夫鲁齐晋之唇齿唇亡齿寒【左哀八】宋乐豫曰公族公室之枝叶也君去之则本根无所庇防矣【左传】民实瘠矣君安得肥【国语】汉王曰吾翁即若翁【汉书】淮南王反令尹曰往年杀彭越前年杀韩信此三人者同体之人也自拟祸及身故反耳【通鉴汉高纪】枝叶落则本根无所庇防【西汉刘向传】将相大臣均体元首共舆而驰同舟而济舆倾舟覆患实共之【后汉】朱穆田蚡曰程不识李广俱东西宫卫尉令众辱程将军仲孺独不为李将军地乎【西汉淮史传】李固曰譬犹一门之内一家之事安则共其福庆危则通其祸败【通鉴东汉纪】犹叩树本百枝皆动也【东汉李固传互见影响相应】犹头之与足相资也【通鉴汉桓纪】吕范曰譬犹同舟渉海一事不牢即均受其败【同上东汉纪】慕容垂曰秦晋瓦合相待为彊一胜则俱豪一败则俱弱【晋武纪】君臣犹父子也休戚同之【唐高祖纪】上常谓公卿曰茍其君愎谏自贤其臣阿谀顺防君既失国臣岂能独全如虞世基等谄事炀帝以保冨贵帝既弑世基等亦诛【唐太宗纪】
　　传记若同舟而济济则皆同其利败则皆同其害【太公六韬】未见子富而父贫也【通典】
　　事权不一
　　经谋夫孔多是用不集发言盈庭谁敢执其咎【诗】子大道以多岐亡羊【列子】百医守痛适足致疑而不能一愈也【庄子】大臣内权而魏命乱矣【司马宣王与曹爽权相须文中子】史狐裘尨茸一国三公吾谁适従【左僖五】齐简公之在鲁也阚止有宠焉及即位使为政陈成子常惮之诸御缺言扵公曰陈阚不可并也君其释焉弗听【左哀十四】楚子之为令尹也为王旌以朝尹无芋曰一国两君其谁堪之【左传】韩宣王欲两用公仲公叔为政问扵缪留对曰不可晋用六卿而国分齐简公用陈成子及阚止而见杀魏用犀首张仪而西河之外亡今君两用之其多力者内树党寡力者借外雄羣臣有内树党以骄主有外为交以削地君之国危矣【通鉴周显王纪】九卿更进用事事不闗决扵丞相【同上汉武纪】政出多门势位之家更相荐托有如互市【晋恵纪】刑法不一狱讼繁滋刘颂上防曰自近世以来法渐多门令甚不一吏不知所守下不知所避奸伪者因以售其情居上者难以检其下【同上】二分政权鲜不阶祸【晋成纪】时宰相无常官唯人主所与论议政事委以机宻者皆宰相也【南史宋高祖纪】张防曰一国三公犹不堪况六贵同朝势必相圗【齐东昏侯纪】天下大权悉归中宫黜陟生杀决扵其口天子拱手而已中外谓之二圣【唐高宗纪】斜封官皆不由两省而授两省莫敢执奏【通鉴唐睿宗】
　　传记百人举瓢瓢必裂【战国防】
　　集一国三公十羊九牧【陆宣文公】
　　事不相干
　　史齐伐楚楚子使与师言曰君处北海寡人处南海唯是风马牛不相及也不虞君之涉吾地也【左僖四】郑龙鬬国人请为禜焉子产曰我鬬龙不我觌也龙鬭我独何觌焉吾无求扵龙龙亦无求扵我【左昭十九】
　　集鲸吞蛟鬬波成血深涧防鱼乐不知【白乐天】越人视秦人肥瘠忽然不加喜戚扵其心【韩文】
　　事穷势迫
　　子鸟穷则啄兽穷则搏【家语】人穷则诈马穷则佚【同上】鱼相呴以湿相濡以沫【庄天运】此惟救死而恐不赡奚暇治礼义哉【孟梁恵王上】
　　史郑子家曰鹿死不择音【左文十七年】铤而走险急何能择【同上】宋使华元夜入楚师登子反之牀曰寡君使元以病告曰敝邑易子而食析骸而爨虽然城下之盟有以国毙不能従也【左宣十五年】人穷则反本故劳苦倦极未尝不呼天也疾痛惨怛未尝不呼父母也【史屈原传】无所容迹【史犀首传】寒者利短褐饥者甘糟糠【史秦始皇纪】秦之季世焚诗书坑儒士六艺従此阙焉陈涉之王也而鲁诸儒持孔氏之礼器往归陈王孔甲为陈王博士【史儒传序】丁公为项羽将逐窘高祖彭城西短兵相接汉王急顾谓丁公曰两贤岂相戹哉【西汉季布传】樊哙曰如今人方为刀几我方为鱼肉何辞焉【通鉴汉高纪】上居晋阳闻冒顿居代谷欲撃之使人觇匈奴冒顿匿其壮士肥牛马但见老弱及羸畜使者十辈来皆言匈奴可撃冒顿纵精兵四十万骑围帝扵白登七日帝用陈平秘计使使间厚遗阏氏従解角直出【同上】魏勃曰失火之家岂暇先言大人后救火乎【西汉高祖五王传互入权变】人情一日不再食则饥终岁不制衣则寒夫腹饥不得食肤寒不得衣虽慈父不能保其子【通鉴汉文纪】寒之扵衣不待轻暖饥之扵食不待甘防饥寒至身不顾廉耻【前汉食货志】棰楚之下何求而不得【西汉路温舒传】善人在患饥不及餐【通鉴汉顺纪】夫居万死之地必有死争之心【同上汉献纪】桑落瓦解其势可见【东汉马融传】桓僣位刘裕刘毅何无忌等共谋兴复骇入蜀费恬毛祐撃之被箭子升輙防去之益州都防冯迁抽刀而前曰是何人邪敢杀天子迁曰杀天子贼耳遂斩之升曰我是豫章儿诸君勿见杀至江陵斩之【晋书桓传】窦建徳战数不利中槊杨武威追之建徳坠马曰勿杀我我夏王也武威擒之【通鉴唐高祖纪】
　　传记奉漏瓮沃燋釜【战国防】穷猿奔林岂暇择木【世说上】奔逃之士不避斧钺【王逸正】陈思王曰寒者不望尺玉而思短褐饥者不愿千金而羡一食物时有所急也【后魏贾思勰齐民要术互见齐重明轻】伍员之托渔舟季布之入广栁【顔氏家训】集鱼由泉涸而喣沫鸟因将死而鸣哀【刘孝标论】疗饥必期于鼎食拯溺无待扵规行【选防文】爨镬之鱼期扵消烂【选檄】丧精亡魄失归亡趣【东京赋互见恐惧】胡危命在破竹中【杜工部诗】衣食阙少家虽严父慈母不能制其子【白傅集】兽穷搏人鹿急走隘【杜牧之】鱼穷爨鼎蚁惧捜穴【司空表圣文】
　　本朝不有猛虎彼怯者肯越渊谷乎【老苏集】人情不问贤愚莫不畏天而严父然而疾痛则呼父穷窘则号天盖情发扵中言无所择岂以号呼之故谓无严畏之心【东坡】









　　记纂渊海卷五十九
&lt;子部,类书类,记纂渊海&gt;
　　钦定四库全书
　　记纂渊海卷六十　　　　宋　潘自牧　撰论议部
　　事必有极
　　四世而缌服之穷也五世祖免杀同姓也六世亲属
　　竭矣【记大传】
　　子君子之泽五世而斩小人之泽五世而斩【孟子】
　　史一体金不及百两一歳美衣不过数袭【通鉴宋太祖】传记乌获举千钧之重行年八十而求扶持【战国防】骐骥盛壮之时一日而驰千里至其衰也驽马先之【同上】集延年不死寿何所止【楚词】金石终销毁【谢恵连秋怀诗】物壮诚有衰势雄良易极【陈子昂集】盛色无千年【李白】鹪鹩巢林不过一枝鼯防饮河不过满腹【蔡邕表】
　　事同体异
　　经池之竭矣不云自频泉之竭矣不云自中【诗召旻】哲夫成城哲妇倾城【诗瞻仰】为人臣之礼不显谏三谏而不听则逃之子之事亲也三谏而不听则号泣而随之【记曲礼下】事亲有隠而无犯事君有犯而无隐事师无犯无隠【同上】君子之爱人以徳细人之爱人以姑息【檀弓上】礼之于人也犹酒之有蘖也君子以厚小人以薄【礼运竝记互见同出异趣】子曰惟上智与下愚不移【语阳货】
　　子同室之人鬬者救之虽被髪缨冠而救之可也乡隣有鬬者被髪缨冠而往救之则惑也虽闭户可也【孟子离娄】尽其道而死者正命也桎梏死者非正命也【同上尽心下】盗跖名声若日月与舜禹俱传然而君子不贵非礼义之中也【荀不茍】好荣恶辱好利恶害是君子小人之所同也若其所以求之道则异矣【荀荣辱】方舟而济于河有虚船来触舟虽有褊心之人不怒有一人在其上则以恶声随之向也不怒而今也怒向也虚而今也实【庄子】兎走扵街百人追之贪人具存人莫之非者以得兎为定分也积兎满市过不能顾非不欲兎也分定之后虽鄙不争【慎子互入事有定分】君子多闻见而心愈真小人多闻见而心愈伪【子注】鱼不畏网而畏鹈鹕复雠者不怨镆鎁而怨其人网无心而鸟有情劔无情而人有心也【刘子互见有意无意】史善人冨谓之赏滛人冨谓之殃【左襄二十八】公甫文伯官于鲁病死妇人为之自杀扵房中者二八其母闻之不肯哭也相室曰焉有子死而不哭者乎其母曰孔子贤人也逐扵鲁是人不随今死而妇人为死者十六人若是者其于长者薄而扵妇人厚故従母言之为贤母也従妇言之必不免为妬妇也故其言者异则人心变矣【战国防互入妇人识见】道高益安势高益危【史日者传】诗曰无酒酤我而论语曰酤酒不食二者非相反也夫诗据承平之世酒酤在官和防便人可以相御也论语孔子当衰乱酒酤在民薄恶不诚是以疑而弗食【前汉食货志】张释之为廷尉天下无寃民于定国为廷尉民自以为不寃【前汉】姚宋二人毎进见上輙为之起去则为临轩送之及李林甫为相虽宠任过扵姚宋然礼遇殊卑薄矣【通鉴】
　　传记忠扵治世易忠扵浊世难【吕氏春秋互见事有难易】
　　集人固有一死死或重于防山或轻于毛羽【司马迁报任安书】史臣责错之父不逮赵括母何其鄙也夫赵括持必败之势而母言扵赵王不可使将及括失律母以先见获宥晁错用至忠之略与必败之势异也其父虽惧祸至柰其子所筹国之大事也且使括母言之是称明妇人也使错父言之是阻其子为忠也【李元賔】燕昭筑金台天下称其贤殷纣作玉杯天下称其恶盖为人与为己殊也周文之囿百里时患其尚小齐宣之囿四十里时病其太大盖同利与専利异也【陆宣公】
　　本朝夜光之与蒸烛互照虽均质则异焉【晏公类要】以物与人物尽而止以法活人法行无穷【东坡乞免五谷劄子】南面之君虽清逺闲放如鹤者犹不得好好之则亡其国而山林遁世之士虽荒惑败乱如酒者不能为害【东坡鹤亭记】古人谓雕鹗百鸟望而畏之鸾鳯百鸟望而爱之其服则一其品相逺【同上】
　　事各有体
　　经见同等不起上客起【礼曲礼下】外事以刚日内事以柔日【记曲礼下】妇人不立乗【同上】国君下齐牛式宗庙大夫士下公门式路马　临防则必有哀色执绋不笑临乐不叹介胄则有不可犯之色　帷薄之外不趋堂上不趋执玉不趋堂上接武堂下布武室中不翔　主佩倚则臣佩垂主佩垂则臣佩委　居防不言乐祭事不言凶公庭不言妇女【曲礼下】君扵士不答拜也非其臣则答拜之大夫扵其臣虽贱必答拜之　大夫私行出疆必请反必有献士私行出疆必请反必告　在官言官在府言府在库言库在朝言朝言不及犬马　在朝言礼　问天子之年对曰闻之始服衣若干尺矣问国君之年长曰能从宗庙社稷之事矣问大夫之子长曰能御矣问士之子长曰能典谒矣问庶人之子长曰能负薪矣问国君之富数地以对山泽之所出问大夫之富曰有宰食力祭器衣服不假问士之富以车数对问庶人之富数畜以对【并同上】死者北首生者南乡【礼运】迩臣守和宰正百官大臣虑四方【表记】母亲而不尊父尊而不亲【同上】女子哭泣悲哀撃胷伤心男子哭泣悲哀稽颡触地无容【问防】君子太牢而祭谓之礼匹士太牢而祭谓之攘【礼器攘盗窃也】士扵大夫不承贺下大夫扵上大夫承贺【玉藻】同姓従宗合族属异姓主名治际防名著而男女有别【异姓谓来嫁者也主于母与妇之名耳际防昏礼交接之防也着明也母妇之名不明则人伦乱也大传】乐者为同礼者为异同则相亲异则相敬【乐记】武车不式介者不拜【少仪】賔客主恭祭祀主敬防事主哀防同主诩军旅思险隠情以虞【同上】门内之治防揜义门外之治义揜恩【聘义】
　　子父子主恩君臣主敬【孟公孙丑上】事生饰欢祭祀饰敬【荀子】不聪不明不能为王不瞽不聋不能为公【慎子】道犹金石一调不更事犹琴瑟每终改调【淮南子】家老异饭而食殊器而享子妇跣而上堂跪而斟羮非不费也然而不可省者为其害义也【同上】
　　史虽有文母之徳必繋扵子【东汉杜邺传】夫委大臣以大体责小臣以小事为治之道也【通鉴唐宪宗】文舞用功成庆善之乐武舞用神功破阵之乐【同上唐髙宗】杜黄裳曰明主劳扵求贤而逸扵任人此虞舜所以能无为而治者也至于簿书狱讼烦细之事各有司存非人主所宜亲也昔秦始皇以衡石程书魏明帝自按行尚书事隋文帝卫士传飱皆无补扵当时取讥扵后来其耳目形神非不勤且劳也所务非其道也【唐宪宗并同上】
　　集家须男子继国合大夫忧【张承吉文集】
　　本朝元祐初起文潞公以平章军国重事召程正叔为崇政殿说书正叔以师道自居每侍上讲色甚庄继以讽谏潞公时年九十对上恭甚进士唱名侍立终日或问正叔正叔曰潞公三朝大臣事幼主不得不恭吾以布衣为上师傅其敢不自重吾与潞公所以不同也【闻见録】
　　操约驭详
　　经若网在纲有条而不紊【书盘庚】居敬行简以临其民【语雍也】故敬其父则子恱敬其兄则弟悦敬其君则臣悦敬一人而千万人悦所敬者寡而悦者众此之谓要道也【孝经】统之有宗防之有元故繁而不乱众而不惑【易略例】夫众不能治众治众者至寡者也夫动不能制动制天下之动者贞夫一者也　自统而寻之物虽众则知可以执一御也由本以观之义虽博则知可以一名举也处璇玑以观天运则天地之动未足怪也据防要以观方来则六合辐辏未足多也　少者多之所贵也寡者众之所宗也　约以存博简以济众【并同上】
　　子守约而施博者善道也【孟子】总天下之要治海内之众若使一人故操弥约而事弥大五寸之矩尽天下之方故君子不下堂而海内之情举积诸此者则操术然也【荀不茍】欲观千岁则审今日欲知亿万则审一二故曰以近知逺以一知万以防知明【荀非相】举其纲则众目张若挈裘领顺者不可胜数【并荀子】事欲鲜者执柄持术得要以应众执约以治广处静持中运于璇玑以一合万若合符者也【淮南子王术训】十围之木持千钧之屋五寸之键以制开阖岂其材之巨小足哉所居要也【淮南子】天下为大治之在道四海为逺治之在心【孝至】茍得其要则八极之外如在指掌百代之逺有若同时不必在乎庭宇之左右瞻视之所及然后知之也【抱朴子对俗】举一纲众目张【文中子】
　　史石称丈量径而寡失【西汉枚乗传互见事有简径】探端以知绪【前汉】善为政者纲举而目踈【晋书刘颂传】圣王不徧窥望而视已明不殚倾耳而听已聪【通鉴汉宣纪】执要而委务扵下【晋书】集统扵一而应扵万【韩文】圣人笃近而举逺【同上原人】委羣材防众工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾指曰锯彼执锯者趋而左俄而斤者断刀者削皆视其色俟其言莫敢自斲者其不胜任者怒而退之亦莫敢愠焉画宫扵堵盈尺而曲尽其制计其毫厘而搆其大厦无进退焉既成书于上栋曰某年某月某日某建则其姓字也凡执用之工不在列余圜视大骇然后知其术之工大矣继而叹曰彼将舍其手艺専其心智而能知体要者欤吾闻劳心者役人劳力者役扵人彼其劳心者欤能者用而智者谋彼其智者欤是足为佐天子相天下法矣彼佐天子相天下者举而加焉指而使焉条其纲纪而盈缩焉齐其法制而整顿焉犹梓人之有规矩绳墨以定制也择天下之士使称其职居天下之人使安其业视都知野视野知国视国知天下其逺迩细大可手据其圗而究焉犹梓人画宫于堵而绩于成也能者进而用之使无所徳不能者退而休之亦莫敢愠不衒能不矜名不亲小劳不侵众官日与天下之英材讨论其大经犹梓人之善运众工而不伐艺也夫然后相道得而万国理矣相道既得万国既理天下举首而望曰吾相之功也后之人循迹而慕曰彼相之才也士或谈殷周之理者曰伊傅周召其百执事之勤劳而不得纪焉犹梓人自名其功而执用者不列也大哉相乎通是道者所谓相而已矣【柳文梓人传】
　　端本澄源
　　经言出乎身加乎民行发乎迩见乎逺【易系辞】尔身克正罔敢不正民心罔中惟尔之中【书君牙】刑于寡妻至于兄弟以御于家邦【诗思齐】尔之逺矣民胥然矣尔之教矣民胥效矣【角弓】民以君为心君以民为体心庄则体舒心肃则容敬【记缁衣】政者正也君为政则百姓従政矣君之所为百姓之所従也【哀公问】古之欲明明徳扵天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意【大学】自天子以至扵庻人壹是皆以修身为本其本乱而末治者否矣【大学并记】政者正也子帅以正孰敢不正【语顔渊】季康子患盗问扵孔子孔子对曰茍子之不欲虽赏之不窃　季康子问政扵孔子孔子对曰子为政焉用杀子欲善而民善矣君子之徳风小人之德草草上之风必偃【并顔渊】其身正不令而行其身不正虽令不従【子路】茍正其身矣扵从政乎何有不能正其身如正人何【同上并语】
　　子天下之本在国国之本在家家之本在身【孟离娄上】其身正而天下归之【同上】君子之守修其身而天下平【尽心下】身不行道不行扵妻子使人不以道不能行扵妻子【同上并孟】我无为而民自化我无事而民自富我好静而民自正我无欲而民自朴【老子】闻修身未闻修国也君者仪也仪正则景正君者槃也槃圆而水圎君者盂也盂方而水方【荀君道】君子者治之源也君子养源源清则流清源浊则流浊【同上】上者下之本也上宣明则下治辩矣上端诚则下愿慤矣上公正则下易直矣【荀子正论】
　　史法令者治之具而非制治清浊之源也【史酷吏传序】罔宻而奸不塞刑烦而民愈嫚必世而未仁百年而不胜残诚以礼乐阙而刑不正也冝思所以清源正本之论【前汉刑法志】管子曰先王端本肇末【国语齐】春秋谓一为元者示大始而欲正本也为人君者正心以正朝廷正朝廷以正百官正百官以正万民正万民以正四方【前董仲舒传】易曰正其本万物理【同上杜钦传】失之末流求之本源【后汉陈忠传】表曲者影必邪源清者流必洁犹扣木本百枝皆动也【同上李固传】本立道生风行草従澄其源者流清溷其本者末浊【同上郎顗传】治水不自其源末流弥増其广矣【通鉴汉卢植】志正则众邪不生心静则众事不躁思虑审定则教令不烦【三国志】万目不张举其纲众毛不整齐其领【通鉴魏明纪】荀勉曰省吏不如省官省官不如省事省事不如清心【同上晋武纪】洁其流者清其源理其末者正其本【北史袁翻传】祸之所来皆生扵利茍不求利祸従何生【通鉴梁高祖】上曰君源也臣流也浊其源而求其流之清不可得矣君自为诈何以责臣下之直乎【同上唐太宗】夫家给人足而无瑞不害为尧舜百姓怨愁而多瑞不害为桀纣【同上】上谓魏徴曰为官择人不可造次用一君子则君子皆至用一小人则小人竞进矣【同上】求木之长者必固其根本欲流之逺者必浚其泉源【旧唐书魏徴传】陆象先尝谓人曰天下本无事但庸人扰之尔茍清其源何忧不治【通鉴】天下本无事庸人扰之烦耳第澄其源何忧不简邪【唐陆象先传】上尝问裴垍为理之要何先对曰先正其心【通鉴唐宪宗】
　　集尔形信直影亦不曲尔声信清响亦不浊【晋裴頠女史箴互入影响相应】养其根而俟其实加其膏而希其光根之茂者其实遂膏之沃者其光晔【韩文答李翊书】澄其源而流其清【韩文】本朝莫若修其本以胜之昔战国之时杨墨交乱孟子患之而専言仁义之说仁义之说胜则杨墨之学废汉之时百家并兴董生患之而退修孔子之道孔氏之道明则百家自息此所谓修其本以胜之之效也【欧文本论】
　　隂驱黙化
　　经小人革面顺以従君也【易】四方风动【书大禹谟】尔惟风下民惟草【君陈】尔身克正罔敢弗正【同上】翩彼飞鸮集于泮林食我桑椹怀我好音【诗泮水】子曰长民者衣服不贰从容有常以济其民则民徳一【记缁衣】尔之教矣民胥效矣【角弓】君子不赏而民劝不怒而民威扵鈇钺【中庸】徳煇动乎内而民莫不承听理发乎外而众莫不承顺【祭义】好贤如缁衣恶恶如巷伯则爵不凟而民作愿刑不试而民咸服【记】上好仁则下之为仁争先人【同上】君子有徽猷小人与属【诗角弓】一家仁一国兴仁一家让一国兴让一人贪戾一国作乱其机如此【大学】君子笃扵亲则民兴扵仁故旧不遗则民不偷【语泰伯】动容貎斯逺暴慢矣正顔色斯近信矣出辞气斯逺鄙倍矣【同上】茍子之不欲虽赏之不窃【顔渊】子欲善而民善矣君子之德风小人之徳草草上之风必偃【同上】其身正不令而行【子路】天何言哉四时行焉百物生焉【阳货并语】君子之教以孝也非家至而日见之也【孝经】子文武兴则民好善【孟告子上】孔子为中都宰路不拾遗器不雕伪【家语】有大人者正已而物正者也【孟尽心上】孔子为政鲁沈犹氏不敢朝饮其羊公慎氏出其妻【淫不制】慎溃氏越境而走【奢侈】鬻牛马者不饰价卖羔豚者不加饰【家语】虞芮二国争田而讼连年不决乃相谓曰西伯仁人也盍往质之入其境则耕者让畔行者让路入其朝士让于大夫大夫让于卿虞芮之君曰嘻吾侪小人也不可以入君子之朝遂自相与而退咸以所争之田为闲田【家语】孔子遭厄扵陈蔡之间子路弹琴而歌孔子和之曲三终旅人解甲而罢【家语】孔子曰天下有道盗其先变乎【荀子】君子为国张其纲纪谨其教化导之以仁则下不相贼莅之以廉则下不相盗临之以正则下不相诈修之以礼义则下多徳让【同上】夷变贪革薄千载闻之犹有感激【孟子注】南郭顺子正容以悟物使人之意也消【庄子】市南冝僚弄丸两家之难解孙叔敖秉羽而郢人投兵【同上】子罕不利寳玉而争券契者愧矣务光不污扵世而贪利偷生者愧矣【淮南子精神训】昔舜耕扵歴山期年而田者争处墝埆以封壤肥饶相让钓扵河滨期年而渔者争处湍瀬以曲隈深潭相予当此之时口不设言手不指麾执徳扵心而化驰若神使舜无其徳虽口辩而户说之不能化一人【淮南子原道训】速哉七十子之肖仲尼也【扬子】孔子用扵鲁齐人归其侵疆【同上】
　　史范宣子让其下皆让栾黡为汰不敢违也【左】一人刑善百姓休和　士防将中军晋国之盗逃奔扵秦【左】孔父正色而立扵朝则人莫敢过而致难扵君者【公羊传】孔子行乎季孙三月不违曰家不藏甲邑无百雉之城扵是叔敖帅师堕郈季孙仲孙帅师堕费【同上】舜耕歴山歴山之人皆让畔渔雷泽雷泽之人皆让居【史记五帝纪】西伯行善虞芮之人有狱不能决如周入界耕者让畔民俗皆让长虞芮之人未见西伯皆惭相谓曰吾所争周人所耻何往为祗取辱耳遂还俱让而去【史周纪】孔子与闻国政三月粥羔豚者弗饰价男女行者别扵涂涂不拾遗四方之客至乎邑者不求有司【史孔子世家】俭节仁义之人立扵朝则荒肆之乐辍矣谏说论理之臣间扵侧则流漫之志诎矣烈士死节之行显扵世则淫康之虞废矣【史李斯传】万石君子孙有过不诮让为便坐对案不食诸子相责因长跪肉袒固谢罪改之【前汉同上互入示人以意】吴王诈病不朝赐以几杖张武等受赂金钱觉更加赏赐以愧其心【通鉴汉文纪】上设礼义防耻以遇其臣而臣不以节行报其上者则非人类也故化成俗定则为人臣者主耳忘身国耳忘家公耳忘私利不茍就害不茍去唯义所在上之化也【前汉贾谊传】韩延寿守冯翊民有昆弟讼田延寿闭阁思过扵是讼者宗族相责此两昆弟深自愧皆自髠肉袒谢愿以田相移终死不敢争后民莫敢以辞讼自言者【前汉同上互见政事】山有猛兽藜藿为之不采国有忠臣奸邪为之不起【前汉盖寛饶传】宋均为九江太守虎相与东渡江【后汉同上】孟尝迁合浦太守去珠复还【同上】王烈所居市无二价【东汉】前在江陵反风防火后守农虎北渡河【刘昆传】诸有争讼曲直将质之扵王烈或至涂而反或望庐而还　黄宪言论风防无所传闻然士君子见之靡不服深逺去鄙吝【同上】譬如灵蓍在林林无毒草威鳯在野野集仁禽【许邵传】舜歌南风不下堂而天下治【步隲传】涉其门者贪夫反防懦夫立志【晋羊祜传】天下改目暴贪敛手【北史李彪传】徐有功为蒲州司法以寛为治不施敲扑吏相约有犯徐司法杖者众共斥之迨官满不杖一人职事亦修【通鉴唐武后】陆贽秉笔内翰狡向风懦夫増气【唐书同上】汲黯在朝淮南寝谋干木处魏诸侯息兵一士止百万之师一贤制千里之难【裴度传】杨绾始辅政中丞崔寛本豪俊城南别墅池观堂阜为当时第一即日遣人毁之京兆尹黎干出入従驺百数省损才留十余骑郭子仪邠州行营方大防除书至音乐散五之四他闻风靡然自化者不可胜纪【同上賛】绾以徳服人而人自化【同上】毛玠以清徳为魏尚书而人不敢鲜衣美食【李程传】鲁秉周礼齐不加兵【于休烈传】阳公在朝四方闻风贪冒茍进邪薄之夫沮其志虽防师尹之位而人实瞻望焉【同上】至潮与鳄鱼约数日水涸西徙潮无鳄鱼患【韩愈】楚有昭王井传言汲者死行人虽渇困不敢视韩朝宗移书谕神自是亡恙【唐书】冀缺以礼逊升而晋人知礼文翁以经术教而蜀士多儒【唐薛登传】可使繁暑坐变清凉【五代史郭崇韬传】
　　传记陈寔在乡闾平心率物有盗夜入其室止扵梁上寔命子孙训之曰不善之人未必本不慈习与性成如梁上君子是也盗惊自投地寔徐譬之曰视君状貎不似恶人冝深克己反善然当由贫今遗绢二疋自是一县无复盗窃【东观汉纪】程普颇以年长侮周瑜瑜折节下之不与计普后自敬而亲重之告人曰吾与周公瑾交若饮醇醪不觉自醉【江表传】宓子贱为单父宰鸣琴不下堂而单父自治【吕氏春秋】子产相郑桃李之垂扵街者莫之援也【同上】楚昭王与吴人战楚军败走履决背而行三十步复取之左右问曰王何惜一踦履乎王曰楚国虽贫岂爱一踦履哉恶与偕出弗与偕反也自是之后楚国之俗无相弃者【贾谊新书】人问郭文曰虎狼害人先生独不畏乎文曰人无害兽心兽亦不害人耳【髙士传】孔子居相位相鲁三月不令而行不禁而止沛若时雨之灌万物莫不兴起【盐铁论】
　　集不言之化若门到户说矣【齐竟陵王行状】邻国有媮衣食带刀剑椎埋胠箧之类鬬鸡走狗之豪莫不靡下风驯雅素【陈子昂集】怀枭防以好音消祲沴为和气【陆宣公文】鲁有泮林鸟革其音【刘宾客集】自従郤縠为元帅大将归来尽把书【同上】鸾鳯一鸣蜩螗革音【同上】始知听韶濩可使心和平【白侍郎】令修扵庭户数月之间而人自得扵湖山千里之外【唐文粹记】阳城居扵晋之鄙晋之鄙人薫其徳而善良者几千人【韩文諌臣论】柳侯为州不鄙夷其民动以礼法三年民各自矜奋曰兹土虽逺京师吾等亦天民今天幸恵仁侯若不化服我则非人扵是老少相教语莫违侯令凡有所为扵其乡闾及扵其家皆曰吾侯闻之得无不可扵意否莫不忖度而后従事凡令之期民劝趋之无有后先必以其时【韩文柳州罗池庙碑】防无夜动枭变好音【柳文】
　　本朝渡海鲸波息登山豹雾消【杨文公集】凛凛乎其若处女之在闺也兢兢乎其若怀千金之璧而行也夫是以不仁者不敢至其墙不义者不敢过其门【东坡宻翊谢上表】环堵萧然而妻子奴婢皆有自得之色【东坡方山子传】退居扵洛往来陜郊陜洛间皆化其徳尊其学法其俭有不善曰君实得无知之乎【东坡司马行状】使人之意消不善无由萌【东坡诗】以卫武之年践吕尚之位安然无作则功名自隆黙然无言则卿尹自化当以至静之徳坐镇羣动之枢【苏子由文彦博乞致仕不允批答互见老成】
　　兼收并蓄
　　经翕受敷施【书臯陶谟】
　　子山不辞土石故能成其大【管子】工之制木也大者以为舟航柱梁小者以为檝楔脩者以为榱榈短者以为侏儒枅栌无大小脩短皆得其所宜【同上互见随材器使】以天下为之笼则雀无所逃【庄子庚桑楚】良匠提斤斧造山林栋梁阿衡之材栌柱楣椽之朴森然陈扵目前大厦之器具矣【孙子】张天下以为笼因江海以为罟又何亡鱼失鸟之有乎【淮南子】
　　史虽有丝麻无弃菅蒯虽有姜姬无弃蕉萃【左成九年】匠之用木也取其所长弃其所短故杞梓连抱而有数尺之朽良工不弃【通鉴周纪】狗盗鸡鸣孟尝列此二人扵宾客宾客尽羞及有秦难卒此二人防之【史孟尝君传互见因事见人】太山不逊土壤故能成其大河海不择细流故能就其深【史李斯传】譬诸材木洪纎曲直各有所施【晋书阮咸传】陶侃为征西大将军荆州刺史时造船木屑及竹头悉令举掌之咸不解后正防积雪始晴防事余雪犹湿以屑布地及桓温伐蜀以侃所贮竹头作钉装船其综理防宻皆此类也【晋书互入防有小补】若榱椽梁柱以成大室戴负偃植各安所施而无遗材【唐刘基賛互入随材器使】元行冲谓狄仁杰曰凡为家者必有储蓄脯醢以适口参术以攻疾窃计明公之门珍味多矣请备药物之末仁杰曰君正吾药笼中之物何可一日无也【通鉴唐纪互见自荐】
　　集顿弥天之网收万仭之鱼量之以谿谷数之以陔兆何其壮乎【应璩报季然书】葑菲不以下体而不采故英华靡遗刍荛不以贱品而不询故幽隐必达【陆宣公文】水之细者河海假其深材之短者栋梁资其峻【唐文粹互见细防有补】夫大木为杗细木为桷欂栌侏儒椳闑扂楔各得其冝以成屋室者匠氏之功也玉札丹砂赤箭青芝牛溲马勃败鼓之皮俱收并蓄待用无遗者医师之良也登眀选公杂进巧拙纡余为姸卓荦为杰较短量长惟器是适者宰相之方也【韩文进学解互入随材器使】丞相方筑太平之基架羣材立清庙【陆鲁望】占小善者率以録名一艺者无不庸【韩文】大匠无弃材寻尺各有施况当营都邑梓用不疑【韩集互见随材器使】防结弥天网尽取一无遗【元稹集】尺寸之材无所弃【元防之集】铢铜寸铁罔有孑遗【白乐天集】曲轮直桷各适于用【皇甫湜】常思抡羣才以为国家治譬如匠见木碍眼皆不弃楣橛与栋梁施之皆有位忽然竖眀堂一挥立能致【杜牧之集】若以科第之徒浮华轻薄不可任以为治则国朝自房杜以降有大功立大节率多科第人也若以子弟生于膏粱不知理道不可与美名而得美任则自尧以降圣人率多子弟【杜牧之集】
　　本朝古者至治之世自瞽蒙昏瞆侏儒籧篨戚施之人上所以使者皆各尽其材【临川集】防十觊五人之用累百求一鹗之精【栾城诗】吾闻调羮鼎异味及粉槿岂其供王羞而弃防稽笋【山谷诗】
　　贞不可防
　　经不曰坚乎磨而不磷不曰白乎而不缁【语阳货】子有人扵此藏十镒之金虽行货而食人谓之富矣【荀子互见不受麄】钟山之玉炊以炉炭三日三夜其色不变【淮南子】琬琰之玉在污泥之中虽亷者不释也美之所在虽污辱世不能贱【同上】荆山之玉潜光荆石之中虽有千仭之土不能掩其光【抱朴子】丹可磨而不可夺其色兰可燔而不可灭其馨玉可碎而不可改其白金可销而不可易其刚【刘子】
　　史如日月之食焉何损扵明【左宣十二年】自汉铸五铢至宋文帝歴五百余年制度世有废兴而不变五铢者明其轻重可法得货之冝故也【通鉴齐太祖】白玉投泥岂能相污【北史穆弼传】崔沔举贤良高第不中者痛訾之武后勅有司覆试沔对益工遂为第一【唐书】干将虽折不改其光【旧唐书杨于陵】
　　传记周有砥石宋有结緑梁有县黎楚有和璞此四寳者工之所失也而为天下名器【战国防】石可破也而不可夺其坚【吕氏春秋】良珠度寸虽有百仭之水不能掩其辉【韩诗外传】夫良玉径尺虽千仭之土不能掩其光明珠度寸虽有函丈之石不能戢其曜【虞佑高士传】
　　集毛嫱西施善毁者不能蔽其好【选四子讲徳论】薰臭犹芳【选连珠】珠碎无土色玉坠无瓦声剑折有寸利镜破有片明【元稹集】持谢众人口销尽犹是金【同上】神劔土不蚀异布火不燋【元防之集】金可镕不可使为污腐水可浊不可使为尘粪【元次山互见有定力】白玉虽尘垢拂拭还光辉【韦应物集】沉璜瘗佩兮孰幽而不光荃蕙蔽匿兮胡久而不芳【柳吊屈原文】天下英雄气千秋尚凛然【刘賔客】珠非尘可昏【同上】梓植扵深林人虽不知不妨其为天下之材也【欧阳詹文】劔虽埋而气在【白乐天】不有百链火孰知寸金精【孟东野】镜破不改光兰死不改香【同上】捣麝成尘香不防抛莲作寸丝难絶【杜牧之】照乗之珍难晦符彩【唐文粹】譬诸日月虽终古常见而光景常新此所以为灵物也【同上】日月晦而更明随和幽而不昧夫豫章珠玑镆鎁毛嫱终不虑隠之椟之桡之椎之之为患而拥肿砾石铅钝宿瘤之排蔽但发有疾徐耳【同上】君不见昆吾铁冶飞炎烟红光紫气俱赫然良工鍜链凡几年铸作寳剑名龙泉何言中路遭弃捐零落飘沦古狱边虽复埋沉无所用犹能夜夜气冲天【郭元振寳劔歌】
　　本朝譬如埋金玉不耗精与英【欧公集】三光万古不磨灭【同上】孔孟困一生毁逐遭百端后世茍不公至今无圣贤所以忠义士恃此死不难【同上】斯文金玉也弃掷埋没粪土不能消蚀其见遗于一时必有收而寳之于后世者虽其埋没而未出其精气光怪已能常自发见而物亦不能掩也故方其摈斥摧挫流离穷厄之时文章已自行于天下虽其怨家讐人及尝能出力而挤之死至其文章则不能少毁而揜蔽之也【欧公苏氏文集序】金百链以为鉴而万物不能遁其形及为物蚀而蔽其光顽然无异乎瓦甓然而一遇良工加之药磨而莹之则可以见肝胆而数毛髪盖其可昏者光不可昏者性【欧公祭刘给事文】轩昂磊落突兀峥嵘而埋藏扵地下者意其不化为朽壤而为金玉之精不然生长松之千尺产灵芝而九茎【欧公祭石曼卿文】故曰久而无者道隐而终显者诚【欧公汉郎中干君碑】又知物贵久至寳见百链【欧公集】黑月在浊水何尝不清眀【东坡诗】骨可朽烂心难穷【同上】百链竟不变【栾城集】灵珠在泥沙光景不可昏【临川集】刼火洞然不烬惟玉【杨中立吊刘安世文】金百死而不化【陈瓘文】经百炼而火自销金不亡是真金也【鸣道安正忘筌集师篇】
　　假不可掩
　　子强哭者虽疾不哀强欢者虽笑不乐【淮南子】羊质而虎皮见草而说见豺而战忘其皮之虎也【扬子】
　　史陆展染白发欲以媚侧室缁不解久星星行复出【南史谢灵运传】
　　传记杨炯常呼朝士为麒麟楦或问之曰今假弄麒麟者修饰其形覆之驴上宛然异物及去其皮还是驴耳【朝野佥载】
　　集草萤有耀终非火荷露虽圎岂是珠【白乐天】黔无驴有好事者船载以入至则无可用放之山下虎见之庞然大物也以为神蔽林间窥之稍出近之愸愸然莫相知他日驴一鸣虎大骇退遁以为且噬已也甚恐然往来视之竟无异能者益习其声又出近前后终不敢搏稍近益狎荡倚冲冒驴不胜怒蹄之虎因喜计之曰技止此耳因跳踉大阚断其喉尽其肉而去【柳文】
　　本朝如翦防为花花则无不似只是无他造化不可及处【明道二程语録】
　　识真者罕
　　子大声不入扵里耳折杨黄华则嗑然而笑【庄子】
　　史直道而行多讐少与【西汉盖寛饶传】
　　传记客有歌扵郢中者其始曰下里巴人国中属而和者数千人其为阳陵采薇国中属而和者数百人其为阳春白雪国中属而和者不过数人是其曲弥髙者其和弥寡【刘向新序】
　　集谁怜松桂性竞爱桃李隂【韩集】赍财入市卖贵者怕难售【同上】世有伯乐然后有千里马千里马常有而伯乐不常有故虽有名马祗辱扵奴之手骈死扵槽枥之间不以千里称也【同上】
　　本朝时无钟期谁识高山之意人非季札岂知治世之音【欧公谢泗倅向都官示诗启】折杨黄华笑者多阳春白雪和者少知音四海无几人况乃区区郢中小【临川集】才大占难用论高常近迂【坡诗】
　　先于自治
　　经夙夜强学以待问怀忠信以待举力行以待取【记儒行】欲治其国者先齐其家欲齐其家者先修其身欲修其身者先正其心欲正其心者先诚其意【大学】冝其家人而后可以教国人【同上】恭近扵礼逺耻辱也【语学而】君子所贵乎道者三动容貎斯逺暴慢矣正顔色斯近信矣出辞气斯逺鄙倍矣【泰伯】工欲善其事必先利其器【卫灵公】子先立乎其大者则其小者弗能夺也【孟告子下】大人者正已而物正者也【孟子】周于利者凶年不能杀周于徳者邪世不能乱【同上】寄汲莫若凿井【淮南子】临河欲鱼不如退而织网【文子】人必其自爱也然后人爱诸人必其自敬也然后人敬诸【吾子】大器者其犹规矩凖绳乎先自治而后治人【先知】
  </div>
  <div class="pagination">
   <a href="记纂渊海_page80.html">
    上一页
   </a>
   <span>
    ...
   </span>
   <a href="记纂渊海_page76.html">
    76
   </a>
   <a href="记纂渊海_page77.html">
    77
   </a>
   <a href="记纂渊海_page78.html">
    78
   </a>
   <a href="记纂渊海_page79.html">
    79
   </a>
   <a href="记纂渊海_page80.html">
    80
   </a>
   <span class="current-page">
    81
   </span>
   <a href="记纂渊海_page82.html">
    82
   </a>
   <a href="记纂渊海_page83.html">
    83
   </a>
   <a href="记纂渊海_page84.html">
    84
   </a>
   <a href="记纂渊海_page85.html">
    85
   </a>
   <a href="记纂渊海_page86.html">
    86
   </a>
   <span>
    ...
   </span>
   <a href="记纂渊海_page82.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
