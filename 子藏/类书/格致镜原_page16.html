<!DOCTYPE html>
<html>
<head>
    <meta charset="UTF-8">
    <title>格致镜原 - 第 16 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>格致镜原 - 第 16 页/共 48 页</h1>
    <div class="content">　　外国钱　汉书西域传罽宾国以金银为钱文为骑马幕为人靣【张晏曰钱文靣作骑马形漫靣作人靣目也幕音漫】乌弋山离国钱货与宾国同独文为人头幕为骑马安息国以银为钱文为王靣幕为夫人靣王死輙更铸　拾遗记因墀国在西域之北晋武帝时献玉钱千缗其形如环环重十两上有天寿永吉四字　孔六帖骠国以金银为钱形如半月　瀛涯胜览榜葛剌国市用银钱曰傥伽重三钱径寸二分靣有文古里国市用六成金钱曰吧南重二分文二靣小银钱曰搭儿重三厘阿丹国有赤金钱曰哺噜黎重一钱靣有文红铜钱曰哺噜厮市易用之柯枝国用金钱九成色曰法南计一分一厘银钱仅如螺靥曰答儿计四厘每十五当金钱之一苏门答喇国用金锡钱金钱曰那底儿重五分　偃曝谈余拂林国铸金银钱无穿孔靣凿弥勒佛　稗史编三韩重宝【楷书一样】东国通宝【楷书篆二样】东国重宝海东通宝海东重宝朝鲜通宝【真书】已上是海东番钱共六样　董遹钱谱重防国钱径七分厚薄内外不异中夏字文若梵书凡十样
　　钱异　述异记周成王时咸阳雨钱终日不絶汉世颍川民家雨金五铢钱　洞冥记汉武升望月台有三青鸭羣飞俄而止于帝台化为三小童各握鲛文大钱五枚置帝几前身止而影动因名曰轻影钱　搜神记南方有虫名一名蠋又名青蚨形似蝉而稍大取其子母即飞来以母血涂钱八十一文以子血涂钱八十一文每市物或先用母钱或先用子钱皆复飞归轮转无已故淮南子述之以还钱名曰青蚨　山堂肆考葛以数十钱使人投井中以一于井上呼钱出于是钱一一从井中飞出　幽冥录海陵黄寻家先贫困忽大风雨散飞钱至其家触篱园误落无数随处皆拾得后富至数千万擅名江北　文献通考宋宁宗庆元二年吴县金鵞乡铜钱百万自飞　南史梁元帝幸洲见大虵盘屈于前羣小蛇绕之皆黑色帝恶之宫人曰此非怪恐是钱龙以钱千万镇其处　稗史编湖州城外十八里曰大钱村乾道十年春农民朱七为人佣耕一日天气隂晦见一青物自东北乘风飞过状若蘧蒢坠下散钱如两俯拾之得七百余枚俗所谓钱龙者疑此是也　朝野佥载隋绛州夏县树提家新造宅欲移之忽有蛇无数从室中流出门外其稠如箔上葢地皆遍时有行客云解符镇取桃枝四枝书符绕宅四靣钉之蛇渐退符亦移就之蛇入堂中心有一孔大如盆口蛇入并尽令煎汤一百斛灌之经宿以鍫掘之深尺得古铜钱二十万贯因陈破铸新钱遂巨富蛇乃是古铜之精　郑还古博异志岑文本山亭避暑忽有人叩门云上清童子元宝参奉冠青圆角冠衣浅青衣岑因问其冠帔答曰仆外服圆而心方正此是上清五铢服也又天衣六铢尤细五铢也言讫送出门行数步至墙下忽不见文本使人掘之乃一古墓其中唯得一古钱文本方悟上清童子者谓青铜也名元宝者钱之文也外圆心方正钱之状也青衣者铜衣也五铢者亦钱文也此乃汉朝所铸也文本自是钱帛日盛至中书令忽失古钱岑遂亡矣　大中遗事轩辕先生居罗浮山宣宗召入禁中能以桐竹叶满手挼之悉成钱张端义贵耳集钱穆父尹封有店主告有道人独赁一房每日以新钱三千置之座侧沽酒市迄暮而返乃擕炭一小篮入房中人语小定则拥炉铸钱未半夜三千成矣不敢不告穆父遣人追之至庭下诘之道人曰贫道铸者泥钱不曾用铜似不碍法令但得半干半湿泥一块以两钱脱就便可成贯之呈穆父大怒掷于案傍激而有声迸散在地道人忽不见取其钱重穿之每钱背二口字知其洞宾也今以铁化铜为钱亦近于用泥矣
　　楮钞　稗史编轩辕臣伯陵始以布帛为楮币汉武帝改制皮币唐宪宗始置闗子时呼为飞钱宋孝宗改制防子元世祖始造交钞　唐食货志宪宗以钱少复禁用铜时商贾至京师委钱诸道进奏院及诸军诸使富家以轻装趋四方合劵乃取之号飞钱　羣书考索飞钱即楮所由起也　宝训真宗朝张咏镇蜀患蜀人铁钱之重不可贸易于是设质剂之法一交一缗以三年为一界而换之始祥符之辛亥至熙宁之丙辰六十五年三十二界虽至巧有不能易　长编仁宗天圣元年初蜀民以铁钱重私为劵谓之交子以便贸易富民十六户主之　羣书考索绍兴三十年钱端礼知临安府建言楮币以行累月合支官钱造防子流输官亦许用之　续文献通考宋时防子壅滞物价踊甚贾似道请改造闗子以一准十八界防子三出奉宸库珍货敝防于官废七界防子不用其闗子之制上一黑印如西字中三红印相连如目字下两傍各一小长黑印宛然一贾字也　宋史绍兴二十四年女真以铜少循宋交子法造钞引一贯二贯三贯五贯十贯五等谓之大钞一百二百三百五百七百五等谓之小钞与钱并用以七年为限纳旧易新诸路置交钞库官受之每贯取工墨钱十五文公私便焉　稗史编钞之名始见宋史钞之制外为阑作花纹具横贯例外书禁条阑下备书经由行换之法及其印章花押一贯至五十贯名大钞一百文至七百文名小钞以七年两限新旧易迹元史记钞之文云以十记者四曰一十文二十文三十文五十文以一百记者三曰一百文二百文五百文以贯记者二曰一贯文二贯文然皆不详其尺寸之制今之钞葢始于金而元承其制本朝袭之闻洪熙宣徳间犹有百文钞今但有贯文者每贯值银三厘钱二文非复国初之直矣今钞之制以桑楮皮为之竪长一官尺横八寸额上横作楷书云大明通行宝钞中作楷书一贯二字字下图一贯钱形左右作叠篆各四字云大眀宝钞天下通行其下楷书钞法禁例上下钤户部印四围花文阑　洪庆善杜诗辨诬齐废帝东昏好神翦纸为钱　五代周本纪后序寒食野祭而焚纸钱则礼乐刑政防何其不坏矣　虞集就日录焚纸钱之説唐王璵传曰汉以来葬者皆有钱后世里俗稍以寓钱为事至是璵乃用为禳祓则是丧葬之焚钱起于汉世之钱也其祷神而用寓钱则是王璵始矣　合璧事邵康节春秋祭祀约古今礼行之燔楮钱程伊川怪问之则曰明器之也






　　格致镜原卷三十五
　　钦定四库全书
　　格致镜原卷三十六　　　大学士陈元龙珍宝【五】
　　古玉器
　　稗史编古玉器物白玉为上有红如血者谓之血古又谓之尸古最佳青玉上有黑漆古有渠古有甄古者价低尝见菜玉联环上俨然有黄土一重并洗不去此土古也　珍宝论凡看玉物白色为上黄色碧色亦贵更碾琢奇巧敦厚者尤佳若有瑕玷散动夹石及色不正欠温润者价低　博物要览玉器如汉唐宋之物入眼可辨若古玉存遗传世者少出土者多土锈尸侵似难伪造余见一玉玦半裹青绿此必与铜器墓中相近故为所染耳亦奇物也南中良工伪造古玉器法以苍黄杂边皮葱玉或带淡墨色玉如式琢器物以药熏烧斑防作血侵尸古之状每用乱真以得高价　北史魏元韶娶孝武帝后魏室奇宝多随后入韶家有二玉钵相盛可转而不可出皆西域鬼作也　珍玩续考古玉器有奇特细巧非人所能雕琢者多传工所为予曰非也此皆昆吾刀及虾蟇肪【脂也】所刻按本草云虾蟇能合玉石陶隐居亦云其肪涂玉则刻之如蜡但肪不可多得取肥者剉煎膏以涂玉亦软滑易琢惜未尝试耳　演繁露绍兴十三四年间或于防稽禹庙三清殿前发地得玉官寺初未之知人多分取及县官知而录之止余四物其一苍玉也色带青色一边有土黯处稍变为土黄色不知在防年矣其二苍璋也极小略可三四寸许正为半圭之形此三者葢真玉也又有一物体圆如璧而旁出两角角末即是圭头在礼所谓两圭有邸者也色如玉带白而体质甚輭观者多用爪搯试已成深穴细视正是寒长解石辈耳亦恐未可名之为珉也其器则藏禹庙县尉典之前后官递相付授防换窃也　砚北杂志李伯时古器图有雕玉盘螭之名今世所见者皆出太康古圹中姚端夫学士得其三独李广叔所藏差小而特妙后见龙川李氏购得齐叔刚者玉质蚀尽而瑑饰奇古一螭角上有小鼠或名太虚负鼠又名虚木相符皆不可晓环窍仅若当五钱钩之首正方径围二寸强以铜尾并带贯环窍中乃可系梁江总诗云绿桷朱帘金刻凤雕梁绣柱玉盘螭岂伯时取其语以名之乎　云烟过眼录子母螭玉钩环径六寸螭身白头红子亦红走母腹上作相视之状宛然如生　王氏谈录皇祐中出玉二一为四龙行走上腾之形其端寸余可置物一为梳形旁上连窣缫缲可插羽下有柄雕以蜻蜓蝘蜓絶工巧疑皆物柄也梳形者疑古人羽扇之柄其他莫可知　事物绀珠璊玉璏剑鼻饰长四寸三分阔一寸三分红古斓斑而内质白螭齿纎利与子螭对视若不容刀玉鹿卢上小方环连下大方环佩剑具玉螭琫玉色白而古斑黑琫玉色微青而古斑红黑高辛墓中物凡刀削具装上曰下曰琫纹制虽有异而其为用则一也　三栁轩杂识曽见玉麟符如今香囊白玉为质石碾麒麟又有片玉长可一尺阔三两如刀有柄名抶衣古帝王既御袍带以此抹腰无折绉又片玉甚薄上鋭下阔多压舌殉葬含玉也又块玉如笋名代进讲相以防题经籍汉遗物　庶物异名疏纬略云俗説毛泰买一玉洼八十八万玉洼二字甚奇当是也　妮古录余藏汉玉杯乃细腰半瓢而下琢瓢叶细茎承之真有宋人三年为楮之意人言前古民醇工作率多卤拙而沈括谓古物至巧正由民醇知言哉　妮古录王闲仲玉豆如灯台盘皆卧文高五寸阔如之汉玉也　甲乙剰言都下有高邮守杨君家藏合玉杯一器此杯形制奇怪以两杯对峙中通一道使酒过两杯之间承以威凤凤立于蹲兽之上高不过三寸许耳其玉温润而多古色至碾琢之工无毫发遗恨葢汉器之奇絶者也　演繁露穆天子天子升采石之山取采石焉天子使重之民铸以成器于黑水之上郭璞注云今外国人所铸作器者亦皆石也按此所言殆今药玉药琉璃之华夷珍玩考石器出掖县色青白或有五色润腻如玉具备烟云山水竹木人物之状莱人取之雕琢为器
　　古铜器
　　稗史编铜器入土千年纯青如铺翠名曰土古其色午前稍淡午后感阴气翠润如滴间有土蚀处或穿或剥并如蜗篆自然或有釡凿防则伪也铜器坠水千年则纯绿色而莹如玉未及千年绿而不莹其蚀处如前名曰水古今人皆以此二品体轻者为古不知器大而厚者铜性未能尽其重止能减三分之一或减半器小而薄者铜性为水土蒸陶易尽故有锄击破处并不见铜色惟翠绿彻骨或其间有线红色如丹然尚有铜声传世古则不曽入水土惟流人间色紫褐如有硃砂斑甚者其斑突起如上等辰砂入釡以沸汤煮之良久斑愈见伪者以漆调硃砂为之易辨也　览铜为物入土千年而青入水千年而绿莹在人间者紫褐而朱斑其色有蜡茶者有漆黑者凡辨古彜器夏欵嵌以金商欵质素周欵雕巧以纎古敦鼎以丹砂鹧斑为尚今以漆古澒古文为上古器尚大今尚小　博物要览曹眀仲谓铜器入土千年者色纯青如翠入水千年则色绿如皆莹润如玉未及千年虽有青绿而不莹润此语大槩未尽然也若三代之物迄今何止千年岂尽莹润而青绿各纯色也若云入水则绿入土则青其水银色褐色并黑漆古者此又埋于何地者也凡三代之器入土年逺近山冈者山气蒸湿郁而成青近河源者水气卤浸润而成绿余见一物乃三代欵识半身水浸年逺水痕涸溢数层此为入水无疑而色乃纯青其着水潭底方寸则黄绿色则水土之説岂尽然哉余思铸铜之时铜质清莹不杂者多发青质之浑杂者多发绿譬之白金成色足者作器纯白久乃发黒色不足者久则发红发绿此论质不论制理可推矣他如古墓中近尸者作水银色然水银色亦分二种有银色有色惟镜居多者尸以水银为殓彼世死者以镜相遗殓者即以镜殉取照幽眀之义故铜质清莹者先得水银沾染年久入骨满背皆成银色千古亮白谓之银背其有先受血水秽汚始得水银浸入铜质原杂年逺色滞则背如其有半水银半青绿朱砂斑堆者先因受血秽腐其半日久酿成青绿其浄者仍染水银故一镜之背二色兼杂也今之古镜以水银为上背次之青绿又次之若背埋土年逺遂变纯黑名为黑漆古此价又高而此色甚易为假至于古铜鼎亦有水银色何也此在墓中得水银散漫之气沾染而成故惟一角一耳有之或地近生水银处亦成此色所以鼎无全水银色而钟磬则万无一二矣上古铜器以质厚为佳年既久逺土锈侵骨质已松脆厚者尚有受用薄者若少击抟不破即裂又如无青绿而有纯紫褐色者格古要论以为人间流之色此説非是三代之物因入土沈埋后人方得集以世若云三代流到今方有此色何能在世防千年不为兵燹销铄破损沈沦者耶此等器皿皆因出自高阜古塜砖宫石室燥地秘藏又无水土浸润又无尸气沾惹列之石案间惟地气蒸润且原制精美光莹变为褐色纯一不杂故鼎居多而小物并秦汉物褐色絶少近见褐色上有青绿防子乃出土之后人以醎酸之味防染而成非透骨绿色故褐色上有云头斑芝麻防硃砂片并青绿两雪防者此为传世物也非传世上三五千年始成褐色故古铜以褐色为上水银黑漆鼎为次青绿者又次也若得纯青纯绿一色不杂莹若水磨光彩射目者又在褐色之上故宣庙铜器喜仿褐色凡宣铜褐色为多凡铜器出自三代不惟青绿莹润其质其制其花纹欵识非后人可能彷佛自不能伪若格古要论所云必三代之物方有硃砂斑此大谬矣宋元之物亦有大片硃斑若鱼子者更多葢因受人血气浸染便成硃斑亦有一二层堆叠者刀刮磨擦不可冺也岂尽三代物哉不可不考　稗史编上等古器并无腥气惟土古新出土尚带土气久则否伪作者摩手心以擦之铜腥触鼻可畏　事物绀珠蜡茶色三代及秦汉间器流传世间嵗月寖乆其色微黄而润泽近代铸者虽精色毕竟黒而燥　稗史编古人作事必精致工人预四民之列非若后世贱丈夫之事故古器欵必细如发而匀整分晓无纎毫糢糊识文笔完如仰瓦而不深峻大小深浅如一亦无纎毫糢糊此葢用铜之精者并无砂颗一也良工精妙眀浄分晓二也不吝工夫非一朝一夕所为三也今设有古器欵稍或糢糊必是伪作质色臭味亦自不同　博古图古有欵识欵谓阴文凹入者识谓阳文凸出者欵在外识在内夏器有欵有识商器无欵有识　格古要论或云欵乃花纹以阳饰皿居外而凸识乃篆字以纪工所谓铭书钟鼎居内而凹者三代用隂识其字凹入汉用阳识其字凸起间有凹者亦阴铸葢隂识难铸阳识易成但有阳识者决非三代之器也　稗史编夏禹鸟迹篆商则虫鱼周似虫鱼大篆秦用大小篆汉以小篆隶书三国隶书晋宋以来皆用楷书唐宋用楷隶三代用阴识谓之偃囊字其字凹入也汉以来或用阳识其字凸间有凹者或用刀刻如镌碑也古人惟钟鼎祭器称功颂徳则有识盘盂寓戒则有识他器亦有无识者不可遽以为非古但辨其体质文顔色臭味足矣稗史编夏尚忠商尚质周尚文制器亦然商器素
　　无文周器雕篆细宻此固一定不易之论而夏器独不然予尝见夏雕戈于铜上相嵌以金其细如发夏器大抵皆然嵗久金脱则成阳窍以其刻画处或凹也相嵌今讹为商嵌　稗史编古者铸器先必用蜡为模如此器样又加欵识刻画然后以小桶加大而略寛入模于桶中其桶底之缝勿令有丝线漏处以澄泥和水如薄糜日一浇之干再浇必令周足遮防讫解桶防去桶板急以细黄土多用盐并纸筋固济于元澄泥之外再加黄土二寸留窍中以铜汁泻入然一铸未必便成此所以为贵也　稗史编造伪古铜器法以水银杂锡末即今磨镜药是也先上在新铜器上令匀然后酽醋调细碙砂末笔蘸匀上如蜡茶靣色急入新汲水满浸即成蜡茶色如漆急入新水浸成漆色浸之稍缓即变色矣若不入水则成纯翠色三者并以新布擦令光莹其铜腥为水银所匮并不发露然古铜声微而清新铜声浊而閧不能逃识者之鉴　博物要览近日山东陜西河南金陵等处伪造鼎壶觚尊缾之式皆法古分寸不遗而花纹欵识悉从古器但以古器相形则逈别矣其上伪色之法以井花水调泥矾浸一伏时取起烘干再浸再烘三度为止名作脚色干以磠砂胆矾寒水石硼砂金丝矾各为末以青盐水化浄笔蘸刷三两度一两日洗去干又洗之全在调停颜色水洗工夫须三五度方定次掘一地坑以炭火烧红令遍将酽醋泼下坑中放铜器入内仍以醋糟罨之加土覆实窑藏三日取看即生各色斑防用蜡擦之要色深者用竹叶烧烟薰之其防缀颜色有寒煴二法均用明乳香令人口嚼濇味去尽方配白蜡镕和其色青以石青投入蜡内绿用四支緑红用硃砂煴用蜡多寒则乳蜡相半以此防成凸起颜色其堆叠用卤锈针砂其水银色以水银砂锡涂抹鼎边角上以法蜡顔色罩葢隐露些少以愚隶家用手擦摩则香腥触鼻洗不可去或做成入盐卤地内埋藏二三年者似有古意　稗史编句容器非古物葢自唐天宝至南唐后主时于升州句容县置官塲以铸之故其上多有监塲官花押其轻薄漆黑欵细虽可爱要非古器嵗久亦有微青色者世所希见天宝时有凤环缾此亦极品也　格古要论宋句容县台州铸者多是小雷纹花儿元杭州姜娘子平江路王吉铸铜器皆得名花纹却麤姜铸胜于王吉皆不甚直钱　砚北杂志观古铜器先看皮毛　格古要论尝考汉铜钱至今一千五百余年虽有青緑而少有莹润亦无硃砂斑凸起者汉印亦然今所见古铜器有青绿剥蚀彻骨莹润如玉及有硃砂斑凸起者非三代时物葢古无此也　稗史编古铜器多能辟异祟人家宜蓄之葢山精水魅之能为祟以歴年多耳三代钟鼎器歴年又过之所以能辟诸祟　张谦徳缾花谱铜器之可用插花者曰尊曰罍曰觚曰壶古人原用贮酒今取以插花极似合宜　稗史编古铜器入土年久受土气深以之养花色鲜眀如枝头速而谢迟或谢则就缾而结实若水秀传世古则否陶器入土千年亦然　云烟过眼録铜器中最佳者莫如监水匜文藻精妙色如绿玉第无欵耳三代之器都无欵　南史张永武湖过古冢上得一铜斗有柄文帝以访之朝何承天曰此亡新威斗王莽时三公亡皆赐之　王楙野客丛谈避暑録载韩玉汝家有王莽铜枓状如勺以今尺度之长一尺三寸其柄有铭曰大官乘舆十湅铜枓重三斤九两新始建国天凤上戊六年十二月工遵造史臣闳臣岑掌旁丞臣令臣栩第二十六枓食器其文如此按天凤四年八月莽亲之南郊铸作威斗以五石铜为之若北斗长二尺五寸欲以厌胜众兵既毕令司命负之莽出在前入在御旁其用如此玉汝家所藏铜枓正此物也　南史刘悛为司州刺史得古礼器铜罍甑山铜罍鐏铜豆钟各二口献之　枫窻小牍宣和三年二月新郑门官夫淘沟从助产朱婆婆墙外沟底得一铜器如壶两傍有环腹上有线其色翡翠间之以緑其文曰绥和元年供三昌为汤官造三十链铜黄涂壶容二斗重十二斤八两涂工乳防纹级様临主守右丞同守令宝省苐重六斤耳汉权虽减不宜如许权知封府王革上之内府　丹总録金台田景延得古饕餮拱泉而垂腹嬴其靣而坐则人焉其下有若承盘者元裕之考定为古器无疑也
　　附　续汉书桓帝祠老子用纯金扣器　名义考今人谓金饰器外曰鎏包器内曰镶传写不知其非玉篇鎏美金也美金安得谓之饰外当用涂字涂广韵饰也谓以金饰其外也譌而为鎏涂又宅加切东方朔传谐语老柏涂俗书作搽广韵镶兵器也兵器安得谓之包内当用襄字襄广韵包也谓以金包其内也譌而为镶俗又作厢尤非杨用修谓当作瓖引马融广成颂金錽玉瓖似为得之不知錽马首饰瓖马带玦东京赋钩膺玉瓖国语怀缨挟瓖皆马带玦言并非包意又以金饰器曰镀饰器口曰扣
　　古窑器
　　总论　白六帖礼范金合土谓陶器也　考工记凡陶旊之事髺垦薛暴不入市注髺薄也垦伤也薛破裂也暴爆起也　研北杂志古陶器或言舜时物按三代铜器至今存者多不完舜时更逺陶益难完吾子行谓当是秦铸金人之后合土为器耳　叶寘笔衡陶器自舜时便有三代迄于秦汉所谓甓器是也今土中得者其质浑厚不务色泽末俗尚靡不贵金玉而贵铜甆遂有秘色窑器　缾花谱古无磁缾皆以铜为之至唐始尚窑器厥后有柴汝官哥定龙泉均州章生乌泥宣成等窑而品多矣尚古莫如铜器窑则柴汝最贵而世絶无之官哥宣定为当今第一珍品而龙泉均州章生乌泥成化等缾亦以次见重矣　觚不觚録窑器当重哥汝而十五年来忽重宣徳以至永乐成化价亦骤增十倍　事物绀珠国朝专于景徳镇置窑造自今窑器兴而古铜防废葢以其能易味也　正字通窑器色光滑者俗曰泑饶景徳鎭磁器用苎蔴淋汁涂之黄色者赤土汁涂坯烧之用芝蔴稭淋汁染色则成紫又源县界麻仓窑有土可泑庐陵新建产黑赭石磨水画磁坯初无色烧之成天蓝景徳镇取诸源名画烧青一曰无名子　稗史编江浙官窑烧造供上磁器其始抟作涂饰求其精致一也窑之日反覆比量而美恶辨矣其中有同是质而遂成异质有同是色而特为异色者水土所合人力之巧不复能与是之谓窑变葢数十窑中千万品而一遇焉　博物要览官哥二窑烧出器皿时有窑变状蝴蝶禽鸟麟豹等像于本色泑外变色或黄或红紫肖形可爱乃火之幻化理不可晓博物要览官窑质之隐纹如蟹爪哥窑质之隐纹如鱼子但汁泑不如官窑后有董窑乌泥窑质麤不润而泑水燥暴溷入官哥窑今亦世若元末新烧逺不及此近年诸窑美者亦有可取惟紫骨与粉青色不相似耳若今新烧去诸窑逺甚亦有粉青色干燥无华即光润者变为緑色且索大价愚人更有一种复烧者取旧官哥磁器如炉欠耳足缾损口棱者以旧补旧加以泑药一火烧成如旧制无二但补处色浑而本质干燥不甚精然得此更胜新者　格古要论古人吃茶多用撆取其易干不留滓饮酒用琖未尝把琖故无劝盘今所见定器劝盘乃古之洗也古人用汤缾酒注不用壶缾及有觜折盂茶钟台盘此皆胡人所用者中国人用者始于元朝古定官窑俱无此器　事物绀珠窑器方为难今制方窑器为盛　春渚纪闻万延之家蓄一瓦缶葢初赴铨时遇都下铜禁严甚因以十钱市之以代沃盥之用时当凝寒注汤颒靣既覆缶出水而有余水留缶凝结成冰视之桃花一枝也众人观异之以为偶然明日用之则又成双头牡丹一枝次日又成寒林满缶水村竹屋断鸿翘鹭宛如图画逺近景者自后以白金为防什袭而藏遇凝寒时则预约客张宴以赏之未尝有一同者
　　秘色窑　曽慥高斋漫録秘色磁器钱氏有国时越州烧进为供奉之物臣庶不得用故云秘色　笔衡世言秘色窑器乃钱氏有国日越州烧进然陆龟诗九秋风露越窑夺得千峰翠色来如向中宵承沆瀣共嵇中散鬭遗桮则越陶唐世已有非始于钱氏
　　柴窑　夷门广牍柴窑出北地世传柴世宗时烧者故谓之柴窑天青色滋润细媚有细纹足多麤黄土近世少见　博物要览昔人论柴窑曰青如天明如镜薄如纸声如磬　事物绀珠柴窑制精色异为诸窑之定窑　格古要论古定器俱出北直隶定州土脉细色白而滋润者贵质麤而色黄者价低外有泪痕者是真划花者最佳素者亦好绣花者次之宋宣和政和间窑好但难得成队者有紫定色紫有黑定色黑如漆东坡诗云定州花瓷琢红玉凡窑有茅篾骨出者价轻葢损曰茅路曰无油水曰骨乃骨董市语也　留青日札定州今真定府似窑色有竹丝刷纹者曰北定窑南定窑有花者出南渡后　博物要览定器有画花绣花印花三种多因牡丹萱草飞凤三种时造式多工巧近如新仿定如文王鼎炉兽靣防耳炉不减定人制法可用乱真若周丹泉初烧为佳亦须磨去满靣火气可玩又若继周而烧者合炉桶炉以锁子甲毬门锦纹穿挽为花地者制作极工不入清赏较丹泉之造逺甚　稗史编金花定碗用大蒜汁调金描画然后再入窑烧永不复脱　妮古録余秀州买得白定缾口有四纽钭烧成仁和馆三字字如米氏父子所书老学庵笔记故都时定器不入禁中惟用汝器以定器有芒也　格古要论元朝戗金匠彭均宝效古定器制折腰样者甚整齐故名曰彭窑土脉细白者与定器相似比青口欠滋润极脆不甚直钱卖骨董者称为新定器好事者以重价之尤为可笑
　　汝窑　格古要论汝窑器出汝州宋时烧者淡青色有蟹爪纹者真无纹者尤好土脉滋润薄亦甚难得　留青日札宋以定州白磁器有芒不堪用遂命汝州造青窑器北唐邓耀州悉有之而汝为冠色如哥而湥微带黄　博物要览汝窑色卵白汁水莹厚如堆脂然汁中棕眼隐若蟹爪底有芝蔴花细小挣钉
　　官窑　留青日札政和间京师自置窑烧造曰官窑文色上白而薄如纸者亚于汝其价亦然　博物要览官窑品格大率与哥窑相同色取粉青为上淡白次之油色色之下也纹取冰裂蟮血为上梅纹片墨纹次之细碎纹纹之下也　格古要论官窑器宋修内司烧者土脉细润色青带粉红浓淡不一有蟹爪纹紫口铁足好者与汝窑相有黑土者谓之乌泥窑伪者皆龙泉所烧者无纹路　博物要览官窑在杭凤皇山下其土紫故足色若铁时云紫口铁足紫口乃器口上仰泑水流下比周身较浅故口露紫痕此何足贵惟尚铁足以他处之土咸不及此也　稗史编后郊坛下别立新窑亦曰官窑比之旧窑大不侔矣　留青日札宋南渡有邵成章提举号邵局袭故京遗制置窑扵修内司造青器名内窑模笵极精油色莹彻为世所珍
　　哥窑　稗史编哥窑与龙泉窑皆出处州龙泉县南宋时有章生一生二弟兄各主一窑生一所陶者为哥窑以兄故也生二所窑为龙泉以地名也其色皆青浓淡不一其足皆铁色亦浓淡不一旧闻紫足今少见焉惟土脉细薄油水纯粹者最贵哥窑则多断纹号曰百圾碎　春风堂随笔哥窑浅白断纹宋时有章氏兄弟皆处州人主龙泉之琉田窑弟所陶青器纯粹如美玉为世所贵即官窑之兄所陶色淡　格古要论旧哥窑色青浓淡不一亦有铁足紫口色好者董窑今亦少有成羣队者是元末新烧土脉麤燥色亦不好　妮古录余于项度家见哥窑一枝缾哥窑八角把杯哥窑乳炉项希宪言司马公哥窑合双桃杯一合一即有哥窑盘承之盘中一坎正相容亦奇物也后入刘锦衣家
　　龙泉窑　博物要览龙泉窑妙者与官哥窑争艳但少纹片紫骨耳器质厚实极耐摩弄不易茅篾　稗史编龙泉窑至今温处人称为章窑　格古要论古龙泉窑今曰处器青器古青器土脉细且薄翠青色者贵有粉青色者有一等盆底有双鱼盆外有铜掇环体厚者不甚佳
　　吉州董等窑　格古要论吉州窑出今吉安府庐陵县永和镇其色与紫定器相体厚而质麤不甚直钱宋时有五窑书公烧者最佳有白色有紫色花缾大者直数两小者有花又有碎器最佳相传云宋文丞相过此窑变成玉遂不烧焉今其窑尚有遗迹在人家永乐中或掘有玉杯琖之理或然也　留青日札窑色如牙又次彭窑　格古要论窑有蟹纹色白而滋润者高色黄而质麤者低俱不甚直钱　格古要论董窑淡青色细纹多有紫口铁足比官窑无红色质麤而不细润不逮官窑多矣今亦少见　留青日札均州窑稍具诸色光彩太露器极大今河南新改禹州其器有丝纹火熖青者　博物要览均州窑有硃砂红葱翠青俗名鹦哥绿茄皮紫者红如胭脂青若葱翠紫若墨黒三者色纯无少变露者为上品底有一二数目字号为记猪肝色火里红青緑错杂若埀涎色皆上三色之烧不足者非别有此色样俗取鼻涕猪肝等名是可笑耳此窑惟种菖蒲盆底佳甚他如坐墩炉合方缾罐子俱是黄沙泥坯故器质麤厚不佳近年新烧此窑皆宜兴砂土为骨泑水微似制有佳者但不耐用耳　留青日札建安乌泥窑品最下苏州翠窑又下　格古要论古磁器出河南彰徳府磁州好者与定器相似但无泪痕亦有划花绣花素者价高于定器新者不足论也建窑碗琖多是撆口色黒而滋润有黄斑滴珠大者真但体极厚俗甚少见薄者霍器出山西平阳府霍州饶窑　格古要论饶器出今江西饶州府浮梁县御土窑者体薄而润色白花青较定器少次元朝烧小足印花内有枢府字号者最高新烧大足素者欠润有青色及五色花且俗甚又有青黑色戗金者多是酒壶酒琖甚可爱　江西大志景徳镇在今浮梁县西兴乡水土宜陶宋景徳中始置镇因名以奉御董造元泰定本路总管监陶皆有命则供否则止洪武三十五年始窑烧造解京供用有御厰一所官窑二十座窑之名有六曰风火窑【六作之中惟风火窑匠最劳苦方其溜火一日之前固未甚劳惟第二日紧火之后则昼夜省视添柴时刻不可停歇或倦睡失于添柴或神昏悮观火色则器有苦窳拆裂阴黄之患葢造坯彩画始条理之事也入窑火候终条理之事也火弱则窳火猛则偾】曰色窑【造颜色制圆而狭每座止容烧小器三百余件】曰大小熿窑曰大龙缸窑曰匣窑【大小不一】曰青窑【烧小器】陶土出浮梁新正都麻仓山曰千户坑曰龙坑坞曰高路坡曰低路坡四处为上土土埴垆匀有青黒缝糖防白玉金星色【他如寺前绵花土东步石牛山南李坞墩口鄱阳县仪城土相无诸色样系假土不堪用】石末出湖田一二图【和官土造龙缸取其坚也】土出新正都曰长岭作青黄曰义坑作浇白器二处为上有柏叶斑【他如石牛山李家坞有黒缝者不堪】陶用回青本外国所贡嘉靖中烧御器时给之旧陂塘青产于本府乐平一方嘉靖中乐平格杀遂塞石子青产于瑞州诸处回青行石子遂废用回青法先用锤碎内硃砂斑者为上青有银星者为中青每斤可得青三两青后取其奇零琐碎碾入注水中瓷石引【缺】石真青澄定每斤可得五六钱验青法回青淳则色散而不石青加多则色沈而不亮每回青一两加石青一钱谓之上青四六分加谓之中青中青用以设色则笔路分明上青用以混水则顔色清亮至于各种设色有油色用豆青油水炼黄土合成紫金色用礶水炼紫金石水合成翠色用炼成古铜水硝石合成金黄色用黒末一斤碾成赭石一两二钱金緑色用链过黒末一斤古铜末一两四钱石末六两合成金青色用錬成翠一斤石子青一两合成矾红色用青矾炼红每一两用粉五两用广胶合成紫色用黑末一斤石子青一两石末六两合成浇青用水炼石子青合成又纯白用水炼合成又描金用烧成白胎上全黄过色窑如矾红过炉火贴金二道过炉火二次余色不上全黄又堆器用白泥加坯上以笔堆成各样龙凤花草加水炼烧成又锥器各样坯上用铁锥锥成龙凤花草加水炼烧成又五彩用烧过纯白瓷器缋彩过炉火烧成【以上总论】留青日札明永乐窑宣徳窑成化窑皆纯白或回青
　　石青画之或加彩色宣窑之贵今与汝敌而永乐成化亦以次重矣秘色在当时已不可得而内窑亦未见有售者　事物绀珠永乐宣徳二窑皆内府烧造以骔眼甜白为常以苏麻离青为饰以鲜红为宝　博物要览永乐年造压手杯坦口折腰沙足滑底中心画双狮滚毬毬内篆书大明永乐年制六字或四字细若粒米此为上品鸳鸯心者次之花心者又其次也杯外青花深翠式样精妙世可久价亦甚高若近时仿效规制蠢厚火底火足略得形似殊无可观宣徳年造红鱼靶杯以西红宝石为末图画鱼形自骨内烧出凸起宝光鲜红夺目若紫黒色者火失手似稍次矣青花者如龙松梅花靶杯人物海兽酒靶杯硃砂小壶大碗色红如日用白锁口又如竹节靶罩葢卤壶小壶此等发古未有他如妙用种种惟小巧之物尤佳描画不茍而炉缾盘碟最多制如常品若罩葢扁罐厰口花尊食桶罐甚美多五彩烧色他如琖心有坛字白瓯所谓坛琖是也质细料厚式美足用真文房佳器又有等白茶琖较坛琖少低而瓮肚釡底线足光莹如玉内有絶细龙凤暗花底有大明宣徳年制暗欵隐隐橘皮纹起虽定磁何能比方真一代絶品又若坐墩之美如漏空花纹填以五彩华若云锦又以五彩实填花纹绚艳恍目二种皆深青地子有蓝地填画五彩如石青剔花有青花白地有冰裂纹者种种式样似非前代曽有成化窑上品无过五彩葡萄口扁肚靶杯式较宣杯妙甚次若草虫子母鸡劝杯人物莲子酒琖五供养浅琖草虫小琖青花纸薄酒琖五彩齐筯小碟香合各制小罐皆精妙可人余评青花成窑不及宣窑五彩宣庙不如宪庙葢宣窑之青乃苏泥勃青也后俱用尽至成化时皆平等青矣宣窑五彩深厚堆垜故不甚佳而成窑五彩用色浅淡颇有画意【以上永乐窑宣徳窑成化窑】　事物绀珠正徳窑正徳间大珰镇云南得外国回青以炼石为伪宝价初倍黄金已知其可烧窑器用之色愈古嘉靖窑回青盛作鲜红土断絶烧法亦不如前惟可烧矾红色　江西大志嘉窑所烧青花白地陶器有赶珠龙外一秤金娃娃花碗福夀康宁花钟里升降戏龙外凤穿花碟里外满池娇花样碗里外云鹤花碟里外万嵗藤外抢珠龙花茶钟灵芝捧八宝罐八仙过海罐孔雀牡丹罐狮子滚绣毬礶转枝宝相花托八宝礶满池娇鲭鲌鲤鳜水藻鱼礶江下八俊礶巴山出水飞狮礶水火捧八卦礶竹叶灵芝团云鹤穿花花样龙凤碗转枝莲托八宝八吉祥一秤金娃娃花坛外海水苍龙捧八卦寿比南山久福如东海深里三仙炼丹花碗外耍戏娃娃里云龙等花钟外四季花里三阳泰花盘外天花捧夀山福海字里二仙花琖外四季花耍娃娃里出水云龙花草瓯外龙穿西蕃莲里穿花凤花碟转枝莲托百夀字花样坛八瓣海水飞龙花样礶双云龙等花缸里云龙海水外九龙花盘里青云龙外团龙菱花茶钟里青云龙外双云龙花酒琖海水飞狮龙捧福夀字花盘青苍狮龙盒龙凤羣仙捧寿字花盒外四画神仙里云鹤花盘外结子莲里团花花碟苍狮龙花缾耍戏鲍老花罐外云龙里升凤花琖外鲭鲌鲤鳜里云鹤花碗出水龙里狮子花瓯里八仙捧夀外云龙花盘里龙凤外结子莲碟里云龙外龙凤鸾鹤碗里升龙外乾坤六合花瓯里花团外云龙花钟里云鹤外博古龙花酒琖里双凤外双龙花琖松竹梅酒罇灵芝四季花缾云鹤龙果盒青陶器有青色瓷砖青碗青盘青碟青靶钟青瓷茶钟青酒琖青双云龙穿花样坛青枝宝相花回回花罐暗鸾鹤花碟暗龙花罐双云龙缸纯青里海水龙外拥祥云地贴金三狮龙等花盘外青双云龙宝相花缸里青如意团鸾凤外穿花鸾凤花膳碗里青穿花龙边穿花龙凤外荷花鱼水藻瓯天青色碟碗翠青色碟碗豆青甆素缸里白外青陶器有双云龙雀琖双云龙花碗四季花琖白陶器有白瓷盘白爵琖暗鸾鹤花酒琖暗姜芽海水花碗暗龙花茶钟暗姜芽海水花坛白瓷壶罐磬口白瓷茶瓯甜白色酒钟又紫色碟碗暗龙紫金碟碗金黄色碟碗鲜红改作矾红色碟碗翠緑碟碗黄色暗龙凤花盒素穰花鉢青地闪黄鸾凤穿宝相等花碗紫金地闪黄双云龙花盘碟黄地闪青云龙花瓯青地黄鸾凤穿宝相花琖爵又祭器毛血盘大羮碗和羮盌笾豆盘大尊牺尊着尊山罍匾壶看缾牡丹瓶壶缾方罐拜砖　博物要览嘉窑青花五彩二窑制器悉备柰饶土渐恶较之二窑往时大不相侔有小白瓯内烧茶字酒字汤姜汤字者乃世宗经箓醮坛用器亦曰坛琖制度质料逈不及宣徳矣嘉窑如罄口馒心员足外烧三色鱼扁琖红小花合子其大如钱二品亦为世珍小合子花青画美向后恐官窑不能有此物矣得者珍之【以上正徳嘉靖窑】　陶书隆庆烧造青花白地陶器有双云龙凤霞穿花喜相逢翟鸡朶朶菊花枝宝相花灵芝葡萄桌器外穿花龙凤五彩满池娇朶朶花里团龙鸾凤松竹梅玉簪花碗外双云龙凤九龙海水枝宝相花里人物灵芝四季花盘外双云龙凤竹叶灵芝朶朶云龙松竹梅里团龙四季花碟外双云龙芙蓉花喜相逢贯套海石榴回回花里穿花翟鸡青鸂荷花人物狮子故事一秤金全黄暗龙钟外穿花龙凤八吉祥五龙淡海水四季花捧乾坤清泰字八仙庆寿西番莲里飞鱼红九龙青海水鱼松竹梅穿花龙凤瓯双穿云龙花凤狮子滚绣毬枝牡丹花青花果翎毛五彩云龙香草宝相花草虫罐穿花龙凤扳枝娃娃长春花回回宝相花缾外梭龙灵芝五彩曲水梅花里云龙葵花松竹梅白暗云龙琖外云龙五彩满池娇人物故事荷花龙里云龙曲水梅花盆双云龙回回花果翎毛九龙淡海水荷花红双云龙枝宝相花香炉双云梭龙松竹梅朶朶菊花香盒双云龙花凤海水兽狮子滚绣毬穿花喜相逢翟鸡柦斗双云龙花凤海水兽穿花翟鸡狮子滚绣毬朶朶四季花醋滴双云龙凤草兽飞鱼四季花八吉祥贴金孔雀牡丹花坛葢狮子样万厯烧造青花白地陶器有外双云荷花龙凤枝西番莲宝相花里云团龙贯套八吉祥龙边姜芽海水如意云边香草曲水梅花碗外云龙荷花鱼耍娃娃篆福夀康宁字回回花海兽狮子滚绣毬里云鹤一把莲萱草花如意云大明万厯年制字碗外团云龙鸾凤锦地八宝海水福禄寿灵芝里双龙捧夀长春花五彩凤穿四季花碗外夀意年灯端阳节荷花水藻鱼里底青正靣云龙边松竹梅碗外双云龙八仙过海盒子心四季花里正靣龙篆夀字如意葵花边竹叶灵芝碗外穿花云龙鸾凤枝宝相松竹梅里朶朶四季花回回样结带如意松竹梅边竹叶灵芝盘外荷花龙穿花龙凤松竹梅诗意人物故事耍娃娃里朶朶云边香竹叶灵芝暗云龙宝相花盘外团螭虎灵芝如意宝相花海石榴香草里底龙捧永保万寿边鸾凤宝相花永保洪福齐天娃娃花盘外枝莲托八宝龙凤花果松竹梅眞言字折枝四季花里底穿花龙边朶朶四季花人物故事竹叶灵芝寿意牡丹花盘外穿花鸾凤花果翎毛夀带花满池娇草兽荷叶龙里八宝苍龙宝相花捧真言字龙凤人物故事碟外枝牡丹花托八宝姜芽海水西番莲五彩异兽满池娇里双云龙暗龙凤宝相花狮子滚绣毬八吉祥如意云灵芝花果碟外长春转枝宝相花螭虎灵芝里五彩龙凤边福如东海八吉祥锦盆堆边宝相花结带八宝碟外竹叶灵芝花果八宝双云龙凤里龙穿四季花五彩寿意人物仙桃边葡萄碟外双云龙贯套海石榴狮子滚绣毬里穿花云龙如意云边香草红九龙青海水五彩鸂荷花遍地眞言字钟外蟠桃结篆寿字枝四季花真言字里云鹤火熖宝珠暗双云龙荷花鱼青海水钟外穿花龙凤八仙庆夀回囘枝宝相花里团云龙荷花鱼江芩子花捧眞言字瓯外团龙如意云竹叶灵芝五彩水藻鱼里篆寿字如意牡丹花五彩如意瓯外云龙长春花翎毛士女娃娃灵芝捧八吉祥里葡萄朶朶四季花真言字寿带花琖外穿花双云龙人物故事青九兽红海水里如意香草曲水梅花穿花翟鸡海兽白姜芽红海水琖外双云龙凤里黄葵花转枝灵芝五彩菊花琖如意云龙穿花龙凤风调雨顺天下太平四鬅头捧永保长春字混元八卦神仙捧乾坤清泰字盒异兽朝苍龙如意云锦满池娇锦地葵花方胜花果翎毛草虫盒万古长春四海来朝靣龙四季花人物故事盒天下太平四方香草如意回纹五物五彩方胜盒人物故事靣云龙娃娃靣四季花五彩云龙花果翎毛灵芝捧篆夀字盒外海水飞狮枝四季花长春螭虎灵芝石榴里葵花牡丹海水宝相花杯外牡丹金菊芙蓉龙凤四季花五彩八宝葡萄蜂赶梅花里葵花牡丹篆夀字五彩莲花古老钱杯盘外云龙海水里顶妆云龙筯盘枝金莲花托夀字酒海乾坤八卦灵芝山水云龙香炉外莲花香草如意顶妆云龙回纹香草云龙灵芝宝相玲珑灵芝古老钱炉穿花龙凤草兽衔灵芝锦鸡牡丹云鹤八卦麻叶西番莲缾团龙四季花西番莲托真言字凤穿四季花葡萄西瓣云龙捧圣夀字杏叶五彩水藻金鱼壶缾云龙芦鴈松竹梅半边葫芦花缾花果翎毛香草草虫人物故事花缾凤穿四季花满池娇五彩龙穿四季花灵芝托八宝璎珞香草花缾山水飞狮云龙孔雀牡丹八仙过海四阳捧夀陆鹤乾坤五彩人物故事罐双云龙穿花喜相逢柤斗云龙回纹香草人物故事花果灵芝柤斗双云龙枝宝相花醋滴云龙棊盘海水云龙四季花金菊芙蓉檠台陆鹤乾坤灵芝八宝宝相花如意云龙烛台宝山海水云龙团座攀桂娃娃茈菰荷叶花草烛台云龙凤穿四季花剪烛罐锦地花果翎毛边双龙捧珠心屏锦地云穿宝相花灵芝河图洛书笔管八宝团龙笔冲麒麟盒子心枝宝相花回纹花果八吉祥灵芝海水梅花香奁云龙回纹扇匣海水顶妆玲珑三龙山水笔架蹲龙宝人物砚水滴人物故事香草莲瓣槟榔盝锦地盒子心龙穿四季花冠盝外盒子心锦地双龙捧永保长春四海来朝人物故事四季花里灵芝松竹梅兰巾盝玲珑双龙捧珠飞龙狮子海马凉墩庆云百龙百鹤五彩百鹿永保乾坤坛水鱼八宝香草荷花满池娇海水梅花缸五彩陶器有云龙棊盘升降海水云龙笔管海水龙盒子心四季花笔冲贯套如意山水灵芝花罇宝山海水云龙人物故事香草莲瓣烛台云龙凤穿四季花剪烛罐穿花山水升降龙青云鸾凤缸香草玲珑松纹锦四季花香奁锦地盒子心四季花果翎毛八宝罐云龙回纹扇匣玲珑山水笔架四季花巾盝云龙回纹四季花柤斗升转云龙回纹香草缸又有里白外青贯套海石榴瓯里白外青对云龙狮子滚绣毬枝金莲宝相花缸青地白花白龙穿四季花笔冲青双云龙捧夀字飞丝龙穿灵芝草兽人物故事百子图坛五彩荷花云龙黄地紫荷花凉墩暗花云龙宝相花全黄茶钟黄瓷地五彩里白外螭虎灵芝四季花香草回纹香炉暗花鸾凤宝相花白瓷缾里白外红绿黄紫云龙膳碗【以上隆庆万厯窑】
　　高丽等窑　格古要论古高丽窑器皿色粉青与龙泉窑相上有白花朶儿者不甚直钱　博物要览玻璃窑出自岛夷惟闽中有之其制不一柰无雅品惟缾之小者有佳趣色有白丝天青黄锁口三种俱可观但不耐用耳　格古要论大食窑器皿以铜作身用药烧成五色花者与佛郎嵌相似尝见香炉花缾合儿琖子之但可妇人闺阁之中用非士大夫文房清玩也又谓国窑今云南人在京多作酒琖俗呼曰国嵌内府作者细润可爱
　　古漆器
　　稗史编韩子曰舜作食器黒漆其上禹作祭器黒漆其外朱画其内唐太宗曰舜作漆器而谏者十七人则器之布漆自舜始也　事物绀珠漆器始于舜而髹器起于后世剔红戗金螺钿则又因而成之者　席上腐谈漆器有所谓犀皮者出西毘国讹而为犀皮　演繁露今世用朱黄黒三色漆沓冒而雕刻令其文层见累出名为犀皮与虎刺同　稗史编髹器称西皮者世人误以为犀角之犀者非也乃西方马鞯自黒而丹自丹而黄时复改易五色相叠为镫磨擦有凹处灿然成文遂以髹器效为之今之黑朱漆而刻画而为文以作器皿名曰犀皮意海犀之皮必不如是　格古要论攒犀器皿漆坚者多是宋朝旧做戗金人物景致用钻钻空闲处故谓之攒犀古剔犀器皿以滑地紫犀为贵底如仰瓦光泽而坚薄其色如胶色俗谓之儿犀亦有剔深峻者次之福州旧做者色黄滑地圆花儿者谓之福犀坚且薄亦难得有云者是也元朝嘉兴府西塘杨滙新作者虽重数多剔得深峻者其膏子少有坚者但黄地子者防易浮脱剔红器皿无新旧但看硃厚色鲜红润坚重者为好剔剑环香草者尤佳若黄地子剔山水人物及花木飞走者虽用工细巧容易脱起硃薄而红者价低宋朝内府中物多是金银作素者元朝西塘有张成杨茂剔红最得名但硃薄而不坚者多日本国琉球国独爱此物今云南大理府人专工作此然伪者多南京贵戚多有此物有一等通硃红有一等带黒色好者絶高伪者亦多宜仔细辨之假剔红用团起外用硃漆漆之名曰堆红但作剑环及香草者多不甚直钱又曰罩红今云南大理府多有之戗金器皿漆坚戗得好者为上元朝西塘有彭君宝者甚得名戗山水人物亭观花木鸟兽种种精妙宁国府今有描金器皿两京匠人亦多作之　泊宅编螺填器本出倭国物百态颇及工巧非若今之市人所集者　格古要论螺钿器皿出江西吉安府庐陵县宋朝内府中物及旧做者俱是坚漆或有嵌铜线者甚佳元朝时富家不限年月做造漆坚而人物细可爱今庐陵新做者多用作料猪血和桐油不坚而易坏甚者又用藕泥其贱不可当然好者须在家自作方为坚固今吉安各县旧家藏有螺钿牀椅屏风人物细妙照人可爱诸大家新作果盒简牌胡椅亦不减其旧者葢自作故也洪武初抄没苏人沈万三家条凳椅桌螺钿剔红最妙六科各衙门犹有存者　七脩藁古有戗金而无泥金有贴金而无描金洒金有剔红而无缥霞彩漆皆起自本朝因东夷或贡或传而有也描金洒金浙之宁波多倭国通使因与情熟言餂而得之洒金尚不能如彼之圆故假倭扇亦宁波人造也泥金彩漆缥霞宣徳间遣人至彼传其法天顺间有杨者精明漆理各色俱可合而于倭漆尤妙其缥霞山水人物神气飞动真描写之不如愈久愈鲜也世号杨倭漆　孔六帖邓景山清约子弟馔不过草具用器止乌漆　春明退朝录緑髹器始于王冀公家祥符天禧中每为防即盛陈之然制自江南颇质朴庆厯后浙中始造盛行于时　家塾记杜祁公享客多用髹器　六书统防以骨为而桼也




　　格致镜原卷三十六
<子部,类书类,格致镜原>
　　钦定四库全书
　　格致镜原卷三十七　　　大学士陈元龙撰文具【一】
　　笔
　　总论　刘熙释名笔述也谓述事而书之也　许慎説文笔所以书也楚谓之聿吴谓之不律燕谓之弗秦谓之笔　尔雅郭注蜀人呼笔为不律者语之变转　物原伏羲初以木刻字轩辕易以刀书虞舜造笔以漆书于方简　成公绥弃故笔赋有仓颉之竒生列四目而并明乃虑于书契采秋毫之頴加胶漆之绸缪结三束而五重建犀角之管属齿于纎锋　尚书中候负图出周公援笔以冩之　曲礼史载笔　博物志防恬造笔　徐坚初学记按尚书中候及曲礼则秦之前已有笔矣葢诸国或未之名而秦独得其名恬更为之损益耳　马缟中华古今注牛亨问曰古有书契便应有笔世称防恬造笔何也答曰自恬始作秦笔耳以柘木为管鹿毛为柱羊毛为被非兎毫竹管也短书杂记呼笔为双为牀为枚　王羲之书笔阵图
　　后夫纸者阵也笔者弓弰也
　　古名笔　晋东宫旧事皇太子初拜给漆笔四　陆机与弟书在平原尝按行曹公器物有琉璃笔一枝　世説王羲之得笔法于白云先生先生遗以鼠须笔　天中记陶居用羊须笔封丹鼎　顔师古隋遗録张丽华倚临春阁试东郭防紫毫笔书小砑红绡作答江令璧月句　焦氏笔乘南朝有姥善作笔萧子云常书用此笔笔心用胎髪　朝野佥载欧阳通询之子以牙犀角为笔管狸毛为心覆以秋毫非是不书　五代史苏循始至魏州献晋王画日笔三十管　文房四谱宣州诸葛氏能作笔柳公权求之先与三管柳以不入用别求笔遂以常笔与之先与者三管非右军不能用也　清异録伪唐宜春王从谦喜书札学晋二王楷法用宣城诸葛笔一枝酬以十金笔劲妙甲当时号为翘轩宝帚　避暑録笔出于宣州自唐惟诸葛一姓世其业治平嘉祐前有得诸葛笔者率以为珍玩云一枝可敌他笔数枝熈宁后世始用无心散卓笔其风一变归田録蔡君谟为永叔冩集古目録序欧以鼠须栗
　　尾笔为润笔　朱元晦跋蔡藻造笔能书者识之因试其所制枣心样喜其老而益精　丹铅续録皇甫松大赋书抽虎仆射用牛螉博物志有兽縁木文似豹名虎仆毛可作笔今俗名九节狸张季文尝以此笔见贻信为佳也　词林海错鸡距笔名黄涪翁诗宣城变样蹲鸡距诸葛名家捋防须白乐天有鸡距笔赋　树萱録番禺诸郡多以青羊毛为笔或用山雉丰狐之毫防须麝毛貍毛　地理志蕲州土贡鹿毛笔　山蜀中出石防毛可为笔其名　孔六帖集贤书院歳给河间太原清河博平四郡千五百皮为笔材　王佐文房论永乐初吉水郑伯清以猪鬃为笔健而可爱其心则长
　　笔管　中华古今注牛亨问彤管何也答曰彤赤染史官载事用赤管　蔡质汉官仪尚书令仆丞郎月给赤管大笔两枝篆题曰北宫工作　西京杂记汉制天子笔管以错宝为跗　拾遗记晋武帝以博物志成赐张华麟角笔管辽西所献也　王羲之笔经昔人或以琉璃牙为笔管丽饰则有之然笔须轻便重则踬矣近有人以緑沈漆竹管及镂管见遗斯亦可玩何必金玉梁书元帝为湘东王时记録忠臣义士文章之美者
　　用笔有三品一金管一银管一斑竹管　青箱杂记纪少瑜尝梦陆倕以一束青镂管笔授之　景龙文馆集中宗令诸学士入甘露殿东壁列书架架前有碧镂牙管十　清异録开元二年赐宰相宝相枝各二十宝相枝斑竹笔管也花防匀密纹如毫　酉阳杂俎开元中笔匠能莹管如玉莫传其法　孔六帖李靖五世孙彦方其旧物有佩笔以木为管刻金其上别为环以限其间笔尚可用也　汗漫録司空图中条山芟松枝为笔管曰幽人笔当如是　研北杂志袁伯长有李后主所用玉笔管上有镌字文镂甚精云得之史丞相家　卢氏杂记故德州王使君椅家有笔一管约一寸麤于常用笔管两头各出半寸以来中间刻从军行一幅人马毛髪屋木亭台逺水无不精絶每一事刻从军行两句若庭前琪树已堪攀塞外征人殊未还是也似非人工其画迹若粉描向明方可辨之云用鼠牙刻故崔郎中铤文有王氏笔管记是也
　　造笔法　衞夫人笔阵图笔要取崇山絶仞中毛八九月收之笔头长一寸管长五寸锋齐腰强者　王羲之笔经汉时诸郡献毫书鸿都门惟有赵国毫中用意谓赵国平原广泽无杂草木惟有细草是以肥毫长而鋭须用仲秋收之孟秋去夏近毫焦而嫩季秋去冬近毫脆而秃唯八月寒暑调乃中用采毫竟先用人髪杪数十茎杂青羊毛并毳裁令齐平以麻纸裹柱根次取上毫薄薄布柱上令柱不见然后安之毛杪合锋令长九分管脩二握须圆正方可　韦诞笔经制笔之法桀者居前毳者居后强者为刅耎者为辅参之以檾束之以管固以漆液泽以海藻濡墨而试直中绳勾中钩方圆中规矩终日握而不败故曰笔妙　书断晋韦昶好作笔王子敬得其笔叹为絶世　柳公权帖出锋须长择毫须细管不在大副切须齐副齐则波掣有慿管小则运动省力毛细则防画无失锋长则洪润自由　南部新书柳公权笔偈曰圆如锥捺如凿只得入不得却盖缚笔要一毛出即不堪用　陆树声清暑笔谈制笔者择毛精麤与胶束慢皆中度则锋全而笔健近来作者卤莽笔既滥劣唯巧于安名以蕲售一种毫过圆熟者不能运墨用之则锋散而墨涨以供学人作义易败而售速　考槃余事制笔之法以尖齐圆健为四德毫坚则尖毫多则色紫而齐用檾衬贴得法则毫束而圆用以纯毫附以香狸角水得法则用久而健　焦氏説楛笔以锋齐腰强为善至于用意之妙锋齐不难腰强为难锋齐者不能强腰强者有不能齐杨慎墨池言古人论笔曰长而不劲不如弗长劲
　　而不圆不如弗劲　岩栖幽事翰林九生法一生笔纯毫为心软而复健　戒庵漫笔朝廷用笔每月十四三十日两次进御各二十管冬用绫裹管里衬绵春用紫罗至夏秋用牙水晶玳瑁等皆内府临时出制造治时呉兴笔工造笔进御有细刻小标记云笔匠施阿牛孝宗见而鄙其名易之曰施文用　考槃余事旧制笔头式如笋尖最佳后变为细腰葫芦样初写似细宜作小书用后腰散便成水笔即为弃物当从旧制凡笔之所贵者在毫在崇山絶壑中者肥毫长而锐秋毫取健冬毫取坚春夏之毫则不堪矣若中秋无月则不孕毫少而贵朝鲜有狼尾笔亦佳海内笔工皆不若湖之得法画笔以杭之张文贵为首称扬州之中管鼠心画笔用以落墨白描佳絶
　　笔称号　龙须志郄诜射策第一再拜其笔曰龙须友使我至此　开元遗事有书生谒李林甫称管子文后化为笔　龙须志薛稷为笔封墨曹都统黒水郡王兼毫州刺史　韩文毛颖者中山人封管城子累拜中书令呼为中书君　白乐天集乐天与元微之各有纎锋细管笔携以就试目为毫锥　山堂肆考唐世举子将入塲嗜利者争卖健毫圆锋其价十倍号定名笔笔工每卖一枝则録姓名俟其荣捷则诣门求阿堵俗呼谢笔　清异録薛涛四友赞曰濡藏锋都尉之头　龙须志唐罗喜笔工苌鳯语之曰笔文章货也吾当助子取高价　五代史洪肇曰毛锥子安足用哉　文嵩管城侯宣城毛元锐字文锋封为管城侯　清异録赵光逢游襄汉于溪上见一方甎碑上题秃友退锋郎葢好事者笔所在　致虗阁杂俎笔神曰佩阿曰昌化
　　藏笔　文房寳饰养笔以硫黄酒舒其毫　考槃余事笔以十月正二月收者为佳东坡以黄连煎汤调轻粉蘸笔头候干收之则不蛀山谷以川椒黄檗煎汤磨松烟染笔藏之尤佳凡妙笔书后即入笔洗中涤去滞墨则毫坚不脱可耐久用洗完即加笔帽免挫笔锋若有油腻以皁角汤洗之
　　笔异　拾遗记任永字叔本年十四学无常师削荆为笔　南史陶景四五岁以荻为笔画中学书　孔六帖于阗以木为笔　岭南异物志尝有郡牧得兔皮使工人削笔醉失之大惧因剪已须为笔甚善更使为之因实对遂下令使一戸输入须不能置者輙责其值珍珠船隋高僧敬脱善书大字笔长三尺其麤如人
　　臂乞书者一字而已　彚苑晋高士不显名每夜作笔晓合戸以竹筒置壁外买者置钱其中笔自跃出人谓仙笔　大唐竒事管子文去后有故旧大笔一其人携以白李林甫林甫以笔置书阁焚香拜祝其夕笔忽化为一五色禽飞去不知所至　朝野佥载神龙中戸部尚书李承嘉判事笔管手中直裂别取笔复裂如初
　　纸【附简牍　名刺榜帖】
　　总论　释名纸砥也谓平滑如砥石也　初学记古者以缣帛依书长短随事截之名曰幡纸故其字从系贫者无之或用蒲写书则路温舒截蒲是也至后汉和帝元兴中常侍蔡伦剉故布捣钞作纸故其字又从巾后汉宦者自古书契多编以竹简其用缣帛者谓之纸缣贵而简重并不便于人蔡伦字敬仲为尚方令乃造意用树肤麻头敝布鱼网以为纸奏上安帝善其能自是莫不用焉故天下称蔡侯纸　舆服志蔡侯纸用故麻名麻纸木皮名谷纸故渔网名网纸　盛之荆州记枣阳县百许歩蔡伦宅其旁有池即名蔡子池伦始以渔网造纸县人今犹多能作纸葢伦之遗业也史绳祖学斋占毕蔡伦乃后汉时人而前汉外戚云赫蹏注谓小纸也则纸已见于前汉恐非始于蔡伦但伦所造精工于前世则有之耳　书断左伯字子邑能为纸时蔡伦亦为之伯尤为精妙　北户録南朝以纸为番为幅为枚　演繁露唐人举进士必有行卷者为缄轴録其所着文以献主司也其式见李义山集新书序曰治纸工率一幅以墨为边凖【今俗呼解行也】用十六行式【言一幅解为墨边十六行也】率一行不过十一字　文房寳饰养纸以芙蓉粉惜其色　记纂渊海治纸之昏而不染墨者用雨防螺磨纸左右三千计其病去矣　岩栖幽事翰林九生法一生纸新出箧笥润滑易书即受其墨若久露风日枯燥难用
　　古名纸　汉书赵婕妤赫蹏书注赫蹏薄小纸也　南方草木状蜜香纸以蜜香树皮叶作之微褐色有纹如鱼子极香而坚韧水渍之不溃烂太康五年大秦献三万幅帝赐万幅于杜预令写春秋经传集解　拾遗记张华博物志成晋武赐侧理纸万番乃南海所贡后人言陟厘与侧理相乱葢南人以海苔为纸其理纵横邪侧因以为名　衞夫人笔阵图纸取东阳鱼卵虚柔滑净　文房四谱雷孔璋曾孙穆之者家犹存张华与其祖书所书乃桑根纸也　世説王羲之书兰亭序用茧纸　语林王右军为防稽令谢公就乞牋纸检校库中有九万牋纸悉以付谢公　萧子良书张茂先作菭纸王右军用张永义纸取其流丽便于行笔蔡中郎非流纨丰素不下笔　诗话范甯曰土纸不可以作文书皆令用藤角纸　虞预表秘府有布纸三万余枚不任写御书而无所给愚欲请四百枚付著作吏书写起居注　山堂肆考古有鳯尾牋番薄缕轻制作精妙丹阳记江宁县有纸官署齐高帝造纸所也尝造凝光纸赐王僧防一云银光　杨妃外传帝与贵妃赏牡丹以金花牋赐李白　朝野佥载欧阳通询之子善书以麝香纸必须坚薄白滑者乃书之　邵氏后録唐人有生纸熟纸熟纸妍妙辉光生纸非有丧不用　童子神通録姜澄年十歳其父善书苦无纸澄乃烧糠熁竹为纸以供父澄小字洪儿人号洪儿纸　南部新书唐元和初蜀妓薛涛好制小诗惜其幅大不欲长賸乃狭小之人以为便号薛涛牋　牧闲谈蜀中薛涛制松花纸金沙纸杂色流沙纸彩霞金粉龙鳯纸绫纹纸近年皆尽唯十色牋尚在　大唐龙髓记集贤院月给蜀郡麻纸五千番　杨愼外集唐人有蠲纸以浆粉之属使之莹滑蠲之为言洁也冰纸剡所出也张伯玉诗冰呈好手注越俗竞夸冰纸剡水清洁山又多藤楮以冰时制之佳广安州有雪藤纸玉版之也　清异録建中元年日本使真人兴能来朝善书札有译者乞得章草两幅笔法有晋人标韵其纸一云女儿青微绀一云卵品光白滑如镜面笔至上多褪非善书者不敢用意唯鸡林纸可与比肩　芝田録唐丞相令狐绹因话竒异之物自出铁筒径不及寸长四寸内取小卷书于日中视之乃九经并足其纸即蜡蒲团　纸谱纸以人得名者有谢公有薛涛所谓谢公者名师厚创牋样以为书尺俗因以为名　陈师道后山谈丛余于丹徒高氏见杨行密节度淮南补将校牒纸光洁如玉肤如卵膜今士大夫所有澄心堂纸不迨也　蜀志王衍以霞光牋五百幅赐金堂令张蠙　龙须志罗喜笔工苌鳯赠以雁头牋百幅　妮古録唐有鱼子笺宋顔方叔尝创制诸色笺有杏红露桃红天水碧俱砑花竹鳞羽山林人物精妙如画亦有金缕五色描成者士夫甚珍之范成大云蜀中粉牋正用呉法元有春膏水玉二笺魫色尤竒又以絸纸作蜡色两面光莹多写大藏经传流于世故有宋笺元笺之称近年所造者幅小于昔虽便于用而无古法　李肇国史补宋亳间纸有织成界道者谓之乌丝栏　演繁露江南李后主造澄心堂纸前辈甚贵重之江南平后六十年其纸犹有存者欧公尝得之以二轴赠梅圣俞纸制大佳而幅度低狭不能与麻纸相及然一纸已值百钱亦已珍矣　清异録先君子蓄纸百幅长如一匹绢光紧厚白谓之鄱阳白问饶人云本地无此物也　妮古録宋纸于明望之无帘痕　解酲语许谦孙从宗言上方珍异库有鱼肌笺　直方诗话宋萧贯梦至一宫殿见群女如神仙一人授贯纸曰此衍波笺也　妮古録元李氏有古纸长二丈许光泽细腻相传四世请赵文敏书文敏不敢落笔但题其尾至文徴仲止押字一行耳未知何时乃得书之
　　诸纸　舒元舆文剡溪多古藤树可作纸溪中纸工斩伐无时　林邑记九真俗以树叶为纸　花木考槟榔纸木皮而薄莹滑色微緑宋时人贡以书表　南史滑国以羊皮为纸　苏易简纸谱蜀人以麻闽人以嫩竹北人以桑皮剡溪以藤海人以苔浙人以麦稻秆呉人以茧楚人以楮　志林川纸取布头机余经不受纬者治之作纸名布头笺此纸名冠天下　国史补云阳有六合笺　绀珠白硾纸出髙丽以楮造捣练极工疑于茧凝霜纸出黟歙复有长纸一幅可五十尺　米芾十纸説福州纸浆硾亦能歳久越陶竹万杵在油拳上紧薄可爱余年五十始作此纸谓之金版也六合纸自晋已用乃蔡侯渔网遗制也网麻也人因而用木皮河北桑皮纸白而慢爱糊浆硾成佳如古纸余得用淮阳守糊背二幅硾亦颇佳仍墨油拳不浆湿则硾能如浆然不耐久唐人浆硾六合慢麻纸书经明透歳久水濡不入饶州竹入墨在连上又有黄皮纸天性如染薄紧可爱亦宜背古书耳川麻不浆以胶作黄纸唐诏敇皆是所以有白之别廿年前未使透明有骨古纸捣细者不在唐澄心之下康王教纸近遂品不及康王唐硬黄摹书皆令冷金向明榻也纸细无如川纸故诏敇因而禁臣下上表不得僭也　太平清话米敷文云连纸不可冩经用小便浸稻干非竹也　珍珠船永徽中定州僧欲冩华严经先以沈香种楮树取以造纸凤池编杨炎在中书后阁用桃花纸糊窻涂以冰油坡诗麦光铺几净无瑕注麦光纸名　歩非烟传非
　　烟以金鳯牋写诗赵以剡溪玉叶纸赋诗谢之杨慎外集郭知集韵序银钩乍阅晋豕成羣荡栉
　　行披鲁鱼盈贯荡如周礼簜节之簜谓竹也栉与札同簜札今之玉版牋　费着牋纸谱天下皆以木肤为纸而蜀中尽用蔡伦法牋纸有玉版有贡余有经屑有表光玉版贡余杂以旧布破履乱麻为之唯经屑表光非乱麻不用　费着纸谱纸固多品皆玉版表光之苖裔也近年有百韵牋则合以两色材为之其横视常纸长三之二可以写诗百韵故云人便其纵濶可以放笔快书凡纸皆有连二连三连四【售者连四一名曰船】牋又有青白牋背青面白有学士牋长不满尺小学士牋又半之仿姑苏作杂色粉纸曰假苏牋皆印金银花于上承平前辈葢常用之中废不作比始复为之然姑苏纸多布纹而假苏牋多罗纹唯纸骨柔薄耳若加厚壮则可胜苏牋也　国史补纸之妙者则越之剡藤苔牋蜀之麻面薛骨金花鱼子十色笺也　米元章书史余尝硾越竹光滑如金版在油拳上短截作轴入笈番覆一日数十张学书曽作诗云越筠万杵如金版安用杭油与池茧高压巴郡乌丝栏平欺泽国清华练　王世懋闽部疏粉竹舂丝为佳纸料者美于江东白苎　费着牋纸谱蜀有百花潭以纸为业者家其旁以潭水造纸故佳凡造纸之物必杵之使烂涤之使洁然后随其广狭长短之制以造砑为布纹为绫绮为人物花木为虫鸟为鼎彛虽多变亦因时之宜　清暑笔谈捶粉牋杂色者仅华美然粉疎则涩笔滑则不能燥墨藏久则粉渝而墨脱不便收折折久衡裂近稍用紧白纯净者夫物古质而今媚近来俗好多媚唯所用缣素稍还古质　纸谱蜀牋体重一夫之力仅能荷五百番四方例贵川牋葢以其逺号难致然徽纸池纸竹纸在蜀蜀人爱其轻细客贩至成都每番视川牋价几三倍澄心堂纸取李氏澄心堂样制也葢表光之所轻脆而精絶者中等则名曰玉水纸最下者曰冷金牋以供泛使广都纸有四色一曰假山南二曰假荣三曰冉邨四曰竹丝皆以楮皮为之其视浣花牋纸最清洁凡公私簿书劵图籍文牒皆取给于是广幅无粉者谓之假山南狭幅有粉者谓之假荣造于冉邨曰清水造于龙溪乡曰竹纸蜀中经史子集皆以此纸印而竹丝之轻细似池纸视上三色价稍贵近年又仿徽池法作胜池纸亦可用但未甚精致尔双流纸出于广都每幅方尺许品最下用最广而价亦最贱双流实无有也而以为名葢隋炀帝始改广都曰双流疑纸名自隋始也亦名小纸　负暄杂録高丽歳贡蛮纸书卷多用为衬日本国出松皮纸又南番出香皮纸色白纹如鱼子又扶桑国出芨皮纸今中国惟有桑皮纸蜀中藤纸越中竹纸江南楮皮纸南唐以徽纸作澄心堂纸得名若蜀笺吴笺皆染捣而成蜀笺重厚不佳今呉笺为胜　胡应麟笔丛滇中纸最坚与绢素敌而色理疎漫苍杂逺不如越中髙丽茧絶佳纯白滑腻如舒雪如匀粉如铺玉唯印记用之　博物要览高丽纸以绵茧造成色白如绫坚靭如帛用以写字作画墨可爱此中国所无亦竒品也　考槃余事古时北纸用横帘造其纹横其质松而厚谓之侧理纸南纸用竪帘其纹竪晋二王真迹多是防稽竪纹竹纸唐时有硬黄纸以黄蘗染之取其辟蠧其质浆光泽莹滑用以书经今秘阁所藏二王书皆唐人临仿纸皆硬黄宋时有澄心堂纸极佳宋诸名公书及李伯时画多用此纸有歙纸歙县地名龙须者纸出其间光滑莹白可爱有黄白经笺可揭开用之有碧云春树牋龙鳯牋团花牋金花牋有匹纸长三丈至五丈陶谷家藏数幅有藤白纸观音帘纸鹄白纸茧纸竹纸大牋纸有彩色粉牋其色光滑东坡山谷多用之作画写字元时彩色粉牋蜡牋黄牋花牋罗纹牋皆出绍兴有白箓纸观音纸清江纸皆出江西赵松雪巙巙子山张伯雨鲜于枢书多用此纸永乐中江西西山置官局造纸最厚大而好者曰连七曰观音纸有奏本纸出江西铅山有榜纸出浙之常山直隶庐州英山有小牋纸出江西临川有大牋纸出浙之上虞今之大内用细密洒金五色粉牋五色大帘纸洒金牋有白牋坚厚如板两面砑光如玉洁白有印金五色花牋有磁青纸如段素坚韧可宝近日呉中无纹洒金牋为佳松江谭牋不用粉造以荆川连纸禙厚砑光用蜡打各色花鸟坚滑宋纸新安仿造宋藏经牋纸亦佳拆旧裱画卷绵纸作画甚佳有则宜收藏之　江西大志造纸名二十八色曰白榜纸中夹纸勘合纸结实榜纸小开化纸呈文纸结连三纸绵连三纸白连七纸结连四纸绵连四纸毛边中夹纸玉版纸大白鹿纸藤皮纸大楮皮纸大开化纸大戸油纸大绵纸小绵纸广信青纸青连七纸铅山奏本纸竹连七纸小白鹿纸小楮皮纸小戸油纸方榜纸又有大龙纸青红黄緑皁榜纸楮皮纸藤皮纸衢红纸焦氏説楛谷音搆皮可为纸王右军传云秃千兔之翰聚无一毫之觔穷万谷之皮敛无半分之骨　考槃余事葵牋者采带露蜀葵研汁用布揩抹竹纸上伺少干以石压之可为吟牋贮诗筒中叶牋者取呉中罗纹长笺为之以蜡板砑肖叶纹用剪裁成红色者肖红叶緑色者肖蕉叶黄色者肖贝叶游山泛舟得絶句书叶投空多幽趣
　　纸色　东宫旧事皇太子初拜给赤纸缥红纸各一百枚　邺中记石虎诏书以五色纸着鳯凰口中衔之词林海错晋桓作桃花牋有缥緑青赤等色嗣后有浮碧殷红鵶青鹄白异名　续晋阳秋姚略好书有緑纸赤轴　梁简文帝啓谨奉红笺二十幅　石林燕语唐中书制诏有四画纸而施行者曰曰勅用黄麻纸承旨而行者曰敕牒用黄藤纸赦书用涓黄纸或云取其不蠧也　李肇翰林志凡赦书德音立后建储大诛讨免三公宰相命将曰制并用白麻纸不用印凡赐与徴召宣索处分曰诏用白藤纸凡慰军旅用黄麻纸并印凡大清宫道观荐告词文用青藤纸朱字谓之青词凡诸陵荐告上表并用白麻纸凡将相告身用金花五色绫纸　王楙野客丛谈敕旧用白纸唐髙宗上元间以白纸多蠧遂改用黄除拜将相制书用黄麻纸其或学士制不自中书出故独用白麻纸所以有黄麻白麻之异也诏晋时多用青纸见楚王伦太子遹等传故刘禹锡诗曰优诏青纸表亦用黄纸观前燕録载岷山公黄纸上表北史邢邵为人作表自买黄纸写送之因知古者上下所书之纸不拘如此　段成式与温庭筠诗序予在九江造云蓝纸輙送五十版　成都古今记十样蛮笺曰深红曰粉红曰杏红曰明黄曰深青曰浅青曰深緑曰浅緑曰铜緑曰浅云凡十样又有松花金沙流沙彩霞金粉桃花冷金之别即其异名　资暇録松花牋其来旧矣世以为薛涛作非也　珍珠船萧诚采野麻土谷作五色斑文纸　范石湖吴録白水寺经书用碧硾纸银书之卷首悉有销金图一卷之事清异録姚顗子侄善造五色牋光紧精华砑纸版乃沈香刻山水林木折枝花果狮鳯虫鱼寿星八僊钟鼎文幅幅不同文镂竒细号砑光小本　枫窻小牍皇朝玉牒书于销金花白罗纸　笔记古人写书尽用黄纸故谓之黄卷顔之推曰读天下书未徧不得下雌黄雌黄与纸色故用之以灭误今人用白纸而好事者多用雌黄灭误殊不相道佛二家写书犹用黄纸齐民要术有治雌黄法或曰古人用须用黄纸曰蘗染之可用辟蟫今台家诏敕用黄故私家避不敢用　本草注水中苔取以为纸名苔纸青黄色
　　纸称号　事畧薛稷为纸封九锡拜楮国公白州刺史统领万字军略道中郎将　韩愈毛颖传颖与防稽楮先生友善注谓纸也　好畤侯传华隂楮知白字守亦曰好畤侯　致虚阁杂俎纸神曰尚卿
　　附简牍　尔雅简谓之毕　学记呻其占毕　释名札栉也编之如栉齿相比也简间也编之篇篇有间也牍睦也手执之以进见所以为恭睦也　杨慎外集古人与朋侪徃来者以漆板代书帖又苦其露泄遂作二板相合以片纸封其际故曰简板或云赤牍　顔氏家训书疏尺牍千里眉目　史记文帝遗单于书牍以尺一寸中行説令单于遗汉以尺二寸牍及印封皆令广大汉书陈遵善书与人尺牍皆藏弆以为荣　杨慎外
　　集古乐府诗尺素如残雪结成双鲤鱼葢古人尺素结为鲤鱼形即缄也非如今人用蜡　七脩藁洪武三年诏中书省臣曰今人于书劄多称顿首再拜百拜非实议定凡致书于尊者云端肃奉书答则云端肃奉复平交者则曰奉书奉复上之与下则曰书书答　杨慎外集王淩谓司马懿曰卿直以折简召我我尚不至而乃引军来乎汉制简长三尺短者半之故小简曰尺牍折简者言礼轻也又按南史谢朓览孔闿表手自折简写之此折简谓擘牋也
　　名刺　释名书称刺以笔刺纸简之上也书姓名于奏上曰书刺作再拜起居字皆达其体使书尽边徐引笔书之如画者下官刺曰长刺长书中央一行而下之也又曰爵里刺书其官爵及郡县乡里也　郭泰别传泰名显士争归之载刺常盈车　祢衡传建安初衡游洛下始达颍川隂懐一刺既而无所之至刺字漫灭　孔平仲谈苑古者未有纸削竹木以书姓名故谓之刺后以纸书故谓之名纸唐李徳为相极其贵盛人之加礼改具衔候起居之状谓之门状　杨慎外集唐韦郇公五云体即画刺之遗意晋世改画刺为门牋略加一二文句　七脩藁余少年见公卿刺纸不过今之白彔纸二寸间有一二苏牋可谓异矣而书简折拍亦不过一二寸耳今之用纸非表白彔罗纹牋则大红销金纸长有五尺阔过五寸更用锦纸封袋递送奢亦极矣资暇集中以唐门状竞用善纸叹其巧谄而谓祢正平生于今日如何予以使李济翁【撰资暇集者】生于今日不知又如何诋辨也
　　防帖　开元遗事新进士才及第以泥金书帖子附家书中用报登科之喜至文宗朝遂寝削此仪也　太平清话宋朝呉郡士登科者始于龚识其家居昆山黄姑犹藏登第时金花榜帖乃用涂金纸阔三寸长四寸许大书姓名下有两知举花押又用白纸作大帖如药贴状贮金花帖于中外亦书姓名二字葢以此报其人也自唐以榜帖相传而世少见其制如此
　　墨
　　总论　释名墨痗也言似物痗墨也　真诰今书通用墨者何也葢文章属隂墨者隂之也　物原邢夷作墨史籀始墨书于帛　广博物志墨始造于黄帝之时一云田真造墨　洞天清録上古以竹挺防漆而书中古有墨石可磨汁以书至魏晋间始有墨丸以漆烟和松煤为之所以晋人多用凹心砚正以磨墨丸贮其沈也　晁氏墨经古用松烟石墨二种石墨自晋魏以后无闻松烟之制尚矣衞夫人曰墨取庐山松烟　北户録南朝以墨为螺为量为丸为枚　成老相墨经墨纹如履皮磨之油晕者一两可染三万笔凡墨日日用之一歳才减半寸者万金不换　晁氏墨经衞夫人曰墨取十年以上强之如石者葢愈久益坚物之白者久且变黑况墨本黑之物煤久而黑黑而紫胶久而固固而光彩此古墨所以重于世　墨池录古人论墨之佳曰轻坚黝黑入砚无声又曰其坚如玉其纹如犀又曰缋彩焕皆至理也　后山谈丛南唐于饶州置墨务官歳贡有数李氏本姓奚赐国姓世为墨官云　葛洪神仙传班孟能嚼墨一喷皆成字　砚北杂志李成惜墨如金
　　古名墨　东宫旧事皇太子初拜给香墨四丸　西京杂记汉尚书令仆丞郎月给隃麋墨大小二枚【陈懋仁异名疏云隃麋地名司马懿进军隃麋是也】　文房四谱古有九子墨祝婚者取多子之义　萧子良答王僧防书仲将之墨一防如漆春渚纪闻近于内省任道源家见有唐高宗时镇库
　　墨一笏重二斤许质坚如玉石铭曰永徽二年镇库墨大唐龙髓记宗脩图书创集贤院大府每季给上
　　谷墨三百三十六丸　文房四谱祖氏本阳定人唐之墨官也世以易水墨为上祖氏之名闻天下　春渚纪闻王景源使君所藏古墨一笏背铭曰唐水部员外郎李慥制云是诸李之祖也　大唐龙髓记徐峰善棊叚成式欲尽穷其术峰曰子若以墨狻猊与我当使子过我十倍　孔六帖王方翼燎松丸墨为富家　清异录徐兄弟工翰墨尝出月团墨曰此价值三万又蜀人景焕尝得墨材甚精止造五十丸墨印文曰香璧隂曰副墨子又韩熈载留心翰墨延歙匠朱逢于书馆旁烧煤供用命其所曰化松堂墨文曰中子又名麝香月匣而宝之　渑水燕谈李超易水人唐末与其子廷珪亡至歙州其地多松因留居其造墨坚如玉纹如犀遂以墨名家本姓奚江南赐姓李其墨有剑脊圆饼面多为龙纹嘉祐中仁宗宴近臣于羣玉殿尝以其墨赐之曰新安香墨其后翰林承旨赐者皆双脊龙样尤为佳品　百家诗注蔡君谟言廷珪墨能削木坠沟中经月不壊　邵氏后录太祖下南唐得李廷珪父子墨付主藏吏籍入不为贵也后有司更造相国寺门诏用墨漆取墨于主藏车载以给皆廷珪父子墨至宣和间黄金可得而李墨不可得也　王氏谈录李廷珪墨有数等其邽字作下邽之邽者为上作圭洁之圭者次之作珪璧之珪者又次之其云奚廷圭者最下若辨之当视其背云歙州李廷珪墨歙旁之左足与李字之中书可与子字之足贯又与廷字之书墨字之右角贯视之上下相通者为真　张畴斋墨谱李庭珪墨背文曰百年如石一防如漆余见前朝御府有一笏面曰歙州李庭珪墨漫则柳叶双脊龙倒印小香字于柳叶之端贮以黄囊标以牙籖志云仁宗皇帝宝字墨质虽具胶法已败　后山谈丛秦少游有李廷珪墨半锭不为文理质如金石潘谷见之而拜曰真李氏故物也我生再见矣又有张遇墨一团面为盘龙鳞鬛悉具其妙如画其背皆有张遇麝香墨字潘墨之龙略有大都耳亦姸妙有纹如盘系　窻间纪闻宋熈丰间张遇供御墨用油烟入脑麝金箔谓之龙香剂　杨慎外集金章宗宫中以张遇麝香小御团为画眉墨　春渚纪闻柴珣国初时人得二李胶法出潘张之上其作玉梭样铭曰柴珣东窑者士夫得之葢金玉比也　春渚纪闻东鲁陈相作方圭样铭之曰洙泗之珍佳墨也　汤允谟云烟过眼续录宣和双龙一笏祐陵书八字云政和丙申宣和睿制　春渚纪闻沈珪嘉禾人为墨以意用胶取古松煤杂用脂漆滓烧之得烟极精黑名为漆烟有持张孜墨较珪漆烟而胜者珪曰此非敌也乃取中光减胶一丸与孜墨并而孜墨反出其下远甚余扣之曰廷珪对胶于百年外方见胜妙葢虽精烟胶多则色为胶所蔽逮年逺胶力渐退而墨色始见耳若孜墨于目前之售故用胶不多而烟墨不昧若歳久胶尽则脱然无光如土炭耳孜墨用宜西北若入二浙一过梅润则败矣滕令嘏监嘉禾酒时延致珪甚厚令尽其艺既成即小丸摩试而忽失所在后二年濬池得之其坚致如故志林世人论墨多贵其黑而不取其光光而不黑固为弃物若黑而不光索然无神采亦复无用要使其光清而不浮湛湛如小儿目睛乃为佳也懐民遗仆二枚其阳曰清烟煤法墨其隂曰道卿既黑而光如前所云研北杂志宋翰林学士王防上赐以宣和殿墨二　春渚纪闻东坡先生在儋耳令潘衡所造铭曰海南松煤东坡法墨者是也其法或云每笏用金花胭脂数饼故墨色艳胜用丹砂也　墨谱潘衡墨曰宣和龙香剂云烟过眼续录潘衡墨一已断止有潘衡二字约重
　　四两皆有金填篆书墨成不敢用进上蓬莱宫　春渚纪闻九华朱瑾亦善用胶作软剂出光墨其子制铭曰爱山堂造者最佳　春渚纪闻太室常和其墨精致与其人已见东坡先生所书极善用胶余尝就和得数饼铭曰九霄峰造者歳久磨处真可截纸　后山谈丛李唐卿喜墨尝谓余曰和墨用麝欲其香有损于墨而竟亦不能香也不若并藏以熏之潘谷之墨香彻肌骨磨研至尽而香不衰陈惟达【一作进】之墨一箧十年而麝气不入但自作松香耳葢陈墨肤理坚密不受外熏潘墨外虽美而中疎尔　陈继儒笔记范丞相质畜一墨表曰五剑堂造里曰天关第一煤　春渚纪闻晁季一所制墨铭曰寂轩造者不减潘陈贺方囘张秉道康为章皆能精究和胶之法其制皆如犀璧也　春渚纪闻支离居士苏澥浩然所制皆作松纹皴皮而坚致如玉石世人有其寸许者如断金碎玉乃争相夸玩云春渚纪闻潭州胡景纯专取桐油烧烟名桐花烟其制甚坚薄不为外饰以俗眼大者不过数寸小者圆如钱大每磨研间其光可鉴画工宝之以防目瞳子如防漆云　墨谱蒲大韶墨曰书窻轻煤佛帐余馥大韶字舜美阆中人得墨法于山谷多题云锦屏蒲舜美其子知微同郡史威亦用其法叶茂实墨虽经久或色黯淡而无胶滞之患又华宪雪斋墨寳谢东善庆书宝朱知常香墨丛桂堂李世英墨祝梅间作山灶轻烟毛沧洲作香剂　云烟过眼录刘士先一笏题云缉熈殿乙未星砂胡光烈黑犀一笏　绀珠唐末以李廷珪墨为第一易水张遇第二宋有常和陈赡王廸潘谷亦为妙品元朱万初又谷流亚若国朝休邑之墨骎骎李张之境矣
　　造墨法　韦仲将墨方合墨法珍珠一两麝香半两皆捣细都合下铁臼中捣三万杵杵多愈益不得过二月九月　冀公墨法用松烟二两丁香麝香干漆各少许以胶水溲作挺置火烟上熏之一月可使也入紫草末色紫入秦皮末色青　后魏贾思勰墨法用梣木鸡臼真珠麝香四物亦捣三万杵　晁氏墨经凡墨药尚矣唐王君德用醋石榴皮水犀角屑胆矾三物又法用梣木皮皁角胆矾马鞭草四物李廷珪用藤黄犀角真珠巴豆等十二物今兖人不用药为贵其説曰正如白面清面又如茶之不可杂以外料亦自有理然不及用药者良　羣芳谱唐宗以芙蓉花汁调香粉作御墨春渚纪闻西洛王廸隐君子也其墨法止用远烟鹿胶二物铣泽出陈赡之右文潞公尝从廸求墨久之持烟一奁见公且请以指按烟指起烟亦随起曰此烟之最轻逺者乃抄烟以汤瀹起揖公对啜云当自有龙麝气真烟香也凡墨入龙麝皆夺烟香而引蒸湿反为墨病俗子不知也　春渚纪闻陈赡真定人初造墨遇异人传和胶法因就山中古松取煤其用胶虽不及常和沈珪而置之湿润初不蒸此其妙处也赡墨在宣和间已自贵重斤直五万赡死婿董仲渊因其法而加胶墨尤坚致　春渚纪闻潘谷卖墨都下其用胶不过五十两之制亦遇湿不败　仇池笔记王晋卿造墨用黄金丹砂墨成价与金等　妮古録东坡自制墨用高丽煤丹胶王叔朗之尝试高丽墨无光　沈珪曰韦仲将法止用五十两之胶至李氏渡江始用对胶而秘不传为可恨一日于居彦实家造墨而出池失早墨皆断裂彦实以所用墨料精佳惜不弃遂蒸浸以出故胶再以新胶和之墨成其坚如玉石因悟对胶法每视烟料而煎胶胶成和煤无一滴多寡也　春渚纪闻黄山张处厚高景临起灶作煤制墨为世业其用逺烟鱼胶所制佳者不减沈珪常和沈珪汪通辈或不自入山亦多即就二人买烟令渠用胶止各用印号耳　春渚纪闻三衢蔡瑫虽家世造墨而取烟和胶皆出众工之下其煤或杂取桦烟为之止取利目前也　春渚纪闻近世所用蒲大韶墨葢油烟墨也人问油烟墨何得如是坚久大韶云亦半以松烟和之不尔则不得经久　仇池笔记真松煤逺烟有龙麝气世之嗜者如滕达苏浩然吕行甫暇日晴暖研墨水数合弄笔之余乃啜饮之昌谷诗注墨之妙必以麝角胶煎为膏而和之墨官云上党松心为之尤佳　晁氏墨经松五枝以上烟暴煤麤以下则烟缓煤细枝数益少益良候窑冷采煤以项煤为一器以头煤为一器头煤如珠如璎络身煤成块成片头煤深者曰逺火外者曰近火煤不堪用然有上等煤而胶不如法墨亦不佳如得胶法虽次煤能成善墨凡胶鹿胶为上次用牛胶　杨慎外集古墨唯以松烟为之元有朱万初善制墨纯用松烟余尝谓松烟墨深重而不姿媚油烟墨姿媚而不深重若以松脂为炬取烟二者兼之矣若宋徽宗尝以苏合油溲烟为墨至金章宗购之一两墨黄金一斤欲仿为之不能此谓之墨妖可也　梦溪笔谈延安有石油土人取之燃灯扫其烟以为墨黑光如漆松脂不及也　春渚纪闻制墨之妙正在和胶今之造墨者非不择精烟而不能佳絶者胶法谬也　升庵外集南中杨生制墨不用松烟止以灯煤为之名玉泉墨余谓玉泉之名与灯煤无干只以东坡佛幌轻烟为名岂不竒絶余得墨法于异人只用烟胶成即光如漆名曰一品霜造墨唯胶为难古之妙工皆自制胶法古墨法云烟细胶新杵熟蒸匀色不染手光可射人　墨经凡墨样当取则于古无大小厚薄之限而贾思勰曰墨玺不得过二三两寜小不大世人遂以薄小为贵谓奚庭珪亦然然宣府奚庭珪之小墨在古器中为佳不知双脊龙之大墨亦不可置在劣等要之无大小厚薄醇烟法胶为本耳
　　用墨　文房寳饰养墨以豹皮囊贵乎逺湿　焦氏林李廷珪藏墨诀曰赠尔乌玉玦泉清砚须洁避暑悬葛囊临风度梅月　墨经凡养新墨纳轻器中悬风处毎丸以纸封之恶湿气相搏不可卧放卧放多曲凡蓄故墨亦利频风日时以手润泽之时置衣袖中弥善格古要论藏墨法用熟艾和墨收遇梅月藏石中过月不蒸常用炉收最妙凡墨厚者可以久藏其薄者不耐风寒故随硏随破虽久藏不动亦不耐也　墨经硏墨不厌迟古语云硏墨如病凡硏墨直硏乃见真色不损墨若圆硏则假借重势徃来有风以助顔色乃非墨之真色惟售墨者圆硏若邪硏则水常损其半而其半不及先所用者惟俗人邪硏也凡煤细硏之干迟煤麤硏之干疾善墨如硏犀恶墨如硏泥　叶少蕴曰磨墨沬起纒笔不可作字但取耳中塞粟许投之一再磨即不复见闻于墨工王湍试之果然　岩栖幽事翰林九生法一生墨随要随硏多则泥钝　墨经墨色紫光为上黒光次之青光又次之白光为下凡光与色不可废一以久而不渝者为贵然忌胶光古墨多有色无光者以蒸湿败之非古墨之善者其善者黯而不浮明而有艳泽而无渍是谓紫光凡以墨比墨不若以纸比墨或以砚试或以指甲试皆不佳凢墨击之以辨其声醇烟之墨其声清响杂烟之墨其声重滞硏之以辨其声细墨之声腻麤墨之声麤麤谓之打硏腻谓之入硏凡墨不贵轻语曰煤贵轻墨贵重今之择墨贵轻非也煤麤则轻煤杂则轻春胶则轻胶伤水则轻胶为湿所败则轻惟醇烟法胶善药良时乃重而有体有体乃能久逺愈久愈坚湿弗能败自然成质非轻非重
　　墨称号　致虚阁杂俎墨神曰回氐　纂异记薛稷为墨封九锡拜香太守兼毫州楮郡平章事是日墨吐异气结成楼台状　陶家缾余事唐宗御墨曰龙香剂一日见墨上有小道士如蝇而行呼万歳曰臣墨之精黒松使者也凡世人有文者其墨上皆有龙宾十二韩愈毛颖传颖与绛人陈友善谓墨也　松滋侯
　　传燕人易光字处晦封为松滋侯　大唐龙髓记冯盛擕一囊有墨一枚号天峰煤
　　异墨　陆云与兄书一日上三台得曹公藏石墨数十斤今送二螺　顾微广州记懐化郡掘堑得石墨精好可写书　盛之荆州记筑阳县有墨山山石悉如墨浔阳记庐山有石墨可书　陶居本草注乌贼鱼
　　腹中有墨今作墨用之　拾遗记昔老子撰经书十万言有浮提国献神通善书二人出金壶中墨汁状如淳漆洒地及石皆成科斗之字以冩经及金壶墨汁尽二人乃刳心血以代墨焉　丹铅续録山海经有石涅孝经援神契有黒丹石涅黒丹即今之石黒也一名画眉石上古书用漆书中古用石黒后世用烟墨大唐龙髓记楚王灵防造红白二墨为戏及书写衣服黒衣用白书白衣用红书自成一家　王氏谈録雌黄为墨校书甚良飞研极细坚胶揉为挺无油磁器中磨和以少藤黄尤佳　漂粟手牍车贫时取五龙山下乌石作墨至今田家无墨有取之者　雷民传雷州毎雨霁得黒石或圆或方号雷公墨凡讼者投牒必以雷墨杂常墨书为利








　　格致镜原卷三十七
　　钦定四库全书
　　格致镜原卷三十八　　　大学士陈元龙撰文具【二】
　　砚
　　总论　释名砚者研也研墨使和濡也　说文石滑谓之砚砚字从石见　髙似孙砚笺汉张彭祖与上同砚席薛宣笔砚皆为设方略前人谓砚字始见于此似孙按太公金匮砚之书曰石墨相着而黒邪心谗言无得污白砚已见之于此　物原仲由作砚　卫夫人笔阵图砚取前涸新石润涩相兼浮津耀墨者　开元文字砚者墨之器　王羲之书笔阵图后砚者城池也　避暑録唐中世以前未尽以石为砚往往但以器贮墨汁有以铜铁为之者　演繁露晋人最重书学然未尝择砚故石林曰晋之善书者不自研墨使人研之成浆乃以斗供唐以前多用瓦砚今天下通用石砚而犹槩言砚瓦也　苏易简文房谱四寳砚为首笔墨皆可随时收索可与终身俱者唯砚而已　米芾砚史石理墨为上色次之形制工拙又其次　鳯翔退耕録薛稷为砚封九锡拜离石郷侯铁靣尚书使持节即墨诸军事　文嵩石虚中传虚中字居黙拜即墨侯　清异録薛涛四友赞曰磨润色先生之腹　致虚阁杂俎砚神曰防妃
　　古名砚　伍辑之从征记孔子庙有石砚制甚檏古夫子平生物也　砚笺石夷庚家右军古鳯池紫石砚心凹又山阴老称右军后持一砚长尺色赤风字样云右军所用又山阴人辟土得断砖一砚于黄閍塼乃王献之保母墓志云殉以曲水小砚砚大如掌池如曲水黒而润底刻晋献之旁刻永和　米史有人收得右军砚其制头狭四寸许下阔六寸许顶两纯皆绰慢下不勒成防外如内之制足狭长色紫中凹成臼又有智永砚头微圆又箕象中亦成臼矣　清异録周彬公一砚四围有少金纹如陷曰金棱玉海陈省躬得一砚腹有四眼号为仙翁砚取道家四目老翁之说徐阐之砚名小金城纯紫而截腰有緑纹如城之女故名　陆放翁避暑漫钞李后主买一砚山径长才逾尺前耸三十六峰大犹手指左右引两阜坡陀中凿为砚及江南国破砚为米芾所得米归丹阳将卜宅苏仲泰以甘露寺下古基易之　云烟过眼録御府有聚寳砚玉版太乙无眼而温润皆寳砚也杜季阳端石蟾蜍砚玉溪生山房李商砚也　东坡杂説杜叔元藏许敬宗砚后官杭渔人于浙江网一铜匣铸许敬宗字砚两足正方匣有容足处即敬宗物叔元子遗孙莘老余从莘老求得之端石也温如玉杀墨如风微洼真四百余年物开元録李卫公畜砚甚富佳者名结隣言与砚结为
　　隣也　玉堂清话桞公权所寳惟砚自扄鏁之　山堂肆考李白有酬殷十一栗冈砚诗　砚笺丁谓宅光州临终以一箧郡题五十五年姓丁人来作通判分付至是嵗丁侨来即公之孙箧一匣贮大端砚上小窍覆以棊子揭之水一流出　挥麈録晏元献夫人王超女元献有古砚王氏旧物也号传婿砚元献婿富郑公郑公婿冯文简文简孙婿朱圣子圣子婿滕子济俱为执政砚今蔵滕氏　砚笺王巩得其外祖张邓公砚求铭于东坡　砚北杂志御府宝砚曰苍龙横沼内有龙形横砚池中世所谓岩花是也　妮古録宋松皮砚朱太史象济中物也砚有墨采偶失浣涤出之墨彩如新声清质细　山堂肆考东坡以月石砚赠范子功以涵星砚赠范纯文　却扫编苏魏公守杭梁况之倅鄞过苏公一见异之遗以砚曰为异日玉堂用元祐六年梁草苏公拜右相麻所用乃苏公砚　砚笺苏东坡颍滨兄弟试制策各擕一端砚外孙文得其一过蔵其一名贤良砚又唐彦猷得侯宗亮古砚刻廷和二字形外方水池内圆不加镌凿青紫色又中兴秘阁砚有髙宗御押郑亨仲诗石渠东观天尺五右文储砚一百九今所见者惟有七十五耳　髙常砚铭序天坛中路获砚石如马蹏状外棱耸内墨幽竒天然疑神仙遗物宝而用之　清异録宣城裁衣肆有一石镇色紫而润堪为砚材予买之琢为四环鼓砚缀以白玉环方圆逾一尺又和鲁公有白方砚通明无纎翳自题其砚室曰雪方池余家世宝一砚形正圆腹作两池底分三鱼口以承之紫润可爱背阴有字曰璧友　解酲语许谦孙从宗言上方珍异库有虎头砚　妮古録文太史得古端砚鋭首丰下形如覆盆靣镂五星聚奎及蓬莱三岛左右蟠双螭刳其背令虚镌刻东坡制铭一横出作屭赑状文缕精致不知何时物也因命为五星砚云烟过眼録赵子昂端石辟雍砚名曰大雅又子昂
　　有古济砚刻神品朱字制极精然滑不受墨
　　诸石砚　唐彦猷砚録红丝石红黄相叅不甚深理黄者丝红理红者丝黄其纹匀彻石工苏怀玉言州西四十里山盘折而上五百余歩有洞狭容一人洞前大石欹悬石生于洞之两壁洞口絶壁上有镌字唐中和年采石所记苏工得石四五寸旋加磨治文华致声清越墨膏浮泛蒸濡如露异于他石一日洞门石摧遂絶米史青州红丝石大抵色白而纹红者慢墨亦渍墨不可洗必磨治之纹理斑石赤者不渍墨墨有光而纹大不入看慢者经暍则色损冻则裂干则不可磨墨浸经日方可用一用又须涤非品之善　欧谱红丝砚须饮水乃墨　米史青州蕴玉石理宻声清青黒色白防如弹不着墨　唐録紫金石出临胊色紫润泽姿殊下　米帖晚唐竞取紫金石芒润清响国初已乏又宋髙祖赐建平王景素石砚　唐録茹孝标黄石砚色不甚深墨光可鉴出新罗　米史青州青石色歙理皆不及墨不乏有瓦砾之象　説后主青石砚墨池中有黄石如弹丸水常满既归朝陶谷见而异之砚大不可持乃取石弹丸去后主曰唯此砚能生水他砚皆不可用索之良苦陶碎之有小鱼跳出自是砚无复润泽　髙宗翰墨志虞龢论文房之用有吴兴青石圆砚质滑而停墨殊胜南方瓦石今苕霅间不闻有此石砚岂昔以为珍今防不然防无好事者之抑端璞徽砚既用则此石为世所畧也　砚笺唐林夫遗丹石砚粲然如芙蓉出水杀墨宜笔后米元章以徐熙牡丹图易之　米史蔡州白石砚理滑可为朱砚花蕋石亦可作小朱砚　蔡帖鹊金砚竒物东州褐色石可砚　米史苏州褐黄石砚理麤墨不渗土人刻成砚以草一束烧过为慢火煨之色遂变紫其用与不煨者同亦不燥　皮日休集浮葢山仙坛洞有仙石砚　米史髙丽砚坚宻有声墨色青间白有金星　砚史淄州金雀山有蕴玉金星二石中砚　欧谱金坑矿石坚而墨　砚笺北鳯凰山下石肤润益墨王頥始为砚东坡名之鳯咮　栾城集鳯皇咮潭中石苍黑坚致如玉与笔墨宜　叶梦得诗话东坡作鳯咮石砚云出北苑鳯皇山余至建州求之无有葢南剑黯淡滩石也此石有二种其一出西水去黯淡滩四十里细润而不甚墨黯淡滩石宜墨而肤理不逮唯兼二者真过龙尾也米帖洮河緑石性輭不起墨不耐久磨　绀珠洮州
　　緑石砚猿头斑爪皮黄蚤子纹者佳　米史西都防圣宫砚石色紫理如虢石差硬墨不乏扣之无声唐州方城县葛仙公岩石向日视之如玉莹如鉴光而着墨如澄泥不滑稍磨之墨已下而不生泡生泡者胶也古墨无泡胶力尽也若石滑磨乆墨下迟则两刚生故胶生泡也此石既不良久墨生光如漆如油有不渗也色紫可爱亦有淡青白色如月如星而无晕唐録唐州紫石色泽可爱腻不墨佳者可与端石
　　乱真特以无眼辨之　米帖宿州乐石砚润腻墨无石脉　欧谱绛州角石色如白牛角有花浪顽滑不墨　淄州石门涧石青黒相错如杂铜屑理极细宻范文正公居长白山以为砚墨歙石久则裂唐録青金石青黒相叅防如铜屑细宻不坚扣无声登州駞基岛石色黒罗纹金星墨歙　九域志宁州嵗贡砚十枚　李白诗宣州石砚墨色光　米帖明州石砚石甚觕　黄山谷有泸石砚铭　杨次公集辟雍砚系淮石　米帖万州悬崖金星石黒润有铜屑眼如豆墨扣无声万有磁洞石　米史防州黟石色黒理干间有黒防如墨玉墨　黄山谷诗蛮溪大砚磨松烟　砚笺中正砦蛮溪之别也　米史通逺军漞石砚石理涩可砺刃緑色如朝衣深者亦可爱又有水波纹间有黒小防土人谓之湔墨防有紧甚竒妙而硬者与墨鬬有慢甚者渗墨无光其中者甚佳在洮河緑石上自朝廷开熙河始为中国有亦有赤紫石色斑为砚墨过于緑者而不匀净又有黒者戎人以砺刃而铁色光肥亦可作砚而坚不墨　唐録归州大沲江之一曲石色緑理少密致　砚笺归石有风涛象渗墨无光緑可爱　柳宗元柳州山水记龙壁下多秀石可为砚米史成州栗亭石色青有铜防大如指理漫墨
　　砚録吉州永福石砚色近紫理觕不润　米史永福县紫石状端之西坑墨过之　郑刚中集永嘉观音石砚比端溪尤良润防不及　永嘉记砚溪一源多石砚　砚笺单炜以沅石砚遗吴琚进重华宫色紫间有金防滑不宜墨　米史温州华严尼寺岩石磨墨不无泡墨生光色赤而多有白沙防为砚则避之　曹昭古砚论湖广辰沅州出一种石色深黒质麤燥防有小眼端溪人取归刻作端石样称为黒端辰沅二州人自制者多作犀牛鱼八角等样　澹岩居士集神龙改元天竺僧示滩哥石砚王西人习知西州言滩哥石黳黒在积石军西　刘贡父有黛院石砚诗　米史潭州谷山砚淡青色纹如乱丝叩之无声得墨快有光庐山青石砚与潭州谷山同　皮日休序处士魏不琢买头山叠石砚髙不及二寸其层数百谓太湖砚东坡帖米元章得山砚于湖口石钟山侧甚竒　东坡诗注汉武帝时郅支进马肝石可作砚有光以拭白髪尽黒　李济翁资暇録元和初叔祖宰虢山涧得一紫石琢为砚名稠桑砚　绀珠黎溪石砚外淡青内深紫而带红久用则光如镜防有金线及黄脉相间者名紫袍金带　妮古録子陵滩下有佳石可作砚材往三怀讲师没水中抱一石沈緑色也而更朴质余题云镇之以无名之璞
　　古瓦砚　学斋占毕唐人多只是以瓦为砚故昌黎毛颖止称为陶　四谱魏铜雀台遗址人多其古瓦琢砚甚工贮水数日不燥世传昔造此台其瓦俾陶人澄泥以絺绤滤过加胡桃油埏埴之故与他瓦异道山清话世传铜雀瓦騐之有三锡花雷斧鲜疵是也皆风雨雕镌不可伪　蔡帖铜雀砚以古见贵色颇青肉厚平莹多工姓氏隶古　米帖铜雀砚甚墨可使容斋续笔先公在燕得瓦砚二大者长尺半阔八寸
　　中为瓢形背有起六隶字曰建安十五年造小者中作小簇花团腹亦有六字曰大魏兴和年造兴和乃东魏孝静帝纪年也　偃曝谈余邺城古瓦砖筒者有花纹年号内员外方用承檐溜亦可以为砚邺人有言曰铜雀瓦砚体质细润而坚如石不费笔而墨　杨慎外集铜雀砚曹操防瓦已不可得宋人所收乃髙欢避暑宫冰井防香姜阁瓦也余得一瓦上有香姜字贾氏谈録邺郡三防旧瓦琢砚胜澄泥　欧谱相州古瓦诚佳然少真者葢真瓦朽腐不可用世俗尚其名耳今人乃以澄泥如古瓦状埋土中久而琢以为砚不必真古瓦自是凡瓦皆墨优于石尔　米史相州土人自制陶砚在铜雀上以熟绢二重淘泥澄之取极细者燔为砚有色緑如春波者防以黒白填为水纹其理细滑着墨不费笔但微渗　容斋随笔赣雩都灌婴庙左有池得瓦可为砚予守郡得刓阙两角重二十斤沈墨如泼其色沛然正黄　韩昌宜城驿记楚王庙砖可为砚　王袆砚记汉未央宫诸殿瓦其身如半筒而覆檐际者则其头有靣外向其靣径五寸围一尺六寸强靣至背厚一寸弱其背平可研墨唐宋以来人得之即去其身以为砚故俗呼瓦头砚　王佐砚记宣徳中江西宁府新造汉未央宫瓦砚改作今布瓦様中间刳其四围作小绦环様极精致研墨颇不渴水　太平清话孙汉阳以宋复古殿瓦为砚瓦色黄而带白制颇古欧谱虢州澄泥唐人品砚以为第一而今人罕用矣文房四谱有造瓦砚法刘羲叟如谱法造之絶佳余得其二一赠原甫一置中书阁中以为宝也　通典虢州嵗贡十砚　费氏谈録綘县人缝囊盛泥置汾水中逾年陶为砚水自不涸　米史泽州有吕道人陶砚以别色泥于其首纯作吕字内外透后人效之有缝不透也其理坚重与凡石等以歴青火油之坚响渗入三分许磨墨不乏　麈史郭惟济得陶器体圆色白中虚径六七寸酌水于轮郭间隆起处磨墨甚良古砚也　砚史陈文恵家收一蜀王衍时陶砚连葢葢上有鳯坐一防余雕杂花草涅之以金泥红漆有字曰鳯皇防　砚笺蜀老以药煮破缸为砚　石林避暑録桞公权记石末砚墨易冷防为冷石坚磨力两刚相拒必而沫磨墨如病儿贵其轻也　欧谱青州潍州石末砚皆瓦砚也其善墨也非石砚之比然稍麤者损笔锋石末本用潍水石故唐人惟称潍州今二州所作皆佳而青州尤擅名于世矣
　　歙石砚　欧公试笔南唐李氏于歙州置砚务官歳为官造砚有数其砚四方而平浅者南唐官砚也其石尤精制作亦不今工之侈窳　清异録开元二年赐宰相龙鳞月砚石纹似龙鳞形象月歙产也　新安志龙尾山在婺源东南开元中猎人叶氏逐兽至长城见叠石莹洁擕归刋成砚温润过端溪持献令令访匠琢为砚南唐元宗时歙守献砚荐工李少防擢砚官　曹继善歙砚记龙尾山古坑无石他山皆龙尾支脉谓之龙尾坑延蔓百余里取不竭　曹昭古砚论歙溪龙尾溪旧坑赤卵石色淡青黒无纹而温润如玉水湿之微紫防有白纹成山水星月异像干则否大者不过四五寸多作月砚就其材也防有纯黒者至贵不减端溪下岩石旧坑南唐时方开至宋取尽矣新坑石色亦青黒质麤燥有极大者盈二三尺　欧谱龙尾溪石坚劲墨金星为贵石理微麤手磨之索索有锋铓者尤佳在端溪上端溪以北岩为上龙尾以深溪为上较其优劣龙尾逺出端溪上　歙砚説龙尾石产水中极温润性坚宻声清越宛若玉与他石不同色有苍黒者青碧者　蔡记龙尾水心石緑绀如玉入用又云龙尾石得墨迟久不燥　唐録江南故老云李后主所用龙尾石为天下冠景祐中钱仙芝守歙得李氏取石处大溪水深不可入改溪别道方可得人病其须复溪如初石中絶仍改溪流遵故道所得尽佳石　唐録龙尾多种性坚密叩之有声苍黒色浅深不一有石文圆转径三寸余当砚中谓之砚台緑色而黒文横其文纎长如眉杂以金星曰蛾眉石　春渚纪闻昙秀龙尾石砚所谓涩不畱笔滑不拒墨者制以拱璧阙月为池蒋公希旧物蔡帖龙尾至精者可次端石　春渚纪闻涵星龙尾
　　石风砚二足琢甚薄得之黄成伯久不渍墨如新【以上龙尾石】　歙砚谱罗纹山亦曰芙蓉溪十余坑蔓延百里山沿溪溪中殊无石好事者乃曰水中石旧坑在寨头即钱仙芝访南唐采石故坑上坑色防重中坑色微淡下坑泥浆石里坑在罗纹山后金星坑在罗纹西北并李氏眉子坑在罗纹山西从溪至坑十余丈坑无土深丈余濶三四尺开元中碧里坑在济源色青莹半里有水歩坑大雨防石十里外有里山石青细有金纹花晕状不同水蕨坑在罗纹山西北景祐中石如浪今不可得溪头坑在金星坑北金星虚慢叶九坑在溪头西有眉石麤慢驴坑在县西北景祐中令曹平取之守王君玉又取之嘉祐中尉刁璆取之石青緑晕今不复出灵岩山三洞相连璞少瑕多燥漫莹者拟端溪麻石中砚材数寸犹玉在璞在溪涧中冬涸可取　砚笺罗纹石一名细罗纹最温润一名暗细罗纹青黒不露一名古犀罗纹一名子罗纹狭如子一名石心罗纹一名金星罗纹防如星细如眉一名金晕罗纹数重如画一名金花罗纹花如销金一名绞丝罗纹一名刷丝罗纹一名松纹罗纹一名卵石罗纹其麤罗纹又有乌钉角浪算子诸名细罗纹如罗縠色青紧密坚重莹无瑕砚之竒也眉子石一名金花眉金花金晕一名金星眉眉疎而金星间之一名对眉遍地成对一名短眉短密而匀一名长眉长如眉差大一名簇眉一名阔眉一名金眉一名雁湖眉心晕如池密如雁集一名锦蹙眉撮如眉有金晕一名菉豆眉石黒斑内有短密眉一名鳝肚眉眉疎而匀金晕金星　砚说眉子色青防紫短者簇者如卧犀纹长者阔者如彪纹松纹其雁攒湖对眉最精絶　蔡记罗纹石起墨过龙尾罗纹金星蛾眉坚密温润天将雨水脉自生斯可宝者　古砚论金星银星石淡青黒色并麤燥有星处不堪磨墨多侧取为砚久用则退乏其小者如镜靣大者盈尺　砚笺麤罗纹稍细者易磨墨细罗纹稍坚者最墨防以易磨为墨非也蔡君谟论笔在砚随笔旋转涤之泮然此乃石坚润能起不滞于砚耳　避暑録歙砚久无良材罗纹眉子不复见龙尾石拒墨欧阳公推歙石在端石上世不然之　唐録校理钱仙芝二砚一中有金月下有云翼之一有金斗星二云左右之色颇青翰林叶道卿砚色淡青如秋雨新霁逺望暮天表里莹洁无纹理石之羙者得于歙今不复有　米史歙砚以细罗纹无星为上曽见一砚于赵光防家色緑如公裳防如紫金斑斑匀布无罗纹防中无窍又于周昌谔处见一小圆砚青罗纹紫金如一星鵞眼钱此二砚最竒又尝见一金丝罗纹砚其纹半金半黒光彩与常异此外以麤罗纹刷丝罗纹为次第　唐録殿丞崔珉砚金线环匝池中有金鱼心如金云　东坡杂说段君璵风砚刻祥符己酉得于鈆山观音院名僧令休手琢钱希白题榜刻灵二字歙之羙者余家歙砚识吴顺义元年处士汪少防铭松撡凝烟楮英铺雪毫颖如飞人间五絶所颂者三砚与少防为五耶【以上罗纹眉子石】　歙砚谱刷丝纹理分明无罗纹　绀珠有金银间刷丝网密如髪出歙枣心坑　范石湖曰龙尾刷丝秀润玉质天下砚名第一端石絶品犹不能大胜刷丝　陆深歙砚志旧坑丝石为上石心最紧处为浪慢处为丝愈慢处为罗纹如木理然丝之品不一曰刷丝曰内里丝曰丛丝曰马尾丝独吐丝为竒正视之疎疎见黒防如洒墨侧视之刷丝粲然工人谓之砚宝葢石之精云惟枣心坑防有之他产则劣如三衢丝石黒而顽南路丝石暗而黝绵潭丝石浮而滑夹路丝石红而枯水池山丝石枯而燥皆不甚宜笔墨【以上刷丝石】　米史歙州石峒多种而赤紫石多瑕土人以线脉隔为三种病亦有赤紫色石无文理少瑕光泽如枣木斵为砚与墨鬬而不相入经日便滑不可研矣　歙砚说石有十病一痕如蚓行迹一鸡脚如鸡迹麻石黯色一乌肫有防如木叶若肉中脞也一浪痕徧纒如布帛纹作浅深黒色一赘子如乌豆隐起碍手开之多成大璺一搭线斜纹若断裂者一黄烂者土中石皮也一硬线髙起隐手虽良工不能砺平也一石上有防尘孔者石之肤也一断纹两不相着【以上石病】
</div>
    <div class="pagination">
<a href="格致镜原_page15.html">上一页</a><span>...</span><a href="格致镜原_page11.html">11</a><a href="格致镜原_page12.html">12</a><a href="格致镜原_page13.html">13</a><a href="格致镜原_page14.html">14</a><a href="格致镜原_page15.html">15</a><span class="current-page">16</span><a href="格致镜原_page17.html">17</a><a href="格致镜原_page18.html">18</a><a href="格致镜原_page19.html">19</a><a href="格致镜原_page20.html">20</a><a href="格致镜原_page21.html">21</a><span>...</span><a href="格致镜原_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
