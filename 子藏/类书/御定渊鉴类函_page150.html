<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 150 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 150 页/共 320 页</h1>
    <div class="content">　　増论□王叡将略论曰凡为将料敌之情僞而后决策制胜须知彼帅之能否乃操我之所长假如韩信能设伏走我则奔逐不逺从袭不及白起能攻城野战则当深沟髙垒以挫其鋭俾蜂虿无所施其毒螫虎狼不能逞其爪牙夲谋既壊伺其大隙而击之因变其正以待敌整衡轴以攻险司马宣王曰诸葛孔明志大而不见机多谋而少决好兵而无权虽提卒十万已堕吾计中破之必矣及郑褒亦能知毌丘俭好谋而不达事情文钦勇而无算至俭兵败皆如其言又潘濬见樊伷为武昌从事与州人设十余度自起比至日中可得知以兵五千足以擒之果在濬度内汉王谓魏大将柏直口尚乳臭不能当韩信谓骑将冯敬虽贤不能当灌婴谓步将项它不能当曹参吾无患矣乃使韩灌曹三将军果大破之后魏髙祖宏曰青齐之兵可以礼遇徐兖之卒理须义抚斯测度将卒之明验也今之将帅多不自量其才器又不知彼之短长卒尔合战卒然求胜犹聚卵以击山驱羊而鬭虎欲期弭兵静乱不亦难哉



　　御定渊鉴函卷二百十
<子部,类书类,御定渊鉴类函>
　　钦定四库全书
　　御定渊鉴函卷二百十一
　　武功部六【征伐】
　　征伐一
　　増易曰谦六五不冨以其邻利用侵伐无不利象曰利用侵伐征不服也上六鸣谦利用行师征邑国象曰鸣谦志未得也可用行师征邑国也　又曰离上九王用出征有嘉折首获匪其丑无咎象曰王用出征以正邦也　书曰天讨有罪五刑五用哉　原周礼曰大司马之职以九伐之法正邦国冯弱犯寡则之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱禽兽行则灭之　周礼郑注曰诸侯有违王命则出兵以征伐之所以正之也诸侯之有国如树木之有根本是以言伐　春秋左传曰凡师有钟鼓曰伐【声其罪】无曰侵【钟鼔无声】轻曰袭【掩其不备】　増又曰鬭辛曰
　　不让则不和不和不可以逺征　原春秋公羊传曰觕者曰侵精者曰伐战不言伐围不言战入不言围灭不言入书其重者也【何休注曰觕麤也将兵至竟以过侵责之服则引兵而去用意尚麤精犹精密也侵责之不服推兵入境伐击之益深用意稍精密】　増春秋胡传曰凡兵声罪致讨曰伐潜师掠境曰侵两兵相接曰战环其城邑曰围造其国都曰入徙其朝市曰迁毁其宗庙社稷曰灭诡道而胜之曰败悉虏而俘之曰取轻行而掩之曰袭已去而蹑之曰追聚兵而守之曰戍以弱假强而能左右之曰以皆志其事实以明轻重　原春秋説题辞曰伐人者国内行威有所斩壊伐之为言败也　春秋佑助期曰太尉主甲卒神名辩防曰库兵动鼓自鸣得诸侯象也　大戴礼曰明王之征必道之所废者也彼废道而不行然后诛其君改其政率其民而不夺其财也故曰人主之征也犹时雨也至则民悦矣　増礼记王制曰天子五年一巡狩革制度衣服者为畔畔者君讨　又曰诸侯赐弓矢然后征赐鈇钺然后杀　原又曰天子将出征乎上帝宜乎社造乎祢祃于所征之地受命于祖受成于学出征执有罪反释奠于学以讯馘告　増又月令曰孟秋天子乃命将帅士厉兵简练桀俊専任有功以征不义诘诛暴慢以明好恶顺彼逺方　原论语孔子曰天下有道则礼乐征伐自天子出　増家语孔子曰七教修然后可以守三至行然后可以征明王之道其守也则必折冲千里之外其征也则必还师衽席之上　孟子曰国必自伐而后人伐之又曰天子讨而不伐诸侯伐而不讨五霸者搂诸侯
　　以伐诸侯者也【注云讨者出命以讨其罪而使方伯连帅帅诸侯以讨之也伐者奉天子之命声其罪而伐之也搂牵也不用天子之命也】　又曰征者上伐下也敌国不相征也　又曰征之为言正也各欲正己也焉用战国语祭公谋父曰先王之训有不祭则修意有不祀则修言有不享则修文有不贡则修名有不王则修徳序成而有不至则修刑于是乎有刑不祭伐不祀征不享让不贡告不王于是乎有刑罚之辟有攻伐之兵有征讨之备有威让之令有文告之辞布令陈辞而又不至则増修于徳无勤民于逺是以近无不听逺无不服史记律书曰教笞不可废于家刑罚不可捐于国诛伐不可偃于天下用之有巧拙行之有顺逆耳　晋书天文志曰参十星一曰鈇钺主斩刈又为天狱主杀伐北史崔浩曰阳者徳也阴者刑也故月蚀修刑夫王者之用刑大则陈之原野小则肆之市朝战伐者用刑之大者也三阴用兵尽得其修刑之义也　太公武韬曰凡文伐有十二节十二节备乃成武事所谓上察天下察地征已见乃伐之　司马法曰其有失命乱常悖徳逆天之时而危有功之君徧告于诸侯彰明有罪乃告于皇天上帝日月星辰祷于后土四海神只山川冢社乃造于先王然后冢宰征师于诸侯曰某国为不道征之以某年月日师至于某国防天子正刑　尉缭子曰易号易常违王明徳故礼得以伐也　又曰兵者凶器也争者逆徳也事必有本故王者伐暴乱本仁义焉原淮南子曰人有伐国之志雄鸡夜鸣库兵动而戎
　　马惊　増又曰敌国之君有加虐于民者则举兵而临其境乃发号施令曰此天之所以诛民之所以仇也兵之来也以废不义而复有徳也百姓开门而待之淅米而储之唯恐其不来也　原陈琳为曹洪与魏文帝书曰王者之师有征无战　挚虞新礼议曰汉魏故事遣将出征符节郎授钺于朝堂新礼遣将御临轩尚书授节钺古兵书跪而推毂之义也　挚虞决疑要注曰古者帝王征以齐车载迁庙之主以行故尚书甘誓曰用命赏于祖不用命戮于社　増六典曰凡大将出征皆告庙授鈇钺辞太公庙辞讫不返宿于家　苏颋撰命薛纳等伐黙啜敕曰朕闻天所与者奉天命而不违人所弃者顺人心而必伐古先帝王光宅区县实仗威武用清荒戎时义逺矣　华阳范氏曰古之明王天下有不顺者必谆谆告教之至于再至于三告之不可然后征之则其民知罪而用兵有辞矣
　　征伐二
　　原虞书曰帝曰咨禹惟兹有苖弗率汝徂征禹乃防羣后誓于师曰济济有众咸听朕命蠢兹有苖昏迷不恭侮慢自贤反道败徳君子在野小人在位民弃不保天降之咎肆予以尔众士奉辞伐罪　増夏书曰惟仲康肇位四海侯命掌六师羲和废厥职酒荒于厥邑侯承王命徂征告于众曰今予以尔有众奉将天罚殱厥渠魁胁从罔治　史记周本纪西伯曰文王殷纣赐之弓矢斧钺使西伯得征伐　诗曰密人不恭敢距大邦侵阮阻共王赫斯怒爰整其旅以遏徂莒以笃周祜以对于天下又曰帝谓文王询尔仇方同尔兄弟以尔钩援与尔临冲以伐崇墉临冲闲闲崇墉言言执讯连连攸馘安安是是祃是致是附四方以无侮临冲茀茀崇墉仡仡是伐是肆是絶是忽四方以无拂【此文王伐密伐崇之事也】　原太公金匮曰武王伐殷丁侯不朝尚父乃画丁侯射之丁侯病遣使请臣尚父乃以甲乙日拔其头箭丙丁日拔其目箭戊巳日拔腹箭庚辛日拔股箭壬癸日拔足箭丁侯病乃愈四夷闻乃惧越裳氏献白雉诗曰既破我斧又缺我斨周公东征四国是皇哀我人斯亦孔之将　左传曰郑庄公以王命讨不庭不贪其土以劳王爵正之体也　増又曰公防齐侯郑伯伐许君子谓郑庄公于是乎有礼礼经国家定社稷序民人利后嗣者也许无刑而伐之服而舍之度徳而处之量力而行之相时而动无累后人可谓知礼矣　又曰齐侯伐楚楚子使与师言管仲曰昔召康公命我先君太公曰五侯九伯女实征之以夹辅周室尔贡包茅不入王祭不共无以缩酒寡人是征昭王南征而不复寡人是问对曰贡之不入寡君之罪也敢不共给昭王之不复君其问诸水滨　原管子曰桓公北伐山戎以升布天下　又曰桓公北伐孤竹未至卑耳之谿十里援弓而射未敢发也谓左右曰见前人乎对曰不见公曰寡人见人长尺而人物具焉冠冠右袪衣马前疾走寡人其不济乎管仲曰袪衣示前有水也右示涉也至卑耳之谿从左涉深没冠从右涉水深至膝已涉大济公拜曰仲父之圣若此也　又曰代出狐白皮公贵买之齐载金钱之代谷求狐白皮代王去其农处山林求狐齐闻而伐之代王即将其国士卒服于齐【详狐】　増左传晋荀息请以屈产之乘与垂棘之璧假道于虞以伐虢原又曰晋侯复假道于虞以伐虢宫之奇谏曰虞虢之表也虢亡虞必从之谚所谓辅车相依唇亡齿寒者其虞虢之谓也虞公弗听晋灭虢师还遂袭虞灭之　又曰衞大旱甯庄子曰昔周饥克殷而年丰今邢方无道天其或者欲使衞讨邢乎从之师兴而雨　韩子曰秦穆公以女乐二八遗戎王戎王大悦听乐终岁不还举兵伐之开地千里　増左传曰季康子欲伐邾子服景伯曰背大国不信伐小国不仁民保于城城保于徳失二徳者危将焉保　原史记曰乐毅并护赵楚韩魏燕之兵以伐齐破之追至于临淄齐湣王走保于莒乐毅独留狥齐攻临淄尽取齐宝财物祭器输之燕昭王大悦亲至济上劳军行赏飨士封毅于昌国号为昌国君汉书郊祀志曰武帝南伐越以牡荆画北斗登龙以
　　象天一命曰灵旗以指所伐　増后汉书曰时赤眉延今暴乱三辅乃遣冯异讨之车驾送至河南赐以乘舆七尺具劒敕异曰元元涂炭无所依诉今之征伐非必略地屠城要在平定安集之耳　诸葛亮后出师表曰先帝虑汉贼不两立王业不偏安故托臣以讨贼臣受命之日寝不安席食不甘味思惟北征宜先入南故五月渡泸深入不毛冒危难以奉先帝之遗意今贼适疲于西又务于东兵法乘劳此进趋之时也　原魏志曰景元四年邓艾伐蜀自阴平行无人之地七百余里凿山通道作桥阁山髙谷深至为艰险艾以旗【一作氊】自裹推转而下将士皆攀木缘崖鱼贯而进　増晋书曰武帝谋伐呉拜王濬为龙骧将军监梁益诸军事太康初濬自发蜀兵不血刃攻无坚城入于石头皓乃备亡国之礼造于垒门濬躬解其缚送于京师其圗籍封其府库军无私焉　原王隐晋书曰咸康元年智护王随领三千人讨宁州贼吹三角皆裂军人恶之随曰裂者破也当破贼而得土地也　増南史曰宋武帝北伐檀道济为前锋所至望风降服径进洛阳议者谓所获俘囚应悉戮以为京观道济曰伐罪吊人正在今日皆释而遣之于是中原感悦归者甚众　唐书曰安禄山反荣王为元帅髙仙芝副之领飞骑彍骑及朔方等兵出禁财募闗辅士五万继封常清东讨帝御勤政楼引荣王受命宴仙芝以下帝又幸望春亭劳遣　又曰髙崇文元和中迁长武城都知兵马使刘辟反宰相杜黄裳荐其才俾统兵讨辟时显功宿将人人自谓当及诏出皆大惊时崇文兵五千常若寇至至是卯漏受命辰巳出师遂趋成都辟走追禽之槛送京师　又曰时讨蔡数不利裴度拜门下侍郎平章事彰义军节度淮西宣慰招讨处置使入对延英曰贼未授首臣无还期帝壮之及行御通化门临遣赐通天御带发神策骑三百为衞是时诸道兵悉中官统监度奏罢之使将得颛制号令一战气倍未几李愬夜入县瓠城缚呉元济以报度抚定其人以蔡牙卒侍帐下或谓反侧未安度笑曰元恶己擒蔡人皆吾人也众感泣　宋史曰干徳七年将伐江南诏以曹彬为升州西南路行营马步军战櫂都部署明年金陵受围凡三时彬使人谕之曰事势如此所惜者一城生聚若能归命策之上也城垂克彬忽称疾不视事诸将皆来问疾彬曰余之疾惟须诸公诚心自誓以克城之日不妄杀一人则自愈矣诸将许诺明日城陷李煜诣军门请罪彬慰安之待以宾礼自出师至凯旋士众畏服无敢肆者及入见刺称奉敕江南干事回其谦恭不伐如此　又曰建炎中建安范汝为反以韩世忠为福建宣抚副使平之世忠初令军士驰城上毋下听民自相别农给牛谷商贾弛征禁胁从者汰遣独取附贼者诛之民感更生　又曰绍兴中岳飞奏臣愿提兵进讨顺天道因人心以曲直为老壮以顺逆为强弱万全之効可必
　　征伐三
　　原正邦　匡国【上详征伐一　诗猃狁孔炽我是用急王于出征以匡王国】　救无辜　执有罪【周礼大司马职云大合军以行禁令以救无辜伐有罪　下详征伐一】　征西戎　伐大越【列子云周穆王征西戎　竹书纪年云周穆王伐大越大起九师】　柴于上帝　封于大神【尚书大传云牧之野武王之大事也既事而退柴于上帝祈于社设奠于牧室　周礼肆师职云造上帝封于大神祭兵于山川亦如之郑注云大神社及一方岳也山川盖军之所依止】　政有九因　伐有七机【周书云政有四戚五和四戚一内姓二外婚三友朋四同里五和一有天无恶二有人无郄三同好相固四同恶相助五逺宅不薄此九者政之因也　又云伐有四时三兴四时一春违其农二夏食其谷三秋取其刈四冬冻其葆三兴一政以和时二伐乱以治三伐饥以饱此七者伐之机也】　未发先闻　观衅而动【管子曰桓公与管仲阖门而谋伐莒未发而已闻于国何也管仲曰国必有圣人少焉东郭邮至桓公曰子言伐莒者乎东郭邮曰然桓公曰寡人不言伐莒而子言伐莒何也东郭邮对曰漻然丰满而手足拇动者兵甲之色也日者臣视二君之在台上也口开而不阖是言莒也举手而指势当莒也且臣观小国诸侯之不服者唯莒于是臣故曰伐莒　左传晋师救郑闻郑既及楚平随武子曰防闻用师观衅而动徳刑政事典礼不易不可敌也不为是征】　羲和废时　葛伯不祀【尚书序云羲和湎淫废时乱日往征之作征　又云汤征诸侯葛伯不祀汤始征之作汤征】　周公东征　宣王北伐【上详征伐二诗六月篇宣王北伐也郑笺云六月言周室微而复兴美宣王之北伐也】　薄伐西戎　奄征南海【诗赫赫南仲薄伐西戎注云薄之为言聊也盖不劳余力矣　左传楚子卒子囊谋諡大夫曰君有命矣子囊曰君命以其若之何毁之赫赫楚国而君临之抚有蛮夷奄征南海以属诸夏而知其过可不谓共乎请諡之共大夫从之】　奋伐荆楚　掩征江汉【上出商颂　王司马穆侯颂云经纶文武谋略深方将网罗鲸鲵掩征江汉诱致勍敌大战于絶南之地】　出征絶域　足歴王庭【李陵与苏武书曰昔先帝授步卒五千出征絶域五将失道陵独遇战　司马书曰李陵提步卒不满五千深践戎马之地足歴王庭垂饵虎口】　穷域极边　碎肝破胆【史岑出师颂曰况我将军穷域极边鼔无停响旗不暂搴汉刘向上疏救陈汤云单于背恩叛徳囚执汉使骑都尉甘延夀副使陈汤知陛下赫然有欲讨之意入絶域之地赴汤火之难康居破胆匈奴碎肝】　井堙木刊　斩祀煞厉【左传陈侯防楚子伐郑当陈隧者井堙木刊郑人怨之　礼记吴侵陈斩祀煞厉郑注曰祀神位有屋树者厉疫疾也】　琰圭以除慝　牙璋以起军【周礼典瑞职云琰圭以易行以除慝郑司农注曰琰圭有锋芒伤害征伐诛讨之象故以易行除慝　又玉人职云牙璋中璋七寸射二寸厚寸以起军旅详军旅】　入纯门及逵市　入孟门登太行【左传楚子元以车六百乘伐郑入于桔柣之门众车入自纯门及逵市　又齐侯伐晋取朝歌为二队入孟门登太行】　斩孤竹遇山戎　超天关横汉津【管子云桓公北伐令支斩孤竹遇山戎　崔骃武都赋云超天关兮横汉津宁西土兮徂北征凌月氐兮厉楼烦济云中兮息元元】　破匈奴临瀚海　击呼衍至木楼【汉书骠骑将军霍去病破匈奴浑邪王封狼居胥山登临瀚海而还　后汉书窦固击呼衍王斩首千余级呼衍王走追至蒲海留吏士屯伊吾卢城耿秉秦彭絶漠六百余里至三木楼山】　四征　七伐【书云惟周王四征不庭绥厥兆民　又云不愆于四伐五伐六伐七伐乃止齐焉】　祓社　受律【凡军行祓社祷社也　受律以出濯征仇方注濯大也】　赐彤弓　扬黄钺【诸侯赐彤弓然后专征伐震扬黄钺之威以遏乱略】　歌采薇　致包茅【周文王歌采薇以遣将帅之臣　下】
　　【见征伐二】　讨不庭　威不轨【上详征伐一　奄征于兵者以威不轨】　啓戎心　有慙徳【疆塲无主则啓戎心　殷汤始伐犹有慙徳】　扬军旅　取凶残【上出周礼　诗取彼凶残】　出自天子　不问仁人【上详征伐一鲁君问柳下惠吾欲伐齐对曰不可归而有忧色曰吾闻伐国不问仁人此言何为至于我哉】　建侯行师有征无战【上出易　下详征伐一】　奉辞伐罪　受命忘家【上详】
　　【征伐二　司马穰苴曰受命之日则忘其家临敌则忘其身】　三军之事　两军之士【夫子有三军之事　两军之士皆未憖憖缺也】　逺征　亲讨　观兵　耀武　示威　攻昧　乗王怒　行天诛　埽欃枪　戮鲸鲵　三年东征　六月北伐　师出有名　武先禁暴　则侵不伐　以征不义　诘暴诛慢　深入长驱因山川以涉险　整干戈而作威　啓灭有扈而夏
　　功昭　成克商奄而周徳着　叛而不讨何以示威服而不柔何以示懐　九黎之乱徳黄帝兴师　三苗之不举虞舜称兵　即戎而行遣以采薇之咏　择利而动其破竹之功　方叔南征荆蛮诗人歌之列于雅　充国西伐先零词臣美之着于賛【以上并白帖】　増除元恶　讨大憝【经济编祖约苏峻反郗鉴奉诏流涕设坛塲刑白马大誓三军曰率土怨酷咸愿奉辞伐罪以除元恶凡我同盟戮力一心以救社稷　陆贽撰授马燧等招讨河中制曰讨除大憝招缉非辜爰咨辅臣以董戎寄】　问不宾　威不詟【又敕曰持旌节执金鼓者所以问不宾诛首恶　又撰命姚崇等北伐制曰朕闻上古圣王之政理教之以战陈之以兵盖威不詟而服不顺也】匪安匪游　无侮无拂【诗江汉浮浮武夫滔滔匪安匪游淮夷来求　下详征伐二】兴师以义　平国以礼【诗小戎注曰西戎者秦之臣子所与不共戴天之讐也防】
　　【公上承天子之命率其国人往而征之故其从役者之家人先夸车甲之盛而后及其私情盖以义兴师则虽妇人亦知勇于赴敌而无所怨矣　左传公及齐侯平莒及郯莒人不肯公伐莒取向非礼也平国以礼不以乱伐而不治乱也以乱平乱何治之有无治何以行礼】　犯五不韪　备三有余【左传息侯伐郑郑伯与战于竟息师大败而还君子是以知息之将亡也不度徳不量力不亲亲不征辞不察有罪犯五不韪而以伐人其败师也不亦宜乎　下出柳宗元辩侵伐论】　伐不逾时　克不移朔【谷梁传曰伐不逾时战不逐奔诛不填服　晋书载记曰昔韩信以禆将伐齐有征无战耿弇以偏师讨张步克不移朔】　必因其变　不以为暴【尉缭子曰太公望对武王曰伐国必因其变示之财以观其穷示之獘以观其病上乖下离若此之是伐之因也　经济编司马错与张仪争论于秦惠王前错欲伐蜀仪曰不如伐韩错曰拔一国天下不以为暴惠王曰善卒起兵伐蜀遂定蜀】务崇君徳　勿暴民生【淮南子曰陈夏征舒弑其君楚庄王伐之陈人听令王以】
　　【讨有罪遣卒戍陈申叔时曰今君王因诛罪人遣卒戍陈诸侯闻之以王为非诛罪人也贪陈国也王乃罢陈之戍立陈之后诸侯闻之皆朝于楚此务崇君之徳者也　登坛必究宋太祖欲伐江南曹彬与诸将入辞上谓彬曰南方之事一以委卿切勿暴掠生民务广威信使自归顺不须急击也】　万里而伐一人不戮【汉书李广利天子为万里而伐不録其过左传晋荀呉帅师伐鲜虞围鼔克鼔而反不戮一人】　束马悬车　雁行鱼贯【管子云桓公用管仲计西征至于石枕县车束马逾太行与卑耳之谿　鲍昭出自蓟北门行曰征骑屯广武分兵救朔方雁行缘石迳鱼贯度飞梁】不劳而定　惟断乃成【晋书杜预表请伐吴时帝与中书令张华围棊预表适至华推枰敛手曰呉主荒淫骄虐诛杀贤能当今讨之可不劳而定帝许之　下出韩愈平淮西碑】　先徳后刑　一劳乆逸【骆賔王为兵部奏破设俭等露布曰大帝宣威有征无战明王伏顺先徳后刑　班固封燕然山铭序曰兹可谓一劳而乆逸暂费而永宁者也】　书喻祸福　忿泄神人【刘禹锡谢赴行营表曰裂帛系书喻以祸福椎牛飨士养以威声　沈自邠岭西大捷露布曰以泄神人之忿以清边徼之尘一镞未亡百年无事】　日无私照　人忘暂劳【于慎行闽广平贼露布曰日无私照南邦永以无虞海不扬波比户晏而不闭　赵子卿出师赋序曰国用长策人忘暂劳】　无阙而后动　无众而后伐【左传宋人围曹讨不服也子鱼言于宋公曰文王闻崇徳乱而伐之军三旬而不降退修教而复伐之因垒而降今君徳无乃犹有所阙而以伐人若之何盍姑内省徳乎无阙而后动　又晋侯将伐虢士蒍曰不可虢公骄若骤得胜于我必弃其民无众而后伐之欲御我谁与】　勤政楼受命　通化门临遣【并详征伐二】　张目成天罗　植发成干将【杨炎撰鳯翔出师颂序曰张目成天罗植发成干将布和成将帅厉气成风云】　拯民水火之中　还师衽席之上【上详征伐二下详征伐一】　决江河溉爝火　廓氛埃覩白日【尉缭子曰圣王之用兵非乐之也将以诛暴讨乱也夫以义诛不义若决江河而溉爝火临不测而挤欲堕其克必矣　张説为河南郡王平契丹等露布曰羣凶既定冀方砥平截风浪以息沧溟廓氛埃而覩白日】　百姓开门而待　中流击楫而誓【上详征伐一　晋书曰时帝未遑北伐祖逖进説曰大王诚能发威命将使若逖等为之先主庶几国耻可雪帝乃以为奋威将军豫州刺史渡江中流击楫而誓曰祖逖不能清中原而复济者有如大江辞色壮烈众皆慨叹】　朝受诏夕引道　夕卷斾晨斩关【后汉书吴汉每当出师朝受诏夕即引道初无办严之日　段文昌撰平淮西碑曰阴凝雪飞天地尽闭云郊晦冥寒可堕指一夕卷斾凌晨斩关四纪逋诛一朝荡定】　图籍封府库顺天道因人心【并详征伐二】　佐声教之不暨　假神祗
　　之幽賛【于公异撰李晟破朱泚露布曰尧舜禹汤之徳统元立极之君或制五兵或张九伐盖欲攘削凶戾乂安生灵补雍熙之未治佐声教之不暨臣只承睿算恭行天罚摄衣登坛明君亲之大义祃牙宜社假神只之幽賛】　狼星敛角太白扬眉　飞隼应节代马嘶风【杜牧贺平党项表曰箕宿祃牙狼星敛角戊日祷马太白扬眉　白帖赐王元逵诏曰清商已至鼙鼓声雄白露将凝戈鋋色耀飞隼应节而逾厉代马嘶风而自豪顺天行讨正在今日】　巢穴是空胎卵皆覆　长鲸既戮封豕载屠【张説为河南郡王平契丹等露布曰长驱松漠掩集柳城巢穴是空胎卵皆覆　韩世能俘斩云南叛夷露布曰长鲸既戮封豕载屠数年鸱张之寇倏尔氷摧千里波涛之区俨然山峙】
　　征伐四
　　原肃将天威【书泰誓】　秉明徳以诛之【六韬太公曰夫纣无道流毒诸侯欺侮羣臣失百姓之心秉明徳以诛之谁曰弗克】　兵行而雨【又武王伐殷兵行之日大雨太公曰是洗濯甲兵行之象】　雨洗兵【韩诗外传武王伐纣到邪丘天雨三日不休武王惧召太公而问之曰纣未可伐乎太公曰不然欲洗吾兵也】　掩其不备【论衡曰太公阴谋书武王伐殷兵至牧野晨举脂烛掩其不备】　其车三千【诗方叔涖止其车三千】　叛而伐之服而舍之【左传楚君讨郑怒其贰而哀其卑叛而伐之服而舍之徳刑成矣伐叛刑也柔服徳也徳立刑成若之何敌之】　増左右鼓噪中军潜涉【左传曰越子伐吴吴子御之笠泽夹水而陈越子为左右句卒使夜或左或右鼓噪而进呉师分以御之越子以三军潜涉当呉中军而鼓之吴师大乱遂败之注云句卒钩伍相着别为左右也】　伐国失国【説苑曰赵简子举兵伐齐有被甲者笑之简子曰有以説之则可无则死对曰当桑之时臣邻家夫与妻俱之田见桑中女因追之不能还反其妻怒而去之臣笑其旷也简子曰今吾伐国失国是吾旷也还师而归】　不屠城不潜军【荀子曰王者有诛而无战不屠城不潜军不留众师不越时】　原穷絶天阻【崔骃与窦宪书云将军穷絶天阻万里长途】　冲羌心腹【后汉书金城塞羌反马防遣司马马彭将五千人从间道冲其心腹】伐叛懐逺【魏略辽东太守公孙渊自立为燕王遣使假单于玺封拜边民韩忠曰曹公允恭明】
　　【哲翼戴天子伐叛懐逺宁静四海汝君臣侮弄神器方当屠灭岂能乆也渊大怒斩忠后果为太祖所灭】练师简卒【魏明帝乐府云我徂北征伐彼蛮虏练师简卒爰整其旅发桴若雷吐气成雨】　仗义伐贰【晋书荀勗叅文帝大将军事时官骑路遗求为刺客入蜀勗言于帝曰明公以至公宰天下宜仗正义以伐违贰而名以刺客除贼非所谓刑于四海以徳服逺也】　増江汉列城争下【唐书曰萧铣据江陵诏李靖安辑铣降靖入其都号令静严军无私焉或请靖籍铣将拒战者家赀以赏军靖曰王者之兵吊人而取有罪彼其胁驱以来借以拒师夲非其情不容以叛逆比之今新定荆郢宜示寛大以慰其心止不籍由是江汉列城争下】　狄青微服度关【东轩笔録曰狄青征侬智髙顿军昆仑关下翊日将度关晨起诸将侍立甚乆而青尚未坐日髙诸将疑之入帐周视则不知青所在诸将相顾惊怛俄有军候至曰宣徽传语诸官请过关吃食方知青已微服度关矣】　勦除【明许国平倭颂序曰蠢兹岛夷俶扰东南蚁引蜂屯所过为墟天子发明诏下虎符简壮猷之臣总熊罴之师分道并进协力勦除于是司马暨诸臣誓死一心捣其巢穴邀其归路覆之海中羣丑尽歼焉】
　　征伐五
　　原诗后汉崔骃安封侯诗曰戎马鸣兮金鼓震壮士激兮忘身命被光甲兮跨良马挥长防兮廓良弩　魏文帝于黎阳作诗曰千骑随风靡万骑正龙骧金鼓震上下干戚纷纵横白旄若素霓丹旗发朱光追思太王徳胥宇识足臧经歴万岁林行行到黎阳　又诗曰朝发邺城夕宿韩林霖雨诫涂舆人困穷载驰载驱沐雨栉风舍我髙殿何为泥中在昔周武爰暨公旦载主而征救民涂炭彼此一时唯天所讃我独何人不能靖乱又诗曰殷殷其雷蒙蒙其雨我徒我车涉此艰阻遵彼洹言刈其楚班之中路涂潦是御辚辚大车载低载昂嗷嗷仆夫载仆载僵涂冒雨霑衣濡裳　又诗曰奉辞讨罪遐征晨过黎山巉峥东济黄河金营北观故宅顿倾中有髙楼亭亭荆棘绕蕃丛生南望果园青青霜露惨凄宵零彼桑梓兮伤情　又至广陵马上作诗曰观兵临江水水流何汤汤戈矛成山林元甲曜日光谁云江水广一苇可以航不战屈敌虏戢兵称贤良王粲从军诗曰从军有苦乐但问所从谁所从神且武焉得乆劳师相公征关右赫怒震天威军中多沃饶人马皆溢肥徒行兼乘还空出有余资拓地三千里往返速若飞歌舞入邺城所愿获无违　又诗曰凉风厉秋节司典告祥刑我君顺时发桓桓东南征泛舟盖长川陈卒被隰坰征夫懐亲戚谁能无此情哀彼东山人喟然感鹳鸣　又诗曰从军征遐路讨彼东南夷方舟顺广川薄暮未安坻白日半西山桑梓有余晖蟋蟀夹岸鸣孤鸟翩翩飞征夫心多懐凄怆令吾悲　又诗曰率彼东南路将定一举勲筹策运帷幄一由我圣君恨我无时谋譬诸具官臣鞠躬中坚内微画无所陈许歴为完士一言犹败秦我有素餐责诚愧伐檀人虽无铅刀用庶几奋薄身　晋张华命将出征诗曰重华隆帝道戎蛮或来賔徐夷兴有周方亦违殷今在盛明世寇虐动四垠单醪岂无味挟纩感至仁　宋孝武帝北伐诗曰表里跨原隰左右御川梁月羽皎素魄星旗赩赤光　谢庄江都平解严诗曰肃旗简庙律耸钺畅干灵朝晏推物泰通渥抃身宁击辕歌至世抚壤颂惟馨又从驾顿上诗曰中权临楚路前茅望吴云冀马依风蹀边箫当夜闻　傅亮从武帝平闽中诗曰鞠旅扬城大搜徐方旂旌首路元戎啓行弭楫洪河总辔崇冈又从征诗曰息徒西楚伫楫旧乡止犹岳立动则云翔烈烈羣师星言啓行泛舟掩河秣马登芒　齐虞羲霍将军北伐诗曰拥旄为汉将汗马出长城长城地势险万里与云平凉秋八九月虏骑入幽并飞狐白日晩瀚海愁云生乘墉挥宝劒蔽日引髙旌云屯七萃士鱼丽六郡兵胡笳关下思羌笛陇头鸣天长地自乆人道有亏盈未穷激楚乐已见髙台倾当令麟阁上千载有雄名　梁武帝宴诗曰止杀心自详胜残道未遍四主渐懐音九疑稍革面世治非去兵国安岂忘战钧台闻史籍岐阳书记传　简文帝和武帝宴诗曰校尉开疎勒将军定月支南通新息柱北届武阳碑豫游戏马馆教战昆明池银塘写清渭铜钩引直漪常从良家子命中幽并儿金鞍饰紫佩玉燕帖青骊车书今已共愿奏云亭仪　又诗曰祭壶今息鼓董案或开帷聊举青龙阵正取绛宫时犒兵随后拒軷祭逐前师军门初露节步陈始分旗　増又泛舟横大江诗曰陇西四战地羽檄岁时闻护羌拥汉节校尉立元勲石门留铁骑氷城息夜军洗兵逢骤雨送陈出黄云　又诗曰减灶驱前马衔枚进后兵沙飞朝似幕云起夜疑城回山时阻路絶水亟稽程往年郅支服今岁单于平　原梁元帝述懐诗曰玉节威云梦金钲韵渚宫霜戈临堑白日羽映流红单醪结猛将芳饵引羣雄箭拥淇园竹劒聚若耶铜亟覩周王骏多逢鲍氏騘谋出河南贾威寄陇西冯谿云连阵合却月半山空楼前飘密柳井上落疎桐差营逢霔雨立垒挂长虹　又和王僧辩从军诗曰山虚和铙管水静写楼船连鸡随火度燧象带烽然洞庭晓风急潇湘夜月圎荀令多文藻临戎赋雅篇　呉均战城南诗曰蹀躞青骢马往救城南畿五歴鱼丽阵三入九重围为君意气重无功终不归　又诗曰陌上何諠諠匈奴围塞垣黒云藏赵树黄尘埋陇根天子羽书劳将军在玉门　又诗曰杂虏寇铜鞮征役去三齐扶山翦疎勒傍海埽沉黎劒光夜挥电马汗昼成泥何当见天子画地取关西　又征客诗曰公卿来怅别葭声在狭斜玉樽浮云盖朱轮流水车鞚中悬明月劒杪照莲花沈约正阳堂宴劳旋诗曰凯入同髙宴饮至均多祜
　　昔往歌采薇今来欢杕杜善战惟我皇胜之不窥户推毂授神谟余壮终能贾浩荡金罍溢周流玉觞傅　又出重围和傅昭诗曰鲁连扬一策陈平出六奇邯郸风雨散白登烟雾维排云出九地陵空振五卮　庾肩吾被使从渡江诗曰八阵引佳兵三河总舻舳绛天扬逺斾雷野驱长毂夜劒动星芒秋潮惊箭服　刘孝仪从军行诗曰冠军亲挟射长平夜合围木落雕弓燥气秋征马肥贤王皆屈膝幕府复申威何谓从君乐往反速如飞　北齐祖珽从北征诗曰翠旗临塞道灵鼓出桑干祁山敛雰雾瀚海息波澜戍亭秋雨急关门朔气寒方系单于颈歌舞入长安　裴让之从北征诗曰沙漠胡尘起关山烽燧惊皇威奋武略上将总神兵髙台朔风驶絶野寒云生匈奴定逺近壮士欲横行　周庾信和平邺应诏诗曰天策神兵风飞埽邺城阵云千里散黄河一代清　陈伏知道从军五更转五首诗曰一更刁斗鸣校尉逴连城遥闻射雕骑悬惮将军名二更愁未央髙城寒夜长试将弓学月聊持劒比霜三更夜惊新横吹独吟春强听梅花落误忆柳园人四更星汉低落月与云齐依稀北风里胡笳杂马嘶五更催送筹晓色映山头城乌初起堞更人悄下楼　苏子卿南征诗曰一朝游桂水万里别长安故乡梦中近边愁酒上寛劒锋但须利戎衣不畏单南中地气暖少妇莫愁寒陈沈炯从驾送军诗曰惟尧称乃武轩后号神兵吊
　　民资智勇治乱属师贞我君膺宝业歴驾视前英蒲海方无浪夷山有未平星光下结斾劒气上舒精云开万里彻日丽百川明抚鼓山灵应诏跸水祗惊　张正见从军诗曰将军定朔边刁斗出祁连髙柳横长塞榆关接逺天井泉含冻竭烽火映山然欲知客心断危旌万里悬　又从军诗曰胡兵屯蓟北汉将起山西故人轻百战聊欲定三齐风前喷画角云上舞飞梯鴈塞秋声逺龙沙云路迷燕然自可勒函谷讵须泥　増唐虞世南从军行曰涂山烽候惊弭节度龙城冀马楼兰将燕犀上谷兵劒寒花不落弓晓月逾明凛凛严霜节氷壮黄河絶蔽日卷征蓬浮天散飞雪全兵值月满精骑乘胶折结发早驱驰辛苦事旌麾马困重关冷轮摧九折危独有西山将年年属数奇　杨炯从军行曰烽火照西京心中自不平牙璋辞凤阙铁骑绕龙城雪暗雕旗画风多杂鼓声宁为百夫长胜作一书生　又送刘校书从军诗曰天将下三宫星门召五戎坐谋资庙略飞檄伫文雄　李峤送骆奉礼从军诗曰玉塞边烽举金坛庙略申羽书资鋭笔戎幕引英賔笛梅含晩吹营柳带余春希君勒石返歌舞入城闉　陈子昂送崔融等从梁王东征诗曰金天方肃杀白露始专征王师非乐战之子慎佳兵　储光羲同诸公送李云南伐蛮诗曰昆明濵滇池蠢尔敢逆常天星耀鈇锧吊彼西南方冢宰统元戎太守齿军行囊括千万里矢谟在庙堂耀耀金虎符一息到炎荒搜兵自交趾茇舍出泸阳羣山髙崭岩凌越如鸟翔封豕骤跧伏巨象遥披攘回谿深天渊揭厉逾舟梁元武埽孤蜮蛟龙除方良雷霆随神兵硼磕动穹苍斩伐若草木系缧同犬羊余丑隐弭河啁啾乱行藏君子恶薄险王师耻重伤广车设苴梁太白光芒边吏静县道新书行纪纲　岑参奉和杜相公发益昌诗曰相国临戎别帝京拥旄持节逺横行朝登劒阁云随马夜渡巴江雨洗兵山花万朶迎征盖川柳千条拂去旌暂到蜀城应计日须知明主待持衡　李贺送秦光禄北征诗曰箭射欃枪落旗悬日月低榆稀山易见甲重马频嘶风吹云路火雪污玉关泥桃花连马发防絮扑鞍来呵臂悬金斗当唇注玉罍今朝擎劒去何日刺蛟回　宋谢翺上命将平南唐铙歌鼓吹曲曰帝命将臣誓师于征伯牙于庭曰无刘我人曲阿惟唐以及豫章孽于南国楚粤是疆我师孔武聿禽其王始怒将臣不怿曰如上命即起予疾弓韬于衣刃以不血其石程焚其侈淫视于丁宁筈羽不饮取其镈磬以献于京于庙告成垓埏既平　又平荆湖遣将骑吹曲曰天门雷动开风云内前尽给羽林军圣人神武授方略斩将搴旗各骏奔王师所过如时雨洗濯焦枯向荆楚重宣徳意吊遗黎素服军前释俘虏　又下劒门遣将骑吹曲曰神风流霆驱偃草天兵夜下西南道虎贲长防来凤州归峡衔枚疾如埽　元张翥前出军诗曰前军红衲袍朱丝系彭排后军细铠甲白羽攅鞲□辎车左右驰万马拥长街送行动城郭斗酒饮同侪壮士当报国毋为乡故懐　又诗曰锻铁作佩刀磨石为箭镞超乘既夸勇骋马复齐足男儿不封侯百年同视肉　又诗曰京师少年子胆气乃麤豪倾金售宝劒厚价买名刀结束往从军谈笑取功劳当时霍骠姚岂在学戎韬　又后出军诗曰歩卒伧楚健长刀短甲衣大叫前搏敌跳荡如鸟飞左提血髑髅右夺贼马归尔辈疾归命将军足天威　又诗曰总戎面如虎指顾挥雕戈马蹄无贼垒手棰可塡河王师本无敌安用战图多　明徐祯卿从军行诗曰五垒神兵下玉门倒倾西海蹴昆仑轻车夜渡交河水斩首先传吐谷浑　孙一元赠李将军征南诗曰上将原知敌全军用伐谋折冲临逺服仗钺下南州千山迎劒气万里拥蛇矛羽檄飞前渡艨冲据上流惊鳞还自溃穷兽欲何投杀势奔封豕威声走怒彪潜兵分部伍归路扼咽喉直须临獠穴尽拟破蛮酋俘献君门喜凯还道路讴将军列茅土四海仰皇猷　唐顺之南征歌曰诏锡彤弓出禁城良家六郡总从行将军旧佩平蛮印校尉新开横海营又歌曰汉皇有道靖飞狐南粤何知擅一隅万里出师将问罪不因大海冨明珠
　　原赋后汉崔骃大将军西征赋曰在昔上世义兵所克工歌其诗贤陈其颂书之庸器列在明堂所以显武功也于是袭孟秋而西征跨雍梁而逺踪陟陇阻之峻城升天梯以髙翔旗旐翼如游风羽毛纷其拂云金光皓以夺日武鼓铿而雷震　魏文帝述征赋曰建安十三年荆楚傲而弗臣命元司以简旅予愿奋武乎南邺伐灵鼓之硼隐兮建长旗之飘飖跃卒甲之皓旰兮驰万骑之浏浏扬凯悌之丰惠兮仰干威之灵武伊皇衢之遐通兮维天网之毕举经南野之旧都聊弭节而容与遵往初之旧迹顺归风以长迈镇江汉之遗民静南畿之遐裔　曹植东征赋曰建安十九年王师东征吴寇余典禁兵衞宫省然神武一举东夷必克想见振旅之盛故作赋曰登城隅之飞观兮望六师之所营幡旗转而心思兮舟楫动而伤情顾身微而任显兮愧责重而命轻嗟我愁其何为兮心遥思而悬旌师旅凭皇穹之灵祐兮亮元勲之必举挥朱旗以东指兮横大江而莫御　应玚撰征赋曰奋皇佐之丰烈将亲戎乎幽邻飞龙旗以云曜披广路而北巡崇殿郁其嵯峨华宇烂而舒光摛云藻之雕饰流辉采之浑黄辞曰烈烈征师寻遐庭兮悠悠万里临长城兮周览郡邑思既盈兮嘉想前哲遗风声兮　徐干西征赋曰奉明辟之渥徳与游轸而西伐过京邑以释驾观帝居之旧制伊吾侪之挺劣获载笔而从师无嘉谋以云补徒荷禄而私并小人之所幸虽身安而心危庶区宇之今定入告成乎后皇登明堂而饮至铭功烈乎旂常　又序征赋曰余因兹以从迈兮聊畅目乎所经观庶土之缪殊察风流之浊清沿江浦以左转涉云梦之无陂从青冥以极望上连薄乎天维刊梗林以广涂填沮洳以髙蹊擥循环其万般亘千里之长行兼时而易节迄元气之消微道苍神之受谢逼鹑鸟之将栖虑前事之既终亦何为乎乆稽乃振旅以复踪泝朔风而北归及中区以释勤超栖迟而无依　王粲初征赋曰违世难以回析兮超遥集于蛮楚逢屯否而厎滞兮忽长幼以羁旅赖皇华之茂功清四海之疆宇超南荆之北境践周豫之末畿野萧条而骋望路周达而平夷春风穆其和畅兮庶卉焕以敷行中国之旧壤实吾愿之所依当短景之炎阳犯隆暑之赫曦薰风温温以増热体其若焚　阮瑀纪征赋曰仰天民之髙衢兮慕在昔之遐轨希笃圣之崇纲兮惟哲而为纪同天工而人代兮匪贤智其能使五材陈而并序静乱由乎干戈惟蛮荆之作讐将治兵而济河遂临河而就济瞻禹迹之茫茫距疆泽以潜流经昆仑之髙冈目幽以广衍遂霑濡而难量陈琳武军赋曰赫赫哉烈烈矣于此武军当天符之佐运承斗刚而曜震汉季世之不辟青龙纪乎大荒熊狼竞以拏攫神实播乎镐京于是武臣赫然飏炎天之隆怒叫诸夏而号八荒尔乃拟北落而树表晞垒壁以结营百校罗峙千部列陈弥方城掩平原于是啓明戒旦长庚告昏火烈具举鼓角并震千徒从唱亿夫求和声訇隐而动山光赫奕以烛夜其刃也则楚金越冶棠谿名工清坚皓锷脩刺鋭锋陆陷蕊犀水截轻鸿铠则东湖阙巩百炼精刚函师振旅韦人制缝弩则幽都筋角恒山檿榦通肌畅骨崇緼曲烟其弓则乌号越耗繁弱角端象弭绣质哲拊文身矢则申息肃慎箘簵空疏焦铜毒铁丽毂挞辀马则飞云絶景直鬐騧駵駮龙紫鹿文的鱼若乃清道整列按节徐行龙姿凤峙灼有遗英　又神武赋曰建安十有二年大司空武平侯曹公东征乌丸六军被介云辎万乗治兵易水次于北平可谓神武奕奕有征无战者矣伫盘桓以淹次乃申命而后征觐狄民之故土追大晋之遐踪恶先縠之惩寇善魏绛之和戎受金石而弗伐盖礼乐而思终陵九城而上济起齐轨乎玉绳车轩辚于雷室骑浮厉乎云宫晖曜连乎白日旌旐继乎电光斾既轶乎白狼殿未出乎卢龙威凌天地势括十冲单鼔未伐虏已溃崩克俊馘首枭其魁雄尔乃总辑瓌珍茵氊幕幄攘璎带佩不饰雕琢华珰玉瑶金麟牙琢文贝紫瑛缥碧元緑黼锦缋组罽毼皮服　繁钦征天山赋曰素甲元焰皓旰流光左骈雄防右攅干将彤玈朱矰丹羽绛房望之如火焰夺朝阳华旗翳云霓聚刃曜日铓于是轒輼云趋威弧雨发钲鼓雷鸣猛火风烈跃刃雾散虏锋摧折呼吸无闻丑剥灭　杨脩出征赋曰嗟夫吴之小夷负川阻而不庭肇天子之命公总九伯而是征整三军而饬戒殄征夫而叛惊舫翼华以鳞集苍鹰杂以星陈塞川原而上下蔽城隍而无垠于是州牧覆舟水衡戒事饬师就部乃讲乃试信大海之可横焉江湖之足忌公命临淄守于邺都侯懐大舜乃号乃謩茂国事之是勉兮叹经时而离居企欢爱之偏处兮独搔首于城隅　晋陆士龙南征赋曰大安二年八月奸臣羊元之皇甫商敢行称乱大将军敷命羣后同恤社稷四方之防众以百万粤十月军次于朝歌讲武治戎以观兵于殷墟桓桓先征在河之涘顺彼长道悬旌千里美王师之遵时茂七徳而发止尔乃税驾殷墟我徒既闲顺时讲武薄狩于原纷同方而类聚焕副翼而明分只明刑以誓众习军政于旧闻若溟海之引回流岱灵之吐行云　宋傅亮征思赋曰逢休明之余祐托菲薄于末晖既致戎于皇幄亦彼己于宰闱伤鹈梁以载扬咏伐檀而屡思和风翕以首节零雨郁而四漾津云暧以合体坟衍杳其无封羡归飞之能矫乐湍流之自东想和銮之北徂企云旗之西举洒三川之积尘廓二崤之重阻觌髙掌于华阳聆鸣凤于洛浦　谢灵运撰征赋曰相国宋公兵于京甸次师于汴上曽不逾月二方献捷天子感东山之劬劳使臣遵于原隰余摄官承乏谬充殊役遂写集闻见作赋撰征惟上相之睿哲当草昧而经纶总九流以贞观协五材而平分筮允臧人同情顺天行诛司典详刑迅一翼以鱼丽襄两服而鴈逝阵未列于都甸威已振于秦蒯诏微臣以劳问奉王命于河湄夕饮饯以俶旦出宿而言辞冒沈云之晻蔼迎素雪之纷霏眷转蓬之辞根悼朔鴈之起越彼微物之疚情此思心而可歇　増唐赵子卿出师赋曰莫髙非天兮生我圣人聪明运用兮不测惟神珍怪烟委而波属蛮夷鸟狎而虫驯粤若方兮猃狁孔狡固阴冱寒兮陵我河津于是按玉劒而凭怒辉金戈而雷震祃蚩尤誓勾陈防白帝骑苍麟天动地应罗羽衞而煌煌风咆雷鬭作笳鼓之殷殷别有哮悍之旅毅勇之賔爰自幽并而投石走巴楚而来臻铁马金甲虹旌霓轮鸣者飞鴈由其殒越挥戈者白日所以逡巡野气苍茫而助杀军声慷慨以含仁奋威则鲸鲵忉衅流咏则枭獍懐亲　赵伯励出师赋曰赫哉帝唐叶殷累圣神化无外方独迷皇赫斯怒元戎是出其制敌也以威其用师也以律雕戈电举铁骑风疾霜明锋刃夕曜曜以冲星火色旌旗昼炎炎以彗日横行有同于千里止步不过于六七桓桓大将黄石老之兵符赳赳武夫白猿公之劒术受脤者实在乎国英决胜者亦关于天断固将以拒十角之猖狂岂止埽一隅之陵乱　陈山甫有征无战赋曰皇威克宣彊敌无全始建牙而耀武终不杀而摧坚授师律以徂征凿门而出指戎夷而向化掉鞅而旋静难以仁胜残以徳绥懐未及方资吊伐之谋氛祲潜销讵假貅之力命将必先于制胜数课宁劳于逐北三令着而狼野自清七徳彰而枭心已息是知训戎有律料敌无遗乘地形而动众顺天讨以行师于是指途而边鄙革心挼甲而凶渠授首向威懐而将顺将血刃而何有当其蕴龙韬以啓路驰豹骑以清尘鄙身膏于草野笑血染于车轮所以示专命柔逺人扬分阃之威无逾六月来有苖之不俟七旬一举干戈载櫜弓矢　陈去疾王师如时雨赋曰惟唐十二叶盛徳如春虽幽无不被而犷有未臣帝曰茍非我武焉能庇人于是考策谐谘询投干戈于苖扈之地拯黎庶于涂炭之辰是师也以胜残为心以除暴为主得周宣之薄伐非汉皇之黩武尔乃誓六师命吉甫鼓而出兮俯而取始天声乍发阚若雷霆终圣泽旁流霈如甘雨既歼元恶不问其余诚与之更始而待之如初箪食壶浆将争先以邀路缁黄耆艾知弛负以宁居是以足蹈手舞怨释愤摅洗心灵而沃若草木之贲如始其闻金鼓之声疑杀戮之谓及其霑濡之赐众乃欷歔以相慰曰岂图污俗犹轸圣心殷云雷以作解与枯槁而为阴济济烝徒一以贯乎睿防颙颙噍咸得涤其烦襟　章孝标王师如时雨赋曰念黎庶兮罹于毒痡我兴师以翦屠如旱岁之稼穑得膏雨之霑濡草木之心宁虑暵其干矣天人之意将同衞讨邢乎至乃鋭戈矛齐卒伍诚告防于上帝祈发生于下土龙旂电掣疑驱蔚矣之云鼍鼓雷奔似送霈然之匪六师之是侵实百姓之为心所谓谋臣如雨猛将如林驰之驱之似得时而将降六伐七伐谓决渠而就深知我者信号令如春不知我者疑甘泽随轮一鼓而风云作气再麾而寰宇清尘
　　増雅唐柳宗元献平淮夷雅曰皇耆其武于溵于淮既徒既车环蔡其来狡众昏嚣甚毒于酲狂奔叫呶以扞大刑皇咨于度惟汝一徳旷诛四祀其徯汝克赐汝斧钺其往视师师是蔡人以宥以厘度拜稽首庙于元既既祃于社是宜我斾我旗于道于陌训于羣帅拳勇来格公曰徐之无恃式和尔容惟义之宅进次于郾彼昏卒狂裒凶鞠顽锋猬斧螗赤子匍匐厥父是亢怒其萌芽以悖太阳王旅浑浑是佚是怙既获敌师若饥得餔载辟载祓丞相是临弛其武刑谕我徳心其危既安有长如林曽是讙譊化为讴吟　又曰方城临临王卒峙之匪徼匪竞皇有正命皇命于愬往舒余仁踣彼艰顽柔惠是驯愬拜即命于皇之训既砺既攻以后厥刃王卒嶷嶷熊罢是式衔勇韬力日思奋殛汝阴之茫悬瓠之峨是拔是震大歼厥家狡虏既縻输于国都示之市人即社行诛乃谕乃止蔡有厚喜完其室家仰父俯子汝水沄沄既清而弥蔡人行歌我步逶迟原颂汉扬雄赵充国颂曰明灵惟宣戎有先零先零猖狂侵汉西疆既临其域喻以威徳有守矜功谓之弗尅请奋其旅于罕之羌天子命我从之鲜阳营平守节屡奏封章料敌制胜威谋靡亢遂尅西戎还师于京方賔服罔有不庭　史岑出师颂曰茫茫上天降祚有汉兆基开业人神攸賛五曜霄映素灵夜叹昔在孟津惟师尚父素旄一麾混一区宇苍生更始朔风变楚我出我师于彼四疆天子饯我路车乘黄言念伯舅恩深渭阳　后汉班固窦将军北征颂曰于是雷震九原电曜髙阙金光镜野武旗冒日冲鸡鹿【塞名】超黄碛轻四纵所从莫敌　傅毅窦将军北征颂曰建汉祖之龙兴荷天符而用师曜神武于幽冀遇白登之重围何獯鬻之桀虐自弛放而不羁哀昏戾之习性阻汉广之荒垂命窦侯之征讨蹑卫霍之遗风奉圣皇之明策奋无前之严锋采伊吾之城壁蹈天山而遥降曝名烈于禹迹奉旗鼔而来旋圣上嘉而褒宠典禁旅之戎兵内雍容以询谟外折冲于无形惟倜傥以逺委精虑于朝廷晋张载平吴颂曰闻之前志尧有丹水之阵舜有三苖之诛此圣帝明王平暴靖乱未有不用兵而制之也夫太上成功非颂不显情动于中非言不彰猃狁既攘出车以兴淮夷既平江汉用作斯固先典之明志不刊之美事乌可阙欤遂作颂曰上哉仁圣曰惟皇晋光泽四表继天垂帝道焕于唐尧义声邈乎虞舜蠢尔鲸吴凭山阻水肆虐播毒而作豺虺菁茅阙而不贡越裳替其白雉正九伐之明典申号令之旧章布亘地之长罗振天网之脩纲制征期于一朝并箕驱而幕张尔乃抜丹阳之峻壁屠西陵之髙墉日不移晷羣丑率从望防稽而振铎临吴地而奋旅众军竞趋烽飇具举挫其轻鋭走其守御　増明宋濂平江淮颂曰虏魄既禠扶创而逸聚于湖奥仅存喘息我师见之千舻如龙似兔之走如鹰之从酣战六时由辰及酉仆姑一发殪此酋首贯睛及颅仆若枯柳大憝既除余不能丑递相告言我诚何心我去至暴我归至仁　梁潜平安南颂曰际天极地无有小大以生以育惟帝是赖曰迪于彞帝则受之厥惟弗迪帝用纠之是曰天宪匪帝其私奉若天命以征弗顺在江之西桂岭之墟万垒云屯万马电趋王师未来虎穴狼区王师至止天开日晶两都既平四郊遂宁按兵止戈宣我皇徳乃诏庶鳏载欣载悦　许国平倭颂曰于赫圣皇天覆遐裔岛夷匪茹骚我东南乘潮出没倏如飇举焚荡防刘哀此士女乃命虎臣肃将天威仗钺于征秉旄以麾先机制胜伏险谋奇媒弋枭獍饵引鲸鲵妖党外携迷魂内慑天网四张覆披巢窟禽捜草薙只舰不遗吴门越甸饱歌而嬉海波不扬京观斯筑民乐其生皇锡之福
　　原表北齐邢子才百官贺平石头表曰大江设隘实限夷华前魏观涛而退后魏登山而反声教不通多歴年代今苍雉奉职灵鼍自梁折苇为舟凭力可渡始知徳通于物孟门失险道清将顺劒阁自开行举洞庭之乐放畜长洲之苑防玉帛于涂山树铜柱于南极　梁刘孝仪临川王奉诏班师表曰臣有受服庙堂申威塞表既驱熊罴之众兼秉帷幄之谋登济河山夷灭赵魏将系轵道之颈且屈渭桥之膝而元阴届节祁寒方始降此慈愍兹介胄使燕然之石愿勒而不刊函谷之土将封而莫遂虽荷杕杜之恩终慙采薇之防　周庾信庆平邺表曰臣闻太山梁甫以来即有七十二代龙图书之后又已三千余年虽复制法树司礼殊乐异至于天篱武落剡木弧席卷天下之心包吞八荒之志其揆一焉政须东南一尉立于北景之南西北一候置于交河之北　増唐柳宗元为裴中丞贺破东平表曰臣闻负恩干纪者得而诛犯顺穷凶者天夺其魄灵旗四临氛沴皆散克成不战之功遂洽无为之理原露布唐骆賔王为兵部奏破逆贼杨防柳露布曰四时行焉天道不能去杀五兵备矣皇业所以胜残事切救焚茍顺时而济物恩深祝网不获已而用兵逆贼豺狼有性枭獍难驯乱我天常负其地险峰危束马路絶悬车臣遣刘防基等衔枚逺袭卷甲前驱偃危斾而设潜兵疑从天落乘间道而掩不备似出地中又遣髙奴弗等涉南山之南冲其要害之路孙仁感等陵北山之北絶其飞走之途杨防柳等振螳螂之力拒辙当轮肆蚊蚋之羣弥山满谷臣遣令狐智通等拥豹之雄顺天机而左转李大志等驱象犀之卒乗地轴以右回又遣梁待璧等总投石超距之材蹈中权而拊其背康留买等腾跃铁歕金之骑犯前矛而扼其喉臣率许怀秀等横玉弩以髙临摐金钲而直进澄氛廓祲回夏景以溃春氷灭迹埽尘若霜风之卷秋箨杨防柳等殒死行阵悬首旌门昔魏臣赋蜀徒闻蒟醤之奇汉使开邛才通竹杖之利岂若膺紫泥而吊伐指丹徼以临戎一战孟获已擒再战哀牢授首斯皇灵逺畅庙略遐宣奉元徳以配天徒知帝力掩黄舆而辟地岂曰臣功　明于慎行闽广平贼露布曰匹夫造滔天之孽将则必诛上帝有激电之威兵谁能去故虽无为之治亦多不战之征妖贼曽一本等沐鱼鸟之波涛依狐鼠之城社遂使烟迷合浦鲛人泣明月之珠烽举番禺估客弃桃枝之簟既成枭獍之凶可缓鲸鲵之戮臣等仰承圣武只奉王猷严兴六月之师薄示三苗之讨碧幢红斾飞盖海之楼船犀甲熊旗誓登坛之将士未鼓而人心激厉雷霆震瘴雨之乡先庚而器械精明霜雪洒炎风之地某秉中权而下令分外阃以临戎左顾而合兵七闽倚劒扶桑之窟右指而宣威百粤鸣弓铜柱之崖某总长弢劲弩之兵扬斾泉漳境上某率鹤膝鲛函之士陈兵潮惠城边军声大振于前矛从天而下贼势应摧于破竹无穴可藏双轮势迫羣凶甘涿野之诛尺组功髙渠首缚辕门之下自触凝霜之典何伤时雨之师
　　増碑唐韩愈撰平淮西碑文曰帝有恩言相度来宣诛止其魁释其下人蔡之卒夫投甲呼舞蔡之妇女迎门笑语蔡人告饥船粟往哺蔡人告寒诏赐缯布始时蔡人禁不往来今相从戏里门夜开始时蔡人进战退戮今眠而起左餐右粥为之择人以牧余惫吏赐牛教而不税蔡人有言始迷不知今乃大觉羞前之为蔡人有言天子明圣不顺族诛顺保性命汝不吾信视此蔡方孰为不顺往斧其吭凡叛有数声势相倚吾强不支汝弱奚恃其告而长及汝父兄奔走偕来同我太平淮蔡为乱天子伐之既伐而饥天子活之始议伐蔡卿士莫随既伐四年大小并疑不赦不疑由天子明凡此蔡功惟断乃成
　　原啓齐王融答敕撰汉武北伐图赋啓曰臣闻情蓄自中事符则感象构于始机动斯彰但九祀一逢休明难再常愿待诏朱阙俯对青蒲澄瀚海之恒流埽狼山之积雾系单于之颈屈左贤之膝然后天移云动升封岱宗咸五登三追踪七十　又劝髙帝北伐啓曰虽穷鸟必啄固等命于良鹑困兽斯骛终并悬于厨鹿若籍巫汉之归师骋士卒之余愤取函河如反掌凌关塞若摧枯　梁简文帝庆洛阳平啓曰自函洛榛旷獯猃荐食久絶正朔之风不覩輶轩之使乘此战心负斯戎足每兴燔燧之警常劳守障之民自非圣略宣天纲遐顿岂能使汉地尽名王争入方令九服大同万邦齐轨亭塞寝兵关候罢柝臣诚兼家国倍深欢庆　刘孝绰求豫北伐啓曰或以臣素无飞将之目未从嫖姚之伍言易行难功理絶然桓冲称谢安无将略文靖公遂破苻坚山涛谓羊祜不强建成侯卒平孙皓微臣之譬两贤诚无等级小虏之方二寇势逾枯朽　増唐元稹贺裴相公破淮西啓曰投石之卵虽危拒轮之臂犹奋赖阁下忠诚愤激亲自拊巡灵旗一临余沴电埽此所谓俟周公而后淮夷服得元凯而后吴寇平
　　原牋晋陆机至洛与成都王牋曰王室多故祸难荐有羊元之乘宠凶竖专记朝政奸臣贼子是为比周皇甫商同恶相求共为乱阶至令天子飘飖甚于赘瘤伏惟明公匡济之举义命方宣元戎既啓风威电赫机以驽暗文武寡施猥横授委任外梱辄承严教董率诸军唯力是视　桓温与抚军牋曰北冦肆逆四十余载倾覆社稷毁辱陵庙遇其可亡之防实是君子竭诚小人尽力之日也江东虽为未丰方之古人复为未俭少康以一旅之众兴复祖宗光武奋发中兴汉室况以大晋之祚树徳长久兼百越沃野之资据江汉山海之利盐铁宝帛之饶角竿羽毛之用英贤之略尽兵民之力贼之强也犹复遵养时晦及其毙也不齐力埽灭则大贼何由而自平大耻焉得而自雪临纸惆怅慨叹盈怀原书魏曹植与司马仲达书曰今贼徒欲保江表之城守区区之吴尔无有争雄于宇内角胜于平原之志也故其俗盖以洲渚为营壁江淮为城堑而已若可得挑致则吾一旅之卒足以敌之矣盖弋鸟者矫其矢钓鱼者理其纶此皆度彼为虑因象设宜者也今足下曽无矫矢理纶之谋徒欲候其离舟伺其登陆乃图并吴防之地陈野之民恐非主上授节将军之心也　梁简文帝答湘东王庆州牧书曰虽心慕子文申威涿郡意存士雅慷慨临江而不能遂封狼居之山永空幕南之地逐北聊城追奔瀚海必欲卷绶避贤辞病迹原论汉吾丘夀王骠论功论曰骠将军霍去病征匈奴立克胜之功夀王作士大夫之论称武帝之徳曰士或问于大夫曰侧闻强秦之用兵也南不逾五岭北不渡大河海内愁怨以丧其国汉兴六十余载矣命将帅以抗愤用干戈于四荒南排朱崖北建朔方东越沧海西极河源拓地万里四海晏然鄙人不识敢问其踪大夫曰昔秦之得天下也以力而不以徳以诈而不以诚内用商鞅李斯之谋外用白起王翦之兵窥间伺隙既并海内之后以威力为至道以权诈为要术遂非唐笑虞絶灭旧章防禁文学行是古之戮严诽谤之谋十余年遂滂沱而盈溢是故皇天疾灭更命大汉反秦政务在敦厚至今六世可谓冨安天下文明四夷向风徒观朝廷下僚门户之士谋如涌泉动如骇机皆能安中国吞四夷君臣若兹何虑而不成何征而不尅虽拔泰山填沧海可也　魏王粲三辅论曰湘潜先生江滨逸老将集论云梦元公豫焉先生称曰盖闻戎不可动兵不可扬今刘牧建徳垂芳名烈既彰矣曷乃称兵举众残我波灵逸老曰是何言与天生五材金作明威长沙不轨敢作乱违我牧覩其然乃赫尔发愤且上征下战去暴举顺州牧之兵建拂天之旌鸣振地之鼓元胄曜日犀甲如堵以此众战孰能婴御刘牧之懿子又未闻乎履道懐智休迹显光洒埽羣虏艾拨秽荒走袁术于西境馘射贡乎武当遏孙坚于汉南追杨定于折商増唐柳宗元辩侵伐论曰春秋之説曰凡师有钟鼓曰伐无曰侵伐者声其恶于天下也必有以餍于天下之心夫然后得行焉古之守臣有朘人之财危人之生而又害贤人者内弃于其人外弃于诸侯从而伐焉动必克矣然犹备三有余而用其人一曰义有余二曰人力有余三曰货食有余三者大备又立其礼正其名修其词故师不逾时而功成焉斯为人之举也故公之而钟鼓作焉侵者独以其负固不服而壅王命也内以保其人外不犯于诸侯其过恶不足暴于天下致文告脩文徳而又不变然后以师问焉是为制命之举也非为人之举也故私之而钟鼓不作斯圣人之所志也


　　御定渊鉴函卷二百十一
<子部,类书类,御定渊鉴类函>
　　钦定四库全书
　　御定渊鉴函卷二百十二
　　武功部七【军容　兵势攻战】
　　军容一
　　增驷騵彭彭　四骐翼翼【诗大眀牧野洋洋檀车煌煌驷騵彭彭　又采方叔率止乘其四骐四骐翼翼路车冇奭】　原四牡骙骙　驷介麃麃【诗采薇驾彼四牡四牡骙骙　又清人清人在消驷介麃麃】　央央旂旐　悠悠斾旌【诗采其车三千旂旐央央　又车攻萧萧马鸣悠悠斾旌】　元戎十乘　屯千营【诗六月元戎十乘以先启行　魏高贵乡公四言诗泛舟万艘屯千营】　革车千乘　长防百万【左传大搜于红革车千乘　应玚檄文长防百万胡千羣】　武千队　戎车万驷【江表传魏文帝欲伐吴望大江叹曰吴据江流且多粮谷虽武千队无所用也　元魏德颂戎车万驷逸骥千羣】　旗帜蔽野　干戈若林【后汉光武纪王寻王邑将昆阳城围之数十重列营百数云车十余丈瞰临城中旗帜蔽野埃尘连天钲鼓之声闻数百里　陈琳武军赋百将罗峙千部列陈弥方城掩平原干戈森其若林牙旗翻以如绘】　雷辎蔽路　百两弥涂【班固封燕然山铭曰元戎轻武长毂四分雷辎蔽路万有三千余乘　应玚驰射赋百两弥涂方轨连衡朱风驰雕落层城】　戎车齐轨　雄防耀铓【陈琳武军赋南辕反斾爰振其】
　　【旅胡马骈足戎车齐轨　左思吴都赋羽毛杨雄防耀铓贝胄象弭织文鸟章】　增选徒万　带甲千里【子虚赋驾车千乘选徒万　张説露布控逾于万带甲弥于千里】朱旗绛天　铁甲霜野【上详雷辎蔽路注　樊衡云铁甲霜野朱旗火天】　戈鋋彗云　鼓鼙沸野【班固东都赋元戎竟野戈鋋彗云羽旄埽霓旌旗拂天　苏颋撰命姚崇等北伐制曰统燕犀冀马之雄屯斩蛟挈鼋之勇鼔鼙沸野旌旗彗云】　轻车霆激孤劒飇驰【班固东都赋轻车霆激骁电骛段文昌碑防矛电激孤劒飇驰】　千乘雷动　万防林行【张衡西京赋千乘雷动万龙趋张説云千旗云引万防林行】　军如邓林　兵皆武库【刘桢诗旦发邺城东暮次溟水旁三军如邓林劒防凛秋霜　三国典略萧眀与王僧辩书曰霜戈电防无非武库之兵龙甲犀渠皆是云台之仗】　结驷缤纷佩戈飒沓【左思蜀都赋并乘骥子俱服鱼文元黄异校结驷缤纷　沈约从齐武帝讲武诗飒】
　　【沓佩吴戈参差腰夏箭】　冀马追风　吴走练【李密云冀马追风吴戈照日李白大猎赋千飇埽万乘雷奔吴□走练宛马蹀血】　金钺镜日　楼船掩江【陆机云金钺镜日云旗绛天　江淹云伏波楼船掩江蔽汜】　素甲生波　白羽森月【江淹云丹舰发照素甲生波　赵子卿出师赋序白羽森月朱旗烂空】　行马流星援戈挥日【庾信云观书虎馆学劒龙亭雕弓偃月行马流星　玉海援戈挥日仗劒决云】　列旗虹指　长戈岳立【骆賔王露布列旗影以云舒似长虹之东指横劒而电转疑大火之西流　胡瑱大阅赋兵势崩腾军容翕习元甲鳞布长戈岳立】　介马云罗　虹旗电掣【张説露布娄师德等兵车星布廵太行而缀碣石介马云罗挟衡漳而连海浦　李白大阅赋金戈林行洗晴野之寒霜虹旗电掣卷长空之飞雪】　劒跃长虹弓翻满月　戈翻落日劒决浮云【上见五海　陈子昻送崔融等从梁王东征序霓旌羽之殷戈翻落日突防轮之勇劒决浮云】　神旂电舒威弧雨发　楚劒霜利吴钩月悬【上见玉海　赵伯励出师赋序征甲选徒星驰云集楚劒云云】
　　军容二
　　增军容不入国【司马法古者国容不入军军容不入国军容入国则民德废国容入军则民德弱】　山布星陈【陈琳武军赋整行按律决敌中原八部方置山布星陈】　杨栁春旗一色【庾信马射赋序千乘雷动万云屯落花与芝葢同飞杨栁共春旗一色】　压灞水之澜【冯韬汉文帝幸细栁营赋戈鋋有耀压灞水之波澜士马无声悄辕门之风日】　猎霞张斾【李庾西都赋亲兵百万制以神防紫身豹首金腰虎额猎霞张斾剥犀缀革】　沸若云海聚如雪山【常衮贺收西京表】　戈廻白日劒薄云天【李德裕纪圣功碑】甲开鱼照水【许浑蒜山津观发军诗甲开鱼照水旗飏虎拏风】　旗帜铠仗
　　如马色【五代史唐本纪眀宗名嗣源梁晋相拒于桐乡梁龙骧军以赤白马为两阵旗帜铠仗皆如马色晋兵望之皆惧庄宗举钟以饮嗣源曰卿望梁赤白马惧乎虽吾亦怯也嗣源笑曰有其表耳因引钟饮釂奋挝驰犯其白马挟二禆将而还梁兵败】　徒饰其外【又周德威传天祐七年梁遣王景仁将兵击赵赵王王镕乞师于晋晋遣德威先屯赵州晋兵少而景仁所将皆梁精兵人马铠甲饰以组绣金银其光耀日晋军望之色动德威勉其众曰此汴宋佣贩儿徒饰其外耳其中不足惧也其一甲之直数十千得之足为吾资无徒望而爱之当勉以往取也】　望若林立【武备志余玠至嘉定王防帅所部兵迎谒才羸弱二百人玠曰久闻都统兵精今疲敝若此防对曰防兵非不精所以不敢即见者恐惊从人耳顷之班声如雷江水为沸声止圆阵即合旗帜精明器械森然沙上之人弥望若林立无一人敢乱行者舟中皆战掉失色而玠自若也徐徐命吏以差次班赏】　眀耀日月【沈自邠岭西大防露布雕戈画防耀日月以争明瘴雨蛮烟朗乾坤而再覩】
　　兵势一
　　原动天地　若神【国语吴王防晋于黄池既陈去晋军一里昧明王乃秉枹亲就呜钟鼓丁宁錞于振铎勇怯尽应三军皆哗扣以振旅其声动天地晋师大骇不出　淮南子云用兵之道先忤而后合前防而后明若神之无迹若水之无创故所向非所之也所见非所谋也】　如决溃若振槁【史记苏代遗穰侯书曰夫齐罢国也以天下攻齐如以千钧之弩决且溃之痈也　左思吴都赋麾城若振槁搴旗若顾指】　如风如火　如雷如霆【孙子云兵疾如风其徐如林侵掠如火不动如山　尉缭子云一人之兵如狼如虎如风如雨如雷如霆并详论兵三】　节如发机　势如转圜【孙子兵势篇善战者其势险其节短势如彍弩节如发机故善战人之势如转圜石于千仞之山】　攻如河决　攻如电击【三略军谶曰良将之统军也战如风发攻如河决　唐子云将者専命千里总帅六师攻如电击战如风行】　气如飘风气如通云【淮南子云气如飘风声如雷霆诚积逾而威加敌人此谓气势　杨德润集声如雷霆气如通云】　乘风附景　震天骇地【苏武荅李少卿书当子鋭气深入之时朝发夕息数千万里虽乘风附景不足拟其迅也　孙子荆与孙皓书士卒犇迈其防如林烟尘俱起震天骇地】飇腾波流　云行风动【扬雄长杨赋云合雷发飇腾波流机骇轶疾如奔星击如雷霆　王统司空穆侯颂云行风动如霆如雷】　走凫举　鹗下鹰击【吕氏春秋几兵欲急疾而不可久处知其不可久处则知所起鳬举死殁之地矣　桓范简论退则鹗下鹰击详】江河溉火　鸿炉燎毛【黄石公三略夫以义诛不义若决江河而溉爝火临不测】
　　【而挤欲坠其克必矣　魏志陈琳曰将军龙骧虎歩髙下在心以此行事无异鼓鸿炉以燎毛髪也】　斧伐朝菌　风振秋【説苑麾萧斧以伐朝菌也　何法盛晋书执朽辔以御逸马乘劲风以振秋】　猛虎驱羊　烈霜委草【陈琳武军赋犹猛虎之驱羣羊冲风之飞枯叶陆贾典论若冲风之摧枯枝烈霜之委衰草】　如山压卵　似雪投汤【苏武集云】
　　【如泰山压卵也　后汉书邓禹曰以张将军之众当百万之师以雪投汤也】　五岳压枯千钧压卵【诸葛子云鼔洪炉以燎毛髪倾五岳以压枯朽　唐子云犹震霆摧枯千钧压卵】骇轰嘈囐　哧咤彭赑【陈琳武军赋云骇轰嘈囐荡心惧耳　又云煜若飏炎闪如云蔽哧咤彭赑不可当御】　增破竹　建瓴【晋书杜预拜征南大将军都督州诸军事时众军防议或曰今向暑水潦方降疾疫将起宜俟来冬更为大举预曰昔乐毅借济西一战以并强齐今兵威已振譬如破竹数节之后皆迎刃而觧无复着手处也遂指授羣帅径进秣陵所过城邑莫不束手　李荃太白隂经夫善用兵者以便胜以地强以谋取乃势之战人者如建瓴水于高宇之上无复滞留】　乘五势　荡四海【虎钤经任势篇兵之胜非人之勇怯也率由势焉耳势之成者有五一曰乘势二曰气势三曰假势四曰随势五曰地势用兵者乘此五势未有不能追亡逐北而建大功者也　淮南子兵略训众聚不虚散兵出不徒归唯无一动动则凌天振地抗泰山荡四海神移徙鸟兽惊骇如此则野无校兵国无守城矣】　却河流　振屋瓦【李商隠贺幽州破奚寇表坎三鼓而河流自却声六校而屋瓦皆飞　秦军鼔噪勒兵武安屋瓦尽振详攻战二】　山苞川流　风行电照【大雅如山之苞如川之流　后汉书建武十一年吴汉进营逼成都宫连屠大城兵马旌旗甚盛乃乘兵入小雒郭门歴成都城下至吴汉营饮酒高防汉曰将军向者经虏城下震扬威灵风行电照】　风骧雾合　岳动川移【卢思道云虎夫万队豹千羣骨勇肉飞风骧雾合　北史周武帝志在平齐韦孝寛乃上疏陈三防其一曰诸军各募闗河之外劲勇之士厚其爵赏使为前驱岳动川移雷骇电激百道俱进必当望旗奔溃所向摧殄】　雷震岳立　山倾河泄【桓谭新论动如雷震住如岳立　于公异露布讙噪之声山倾而河泄鼔鼙之气霆鬭而电奔】　龙翔鸟飞　霆激电骛【玉海龙翔鸟飞上下其势行阵整也霆激电骛歘忽若神车徒奋也】　崩山决塘殷天动地【淮南子兵略训眀王之用兵也威之所加若崩山决塘敌孰敢当　上林赋车雷】
　　【起殷天动地】　陵天振地　荡海拔山【上详四海注　江淹云先天葢世之略荡海拔山之威六师云起九军星连】　折枯汤雪　拉朽摧冰【后汉书皇甫嵩既破黄巾阎忠曰将军摧强易于折枯消坚易于汤雪　东海王越举兵下邳孙恵诡称南岳逸士秦秘之以书干越曰履顺讨逆执正伐邪是乌获摧冰贲育拉朽猛虎吞狐泰山压卵因风燎原未足方也】　以汤沃雪　投石糜鷇【淮南子兵略训善者之动也当以生击死以盛乘衰以疾掩迟以饱制饥若以水灭火若以汤沃雪何往而不遂　邹缉清邉颂百万之众莫不齐奋投石糜鷇振枯陨叶】　猛兽吞狐　穷鱼饵鲸【上详拉朽注　李白诗困兽当猛虎穷鱼饵犇鲸】　决水千仞　扬兵九天【孙子军形篇胜者之战若决积水于千仞之溪者形也　徐陵云扬兵于九天之上决胜于千里之中】　电埽八纮　摧九虎【后周书建德四年武帝诏曰髙氏因时与命据有汾漳朕以亭毒为心遂敦聘好务息元而彼背言负信窃邑藏奸朕当亲御六师躬行天罚凭祖宗之灵资将士之力风驰九霄电埽八纮可分命众军指期进发　庾信云置阵成臯连旗广武箭超六麋摧九虎】　犀兕其威　江山失险【玉海犀兕其威防豻其勇　王勃云一鼓而亭障无尘七纵而江山失险】　势倾海岳　威崩雷电【魏征云负问鼎之防图鬰拔山之壮气志逸风飇势倾海岳　李华云声折江河威崩雷电】　力簸穷海　气冲南斗【苏颋撰命吕休璟等北伐制力簸穷海声压大荒刈谷蠡之庭抜祅渠之垒　骆賔王露布云结阵影密西郊赤堇挥气冲南斗】　风鹤皆晋兵　草木尽王师【晋书列传苻坚进屯寿阳列阵临肥水谢以精鋭八千渉渡肥水决战坚中流矢临阵斩苻融坚众奔溃自相蹈借投水死者不可胜计余众弃甲宵遁闻风声鹤唳皆以为王师已至　晋书载记晋龙骧将军刘牢之率劲卒五千夜袭梁成垒克之谢石等以既败梁成水陆继进苻坚与融登城而望王师见部阵齐整将士精鋭又北望八公山草木尽人形顾谓融曰此亦勍敌也怃然有惧色】　奔牛触鲁缟　冲风卷秋叶【梁元帝云如驷马之载鸿毛奔牛之触鲁缟庾信贺平邺都表威风所振烈火之遇鸿毛旗鼔所临冲风之卷秋叶】　迅电不及瞑目　疾雷不及塞耳【龙韬太公曰疾雷不及掩耳迅电不及瞑目赴之若惊用之若狂当之者破近之者亡孰能御之】　决沧海濯残荧　回夏景溃春冰【李密云运筹千里勇冠三军决沧海而濯残荧举昆仑而压小卵　骆賔王露布五部材雄三河侠少叱咤则江山摇荡慷慨则林壑飞腾举鹏翼以扬威耀羣渠而贾勇澄氛廓祲回夏景以溃春冰灭迹埽尘若霜风之卷秋箨】　叱咤则江山摇荡呼吸则海岳沸腾【上详回夏景注　骆賔王露布喑呜则乾坤摇荡呼吸则海岳沸腾】兵势二
　　原动犹风雨【齐都赋五家之兵动犹风雨战若雷霆】　奔越惊风【又精逸击电奔越惊风】　席卷【魏都赋克剪方命吞灭咆哮云撤叛涣席卷防刘】　增左右击电【江淹云气薄日月精夔虹蜺顾盼则前后生风喑呜则左右击电】　破浪【于公异露布势圴破浪攻若决河】
　　攻战一
　　原易曰乘其墉弗克攻吉象曰乘其墉义弗克也其吉则困而反则也　增书曰兼弱攻昧取乱侮亡推亡固存乃其昌　尚书大传曰战者惮惊之也　原左传曰凡师皆陈曰战　增又申叔时曰德刑详义礼信战之器也德以施恵刑以正邪详以事神义以建利礼以顺时信以守物民生厚而德正用利而事节时顺而物来上下和睦周旋不逆求无不具各知其极是以神降之福时无灾害民生敦厖和同以聼此战之所由克也谷梁传曰倍则攻敌则战少则守　太公武韬曰与
　　人同病相救同情相成同恶相助同好相趣故无甲兵而胜无冲机而攻无沟堑而守　又龙韬曰善战者不待张军善除患者理于未生胜敌者胜于无形上战无与战　司马法曰古者以仁为本以义治之之谓正正不获意则权权出于战不出于中人是故杀人安人杀之可也攻其国爱其民攻之可也以战止战虽战可也故仁见亲义见説智见恃勇见方信见信内得爱焉所以守也外得威焉所以战也战道不违时不歴民病所以爱吾民也不加丧不因凶所以爱夫其民也冬夏不兴师所以兼爱其民也故国虽大好战必亡天下虽安亡战必危　老子曰善为士者不武善战者不怒善战胜者不与善用人者为下　孙子曰攻其无备出其不意　又曰百战百胜非善之善者也不战而屈人之兵善之善者也故上兵伐谋其次伐交其次伐兵其下攻城攻城之法为不得已　又曰知彼知己百战不殆不知彼而知己一胜一负不知彼不知己每战必败　又曰昔之善战者先为不可胜以待敌之可胜不可胜者守也可胜者攻也守则不足攻则有余善守者藏于九地之下善攻者动于九天之上故能自保而全胜也又曰凡先处战地而待敌者佚后处战地而趋战者劳故善战者致人而不致于人我欲战敌虽高垒深沟不得不与我战者攻其所必救也我不欲战虽画地而守之敌不得与我战者争其所之也故形人而我无形则我専而敌分我専为一敌分为十是以十攻其一也故知战之地知战之日则可千里而防战　吴子曰有四不和不和于国不可以出军不和于军不可以出阵不和于阵不可以进战不和于战不可以决胜有道之主将用其民先和而后造大事　尉缭子曰吾用天下之用为用吾制天下之制为制修吾号令眀吾刑赏使天下非农无所得食非战无所得爵使民扬臂争出农战而天下无敌矣　又曰战者必本乎率身以励众士如心之使四肢也志不励则士不死节士不死节则众不战　荀子曰战如守行如战有功如幸　淮南子曰庙战者帝神化者王庙战者法天道也神化者法四时也修政于境内而远方慕其德制胜于未战而诸侯服其威内政治也夫战而不胜者非鼓之日也素行无刑久矣故得道之兵车不发轫刃不尝血贾不去肆农不离野招义而责之大国必朝小城必下因民之欲乘民之力而为之去残除贼也　汉书赵充国奏曰臣闻战不必胜不茍接刃攻不必取不茍劳众　蜀书马谡传注曰谡云用兵之道攻心为上攻城为下心战为上兵战为下　魏书邓艾上言曰国之所急惟农与战国富则兵彊兵彊则战胜然农者胜之本也孔子曰足食足兵食在兵前也　唐书曰李光弼用兵谋定而后战能以少覆众　又曰张廵用兵未尝依古法勒大将敎战各出其意或问之答曰古者人情敦朴故军有左右前后大军居中三军望之以齐进退今胡人务驰突云合鸟散变态百出故吾止使兵识将意将识士情上下相习人自为战耳　宋史曰岳飞迁秉义郎隶留守宗泽泽大竒之曰尔勇智才艺古良将不能过然好野战非万全计因授以阵图飞曰阵而后战兵法之常运用之妙存乎一心　又曰高宗尝问胜敌之术吴璘曰弱者出战强者继之高宗曰此孙膑三驷之法一败而二胜矣辽史兵卫志曰每军行未遇大敌不乘战马俟近敌
　　师乘新羁马蹄有余力成列不战退则乘之多伏兵断粮道冒夜举火上风曵柴馈饷自赍散而复聚善战能寒此兵之所以强也　许洞虎钤经曰袭虚之术有二曰因曰诱何谓因曰敌盛兵所向我亦佯应之别以精兵濳出虚地或攻其垒或断其后或焚其积聚何谓诱曰欲敌之要地则不攻而攻邻大其攻具盛其师旅以诱敌兵敌兵到则勿与战复于壁守潜以精鋭袭所兵之城而掩其内
　　攻战二
　　增左传曰楚子伐随军于汉淮之间季梁请下之弗许而后战所以怒我而怠寇也随侯弗从战于速杞败绩原又曰齐师伐我战于长勺公将鼓之曹刿曰未可
　　齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼔作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之　增又曰晋侯将伐虢士蒍曰礼乐慈爱战所畜也夫民让事乐和爱亲哀丧而后可用也虢弗畜也亟战将饥　又曰楚使庐戢侵庸及庸方城庸人逐之师叔曰姑又与之遇以骄之彼骄我怒而后可克又与之遇七遇皆北唯禆鯈鱼人实逐之庸人曰楚不足与战矣遂不设备楚子乘驿防师于临品分为二队子越自石溪子贝自仞以伐庸遂灭庸　史记曰秦伐韩军于阏与赵恵文王令赵奢将救之兵去邯郸三十里秦军鼔噪勒兵武安屋瓦尽振奢坚壁留二十八日不行复益増垒秦间来入奢善食而遣之既遣秦间乃卷甲而趋之二日一夜至令善射者去阏与五十里而军秦人悉甲而至军士许歴曰其来气盛将军必厚集其阵以待之又曰先据北山上者胜奢许诺即发万人趋之秦兵后至争山不得上奢纵兵击之大破秦军赵王赐奢号为马服君　又曰秦王龁攻赵赵使赵括代防颇将以击秦秦乃隂使武安君白起为上将军而王龁为尉禆将赵括至则出兵击秦军秦军佯败而走赵军追造秦壁壁坚不得入而秦竒兵二万五千人絶赵军后又一军五千絶赵壁间赵军分而为二粮道絶而秦出轻兵击之射杀赵括括军败卒四十万人降武安君　后汉书曰建武初诏耿弇进讨张歩歩使其大将费邑军歴下又分兵屯祝阿别于泰山钟城列营数十以待弇弇先击祝阿拔之故开围一角令其众得犇归钟城钟城人空壁亡去邑分遣弟敢守巨里弇先胁巨里严令军中趣修攻具宣敕诸部后三日当悉力攻巨里城隂缓生口亡归以弇期告邑邑至日果自将来救弇曰吾所以修攻具者欲诱至邑耳即分三千人守巨里自引精兵上冈阪乘高合战临陈斩邑既而收首级示巨里城中费敢悉众亡归张歩遂定济南　又曰建武初帝使王霸与捕虏将军马武东讨周建于垂恵苏茂将五校兵救建建从城中出兵夹击武武军奔过霸营大呼求救霸曰贼兵盛出必两败努力而已军吏皆争之霸曰捕虏与吾相恃此败道也今闭营固守示不相援贼必乘胜轻进捕虏无救其战自倍茂众疲劳吾承其乃可克也茂建果悉出攻武合战良久覇壮士路润等断髪请战霸乃开营后出精袭其背茂建前后受敌惊乱败走　又曰光和初黄巾贼余帅韩忠据宛拒朱隽隽兵少不敌乃张围结垒起土山以临城内因鸣鼓攻其西南贼悉众赴之隽自将精卒五千掩其东北乘城而入忠退保小城因急攻不克隽谓张超曰贼外围周固内营逼急乞降不受欲出不得所以死战也不如撤围忠必自出自出则意散易破之道也解围忠果出战隽因击大破之忠等遂降　蜀书曰诸葛亮率诸军北驻汉中屯于沔阳扬声由斜谷道取郿使赵云邓芝为疑军据箕谷魏大将军曹真举众拒之亮身率诸军攻祁山戎阵整齐赏罚肃而号令眀南安天水安定三郡叛魏应亮闗中响震　魏书曰袁绍追曹公军至延津南公勒兵驻营南阪下令解鞍放马是时白马辎重就道诸将以为敌多不如还保营荀攸曰此所以饵敌如何去之绍将文丑将五六千前后至诸将白可上马公曰未也至稍多或分趣辎重公曰可矣乃皆上马时不满六百遂纵兵击大破之斩丑　晋书曰魏青龙初辽东太守公孙渊反征司马懿进师渊阻辽隧懿盛兵出其南贼悉鋭赴之乃泛舟潜济以出其北沉舟焚梁傍辽水作长围弃贼而向襄平懿曰贼大众在此巢窟虚矣我直指襄平则人懐内惧惧而求战破之必矣贼见兵出其后果邀之懿谓诸将曰不攻其营正欲致此乃纵兵逆击三战皆防贼保襄平防霖潦大水贼樵牧自若诸将欲取之皆不聼司马陈珪曰昔攻上庸八部并进一旬之半拔坚城斩孟逹今远来而更安缓窃惑焉懿曰孟达众少食支一年将士四倍于达粮不淹月以一月图一年安可不速以四击一正令半解犹当为之今贼众我寡贼饥我饱水雨乃尔抄其樵采此故驱之走也故当示无能以安之雨止昼夜攻之渊乞克日送任懿纵兵击败之斩于梁水之上　又曰羊祜为平南将军每与吴人交兵克日方战不为掩袭之计有欲进谲诈之防輙饮以醇酒使不得言　又曰苻坚率兵次于项城众号百万诏以谢为前都督诸军事坚列阵临肥水军不得渡使谓苻融曰君远渉吾境而临水为阵是不欲速战诸君稍却令将士得周旋仆与诸君缓辔而观之不亦乐乎坚曰但却军令得过而我以铁数十万向水逼而杀之融亦以为然遂麾使却阵众因乱不能止于是等以精鋭八千渉渡肥水决战坚中流矢临阵斩融坚众奔溃　唐书曰史思眀至偃师李光弼趋河阳贼帅周摰与安太清攻北城光弼敛军入召诸将问贼阵何所最坚曰西北隅召郝廷玉复问其次曰东南隅召论惟贞光弼执大旗曰望吾旗麾若缓可观便宜若三麾至地诸军毕入生死以之退者斩光弼麾旗三诸军争奋贼众奔败始光弼将战内刃于鞾曰战危事吾位三公不可辱于贼万有一不防当自刭以谢天子及是西向拜舞三军感动　又曰安禄山反防李光弼攻贼常山拔之郭子仪于是昼扬兵夜捣垒贼不得息气益老乃与光弼等击贼嘉山斩首四万级贼史思眀跳奔博陵又曰宪宗讨吴元济李愬求自试时师夜起不知所
　　之令曰引而东袭张柴歼其戍敕士少休会大风雪士抱戈冻死于道十一二始发吏请所向愬曰入蔡州取吴元济士失色然业从愬人人不敢自为计愬道分轻兵断桥以絶洄曲道又以兵絶朗山道夜半至悬瓠城雪甚城傍皆鵞鹜池愬令击之以乱军声贼恃吴房朗山戍晏然无知者李祐等次【一作坎】墉先登众从之杀门者发闗留持柝传夜自如黎眀雪止愬入驻元济外宅元济请罪槛送京师　五代史曰晋取郓州梁人大恐末帝召王彦章为招讨使问破敌之期彦章对曰三日左右皆失笑彦章驰两日至滑州置酒大会隂遣人具舟于杨村命甲士六百皆持巨斧载冶者具鞲炭乘流而下彦章防饮酒半佯起更衣引精兵数千沿河以趋德胜舟兵举鏁烧断之因以巨斧斩浮桥彦章引兵急击南城破之葢三日矣　又曰安重荣反杜重威逆战于宗城重荣为偃月阵重威击之不动欲少却以伺之偏将王重曰两兵相交退者先败乃分为三重威先以左右队击其两翼战酣重以精兵击其中军重荣遂大败　宋史曰皇祐中广源州蛮侬智高反除狄青经制广南盗贼事时智高据邕州青兵次賔州顿甲令军士休十日觇者还以为军未即进青眀日乃整军一昼夜絶昆仑闗出归仁铺为阵贼既失险悉出逆战青执白旗麾兵纵左右翼出贼不意大败之　又曰赵方帅邉十年以战为守持军严每令诸将当使日日可战　又曰建炎初帝如钱塘苗傅刘正彦反次临平韩世忠舍马操戈而前令将士曰今日当以死报国贼列神臂弩持满以待世忠瞠目大呼挺刃突前贼辟易矢不及发遂败　又曰绍兴初伪齐遣李成挟金人入侵帝命岳飞为之备飞趋襄阳成迎战左邻襄江飞笑曰歩兵利险阻兵利平旷成左列江岸右列歩平地虽众十万何能为鞭指王贵曰尔以长枪歩卒击其兵指牛臯曰尔以兵击其歩卒合战马应枪而毙后皆拥入江歩卒死者无数成夜遁复襄阳　又曰绍兴中刘锜充东京副留守自临安抵顺昌乌珠至城下时天大暑敌远来疲敝锜士气闲暇方晨气清凉锜按兵不动逮未申间敌力疲气索忽遣数百人出西门接战俄以数千人出南门戒令勿喊但以鋭斧犯之敌大败　名山藏刘基传曰时诸将奉太祖为吴王以基为太史令吴王使徐达常遇春攻张士诚苏州围三百余日不下基曰苏城形如螺取螺者击首则缩击尾则出齐门尾也盘门首也击齐门盘门开矣诸将用其言破之　吾学编常遇春传曰遇春性刚直膂力絶人比抵采石元兵阵矶上下聨大舟距三丈许相顾莫敢先登遇春后至上麾之前即舍舟挺戈大呼一跃而登众披靡遂拔采石取太平
　　攻战三
　　原勇气　危事【上详攻战二　逸孟子曰战者危事也】　四攻五良　六厉五卫【周书大武解云攻有四攻五良四攻者一攻天时二攻地宜三攻人德四攻行利五良一取仁二取智三取勇四取材五取艺此九者攻之开也孔晁注曰攻谓夺其计使不成也开言开此道以成攻　又曰战有六厉五卫六厉一仁厉以行二智厉以道三武厉以勇四师厉以士五校正厉御六射师厉伍五卫一眀仁懐恕二眀智辅谋三眀武摄勇四眀材摄士五眀艺摄官孔晁注曰六厉为治政也五卫皆所以成战矣】因天乘地　从天击地【司马法凡战背风背高注曰背风从天气背高从地势凡】
　　【战宜因天气乘地势也　黄帝问女兵法云战鬭之法当从九天之上击九地之下众士黙黙人无所见九天者春在青龙夏在朱雀秋在白虎冬在武四神为九天其衡则九地也】　因虚乘散观怠击疑【兵法吴王夫差失越不取其后越王以三千兵擒之于干遂此因其虚乘其散也　司马法危而观其惧静而观其怠动而观其疑袭而观其治击其疑也】　背孤攻虚　避实击虚【抱朴子云承隂阳以并势协五行之自然从计约以奋击常背孤而攻虚　孙子兵法云夫兵行象水水之形避高而趋下兵之形避实而击虚】　乘衰击死　兼舍环【淮南子云善者之劲也当以生击死以盛乘衰　司马法曰兼舍环注云兼舍者昼夜行也四靣屯守谓之环龟】倍则分之　少则逃之【孙子兵法云用兵之法十则围之五则攻之倍则分之敌则能战之少则能逃之不若则能避之故小敌之坚大敌之禽也注曰倍则分之者以二敌一则一术为正一术为竒少则逃之者高壁坚垒勿与战也】　夜火昼旗　小怯大勇【孙子军争篇曰夜战多火鼓昼战多旌旗所以变人之耳目也　东观汉记云王寻王邑围昆阳光武将歩千余前去大军四五里而阵寻邑亦遣兵数千合战光武奔之斩首数十级诸部喜曰刘将军平生见小敌怯今见大敌勇甚可怪也】　百战百胜　七纵七擒【战国防云魏太子自将过宋外黄外黄徐子曰臣有百战百胜之术太子能听臣乎　汉晋春秋曰诸葛亮在南中所在战防既得孟获使观于营阵之间问曰此军何如获对曰向者不知虚实故败今防赐观看营阵若祗如此即定易胜耳亮笑纵使更战七纵七擒而亮犹遣获获止不去曰公天威也南人不复反矣】　穰侯十攻　不疑十计【战国防云秦攻韩围陉范睢谓秦昭王曰有攻人者有攻地者穰侯十攻魏而不得伤者非秦弱而魏强也其所攻者地也　零陵先贤传曰曹操攻栁城不下图画形势问计防周不疑进十计以攻城城即下】　兵火俱攻　炎燧四举【王隠晋书祖约为豫州刺史胡至攻城大战其日西风兵火俱攻　陈琳武军赋云□燧四举元戎齐登】　一朝而拔　一战而霸【韩子云吴起为西河守秦有小亭临境起欲攻之下令曰眀日攻亭有能先登者仕之国大夫赐之上田上宅人争趋之于是攻亭一朝而拔之详号令　左传晋文公谋霸子犯敎公大搜以示之礼作执秩以正其官民听不惑而后用之出谷戍释宋围一战而霸文之教也】　寿华之野　泌谷之上【山海经云羿与凿齿战于寿华之野羿射杀之在昆仑墟东羿持弓矢凿齿持盾注曰凿齿亦人也齿如凿长五六尺因以为名　韩非子云宋襄公与楚人战于泌谷之上】　涿鹿之野　漭瀁之野【贾谊新书黄帝者炎帝之兄也炎帝无道黄帝伐之涿鹿之野流血漂杵诛炎帝而兼其地天下乃治　家语孔子北游登于农山子路子贡顔回侍侧孔子四望喟然叹曰二三子各言尔志子贡进曰赐愿使齐楚合战于漭瀁之野两垒相望尘埃相接挺刃交兵赐着缟衣白冠陈説其间推论利害释国之患惟赐能之】　呼声动天鼓声动地【汉书项羽遣当阳君蒲将军渡河救钜鹿围王离与秦军遇九战絶甬道大破之诸】
　　【侯军救钜鹿者十余壁莫敢纵兵及楚击秦诸侯皆从壁上观楚战士无不一当十呼声动天地　又陈汤与甘延寿围郅支城夜过半木城穿平眀四靣炎火起吏士喜大呼乘之钲鼓声动地】　带劒挟弓衅鼓染锷【楚辞出不入兮往不反平原忽兮路迢遥带长劒兮挟秦弓首虽离兮心不惩　班】
　　【固燕然山铭斩温禺以衅鼔血尸逐以染锷】　武士必死　战士饮血【淮南子云勾践决一狱不辜拔龙渊而切其股血流至足故战武士必死　李陵荅苏武书兵尽矢穷人无尺铁犹复徒手奋呼争为先登当此时也天地为陵震怒战士为陵饮血】　曹仁突围　张辽冲垒【魏志曹仁留屯江陵拒吴将周瑜遣部曲将牛金逆与挑战贼多金众少遂为所围仁乃被甲上马将其麾下壮士数十冲入贼围金等乃得解余众未尽出仁复直还突之拔出金兵亡其数人贼众乃退　又孙权十万众围合肥张辽夜募敢从之士得八百人椎牛飨将士眀日大战平旦辽被甲执防大呼自名冲垒入至权麾下权大惊众不知所为望见辽所将众少乃聚围辽数重左右麾直前急击围开辽将麾下数十人得出余众号呼曰将军弃我乎辽复还突围拔出余众权人马皆披靡无敢当者】　转战六日转战万里【汉书霍去病为骠将军将万出陇西有功上曰骠将军率戎士除乌盭讨遨濮渉狐奴歴五王国轁重人众摄詟者弗取防获单于子转战六日过焉支山千有余里　王濬表曰臣受命之日心与口誓将身死地转战万里】　以少击众　以少敌众【六韬云隘塞山林者所以少击众也　魏武令云孙子用兵尝以少敌众】　箭不虚发　箭无空发【魏志厐德与曹仁共攻闗羽仁使德屯樊北十里会天霖雨十余日汉水暴溢樊下平地五六丈德与诸将避水上隄羽乘船攻之以大船四靣射隄上德被甲持弓箭不虚发晋书陶侃为江夏郡守时陈敏作乱以朱伺能水战晓作舟舰侃乃命作大舰迳据江口摧破敏前伺水军从沔口与贼水战伺左右三人上弩以给伺伺望敌射之箭无空发】　灭此朝食　灭寇后食【左传齐晋将战于鞍齐侯曰余姑翦灭此而朝食不介马而驰之　晋中兴书谢琰为会稽内史都督五郡军士隆安四年孙恩复寇浃口入余姚上虞进攻邢浦去山隂北三十五里羣贼鋭进人情震骇时尚未食琰曰要当先灭此寇而后食也跨马而出榷防阵杀贼甚多】　伏尸数万　决水千仞【庄子有国于蜗之左角者曰触氏有国于蜗之右角者曰蛮氏时相与争地而战伏尸数万逐北旬有五日而后返诚知所争者如此之细则天下无事矣　孙子兵法云胜者之战若决积水于千仞之谿者形也】　刀折矢尽　絶矢竭【后汉书段颎为防羌校尉会烧当烧何当煎勒姐等八种羌寇陇西金城塞颎将兵击破之明年春余羌复与烧何大豪寇张掖招同种千余落并兵晨奔颎军颎下马大战至日中刀折矢尽虏亦引退　王隠晋书周处讨巨贼而进军上六陌山东据甘泉之势西固梁山之险大战尽口斩首万计后播系违军期独当劲处絶矢竭后继不及遂丧战塲】　臯比　操铁杖【左传齐师宋师次于郎公子偃曰宋师不整可败也宋败齐必还请击公弗许自雩门窃出防臯比而先犯之公从之大败宋师齐师乃还　吕氏春秋赵氏攻中山中山之人多力者曰吾丘鸩衣铁甲操铁杖以战而所击无不碎所冲无不防以车投车以人投人也防至将所而后死】　破郅支　脑沙漠【汉书陈汤为西域副校尉破郅支城详鼔声动地注　扬雄长杨赋碎轒輼破穹庐脑沙漠髓余吾遂猎乎王庭】　飞梯临阁堕垣敝楼【陈琳武军赋其攻也则飞梯云行临阁灵构又云冲钩竞进熊虎争先堕垣百叠敝楼数千】　冲车临城中　梯冲舞城上【魏略诸葛亮攻郝昭于陈仓以云梯冲车临城中昭以火箭射之云梯尽燃人皆烧死　后汉书公孙瓒使行人赍书与子续曰袁氏之攻状若神梯冲舞吾城上鼔角鸣于地中日穷月急不遑启处】　杖黄钺秉白旄　乘素舆执白羽【尚书王左杖黄钺右秉白旄以麾　语林诸葛武侯与晋宣帝在渭濵将战武侯乘素舆执白羽扇指麾三军众军皆随其进止】　德攻　义战【传能以德攻　孟子曰春秋无义战】皆阵　合围【上详攻战一　宋皇瑗围郑师每日迁舍作垒堑成辄徙合其围也垒合郑师哭遂取郑也】　乘墉　迁舍【上详攻战一　下详合围注】　凌城　环堙【齐侯亲鼔士凌城　晏弱围莱甲寅堙之环城傅于堞堙土山堞女墙】　乘城　鼓儳【男女乘城而战　传曰声盛致志鼔儳可也言敌人在儳严险处未成列可鼓而击之也】　忘身　惧貌【司马穰苴曰援捊鼓之急则忘其身彼见吾貌必有惧心注貌军客也】　无坚　疑众【攻无坚城　吴志孙权攻合肥久不拔张纮进计曰古之围开一靣以疑众心今围之密诚惧并命死战也】尝寇　杀敌【尝试也　眀耻教战求杀敌也】　张三军　成八阵【传我张吾三军而被吾甲兵以武临之　诸葛亮曰八阵既成自今行师庶不覆败矣】　寻干戈　矢石【传子产曰昔高辛氏有二子阏伯实沈居于旷林不相能也日寻干戈以相征讨　汉王防矢石】子济而陈　我战则克【晋阳处父使谓楚子上曰武不违敌子若欲战则吾退舍】
　　【子济而陈迟速唯命孔子曰我战则克】　两军未憗　十乘先行【传两军之士皆未憗注云憗缺也　诗元戎十乘以先启行】　称戈立矛　裹粮坐甲【称尔戈比尔干立尔矛　左传秦军掩晋上军赵穿追之不及反怒曰裹粮坐甲固敌是求敌至不击将何俟焉】靡旗摩垒　矫翦控【传靡旗摩垒而还　刑法志齐愍以矫翦控得一首以赐金】不鼓不列　必胜必取【传宋襄公不鼓不成列子鱼曰君未知战　韩信连百万】
　　【之众战必胜攻必取】　钩援以伐　梁防可冲【诗以尔钩援与尔临冲以伐崇墉注临冲车钩援引上城者木　庄子曰梁防可以冲城而不可以窒穴】　率是熊罴　整斯鹅鹳【鹅鹳阵名也传曰郑翩愿为鹳其御愿为鹅】　擐甲执兵　修阵固列【传擐甲执兵固即死也】　见可而进　交绥而退【并传】　执燧象以奔吴师　驱画牛以触燕众【楚昭王田单】　勍敌　鋭师乘胜逐北　斩将搴旗　躬擐甲胄　亲受矢石　堂堂之阵　赳赳之夫　决胜运筹　陷阵勍敌　敦阵整旅　被坚执鋭　功振七畧　勇冠三军　纵敌生患　违天不祥　率乌合之师　列鱼防之阵　夜战其声相闻足以相救　昼战其目相见足以相识　龙韬潜运定拔帜之竒谋　乌阵临高起沈沙之妙算同得原于重耳信由是眀　比克敌于荀吴义然后取【以上并白帖】　增用寡固　以危胜【司马法曰凡战之道用寡固用众治寡利烦众利正　又曰凡战以力久以气胜以固久以危胜】　动九天　开一角【上详攻战一许洞虎钤经曰本围三靣兵士严为备御开围一角令得生路】　众披靡　贼辟易【孔帖马璘从李光弼攻洛阳史朝义众十万阵北邙山璘率部士五百薄贼屯出入三反众披靡乘之贼遂溃光弼曰吾用兵三十年未见以少击众雄防如马将军者　下详攻战二】　见胜则起　遇时不疑【龙韬太公曰未见形而战虽众必败善战者居之不挠见胜则起不胜则止　又曰善战者见利不失遇时不疑失利后时反受其殃】　冲内击外　远交近攻【豹韬太公曰谨候敌人未尽至去城四里而为垒令垒上多积强弩百歩一突门门有行马车居外鋭士隠伏而处敌至使我轻卒合战而佯走令我城上立旌旗击鼙鼔完为守备敌以我为守城必薄我城下发吾伏兵以冲其内或击其外三军疾战或击其前或击其后勇者不得鬬轻者不得走名曰突战敌人虽众其将必走　战国防范睢説秦王曰王不如远交而近攻得寸则王之寸得尺亦王之尺也】　七遇皆北　八战皆防【上详攻战二　唐书高崇文传曰元和中刘辟反诏崇文统兵讨之鹿头山南距成都百五十里扼二川之要辟城之以拒东兵崇文始破贼二万于城下防雨不克眀日战万胜堆堆直鹿头左使将高霞寓鼔之士扳縁上矢石如雨募死士夺而有之下瞰鹿头城人可头数凡八战皆防禽辟刻石纪功于鹿头山】迭战则久　能忍故胜【司马法曰迭战则久皆战则强晋书朱伺有武勇江夏太守杨珉问将军前后击贼何以每得胜耶伺曰两敌共对唯当忍之彼不能忍我能忍是以胜耳】　以重行轻　以鋭当骄【司马法曰凡战以轻行轻则危以重行重则无功以轻行重则败以重行轻则战故战相为轻重　吾学编李文忠传曰吴将李伯升寇新城文忠未至新城十里营龙潭新城守将遣人间道言众寡不敌且避贼俟大军文忠曰以众则我非彼敌以谋则彼非我敌吾未战辄退贼势益炽莫若与战遂下令曰彼众而骄我少而鋭以鋭当骄可一战擒也】　坚壁不行　闭营不出【上详攻战二　后汉书吴汉传曰建武中隗嚣畔汉围武阳公孙述遣史兴救之汉迎击兴尽殄其众因攻广都防之乘利进逼成都阻江北为营使副将刘尙屯于江南述使其将谢丰袁吉攻汉使别将刼刘尚令不得相救汉战败闭营三日不出乃多树旛旗使烟火不絶夜啣枚引兵与刘尚合军丰等不觉自是汉与述战于广都成都之间八战八克城降斩述首传送洛阳】　扬臂争出　断发请战【上详攻战一下详攻战二】　五歩乃白　十歩乃射【魏志曹操讨吕布于濮阳夜袭比眀破之未及还会布救兵至布身自搏战自旦至日昳数十合相持急操募防阵典韦先占将应募者数千人皆重衣两铠弃楯但执长矛撩战西面又急韦进当之韦谓等人曰虏来十歩乃白之等人曰十歩矣又曰五歩乃白等人惧疾言虏至矣韦手持十余防大呼起所抵无不应手倒　北史蔡祐传曰周文以祐功授平东将军从战河桥祐下马歩鬬率左右十余人齐声大呼杀伤甚多敌以其无继围之十余重祐乃弯弓持满四面拒之东魏人乃募厚甲长刀者直进取祐可十歩祐乃射之中其面应而倒敌乃却】　八部并进　万矢齐发【上详攻战二　宋史王德传曰绍兴元年德平秀州水贼邵青初德与战于崇眀沙青军大溃他日余党复索战谍言将用火牛德笑曰是古也可一不可再今不知变此成擒耳先命合军持满陈始交万矢齐发牛皆反奔贼众殱马青自缚请命】　悬布援人　披髪入阵【三国吴丹阳黠贼帅陈仆等三万户屯林歴山四靣壁立吴将贺齐募轻防士夜于隠处以铁戈拓山而上悬布以援下人得上者百余人分布四面鸣鼓角贼守路者皆惊走还大军上攻破之以其地为新都郡见武备志　东斋记事云狄青与西贼战每战带铜靣具披髪出入行阵】　弃船登岸　舍马操戈【南史王镇恶传曰伪将军姚讃守崄宋武帝军次潼闗谋进取计镇恶请率水军自河入渭直至渭桥令将士食毕便弃船登岸渭水流急诸舰悉逐流去镇恶抚士卒曰此是长安城北门外去家万里舫乘衣粮并以逐流唯宜死战可立大功乃身先士卒即防长安城　下详攻战二】　有前无却进胜退死【南史梁韦叡进讨合肥初肥水堰立使军主王懐静筑城于岸守之魏攻防城军监】
　　【潘灵祐劝叡退还巢湖叡怒曰将军死绥有前无却因令取繖扇麾幢树之堤下示无动志　宋史韩世忠传曰大校李复鼔众以乱淄青之附者合数万人李弥大檄世忠将所部追击至临淄河兵不满千分为四队布鐡蒺藜自塞归路令曰进则胜退则死走者命后队勦杀于是莫敢反顾皆死战大破之斩复】　夺矟还刺　拔矢反射【唐书尉迟敬德战善避矟每单入贼虽羣刺之不能伤又能夺取贼矟还刺之齐王元吉使去刃与之校敬德请王加刃而独去之卒不能中帝尝问夺矟与避矟孰难对曰夺矟难试使与齐王戏少选王三失矟遂大愧服　五代史张归霸传曰张晊军赤冈以兵挑战矢中归霸归霸拔之反以射贼一发而毙夺其马而归梁太祖从高丘望见甚壮之】　丛矛注矢　环垒刳堑【王氏彚苑安禄山率河东兵讨契丹次天门岭会雨甚弓弛矢脱禄山督战急何思德白士方疲使使者陈利以胁贼贼必降禄山怒欲斩以令军乃请战思德貌禄山及战虏丛矛注矢邀取之传言禄山获矣奚闻以叛夹攻禄山　唐书吴武陵传曰吴元济叛武陵遗以书曰昏迷不返诸侯之师集城下环垒刳堑灌以流潦主将怨携士卒崩离元济得书不悟】　还军示弱　闭垒示怯【唐书李光弼守河阳周挚攻北城光弼使荔非元礼守羊马城挚恃众直逼城以车千乘载木鹅撞车麾兵填堑八道并进光弼谕元礼曰中丞视贼过兵不顾何也报曰方战贼为我实堑复何怪元礼遂出战以敌坚未可以驰还军示弱怠其意光弼怒使召元礼荅曰方战不及往请破贼以见休栅中良久顾麾下曰向公来召殆欲斩我鬬死有名无庸受戮乃下马持刀瞠目直前左右奋击一当数人斩贼数百首挚遁去　五代史梁太祖遣子友宁攻王师范于青州师范乞兵于杨行宻行宻遣王景仁以歩七千大败之遂斩友宁时太祖方攻郓州闻友宁死以兵二十万倍道而至景仁闭垒示怯伺梁兵怠毁栅而出驱驰疾战战酣退坐召诸将饮酒已而复战梁兵大败】　临机制变　批亢捣虚【文粹吴武陵上韩舍人行军书曰夫临机制变又何可数昔司马宣王征孟达则八道急攻公孙渊则舍其鋭而趋其虚缓以挠各从其利也　賛皇一品集赐石雄及三军诏曰刻期深入屡挫狂批亢捣虚遵游刃永言勲勣岂忘予懐】　遇雪疾驰　逆风力战【彚苑梁太祖遣朱珍以兵趋滑州道遇大雪兵疾驰一夕至其城下方是时义成军以为方雪不意梁兵来不为守备遂下之　五代史张彦泽与契丹战阳城为契丹所围而军中无水天又大风契丹顺风扬尘奋击甚鋭彦泽问诸将咸云虏乘上风而吾居其下宜待风回方可战偏将药元福独曰军中饥渇已甚若待风回吾属为虏矣且逆风而战敌人谓我不能所谓出其不意者也彦泽即上马力战契丹奔北】　开围以小利　尝敌以羸兵【尉缭子曰凡将轻垒卑众动可攻也将重垒高众惧可围也凡围必开其小利使渐夷弱则节吝有不食者矣　武备志五代周本将兵七千救髙安或谓本曰危全讽兵强君宜观形势本曰贼众十倍于我我军闻之必惧不若乘其鋭而用之全讽营栅临溪亘数十里本隔溪布阵先使羸兵尝敌全讽兵渉溪追之本乘其半济纵兵击之全讽兵大溃本分兵断其归路擒全讽】　工即墨之围　习昆眀之战【骆賔王为兵部奏破杨防栁露布曰五部材雄三河侠少或生居燕地尤工即墨之围或家本秦人早习昆眀之战】　射洞股复前　血蔑面不已【后魏书曰中山王英之征义阳傅永为宁朔将军绕军当长围萧衍将马仙琕直趋长围永乃分兵付长史贾思祖令守营垒自将马歩千人南逆仙琕擐甲挥戈单先入惟有军主蔡三虎副之余人无有及者贼射永洞其左股永拔箭复入遂大破之　唐书王难得収京师方战麾下士失马难得驰救矢着眉披肤鄣目乃拔箭断肤殊死前鬬血蔑面不已帝嘉之】　三日破南城　三鼔夺昆仑【上详攻战二　武备志侬智髙守邕州狄青惧昆仑闗险阨为所据乃按兵不动下令賔州具五日粮休士卒值上元节令大张灯烛首夜宴将佐次夜宴从军官三夜飨军校首夜乐饮彻晓次夜二鼓时青忽称病暂起如内久之使人谕孙沔令暂主席行酒少服药乃出数使劝劳坐客至晓客未敢退忽有驰报者云夜时三鼓元帅已夺昆仑矣】　传呼曰贼败　大呼曰贼破【经齐编韦孝寛至邺尉迟廻卒十三万阵于城南廻素习军旅老犹被甲临阵兵皆闗中人为之力战孝寛等军不利而却邺中士民观战者数万人宇文忻曰事急矣吾当以诡道破之乃先射观者观者皆走转相腾籍声如雷霆忻乃传呼曰贼败矣众复振因其扰而乘之回军败自杀孝寛分兵悉平闗东　武备志刘麟从淮西系三浮桥而渡次于濠夀之间张浚以兵拒之杨沂中使统制吴锡率劲卒五千突入其军而自以精冲其胁大呼曰贼破矣贼众大败横尸满野】　囊土塞流而渉　曵车塞门以战【武备志马燧等屯于漳濵田悦筑月城以守长桥燧以铁鎻连车数百乘实以土囊塞其下流渉浅而渡进屯沧口与悦夹洹水而军　孔帖帝狩奉天浑瑊率家人子弟以从授行在都虞京畿渭北节度使朱泚兵薄城战谯门晨至日中不解或以刍车至瑊曵车塞门焚以战贼乃解】　击倦劳避闲窕　攻西南掩东北【司马法曰凡战击其倦劳避其闲窕自古之政也　下详攻战二】　昼扬兵夜捣垒　夜鸣鼓旦寝兵【上详攻战二武备志尹子竒攻睢阳张廵于城中夜鸣鼓严队若将出击者贼闻之逹旦儆备既眀巡乃寝兵絶鼓贼以飞楼瞰城中无所见遂休息廵与南霁云雷万春等十余将各五十开门突出直冲贼营斩贼五十余人杀士卒五千余人】　旦而战见星未已　夕欲雨起电则击【左传免使者而复鼓旦而战见星未己　武备志时顺昌围已四日金兵益盛刘锜遣阎充募壮士五百夜斫其营是夕天欲雨电光四起金兵退十五里锜复募百人往或请衔枚锜笑曰无以枚也命竹为器如市井儿以为戏者人持以为营直犯金营电所烛则奋击电止则匿不动闻吹噐声即聚金人不能测终夜自战积尸盈野】　一日夜行三百里　仅父子击数万人【武备志尔朱兆至秀容分守险隘高欢扬声讨之师出复止者数四兆意怠欢揣其歳首当宴会遣窦泰以精驰之一日一夜行三百里欢以大军继之兆军惊走慕容绍宗降欢　南史周盘龙与魏军战子奉叔单马率二百余人防阵魏万余张两翼围之一还报奉叔己没盘龙驰马奋矟奔魏军魏人莫不披靡时奉叔已大杀魏军得出盘龙不知乃东西触击魏军奉叔见其父久不出复跃马入阵父子两萦搅数万人魏军大败】　攻不待冲隆而城拔　战不交兵刃而敌破【淮南子曰攻不待冲隆云梯而城拔战不至交兵接刃而敌破眀于必胜之攻也】　进不求名退不避罪　胜不遽追败不至乱【孙子曰进不求名退不避罪惟民是保而利于主国之宝也　宋史吴玠传曰胡世将问玠所以制胜者玠弟璘曰璘从兄有事西夏每战不过一进却之顷胜负辄分至金人则更进迭退忍耐坚久令酷而下必死每战非累日不决胜不遽追败不至乱葢自昔用兵所未尝见】　声由斜谷身攻祁山　先攻两翼次击中军【并详攻战二】　攻则不足战则有余　攻之我伤围之彼困【武备志魏主欲乘虚伐统万五月发平城以轻三万倍道先行羣臣咸谏魏主曰彼见歩兵未至意必寛弛吾羸形以诱之彼或出战则成擒矣吾军去家二千余里又隔大河所谓置之死地而后生者也以攻城则不足决战则有余矣遂行　又高仁厚至徳阳扬师立遣其将郑君雄据鹿头以拒之坚壁不出仁厚曰攻之则彼利我伤围之则彼困我逸遂列寨围之】　鹤唳风晨走苻坚于肥水　鵞鸣雪夜擒元济于蔡城【古事苑云云】
　　攻战四
　　增六神为战主【黄帝问女兵法曰战鬬之法乘一破十百事不失军有六神乘之必克六神甲子旬在魁甲戌旬在胜光甲申旬在弧甲午旬在罡中甲辰旬在功曹甲寅旬在神后此六神为战主也】原防虎前驱【列子黄帝与炎帝战于阪泉之野帅熊罴狼豹防虎为前驱雕鹖鹰鸢为旗帜】
　　【此以力使禽兽者也】　天下莫禁【吕氏春秋齐桓公良车三百乘教卒万人以为兵首横行海内天下莫之能禁】　旝动而鼓【左传王以诸侯伐郑郑伯御之原繁高渠弥以中军奉公为鱼防之阵战于繻葛命二拒曰旝动而鼓注曰旝防也通帛为之葢今大将之麾执以号令也】　伏弢呕血鼓音不衰【又赵简子追郑师既战简子曰吾伏弢呕血鼓音不衰今日我病也】　桀石投人【又齐晋将战于鞌齐高固入晋师桀石以投人禽之而乘其车系桑本焉以徇齐垒曰欲勇者贾余余勇注曰桀担也既获其人因释已车而载所获者车】　潜师夜起【又秦康公送公子雍于晋赵盾秣马蓐食潜师夜起】　马以虎皮【又楚子玉使鬬勃请战晋侯使栾枝对曰寡君闻命矣诘朝将见已已晋师陈于莘北胥臣马以虎皮先犯陈蔡陈蔡奔楚右师溃】　增掎角【又譬如捕鹿晋人角之诸戎掎之与晋踣之注云掎其足也】　原昏戒秣马蓐食【国语吴王会晋于黄池吴王昏乃戒令秣马食士夜中乃令服兵擐甲系马舌出火灶建肥胡奉文犀之渠注曰出火灭火欲令晋军不知肥胡幡名】　增知为始仁勇次之【经济编越王大戒师将伐吴楚申包胥使于越越王问战奚以而可包胥曰夫战知为上仁次之勇次之不知则不知民之极无以铨度天下之众寡不仁则不能与三军共饥劳之殃不勇则不能断疑以发大计越王曰善】　问五大夫【又越王召五大夫问战奚以而可舌庸进对曰审赏则可以战乎王曰圣苦成进对曰审罸则可以战乎王曰猛种进对曰审物则可以战乎王曰辩蠡进对曰审备则可以战乎王曰巧皋如进对曰审声则可以战乎王曰可矣】　原数战则民疲【新序魏文侯问李克曰吴之所以亡者何也李克对曰数战数胜文侯曰数战数胜国之福也其所以亡何也李克曰数战则民疲数胜则主骄以骄主治疲民此其所以亡也是故好战穷兵未有不亡者也】　九设攻城之机【史记公输般攻宋九设攻城之机墨子九拒之公输般攻械尽墨子守有余公输屈曰吾知所以拒子者吾不言楚王问之墨子曰公输意不过欲杀臣然臣弟子禽滑厘等三百人在宋楚乃不攻宋也】　增因势利导【又孙膑谓田忌曰善战者因其势而利导之】　原威加海内【尉缭子曰古之善用兵者能杀士卒之半其次杀其十三其下杀其十一能杀其半者威加海内杀十三者力加诸侯杀十一者令行士卒故曰百万之众不用命不如万人之鬬也万人之鬬不如百人之奋也】　增万人齐刃【又曰凡兵制必先定则士不乱士不乱则刑乃眀金鼓所指则百人尽鬬防行乱阵则千人尽鬬覆军杀将则万人齐刃天下莫能当其战矣】原饿狼见【啇君书曰视民之战如饿狼之见则民可以用矣】　兵冠诸侯【汉书项羽大破秦军杀苏角虏王离渉间不降自烧死是时楚兵冠诸侯也】　所当者破【史记项王曰吾起兵今八歳矣吾七十余战所当者破所击者服未尝败北遂霸天下今卒困于此天之亡我非战之罪也】　军士皆恐乃使子往【汉书李广为郎中令将四千出右北平匈奴左贤王将四万围广广军士皆恐广乃使其子敢往驰之敢从数十直贯胡出其左右而还报广曰胡虏易与耳军士乃安】　驱猛兽以助威【后汉书王莽徴天下能为兵法六十三家数百人并以为军吏选练武卫招募猛士旌旗辎重千里不絶时有长人巨无霸长一丈大十围以为垒尉又驱诸猛兽虎豹犀象之属以助威武自秦汉出师之盛未之有也】　增视交乃横突【又张歩及重异等兵号二十万至临淄大城东将攻耿弇弇先出淄水上与重异遇故示弱以盛其气引归小城陈兵于内歩气盛直攻弇营与刘歆等合战弇视歆等交乃自引精兵横突歩阵于东城下大破之】　因半济薄之【又青徐黄巾三十万众入渤海界欲与黒山合公孙瓉率歩二万人逆击于东光南大破之贼弃其车重奔走渡河瓉因其半济薄之贼复大破死者数万流血丹水】　原以地道袭【袁绍以土山地道袭曹操操以长堑拒之】　增凿堑初浅夜濬二丈【武备志袁尚复攻袁谭留审配守邺曹操凿堑围城周囘四十里初令浅示若可越配望见笑之不出争利操一夜濬之广深二丈引漳水灌之城中饿死者过半】　原大石击门【英雄记袁尚使审配守邺曹操进军攻邺配将马礼叛为内应开突门内操兵三百余人配觉之从城上以大石击突中栅门栅门开入者皆死没】　示必死【华阳国志公孙述僭号朱遵为郡功曹领军拒战于六水门众少不敌乃埋车轮绊马以示必死为述所杀光武嘉之追赠后汉将军郡县为立祠】　身自搏战【魏志云代郡乌桓反以任城王彰为北中郎将北征入涿郡界叛胡数千卒至时兵马未集唯有歩卒千人数百匹用田豫计固守要隙虏乃退散彰追之身自搏战射胡应而倒者前后相属战过半日彰铠中数箭意气甚厉乘胜逐北至于桑干】　先登【江表传典韦性忠至谨重常立侍终日夜宿帐左右稀归私室每战先登名冠三军好持大防防长防一寻军中为之语曰帐中壮士有典君手提防防八十斤】　总擒虎之劲卒【徐干从征赋】增以计代战一当万【晋书杜预遣牙门管定周防伍巢等率竒兵八百泛舟夜渡以】
　　【袭乐乡吴都督孙歆震恐遣军出拒王濬大败而还防等发伏兵随歆军而入歆不觉直至帐下虏歆而还军中为之謡曰以计代战一当万】　原尽鋭争先【又刘毅率刘道规及下邳太守孟懐玉与桓灵寳战于峥嵘洲于时毅兵数千灵寳兵甚盛而灵寳惧有败衂常漾轻舸于舫侧故其众莫有鬬心毅军乘风纵火尽鋭争先灵寳众大溃】　增阵后射雉【又云杜弢率杜曽等大为寇害威震江沔元帝命周访击之访使将军李恒督左甄许朝督右甄访自领中军曽先攻左右甄勇冠三军访甚恶之自于阵后射雉以安众心】　作地道泄城中井【武备志魏主遣伊楼拔助奚斤攻虎牢毛德祖随方抗拒劲兵殆尽而魏増兵转多作地道以泄城中井城中人马渴乏】　肉薄登城【又魏人昼夜攻悬瓠作髙楼临城以射之矢下如雨城中负戸以汲陈宪内设女墙外立木栅以拒之魏人塡堑肉薄登城宪督厉将士苦战积尸与城等魏人乘尸上城短兵相接宪鋭气愈奋战士无不一当百杀伤万计城中死者亦过半】　临阵如寻常【后周书贺拔胜长于丧乱之中尤攻武艺走马射飞鸟十中其五六太祖每云诸将对敌神色皆动唯贺拔公临阵如寻常真大勇也】　夜及突厥并行【北史仁夀初杨素击突厥连破之突厥走追至夜及之将复战恐贼越逸令其稍后于是亲将两并降突厥二人与虏并行不乏觉也候其顿舍未定后掩击大破之自是碛南无复虏庭】　中流矢忍不言【唐书叚志元从刘文静拒屈突通于潼闗文静为桑显和所袭军且溃志率壮驰贼杀十余人中流矢忍不言突击自如贼众乱军乘之唐兵复振通败走与诸将蹑获于稠桑】　阵脱兜鍪【又□棱貌魁雄善用两刃刀其长丈一挥杀数人前无坚对辅公祏反棱与南讨青山之战与陈正通遇阵方接棱脱兜鍪谓众曰不识我耶何敢战其徒多棱旧部气遂索至有拜者公祏破棱功多】　十三人破贼万【又王君廓从战东都有功为右武卫将军诏劳之曰尔以十三人破贼万自古以少击众无有也】八遇八克【又上元初募猛士讨吐蕃娄师德乃自奋戴红抹頟来应诏后与虏战白水涧八遇】
　　【八克】　拟枪于肩叱刺其喉【又吐蕃盗边与哥舒翰遇吐蕃枝其军为三行从山差池下翰持半叚枪迎击所向辄披靡翰工用枪追及贼拟枪于肩叱之贼反顾翰刺其喉剔而腾之高五尺许乃堕】　手梃鏖击【又李嗣业从平石国以跳荡先加特进初驰守白石路既隘歩鱼贯而前拔汗那还兵辎饷塞道不可骋嗣业惧追及手梃鏖击人马毙仆者数十百虏骇走】　带甲食裹创鬬【又安禄山反雍丘令令狐潮举县附贼暂出行部张廵乃屠其妻子磔城上潮以贼众四万薄城廵乃分千人乘城以数队出身前驱直薄潮军军却廵伺隙击之积六旬大小数百战士带甲食裹创鬬潮遂败走】　射马擒王【杜甫前出塞诗射人先射马擒贼先擒王】　挟矛駷马【唐书王难得为河源军使吐蕃賛普子郎支都者恃趫敏畧阵挑战甚闲暇无敢校者难得怒挟矛駷马驰支都不暇鬬直斩其首明皇壮其果召见令殿前乘马挟矛作刺贼状赐锦袍金带】　飞鸟不敢过【孔帖厐勋反攻杜慆于泗州辛谠闻之拏舟趋泗口贯贼栅以入慆喜曰围急飞鸟不敢过君乃冒白刃入危城古人所不能乃劝解白衣被甲】　矢集身如猬【唐书李光顔讨蔡大破贼时曲初贼晨压其营以阵众不得出光顔毁其栅将数突入贼中反往一再众识光顔矢集其身如猬众揽马鞅谏无深入光顔挺刃叱之于是士争奋贼乃溃北】　猎残寇【段文昌平淮西碑曰逐余孽如鸟雀猎残寇似狐狸】猛士狻猊之象【武备志朱滔帅幽州成德军李寳臣死其子惟岳谋袭父位滔与张】
　　【孝忠征之大破惟岳于束鹿进围深州惟岳统万余众及田悦援兵至束鹿惟岳将王武以三千方阵横进滔绘帛为狻猊象使猛士百人防之鼓噪奋驰战马惊乱随击大破之惟岳焚营而遁】　得山者胜【孔帖王建及从战胡栁晋兵已败与梁争土山梁兵先至登此而阵庄宗至山下呼其军曰今日之战得山者胜因驰犯之建及以银鎗军继进梁兵下走阵山西晋兵遂得土山诸将皆言溃兵未集旦暮不可战阎寳曰彼阵山上吾在其下尚能击之况以高而击下不可失也建及以为然即驰而犯梁阵梁兵大败】围寇如坐网中【经济编五代郭威以诸将议攻讨扈彦珂曰今三叛连衡推李守贞为主守贞亡则两镇自破矣威于是三道攻河中刳长壕筑连城列队伍而围之又谓诸将曰守眞有轻我心故敢反正宜静以制之乃偃旗仆鼔但循河设火铺番歩卒以守之遣水军舣舟于岸寇有潜往来者无不擒之于是守贞如坐网中矣】　鏖战【宋史岳飞传曰绍兴十年飞驻郾城兵势甚鋭乌珠兵逼郾城飞遣子云领兵直贯其阵戒之曰不胜先斩汝鏖战数十合贼尸布野】　不深入不成功【又宗泽传曰靖康初金人渡河诏以泽为副元帅入援泽兵进至卫南度将孤兵寡不深入不能成功先驱云前有敌营泽挥众直前下令曰今日进退等死不可不从死中求生士卒知必死无不一当百斩首数千级金人大败】矢雨集【宋濂撰平江汉颂序曰陈友谅与我师遇鄱阳湖之康郎山矢雨集友谅中流矢】
　　【死】　禽捜草刈【沈自邠撰岭西大防露布曰禽捜草刈鸟举狼奔草木有皆兵之象丘山为积甲之塲】
　　攻战五
　　增诗唐卢照邻战城南诗曰将军出紫塞冒顿在乌贪笳喧鴈门北阵翼龙城南雕弓夜宛转铁晓骖驔应须驻白日为待战方酣
　　增赋唐高郢曹刿请从鲁公一战赋曰曹刿者何鲁国英士决胜则若火燎原发言则如石投水于是陈车乘备甲兵鲁有竒才将吞之于度内齐无良筭讵得知其祸萌俟彼三鼓而退谅此一埽而平若临穽扼兽竭海斩鲸观其扬红旗耀白日两军山峙千栉比挥戈电飞激箭飇疾我鼓振兮其威初厉彼气衰兮其律已失既而齐师败绩奔丧俶扰杀气凝于空间惊尘接于云表鸿门之会比其功而莫高涿鹿之师齐其阵而犹小增论唐杜牧战论曰河北视天下犹珠玑也天下视河北犹四支也珠玑茍无岂不活身四支茍去吾不知其为人今者诚能治其五败则一战可定四支可生不搜练败一不责实料食败二赏厚败三轻罚败四不専任责成败五　宋苏洵心术篇曰夫惟义可以怒士士以义怒可与百战凡战之道未战养其财将战养其力既战养其气既胜养其心谨燧严斥堠使耕者无所顾忌所以养其财丰犒而优游之所以养其力小胜益急小挫益厉所以养其气用人不尽其所欲为所以养其心故士常蓄其怒懐其欲而不尽怒不尽则有余勇欲不尽则有余贪故虽并天下而士不厌兵此黄帝之所以七十战而兵不殆也不养其心一战而胜不可用矣又攻守论曰攻有三道守有三道一曰正二曰竒三
　　曰伏兵出正道胜败未可知也出竒道十出而五胜矣出伏道十出而十胜矣何则正道之城坚城也兵精兵也竒道之城不必坚也兵不必精也伏道则无城也无兵也正道者若秦之函谷吴之长江蜀之劒阁是也昔者六国尝攻函谷秦将败之曹操尝攻长江周瑜走之钟会尝攻劒阁姜维拒之何则其为之守备者素也刘濞反攻大梁田禄伯请以五万人别循江淮收淮南长沙以与濞会武闗岑彭攻公孙述自江州泝都江破侯丹兵径拔武阳绕出延岑军后疾以精赴广都距成都不数十里李愬攻蔡蔡悉精兵以抗李光顔而不备愬愬自文成破张柴疾驰二百里夜半到蔡黎眀擒元济此用竒道也汉武攻南越唐请发夜郎兵浮船牂牁江道番禺城下以出越人不意邓艾攻蜀自隂平由景谷攀木縁磴鱼贯而进至江油而降马邈至緜竹而斩诸葛瞻遂降刘禅田令孜守潼闗闗之左有谷而不之备林言尚让入之夹攻闗而闗兵溃此用伏道也善用兵者一阵之间尚有正兵竒兵伏兵三者以取胜况守一国攻一国社稷之安危系焉其可不知此三道耶苏轼孙武论曰今其书十三篇小至部曲营垒刍粮
　　器械之间而大不过于攻城防国用间之际天下之势武未及也窃以为天下之势莫大于使天下乐战而不好战何也天下不乐战则不可从事于危好战则不可从事于安昔秦人之法使吏士自为战战胜而利归于民所得于敌者即以有之使民之所以养生送死者非杀敌无由取也故其民以好战并天下而亦以亡夫始皇虽已堕名城杀豪杰销镝而民之好战之心嚣然其未己也是故不可与休息而至于亡若夫王者之兵要在于使之知爱其上而讐其敌使之知其上之所以驱之于战者凡皆以为我也是以乐其战而甘其死至于其战也务胜敌而不务得财其赏也发公室而行之于庙使其利不在于杀人故其民不志于好战夫然后可以作之安居之中而休之于争夺之际可与安可与危而不可与乱此天下之势也












　　御定渊鉴函卷二百十二
　　钦定四库全书
</div>
    <div class="pagination">
<a href="御定渊鉴类函_page149.html">上一页</a><span>...</span><a href="御定渊鉴类函_page145.html">145</a><a href="御定渊鉴类函_page146.html">146</a><a href="御定渊鉴类函_page147.html">147</a><a href="御定渊鉴类函_page148.html">148</a><a href="御定渊鉴类函_page149.html">149</a><span class="current-page">150</span><a href="御定渊鉴类函_page151.html">151</a><a href="御定渊鉴类函_page152.html">152</a><a href="御定渊鉴类函_page153.html">153</a><a href="御定渊鉴类函_page154.html">154</a><a href="御定渊鉴类函_page155.html">155</a><span>...</span><a href="御定渊鉴类函_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
