<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 224 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 224 页/共 737 页
  </h1>
  <div class="content">
   《孙子》曰：法者，曲制官道主用也。（曲制者，部曲幡帜金鼓之制也。官者，百官之分用也。道者，粮路也。主用者，主军费用。）卒未专亲而罚之则不服，不服则难用也。卒已亲附而罚不行者，则不可用也。故合之以文，齐之以武，（文仁武法。）是谓必取，（文恩武罚。）令素行以教其人也，令素行则人服；令素不行则人不服。令素信著者，与众相得也。厚而不能使，爱而不能令，乱而不能理，譬如骄子，不可用也。（言恩不可纯任，还为已害。）
《左传》曰：晋侯之弟扬干乱行於曲梁，（行，军次也。）魏绛戮其仆。（仆，御也。）晋侯怒，谓羊舌赤曰：“合诸侯以为荣也，扬干为戮，何辱如之？必杀魏绛，无失也！”赤对曰：“绛无二志，事君不避难，有罪不避刑，其将来辞，何辱命焉？”言终，魏绛至，授仆人书，（仆人，晋侯御仆也。）将伏剑。士鲂，张老止之。公读其书曰：“君乏使，使臣斯司马。（斯，此。）臣闻师众以顺为武，（顺莫敢违。）军事有死无犯为敬。（守官行法，虽死不敢有违。）君合诸侯，臣不敢不敬，君师不武，执事不敬，罪莫大焉。臣惧其死，以及扬干，无所逃罪。（惧自犯不武不敬。）不能致训，至於用钺。（用钺斩扬干之仆。）臣之罪重，敢有不从，以怒君心，（言不敢不从戮也。）请归死於司寇。”（致尸于司寇使戮也。）公跣而出，曰：“寡人之言，亲爱也。吾子之讨，军礼也。寡人有弟，不能教训，使干大命，寡人之过也。子无重寡人之过，（听降死为重过。）敢以为请。”（请使无死。）晋侯以魏绛为能以刑佐民矣，反役，与之礼食，使佐新军。（令欲显绛，故特为设礼食。）
《史记》曰：齐景公时，晋伐阿、鄄，（阿，今济阳郡东阿县。鄄，音绢，今濮阳郡鄄城县。）而燕侵河上，齐师败绩。婴乃荐司马穰苴，文能附众，武能威敌。齐景公召穰苴，与语兵事，大说之，以为将军，将兵燕、晋之师。穰苴曰：“臣素卑贱，擢之闾伍之中，加之大夫之上，士卒未附，百姓弗信，人微权轻，愿得君之宠臣，国之所尊者以监军，乃可。”於是景公许之，使庄贾往。穰苴既辞，与贾约曰：旦日日中，会於军门。“穰苴先驰至军，立表下漏待贾。贾素骄贵，不甚急；亲戚送之，留饮。日中而贾不至。苴仆表决漏，入，行军勒兵，申明约束。约束既定，夕时，庄贾乃至。穰苴曰：”何後期为？”贾谢曰：“不佞大夫亲戚送之，故留。”穰苴曰：“将受命之日则忘其家，临军约束则忘其亲，援桴鼓之急则忘其身，今敌国深侵，邦内骚动，士卒暴露於境，君不安席，百姓之命皆悬於君，何谓相送乎！”召军正问曰：“军法後期者云何？”对曰：“当斩。”遂斩庄贾以徇三军。三军之士皆震忄栗。燕、晋之师闻之，悉引而归，皆复所侵之地。
又曰：孙武以兵法见於吴王阖闾。阖闾曰：“子之十三篇，吾尽观之，可以小试勒兵乎？”对曰：“可。”阖闾曰：“可试以妇人乎？”曰：“可。”於是许之，出宫中美人，得百八十人。孙子分二队，以王之宠姬二人各为队长，皆令持戟，令曰：“汝知尔心与左右手背乎？”妇人曰：“知。”武曰：“前，则视心；左，视左手；右，视右手；後，即视背。”妇人曰：“诺。”约束既毕，乃设铁钺，即三令五申之。於是鼓之右，妇人大笑。武曰：“约束不明，申令不熟，将之罪也。”复三令五申而鼓之左，妇人复大笑。孙子曰：“约束不明，申令不熟，将之罪也。既已明而不如法者，吏士之罪也。”乃欲斩左右队长。吴王从台上观，见且斩爱姬，大骇，趣使使下令曰：“寡人已知将军能用兵矣。寡人非此二姬，食不甘味，愿勿斩也。”武曰：“臣已受命为将，将在军，君命有所不受。”遂斩队长二人以徇，用其次为队长。於是复鼓之。妇人左右前後跪起皆中规矩绳墨，无敢出声者。於是武使使报王曰：“兵既整齐，王可试下观之，惟王所欲用之，虽赴水火犹可也。”吴王曰：“将军罢休就舍，寡人不愿下观。”武曰：“王徒好其言，不能用其实。”於是阖闾知孙子能用兵，卒以为将。西破强楚，入郢，北威齐晋。
又曰：文帝立後六年，匈奴大入边。乃以宗正刘礼为将军，军霸上；祝滋侯徐厉为将军，军棘门；以河内守周亚夫为将军，军细柳；以备胡。上自劳军，至灞上及棘门军，直驰入，将军下骑送迎。已而之细柳，军士吏被甲，锐兵刃，彀弓弩，持满。天子先驱至，不得入。先驱曰：“天子且至！”军门都尉曰：“军中但闻将军令，不闻天子诏。”居无何，上至，又不得入。於是上乃使持节诏将军：“吾欲入劳军。”亚夫乃传言开壁门。士卒谓从车骑曰：“将军约束，军中不得驱驰。”於是天子乃案辔徐行。至军中营，将军亚夫持兵揖曰：“介胄之士不拜，请以军礼见。”（应劭曰：礼，介者不拜也。）天子为动容轼车，使人称：“皇帝敬劳将军。”成礼而去。既出军门，群臣皆惊。文帝曰：“嗟乎，此真将军矣！曩者霸上、棘门军，若儿戏耳，其将固可袭而虏也；至於亚夫，可得而犯耶！称善者久之。
《後汉书》曰：祭遵从征河北，为军市令。舍中儿犯法，遵格杀之。光武怒，命收遵。时主簿陈副谏曰：”明公常欲众军整齐，今遵奉法不避，是教令所行也。”光武乃贳之，（贳犹赦也。）以为刺奸将军。谓诸将曰：“当备祭遵！吾舍中儿犯法尚杀之，必不私诸卿。
谢承《後汉书》曰：张温以司空加车骑将军，征韩遂。丙辰，引温见於崇德殿，温以军礼，长揖不拜。
《魏志》曰：曹仁，字子孝。少时不修行检，及长为将，严整奉法，常置科於左右，案以从事。
《吴志》曰：吕蒙图关羽，定南郡，尽得羽及将士家属。蒙抚慰，约令军中不得干历人家，有所求取。蒙麾下士，是汝南民，取民家一笠，以覆官铠。虽公物，蒙犹以为犯军令，不可以乡里故废法，遂垂涕斩之。
《晋书□李特载记》曰：益州刺史赵以李庠为威寇将军，使断北道。庠素东羌良将，晓军法，不用麾帜，举矛为行伍，斩部下不用命者三人，部阵肃然。
萧子显《齐书》曰：李安民为徐州城局参军，王回素为安民所亲，盗绢二匹，安民流涕於门斩之，厚为殓祭，军府皆震服焉。
《北史》曰：後魏孝文车驾南征，以宋弁为司徒、东道副将军。人有盗马半者，斩而徇。於是三军震惧，莫敢犯法。
又曰：後魏安定王休车驾南伐，领大司马。孝文亲行诸军，遇休以三盗人徇六军将斩之，有诏赦之，休执曰：”不斩何以息盗。”诏曰：“王者之体亦有非常之泽，虽违军法，可特原之。”休乃奉诏。帝谓司徒冯诞曰：“大司马严而执法，诸军不可不慎。”於是六军肃然。
《唐书》曰：阚棱容貌魁岸，勇而多力。每临阵，手持大刀，长一丈，一举辄毙数人，前无当者。及杜伏威据有江淮之地，兵皆出自群贼，类多放纵，有相侵夺者，棱必杀之，虽亲故无所舍，令行禁止，路不拾遗。後从伏威入朝，拜左领军将军。辅公之反也，棱从军讨之。及与陈正通相遇，方接战，棱脱兜鍪谓贼众曰：“汝不识我邪？何敢来战！”其众多棱旧之所部，由是各无斗志，或有遥拜者，贼师遂溃。
又曰：窦轨初入蜀，将其甥从军，以为心腹。尝夜出，呼之不以时至，因斩之。将吏重足而立，见之者莫不股忄栗。
又曰：哥舒翰好读《左氏春秋》及《汉书》，疏财重气，士多归之。河西节度王忠嗣以为大计军副使。安思顺为大使，翰常怏怏不能下之，忠嗣遂使翰别为将，讨吐蕃于新城，以同戴副使为副。副使不为翰用，颇沮之，翰怒甚，脱甲挝杀之，投其尸於坑中，军中股忄栗。
又曰：马燧讨李怀於光河中，帅步骑三万次於绛。乃分兵收夏县，略稷山，拨龙门，降其将冯万兴、任象王。燧以兵围攻绛州，拔其外城，其夜伪刺史王克同与大将达奚小进弃城走，降其众四千人。又遣大将李自良、谷秀分兵略定闻喜、夏县、万泉、虞乡、永乐、猗氏六县，降其将辛□（音诜。）及兵五千人。谷秀以犯令虏士女，斩之以徇。
又曰：德宗幸奉天，诏以李晟为神策行营节度使。晟军令严肃，所过樵采无犯。自河中田蒲津而军渭北，壁东渭桥以逼朱Г。时刘德信将神策兵救襄城，败於扈涧，闻难，率馀军前次渭南，与晟合军。军无统一，晟不能制，德信因至晟军，晟乃斩之。复以数骑入德信军中，抚劳军士，无敢动者。晟既并德信军，军益振。
又曰：李晟收复都城，朱Г乃与妻子及姚令言、张庭芝等数千骑西走泾原，馀兵靡散。晟乃入，抵丹凤门，舍军於外朝。晟处於右金吾伏舍下令曰：“军中五日不得通家问，违者斩之。”遣京兆尹李齐运告谕於众，百姓安堵，秋毫无犯。尚可孤军人有擅取马者，晟大将高明曜掳贼女妓一人，司马（音胄）。取贼马二匹，晟立斩之。军士皆胁息，莫敢仰视。翌日，晟以露布闻，上览之感泣，百官皆出涕。因上寿称万岁，曰：“李晟虔奉圣谟，荡涤凶慝。然古之树勋，力复都邑者，往往有之；至於不惊宗庙，不易市肆，长安人不识旗鼓，安堵如初，三代以来，未之有也。”上笑曰：“天生李晟，为社稷万人，不为朕也。”百官再拜而退。
又曰：永贞元年冬，刘辟阻兵，朝议讨伐，宰臣杜黄裳以为独任高崇文可以成功。元和元年春，拜检校工部尚书兼御史大夫，充左神策行营节度使，兼统左右神策、奉天鳞游诸镇兵讨辟。时宿将专征者甚众，人人自谓当选，及诏出大惊。崇文在常武，练卒五千，常若寇至。及是，中使至长武，卯时宣命，而辰时出师五千，器用无阙者。军至兴元，军中有折逆旅之匕箸者，斩之以徇。从阆中入，遂却剑门之师，解梓潼之围。
又曰：高崇文平刘辟，王师入成都，介士屯於大造，军令严肃，珍货山积，市井不移，无秋毫无犯。
又曰：郗士美为昭义节度使。朝廷讨王承宗，士美遣兵马使王献领卒一万为前锋。献凶恶恃乱，逗挠不进，遽令召至，数其罪斩之。下令曰：“敢後出者斩！”士美亲鼓之。兵既合，而贼军大败，下三营，环柏乡，屡以捷闻。上大悦曰：“吾固知士美之能办吾事。”於时四面七、八镇兵共十馀万，以环镇、冀，未有首功，多犯法。士美兵士勇敢畏法，声甚振，承宗大惧，指期有破亡之势，会诏班师，至今两河间称之。
又曰：李师道攻徐，徐将王智兴败贼壁，获美妾。智兴惧军士争之，乃曰：“军中有女子，安得不败？此虽无罪，违军法也。”即斩之以徇。
《韩子》曰：吴起为魏武侯西河之守，奏有小亭临境，吴起欲攻之。乃倚车辕於北门外，而令之曰：“有能徙此南门之外，赐之上田上宅。”民莫之徙也。或有徙之者，遂赐之如令。俄又置一石赤黍於东门之外，而令之曰：“有能徙之於西门之外者，赐之如初。”民则争徙之。乃下令曰：“明日攻亭，有能先登者，仕之国大夫，赐之上田上宅。”民争上。於是攻亭，一朝而拔之。
《尉缭子》曰：古之善用兵者，能杀卒之半，其次杀其十三，其下杀其十一。杀其半者威立海内，杀其十三者力加诸侯，杀其十一者令行士卒。故曰百万之众不斗，不如万人之尸；万人之死，不如百人之贼。赏明如日月，信比如四时，令严如斧钺，而出卒有不死者，未尝闻也。
《六韬》曰：武王问：“将，何以为威？”太公曰：“杀一人而万人惧者，宜杀之。杀一人，三军不知，虽多杀，其将不重也。”
《淮南子》曰：勾践决一狱不辜，援龙渊而切其股，血流至足。故战，武士必死。
《魏武军令》曰：兵欲作阵对敌营，先白表，乃引兵就表而阵。皆无欢哗，明听鼓音，旗幡麾前则前，麾後则後，麾左则左，麾右则右。不闻令而擅前後左右者斩。伍中有不进者，伍长杀之；伍长不进，什长杀之；什长不进，都伯杀之。督战部曲，将拔刃在後，察违令不进者斩之。一部受敌，馀部有不进救者斩之。
《武侯兵法》曰：军有七禁：一曰轻，二曰慢，三曰盗，四曰欺，五曰背，六曰乱，七曰误。此治军之禁也。若期会不到，闻鼓不行，乘宽自留，回避务止，初近而後远，唤名而不应，军甲不具，兵器不备，此谓轻军。（有此者斩之。）受命不传，传之不审，以惑吏士，金鼓不闻，旌旗不睹，此谓慢军。（有此者斩之。）食不廪粮，军不部兵，赋赐不均，阿私所亲，取非其物，借贷不还，夺人头首级以获功名，此谓盗军。（有此者斩之。）变易姓名，衣服不鲜，金鼓不具，兵刃不磨，器仗不坚，矢不着羽，弓弩无弦，主者吏士法令不从，此谓欺军。（有此者斩之。）闻鼓不行，叩金不止，按旗不伏，举旗不起，指麾不随，避前在後，纵发乱行，折兵弩之势，却退不斗，或左或右，扶伤举死，因归还，此谓背军。（有此者斩之。）出军行将，士卒争先，纷纷扰扰，军骑相连，咽塞道路，後不得前，呼唤喧哗，无所听闻，失行乱次，兵刃中伤，长将不理，上下纵横，此谓乱军。（有此者斩之。）屯营所止，问其乡里。亲近相随，共食相保，呼召不得，越入他位，干误次第，不可呵止，度营出入，不由门户，不自启白奸邪所起，知者不告，罪同一等，合人饮食，阿私所受，大言惊语，疑惑吏士，此谓误军。（有此者斩之。）
《卫公兵法》曰：古之善为将者，必能十卒而杀其三，次者十杀其一。三日威振於敌国，一日令行於三军。是知畏我者不畏敌，畏敌者不畏我。如曰：尽忠益时、轻生重节者，虽仇必赏；犯法怠惰、败事贪财者，虽亲必罚；服罪输情、质直敦素者，虽重必舍；游辞巧饰、虚伪狡诈者，虽轻必戮。善无微而不赞，恶无纤而不贬，斯乃励众劝功之要术也。昔马谡兵败，葛亮对泣而诛；乡人盗笠，吕蒙先涕而后斩；马逸范麦，曹公割而自刑；两椽辞屈，黄盖诘问而俱戮。故知威克其爱，虽少必济；如爱胜其威，虽多必败。盖赏罚不在重，在必行；不在数，在必当。故《尉缭子》曰：“吴起与秦人战，战而未合，有一夫不胜勇，乃怒而前，获首而返。吴起斩之。吏曰：‘此壮士也，不可斩。’吴子曰：‘虽壮士，不从令者必斩之。’
又曰：褰旗斩将，陷阵摧锋，上赏。破敌所得资物仆马等，并给战士。每收阵之後，礻卑将虞候辈收敛，付总管均分之。与敌斗，旗头被伤，救得者重赏。漏泄军情，斩之；背军逃走，者斩之；後期战而，斩之；（有故不坐。）行列不齐、旌旗不整、金革不鸣，斩之；与敌私交通，斩之；（言语书疏并同。）或说道释、祈祷鬼神、阴阳卜筮、灾祥讹言以动众心，并与其人往还言议，斩之；无故惊军，叫呼奔走，谬言烟尘，斩之；凡令觇候，或更相推托，谬说事宜，兼复漏泄者，斩之；吏士所经历侵掠者，斩之；奸人妻女及将妇女入营，斩之。不战而降敌，没其家。凡有私仇须先言，令其避仇；若不言，因战阵报复者，斩之。布阵旗乱，吏士惊惶，罪在旗头，斩之。阵定或辄进退，或对敌乱行者，前後左右所平之行便，斩之。或有弓弩已注，矢而回顾者，或干行失位者，後行斩之。前行不动，行斩于失之行。守围不固，一火及主吏并斩之。遇敌攻围危急，若前後左右部队不救致陷者，全部队皆斩之。为敌所乘，失旗鼓节钺，者全阵斩之。战敌，旗头被敌杀，争得尸首免坐；不得者，一旗并斩之。凡战敌失主将，随从者皆斩之。一将遇御敌，裨将己下等羌主率不齐力同战、更相救助者，任便斩之。吏士虽破敌，滥行戮杀，发冢焚庐，践稼穑、伐树木者，斩之。擒获敌人，或有来降者，直领见总帅，不得辄访问敌中事，若违因而漏泄者，斩之。破敌先虏掠者斩之。（入敌境同。）凡隐欺破虏所收获及吏士身死有欺隐其资物兼违令不收恤者斩之。违总帅一时之令，者斩之。
卷二百九十七　兵部二十八
训兵
《孙子》曰：言不相闻，故为鼓铎；（铎，金钲也，听其音声以为耳候也。）视不相见，故为旌旗。（瞻其指魔，以为目候。）夫金鼓旌旗者，所以一人之耳目也。（齐一耳目之视听，使知进退之度。）人既专一，则勇者不得独进，怯者不得独退。（齐之以法教，使强弱不得相逾。）纷纷纭纭，间乱而不可乱；（旌旗乱也，示敌若乱，以金间之。纷纷，旌旗像。纭纭，士卒貌。言旌旗翻转一合一离，士卒进退或往或来，视之若扰，观之若乱，然其法令素定，度帜分明，各有分数，扰而不乱也。）浑浑沌沌，形圆而不可败。（车骑齐转也。形圆者，出入有道齐整也。浑浑，车轮转行。沌沌，步骑奔驰；视其形阵纵横圆而不方，然其指趣各有所应，故王子曰：将欲内明而外暗，内理而外军，所以示敌之轻已者也。浑，外本切。沌，徒损切。）
《周礼》曰：太宗伯，以军礼同邦国，（同谓威其不协僭差者，军礼之别五也。）大师之礼用众也，（用其义勇也。）大均之礼恤众也，（均其地政地守地职之赋，所以忧民也。）大田之礼简众也，（古之因田习兵，阅其车徒之数也。）大役之礼任众也。（筑宫邑所以事民力强弱也。）大封之礼合众也。（止封疆沟途之固，所以合聚其民也。）
又曰：《夏官》大司马之职：掌仲春教振旅，司马以旗致民，平列阵，如战之阵。以教坐作、进退、疾徐、疏数之节。遂以田。仲夏教茇舍，如振旅。群吏撰车徒，遂以苗田。中秋教治兵，如振旅。辨旗物之用，遂以田。仲冬教大阅。前期，群吏听誓於陈前，斩牲，以左右徇阵，曰：”不用命者，斩之！”遂以狩田。师以救无辜，伐有罪。若师有功，则左执律、右秉钺以先，恺乐献於社。
《左传》曰：春夏苗，秋冬狩，於农隙以讲武事。三年而治兵，入而振旅，归而饮至，以数军实。昭文章，明贵贱，辨等列，顺少长，习威仪也。
又曰：楚子文治兵於暌，终朝而毕，不戮一人。子玉复治兵於，终日而毕，鞭七人，贯三人耳。国老皆贺子文。贾不贺，曰：“子玉刚而无礼，不可以治民。过三百乘，其不能以入矣。子玉之败，子之举也。举以败国，将何贺焉？”
又曰：苗贲皇徇曰：“乘补卒，秣马利兵，修阵固列，蓐食申祷，明日复战。”乃逸楚囚。
又曰：宣子曰：“我若受秦，秦则宾也；不受，寇也。既不受矣，而复缓师，秦将生心。先人有夺人之心，军之善谋也。逐寇如追逃，军之善政也。”训卒利兵，秣马蓐食，潜师夜起。戊子，败秦师於令狐，至於刳首。
又曰：宣榭火。（宣榭，讲武室也。）
《论语》曰：子曰：善人教民七年，亦可以即戎矣。（可就兵攻战也。）
又曰：以不教民战，是谓弃之。
《後汉书》曰：灵帝时，望气者以为京师有大兵，两宫流血，以为《太公六韬》有天子将兵事，可以威压四方。帝乃讲武於平乐观下。起大坛，建五采华盖。天子擐甲介马，称“无上将军”。何进领兵屯於观下，置西园八校尉，袁绍、曹操等为之。
《唐书》曰：太宗初即位，突厥入寇，欲诸军皆习骑射。每退朝，即引诸军卫将习射於显德殿庭，谓将军已下曰：“古突厥与中国，更有盛衰。若轩辕善用五兵，即能北逐獯虏；周宣驱驾方、召，亦能制胜太原。下至汉、晋之君，洎于隋代，不使兵士素习干戈，突厥来侵，莫能抗御，遣中国生民涂炭于寇手，我今不使汝等穿池筑苑，造诸淫费，农民恣令逸乐，兵士惟习弓马。若无贼来，我则为汝博士，教汝等武艺优长；若有贼来，我则为汝将帅，领汝斗战。亦望使汝等前无横敌。”於是日引数百人於殿庭教射，太宗亲自临试，每坐或至午时。射中者随赏弓刀、布帛，统帅加上考。朝臣咸谏云：“不宜引卑碎之人，挟弧矢於轩陛之侧。”上曰：“率土之内皆吾臣子，我所恨不能将我心遍置人腹中，岂有相疑之道哉！”由是一二年间，兵士尽便弓马。
又曰：李抱真领泽潞观察使留後。抱真密揣山东当有变，上党且当兵冲。是时承战馀之地，土瘠赋重，人益困，无以养军士。乃籍户丁男，三选其一，有材力者免租徭，给弓矢，令之曰：“农之隙，则分曹角射；岁终，吾当会试。”及期，按簿而征之，都试以示赏罚，复命之如初。比三年，则皆善射，抱真曰：“军可用矣。”於是举部内之众，得成卒二万，前既不廪费，府库益实，乃缮兵甲，为战具，遂雄视山东。是时，称昭义步兵冠诸军。
又曰：德宗即位，以马燧为太原尹、北都留守、河东节度、观察、度支、营田使。当是，承鲍防自百井败军之後，兵甲寡弱，骑士少。燧乃悉召将吏牧马厮役，得数千人，悉补骑卒，教之数月，皆为精骑。造甲者必令长短三等，称其所衣，以便进趋。又造战车，蒙以狡猊象，列戟於後，行则载兵甲，止则为营阵，或塞险厄以遏奔冲，器械无不犀利。居一年，陈兵三万，开广场以习战阵，教其进退。
《古司马兵法》曰：凡战，非阵之难，使人可阵难；非可使阵难，使可用难；（使人尽心效力，用必胜也。）非知之难，行之难。（教习使人知进退之便，左右之利，事事自行之者难。）
又曰：天子之义必纯取於天地，而观於先圣。（天子奉天地之道，调和阴阳四时之气，顺先王之法度也。）士庶之义必奉於父母，而正於君长。（士庶必从父母之教，君长之命。）故虽有明君，士不先教，不可用也。（虽有明君，士不教习，不可以受敌也。）古之教民，必立贵贱之经纶，使高下不相凌，德义不相逾，材伎不相掩，勇力不相犯，故力同意和。古者国容不入军，军容不入国，故德义不相逾。（治国以仁德，军事以勇。德以从化，义以法断。以国容入军则军败，军容入国则国乱也。）
吴起《教战法》曰：短者持矛戟，长者持弓弩，强者持旌旗，勇者持金鼓，弱者给厮养，智者为谋士，乡里相比，什伍相保。一鼓整兵，二鼓战阵，三鼓趣食，四鼓然辨，五鼓就行。闻鼓声合，然後举旗。
《六韬》曰：教战之法，必明告吏士，三令五申，教其操兵起居、进止，旌旗指麾。阵而方之，坐而起之，行而止之，左而右之，列而合之，绳而解之。无犯进止之节，无失饮食之宜，无绝人马之力。令吏士一人学战，教成十人；十人学战，教成百人，百人学战；教成千人，千人学战，教成万人；万人学战，教成三军之众。大战之法，百万之师，故能成大功也。
《卫公兵法》曰：诸兵士将战，身貌弱，不胜衣甲。及戎具所施，理须坚劲须简取强兵，并令试练器仗。兵须彻扎掐坚，皆须取甲，试令所射，然始取中。
又曰：每营中，两厢置土马十二匹，大小如常马真鞍，令士卒擐甲胄，弓矢，（音高。）佩刀剑，持矛，左右上下，以便习其事。
又《教旗法》曰：凡教旗，于平原旷野、登高远视处，大将居其上，南向左右各置鼓一十二面，角一十二具，左右各树五色旗，六纛居前列，旗节次之。左右衙官，驻队如偃月形，为後骑。下临平野，使士卒目见旌旗，耳闻鼓角，心存号令。乃命诸将分为左右，皆去兵刃，精新甲胄幡帜，分为左右厢，各以兵马使为长，班布其次。阵间容阵，队间容队，曲间容曲，以长参短，以短参长。回军转阵，以後为前，以前为後，进无奔迸，退无趋走。以正合，以奇胜，听音睹麾，乍合乍离。於是三令五申：白旗点鼓，音动则左右厢齐合；朱旗点角，音动则左右厢齐离。离之与合，皆不离中央之地。左厢阳向西旋，右厢阴向东旋，左右各复本初。白旗掉鼓，音动则左右各□蒸鸟散，弥川络野，然而不失部队之疏密，朱旗掉角，音动则左右各复本初，前後左右无差尺寸。散则法天，聚则法地。如此三合而三离，三聚而三散。不如法者，吏士之罪从军令。於是大将出五彩旗一十二口，各树於左右厢阵前，每旗命壮勇士五十人守旗，选壮勇士五十人夺旗，左厢夺右厢，右厢夺左厢，鼓音动而夺，角音动而止，得旗者胜，失旗者负，胜赏而负罚。离合之势，聚散之形，胜负之理，赏罚之信，因是而教之。
《太白阴经》曰：春秋末，并为战国，增讲武之礼，以为戏乐，以相夸视，而秦更名为角抵。故国虽大，好战必亡；天下虽平，亡战必危。天下既平，春秋，振旅理兵，所以不忘战。今边军更名曰教旗，使士卒识金鼓、别旗帜、任行列、知部分，一军之节制也。
又曰：古之诸侯畋猎者，为田除害也。上所以供承宗庙，下所以闲习武事。太古之时，人食禽兽之肉，坐其皮；後代之人浸多，时禽兽寡少，衣食不足。於是神农教其植，导以纺绩。自是之後，禽兽复盈山林，下平土，害禾稼，为人所害。於是王公秋冬无事畋猎，闲习兵革，奋扬威武，以戒非常。季冬之月腊日，阴用事，万物毕成，蛰虫已伏，乃具卒乘，从禽於山泽，以教部伍，分进退之仪。一人守，围地三尺；十二时守，三万六千尺。积尺得六千步，积步得一十五里馀六十步，围中径阔得地五里馀二十步，以左右决胜将为交头；其决胜左右，将各主士仵，为行列；皆以金鼓旌旗为节制。其初起围张翼，随山林地势，无远近部分；其合围地虞候先择定讫，以善弧矢者为围中骑；其步卒抢旗幡守围，有漏禽兽，坐守围之吏。大兽公之，小兽私之，以观进止。
《管子》曰：凉风至而白露下，天子命左右司马，令组甲厉士众。
《商君书》曰：民之见战，如饥狼之见虎，则民可用矣。
《吕氏春秋》曰：世有言曰：“驱市人而战，可以胜人之厚禄教练卒；老弱罢民（罢与疲同。）可以胜人精士练材；离散系累，可以胜人之行陈（陈与阵同。）整齐；□白挺，可以胜人之长钅兆利兵。”此不通乎兵者之论。今有利剑於此，以刺则不中，以击则不及，於恶剑无择，为是斗因用恶剑则不可。简选精良，兵械利，发之则不时，纵之则不当，与恶卒无择，为是战因用恶卒则不可。王子庆忌、陈午犹欲剑之利也。（陈午，齐人。庆忌，吴公子。二人皆勇有捷力。）简选精良，兵械利，令将将之，王者有以霸者矣。汤、武、齐桓、晋文、吴阖闾是也。
又曰：故凡形势险阻，欲其便也；兵甲器械，欲其利也；选练角材，欲其精也；将率士民，欲其教也。此四者，义兵之助也，时变之应也。
又曰：阖闾试其民於五湖，剑皆加於肩，地流血几不可止；勾践试其民於寝宫，民争入火，死者千馀，遽击金而退之；赏罚充实也。
《邺城故事》曰：凌霄观成案：石季龙，永和三年，命其子石宣祈于山川，因而游猎，乘大辂，羽葆、华盖，建天子旌旗，十有六军，戎卒十八万，出自金明门。季龙从後宫升观望之，笑曰：“我家父子如是，自非天崩地陷，当复何愁，但抱子弄孙日为乐耳！”
《文选》曰：三令五申，教达禁城。
《谢承与步子出书》曰：示攻战进取之方，教进退疾徐之节也。
《刘向别传》曰：蹴鞠者，传言黄帝所作，或曰起战国之时。蹋鞠，兵势所以陈之，知武材也，皆因熙戏而讲习也。
卷二百九十八　兵部二十九
军制
《礼记》曰：六十不豫服戎。师出不逾时，为怨思也。逾时即内有怨女，外有旷夫。
《周礼》曰：五人为伍，五伍为两，四两为卒，五卒为旅，五旅为师，五师为军。（郑玄曰：两二十五人，卒百人，旅五百人，师二千五百人，军万二千五百人也。）
《汉书□武帝纪》曰：建元元年春二月，赦天下，赐民爵一级。年八十复二算，九十复甲卒。（张晏注云：复甲卒，不豫革车之赋也。）
《白虎通》曰：王命法：三十受兵、六十归兵。国有三军，所以诫非常，伐无道，尊宗庙，重社稷，安不忘危。何以言有三军也？《论语》云：“子行三军，则谁与？”《诗》云：“周王于迈，六师及之。”三军者何法？法天地人也。以为五人为伍，五伍为两，四两为卒，五卒为旅，五旅为师，师二千五百人，二师为一军。三军六师，万五千人也。传曰：一人必死，十人不能当；百人必死，千人不能当；千人必死，万人不能当；万人必死，横行天下。虽有万人，犹谦让自以不足，故复加五千人。因法月数，月，群阴之长也。十二月足以穷尽阴阳，备物成功。万二千人亦足以征伐不义，致天下太平。《梁传》曰：“天子六军，诸侯上国三军，次国二军，下国一军。诸侯所以一军者何？诸侯，藩屏之臣也。任兵革之重，距一方之难，故得有一军也。”
《淮南子》曰：季武子为三军，（为，作也。武子，鲁卿季文之子，季孙夙也。《周礼》：天子六军，诸候大国三军。鲁伯禽之封，旧有三军，其后削弱，二军而已。武子欲传公室，故欲益中军为三，三家各征其一，事在鲁哀公十一年。）叔孙穆子曰：“不可。天子作师，公帅之以征不德；（师谓六军之众，公谓诸候。为王卿士者为元帅也。）元侯作师，卿帅之以承天子。（元侯，大国之君，师三军之众。大国三卿皆命於天子，一卿命於其君。无军，无三军也。若元侯有事，则命卿帅其所教武卫之士，以佐元侯。《礼》所云：次国二军，小国一军，谓以赋出军从征伐，赞佐治也。）自伯子男，有大夫无卿，（无聊，无命聊也。《王制》：小国二聊，皆命于其君也。）帅赋以从诸侯。（赋国中出兵车甲士以从大国诸候。）是以上能征下，无奸慝。（征，正。匿，恶。）今我小侯也，（言小候削弱之日久矣。）处大国之间，（大国齐楚。）缮贡赋以供从，犹惧有讨。（犹惧以不给见诛讨。）若为元侯之所为，（之所谓作三军元帅所为。）以怒大国，无乃不可乎？弗从，遂作中军。（中者，明已有上下军。）自是齐楚代讨於鲁，（代，更。）襄昭皆如楚。（襄公昭公如楚朝，事楚也。）
《穰苴兵法》曰：五人为伍，十五为队，一军凡二百五十人。队馀奇兵，队七十有五，以为中垒。守地六千尺，积尺得四里。以中垒四面乘之，一面得地三百步。垒内有地三顷馀百八十步。正门为握奇大将军居之。六纛、五麾、金鼓、府藏辎积皆中垒，外馀八千七百五十人，队一百七十五，分为八阵。六阵各有一千九十四人，六阵各减一人以为一阵之部署，举一军则千军可知。（凡兵者有四正四奇，或合而为一，或离而为八，阵故以正合，以奇胜。）
《通典》曰：每军大将一人，（别奏八人，亻兼十六人。）副二人，（分掌军务，奏、亻兼减大将半。）判官二人，典军四人，总管四人。（二主左右虞候、二主左右押衙、亻兼各五人，在衙官下。）子将八人，（委其分行阵、辨金鼓及部署亻兼各二人。）执鼓十二人，吹角十二人，司兵、司仓、司驿、司胄、城局各一人。每队五十人，押官一人，队头一人，副二人，旗头一人，副二人，长火五人。（六分支甲，四分支战袍，一分支枪。）
又曰：周制：万有二千五百人为军。军将皆命卿。二千有五百人为师，师帅皆中大夫。五百人为旅，旅帅皆下大夫。百人为卒，卒长皆上士。二十有五人为两，两司马皆中士。五人为伍，伍皆有长。（军师旅卒两伍皆众名，伍一比、两一闾、卒一族、旅一党、师一州、军一卿、家所出一人也。按《司马法》：二十五为两，四两为卒，百人也。五卒为旅，五百人。五旅为师，二千五百人。五师为军，一万二千五百人。万二千象十有二月，五百象闰。）管子言于齐桓公曰：欲正卒伍，修兵甲，则大国亦将为之。君有征战之事，则小国有守圉之备矣。公欲速得意於天下诸侯，则事有所隐而政有所寓。（不显习于兵事，故曰事有所隐。军政寓之田猎，故有所寓。）公作内政而寓军令焉。三分齐国为高子之里，为国子之里，为公之里，以为三军。择其贤民，使为里君。（每里皆使贤者为君。）乡有行伍卒长，则有制令。且以田猎，因以赏罚，（因田猎之功过，期行赏罚。）则百姓通于军事矣。于是乃制五家以为轨，轨为之长，十轨为里，里有司，四里为连，连为之长，十连为乡，乡有良人，以为军令。是故五家为轨，故五人为轨，轨长率之。十轨为里，故五十人为小戎，里有司率之。四里为连，故二百人为卒，连长率之。十连为乡，故二千人为旅，乡良人率之。三军故有中军之鼓，（中军则公之里卒也。）有高子之鼓，有国子之鼓。春以田曰，振旅；（因寓军政，而且整族。）秋以田曰，理兵。（顺杀气，因理兵。）是故卒伍定於里，军政定於郊。内教既成，令不得迁徙。故卒伍之人，人与人相保，家与家相受，少同居，长同游，祭祀同福，死丧相恤，灾祸同忧，居处同乐，行作同和，哭泣同哀。是故夜战其声相闻，足以无乱；昼战则其目相见，足以相识；欢欣足以相死。是故以守则固，以战则胜。君有此教士三万人，以横行於天下。（教士，谓先教习之士。）
又曰：凡立军，一人曰独，二人曰比，三人曰参，比参曰伍，伍人为列，（列有头。）二列为火，（十人有长，立火字。）五火为队，（五十人有头。）二队为官，（百人立长。）二官为曲，（二百人立候。）二曲为部，（四百人立司马。）二部为校，（八百人立尉。）二校为裨，（六百人立将军。）二裨为军。（三千二百人有将军、副将军。）
《唐书》曰：高祖起义兵，命太宗将兵徇西河郡，下之。癸巳，建大将军府，以裴寂为长史，刘文静为司马，具设官属，始置三军，分为左右：以公子建成为陇西公，左领大都督，左三军悉隶焉；命太宗为敦煌公，右领大都督，右三军将军悉隶焉。开仓库以赈穷乏，远近响应。
又曰：高祖二年秋七月壬申，诏曰：“天生五材，司物资其器用；武有七德，拨乱所以定功。故黄帝垂裳，尚有阪泉之战；放勋光宅，犹称丹浦之师。禁暴安人，率由兹道；创业垂统，莫此为先。以是周置六军，每习狩；汉增八校，毕选骁勇。故能化行九有，威震百蛮，奸宄不兴，虔刘息志。季叶凌替，军政湮亡，卒伍不修，旌旗舛杂。部伍符籍，空有调发之名；逗挠之兴，竟无讨袭之用。遂使夷狄放命，盗贼交侵，战争多虞，黔黎殄丧。朕受天明命，抚育万方，爰自义师，克成帝业。至如超乘之士，莫匪百金；彀骑之材，岂惟七萃。今虽关塞宁谧，荒裔肃清，伊洛犹芜，江湖尚梗，役车未息，戎马载驰，武备之方，尤宜精练。所以各因部校，序其统属，改授鼓。创造徽章，取象天官，定其名号。庶使前茅後劲，类别区分，玉帐绛宫，刑德允备，蹈兹汤火，譬彼椒兰，大定戎衣，止戈斯在。於是置十二军，分关内诸府以隶焉。万年道为参旗军，长安道为鼓旗军，富平道为玄武军，醴泉道为井钺军，同州道为羽林军，华州道为骑官军，宁州道为折威军。歧州道为平道军，幽州道为招摇军，西麟道为苑游军，泾州道为天纪军，宜州道为天节军。时高祖以天下未定，实资武力，将举关中之众，以临四方，故兴此制也。每军一人，副一人，取威名素重者为之，督以耕战之务。自是士马精强，无敌於天下矣。
《五代周史》曰：显德初，世宗自高平还，乃大阅，帝亲临之。帝自高平之役，睹诸军未甚严整，遂有退却。至是命太祖皇帝一概简阅，选武艺超绝者，署为殿前，诸班因是有散员、散指挥、内殿直散、都头、铁骑、控鹤之号。复命总戎者自龙捷虎捷以降一一选之，老弱羸小者去之，诸军士伍无不精当。由是兵甲之盛，近代无比。
偏将
《尚书》曰：司马掌邦政，统六师，平邦国。
《左传》曰：赵朔、赵婴齐为中军大夫。巩朔、韩穿为上军大夫。荀息、赵同为下军大夫。韩厥为司马。
又曰：晋侯请於王。戊申，以绂冕命士会将中军，且为太傅。（命卿之服。）於是晋国之盗逃奔於齐。
又曰：楚子北师次於延阝。沈尹将中军，子西将左，子反将右，将饮马於河而归。
又曰：鲁宣公十年夏六月，晋师救郑。荀林父将中军，先佐之；士会将上军，郄克佐之；赵朔将下军，栾书佐之。
《公羊传》曰：秋，卫师入盛。曷为或言帅师，或不言帅师？将尊师少称将。将卑师众称师。
《论语》曰：王孙贾治军旅，奚其丧？（卫灵公无道，得贾尚不丧也。）
《史记□项羽本纪》曰：於是梁为会稽守，籍为裨将。
又曰：项王召宋义与计事而大说之，因置以为上将军，项羽为鲁公，为次将，范增为末将。
又《灌婴传》曰：婴击陈，受诏别攻丞相侯敞，斩敝及特将五人。（文颖注云：特一之将。）
《後汉书□西域传》曰：大秦国一名梨，所治城周百馀里，各有官曹文书，置三十六将，皆会议国事。
《晋书》曰：张光字景武，江夏锺武人也。身长八尺，明眉目，美声音。少为郡吏，家世有部曲，以牙门将伐吴有功，迁江夏西部都尉。
又曰：羊祜在军，常轻裘缓带，身不披甲。铃阁之下，侍卫者不过十数人，而颇以田渔废政。尝欲夜出，军司徐胤执当营门曰：“将军都督万里，安可轻脱！将军之安危，亦国家之安危也。胤今日若死，此门乃开耳。”祜改容谢之，此後稀出矣。
又曰：吾彦为小将，给吴大司马陆抗。抗奇其勇略，将拔用之，患众情不允，乃会诸将，密使人佯狂拔刀跳跃而来，坐上诸将皆惧而走，惟彦不动，举几拒之，众服其勇，乃擢用焉。
又《天文志》曰：大白为上将，羽林为中军。
又曰：文昌六星，在北斗魁前，天府也之星也。一曰上将，建武威。二曰次将，尚书、中书，司隶赏功也。
又曰：郎将位北，主阅旗，所以为武备也。
又曰：毕八星，主边兵、戈猎。其大星曰天高，一曰边将。
又曰：参，白兽之体。其中三星横列，三将也。东北曰左眉，主左将；西北曰右肩，主右将。故《皇帝占》参应七将。七将大，天下兵精。
又曰：南三星骑阵将军，骑将也。南三星车骑，车骑之将也。
  </div>
  <div class="pagination">
   <a href="太平御览_page223.html">
    上一页
   </a>
   <span>
    ...
   </span>
   <a href="太平御览_page219.html">
    219
   </a>
   <a href="太平御览_page220.html">
    220
   </a>
   <a href="太平御览_page221.html">
    221
   </a>
   <a href="太平御览_page222.html">
    222
   </a>
   <a href="太平御览_page223.html">
    223
   </a>
   <span class="current-page">
    224
   </span>
   <a href="太平御览_page225.html">
    225
   </a>
   <a href="太平御览_page226.html">
    226
   </a>
   <a href="太平御览_page227.html">
    227
   </a>
   <a href="太平御览_page228.html">
    228
   </a>
   <a href="太平御览_page229.html">
    229
   </a>
   <span>
    ...
   </span>
   <a href="太平御览_page225.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
