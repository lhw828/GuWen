<!DOCTYPE html>
<html>
<head>
    <meta charset="UTF-8">
    <title>骈志 - 第 14 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 14 页/共 67 页</h1>
    <div class="content">　　拾遗记刘向于成帝之末校书天禄阁専精覃思夜有老人着黄衣植青藜杖登阁而进见向暗中独坐诵书老父乃吹杖端烟燃因以见向説开辟已前向因受五行洪范之文恐辞説繁广忘之乃裂裳及绅以记其言至曙而去向请问姓名云我是太一之精天帝闻夘金之子有博学者下而观焉
　　前汉书王莽以符命自立时雄校书于天禄阁上治狱使者欲收雄雄从阁上自投下几死莽闻之曰雄素不与事有诏勿问然京师为之语曰惟寂寞自投阁爰清静作符命　三国遗録魏文帝为阅书观读书千卷者登此观登者六人而已
　　子云梦鳯凰集上
　　董仲舒梦蛟龙入懐中
　　西京杂记雄读书有人语之曰无为自苦故难传忽然不见雄着太经梦吐鳯凰集之上顶而灭又董仲舒梦蛟龙入懐乃作春秋繁露词
　　刘向省新语而作新序
　　桓谭咏新序而作新论
　　晋书陆喜少有声名好学有才思尝为自叙其略云刘向省新语而作新序桓谭咏新序而作新论余不自量感子云之法言而作言道覩贾子之美才而作访论观子政洪范而作古今厯鉴蒋子通万机而作审机读幽通思四愁而作娱賔九思真所谓忍愧者也
　　萧琛甚秘汉书
　　谢侨不质班史
　　南史萧琛为宣城太守有北僧南渡唯赍一瓠芦中有汉书序传僧云三辅旧事相传以为班固真本琛固求得之其书多有异今者而纸墨亦古文字多如龙举之例非非篆琛甚秘之
　　又谢侨素贵尝一朝无食其子啓欲以班史质钱荅曰宁饿死岂可以此充食乎
　　受太
　　好太
　　汉书钜鹿侯芭常从雄居受其太法言焉雄卒侯芭为起坟防之三年时大司空王邑纳言严尤闻雄死谓桓谭曰子常称雄书岂能传于后世乎谭曰必传顾君与桓不及见也凡人贱近而贵逺北史司马膺之好读太经又注扬雄蜀都赋每云我欲与子云周旋
　　鬼之董狐
　　僧之董狐
　　晋书干寳为搜神记二十卷以示刘惔惔曰卿可谓鬼之董狐
　　酉阳杂俎魏李骞之同泰寺浮屠中傍有执板笔者僧曰此是尸头専记人罪骞曰便是僧之董狐
　　钱神论
　　钱愚论
　　晋书鲁褒以贫素自立元康之后纲纪大壊褒伤时之贪鄙乃隠名而着钱神论以刺之
　　南史梁宗室临川静惠王宏性爱钱百万一聚黄牓标之千万一库悬一紫标如此三十余间帝与佗卿屈指计三亿余万余屋贮布绢丝绵漆蜜纻蜡朱砂黄屑杂货但见满库不知多少武帝谓曰阿六汝生活大可豫章王综以宏贪吝遂为钱愚论
　　千字文
　　万字文
　　梁书髙祖次韵王羲之书千字使周兴嗣为文高祖称善加赐金帛　又御览引梁书武帝取钟王真迹授周兴嗣令选不重复者千字韵而文之兴嗣一宿而上鬓髪皆白大被赏遇后兴嗣目疾武帝亲为之合药　又贾氏谈録进士周逖改次千字文更撰天寳应道千字文将进之请颁行天下先呈宰执右相陈希烈问之曰有添换乎逖曰翻破旧文一无添换又问翻破尽乎对曰尽右相曰枇杷二字如何翻破逖曰唯此两字依旧右相曰若如此还未尽逖逡巡不能对北史秦王俊闻潘徽名召为学士尝从俊朝京师在涂令徽于马上为赋一行赋成其名曰述恩赋俊览而善之复令为万字文
　　曹宪文选音义
　　公孙文选音义
　　旧唐书曹宪所撰文选音义甚为当时所重初江淮间为文选学者本之于宪又有许淹李善公孙罗复相继以文选教授由是其学大兴于代
　　又公孙罗厯沛王府防军无锡县丞撰文选音义卷行于代
　　郭子窃向秀庄子注
　　何法盛窃郗绍中兴书
　　晋书郭象字子少有才理好老庄能清言先是注庄子者数十家莫能究其旨统向秀于旧注外而为解义妙演竒致大畅风惟秋水至乐二篇未竟而秀卒秀子幼其义零落然颇有别本迁流象为人行薄以秀义不于世遂窃以为己注乃自注秋水至乐二篇又易马蹄一篇其余众篇或定文句而已其后秀义别本出故今有向郭二庄其义一也南史时有高平郗绍作晋中兴书数以示何法盛法盛有意图之谓绍曰卿名位贵逹不复俟此延誉我寒士无闻于时如袁宏干宝之徒赖有著述流声于后宜以为惠绍不与至书成在斋内厨中法盛诣绍绍不在直入窃书绍还失之无复兼本于是遂行何书【又宋景濂曰齐丘子六卷一名化书言道术徳仁食俭六化为甚悉世傅为伪唐宋齐丘子嵩作张文潜题其后云齐丘犬防之雄盖不足道其为化书虽皆浅机小数亦防有见于黄老之所谓道徳者噫是书之作非齐丘也终南山隠者谭峭景升也齐丘窃之耳】
　　有子焠掌
　　孙敬悬头
　　荀子有子恶卧而焠掌　齐竟陵王颂云有子刺掌行修名立　桓范世要论云有子好卧则刺其掌汉书孙敬字文寳好学晨夕不休及至眠睡疲寝以绳系头悬屋梁后为当世大儒
　　董仲舒三年不窥园　　　　赵昱歴年不窥园裴公美经年不出墅
　　汉书董仲舒少治春秋孝景时为博士下帷讲诵弟子传以久次相授业或莫见其面盖三年不窥园旧唐书裴休字公美童齓时兄弟同学于济源别墅休经年不出墅门昼讲经籍夜课诗赋
　　谢承汉书赵昱就处士綦母君受公羊传兼该羣业至歴年濳志不窥园圃亲踈希见其面
　　十五年不窥园
　　十七年不闚门
　　后汉书桓荣贫窭无资常客佣以自给精力不倦十五年不窥家园
　　又何休作春秋公羊解诂覃思不闚门十有七年
　　流粟
　　流麦
　　邹子曰朱买臣贫贱之时孜孜修学不觉雨之流粟志在经传也
　　后汉书高鳯好学不休其家曝麦令鳯守鸡以竿授其手鳯执竿读书雨大至不觉执竿如故其妻还见麦流甚以为怒鳯亦不愧【晋艺术传幸灵父母尝使守稻羣牛食之灵见而不驱待牛去乃往理其残乱者】
　　袁宏运租诵诗
　　高闾送租修刺
　　晋书袁宏父朂临汝令宏少孤贫以运租自业谢尚时镇牛渚秋夜乗月率尔与左右防服泛江防宏在舫中讽咏声既清防辞又藻拔遂驻听久之遣问焉荅曰是袁临汝郎诵诗即其咏史之作也尚倾率有胜致即迎升舟与之谈论申旦不寐自此名誉日茂
　　北史高闾早孤少好学博综经史下笔成章少为车子送租至平城修刺诣崔浩浩与谈竒之使为谢中书监表明日浩歴租车过驻马呼闾诸车子皆惊闾本名庐浩乃改为闾而字焉由是知名
　　王仲任阅书市肆
　　徐文逺阅书于肆
　　后汉书王充字仲任少孤乡里称孝后到京师受业太学师事扶风班彪好博览而不宏章句家贫无书常游洛阳市肆阅所买书一见辄能诵忆遂博通众流百家之言旧唐书徐文逺家贫无以自给其兄休鬻书为事文逺日阅书于肆博览五经尤精春秋左氏传
　　管宁榻穿膝处
　　萧藻牀有膝痕
　　高士传管宁自越海及归常坐一木榻积五十余年未尝箕股其榻上当膝处皆穿
　　南史萧藻性恬静独处一室牀有膝痕宗室衣冠莫不楷则常以爵禄太过毎思屏退门庭闲寂宾客罕通简文尤敬爱之自遭家祸恒布衣蒲席不食鲜禽非公庭不听音乐武帝每以此称之
　　不读谢诗觉口臭
　　不读老子觉舌强
　　谈薮梁高祖重陈郡谢元晖诗常曰不读谢诗三日觉口臭郭子殷仲堪云三日不读道徳经便觉舌本间强
　　腹笥
　　肉谱
　　后汉书边韶字孝先以文学知名教授数百人韶口辩曽昼日假卧弟子私嘲之曰边孝先腹便便懒读书但欲眠韶潜闻之应时对曰边为姓孝为字腹便便五经笥但欲眠思经事寐与周公通梦静与孔子同意师而可嘲出何典记嘲者大慙
　　隋唐嘉话秦王府仓曹李守素尤精谱学人号为肉谱
　　书簏
　　书厨
　　晋书右丞传迪好广读书而不解其意刘栁唯读老子而已迪每轻之栁云卿读书虽多而无所解可谓书簏矣南史陆澄当世称为硕学读易三年不解文义欲撰宋书竟不成王俭戏之曰陆公书厨也
　　书仓
　　经苑
　　拾遗记曹曾虑先文湮没乃积石为仓以藏书故谓曹氏为书仓
　　又任末年十四时学无常师负笈不逺险阻或依林木之下编茅为庵削荆为笔尅树汁为墨夜则暎星望月暗则缚麻蒿以自照观书有合意者题其衣裳以记其事门徒悦其勤学更以浄衣易之河洛秘奥非正典籍所载皆注记于柱壁及园林树木慕好学者来辄写之时人谓任氏为经苑
　　贾长头
　　范长头
　　后汉书贾逵传逵自为儿童常在太学不通人间事身长八尺二寸诸儒为之语曰问事不休贾长头南史范云谓人曰诸君进止威仪当问范长头指范岫也以岫多识前代旧事
　　皇甫谧书淫
　　刘孝标书淫
　　晋书皇甫谧耽翫典籍忘寝与食时人谓之书淫或有箴其过笃将损耗精神谧曰朝闻道夕死可矣况命之修短分定悬天乎
　　南史刘峻字孝标自以少时未开悟晚更进厉精明慧过人苦所见不博闻有异书必往祈借清河崔慰祖谓之淫书于是博极羣书文藻秀出故其自序云黉中济济皆升堂亦有愚者解衣裳言其少年鲁钝也
　　行秘书
　　人物志
　　隋唐嘉话太宗尝出行有司请载副书以从帝曰不须虞世南在此行秘书也
　　旧唐书李守素署天防府仓曹防军尤工谱学自晋宋已降四海士流及诸勲贵华戎阀阅莫不详究当时号为行谱尝与虞世南共谈人物言江左山东世南犹相酬对及言北地诸侯次第如流显其世业皆有援证世南但抚掌而笑不复能荅叹曰行谱定可畏许敬宗因谓世南宜改之世南曰昔任彦升美谈经籍梁代称为五经笥今日仓曹人物志可矣
　　暗写五行志
　　暗疏列女传
　　南史陆倕所读一编必诵于口尝借人汉书失五行志四卷乃暗写还之略无遗脱
　　旧唐书虞世南授文馆学士与房龄对掌文翰太宗尝命写列女传以装屏风于时无本世南暗疏之不失一字又蒋乂字徳源七嵗时诵庾信哀江南赋数遍而成诵在口以聪悟强力闻于亲党徳宗尝登凌烟阁见左壁穨剥上有残缺文记每行可辨三五字命録之以问宰臣遽受宣无以对即令召乂至对曰此圣厯中侍臣图赞也即于御前口诵以补其缺不失一字上叹曰虞世南暗写列女传无以加也
　　奴婢皆读书
　　童仆皆呻吟
　　世説郑家奴婢皆读书尝使一婢不称旨将挞之方自陈説怒使人曳着泥中须臾复有一婢来问曰胡为乎泥中荅曰薄言往愬逢彼之怒
　　论衡刘子政玩弄左氏童仆妻子皆呻吟之
　　应璩善书记
　　穆之便尺牍
　　文章叙録应璩博学好属文善为书记又吴质别质有才学善为书记
　　沈约宋书刘穆之与朱龄石并便尺牍常于高祖坐与龄石荅书自旦至中穆之得百函龄石得八十函而穆之应对无废　按穆之内总朝政外供军旅决断如流事无壅滞宾客辐辏求诉百端内外谘禀盈堦满室目览辞讼手荅牋书耳行听受口幷酬应不相参渉皆悉赡举又言谈赏笑弥日亘时未尝倦苦裁有闲暇手自写书寻览篇章校定坟籍
　　郭子语如悬河
　　杨盈川文如悬河
　　晋书太尉王衍每云听郭象语如悬河泻水注而不竭唐书崔融与张説评王勃等曰勃文章宏放非常人所及杨烱卢照隣可以企之説曰不然盈川文如悬河酌之不竭优于卢而不减王耻居后信然愧前谦也
　　高斋学士
　　青钱学士
</div>
    <div class="pagination">
<a href="骈志_page13.html">上一页</a><span>...</span><a href="骈志_page9.html">9</a><a href="骈志_page10.html">10</a><a href="骈志_page11.html">11</a><a href="骈志_page12.html">12</a><a href="骈志_page13.html">13</a><span class="current-page">14</span><a href="骈志_page15.html">15</a><a href="骈志_page16.html">16</a><a href="骈志_page17.html">17</a><a href="骈志_page18.html">18</a><a href="骈志_page19.html">19</a><span>...</span><a href="骈志_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
