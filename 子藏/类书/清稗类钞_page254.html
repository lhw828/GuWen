<!DOCTYPE html>
<html>
<head>
    <meta charset="UTF-8">
    <title>清稗类钞 - 第 254 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 254 页/共 432 页</h1>
    <div class="content">　　百灵

　　百灵为汴梁产，善鸣，能作百鸟声，故名。且以能学猫叫者为上乘，由一二声、四五声、八九声至十三声，惟三五声者多，九声者少，至十三声，真希有矣。内蒙古乌兰察布盟南部及席勒图佛界，均盛产之，十百千万飞舞空际，栖于草际，食棘棘草子。夏产卵，至秋而繁。

　　豢养百灵之人，大抵为市中游手。在干隆时，秦淮妓院中人尤多，俗所谓龟者是也。盖自朝至暮，无所事事，既不便应答门户，又无烦摒挡米盐，盥漱既毕，即捧笼至官道旁鹄立，俾稠人走过，以壮其胆，且诱令开朋发欢。开朋者，舒展两翅，立于台而欢鸣也。午后，乃争往王府园茶寮，千百笼纷投沓至，互较短长，鸟声沸腾，不闻人语，彼此顾盼，以为笑乐。洎夫曜灵西匿，三五成羣，联襼蹋歌，则携笼而返矣。

　　苏州某公子酷嗜百灵，剖琅玕竹为笼以贮之，以云母砂平铺笼底。底之中央，矗立一小台，如春菌然，以旃檀为之，谚所谓百灵台者是也。笼之四周，盆、盂、瓶插诸品，一一具备，所取材者率珍品，或以羊脂玉琢之，或以名窑佳瓷为之。故一笼之费，恒在数百金以上。他若调护之殷勤，饲养之周密，虽孝子事其所生，亦无以过之。一日，公子偶他出，歘由邻屋来一狸奴，见而垂涎，破笼衔百灵去。家人哗逐之，狸奴被擒而百灵死矣。公子归，抚之大恸，如丧考妣。饰终之典至优，斲文柟为棺椁，嵌白银为题凑，瘗于园隅，加土三尺，称百灵冢焉。又以杀百灵者为狸奴，设酷刑治之，以核桃二枚对剖之，去其核仁，实以镕化之矾汁，凝合于狸奴之四足上，如马蹄然。狸奴不胜惨痛，辗转呼号而死。乃解剖其肢体，以祭百灵，此咸、同时事也。

　　光、宣间，鸟贩之售百灵于沪者甚多，豢之者皆游手好闲之人，每集于茶肆，以比较优劣。

　　鹪鹩

　　鹪鹩，一名巧妇，俗称黄脰鸟。嘴尖，全身灰色，有黑色，褐色细斑。取茅苇，毛毳为巢，大如鸡卵，系以发，至为精密，故《庄子》谓「鹪鹩巢林，不过一枝」。

　　绣眼

　　绣眼，全体绿色，腹下灰白，眼缘有白毛围之，嘴尖而青黑，足灰色。性温和，甚惜其羽毛。嗜食红熟之果实。人多饲畜之。

　　蜡嘴

　　蜡嘴，全体似桑扈，惟嘴淡黄作蜡色。尾脚皆短，钩爪颇锐。又一种，体略小而嘴红者，别称洋蜡嘴。

　　铁嘴

　　长白山有铁嘴鸟，嘴长而尖。

　　铁脚

　　铁脚，天津有之，以其爪黑，故名。体大如麻雀，首之毛有蓝色，尾两边白色。春令始至，可食。

　　鹌

　　鹌，本作（酓鸟），与鹑同类异种，状亦相似，惟羽无斑点，颈脚皆长。栖息于茅苇之间，捕食小虫鱼。旧有鷃，鴽，斥鷃等称。

　　鹑

　　鹑，形如鸡鶵，头小尾秃，嘴脚均短，背浓褐色，翼黄褐色，皆有黑斑，腹赤白色。性活泼，喜跳跃，猛鸷能搏鬬，有驯养之以供游戏者。与鹌不同种，今混称鹌鹑，误。

　　鹧鸪

　　鹧鸪，形似鹑，稍大，背灰苍色，有紫赤色之斑点，腹灰色，胸前有白圆点如真珠。其鸣声如曰「行不得也哥哥」。

　　麦啄

　　汉阳、黄州一带，麦将熟时，有鸟羣飞于陇上，形状毛色，似鹌而稍大，喙长半尺，细若竹枝。夜宿，则插入麦根土中，故掩捕甚易。可食。以其性喜食麦，故呼之曰麦啄。

　　鸿

　　鸿，较雁为大，背与颈灰色，翅黑腹白。性勇，听觉敏锐。喜集湖边，食菱、芡等物。

　　雁

　　雁，状似鹅，嘴长微黄，背褐色，翼带青灰色，胸部有黑斑，鸣声嘹亮。飞时，自成行列，秋来春去，故谓之候鸟。古以雁、鴈为二鸟，今无别。

　　鹄

　　鹄，似雁而大，全体色白，故或称为白鸟。颈长，嘴根有瘤，色黄赤，故又谓之黄鹄。飞翔甚高，鸣声洪亮，俗名天鹅。

　　陕西榆林府边界毗连蒙古之鄂陶部落，有高至三四尺，昂其首则几丈余者。两翼健翎之外，率皆茸毛，温如狐腋，不类羽族，其色洁白，取以为裘，御寒辟湿，土人颇贵重之。

　　鹅

　　鹅，亦作鹅，似雁而大，身白颈长，嘴大而黄，身躯肥满，而尾脚皆短，翼力弱不能飞。种类甚多，毛黑者谓之苍鹅。

　　鹈鹕

　　鹈鹕，一名鹈，俗呼之为淘河。体大于鹅，色灰白，颔白色，头裸出无毛。嘴长尺余，直而广，颔下有大喉囊。脚短力强，四趾有蹼，能竭小水取鱼，先则连水吞入，贮喉囊中，后吐其水而食之。

　　凫

　　凫，状如鸭而小，俗亦谓之野鸭，常栖息湖泽中。雄者毛羽甚丽，颈绿色。翼长，能飞翔空中，为十字形排列。体肥多脂，肉供食品，味甚美。

　　鵁鶄

　　鵁鶄，大如凫，高脚长喙，头有红毛冠，翠鬣青胫，甚有文彩，俗称茭鸡。

　　鸭

　　鸭，人家所畜之水鸟也，嘴扁平，足短，两翼甚小，拙于飞翔。趾有连蹼，能浮水。性质木钝。产卵不择地。古谓之鹜。

　　闽中鸭凡四类。他处所常食者曰水鸭，气味过腥，价至廉，为村野人家常食品耳。一种较他鸭为硕大，名曰家鸭，谓其最善育卵，营业家因以为利，不供匕箸也。更有性至敏者，凡养鸭为生者必蓄数头，能取缔羣鸭出入，不至散失，因而价值极贵。京师及江宁均尚填鸭。填鸭者，即取鸭之肥壮者，以食填之，数日后较寻常者略肥而已。闽中所谓填鸭者，较家鸭稍小，脚与鸡为近，而顶有冠一球，作蓝黑色，大如胡桃，状亦相类，味极肥美鲜嫩，而价过家鸭三倍，筵宴中胥用之，允非他处号称填鸭者所能比拟也。

　　雌鸭化雄

　　桐乡陆姓家养雌鸭三只，已三年。一鸭连日产卵三枚，尾忽秃，数日生绿毛，头翅尽绿，而白颈，嘴距变红，形声俱化为雄矣。

　　鱼狗

　　鱼狗，《尔雅》谓之鴗，又曰天狗，大如燕，喙尖长，足短色红，能在水面捕食小鱼，如猎狗然，故名。全体青绿色，背淡黄，常在水边掘穴筑巢而居。

　　鷿鷉

　　鷿鷉，体大如鸽，头背翼皆苍黑有斑点，胸黄腹白，嘴短而黑，尾亦短，翼小不善飞，而巧于潜水，俗称潜水鸟。栖息淡水洲渚之上，以芦苇营巢。

　　信天翁

　　信天翁，一名信天缘，体大，张翼达丈余，嘴端钩曲，背部灰色或褐色，翼黑，飞翔力甚强，多产于太平洋。性鲁钝怯懦，凝立水际，鱼过其下则食之，终日不易地，故有此称。羽柔软，可作褥。

　　鸬鹚

</div>
    <div class="pagination">
<a href="清稗类钞_page253.html">上一页</a><span>...</span><a href="清稗类钞_page249.html">249</a><a href="清稗类钞_page250.html">250</a><a href="清稗类钞_page251.html">251</a><a href="清稗类钞_page252.html">252</a><a href="清稗类钞_page253.html">253</a><span class="current-page">254</span><a href="清稗类钞_page255.html">255</a><a href="清稗类钞_page256.html">256</a><a href="清稗类钞_page257.html">257</a><a href="清稗类钞_page258.html">258</a><a href="清稗类钞_page259.html">259</a><span>...</span><a href="清稗类钞_page255.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
