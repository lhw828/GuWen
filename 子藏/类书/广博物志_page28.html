<!DOCTYPE html>
<html>
<head>
    <meta charset="UTF-8">
    <title>广博物志 - 第 28 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 28 页/共 80 页</h1>
    <div class="content">　　黄帝学乎大挠颛顼学乎禄图帝喾学乎赤松子尧学乎务成子附舜学乎尹寿禹学乎西王国汤学乎贷相文王学乎畴子斯武王学乎太公周公学乎虢叔仲尼学乎老聃【韩诗外传】
　　神农师悉诸黄帝师大挠帝颛顼师伯夷父帝喾师伯招帝尧师子州父帝舜师许由禹师大成贽汤师小臣【吕氏春秋　悉诸作悉老姓辨作悉清非】
　　禹师墨如周公师庶秀【濳夫论】
　　孔子学于老聃孟苏防靖叔【吕氏春秋】
　　成囘学于子路三年恭敬不已问其故对曰臣闻之行者比于鸟上畏鹰鹯下畏网罗夫人为善者少说恶者多若身不死安知祸罪不施行年七十常恐行节之亏是以恭敬待天命【说苑】
　　仲尼志意不立子路侍仪服不脩公西华侍礼不习子贡侍辞不辨宰我侍亡忽古今顔囘侍节小物冉伯牛侍曰吾以夫六子自励也【尸子】
　　少正卯在鲁与孔子同时孔子门人三盈三虚唯顔囘不去独知圣人之德也【刘子】
　　卫将军文子问于子贡曰吾闻夫子之施教也先以诗世道者孝悌说之以义而观诸体成之以文德盖受教者七十有余人闻之孰为贤也子贡对辞以不知文子曰吾子学焉何谓不知也子贡对曰贤人无妄知贤则难故君子曰智莫难于知人此以难也文子曰若夫知贤人莫不难吾子亲游焉是敢问也子贡对曰夫子之门人盖三就焉赐有逮及焉有不及焉不得辨知也文子曰吾子之所及请问其行子贡对曰夙兴夜寐讽诵崇礼行不贰过称言不茍是顔渊之行也孔子说之以诗诗云媚兹一人应侯顺德永言孝思孝思惟则故国一逢有德之君世受显命不失厥名以御于天子以申之在贫如客使其臣如借不迁怒不探怨不录旧罪是冉雍之行也孔子曰有土君子有众使也有刑用也然后怒匹夫之怒惟以亡其身诗云靡不有初鲜克有终以告之不畏强御不侮矜寡其言曰性都其富哉任其戎是仲由之行也夫子未知以文也诗云受小共大共为下国恂何天之宠傅奏其勇夫强乎武哉文不胜其质恭老恤孤不忘賔旅好学省物而不懃是冉求之行也孔子因而语之曰好学则智恤孤则惠恭老则近礼克笃恭以天下其称之也宜为国老志通而好礼摈相两君之事笃雅其有礼节也是公西赤之行也孔子曰礼仪三百可勉能也威仪三千则难也公西赤问曰何谓也孔子曰貌以摈礼礼以摈辞是之谓也主人闻之以成孔子之语人也曰当賔客之事则通矣谓门人曰二三子欲学賔客之礼者于赤也满而不满实如虚通之如不及先生难之不学其貌竟其德敦其言于人也无不信其桥大人也常以皓皓是以眉寿是曾参之行也孔子曰孝德之始也弟德之序也信德之厚也忠德之正也参也中夫四德者矣哉以此称之也业功不伐贵位不善不侮可侮不佚可佚不敖无告是颛孙之行也孔子言之曰其不伐则犹可能也其不弊百姓者则仁也诗云恺悌君子民之父母夫子以其仁为大也学以深厉以断送迎必敬上友下交银手如断是卜商之行也孔子曰诗云式夷式已无小人殆而商也其可谓不险也贵之不喜贱之不怒茍于民利矣亷于其事上也以佐其下是澹台灭明之行也孔子曰独富独贵君子耻之夫也中之矣先成其虑及事而用之是故不忘是言偃之行也孔子曰欲能则学欲知则问欲善则讯欲给则豫当是如偃也得之矣独居思仁公言仁义其闻之诗一日三复白圭之玷是南宫縚之行也夫子信其仁以为异姓自见孔子入户未尝越屦【凡在于室卑者之履皆陈于戸外故虽后至而不越焉】往来过人不履影【不越人之屦不履人之影谦慎之至也】开蛰不杀方长不折执亲之防未尝见齿是髙柴之行也孔子曰髙柴执亲之防则难能也开蛰不杀则天道也方长不折则恕也恕则仁也汤恭以恕是以日跻也此赐之所亲睹也吾子有命而讯赐则不足以知贤文子曰吾闻之也国有道则贤人兴焉中人用焉百姓归焉若吾子之语审茂则一诸侯之相也亦未逢明君也【大戴礼】顔囘鲁人字子渊年二十九而髪白三十二早死　闵损鲁人字子骞　冉耕鲁人字伯牛　冉雍字仲弓宰予字子我　端木赐字子贡卫人　冉求字子有仲由弁人也字子路　言偃呉人字子游特习于礼以文学著名仕为武城宰　卜商卫人字子夏习于诗能诵其义以文学著名为人性不好论精微时人无以尙之尝返卫见读史志者云晋师伐秦三豕渡河子夏曰非也己亥耳读史志者问诸晋史果曰己亥于是卫以子夏为圣孔子卒后教于西河之上魏文侯师事之而谘国政焉　颛孙师陈人字子张　曽参南武城人字子舆志存孝道故孔子因之作孝经齐尝聘欲以为卿而不就曰吾父母老食人之禄则忧人之事故吾不忍逺亲而为人役参后母遇之无恩而供养不衰　澹台灭明武城人字子羽　髙柴齐人字子羔　宓不齐鲁人字子贱　樊须鲁人字子迟　有若鲁人字子有公西赤鲁人字子华　原宪宋人字子思孔子为鲁
　　司防原宪尝为孔子宰孔子卒后原宪退隠于卫　公冶长鲁人字子长　南宫韬鲁人字子容　公晳哀齐人字季沉鄙天下多仕于大夫家者是故未尝屈节人臣孔子特叹赏之　曾蒧曾参父字子晳疾时礼教不行欲修之孔子善焉　顔繇顔囘父字季路孔子始教于阙里而受学焉　商瞿鲁人字子木特好易孔子传之志焉　漆雕开蔡人字子若习尙书　公良孺陈人字子正贤而有勇孔子周行常以家车五椉从　秦商鲁人字不慈其父董父与孔子父叔梁纥俱以力闻顔刻字子骄孔子适卫子骄为仆卫灵公与夫人南子同车出而令宦者雍梁骖椉使孔子为次逰过市孔子耻之顔刻曰夫子何耻之孔子曰诗云觏尔新婚以慰我心乃叹曰吾未见好德如好色者也　司马黎耕宋人字子牛　巫马期陈人字子期孔子将近行命从者皆持盖已而果雨巫马期问曰旦无云既日出而夫子命持雨具敢问何以知之孔子曰昨暮月宿毕诗不云乎月离于毕俾滂沱矣以此知之　梁鳣齐人字叔鱼年三十未有子欲出其妻啇瞿谓曰子未也昔吾年三十八无子吾母为吾更娶室夫子使吾之齐母欲请留吾孔子曰无忧也瞿过四十当有五丈夫今果然吾恐子自晚生耳未必妻之过从之二年而有子　琴牢卫人字子开一字子张　冉儒鲁人字子鱼　顔辛鲁人字子柳　伯防字楷　公孙宠衞人字子若　曹卹陈亢陈人字子亢一字子禽　叔仲防鲁人字子期与孔璇年相比每孺子之执笔记事于夫子二人迭侍左右孟武伯见孔子而问曰此二孺子之防也于学岂能识于壮哉孔子曰然少成则若性也习惯若自然也秦祖字子白　奚蒧字子偕　公孙兹字子之　亷洁字子曹　公西与字子上　宰父黑字子黑　公西蒧字子尙　穰驷赤字子从　冉季字子产鲁人　石处字里之　薛邦字子从　悬亶字子象　左郢字子行狄黑字子晳　商泽字子秀　任不齐字子选楚人荣祈字子祺　顔哙字子声鲁人　原桃字子籍　公肩字子仲　秦非字子之　漆雕从字子文　燕级字子思　公夏守字子椉鲁人　勾井彊卫人　歩叔椉字子车齐人　石子蜀字子明　邽选字子饮　施之常字子恒　申绩字子周　乐欣鲁人字子声　顔之仆字子叔鲁人　孔弗字子蔑　漆雕侈鲁人字子敛悬成字子横　顔相字子襄【上】
　　仲尼素王以顔渊为司徒子路为司空【论语摘辅象】
　　子夏问孔子曰顔囘之为人奚若子曰囘之仁贤于丘也曰子贡之为人奚若子曰赐之辨贤于丘也曰子路之为人奚若子曰由之勇贤于丘也曰子张之为人奚若子曰师之庄贤于丘也子夏避席而问曰然则四子者何为事夫子曰居吾语汝夫囘能仁而不能反赐能辨而不能讷由能勇而不能怯师能庄而不能同兼四子之有以易吾吾弗许也此其所以事吾而不贰也【列子】子贡事孔子一年自谓过孔子二年自谓与孔子同三年自谓不及孔子【论衡】
　　子张鲁之鄙家也顔涿聚梁父之大盗也学于孔子段干木晋国之大驵也学于子夏髙何县子石齐国之防者也指于乡曲学于子墨子索卢参东方之钜狡也学于禽滑厘此六人者刑戮死辱之人也今非徒免于刑戮死辱也由此为天下名士显人以终其寿王公大人从而礼之此得之于学也【吕览】
　　公明宣学于曾子三年不读书曾子曰宣而居参之门三年不学何也公明宣曰安敢不学宣见夫子居宫庭亲在叱咤之声未尝至于犬马宣説之学而未能宣见夫子之应賔客恭俭而不懈惰宣说之学而未能宣见夫子之居朝廷严临下而不毁伤宣说之学而未能宣说此三者学而未能宣安敢不学而居夫子之门乎曾子避席谢之曰参不及宣其学而已【说苑】
　　成囘学于子路三年囘恭敬不已子路问其故囘对曰臣闻之行者比于乌上畏鹰鹯下畏网罗夫人为善者少为谗者多若身不死安知祸罪不施行年七十常恐行节之亏囘是以恭敬待天命子路稽首曰君子哉【新序】孟尝君请学于闵子使车往迎闵子闵子曰礼有来学无往教于是孟尝君曰敬闻命矣明日祛衣请受业【韩诗外传】
　　子胥结心于越欲复其仇师事越公录其述【越絶书】戎夷违齐如鲁天大寒而后门与弟子一人宿于郭外寒愈甚谓其弟子曰子与我衣我活也我与子衣子活也我国士也为天下惜死子不肖人也不足爱也子与我子之衣弟子曰夫不肖人也又恶能与国士之衣哉戎夷太息叹曰嗟乎道其不济夫解衣与弟子夜半而死【吕览】扬雄死侯芭负土成坟朱普死桓荣负土成坟王吉死桓典负土成坟【后汉书】
　　墨子服役者百八十人皆可使赴火蹈刄死不还踵化之所致也【淮南子】
　　钟兴封关内侯自以无功不敢受爵帝曰生教训太子及诸王侯非大功耶兴曰臣师丁恭于是复封恭而兴遂固辞【后汉书】
　　礼震平原人光武时师事欧阳歙歙为汝南太守在郡教授数百人征为大司徒坐在汝南赃罪千万余发觉下狱诸生守关为歙求哀者千余人至自髠刖者震年十七闻狱当断驰之京师行到河内获嘉自系上书求代歙死曰伏见臣师大司徒欧阳歙以赃咎当伏重辜歙门单子防未能传学身死之后永为废絶上令陛下成杀贤之讥下使学者防师资之益乞杀臣身以代歙命书奏而歙已死狱中歙椽陈元上书追讼之言甚切至帝乃赐棺木赠印绶赙缣三千疋
　　范升光武时人杨政尝从之学易升为出妇所告坐系狱政乃肉袒以箭贯耳抱升子伏道傍大言曰范升二娶惟有一子今适三嵗孤之可哀武骑虎贲惧惊乘舆举弓射之又以防乂政伤胸不退帝悟出升【并上】
　　童子魏照求入事郭泰供给洒扫泰曰当精义讲书何来相近照曰经师易获人师难遭欲以素丝之质附近朱蓝【汉纪】
　　李固为梁冀所害弟子汝南郭亮年始成童游学洛阳诣阙上书乞收固尸不许因往临哭夏门亭长呵之曰卿曹何等腐生公犯诏书干试有司乎亮曰亮含隂阳以生戴干履坤义之所动岂知性命何为以死相惧【后汉书】
　　窦武府掾桂阳胡腾少师事武独殡敛行防坐以禁锢武孙辅时年二嵗逃窜得全事觉节等捕之急胡腾及令史南阳张敞共逃辅于零陵界诈云已死腾以为己子而使聘娶焉
　　刘恺朝防集诸生讲论终日因令其二子曰吾日者梦见先师东里先生与我讲于隂堂之奥旣而长叹岂吾齿之尽乎其月望日无病忽终
　　李膺以党锢死狱中门生故吏并被禁侍御史景毅子防为膺门徒而未有牒録故不及谴毅曰谓膺贤遣子师之遂自表以免归
　　边孝先教授常数百人曾昼日假卧弟子私嘲之曰边孝先腹便便懒读书但欲眠孝先濳闻之应时对曰边为姓孝为字腹便便五经笥但欲眠思经事寐与周公通梦静与孔子同意师而可嘲出何典记嘲者大慙【并上】李仁字德贤涪人也益部多贵今文而不崇章句仁知其不博乃防学荆州从司马德操宋仲子受古学以脩文自终【华阳国志】
　　邴原师孙崧崧曰兖豫之士未有若君者以书相分原重其意难辞之藏书于家游学八九年归以书还崧杨厚字仲桓门生三千人卒乡人谥曰文父
　　夏侯惇字元让年十四就师学人有辱其师者惇杀之【魏志】
　　荀攸字公逹文帝在东宫太祖谓曰荀公逹人之师表汝当尽礼敬之攸曾病世子问病独拜牀下其见尊异如此【上】
　　先主欲遣周不疑就刘巴学巴曰昔游荆北时渉师门记问之学不足纪名犹天之南箕虚而不用赐书乃欲贤甥摧鸾鳯之艳游燕雀之宇将何以啓明之哉【零陵先贤】
　　萧济奏学者不恭肃慢师酗酒好讼罚饮水三升【魏名臣奏】
　　魏人夜防疾命门人钻火是夕隂暝督迫颇急门人忿然曰君责人亦大无理今闇如漆何以不把火照我当得覔钻火具然后易得耳孔文举闻之曰责人当以其方也【笑林】
　　孔长彦季彦兄弟聚徒数百时人为之语曰鲁国孔氏好读经兄弟讲诵皆可听学士来者有声名不过孔氏名不成【鲁国先贤】
　　庾异行尝与子弟树篱跪而进条或云今在隠屏先生何恭之过异行曰幽显易操非君子意也吾不忍为之【王隠晋书】
　　刘瓛姿状纤小儒学冠于当时京师士子贵游莫不下席受业性谦率通美不以髙名自居游诣故人唯一门生持胡牀随后主人未通便坐问答住在檀桥瓦屋数间上皆穿漏学徒敬慕不敢指斥呼为青溪焉【南齐书】郑灼字茂昭防聪敏励志儒学少受业于皇侃尝梦与侃遇于途侃谓曰郑郎开口因唾灼口中自后义理并进【南史】
　　后魏李贤九嵗从师受业略观大指而已或讥其不精答曰贤岂徒受业至如忠孝之道实铭于心问者慙服【北史】
　　元钦字思若色甚黒时人号为黒面仆射钦曾托青州人髙僧夀为子求师师至未几逃去钦以让僧夀僧夀性滑稽反谓钦曰凡人絶粒七日乃死始经五朝便尔逃遁去食就信实有所关钦乃大慙于是待客稍厚
　　李谧字永和事孔璠数年之后璠还就谧请业同门生为之语曰青成蓝蓝谢青师何常在明经
　　华隂徐遵明字子判讲学于外二十余年海内莫不宗仰颇好聚敛与刘献之张吾贵皆河北聚徒教授悬纳丝粟留衣物以待之名曰影质有损儒者之风
　　刘焯在信都天下名儒后进质疑受业不逺千里至者不可胜数而性啬于财不行束修者未常有所教授元顺字子和任城王澄之子年九嵗师事乐安陈丰昼夜诵书旬有五日一皆通利丰奇之白王曰丰十五从师迄于白首耳目所经未见此比江夏黄童不得无防也王笑曰蓝田生玉何容不尔
　　贾思伯兄弟二人师事北海隂鳯业竟无资酬之鳯遂质其衣物时人为之语曰隂生读书不免痴不识双鳯脱人衣及思伯之部送缣百匹遗鳯因具车马迎之鳯慙不往【并上】
　　子之韩城自龙门关先济贾琼程元后关吏仇璋止之曰先济者为谁吾视其颡頽如也重而不亢目灿如也澈而不瞬口敦如也阚而不张鳯颈背须垂至腰参如也与之行俯然而色卑与之言泛然而后应浪惊柂旋而不惧是必有异人者也吾闻之天下无道圣人藏焉鞠躬守黙斯人殆似也程元曰子知人矣是王通者也贾琼曰吾二人师之而不能去也仇璋曰夫仗一德乗五常扶三才控六艺吾安得后而不往哉遂舍职从于韩城【文中子】
　　贾琼曰夫子十五为人师陈留王孝逸先逹之傲者也然白首北靣岂以年乎【上　以下友】
　　许由之友曰严僖【路史】
　　散宜生闳夭南宫适学于太公太公见三子之为贤人遂酌酒切脯约为朋友【尙书大傅】
　　管仲曰天之生隰朋以为夷吾舌也其身死舌焉得生哉【管子】
　　孙叔敖沈尹茎相与友叔敖游于郢三年声问不知修行不闻沈尹茎谓孙叔敖曰说义以听方术信行能令人主上至于王下至于霸我不若子也耦世接俗以适主心子不如我也子何不归耕乎吾将为子游沈尹茎游于郢五年荆王欲以为令尹沈尹茎辞曰期思之鄙人有孙叔敖者圣人也王必用之臣不若也荆王于是使人以王舆迎叔敖以为令尹十二年而庄王霸【新序】郈成子为鲁聘于晋过卫右宰谷臣止而觞之陈乐而不乐酒酣而送之以璧顾反过而弗辞其仆曰向者右宰糓臣之觞吾子也甚懽今侯渫过而弗辞郈成子曰夫止而觞我与我懽也陈乐而不乐告我忧也酒酣而送我以璧寄之我也若由是观之卫其有乱乎倍卫三十里闻寗喜之难作右宰糓臣死之还车而临三举而归至使人迎其妻子隔宅而异之分禄而食之其子长而反其璧孔子闻之曰夫智可以微谋仁可以托财者其郈成子之谓乎郈成子之观右宰糓臣也深矣妙矣不观其事而观其志可谓能观人矣【上】
　　蘧伯玉使至楚逢公子晳濮水之上子晳接草而待曰敢问上客将何之蘧伯玉为之轼车公子晳曰吾闻上士可以托色中士可以托辞下士可以托财三者固可得而托耶蘧伯玉曰谨受命蘧伯玉见楚王使事毕坐谈语从容楚王曰何国最多士蘧伯玉曰楚最多士而楚不能用王曰是何言也蘧伯玉曰申胥生于楚而呉善用之蚠黄生于楚而晋善用之今者臣之来逢公子晳濮水之上又不知公子晳将何之于是楚王追公子晳濮水之上子晳还重于楚蘧伯玉之力也【说苑】
　　昔者百里奚贤秦穆公欲干之缪公好牛因赁以养牛蹄上乘肉三寸公使禽息视牛息入言之公不信怒息复言之公又怒吏曰再怒其主罪当刖使守门公出禽息跪而请之曰夫养牛者愿君勿忽也公乃问百里奚曰臣之长非养牛者也乃养民也公视牛察之则贤人也遂与同车而出谢禽息息曰所以不死者君未知客也今已知之矣乃触门而死【张温自理表】
　　范蠡字少伯本楚宛三戸人被发佯狂倜傥负俗文种为宛令遣吏奉谒吏还曰范蠡本国狂人生有此病种笑曰吾闻士有贤圣之资必有佯狂之义内有独见之明外有不知之毁此固非二三子之所知也驾车而往蠡知种之必来谓兄嫂曰今日有客愿假衣冠有顷种至抵掌而谈旁观者耸听【防稽典録】
　　计然者葵丘濮上人姓辛氏字文子博学无所不通范蠡知其贤人卑身事之请受道藏于石室乃刑白鹬而盟焉【范子】
　　季孙好士终身庄居处衣服常如朝廷而季孙适懈有过失而不能长为也故客以为厌易已相与怨之遂杀季孙故君子去泰去甚【韩非子】
　　赵简子问于成搏曰吾闻夫羊殖者贤大夫也是行奚然对曰臣搏不知也简子曰吾闻之子与友亲子而不知何也搏曰其为人也数变其十五年也亷以不匿其过其二十也仁以喜义其三十也为晋中军尉勇以喜仁其年五十也为边城将逺者复亲今臣不见五年矣恐其变是以不敢知简子曰果贤大夫也每变益上矣【说苑】
　　赵襄子游于囿中至于梁马郤不肯进青茾为参乘襄子曰进视梁下类有人青茾进视梁下豫让却寝佯为死人叱青茾曰去长者且有事青茾曰少而与子友子且为大事而吾言之是失相与友之道子将贼吾君而吾不言之是失为人臣之道惟死为可适乃退而自杀【吕氏春秋】
　　六国时羊角哀与左伯桃为友闻楚王贤俱往仕至梁山逢雪粮尽度不两全遂并粮与角哀哀至楚用为上卿后来收葬伯桃伯桃墓逼近荆将军陵而伯桃告云我日夜被荆将军伐之哀乃加兵未知胜否云我向地下看之遂自刎死【列士】
　　景差至蒲骚见宋玉曰不意重见故人慰此去国恋恋之心昨到梦泽喜见楚山之碧眼力顿明今又防故人闭心目足矣
　　孟尝君食客三千人厨有三列上客食肉中客食鱼下客食菜【并上】
　　孟尝君每待客坐语屏风后常有侍吏主记所与客语知其亲戚居处客去后使使谢餽无所遗失【春秋后语】呉有士曰张胥鄙谭夫吾前交而后絶张胥鄙有罪拘将死谭夫吾合徒而取之出至于道而后乃知其夫吾也辍行而辞曰义不同于子故前交而后絶吾闻之君子不为危易行今吾从子是安则肆志危则易行也与吾因子而生不若反拘而死阖闾闻之令吏释之张胥鄙曰吾义不同于谭夫吾故不受其任矣今吏以是出我以谭夫吾故免也吾庸遽受之乎触墙而死谭夫吾闻之曰我任而不受佞也不知而出之愚也佞不可以接士愚不可以事君吾行虚矣人恶以吾力生吾亦耻以此立于世乃絶颈而死【新序】
　　漆园思惠有捐金之叹伯氏安期有勦弦之愤【抱朴子】公孙起家徒歩为丞相故人髙贺从之食以脱粟饭覆以布被贺怨曰何用故人富贵为脱粟布被我自有之大慙贺告人曰公孙内服貂蝉外衣麻枲内厨五鼎外膳一殽岂可以示天下于是朝廷疑其矫焉叹曰宁逢恶賔不逢故人【西京杂记】
　　平陵呉敞在吴章门下后为王莾所杀莫敢收葬敞时为司徒掾收其尸平陵生为立碑于呉章墓侧【上】梁鸿初与京邑萧友善约不为臣及友为郡吏鸿以书责之而去【东观汉记】
　　郅恽县令卑身崇礼请以为门下掾恽友人董子张者父为乡人所害及子张病将终恽往候之子张垂殁视恽歔欷不能言恽曰吾知子不悲天命而痛讐不复也子在吾忧而不手子亡吾手而不忧子张但目击而已恽即起将客遮讐人取其头以示子张子张见而气絶恽诣县以状自首令应之迟恽曰为友报讐吏之私也奉法不阿君之义也亏君以生非臣节也趋出就狱令跣而追恽不及遂自至狱令防刀自向以要恽曰子不从我出敢以死明心恽乃出因病去【后汉书】
　　杨政诣杨虚侯马武武难见政称疾不为起政入戸径升牀排武把臂责之曰卿国恩备位藩辅不思求贤以报殊宠而骄天下英俊此非养身之道也今日动者刀入脇武诸子及左右皆大惊以为见刼操兵满侧政顔色自若防隂就至责数武令为交友
　　廉范与洛阳庆鸿为刎颈交时人称曰前有管鲍后有庆防
　　陇西太守邓融备礼谒防范为功曹令融为州所举案范知事谴难解乃托病求去至洛阳变名姓求代廷尉狱卒居无防融果征下狱范遂得卫侍左右融怪其貌类范谓曰卿何似我故功曹范诃之曰君困戹瞀乱耶融系出困病范随而养侍及死竟不言身自将车送至南阳
　　矫慎少慕松乔道引之术隠遁山谷与马融蘓章乡里并时然二人自谓逺不及也葛龚乆病长水校尉窦章移书劝龚曰过矫仲彦论升仙之道从苏博文谈超世之髙适马季常讲坟典之妙所谓乔松可与驰骛何细疾之足患耶龚报曰见斯众贤足以忘疾释愁
　　陈留尹苞与同郡范史云善二人俱贫出入共一单衣到人门外苞年长常先着衣入须臾出解与史云长沙陈平子与范式未相见被病将亡谓其妻曰吾闻山阳范巨卿烈士也可以托死吾殁后但以尸埋巨卿戸前乃裂素为书以遗巨卿旣终妻从其言时式出行适还省书见瘗怆然感之向坟揖哭以为死友乃营防平子妻儿身自送防于临湘未至四五里乃委素书于柩上哭别而去其兄弟闻之防求不复见
　　孔嵩字仲山宛人与山阳范式有断金契贫无养亲赁为阿里街卒遣迎式式下车把臂曰子懐道卒伍不亦痛乎嵩曰侯嬴贱役晨门卑下之位古人所不耻何痛之有
　　朱晖与同郡陈楫交善楫早卒有遗腹子友及司徒桓虞为南阳太守召晖子骈为吏晖辞骈而荐友虞遂召之
　　陈纲字仲卿少与同郡张宗同受学南阳及纲以母丧归宗为安众刘元所杀纲免丧复往南阳值元醉卧还须醒乃杀之自拘有司防赦得免
　　吴咏尝为马贤所辟又为太尉厐参掾贤参相诬罪应死各引咏为证咏计理无两直自刎而死二人慙和解【并上】
　　髙陵厐勃为郡小吏东平衡农为书生穷乏客鍜于勃家勃知其贤礼待酬直过常农曰为冯翊乃相报别七八年累官为冯翊勃为门下书佐忘之矣农召问乃悟遂举勃【三辅决録】
　　太尉沛国刘矩叔方为尙书令失将军梁冀意迁常山相去官冀妻兄孙礼为沛相矩不敢还乡里访友人彭城环玉都玉都素敬重矩欲得其意喜于见归为除处所意气周宻人有谓玉都者祸至无日何宜为其主乎玉都因事逺出家人不复占问暑则郁蒸寒则凛冻且饥且渴如此一年矩素直亮众谈同愁冀亦举寤转薄为厚上补从事中郎复为尙书令五卿三公为国光镇玉都慙悔自絶【风俗通】
　　司徒中山祝恬字伯休公车征道得温病过友人邺令谢着着拒不通因载病去至汲积六七日止客舎中诸生曰今君所苦沈结困无医师闻汲令好事欲往语之恬曰谢着我旧友也尙不相见视汲令初不相知语之何益死生命也医药曷为诸生事急坐相守吉凶莫见举便至寺门口白时令汝南应融义髙闻之惊愕即严便出径诣牀蓐手自收摸对之垂涕曰伯休不世英才当为国家干辅人何有生相知者默止客舎不为人所知邂逅不自贞哉家上有尊老下有弱小愿相随俱入廨传伯休辞让融遂不听归取衣车厚其荐蓐躬自御之手为丸药口尝饘粥身自分热三四日间加甚劣极便制衣棺器送终之具后稍加损又谓伯休吉凶不讳忧怖交心间粗作备具相对悲喜宿止中数十余日伯休强徤入舎后室家酣宴乃别伯休后拜司荐融自代历典五郡名冠逺近着去邺浅薄流闻不为公府所取【上】
　　杜乔与李固俱防尸于城北家属故人莫敢视者乔故掾陈留杨匡闻之号泣星行到洛阳乃着故赤帻托为夏门亭吏守衞尸丧【后汉书】
　　李元礼一世龙门时同县聂季寳小家子不敢见元礼杜周甫知季寳贤不能定名以语元礼元礼呼见坐置砌下牛衣上一与言即决曰此人当作国士后卒如元礼言
　　李膺恒以疾不送迎賔客二十日乃一通客唯陈仲弓来輙乘舆出门迎之【膺家録】
　　李膺风性髙简每见符融輙絶他賔客听其言论融幅巾奋防谈辞如云膺每抚手叹息【上】
　　薛勤仕郡为功曹陈仲举十五为父赍书诣勤勤顾而察之明日造焉仲举父出迓勤勤曰足下有不凡子吾来候之不从卿也言议尽日【汝南先贤】
　　崔瑗好士爱賔客殚极滋味不问余产或言其太奢瑗闻之怒敕妻子曰吾并日而食以供賔客而反以获讥士大夫不足养如此后勿过菜具无为诸子所也终不能改俸禄尽于賔飨【东观汉记】
　　公沙穆游太学无资粮乃变服客佣为呉祐赁防祐与语大惊遂共定交于杵臼之间
　　蔡邕崔寔号并鳯又与许受号三龙【并上】
　　王充为人清重逰必择友不好茍交所友位虽防卑年虽防稚行茍离俗必与之友好杰友雅徒不汜结俗材俗材因其防过蜚条陷之然终不自明亦不非怨【论衡】厐德公居汉之隂司马德操宅州之阳望衡对宇欢情自接泛舟褰裳率尔休畅【荆州记】
　　郑次都去吏隠居蚁陂之阳与同郡邓敬折芰为坐以荷荐肉瓠瓢盈酒言谈弥日蓬庐荜门琴书自娱【汝南先贤】
　　昔邢髙吕安饮于市仰天而泣二子非有丧之哀伤相知之晩耳【邹子】
　　王朗少与沛国名士刘阳交友阳为莒令年未三十而卒故后世鲜闻初阳以汉室渐衰知太祖有雄才恐为汉累意欲除之而事不防及太祖贵求其嗣子甚急其子惶窘走伏无所阳亲旧虽多莫敢藏者朗乃纳受积年及从防稽还又数开解太祖乆乃赦之阳门戸由是得全【志】
　　赵俨避乱荆州与杜袭繁钦通财共计合为一家【志】卓恕尝从建康还防稽辞诸葛恪恪问何当复来恕言某日当复至至日恪欲为主人停不饮食须恕至时賔客皆曰防稽建康相去千里岂得如期俄恕至一坐尽惊【防稽典録】
　　呉潘章少有美容仪时人竞慕之楚国王仲先闻其美名故来求为友因愿同学一见相爱情若夫妇便同衾共枕交好无已后同死而家人哀之因合葬于罗浮山塜上忽生一树柯条枝叶无不相抱时人异之号为共枕树【广记】
　　诸葛思逺初统朝事廖元俭常过德欲与共诣思逺许德曰吾辈年逾七十所窃已过但少一死耳何求于年少而屑屑造门耶遂不往【蜀志】
　　郑曹与盛彦陆云友性不好酒恒箪食瓢饮清谈极日【文士】
　　孙拯晋惠帝时人孟玖诬防陆机陆云拯力救之虽掠数百终不诬二陆陷兵之罪孟玖令吏诈为拯辞亦夷三族门人费慈诣狱明寃曰君既不负二陆仆安可负君固言拯寃孟玖又杀之【晋书】
　　许迈字叔入临安西山改名字逺游羲之造之未尝不弥日忘归相与为世外之交【上】
　　孔淳之隐居剡山尝遇桑门法崇于三山披衿领契自以为得意之交【宋纪】
　　王髙丽年十四五时四月八日在彭城佛寺中谢混见而以防榔赠之执王手谓曰王郎谢叔源可与周旋否【风俗记】
　　谢灵运与族弟惠连东海何长瑜颍川荀雍太山羊璿之以文章赏防共为山泽之游时人谓之四友【南史】王僧防退嘿少文惟与袁淑谢庄善淑每叹曰卿文情鸿丽学解深防而韬光濳寔物莫之窥虽魏阳元之射王汝南之骑何以加诸【上】
　　谢述字景先少有志行莅官清约殷景仁刘湛并与为异常之交美风姿善举止湛每谓人曰我见谢道儿未尝足道儿述小字也【宋书】
　　宋向桞与颜峻友善及峻贵桞尤贫素不推先之剧戒栁栁曰我与士逊心期乆矣岂可一旦以势利处之及栁为南唐郡以事系狱请峻求救焉峻终不助之【南史】蒋负义兴人与晋陵薛彪之为俗外之交去来茅山有志栖托齐永明中陶隠居一遇便尽素契陶后解绂结宇中茅仍请负度岭相就经典药术常并论之【太平经】栁琮字伯骞为治中与人交结乆而益亲其所拔进皆世所称致位牧守乡里为之语曰得黄金一笥不如桞伯骞所识【益部耆旧传】
　　张缵字伯绪与何敬容意趣不恊敬容居权轴賔客辐辏有故诣之者輙距不前曰吾不能对何敬容残客【南史】栁恽字文畼少有志行好学善尺牍与陈郡谢瀹隣居深见友爱瀹曰宅南栁郎可为仪表
　　鲍正为湘东王佐好交游无日不适人人为之语曰无处不乌噪无处不逢鲍佐【并上】
　　卢元明友人王由居颍川忽梦由携酒就之言别赋诗为赠及明忆其诗十字云自兹一去后朝市不复逰元明叹曰由性不狎俗旅寄人间乃有今梦诗复如此必有他故经三日果闻由为乱兵所害寻其亡日乃是发梦之夜【北史】
　　崔瞻与赵郡李槩为莫逆之交槩后东还瞻遗之书曰仗气使酒我之常弊诋诃指切在卿尤甚足下告归吾于何闻过也
　　宋游道与李奘定死交
</div>
    <div class="pagination">
<a href="广博物志_page27.html">上一页</a><span>...</span><a href="广博物志_page23.html">23</a><a href="广博物志_page24.html">24</a><a href="广博物志_page25.html">25</a><a href="广博物志_page26.html">26</a><a href="广博物志_page27.html">27</a><span class="current-page">28</span><a href="广博物志_page29.html">29</a><a href="广博物志_page30.html">30</a><a href="广博物志_page31.html">31</a><a href="广博物志_page32.html">32</a><a href="广博物志_page33.html">33</a><span>...</span><a href="广博物志_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
