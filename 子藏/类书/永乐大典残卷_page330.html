<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 330 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 330 页/共 331 页</h1>
    <div class="content">　　陈氏曰：丞相忠宣公吴郡范纯仁尧夫撰。文正公之次子也。文正子四人，长纯佑尤后有贤行，早年病废以死。富文忠志其墓。近时礼部尚书之柔者，其四世孙也。次纯礼、纯粹，皆显用至大官。
　　【范忠宣公集】
　　《楼钥序》：惟昔贤者，皆后世之师表，而学者之慕古人，则自各有不同。如汲黯之慕袁盎，司马长卿之慕蔺相如，若有不可解于心者。本朝先正，名德相继，如泰山乔岳，景星凤凰，事近而易考，嘉言善行，皆当取则。而区区之愚，少而读元佑丞相宣范公言行录，反复终始，正学大节，伟识宏度，赞叹不足，于诸钜公间，尤愿执鞭，欲追逐其万一而不可得也！如奏议国论等书，如责人责己，助廉成德之训，又若避好名之嫌。则如为善之路等语，皆当终身诵之。每恨未见其家集也。嘉定五年三月甲戌，公之从元孙中书舍人之柔见过，谓钥曰：《忠宣文集》未行于世，晚而谪居永州三年，邦人至今怀仰。比因沈史君圻赴郡，以家藏本属之，既已刊就，而旧无序引，经以见委。钥谨谢之，且曰：托名不腐，岂非晚进之幸？岂非平日之愿？顾年衰学落，何足以此。三辞不获，则取而伏读；读越两日，而尽得之。盖公天资诚确，笃志学问，承文正公之亲传。博之以泰山孙明复，徂徕石守道、盱江李泰伯三先生师友之益。发为词章，根柢六经，切于论事，无一长语，而一出于正。文忠苏公《序文正公集》，有曰：“其于仁义礼乐忠信孝弟，如饥渴之于饮食，欲须更忘而不可得。”又曰：“虽弄翰戏语，率然而作，必归于此。故天下信其诚，争师尊之。”公真是似者哉！而钥之所尊敬者，此又其馀事。自其立朝出镇，庙谟相业，具载史册，不侍赘言。惟公本于忠恕，得二者之功用，深入吾夫子阃域，非浅丈夫所能窥者。温恭惟谨，无异稠人，遇有当为，勇决过于贲育。此其大过人者。然亦尚可勉也！心平而宽，虑周而远，喜怒哀乐所发而必中，克伐怨欲不止于不行。包含太虚，无所适莫。姑以其见于外者一二言之。邓绾尝奏罢公襄州。及言者攻绾，则极力争之，谓已经先朝责降，不应再有所贬。公亦非有意于以德报怨，自谓上惜朝廷事体，下以安人情反侧；苏黄门诵杨畏弹章，而公去相位，他日，哲宗面斥黄门，从容为解。黄门谓公为佛地位中人；章子厚得罪，父年九十，议与一便郡。公言当置往咎，而念其亲；公本以议新法不合而去，及温公将尽改熙丰之法，公谓特当去其太甚，又须徐徐经理，差役一事，尤不可暴。操心类如此。公既丧明，而责知随州，寻窜永州，答子厚必欲置之死地。而公素安义命，无一语怨之，家人犹未平也。风雨中覆舟于江，以救仅免，拭面而语家人曰：“此亦子厚所为耶？”呜呼！使之从夫子于陈蔡，当亦有不容何病之言！此非他人所及也。蔡新州负罪至重，公力救之，上忤帘中，下违同列，贤如刘元城，亦以吴处厚为义存君亲，诋公不遗馀力。公不为动，卒贯其死，一时不以为快。及事之变，吕汲公、刘忠肃等，虽终于贬所，其得免于已甚者，始知公之不置新州于死之力也。汲公辈初窜岭表，郊赦未颁，先谓难从恩宥。公斋戒奏大防等年老疾病，何以自存？迹其所罪，亦因持心失恕好，恶任情，以异己为怨雠，以疑似为讪谤，误国害公，覆车可鉴。此不惟欲寤泰陵，正欲感动子厚辈，使之革心而从厚也。呜呼！自熙丰元佑以至元符绍圣之间，世事屡变，翻覆非一。徽皇践祚，改元建中靖国，流人悉归，四海望太平于朝莫，钦圣宪肃皇后与徽皇待公而为政，至遣中使远至湖外，好赐牵复迎劳不绝。公时在瞽废风，痹中，知上果用我，亦欲感激自奋，而病不可为矣！呜呼！天乎！傥延以三数年之寿，使再得政，则必能调一天下，可以仰副建中靖国之意，岂复有后日之祸哉！公既已矣，而蔡吕俱召。吕又为蔡所排，而任蔡愈专矣。此所以抚卷长怀，而继之以太息流涕也！后之君子，欲多识前言往行以蓄其德者，于此书可不熟复而力行之，以代弦韦之佩乎？文正四子，长监簿，以疾早没；忠宣与二季俱显，衣冠蝉联。然自忠宣以来一百二十有四年，而后中书舍人始诏世科。实监簿之元孙，范氏之兴未艾也。四月丁丑朔正奉大夫参知政事兼太子宾客。四明楼钥谨序。《陈宗道跋》：昔范宣子尝问穆叔以何谓死而不朽？穆叔对以太上立德，其次立功，又其次立言。鲁臧文仲既没，其言立，君子谓之不朽。呜呼！士君子一言之善，犹足以诏后世而贻方来；况夫功与德炳炳然在人耳目，非专于立言者欤！元佑丞相忠宣范公，道德事业，载在国史，出处大节，见于国论，奏议言行录，学者朝夕敛襟肃容，起敬起慕。独其文集，世所未见。今侍读修史紫微先生，克绍先烈，以其家藏二十卷，属零陵史君锓板郡庠，俾宗彳首亍是正讹舛，而又得今大参楼公为序引，以冠篇首。天下学者，玩绎此书，佩服忠恕诚一之学，属厌正直剀切之论。终身诵之，皆为君子之归。此其用心广大宏博可为千百年不朽之传矣！嘉定壬申六月既望，门生从政郎永州州学教授清源陈宗彳首亍再拜谨跋。
　　刘忠肃集
　　【文献通考】
　　《刘忠肃集》四十卷。
　　陈氏曰：丞相忠肃公东光刘挚莘老撰。凡四举于乡试，礼部为第一。登嘉佑四年甲科。刘元城为集序。述其出处大概。
　　【刘忠肃公集】
　　《刘安世序》：宣和四年七月六日，宣教郎知开德府临河县丞刘路寓书于元城刘安世曰：先人平生为文，方弃诸孤，仅存一箧，类次之，已成编集。念当有序引以信于后。晚年迁谪，事同诸公。身后怨家诬谤，又蒙朝廷核实，已赐昭雪。然而元佑大臣不幸亡殁者，类皆不敢纳铭于圹，植碑于隧。始终大节，不应无闻于后世。愿因集序，并载一二，使他日有考焉。顾惟哀拙，自少受知于先丞相，素叨国士之遇；中荷荐引，浸阶禁从；晚岁迁谪，复同忧患；而又被谴以来，行三十年，固穷守道，俯仰无愧，似不为知已之辱。虽怀自顾不足之羞，而莫敢辞者，盖义之所在，不可得而避也。公讳挚，字莘老，永静军东光人也。幼而敏悟，有成人风。年未弱冠，被荐于渤海，声誉藉甚。凡四预乡贡，礼部奏名为第一。复中甲科。初治南宫，已著风绩。英宗诏二府各荐士充馆阁，忠献韩公琦以公应诏，补馆阁校勘。王文公安石初秉政，搜择人材，擢为中书检正。居月馀，议论多不合，会除监察御史，欣然就职。语家人曰：“趣装，无为安居计。”即上疏论亳州狱起不正，小臣意在倾故相富弼以市进。今弼已责，愿宽州县之罪。神宗皇帝励精求治，奖进臣下。公既对，面赐褒谕，且问：“从学王安石邪？安石称卿器识。”公对曰：“臣东北人，少孤独，不识安石也。”因论人物邪正，奏对移时。上意响纳。公退益感遇，思所以称，因上疏，论率钱助役，官自雇人，其事有不可胜言者，略陈十害，切中时病。会御史中丞杨公绘亦论新政，并公章下司农。司农条件疏交，遂劾绘与公险讠皮。中怀向背。有旨分析。公奏曰：“臣有言，责采士民之说，敷告于陛下，是臣之职也。今有司交奏，遽令分析，交口相直，无乃辱陛下耳目之任哉！所谓向背，则臣所向者义，所背者利；所向者君父，所背者权臣。愿以臣章及司农所奏宣示百官，考定当否。”奏入，不报。明日，复上疏极论时政。遂罢御史，落馆职，拟窜岭外。上不听，乃贬衡州。哲宗皇帝嗣位，宣仁圣烈太皇太后以祖母共政。见连年水旱，西鄙未宁，百姓劳弊，而国有大故，当务休息。遂散遣京城役夫，减皇城司觇者废物货场，罢户马等事，皆从中出。又戒敕内外，无敢苛刻扰民。已而进退大臣，选用台谏，擢公为御史。公受命之始，即具以熙宁告神考之语，复陈于哲庙之前。两宫听纳，尽行其言。曾未期月，人情于变。使天下有泰山之安，而无一朝之患者，公之力也。公既被遇，知无不言。奸佞刻薄之吏，事状显著者，公皆正色弹劾，多所贬黜。中外肃然。时人以比包希仁、吕献可。上察其忠义诚信，可属重任，未几，遂大用焉。公在中书，一日内降尽可二状，其一裁节宗室冗费，其一减定六曹吏额房。吏请封选尚书省。公曰：“常时文书录黄过门，今封送，何也？”对曰：“尚书省以吏额事，每奏入，必径下本省已久。今误至此。”公曰：“中书不知其他，当如法令。”遂作录黄。初尚书令史任永寿精悍而猾，与三省吏不相能，数以奸弊告诸宰执。吕丞相大防信任之。时户部裁节浮费，后省裁定吏额，皆逾年未就。吕丞相专权狠愎，尽取其事，置吏额房于都省。射司空府为局，召永寿辈领之，未尝谋及同列也。永寿见录黄，愕曰：“两省初不与，今乃有此。”即禀丞相，命两省各选吏赴局，同领其事。以是白公。公曰：“中书行录黄，法也。岂有意与吏为道地？今乃使就都省分功，何邪？”他日又持奏藁以丞相旨禀公曰：“吏额事，本欲慎密而速，故请径下。然未经立法，欲三省同奏，依致仕官文书法。”公曰：“似非其类也，更当聚议。”明日，吕相又袖藁厉色示公曰：“势不可不尔。”公不欲立异，勉应曰：“诺。”其后事毕，永寿以劳进官，时忱苏安静时恽皆迁秩有差。于是外议喧然不平，台谏交章论列，以谓事在后省，成就已十八九，永寿等攘去，才两月，而都司不用司勋格，擅拟优例，冒赏徇私。章数十上。时公已迁门下，每于上前开陈吏额本末，此皆彼省者鼓怨，言章风闻过实，不足深遂。吕丞相亦以语客曰：“使上意晓然者，刘门下力也。”然自此忌公益甚，阴谋去之。遂引杨畏在言路，谏官疏其奸邪反覆，章十馀上，竟不能回。士大夫趋利者汹汹交讧其事。于是朋党之论起矣。公语丞相曰：“吾曹心知无他，然外议如此，非朝廷所宜有，愿少引避。”丞相曰：“行亦有请。”是岁八月一日，奏事毕，少留，奏曰：“臣久处近列，器满必覆，愿赐骸骨避贤者路。”上遣中使召公入对。太皇太后谕曰：“侍郎未可去，须官家亲政，然后可去。”使者数辈趋入视事。公不得已受命。顷之，吕丞相亦求退，不许。明年，公继为丞相。不满岁，前日汹汹者在言路诋公，竟去位。朋党之论遂不可破。其本末如此。公辅政累年，刚明重厚，达于治道。朝廷赖之；及为相，益总大体，务守法度，辅佐人主于无过之地。其于用人，先器识，后才艺，进拟之际，必察其人性行厚薄，终不轻授以职任。故才名之士，或多怨公。公知之，不恤也。取人不问识与不识，或多南士，有以萧望之、郑朋事谏公曰：“楚士奈何？”公笑而不答。论者谓元佑以来，能以人物为意，知所先后，而无适莫者，公为之首。奏事上前，言直事核，不为缘饰，多见听用。与同列语，公平不欺，未尝以私属人，人有所欲，多惮公闻之。公闻之亦为尽力。然终不以语也。精力绝人远甚。一见宾客，及闻其语。终身不忘。事无剧易，临之晓然。省吏每以事试，公不以久近。区处如一，言皆可复。故三省事经公所裁定者，后皆遵用，莫能改云。赵彦若子败官下狱，彦若奏与监司有嫌，乞移狱他路。言者论彦若罔上不实；王巩除知宿州，言者论巩前在杨州不法。彦若、巩，皆公姻家也，语稍及公。公请辞位，章七八上，遂迁就外舍。诏遣近侍宣召公入，既对，谕曰：“彦若、巩辈事，何预也？言者皆谓交通邢恕及章椁之子，牢笼小人，为异日计。”公心知为言者所中，不复自明。谢曰：“臣愚暗，招致人言，愿就贬责。”既退，固请益坚，乃罢相，以殿学士守郓。给事中驳奏，谓刘某忠义自奋，力辨邪正，有功朝廷，擢之大位，一旦以疑而罢，天下不见其过。并给事中罢之。于是中外疑骇，莫知所谓。久之，乃知言者虽多，专以章邢事为媒孽。初，公家子弟与章椁之子相识，因入都应举，而公家子弟亦游科场，尝至府第，而言者指为交通之迹。刑恕谪官至京师，以书抵公，公答以手简，其末云：“为国自爱，以俟休复。”茹东济为东排岸官，数有请求，而公不之许。蓄怨甚久，适见公简，阴录其语，以示言者。言者缴上之，且解释云：“休复语出周易，以俟休复者，俟他日太皇太后复辟也。刘某所怀如此。”盖媒孽之语不一，而此最为甚，朝野愤之。其后杨畏遂升从官，缙绅共恶，甚于虺蜴。东济亦除提举常平，谏官复论其素行士论不齿，不宜任以监司，除命遂寝。人情更以为快。公天性高明，不以已长格物。既贵，恭俭好礼，不改平素。淳静嗜书，自幼至老，未尝释卷。家藏书多，皆自雠校，得善本或手抄录，孜孜无倦。平居不亲妾媵，家事有无，不以经意。虽在相府，萧然一室。其后南迁，不知者谓公不堪其忧，亲族门人乃知公谪居自奉简约，与在相府无以异也。凡有议论，惟尚中道，不习异说，不贵苟难，务在谨名教而已。少好礼学，讲究三《礼》，视诸经尤粹。晚好《春秋》，考诸儒异同，辨其得失，通圣人经意为多。公文章雅健清劲，如其为人，辞达而止，不为长语。表章书疏，未尝假手。凡奏议论说记序铭志诗赋诸文，总千馀篇，次第著集为四十卷，藏于家。公自青社罢职知黄州，又分司徒蕲州，语诸子曰：“上用章丞相，吾势当得罪。若章君顾国事，不迁怒百姓，但责吾曹，死无所恨。第恐意在报复，法令益峻，奈天下何！”忧形于色，初无一言及迁谪也。岭表之谪，公拜命，即日就道。惟从一子，家人涕泣愿侍，皆不听。水陆奔驰，见星乃止。至贬所，屏迹不交人事，亦无书自随，宴坐静默。家人具馔，告之食，则食。喜怒不形，意澹如也。公年未五十，即屏嗜欲，晚岁南迁，气貌安强，无哀悴之色。居数月，得微疾。公自谓将终，戒饬后事，精神不乱，安卧而薨。公既殁于岭外，所属为公请归葬于朝，不许，已而诸子坐废，家属再徙他郡，而不著罪状。人无知其故者。虽公家亦不知也。今上登极，大赦天下，公既归葬，而文及甫蔡渭皆贬湖外。然后人稍知其事起于此。初，及甫持丧在洛阳，邢恕责永州未赴，亦以丧在怀州。数通书，有怨望语。及甫又以公任中司，尝弹罢其左司郎官，怨公尤深。以书抵恕，其略曰：“改月遂除，入朝之计，未可必。当涂猜怨于鹰扬者益深。其徒实司马昭之心，路人所知也。”大意谓服除必不得京师官，当求外补，故深诋当路者。绍圣初，恕以示蔡硕、蔡渭。渭数上书讼吕丞相及公而下十馀人陷害其父确及谋危宗社，引及甫书为验。朝廷骇之，委翰林学士蔡京、御史中丞安椁究治焉。遂逮及甫就吏，而所通初无事证，但托以亡父曾说之。究治所问司马昭谓谁，及甫对意谓公也。问其证据事状，则曰：“无有。但疑其事势心意如此。”朝廷照知其妄，狱事遂缓。会公薨闻，犹用蔡京奏以不及考验为辞，但坐诸子而已。时绍圣五年五月四日也。其后诸子叔复护丧还乡里。公嗣子径伏阙下，上疏诉其事。又持副封诣都堂，叩宰相韩忠彦、曾布等，皆取实封案牍阅视。知其谬妄明白。具以语。至建中靖国元年二月二十五日，有旨文及甫、蔡渭所陈，显无实状，已行贬责。绍圣五年五月四日指挥更不施行，然后公殁。后谗谤所坐，皆得解释。渭今改名懋云。崇宁元年正月癸酉，葬公于郓州须城县大谷山之原，先茔之东，曹国夫人任氏马。有诏特依前宰臣例，又除公婿通直郎蔡番知阳谷县，应副葬事。送终之礼，极其哀荣，四方观者，莫不叹息。呜呼！公之厚德高行，追配古人，嘉谟伟绩，播于天下士民者，固不可胜数。今特取大节载之。其馀非公出处所，皆略而不书。八月一日，承议郎提举南京鸿庆宫赐紫金鱼袋刘安世序。
　　范子功集
　　【文献通考】
　　《范子功集》五十卷。
　　晁氏曰：范百禄，字子功，镇之侄也。终于中书侍郎。
　　画墁集
　　【文献通考】
　　《画墁集》一百卷，《奏议》十卷。
　　晁氏曰：张舜民芸叟，州人。庆历中，范仲淹帅，见其文，异之，用温公荐为谏官。仕至吏部侍郎。后羁置房陵。政和中卒。其文豪重有理致，而最刻意于诗。晚年为乐府面馀篇，自序称：年逾耳顺，方敢言诗。百世之后，必有知音者云。自号浮休先生。唐张称浮休子，芸叟盖袭之。
　　陈氏曰：舜民初用于元佑，至元符末，为谏大夫，居职七日。所上事六十章。崇宁初，坐谢表言绍圣逐臣有云：“脱禁锢者，何止一千人，计水陆者，不啻一万里。”又曰：“古先未之或闻，毕竟不知其罪。”以为讥谤，坐贬。
　　【周紫芝大仓禾弟米集】
　　《书画墁集后》：政和七八年间，余在京师。是时，闻鬻书者忽印张芸叟集，售者至于填塞衢巷，事喧，复禁如初。盖其遗风馀韵，在人耳目，有不可掩盖如此也。前此当靖康间，天下共然皆歌东坡南迁词，所谓“回首夕阳红尽处，应是长安”者是也。今临川雕《浮休全集》有此词，乃元丰间芸叟谪郴州时，舟过岳阳楼，望君山所作也。今日读公《南迁录》见之。前二事，皆恍然在数十年之外矣。绍兴辛未，余来江西，至九江太守李中行置酒庚楼，楼上独有芸叟一诗，其后云：“万里秋风吹鬓发，百年人事倚栏干。知他落日能多少，偏照淮南几处山。”然后知《东坡集》中所载二诗，为不止于此也。
　　范太史集
　　【文献通考】
　　《范太史集》五十五卷。
　　陈氏曰：翰林学士成都范祖禹淳夫撰。《朱子语录》曰：范淳夫文字纯粹，下一个字，便是合当下一个字。东坡所以服他。东坡轻文字，不将为事，微时只胡乱写去。又曰：四六语佳，莫如范淳夫。
　　【真西山集】
　　《跋范太史集后》：诸葛武侯文采不艳。然其《出师》二表与《开府作牧教》至今为学者脍灸。有志之士，击节读之，有至吁流涕者。六朝隋唐文人动百数十篇，华纤巧。极其雕饰，或卒无一语可传。然则文之为文，岂必多且丽乎哉！秘阁太史范公之学，得于其舅氏胡氏定公。立朝行已，大略相似。其见于议论，必尊《春秋》古经，必排王氏别说，必明夷夏大分，必和议、必诋权臣。今其集中，班班可睹。上思陵谏，屈已封事，责秦桧忘雠辱国书，尤所谓光明绝特者也。使公平生无他文，独此二篇，亦足以贯虹霓而摩星斗矣！呜呼！伟哉！某年月日夜读公文，不胜叹仰，书于集之后，以归于公之孙某。
　　【汪王山集】
　　《书范太史集后》：太史范公家所藏书，有曰《韩休词草》者，自元佑六年七月止，绍圣改元，其间往往公手笔改定。然公元佑八年四月始为翰林学士，不知前此者谁所作也。恐或有故。今皆存之。《乐语》则得于成都宇文氏所编次《纶言集》中，亦附于卷末。
　　灌园集
　　【宋史】
　　《吕南公传》：南公于书，无所不读。于文，不肯缀缉陈言。尝一试礼闱，不偶，退筑室灌园，不复以进取为意。所著有《灌园先生集》传于世。
　　【文献通考】
　　陈氏曰：乡贡进士吕南公次儒撰。熙宁初，试礼部不利，会以新经取士，遂罢举。欲修《三国志》题，其斋曰“衮斧”。书将成而死。其书亦不传。元佑初，诸公欲荐进之，不及。
　　【吕南公灌园集】
　　《符行中序》：刘梦得尝称潇湘间无土山，无浊水，民秉是气，往往清慧而文。吾乡麻源，地气殊异，江山炳灵，视潇湘间为不足道。近时人物，磊落相望，其位于朝光显者固多，而隐于韦布，卓立杰出于灌园先生者，世未必知之。曾子固独爱重其文，谓姑山秀气，世不乏人，岂虚言哉！先生幼而警敏，力学不倦，于书无所不读。发为文章，精深浩渺，自成一家。羞同肃子辈。缀缉陈言，气象萎，迎合有司之好。熙宁初，尝预乡荐，既试春闱，不利，退而筑室灌园，不复以进取为意。益务著书讲道，发挥圣贤妙旨，且借史笔褒善贬恶，垂世立训，遂以“衮斧”名所居斋。先生所养如此。视一第得失，奚足为轻重耶？元佑中，在朝诸公交口称荐，欲命以官，而先生不幸早世，咸用尽伤。余先君昔与之游，备知其贤，每叹南城豪杰之士，如李泰伯、王补之及先生，其才皆有大过人者，而所亨皆不永。泰伯、补之，虽得卑位，则旋而死。先生且未及仕。造物者何夺之速？殆难以理推，盖命也夫！先生姓吕氏，讳南公，字次儒。其子郁，亦有学问，能世其家，收拾先生遗藁，编成三十卷。绍兴壬戍，余领漕江右，循行到乡。郁携见访，且属为序，欲传不朽。因循久未暇作。后二年，移宪浙部，不远千里，以书来请益坚。义不得辞，于是乎言。时甲子孟冬旦日，左朝奉郎权发遣两淅西路提点刑狱公事兼提举常平等事借紫金鱼袋符行中序。《宋崔绍序》宜兴蒋公之治建昌，以勤劳率僚属，以廉平决庶务。取于民有制，曰奉公上而已，未尝扰也；施于刑有威，曰守法律而已。无所私也。用其至诚，而比岁丰稔，抱鼓稀鸣，园扉草出，人以乐生。公私富实，为善之应，讵不信哉！公曰：民既富矣，何以教之？会今天子诏郡国兴庠序，公于是创为新学区宇，仪物品式条章，皆法治古，冠缨峨峨，弦歌洋洋，风化以行，遐迩改观。既又建唐抚州剌史鲁郡颜公祠堂于麻姑，写乡先生李泰伯之像于郡学，以厉名节，以敦道义，以崇学业。又以为未也，则又访灌园先生吕次儒之文，编摩校勘，刊定镂板以传永久。次儒，好学能文，出于天性。苦节自守，不肯妄求。前辈乡先生皆爱其文，而服其行。呜呼！公之刊此文也，岂直为好事哉！将以劝千里士君子笃于学，而志于文，周旋于道，而不改其操者。公于政术既如彼，于教化又如此，可谓贤矣！绍兴十三年四月初一日，右修职郎建昌军司法参军崔绐书。《国朝贝廷臣序》《灌园集》者，秦溪马君文璧之所著也。文璧蚤岁从铁崖杨公授《春秋》学，尤工诗与书画。每遇佳山水，必托之毫素。有董北苑米南宫之法。辄自题其左，时号三绝。余尝讲学云间，文璧自杭来过，相与放舟三女岗下，登野王读书台，酒酣，慷慨歌魏武帝《短歌》，旁若无人，观者疑古豪侠士也。别去十五年，中连兵棘，意其涉艰蹈危，壹郁无聊之气，胸中必不能受；而且灌园三泖之上，一欣戚，齐得丧，益昌其诗，类以成编，凡五伯馀首，出以示余。讽诵之，不啻鼓空桑，以破瓦缶之音；进大羹玄酒，而撤刍豢之味。信其发于天机，不待雕肝琢肾之为工也！且求余序。余惟唐自李白杜甫以降，作者非一人，撷秀于《开元间气》《河岳英灵》会昌《搜玉》《国秀》诸集，识者犹病其乏风雅之遗，徒以蒿天下之目，聒天下之耳，矧其下者哉？吁！诗亦难矣。文璧脱去九近，雄词丽句，或得之一花一草之微，犭员啸鼯呻之夕，野桥风雪之中，行役别离燕游登眺之夕，两金朝岚暮霭变态之时，五茸猎场髑髅烟草伤心堕泪之地。羁人之愤、思妇之哀、神仙隐者之趣，曲尽摹写之妙。婉而不迫，奇而不僻。盖有唐人之风裁矣。使其翱翔上国，览黄河太华之胜，大篇短章，又不止于是也。呜呼！气化之盛，非复混一之初，而文章日趋于，获见文璧之诗，得不亦击节乎？遂书以冠其篇端云。
　　伐檀集
　　【文献通考】
　　《伐檀集序》一卷。
　　陈氏曰：知康州豫章黄庶亚夫撰。自为序。廷坚其子也。世所谓山魈水怪，著薜荔之诗，集中多此体。廷坚诗律盖有自来也。庆历二年进士。
　　【黄庶伐檀集】
　　江夏黄庶，字亚夫，其少而学也，观诗书以来，至于忠臣义士，奇功大节，常恨身不出于其时，不得与古人上下其事。每辄自奋，以为苟朝得位，夕必行之，当使后之人望乎己，若今之慕乎古也。既年二十五，以诗赋得乙第，历佐一府三州，皆为从事。逾十年，郡之政巨细无不预。大抵止于簿书狱讼而已。其心之所存，可以效于君，可以补于国，可以资于民者，曾未有一事可以自见。然而月廪于官粟，麦常两斛，而钱常七千。问其所为，乃一常人皆可不勉而能。兹素餐昭昭矣！暇日发常所作藁草，得数百篇，览初省末，散亡居多。其存者或失首与尾，或窜乙断裂，不可读。因取其完者，以类相从而编焉。题之曰《伐檀集》，且识其愧。然其性嗜文字，若有病癖，未能无妄作，后来者皆附于篇之末云。皇佑五年十二月青社自序。
　　豫章集
　　【文献通考】
　　《豫章集序》三十卷，《外集》十四卷。
　　晁氏曰：黄庭坚鲁直也。幼警悟，读书五行俱下，数过辄亿。苏子瞻尝见其诗于孙莘老家，绝叹，以为世久无此作矣。因以诗往来。会子瞻以诗得罪，亦罚金。元佑中，为校书郎。先是，秦少游、晁无咎、张文潜，皆以文学游苏氏之门，至于同入馆，世号四学士。鲁直之诗尤奇，世又谓之“苏黄”云。绍圣初，责置戎州，至徽宗即位，召还。尝因戏谑忤赵正夫，及正夫为相，谕部使者以风旨所作《承天院塔记》中语以为幸灾谤国，遂除名，编颖宜州以死。崇宁四年也。《家传》：曰：公既孤，从舅尚书李公公择学。公择尝过家塾，见其书帙纷错，因乱抽架上书，问之，无不通，大惊，以为一日千里。苏公尝荐公自代，其略曰：“瑰玮之文，绝妙当世；孝友之行，追配古人。”世以为实录。公学问文章，天成性得。落笔妙天下。晚节位益黜，名益高，世以配眉山苏公。谓之“苏黄”。公尝游皖，乐山谷寺石牛洞之林泉，因自号“山谷道人。”史赞曰：自李杜没，而诗律衰。唐末以及五季，虽有以比兴自名者，然格下气弱，么么，无以议为也。宋兴，杨文公始以文章泣艹盟，然至为诗，专以李义山为宗，以渔猎掇拾为博，以俪花厨果为工，号称“昆仑体”，嫣然华靡，而气骨不存。嘉佑以来，欧公称太白为绝唱，王文公推少陵为高作，而诗格大变。高风之所扇，作者间出，班班可述矣。元佑间，苏黄并世，以硕学宏材，鼓行士林，引笔行墨，追古人而与之俱。世谓李杜歌诗高妙，而文章不称；李翱皇甫古文典雅，而诗独不传；惟二公不然，可谓兼之矣。然世之论文者，必宗东坡；言诗者，必右山谷。其然岂其然乎！山谷自黔州以后，句法尤高，笔势放纵，实天下之奇。自宋兴以来，一人而已。《豫章别集》一卷。
　　陈氏曰：皆集中所遗者，如《承天塔记》、《黄给事行状》、《毁璧》，盖其显显者也。诸孙菪子耕集而传之。后村刘氏曰：山谷文不如诗，诗律不如古，古不如乐府。其文则专学西汉，惜其才力褊局，不能汪洋趋趄。如其纪事立言，颇时有类处。《山谷集》十一卷，《外集》十一卷，《别集》二卷。
　　陈氏曰：黄庭坚鲁直撰。江西所刻诗，即豫章前后集中诗也。《别集》者，庆元中莆田黄汝嘉增刻。《山谷编年诗集》三十卷，《年谱》二卷。
　　陈氏曰：山谷诗文，其甥洪氏兄弟所编，断自进德堂以后。今外集所载数卷，有晚年删去者，故任子渊年注，亦惟取前集而已。监丞黄黉子耕者，其诸孙也，即会粹别集，复尽取其平生诗，以岁月次第编录，且为之谱。今刊板括苍。
　　【黄庭坚豫章集】
　　《魏了翁序》：山谷黄公之文，先正钜公称许者众矣。江制闽蜀间，亦多善本。今古戎黄侯又欲刻诸郡之墨妙亭，以致怀贤尚德之意，而属了翁识之。顾浅陋何敢措词。昔者幸尝有考于先民之言行，切叹夫世之以诗知公者，末也。公年三十有四，上苏长公诗，其志已荦荦不凡，然犹是少作也。迨元佑初，与众贤汇进，博文蓄德，大非前比。元佑中末，涉历忧患，极于绍圣，元符以后，流落黔戎，浮湛于荆鄂永宜之间，则阅理益多，落华就实，直造简远。前辈所谓黔州以后，句法尤高。虽然，是犹其形见于词章者然也。元佑史笔，守正不阿，迨章蔡用事，摘所书王介甫事，将以瑕众正而殄焉。公于是有黔戎之役，鼠生犭穴之所嗥，木石之与居，间关百罹，然自今诵其遗文，则虑澹气夷，无一毫憔悴陨之态。以草木文章，发帝杼机；以花竹和气，验人安乐。虽百岁之相后，犹使跃跃兴起也。至其闻龚邹冠豸，张董上坡，则喜溢词端。《荆江亭》以后诸诗，又何其恢广而平实，乐不至淫，怨不及怼也。然而犹为小人承望时好，捃摭《承天院记》语，窜之宜阳。虽离险艰，而行安节和，纯终不疵。呜呼！以其所养若是，设见用于建中靖国之初，将不弭蔡邓之萌，而销崇观之纷纷乎？是恶可以词人目之也？国朝以记览词章哗众取宠，非无丁夏王吕之俦，而施诸用则悖。二苏公以词章擅天下，其时如黄陈晁张诸贤，亦皆有闻于时。人孰不曰此词人之杰也。是恶知苏氏以正学直道周旋于熙丰佑圣间，虽见愠于小人，而亦不苟同于君子。盖视世之富贵利达，曾不足以易其守者。其为可传将不在兹乎？诸贤亦以是行诸世，皆生废弃，无所悔恨。其间如后山不予王氏，不见章厚于邢赵姻娅也。亦未尝假以词色。褚无副衣，匪燠匪安。宁死无辱，则山谷一等人也。张文潜之诗曰：黄郎萧萧日下鹤，陈子峭峭霜中竹。是其为可传，真在此而不在彼矣！余惧世之以诗知山谷也，故以余所自得于山谷者，复于黄侯。侯其谓然，则刻诸篇端，以补先儒之偶未及者焉！侯名申，余同郡人。《陈长方序》立言非君子之本心，然古圣贤常由此以见于后。故世之士，不知其因人而传也，遂谓言为足恃。疲精神，穷目力，为书邀名，以荣朽骨。败笔纸，动千万计。而言之有补于人，能传于后者，百无一二也！亦果何为哉？先君豫章公，少有经世之意，闻一善士，千里从之，胜已则师，类我则友。虽不如已者，亦各以其长而录之。一有未见，又勤勤焉记其名氏州里。尝有大匠营室之论，谓梁栋桶，兼收毕取，然后夏屋可成。适当道消之时，志不克就，退敛所有，以善其身。故事业无见于世者。不刻意于文字语言，而遇事应用，亦时为之。其兄弟掊拾遗藁，为上下二卷。来者倘能观澜而知海，则公之梗概亦或于斯见之。若夫负高才、蕴智术，不用，而耻为直寻诡遇之事；急行道，忧斯世，不达，而无愤怨悲叹之辞，盖所学者然也。呜呼！唯天下善类，知非父子之私言。
　　《宋张皋序》：鲁直诗文，誉者或过其实，毁者或损其真，皆非真知鲁直者。或有所爱憎而然也。大抵鲁直文不知诗，诗律不如古，古不如乐府。盖鲁直所学诗，源流甚远，自以为出于《诗》与《楚词》，过矣！盖规模汉魏以下，而得其仿佛者也。故其往处，往往与《乐府》《玉台新咏》中诸人所作合；其古律诗，酷学少陵，雄健大过，遂流而入于险怪。要其病在太著意，欲道古今人所未道语尔；至其文，则专学西汉。惜其才力褊局，不能汪洋趑趄。如其纪事立言，颇时有类处。其诗虽特妙于乐府，然惜乎择之不精，用古今语颇杂，遂有害骚雅处。昔柳子厚读《冠子》，以“贪夫徇利，烈士徇名，夸者死权，品庶每生”数语为非《冠子》，何以知之？曰：“不类。”况古语之与今语其类耶？至其为黄夫人碑文，似左氏，辞以屈原，可以阔步古今矣。虽使柳柳州复生，不能出其右也！《宋洪舜俞序》天降时雨，山川出云。故嵩高丞民之咏，不于人物之盛，而于其生我列圣，以人文陶天下。学问议论文章之士，莫盛于熙丰元绍间，其生也，类在神文朝。如诗家曰“苏黄”，曰“黄陈”，苏公生于景佑，陈公生于皇佑，而豫章生于庆历。天地清宁，日月正明，禀于气者全也。公得清宁正明之全气，气全而神王，挟丰隆，骑倒景，飘飘乎与造物者游，放为篇章，超轶绝尘，独立万物之表。坡翁盖心服之，而后山师焉。其集尝拟《庄子》，分内外篇。集如韩淮阴侯驱市人背水而战，暗与兵法合；内集如诸葛武侯八阵奇正相生，鬼神莫窥其奥。汇分之意严矣。君子之学，日进而日新，日新而日化。进则人，新则道，化则天。逝者如斯，不舍昼夜，正以是也。文与诗亦然。论诗者不沂其始，无以知其进而新；不极其终，无以知其新而化。《内集》断自入馆以后，极其终矣；外集起初年《溪上吟》，诉其始也。眉山任处士骥天成，摆落科举之累，真积于学，书无不览，爱公诗若嗜欲然。以《内集》有任子渊注，因注《外集》十二卷，改年谱以推出处，用事必求其意，用字必操其原。勤且博至矣。或以诗尝经公手删，而疑其多爱，然使学者尽见前辈少壮至老之作，以观日新日化之功，虽多不厌也。子逢博习有家法，方注诗时，两髦耽耽，捡书捧研，领退而学诗之意。今以名乡守蜀，白首矣。权父书无传，力自雠校，锓而公诸世。万里信来，俾序之。某晚出，未闯其樊，何敢赘楼攻魏？谓宋过儒摘阮歌戴道士弹琴诗，不知何以分内外，当有能辨之者。余闻李卫公好惠山泉，置驿取水，有僧言长安昊天观井水与惠山泉通，杂他水十馀缶试之。僧指其二曰，此惠山泉也。文饶为能罢水驿，欲知内外之辨者请以是观之。《宋陆游跋》。
　　予集黄帖，得赠元师及王周彦三诗，甚爱之。有黄淑者，家三荣，见而笑曰：绍兴中再刻本也，旧石方党禁时，已磨毁矣。乃出此卷曰：是旧石本，其笔力精劲盖如此。因录藏之。淳熙之元二月二日，务观书。
　　【宋林光朝诗】
　　《读韩柳苏黄集》苏黄之别，犹丈夫女子之应接。丈夫见宾客，信步出将去，如女子，则非涂泽不可。韩柳之别，则犹作室。子厚则先量自家四至所到，不敢略侵别人田地。退之则惟意之所指，横斜曲直，只要自家屋子饱满，初不问田地四至，或在我与别人也。
　　【蒙隐诗】
　　《读豫章集?成柏梁体》元佑平超治古，诞布人文化寰宇。道山翰苑郡仙处，一代文章继周鲁。斯道盟寒谁是主，眉山二老文章虎。眉山鉴裁高难与，纲罗九万搏风羽。晁张超然鸿鹄举，秦郎继作翘翘楚。馀子纷纷谩旁午，韩门籍何须数。豫章诗律加严苦，洗空万古尘凡语。后来鲜俪前无伍，真是江西第一祖。锦绣陆离缠肺腑，宝唾珠玑终日吐。儿颖烟煤骤如雨，混然天成绝斤斧。骚经抑怨知何补，白雪阳春空媚妩。囊括鲍谢包徐庾，下视谪仙平揖甫。近时作者宗燕许，入社投名仰成矩。残膏馥争探取，别枝分已难御。专党同门伐异户，陈言糟粕弃如土。宗门不绝仅如缕，究竟畴能踵前武。遗编璀璨琼瑶谱，八珍间列罗樽俎。诵之琅琅中宫吕，心清何止头风愈。古人纯全嗟莫睹，徒味篇章想簪组。铺张盛美夸才，自笑雷门持布鼓。
　　【徐衡仲诗】
　　《次韵陈云翼借余士衡山谷集》：一代风骚黄豫章，残编久矣落书坊。重参要与宣城合，发秘仍须李氏藏。更写不妨知古定，借秉宁复叹今亡。馀灯续自江西出，并仗铢分别正旁。《再次士衡韵》：照眼珠玑诗一章，携持误入菩提坊。羡君才大足进取，如我病多甘退藏。济济后生真可畏，纷纷前辈亦云亡。主盟莲社有公等，固愿挂名灵运傍。
　　【宋李庄简公诗】
　　《与善借示鲁直集，雕刻虽精，而非老眼所便，戏成小诗还之》：墙角年来弃短檠，捐书默坐眼方明。知君欲嗣江西氵不，净几明窗付后生。近日吕居仁舍人作《江西宗派序》，以鲁直为宗主也。
　　【熊朋来诗】
　　《黄元翁云间长笑集》不见云间长笑人，但闻云间长笑声。未知长笑笑何事，我亦仰天为绝缨。君家鲁直更善笑，出门只见大江横。何如云间立脚高，浊世尔黄河清。包希仁笑如黄河清，言罕见。月来远想禅僧应，电过曾闻玉女惊。上棚下棚弄傀儡，东楼西楼射明琼。云间仙人笑局局，下界俗子走营营。我老烟江无笑疾，不看司空须下锦囊盛。陆机入洛，见张华，华令云来。机曰：云有笑疾。华以锦囊盛其须。云至，一见，遂大笑不止。
　　柯山集
　　【文献通考】
　　《柯山集序》一百卷。
　　晁氏曰：张耒，字文潜，谯郡人，仕至起居舍人。尝为宣润汝颖衮五州守。又尝谪居黄州复州，最后居陈以没。元佑中，苏氏兄弟以文章倡天下，号长公、少公，其门人号“四学士”。文潜，少公客也。诸人多早没，文潜独后亡。故诗人传于世者尤多。其于诗文兼长，虽同时，鲜复其比。而晚年更喜白乐天诗体，多效之云。《石林叶氏集序》曰：元佑间，天下论文多曰晁张。晁，余伯舅无咎；而张，则文潜也。文潜之文，殆所谓若将为之而不见其为者欤？雍容而不迫，纡裕而有馀，初若不甚经意；至于触物遇变，起伏敛纵，姿度百出，意有推之不得不前，鼓之不得不作者；而卒澹然而平，盎然而和，终不得窥其际也。君与秦少游同学于翰林苏子瞻。子瞻以为秦得吾工，张得吾易。而世谓“工可致，易不可致”，以君为难云。又曰：无咎雄健峻拔，笔力欲挽千钧；文潜容衍靖深，独若不得已于书者。二公各以所长名家。
　　【宋汪藻浮溪集】
　　《柯山张文潜集序》：右文潜诗千一百六十有四，序记论志文赞等又百八十有四，第为三十卷。余尝患世传文潜诗文，人人殊。屏居毗陵，因得从士大夫借其所藏，聚而校之，去其复重，定为此书，皆可缮写。文潜，名来，谯郡人。仕至起居舍人。尝为宣润汝颖衮五州太守，又尝谪居黄州复州，最后居陈以殁。其集以鸿轩，柯山为名者，居复、黄时所作也。元佑中，两苏公以文倡天下，从之游者，公与黄鲁直、秦少游、晁无咎，号四学士。而文潜、少公之客也。公于诗文兼长，虽当时鲜复公比。两苏公、诸学士，既相继以没，公岿然独存。故诗文传于世者尤多。若其礼制敷腴，音节亮，则后之学公者，皆莫能仿佛。公诗晚更效白乐天体，而世之浅易者，往往以此乱真，皆弃而不取。其采获之遗者，自如《别录》云。宣和五年五月日，新安汪某序。
　　淮海集
　　【文献通考】
　　《淮海集》：三十卷。
　　晁氏曰：秦观，字少游，高邮人，登进士第。元佑初，除校勘黄本书籍。绍圣中，除名，编颖横州。遇赦北归，至藤州，卒。苏子瞻尝谓李曰：“少游之文，如美玉无瑕。又琢磨之功，殆未有出其右者。”王介甫谓其诗新精婉丽，鲍谢似之。少游亦自言其文铢两不差，但以华丽为愧耳。《吕氏童蒙训》谓少游过岭役诗，严重高古，自成一家，与旧作不同。
　　文潜张氏曰：予见少游投卷多矣。《黄楼赋》《哀锺文》卷卷有之，岂其得意之文欤！少游平生为文甚多，而一一精好可传。玉山汪氏曰：居仁吕公云，秦少游应制科，问东坡文字科纽。坡云：但如公《上吕申公书》足矣。故少游五十篇，只用一格，前辈如黄鲁直、陈无已，皆极口称道之。后来读书，初不知其为奇也。吕丈所取者，盖以文章之土，固不待言，而尤可为后人模楷者，盖篇篇皆有首尾，无一字乱说。如人相见接引应对茶汤之类，自有次序，不可或先或后也。李方叔《师友谈记》：少游言，邢和叔尝曰：“文铢两不差，非秤上秤来，乃等子上等来也。”某曰：人人文章阔达者，失之太；谨严者，失之太弱。少游之文，词虽华而气古，事备而意高，如锺鼎然。其体质规模，质重而简易，其刻画篆文，则后之铸师莫仿佛。宜乎东坡称之为天下奇作也！非过言矣。少游论赋至悉，曲尽其妙，盖少时用心于赋甚勤。而专常记前人所作一二篇，至今不忘也。陈氏曰：秦观撰。晁无咎方少游词如“斜阳外，寒鸦数点，流水远孤村。”虽不识字人，亦知是天生好言语。
　　【秦观淮海逆旅集】
　　《自序》余闻居有所闻，辙书记之。既盈编轴，因次为若干卷，题曰《逆旅集》。盖以其智愚好丑，无所不存，彼皆随至随往，适相遇于一时，竟亦不能久其留也。或曰：“吾闻君子言欲纯事，书欲纯理，详于志常，而略于纪异。今子所集，虽有先王之馀论，周孔之遗言，而浮屠老子卜巫梦幻神仙鬼物之说，猥杂于其间，是否莫之分也，信诞莫之质也。常者不加详，而异者不加略也。无乃与所谓君子之书言者异乎？”余笑之曰：“鸟栖不择山林，惟其木而已，鱼游不择江湖，唯其水而已。彼计事而处，简物而言，窃窃然去彼取此者，缙绅先生之事也。仆野人也，拥肿是师，懈怠是习，仰不知雅言之可爱，俯不知俗论之可卑。偶有所闻，则随而记之耳。又安知其纯与邪？然观今世人，谓其言是，则矍然改容；谓其言信，则适然以喜。而终身未尝信也。则又安知彼之纯不为，而吾之不为纯乎？且万物历历，同归一隙；众言喧喧，同归一源。吾方与之沉、与之浮，欲有取舍而不可得，何暇是否信诞之择哉？子往矣。”各去，遂以为序。
　　【淮海闲居集】
　　《自序》：无丰七年冬，余将赴京师，索文藁于囊中，得数百篇。辞鄙而悖于理者，辙删去之。其可存者，古律体诗百十有二，杂文四十有九，从游之诗附见者四十有六。合二百一十七篇，次为十卷，号《淮海闲居集》云。
　　右学士秦公元丰间自序云耳。故存而不废。今又采拾遗文而增广之，合为四十有六卷，大概见于后序，览者悉焉。
　　【淮海丛编集】
　　《宋祁序》：诗为天地缦，予常意藏混茫中，若有区所。人之才者能往取之。取多者名无穷，少者自高一世，顾力至不至尔。然造物者吝之，其取之无限，则辙穷踬其命而怫戾所为。予略记其近者。王摩诘颠于盗，愁苦仅脱死；杜子美客巴蜀，入沆湘，寒饥不自存；李太白踣于贬；白乐天偃蹇不得志，五十馀分司，元微之为众排迮，终身恨望；刘梦得流摈，抵老弗见容。是皆章章信验者。惟山林方外之人，亟索亟用，天不能扼其数，以无求于世，与道仿洋者耶！予友梵才吉公其人欤。公资能诗，始来京师，以高言警章与士大夫相酬谢。士大夫争从之游。名彻天子，故锡命服师号。师亦以宠为侈，遂以南方庵天台凡三十年。年愈高，学愈精。自浙东西山溪鸟鱼草木风云人事法集灵所怪区，一物一兴，赡公之思，不能给而告疲焉。可谓取其蕴多矣。公又挟惠力自在，天果不能执之乎？故前后所著逾千篇，分目数集。所谓《淮海丛编》，其第三集也。属予以叙。公之得诵人口、贵人纸者固多，不待仆赞既显矣。虽然，愿一言焉。公之徒若有辨如净名者，或呵公以外学自鄣，公云何而默其呵，使子释然云。《邵辑书》：右秦学士淮海集前后四十六卷，文字偏旁，间有讹缺。读者病焉。雩以蜀本校之，十才得一二，或者谓初用蜀本入枝也。遂兴同事诸公，商榷参考，增漏字六十有五，去衍字二十有四，易误字三百有奇，订正偏旁，至不可胜计。其文之不敢臆决者，存之。其字之琐碎，如“齐”为“斋”，“群”为“群”，“教”而从“孝”，“戏”而从“虚”，“真”不从“匕”，“戚”不从“戊”，此类甚多，不可悉改。乃以其法授同事诸公，俟他日重刻则正之。长短句三卷，非止点画讹也。如“落红万点愁如海”，以“落”为“飞”，“两行芙蓉泪不乾”，以“两行”为“两打”，皆合订正。又其间有下俚不经语，几于以笔墨劝淫，疑非学士所作，然又不敢辄删去。亦并存之，以贻好事者。绍熙壬子上已，从事郎军学教授永嘉谢雩跋。
　　【喻良能诗】
　　《读淮海集》：五言未数韦应物，八面须还秦少游。花气湖光吟鉴水，雷推雨电赋黄楼。
　　后山集
　　【文献通考】
　　《后山集序》：二十卷。
　　晁氏曰：陈师道无已，彭城人，少以文谒曾南丰。南丰一见，奇之，许其必以文著。元佑中，侍从合荐于朝，起为太学博士。绍圣初，以进非科而罢。建中靖国初，入秘书为正字，以卒。为文至多，少不中意，则焚之。
　　石林叶氏曰：世言陈无已每登览得句，即急归卧一榻，以被蒙首，谓之“吟榻”。家人知之，即猫犬皆逐去，婴儿稚子亦皆抱持寄邻家。徐侍其起就笔砚，即诗已成，乃敢复常。盖其用意专，不欲闻人声，恐乱其思，故诗中亦时时自有言吟榻者。天下绝艺，信未有不精而能工者也。《朱子语录》曰：陈后山文有法度，如《黄楼铭》出，当时诸公皆敛衽。便是今人都无他柳扬顿挫。如仁宗《飞白书记》，大段好，曲折甚多，过得好。墓志亦好，有典有则，方是文字。其他文亦有太局促不好者。后山文字简洁，极有法度，做许多碎句子，是学《史记》。
　　刘夷叔曰：陈无已作文最苦，要是晁张诸人所不及。恨其稍俭急，非谓文字简劲为俭急，其词气自俭急耳。韩退之文字，多少自然雄浑！
　　《复斋谩录》曰：子瞻子由门下客最知名者，黄鲁直、张文潜、晁无咎、秦少游。世谓之“四学士”。至若陈无已，文行虽高，以晚出东坡门，故不及四人之著。故无已作《佛指记》云：“余以词义名次四君，而贫于一代。”是也。而无咎诗云：“黄子似渊明，城市亦复真。陈君有道举，化行乡井淳。张侯公瑾流，英思春泉新。高才更难及，淮海一髯秦。”当时以东坡为长公，子由为少公，无已《答李端叔书》云：“苏公门下有客四人，黄鲁直、秦少游、晁无咎、则长公之客也，张文潜，则次公之客也。”又《次韵黄楼诗》云：“一代苏长公，四海名未已。”又云：“少公作长句，班马安得拟。”谓二苏也。然四客皆有所长，鲁直长于诗辞，秦晁长于议论。鲁直与秦观书曰：“庭坚心醉于《诗》与《楚词》，似若有得，志于议论文字，今日乃当付之少游及晁张无已，足下可从此四君子一一问之。”其后文潜《赠李德载诗》亦云：“长公波涛万顷海，少公峭拔千寻麓。黄郎萧萧日下鹤，陈子峭峭霜中竹。秦文倩丽纾桃李，晁论峥嵘走珠玉。”乃知人材各有所长，虽苏门不能兼全也。陈氏曰：《后山集》十四卷，《外集》六卷，《谈丛》六卷，《理究》一卷，《诗话》一卷，《长短句》二卷。师道一字履常，蜀本但有诗文合二十卷。按魏衍作《集记》云：离诗为六卷，类文为十四卷。今蜀本正如此。又言受其所遗甲乙丙藁诗曰五七，文曰千百，今四明本如此，此本刘孝韪刊于临川云，未见。魏全仍其旧十四卷为《正集》，盖不知其所谓十四卷者，止有文，而诗不与也。《外集》诗二百馀篇，文三篇，皆《正集》所无。《谈丛》《诗话》，或谓非后山作。后山者，其自号也。又曰：陈师道无已撰《后山集》六卷，《外集》五卷，亦于正集中录出入诗，江西宗之说，出于吕本中居仁前辈，固有议其不然者矣。后山虽曰见豫章之诗，尽弃其学而学焉。然其造诣平澹，真趣自然，实豫章之所阙也。
　　【陈后山集】
　　《谢克家序》：孔子曰：有德者，必有言；有言者，不必有德。言之错综而奥美者为文，文之锻炼而幼眇者为诗。儒者以学成德，以德辅言，未之茂者本必深，委之广者源必远。盖即古之名世之士而观之哉！棘子成曰：郡子质而已矣，何以文为？虽有见于一篇，于吾孔子之意，未大相远也。子贡以言语列于四科，其病之也，则宜。不曰：皮之不存虎豹之文安附哉？余犹意其古之遗言也欤！抑亦有为而言之也欤？彭城后山居士陈无已师道，苦节厉志，自其少时，蚤以文谒南丰曾舍人，曾一见奇之，许其必以文著，时人未之知也。元佑中，侍从合荐于朝，起为徐州教授，除太学博士。言者谓当官。尝私至宋谒眉山苏公，改教授颖州。绍圣初，以进非科第而罢。退居彭城者累年。复教授隶州。入秘书省为正字，以卒。实建中靖国元年也。未仕，贫无以养，寄其孥妇氏。当权者或召见之，顾非其好，不往。此岂易衣食者哉？在颖赋六一堂诗，有“向来一辨香，敬为曾南丰”之句，而太守则苏公也。其罢而归彭城，家益穷空，至累日不炊。妻子愠，见而不愠。诸经皆有训传，于诗礼尤邃。为文至多，少不中意，则焚之。存者财十一也。世徒喜诵其诗文，乃若奥学至行，或莫之闻也。余于是概见之，以信夫孔子之言，尚俾来者知所先后云尔。绍兴二年五月十日，汝南谢克家序。《宋陈仁子序》：文历邃古之初，典谟雅丽，盘诰聱屈，近古如汉，犹难之，班杨而降，云谲涛诡，悴为唐，丰为宋，唐文悴，虽经韩柳匕剂，气脉奄奄，到今犹泉下人；宋文丰，异时欧苏袒左，海内士若渥洼堕地，不易絷。文，小技也，抑果关大气会耶？黄峻截、秦浩荡、晁张深沈，游眉山门，人具一体。黼黻藻大，章施庆宇，最后山翁，缜密细腻，时人尤未易识度。偃息南荣，荷风袭人，抽卷读，记序则灵榆古桤，偃蹇而苍秀也；策论则泰宗封登，屑然有景光也；谈丛理究，又幽兰之自芳，美璞之小试也。人言杜陵诗高于文，世称公诗必曰“陈黄”，至妙处不堕杜后。独于公文厌饫思亭记，参寥序馀，未觌大方。因刊本谂，四方操觚士，知杜陵公盖兼之，持较苏门。甚矣，轲之似夫子也！轲之似夫子也！《孙觌跋》秦会之尝跋后山居士集云：曾南丰辟陈无已、邢和叔为英宗皇帝实录检讨，初呈藁，无已便蒙许可。至邢乃遭横笔，微声称乱道。余按曾子固著亡兄行述，而南丰尝为英宗录检讨官，不逾月而罢，通判越州，而类藁中有《鉴湖序》，则熙宁二年也。其后守齐襄洪福明亳六州，九十三年，还朝为中书舍人，才数月，丁母忧，忧未除而卒。是元丰四年也。按谢克家《叙后山居士集》，元佑苏东坡率诸侍从荐无已，繇布衣特起为徐州教授，则无已之仕，在南丰之没已七八年矣。南丰为检讨官不逾月，安能辟二公？自熙宁至元佑二十馀年，陈无已始入仕，南丰墓木拱矣。会之乃抵牾如此。故事实录有修撰检讨官，国史编修官，以首相监总一代大册典，朝廷除授，极天下文章之选，非辟阙也。试官考卷与乡先生课试诸小生之文，则有横笔，邢和叔造宣仁太后之谤，排王，附蔡确，至今人闻其名，往往缩颈。南丰虽作者，敢加横笔于邢和叔之文乎？会之为宰相，乃不知史官非辟阙。既知尊称南丰无已，而不知二公之先后。又云病起闻鸡唱，寝不寐，书付埙堪。余曰：幸付埙堪，若以示识者，则横笔作微声，如公所云矣。
　　【周孚蠹斋铅刀编】
　　《题后山集后，次可正平韵》嶷嶷陈夫子，高名天壤间。读书能妙断，行已有深闲。句法窥唐杜，文章规汉班。九原埋玉树，遗简仰高山。
　　可正平诗甚美元多恶，嗟公堕此间。真为四君次，可厌七年闲。汴泗空千载，晁叔用何斯举仅一班。凄凉大阳履，埋没若何山。
　　济南集
　　【文献通考】
　　《济南集序》二十卷。
　　陈氏曰：乡贡进士华山李荐方叔撰。又号《月岩集》。东坡知贡举，得试卷，以为方叔也，置之首选。已而不然。赋诗有“平生谩说古战场，过眼还迷日五色”之句，后竟不第。
　　【李方叔济南月岩集】
　　《宋李之仪序》：吾宗方叔，初未相识，得其文于东坡老人之座。读之，如泛长江，溯秋月，直欲拿云上汉，不知其千万里之远也。为之愕眙久之而不能释目。东坡笑相谓曰：“子何谛观之不舍耶？斯文足以使人如是。谢安蹈海，至于风涛荡而不知返，徐问舟人曰，去将何之？子岂涉是境界以追谢公乎？”又曰：“吾尝评斯文如大川湍注，昼夜不息，不至于海不止。”余曰：“不腆所得亦几然。”东坡曰：“闻之欧阳文忠公曰，文章如金玉，固有定价，不能异人之目也。”已而曰：“或者患其多，子颇觉乎？”余曰：“觉则殆矣。惟其不觉其殆，所以为斯文也。”比从其游，稍吃，至于论事，则不穷，而语亦不甚才。信乎其呐于言而富于文也！从容既久，赋目所更体制，不得而一，乃杂举而争长随定，若不出一人之手。伟丽璀璨，无异入秦府库，千奇万骑，目为之眩瞀而不能已。又若泛剡溪，交流竞秀，几应接不暇。退之谓人皆劫劫，我独有馀者，渠不谅哉！间与之即席分韵，余方点笔据纸，则已烂然满幅，倾坐赏叹，为不可及矣！未论其工，其敏妙绝伦，殆天赋也。方天下承平，讲明六艺，招来一时人物，宜得过秦罢珠崖之议论，上林广成之赋颂，以绘藻形容，铺张扬厉，为一代之所华焕。昔王当仪具众集之际，五吏分授册词，灿然皆给。刘敞下直且就马，命遽出，乃倚马却座，一挥九制，此皆方叔之任也。不幸不及禄以卒。天下知为文者，莫不惜之。柳子厚谪死穷荒，独退之祭之以文曰：“子之文章而不用世，乃令吾徒掌帝之制。”呜呼，后之视今，犹今之视昔也！当有读其文，或至掩卷流涕，重叹前人一何幸，而退之之言为不妄发也！方叔没后八年，其子颖秀川集其文为若干卷，号《月岩》，以书抵余，曰：愿有以序之。余得方叔之文多矣，集之成，则恨未见也。姑道畴昔之所欣慕与夫闻之先生长者之言以报之。秀川卓特英发，甚似其先人。盖其未已也。政和六年八月十一日，赵郡李之仪序。《周紫芝书》：《月岩集》，太华逸民之所作。而太华逸民，则李麈方叔之自号也。端叔序其文，谓东坡尝言：吾评斯文，如大川东注，昼夜不息，不至于海不止也。今诵其诗，读其文，然后知此老之言为有旨焉。然而自非豪迈英杰之气，过人十倍，则其发为文词，何以若是其痛快耶！绍兴壬申春，滑台刘德秀借本于妙香寮，乃书以还之。
</div>
    <div class="pagination">
<a href="永乐大典残卷_page329.html">上一页</a><span>...</span><a href="永乐大典残卷_page325.html">325</a><a href="永乐大典残卷_page326.html">326</a><a href="永乐大典残卷_page327.html">327</a><a href="永乐大典残卷_page328.html">328</a><a href="永乐大典残卷_page329.html">329</a><span class="current-page">330</span><a href="永乐大典残卷_page331.html">331</a><a href="永乐大典残卷_page331.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
