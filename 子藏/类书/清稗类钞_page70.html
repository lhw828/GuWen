<!DOCTYPE html>
<html>
<head>
    <meta charset="UTF-8">
    <title>清稗类钞 - 第 70 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 70 页/共 432 页</h1>
    <div class="content">
　　长沙女闾繁盛，最上者曰堂班，分两等。其所谓二等者，皆雏妓也。宣统末，散居于仁美园、古大苑、百花村、高家巷、铜铺巷、福源巷、火官殿、后臬围、后三王街、司禁湾等处，皆悬灯及市招于门。有苏帮、本帮之分，苏帮以扬州人为多，本帮则醴陵产为多。饮于其家，酒席费钱二十缗，出局侑酒，酬以二缗。若假其室以为雀戏，给四缗，得饷四肴之餐。往打茶围，不出赀。惟新正客至，必以果盘相饷，且上烛放爆以迎之，谓之做财神，客必赉以钱十二缗或八缗，别以四缗或二缗犒其左右。妓之生日，必强客置酒二席，曰摆脸面。度夜无定资，谓之挂衣。雏妓梳栊曰铺堂，所费约百缗。

　　次于堂班者曰窑班，亦可饮博于其家，夜度资有钱六缗、四缗、二缗之别。所居为轩辕殿、石乐私巷、皇城堤、明月街、官园、石门阆、紫荆街一带。

　　广州之妓

　　广州艳迹，以珠江为最，风月繁华，尤聚于谷阜，为上等，有上中下三挡之分　紫洞艇排如雁齿，密若鱼鳞，栉比蝉联，几成衢市，可以信足往来。别有数船，储货出鬻，如有所缺乏，取之如携。至夜，月明风清，波平若镜，琉璃灯火，皎洁如昼，所有珠娘，成羣结队，俗所谓老举者是也。其齿稚者曰琵琶仔。仔，小孩也，盖言其人与琵琶等长也。晚妆初罢，仪态万方。客至开筵，陈设华焕，先之以弦管嗷嘈，笙箫喧沸，各逞珠喉，互赓迭唱，脆堪裂帛，响可遏云。歌声既阕，然后入席，珍错杂陈，烹调尽善，鸭臛鱼羹，别有风味。席撤再唱，绮兴愈浓，往往至星堕月斜，重复入席。斯时侑酒拇战，钏动钗飞，击鼓催花，传觞醉月，倍极其乐。游客至此，固无不色授神眩，魂销心荡也。次之在引珠街，又其次在白鹅潭。

　　广州之妓，初以水居者为上，陆地所有，不足贵也。自经光绪甲辰谷阜大火之后，则陆居者多。其香巢谓之寨，皆在西关塘、鱼栏、陈塘南、新田地、河南尾等处，有大寨、二四寨两等。客之欲设盛筵者，须至旁近酒楼，而招之使往，即开厅也。若在其家，则曰开房。客欲令大寨之妓伴宿，非百数十金不得染指。

　　老举之夜郎自大，尤轶等伦，游客之招以侑酒者，既至，则端坐客后，不言亦不笑，且不询客姓。临行时，客如不给侑酒之资，例须索取，客须饷之以瓜子。岭南通用双毫，银币之二角者是也。客给赀时，如给双毫七枚，则老举必给还单毫一枚。有告以无庸给还者，毅然勿听，其意若谓此十三毫者，乃分内应取之赀，至此一毫则例外，决不能无因滥受。并于给资时掷之于案，验其真赝，有声音不正或声低而哑者，必使易，始施施然去，盖纯视为营业之性质也。

　　潮嘉之妓

　　潮州嘉应曲部中，半皆蜑户女郎，大率为麦、濮、苏、吴、何、顾曾七姓，以舟为家，互相配偶，人皆贱之。其男子专事篷篙，仅于清溪、潮阳五百里内往来，载运货物。生女，则视其貌之妍媸，或自留抚畜，或卖之邻舟，父母兄弟仍时相过问。稍长，辄句眉敷粉，擫管调丝，盖习俗相沿，有不能不为娼之势。而妓女寄所欢书，率置灯草于中，盖潮人呼同心结为菩萨花也。

　　宣统末，潮州有南词歌妓，皆至自江西及汀州，悬牌于门，曰某某堂。客至，所应酬以银币者，开天官一圆，唱曲、侑酒各二圆。汕头亦然。

　　梧州之妓

　　梧州之妓，皆居沿河之筏，有三等，中筏为上。客之置酒者，皆至大艇，不留宿。下筏为中，上筏为下。其人大都来自粤东，盖有汽船可达，甚便利也。

　　南乡之妓

　　横州之南乡，为邕、梧往来必经之道。自光绪中叶电船驶行，日渐繁盛。宣统末，流妓麕集，而皆居于筏。筏有两层，上为逆旅，下为娼寮。客子冶游，此为最便。

　　福州之妓

　　福州之妓，宣统末皆在南台，有四等，一二等为上，非有人为导，不得入门。与妓稍审，即须请酒。请酒者，置酒以宴友也。友至，则各出银币五圆或三圆，曰压桌钱。客或便酌于其家，仅四肴，则酬以银币五圆，肴多酌加。酒罢留宿，别议资。

　　别有所谓唱书堂者，客就而听之，则出银币二三圆以压桌，余与一二等之妓同。

　　三四等之妓则劣矣，客所费至多为银币五圆。

　　厦门之妓

　　厦门之妓有三大别，俗名童子班者，北词歌妓也，居寮仔后。俗名阁旦者，南词歌妓也，居二王宫边、相公宫边、蚊烟井。俗名倒铺者，土娼也，居九条巷、打铁路、头箭道。客所费之银币，打茶围二圆至五圆，俗称开小牌。侑酒，五圆至十圆。置酒，六圆至十二圆。北词、南词同。惟北词有在班开天官五圆至十二圆之例。土娼则惟打茶围一圆，卜昼二圆至三圆，度夜四圆至六圆。此就宣统末言之也。

　　金怡安遇卞云装

　　顺治初，秦淮妓卞云装侨居半塘，仁和金怡安大令渐皋曾遇之。后至杭州，怡安至其绣阁，见案头有吴梅村诗册，寻览情词，不无今昔之感。因取其意，并云装近事，檃括成诗。怡安为明之举人，入本朝而仕为县令者也。诗曰：「芸帙缃函系所思，玉人郑重远相携。闷来只仗琵琶写，说处仍防鹦鹉知破镜刀环寻旧约，琼枝璧月费新词。莫嫌大雅凋零尽，犹有春风属扫眉。结绮、临春恨未终，轻烟淡粉扫成空。还家江令头仍黑，避席崔娘脸自红。辽海鹤归无主墓，吴江枫冷未栖鸿。都将月地云阶梦，泣向荒田野草中。不向长安鬬狭邪，朅来水国傍蒹葭。曾探织女机边石，再见玄都观里花。秋思潘郎惊鬓发，夜情白傅感京华。三千年后蓬莱路，知在琼楼第几家？」

　　张宏轩挟倩扶赴会

　　诸干一、董苍水尝于重阳后作神山之会，盖松江彭仙人栖神处也。时吴梅村在坐，迭遣人觅女郎倩扶，必不得。夜分，张宏轩刺史自上海来会，投刺后，吴命以己车迎入。使者谓需两车，咸讶之。及至，则挟一衣冠少年，光艳暗射，若薄云笼月，人皆望而却步，且不敢询姓氏。及移烛烛之，则倩扶也，合座哗然。

　　王于一晚岁狎妓

　　王于一晚岁客杭州之西湖，尝狎一妓，颇粗陋。或嘲之，王笑曰：「近代美人尚肥。」

　　白狗为朱竹垞所眷

　　朱竹垞浪游天下，于歌筵舞席，时一涉足。尝为词以赠妓，其调寄《步蟾宫？赠白狗》者云：「疏帘日影纔铺地，却早被金铃唤起。朝云一片出巫山，盼不到黄牛峡里。仙源乍入重门闭，任闲杀桃花春水。刘郎去了阮郎归，算只有相如伴你。」白狗为代州之妓，竹垞晨往曲中访之，不值，因戏投以词也。

　　红娘子为汤西厓所眷

　　陆云士之宰江阴也，汤西厓少宰右曾方为孝廉，客其幕。羣客交妬，云士曰：「公等无多言也，天下有几西厓乎？」时西厓甫冠，美如玉，而词文秀媚，所至倾坐。邑有妓号红娘子者，已在杜秋之年矣。西厓悦其妍媚，比于啖蔗之甘，客装所蓄，尽其所有而去。逾年，西厓登第入翰苑，遣人致书云士，云士大喜，以为西厓心念旧交，不以雪泥有间也。发其缄札，寒喧外，无一语致感谢者，惟惓惓问红娘子无恙否，且言红有假子，颇能文，已令采芹入泮否，云士大怒。

　　蘂枝为赵秋谷为眷

　　蘂枝者，天津西郭妓也。当康熙戊寅、己卯间，名噪甚，寻常不可得一见。赵秋谷以辛巳之秋，始游于此，友人百计为致之，寒夕浓阴，红灯深屋，翩然而来，明艳夺目。蒲州吴章方在座，一转盼间，顿失常度。乃相与为诗品题，杂以嘲谑，属和者至盈帙。时蘂枝适有所避，于秋谷有知己之感，情殊厚。会秋谷东归，未几再至，则已为有力者所主，不可复见矣。居久之，有为秋谷传言者，乃相期于他所，叙旧伤离，数语而别，犹持秋谷前时所书便面，容色憔悴，非复曩态。先是，有问秋谷者曰：「蘂姬何如？」秋谷曰：「新荷出水，飞鸟依人。」闻者莫不惝怳自失。及是，秋谷若又自失矣，为二绝句以示客曰：「乌鹊秋前报好音，人间不信月终沉。如何两度临沧海，不见轻泥蘸客襟」「照水闲花偏有艳，先霜病叶已难支。三年好在游春梦，悔作重寻杜牧之。」

　　玉素为赵秋谷所眷

　　康熙时，天津之妓有玉素者，行四，人第称其行第，晋人也。小身常貌，色颇鲜好，至于手足柔纤，肤肌莹腻，时盖罕其辈矣。性尤慧利，工于应对。赵秋谷始于甲申初夏烛下见之，赠以《南柯子》词，又有句云：「何物比将娇与巧？燕子、莺儿。」盖纪实也。然自待过高，意所不惬，虽竭赀力，百计媚之，不能得其欢。其当意者，即无所隐也。用是为雅流所赏，而市儿或嫉之如仇。惜其性荡，举动佻急，不能自持，语亦敏给，而皆近俚也。

　　真珠乘赵秋谷于醉

　　康熙时，天津杨柳青之妓，以真珠、金钱为尤。北地诸姬以金、玉、珠名者十七八，其俗尚也。真珠貌及中人，齿亦不卑，然恬雅无嚣陵习。赵秋谷遇之，意初不甚属，而真珠乘秋谷于醉，遂与同梦。秋谷乃为《柳梢青》词以赠之云：「无计枝梧，病身陡顿，春梦模糊。乱惹闲愁，惊开倦眼，斗帐红珠。醉浓不省欢娱，晓镜里临窥画图。闻道门前，烟波澹沲，杨柳萧疏。」

　　金钱为赵秋谷所眷

　　有金钱者，杨柳青之妓中翘楚也，与赵秋谷荏苒最久。风韵天然，修眉皓齿，楚楚动人。若其酬答敏慧，虽文士亦靡以加之。间能作吴语。尝至秋谷寓斋，秋谷曾仿元微之杂忆体，赋「不忘」十绝句以誉之。

　　李笠翁目王再来为韵友

　　乔复生、王再来者，李笠翁所蓄家妓也。殁后，笠翁为之传曰：「再来声容，虽逊复生一筹，然不宜女而宜男，易妆换服，即令人改观，与美少年无异。予爱其风致，即不登场，亦使角巾相对，执尘尾而伴清谈。不知者目为歌姬，实予之韵友也。」

　　乔秀婉媚可人

　　长洲戴药砰，名延年。有友昵一妓，曰乔秀，雪肤藕腕，婉媚可人，雅爱螺盘双髻，作佛鬘妆，故又字曰鬘奴。药砰尝从其友访之，梳楼寝阁，凈不容唾。客至不供茗，以玫瑰、蔷薇、兰桂诸花露手自调之，注于碧瓯，稍温以进，甘香沁腑，令人作玉液想。一日，晓妆甫毕，缓试新裙，绿罗八幅，纬色作腰。药砰奇其制，问之，曰：「君不读唐句乎？一渠春水赤栏桥，此仿其意也。」药砰赠以诗，有「桃花本是仙家种，谪作人间薄命来」之句。后为一豪贵所嬲，愤郁而死。

　　秋桂多子改子着于时

　　干隆末叶，秦淮妓家侍婢如秋桂、多子，均着称于时，狎客不敢以奴星视之。又有曰改子者，又兰家花面丫头也，其丰韵直轶秋桂、多子而上。或曰，甘蔗旁生，荔枝侧出，扫眉人固不可无此渲染也。

　　郭心儿为武状元

　　郭三，名心儿，丹阳人，父早亡。及笄之岁，母惑媒氏言，误字维扬郭某。成婚未几，竟以诱胁堕入风尘。年十九，颀而婉，丰而逸，素肌纤趾，温乎如莹，移家江宁之桃叶渡，妖冶倾一时。秦淮诸姬，以苏帮为文，扬帮为武，心儿虽产于云阳，而来自邗江，遂为维扬诸姬之冠，人戏以武状元目之。其所交好，皆达官贵人及文士之负盛名者，赶热郎未易得觏颜色也。

　　二汤为一双璧人

　　干隆末叶，秦淮名姝首推二汤。二汤者为土著，以九、十行称，孪生姊妹也。态度则杨柳晚风，容华若芙蕖晓日，并翠眉而玉颊，反卢瞳而頳唇，乍见者如一对璧人，无分伯仲。注目凝睇，觉九之靥辅微圆，左手背有黑痣一小点，可识别也。早堕风尘，从良未遂，阖户数十指，惟赖二人，虽车马盈门，而缠头资到手辄尽。居新桥之牛市，临流数椽，湫隘已甚，游者悯之。

　　王秀瑛姿首清妍

　　王秀瑛，小名爱儿，父母皆苏州人，生于江宁，遂家焉。以母命，适伶人张七。姿首清妍，举止闲雅，不乐与姊妹行为伍。所居钞库街之西，闺合幽深，翛然绝俗。有伧父某以白金四十啖其母，谋一夕欢，不可得。惟二三知己，相对永夕，杯茗清谈，鲜及于乱。周稼轩、孙楚侬皆与善，尝告人云：「秀瑛非五鼓不眠，非日中不起，早饭向午，晚膳三更，习以为常，不能改也。自奉甚薄，宴客必丰。盛服盈笥，弗以被体。能鼓琴，善南北曲，然非兴会所至，虽素心人不克强之发声。」

　　月上翦发赠客
</div>
    <div class="pagination">
<a href="清稗类钞_page69.html">上一页</a><span>...</span><a href="清稗类钞_page65.html">65</a><a href="清稗类钞_page66.html">66</a><a href="清稗类钞_page67.html">67</a><a href="清稗类钞_page68.html">68</a><a href="清稗类钞_page69.html">69</a><span class="current-page">70</span><a href="清稗类钞_page71.html">71</a><a href="清稗类钞_page72.html">72</a><a href="清稗类钞_page73.html">73</a><a href="清稗类钞_page74.html">74</a><a href="清稗类钞_page75.html">75</a><span>...</span><a href="清稗类钞_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
