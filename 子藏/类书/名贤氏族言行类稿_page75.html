<!DOCTYPE html>
<html>
<head>
    <meta charset="UTF-8">
    <title>名贤氏族言行类稿 - 第 75 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名贤氏族言行类稿 - 第 75 页/共 81 页</h1>
    <div class="content">　　后燕合浦公敕勃东夷人
　　墨【千九一】
　　孤竹君之后本姓墨台后改为墨氏梁郡战国时墨翟宋人着墨子
　　勒【千九二】
　　晋镇南将军王歆骑督勒蒲讨张昌于隋郡
　　特【千九三】
　　左传晋大夫特宫





　　名贤氏族言行类稿卷五十二
　　钦定四库全书
　　名贤氏族言行类藁卷五十三
　　宋　章定　撰
　　薛【千九四】
　　姓纂黄帝二十五子一为任姓裔孙奚仲居薛至仲虺为汤左相代为侯伯歴三代凡六十四叶周末为楚所灭公子登仕楚懐王赐沛邑为大夫遂以国为氏
　　孟子谓薛居州善士也使之居于王所在王所者长防卑尊皆薛居州王谁与为不善
　　前汉薛广徳字长卿沛郡人以鲁诗教授　萧望之荐其经行宜充本朝为博士　迁谏议大夫御史大夫元帝欲御楼船广徳谏宜从桥曰不聴臣臣自刎
　　以血汚车轮　后乞骸骨赐安车驷马县其安车传子孙
　　薛宣字赣君东海郯人察廉补不其丞以明习文法补御史中丞所贬退称进白黒分明为陈留太守　盗贼禁止吏民敬其威信　思省吏职求其便安下至财用笔研皆为设方畧　其法律任廷尉有余经术文雅足以谋王体断国论身兼数器
　　后汉薛汉字公子世习韩诗父子以章句著名建武初为博士当世言诗者推汉为长
　　吴志薛综字敬文以名儒居师傅之位乃兼选举甚为优重　子莹字道言累迁为选曹尚书太子太傅涉学既博文章尤妙同竂之中莹为魁首　经学记述之才如莹者少遂召为左国史　或问陆喜薛莹最是国士之第一者乎曰在乎四五之间
　　晋薛兼字令长莹之子清素有器宇拜丹阳尹迁尚书领太子少傅自综至兼三世傅保
　　南史薛安都世为强族少以勇闻仕宋为建武将军随征关陜率步骑居前所向克防后降魏　从子深果干有气力仕齐除淮隂太守迁右将军
　　薛天生见孝义传
　　北史薛彪子代人仕魏为内行长典奏诸曹事当官正直内外惮之　子琡字昙珍宣武曰卿风度峻整姿貌秀异后当升进何以处官荅曰宗庙之礼不敢不敬朝廷之事不敢不忠　行洛阳令部内肃然狱止三人孝明嘉之赐缣百疋
　　薛提为冀州刺史有政绩
　　薛辨字允白父强字威明防有大志懐军国筹略　可与拨乱济时　辨俶傥多大畧豪杰多归慕之归魏为雍州刺史明元曰朕委卿西蕃志在关右宜克终良筭与朕为长安主人辨但以数千众摧抗赫连氏帝甚褒奬之子谨字法顺仕魏除秦州刺史命立庠序教以诗书河汾之地儒道更兴
　　薛端字仁直累迁吏部郎中每有奏请不避权贵周文帝嘉之　自居选曹先尽贤能贵逰子弟才劣行薄者未尝升擢　子胄字绍仕隋为兖州刺史系囚数百胄剖断旬日便了囹圄空虚疏决沂泗二水陂泽尽为良田号为薛公豊兖渠　从祖弟濬字道赜仕隋歴考功侍郎　弟湖有懿行与物无竞好以徳义服人乡闾化其风教咸以敬让为先为本州别驾除河东太守　子聪字延智前言徃行多所究悉起家为著作佐郎迁侍御史凡所弹劾不避强御贵戚敛手为孝文所知外以徳器遇之内以心膂为寄除齐州刺史卒吏人追思留其所坐榻以存遗爱　聪子孝通字士逹博学有隽才后迁中书郎深为节闵所知重内典机密外参朝政汲引人物知名之士多见推荐　子道衡字卿武成立兼散骑常侍接对周陈二使　陈使傅縡聘齐赠诗五十韵道衡和之南北称美魏収曰縡所谓以蚓投鱼耳出为襄州搃管隋文帝曰今尔之去朕如断一臂　聪弟子善字仲良为汾隂令称最太守令兼督六县事　弟慎字伯防仕周为潮州刺史殷勤劝诫蛮夷翕然从化曰今日始知刺史真人父母也
　　薛寘幼览篇籍好属文仕周卒浙州刺史　性至孝年齿虽衰温凊之礼朝夕无违
　　薛憕字景猷负才使气未尝趋世禄之门　初为覊旅不被擢用叹曰岂能五十年戴帻死一校尉　周文时拜中书侍郎
　　薛延代人从神武起兵
　　薛世雄字世英仕隋累迁车骑将军性防慎行军破敌之处秋毫无犯
　　唐薛万均炖煌人与弟万彻客幽州以材武为罗艺所厚善与艺归欵高祖从李靖讨吐谷浑勇葢三军追奔至碛石山斩之迁左卫大将军又副侯君集击高昌进潞公　后尝赐羣臣膜皮及万彻而误呼万均怆然曰万均朕勲旧忽口其名岂死者有知冀此赐乎因命取焚之举坐感叹
　　薛万彻从李靖讨颉利可汗以功授统军贞观间帅师三万伐髙丽拔其城
　　薛収字伯褒蒲州人道衡子年十二能属文房龄言之秦王王召见问方畧所对合防授府主簿时讨王世充军事繁収为书檄露布或马上占辞该敏如素构　秦王围王世充于洛阳世充求救于窦建徳建徳进军城毕之东原遣使与世充相闻秦王集将佐议之皆请避其锋収曰世充保据东都府库充实所将之兵皆江淮精鋭即日之患但乏粮耳以是之故为我所持求战不得守则难乆建徳逺来赴援亦当致死于我若纵之至此两冦合从转河北之粟以馈洛阳则战争方始偃兵无日混一之期殊未有涯今宜分兵守洛阳深沟髙垒世充兵慎勿与战大王亲帅骁鋭先防成臯厉兵训士以待其至以逸待劳决可克也王从之果俱擒之上书谏王止田猎王曰览所諌知成我者卿也明珠兼乗未若一言
　　薛元超収子九嵗袭爵长好学善属文髙宗即位迁给事中省中有盘石祖道衡尝据以草制元超每见辄流涕　帝校猎温泉诸蕃酋长得持弓矢从元超奏夷狄野心非所宜从诏可帝幸东都留辅太子监国时太子射猎元超谏之帝知之遣使厚赐之
　　薛元敬与収及族兄徳音齐名世称河东三鳯収为长雏徳音为鹙鷟元敬年少为鹓雏　武徳中为天防府参军直记室文学馆学士如晦叹曰小记室不可得而亲不可得而疏
　　薛稷字嗣通道衡曽孙擢进士第累迁中书舍人与从兄曜更践两省俱以辞章名　虞褚以书专家后莫能继稷外祖魏征家多藏虞褚书鋭精临仿结体遒丽遂以书名天下画又絶品
　　薛仁贵绛州人王师攻安市城髙丽率兵拒战太宗命诸将分击仁贵骁悍欲立竒功乃着白衣自标显持防呼而驰所向披靡军乗之贼溃帝曰朕不喜得辽东喜得虓将　高宗幸万年宫山水暴至登门大呼以警宫内帝出乗高俄而水入帝寝帝曰赖卿以免始知有忠臣也　副郑仁泰为鐡勒道行军縂管帝曰古来有穿七扎者卿试以五甲射焉仁贵一发洞贯帝取坚甲赐之　九姓众十余万令骁骑数十来挑战仁贵发三矢辄杀三人于是虏气皆阻军中歌曰将军三箭定天山壮士长歌入汉关　提卒二千进攻扶余城威震辽海坐事贬象州防赦还帝召见曰今辽西不宁州路絶卿安得高枕不为朕指麾邪拜州部督率兵击突厥元珍于云州突厥问曰唐将为谁曰薛仁贵突厥曰吾闻薛将军流象州死矣安得复生仁贵脱兠鍪见之突厥相视失色下马罗拜仁贵进击破之
　　薛讷字慎言仁贵之子开元初宗讲武新丰诸部颇失序唯讷军不动帝令轻骑召之至军门不得入礼成尤见慰劳　吐蕃众十万冦临洮入兰州剽牧马诏讷击之破其众擒其酋拜羽林大将军　子嵩气豪迈不肯事产利以膂力骑射自将　嵩子平字坦涂　平子从字顺之
　　薛登常州人通贯文史天授中迁左补阙是时四夷质子多在京师及还并为边害登谏之　出为常州刺史属宣州贼钟大眼乱登严勒守偹合境被安
　　薛珏字温如河中寳鼎人以防为懿徳太子庙令迁干陵台令嵗中以清白闻课第一子存庆字嗣徳及进士第
　　薛播河中人开元天寳间兄弟七人皆擢进士第为衣冠光炜
　　薛苹河中人七世祖道实苹于文章中长于诗
　　薛存诚字资明河中人中进士第拜御史中丞浮屠鉴虚倚宦竖为奸存诚穷治之得赃数十万权近保救于帝欲赦之存诚曰狱已具请先杀臣鉴虚卒抵死帝谓宰相曰持宪无易存诚者　性和易于人无所不容当官毅然不可夺　子廷老字商叟及进士第谠正有父风为拾遗在公卿间侃侃不干虚誉推为正人
　　薛戎字元夫河中人年四十余不仕李衡辟幕府三返乃肯应　栁冕辟佐其府马总贬泉州冕欲除总以附幸家使戎摄刺史按其罪戎曰以是待我邪我始不愿仕正谓此尔不肯从冕怒囚之防冕死得解自放江湖　为吏不尚约束居官时无灼灼可惊者已罢则懐之俸廪赒济内外亲戚
　　薛放戎弟端厚寡言穆宗宠待尤至帝尝问朕欲学经与史何先曰六经者圣人之言史记道成败得失然谬于是非非六经比帝曰安得其要曰论语六经之菁华孝经人伦之本
　　薛大鼎字重臣蒲州人为山南道副大使开屯田以实仓廪迁沧州刺史无棣渠乆廞塞大节浚治之民为歌之与郑徳本贾敦頥皆有治名故河北称铛脚刺史
　　宋朝薛映字景阳唐中书令元超八世孙也后徙居于蜀父允中仕孟氏为给事中还朝为都官郎中映举进士为大理评事通判绵州稍迁殿中丞为监察御史知开封县太宗召对顾谓左右曰薛映贤士也除江南转运使真宗东封为东京留守判官迁给事中出知河南府以枢密直学士知升州徙扬州进刑部侍郎建言升州官有牛赋民出租牛死租不得蠲真宗览奏矍然曰有是哉此岂朝廷所知邪悉蠲之卒谥文恭
　　薛奎字宿艺绛州正平人也父化光善命术奎生知其必致公辅举进士为隰州推官向敏中荐其才为殿中侍御史出为陜西转运使仁宗即位擢龙图阁待制知开封府以严为治肃清京师拜御史中丞上疏论择人求治崇节俭屏声色十数事仁宗深嘉纳改枢密直学士知益州为政明决蜀人以张咏比之召为龙图阁学士三司使未几拜参知政事迁给事中仁宗尝谓辅臣曰臣之事君常见有始而无终者奎曰保终始者岂独臣下如唐开元励精图治天下晏然及其既乆放意荒侈以至大乱此不可不监也仁宗深纳之明道二年章献谒太庙欲被天子黻冕臣下依违不决奎不可且曰太后必欲被黻冕见祖宗不知作男子拜耶女子拜耶乃止及章献崩仁宗见羣臣泣曰太后疾不能言
　　而犹数引其衣若有所属何也奎遽曰其在黻冕也然服之何以见先帝乎仁宗大悟卒以后服敛　苦喘疾数辞位罢为户部侍郎资政殿学士判都督卒谥简肃奎持身端重不茍合真宗时数宴大臣至有霑醉者奎谏曰陛下勤心万务而简乎燕幸今天下诚无事而饮乐无度又大臣数被酒无威仪非所以为朝廷重真宗善其言及辅仁宗谋议无所避尤善知人范仲淹厐籍明镐在下位时奎皆以公辅许之卒如其言
　　薛向字师正京兆长安人也以防为太庙斋郎调永夀簿稍迁监在京防货务知鄜州向言河北籴法之以为偹边十四州悉仰食度支嵗费五百万緍得米粟百六十万斛其实才直三百万緍耳而嵗常虚费二百万緍入豪商蓄贩之家人既用见钱实价革去虚加之矣虽然必有以佐之则其法可行故边谷贵则籴澶魏粟以给边新陈未交则散籴价以救民乏军食有余则坐仓以待不足使见钱行而三利举则河北之谷不可胜食矣于是置籴便粮草司以任向又以为提防河北刑狱兼籴便事入为开封府判官三司度支判官陜西转运副使兼制置解盐又以向提举买马监牧向吏事精鋭所至以办治闻　向使陜西八年其课最为緍千三百四十余万市盐于官为觔三千三百一十余万市马于边为匹四万五千敛籴刍粮为石束五千二百二十余万而奉昭厚二陵给赐予刺兵民别费钱粮又百万王安石执政以向为江淮等路发运使领均输之职运舟兵工交利侵盗贸易甚则托风水沉舟以灭迹嵗不下减二十万斛向始募客舟以官舟运费寡而物良而旧悉去兼领庆南福建坑治市易拜天章阁待制权三司使迁任谏议大夫王韶开洮河费不赀向悉力营办迁龙图阁直学士以枢密直学士给事中知定州迁工部侍郎入见论兵于上前遂拜同知枢密院事宠知颍州改随州卒有子嗣昌仕徽宗时为尚书
　　折【千九五】
　　宋朝折徳扆世居云中父从阮自晋以来仕周至静难军节度使五代史有传从阮镇府州以徳扆为牙校世宗建府州为永安军以徳扆为节度使　子御勲字世隆徳扆镇府州奏为右职徳扆卒以御勲领汾州团练使权知府州卒　御勲弟御卿知府州　子唯正归本朝其弟唯昌继之卒以其弟唯忠知府州卒子继祖嗣领州事卒子当袭而请授其兄之子克柔克柔卒而继祖兄继闵之子克行袭知府州克行沈勇有力善抚士卒在边三十年战功最多虏畏其威名号折家父官至秦州观察使卒赠武安军节度使以其子四方馆使廉州刺史可大为荣州团练使知府州
　　折可适字遵正其先与魏道武俱起云中号代北着姓郭达帅鄜延见之曰真将种也荐之试艺廷中为鄜延路经略司准备差使擢知宁岷环兰四州再知镇戎军后进武安军留后知渭州拜淮康军节度使召为佑神观使复帅泾原卒　子彦质
　　泄【千九六】
　　左传郑大夫泄驾陈大夫泄冶
　　列【千九七】
　　风俗通古帝王列山氏之后郑有隐者列御冦著书八篇号列子
　　颉【千九八】
　　姓苑云苍颉之后
　　节【千九九】
　　周礼掌节上士子孙以官为名
　　齧【千一百】
　　荘子齧缺尧时贤人学于王倪既通许由之师也
　　舌【千百一】
　　左传越大夫舌庸
　　悦【千百二】
　　后燕録左仆射悦绾鲜卑人清泉侯真亦其族也
　　説【千百三】
　　姓苑云傅説之后以王父字为氏
　　汲【千百四】
　　风俗通卫宣公太子伋之后居汲因氏焉
　　史记汲黯字长孺濮阳人也其先有宠于古之卫君至黯七世世为卿大夫黯以父任景帝时为太子洗马以庄见惮　以便宜发河内仓粟以赈贫民迁为荥阳令黯耻为令病归田里上闻乃拜中大夫以数切谏不得乆留内迁为东海太守其治责大指而己不苛小多病卧闺阁内不出嵗东海大治称之召以为主爵都尉列于九卿　性倨少礼面折不能容人之过　古有社稷之臣如黯近之矣　武帝不冠不见之也　淮南王谋反惮黯曰好直谏守节死义难惑以非　拜为淮阳太守见上曰臣常有狗马病力不能任郡事愿为中郎出入禁闼补过拾遗上曰君薄淮阳耶吾今召君矣顾淮阳吏民不相得吾徒得君之重卧而治之以诸侯相秩居淮阳卒上以黯故官其弟仁至九卿　子偃至诸侯相
　　北史节义汲固为兖州从事刺史李式坐事被収固为藏其子宪长育之后刺史高祜嘉其节义以为主簿习【千百五】
　　风俗通云习国名汉有习响为陈相
　　晋习凿齿字彦威襄阳人宗族盛富世为乡豪少有才气以文笔著称　桑门释道安与之相见曰弥天释道安凿齿曰四海习凿齿时人以为佳对为荥阳太守　着汉晋春秋　子辟彊才学有父风位至骠骑从事中郎
　　隰【千百六】
　　左传齐大夫隰朋　史记齐有隰灵田成子时人
　　盖【千百七】
　　姓纂汉有盖公
　　前汉盖寛饶字次公魏郡人明经为郡文学以孝廉为郎举方正对防高第迁谏大夫擢司校尉刺举无所回避　许伯酌寛饶寛饶曰无多酌我我乃酒狂魏其侯笑曰次公醒而狂何必酒也
　　后汉盖延字巨卿渔阳人长八尺弯弓三百斤　光武以为虎牙将军
　　盖勲字元固举孝亷领汉阳太守时人饥相渔食勲调谷廪之先出家粮以率众存活者千余人
　　唐盖文逹冀州人明春秋三家刺史窦抗集诸生讲论孔頴逹刘轨思并以耆儒开门受业是日悉至而文逹依经辨举皆诸儒所未叩一坐厌叹抗竒之问安所从学刘焯曰若人岐嶷出自天然以多问寡则焯为之师抗曰氷生于水而寒于水其谓是耶　宗人文懿亦以儒学称当时号二盖为国子助教既升席譬暁防宻逺近宗仰
　　沓【千百八】
　　官氏志沓卢氏改为沓氏
　　北史节义沓龙超
　　合【千百九】
　　左传宋大夫合左师之后向戍也
　　郃【千百一十】
　　官氏志大莫千氏改为郃氏
　　叶【千百十一】
　　风俗通楚沈尹戍生诸梁字子高食采于叶因氏焉吴志有都尉叶雄
　　新序子张见鲁哀公七日而哀公不礼托仆夫而去曰臣闻君好士故不逺千里之外服省露冒尘垢百舍重趼不敢休息以见君七日而君不礼名之好士也有似叶公子高之好龙也叶公子高好龙钩以冩龙凿以冩龙屋室雕文以冩龙于是龙闻而下之窥头于牖拖尾于堂叶公见之弃而还走失其魂魄五色无主是叶公非好龙也好夫似龙而非龙者也君非好士好夫似士而非士者也
　　宋朝叶梦得字少蕴苏州人登科为丹阳尉蔡京雅知之既拜相亟召用旬嵗间歴清要遂入翰林为学士时年方壮文笔清丽一时钦重守藩奉祠仅三十年建炎初召为戸侍再入翰苑遂参大政出帅建康移福唐以节度使致仕居霅溪卞山之下开山为径玲珑秀发自号石林居士诗酒以娱其老诸福全备当世罕有及之者长编载少蕴安危利害邪正休戚之论与朋党之对及颍昌救荒之政皆足嘉尚
　　叶颙字子昂仙逰人第进士调南海簿属摄尉事有欲以所获盐授公公曰仕途发轫如造屋建柱石柱石不正屋随以倾吾方入仕岂宜自欺闻者叹服任满调建州録事部使者贺公允中多以事属公公参酌情法号为得平后知上虞县贺公荐召除将作监簿公徃谢曰自建水以纠曹趋役别去二十年咫书之敬不一通记府岂谓乃赐荐驳贺公笑曰唯二十年不通书今日所以相荐孝宗初为给事中除吏书寻除参知政事兼同知枢密继提举洞霄宫召对上问劳加礼且曰卿之清徳自是愈光矣拜左仆射同平章事薨赠特进林光朝以诗哭之传家唯旧徳无地着楼台人以为实録云　元璘元澣元汴元泽棠圭皆丞相诸孙也
</div>
    <div class="pagination">
<a href="名贤氏族言行类稿_page74.html">上一页</a><span>...</span><a href="名贤氏族言行类稿_page70.html">70</a><a href="名贤氏族言行类稿_page71.html">71</a><a href="名贤氏族言行类稿_page72.html">72</a><a href="名贤氏族言行类稿_page73.html">73</a><a href="名贤氏族言行类稿_page74.html">74</a><span class="current-page">75</span><a href="名贤氏族言行类稿_page76.html">76</a><a href="名贤氏族言行类稿_page77.html">77</a><a href="名贤氏族言行类稿_page78.html">78</a><a href="名贤氏族言行类稿_page79.html">79</a><a href="名贤氏族言行类稿_page80.html">80</a><span>...</span><a href="名贤氏族言行类稿_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
