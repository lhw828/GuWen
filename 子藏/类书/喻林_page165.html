<!DOCTYPE html>
<html>
<head>
    <meta charset="UTF-8">
    <title>喻林 - 第 165 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 165 页/共 195 页</h1>
    <div class="content">　　高莫高于天下莫下于泽天高泽下圣人法之【太平御览地部泽】
　　珽无所屈天子见诸侯见卿大夫之笏也大圭椎其上犹诸侯荼前屈后直见天地见先王之笏也【玉海器用圭璧】上品君中复各有贵贱譬如列国诸侯虽并得称制而犹归宗周臣佐之中亦当如此【本草一卷】






　　喩林卷一百
　　钦定四库全书
　　喻林卷一百一　　　　　眀　徐元太　撰政治门【六】
　　均调
　　玉铉在上刚柔节也【易鼎】
　　有兎无所拘制爰爰然而缓有雉离于罗之中而急此二者缓急之不均以喻王之为政有所听纵者则缓有所躁蹙者则急此言王为政用心之不均也【毛诗正义兎爰】山既高峻又以草木平满其傍倚之甽谷使之齐均以兴尹氏既为尊显亦当以政敎养育其天下民庶使之齐均【毛诗正义节南山】
　　弓一时须张一时须弛喻民一时须劳一时须逸劳逸相参若调之以道化之以理张弛以时【礼记正义杂记下】不易之地家百畮一易之地家二百畮再易之地家三百畮【周礼地官大司徒】
　　柞氏掌攻草木及林麓夏日至令刋阳木而火之冬日至令剥阴木而水之若欲其化也则春秋变其水火【周礼秋官柞氏】
　　冬献狼夏献麋狼膏聚麋膏散聚则温散则凉以救时之苦也【郑氏注周礼天官兽人】
　　凡和春多酸夏多苦秋多辛冬多咸调以滑甘各尚其时味而甘以成之犹水火金木之载于土【郑氏注周礼天官食医】病由气胜负而生攻其赢养其不足者五味五谷五药也【郑氏注周礼天官疾医】
　　不易之地岁种之地羙故家百畞一易之地休一岁乃复种也薄故家二百畞再易之地休二岁乃复种故家三百畞【郑氏注周礼地官大司徒】
　　阳木生山南者阴木生山北者冬斩阳夏斩阴坚濡调【郑氏注周礼地官山虞】
　　神久用则竭形太劳则敝不可以久劳也神不用则钝形不用则痿不可以久逸也固当劳逸更递以宣散其气【春秋正义昭公元年】
　　土气和而物生之国家和而民附之若以水益水尽乃弃之无所成也【国语解郑史伯对桓公】
　　夫为政犹张琴瑟大弦急者小弦絶【后汉书陈宠列传】
　　夫熊经鸟伸虽延历之术非伤寒之理呼吸吐纳虽度纪之道非续骨之膏盖为国之法有似理身平则致养疾则攻焉夫刑罚者治乱之药石也德敎者兴平之粱肉也夫以德敎除残是以粱肉理疾也以刑罚理平是以药石供养也【后汉书崔寔列传】
　　夫綂天下之重如臣乘恶马而持矛也急之则虑自伤缓之则惧其失是以马驰而不制也【晋书李雄传】
　　善御者必识六辔盈缩之势善政者必审官方控带之宜【晋书张华传】
　　式张琴瑟且调宫羽【魏书窦瑗良吏传】
　　琴瑟在于必和更张求其适调【魏书萧寳夤传】
　　天有阴阳风雨晦明之气人有喜怒哀乐好恶之情节而行之则和平调理专壹其情则溺而生疢【隋书经籍三志】造父善驭马者也善视其马节其饮食度量马力审其足走故能取逺道而马不罢明主犹造父也善治其民度量其力审其技能故立功而民不困伤故术者造父之所以取逺道也主之所以立功名也【管子形势解】
　　其冬厚则夏热其阳厚则阴寒故知虚满之所在以为正令已【管子侈靡】
　　譬犹师旷之调五音也所推形上下无常尺寸以度而靡不中者故通于乐之情者能作音有本主于中而知规矩钩绳之所用者能治人【文子上礼】
　　天地之间若虚而实人常渐是澹澹之中而以治乱之气与之流通相殽馔也故人气调和而天地之化羙殽于恶而味败【春秋繁露如天之为】
　　扁鹊抚息脉而知疾所由生阳气盛则损乏而调阴寒气胜则损乏而调阳是以气脉调和而邪气无所留矣夫拙医不知脉理之腠血气之分妄刺而无益于疾伤肌肤而已矣今欲损有余补不足富者益富贫者益贫矣严法任刑欲以禁暴止奸而奸犹不止意者非扁鹊之用鍼石故众人未得其职也【盐铁论轻重】
　　甄陶天下者其在和乎刚则甈柔则坯龙之濳亢不获其中矣是以过中则惕不及中则跃其近于中乎圣人之道譬犹日之中矣不及则未过则【扬子先知】
　　灶阴虽沃而洒之阳犹埶而龢之【太经第四灶】
　　且扁鹊之治病也审闭结而通用虚者补之实者泻之故病愈自名显伊尹之佐汤也设轻重而通有无损积余以补不足故殷治而君尊【濳夫论实边】
　　琴瑟弦有数急柱有前却故调事亦如之也【淮南子汜论训解】酿酒于罂烹肉于鼎皆欲其气味调得也时或咸苦酸淡不应口者犹人勺药失其和也夫政治之有灾异也犹烹酿之有恶味也【王充论衡谴告篇】
　　狄牙之调味也酸则沃之以水淡则加之以咸水火相变易故膳无咸淡之失也今刑罚失实不为异气以变其过而又为寒于寒为温于温此犹憎酸而沃之以咸恶淡而灌之以水也【王充论衡谴告篇】
　　寒温之疾非药不愈黍谷之气非律不调【王充论衡寒温篇】今熯薪燃釜火猛则汤热火防则汤冷夫政犹火寒温犹热冷也【王充论衡寒温篇】
　　夫德不可独任以治国力不可直任以御敌也韩子之术不养德偃王之操不任力二者偏駮各有不足偃王有无力之祸知韩子必有无德之患【王充论衡非韩篇】
　　宰和得节羙味渝时而不败【太经第四灶解】
　　政之于人犹琴瑟也大弦急则小弦絶小弦絶大弦间矣【刘子爱民】
　　阴阳调天地和也刚柔均人之和也阴阳不和则水旱失节刚柔不均则强懦乖政水旱失节则岁败强弱乖政则身亡【刘子和性】
　　夫陶者失刚柔之和则不成器为政失寛猛之中则不成治【子法言注先知篇】
　　柷敔希声以谐金石之和鼙鼓踈击以节繁弦之契是以经治必宣其通圗物恒审其防【文选陆机演连珠】
　　且济时拯世之术岂必体尧蹈舜然后乃理哉期于补防决坏枝柱邪倾随形裁割要措斯世于安宁之域而已【广文选崔子真政论】
　　夫金木水火以刚柔相济然后克得其和能为民用若使金与金相迕火与火相烂则燋然摧折俱不得其所也【广文选王仲宣爲刘表与袁尚书书】
　　圣人制民也如髙下制水如燥湿制火【意林商君书】
　　春风畅物秋霜肃杀同则相济异若胡越【艺文类聚刑法部刑法赋】周失之舒秦失之急故周衰无寒岁秦末无燠年【事文类聚水】
　　高山之巅无树深海之渊无氷刚太燥温太柔也【太平御览地部氷】
　　犹如和羮调食鱼肉葱豉各有所宜共相宣发也【本草】药有君臣佐使以相宣摄合和宜用一君二臣三佐五使又可一君三臣九佐使也【本草一卷】
　　凡阴阳之要阳密乃固两者不和若春无秋若冬无夏因而和之是谓圣度【黄帝素问内经生气通天论】
　　岐伯曰必先度其形之肥瘦以调其气之虚实实则泻之虚则补之必先去其血脉而后调之无问其病以平为期【黄帝素问内经三部九候论】
　　邪气反胜治之柰何岐伯曰风司于地清反胜之治以酸温佐以苦甘以辛平之热司于地寒反胜之治以甘热佐以苦辛以咸平之湿司于地热反胜之治以苦冷佐以咸甘以苦平之火司于地寒反胜之治以甘热佐以苦辛以咸平之燥司于地热反胜之治以平寒佐以苦甘以酸平之以和为利寒司于地热反胜之治以咸冷佐以甘辛以苦平之【黄帝素问内经至真要大论篇】
　　脉急者尺之皮肤亦急脉缓者尺之皮肤亦缓脉小者尺之皮肤亦减而少气脉大者尺之皮肤亦贲而起脉滑者尺之皮肤亦滑脉濇者尺之皮肤亦濇凡此变者有防有甚故善调尺者不待于寸善调脉者不待于色能参合而行之者可以为上工上工十全九行二者为中工中工十全七行一者为下工下工十全六【黄帝素问灵枢经邪气藏府病形】
　　髙者抑之下者举之有余者折之不足者补之佐以所利和以所宜必安其主客适其寒温同者逆之异者从之【黄帝素问内经至眞要大论篇】
　　治诸胜复寒者热之热者寒之温者清之清者温之散者收之抑者散之燥者润之急者缓之坚者耎之脆者坚之衰者补之强者泻之各安其气必清必静则病气衰去归其所宗此治之大体也【黄帝素问内经至眞要大论篇】
　　夫弓人之为弓也既煞既生既翕既张制以规矩督以凖绳髙急者寛而缓之弛下者摄而上之其有余者削而损之其不足者补而益之质相任上下相权平正为主调和为常故弓可抨而矢可行也【道德经指归卷十三】夫冬温夏凉不失四时之和所以适身也【养性延命录教诫篇】譬如车一轮强一轮弱则不安稳【大智度论卷十七】
　　譬如服药少则病不除多则增其患应病投药令不增减则能愈病【大智度论卷三十一】
　　譬如乘马疾则制之迟则鞭之【大智度论卷三十五】
　　渐举
　　若升高必自下若陟遐必自迩【书太甲下】
　　善政有渐如登髙升逺必用下近为始然后终致髙逺【孔氏传书太甲下政】
　　月上而就盈日始出而就明【郑氏笺诗天保】
　　以防罟喻为政张之为纲理之为纪【郑氏笺诗棫朴】
　　农夫种苗既毕勤力耘锄去草养苖则苗善矣圣王以善道教民既毕又须讲说学习以劝课之存是去非则善也【礼记正义礼运】
　　覆蒉创元天之基防涓开环海之宅彼既有渐此亦同符【晋书武昭王列传】
　　合抱之木生于毫末九层之台起于累土千里之行始于足下【老子守防】
　　十围之木始于把百仞之台始于下此天之道也圣人法之【文子道德】
　　长梧封人问子牢曰君为政焉勿卤莽治民焉勿灭裂昔予为禾耕而卤莽之则其实亦卤莽而报予芸而灭裂之其实亦灭裂而报予予来年变齐深其耕而熟耰之其禾繁以滋予终年厌餐庄子闻之曰今人之治其形理其心多有似封人之所谓【庄子则阳】
　　财物货寳以大为重政教功名反是能积防者速成【荀子彊国】
　　糟糠不饱者不务粱肉短褐不完者不待文绣夫治世之事急者不得则缓者非所务也【韩非子五蠧】
　　次五从水之科满测曰从水满科不自越也【太经第二从】且夫治世者若登丘矣必先蹑其卑者然后乃得履其高是故先致治国然后三王之政乃可施也道齐三王然后五帝之化乃可行也道齐五帝然后三皇之道乃可从也【濳夫论衰刑】
　　譬如白月初出渐明至十五日光明圆满流照十方亦如海潮月初渐起至十五日大起潮波洄澓万里法王政化亦复如是【大方广佛华严经卷十二】
　　寛大
　　雷雨作解君子以赦过宥罪【易解】
　　古者刑不上大夫盖以为摘巢毁卵则凤凰不翔刳胎焚夭则麒麟不至刑之则恐误刑贤者死者不可复生刑者不可复属故有罪放之而已所以尊贤者之类也【何休解公羊宣公元年】
　　鞭朴之子不从父之教刑戮之民不从君之政言疾之难行故君子不急断不意使以为乱源【孔子集语上】
　　汉兴破觚而为圜斵雕而为朴漏于吞舟之鱼而吏治蒸蒸不至于奸黎民艾安【史记酷吏传】
　　昔韩卢之耻莵也上观下获不甚多杀愿次卿少缓诛罚思行此术【前汉书酷吏传】
　　备曰今指与吾为水火者曹操也操以急吾以寛操以暴吾以仁操以谲吾以忠【蜀志厐统传注】
　　御之良者不在于烦策政之善者无取于严刑【隋书史臣酷吏传】
　　夫以璵璠之玭而弃其璞以一人之罪而兼其众则天下无美寳信士也【盐鐡论晁错】
　　霜雪晩至五谷犹成雹雾夏陨万物皆伤由此观之严刑以治国犹任秋冬以成谷也【盐鐡论论菑】
　　治民者若大匠之斵斧斤而行之中绳则止【盐鐡论大论】髙墙狭基不可立矣严法峻刑不可久也【盐鐡论诏圣】闻为国忠信以损怨不闻作威以防怨譬之若防川也大决所犯伤人必多吾不能救也不如小决之使导吾闻而药之也【新序杂事四】
　　譬之野兽蹴之穷地意急情尽则和声不至而气息不理茀然怒但生疵以对之也夫寛以容物物必归焉【郭子注庄人间世】
　　伤秋荼之密恻夏日之严威永念画冠缅追刑厝【文选王融防秀才文】
　　贵平
　　节彼南山有实其猗【音医】赫赫师尹不平谓何【诗小雅节南山】戎车之安从后视之如挚从前视之如轩然后适调也【郑氏笺诗六月】
　　鸤鸠之鸟在桑其子飞去在梅以其平均飬之故得长大而飞去以兴人君之德亦能均壹飬民飬民得成就而安乐【毛诗正义鸤鸠】
　　鸤鸠之鸟在于桑木之上为巢而其子有七兮鸤鸠飬之能平均用心如壹以兴人君之德飬其国人亦当平均如壹【毛诗正义鸤鸠】
　　罍大似富众缾小似贫寡然罍缾并列俱以酌之则当多酌罍而少酌缾以至于俱尽是均也犹上之赋役亦富贫并对俱以役之则当多役富而少役贫以至于俱堪亦为均也【毛诗正义蓼莪】
　　罍器大缾器小酌酒者当多酌罍少酌缾不使小缾先竭今缾之既尽矣而罍尚盈满是为酌罍者之耻也以兴民有富而多丁贫而寡弱治民者当多役富少役贫不使贫者先困今贫者既困矣而富者尚饶裕是王之耻也【毛诗正义蓼莪】
　　周之贡赋之道其均如砥石然周之赏罚之制其直如箭矢然是所行之政皆平而不曲也【毛诗正义大东】
　　凡相敌敛钱饮酒必非忘懐之酌得而遽饮必令平徧不徧颇与周礼次序旅酬相似也【礼记正义礼器】
　　临官莫如平临财莫如廉【孔子集语上】
　　理有一准则民无觊觎法啓二门则吏多威福【魏书出帝纪】天下之所以平者政平也政之所以平者人平也人之所以平者心平也夫平犹权衡然加铢两则移矣载其所不欲其为铢两者倍矣【子华子北宫子仕】
　　夫投钩以分财投防以分马非钩策为均也使得美者不知所以美使得恶者不知所以恶此所以塞愿望也【慎子威德】
　　善为吏者树德不能为吏者树怨槩者平量者也吏者平法者也治国者不可失平也【韩非子外储説左】
　　圣人执一政以绳百姓持一槩以等万民【陆子懐虑】
</div>
    <div class="pagination">
<a href="喻林_page164.html">上一页</a><span>...</span><a href="喻林_page160.html">160</a><a href="喻林_page161.html">161</a><a href="喻林_page162.html">162</a><a href="喻林_page163.html">163</a><a href="喻林_page164.html">164</a><span class="current-page">165</span><a href="喻林_page166.html">166</a><a href="喻林_page167.html">167</a><a href="喻林_page168.html">168</a><a href="喻林_page169.html">169</a><a href="喻林_page170.html">170</a><span>...</span><a href="喻林_page166.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
