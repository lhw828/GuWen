<!DOCTYPE html>
<html>
<head>
    <meta charset="UTF-8">
    <title>经济类编 - 第 18 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 18 页/共 74 页</h1>
    <div class="content">　　郑尉氏司氏之乱其余盗在宋郑人以子西伯有子产之故纳赂于宋以马四十乘与师茷师慧三月公孙黒为质焉司城子罕以堵女父尉翩司齐与之良司臣而逸之托诸季武子武子寘诸卞郑人醢之三人也师慧过宋朝将私焉其相曰朝也慧曰无人焉相曰朝也何故无人慧曰必无人焉若犹有人岂其以千乘之相易淫乐之蒙必无人焉故也子罕闻之固请而归之
　　吴王欲伐荆告其左右曰敢有谏者死舍人有少孺子者欲谏不敢则怀丸操弹游于后园露沾其衣如是者三旦吴王曰子来何苦沾衣如此对曰园中有树其上有蝉蝉髙居悲鸣饮露不知螳螂在其后也螳螂委身曲附欲取蝉而不知黄雀在其傍也黄雀延颈欲啄螳螂而不知弹丸在其下也此三者皆务欲得其前利而不顾其后之有患也吴王曰善哉乃罢其兵
　　吴王欲从民饮酒伍子胥谏曰不可昔白龙下清冷之渊化为鱼渔者豫且射中其目白龙上诉天帝天帝曰当是之时若安置而形白龙对曰我下清冷之渊化为鱼天帝曰鱼固人之所射也若是豫且何罪夫白龙天帝贵畜也豫且宋国贱臣也白龙不化豫且不射今弃万乘之位而从布衣之士饮酒臣恐其有豫且之患矣王乃止
　　赵简子田于蝼史黯闻之以犬待于门简子见之曰何为曰有所得犬欲试之兹囿简子曰何为不告对曰君行臣不从不顺主将适蝼而麓不闻臣敢烦当日简子乃还
　　薄疑谓赵简主曰君之国中饱简主欣然而喜曰何如焉对曰府库空虚于上百姓贫饿于下然而奸吏富矣魏文侯见箕季其墙坏而不筑文侯曰何为不筑对曰不时其墙枉而不端问曰何不端曰固然从者食其园之桃箕季禁之少焉日晏进粝餐之食瓜瓠之文侯出其仆曰君亦无得于箕季矣曩者进食臣窃窥之粝餐之食瓜瓠之文侯曰吾何无得于季也吾一见季而得四焉其墙坏不筑云待时者教我无夺农时也墙枉而不端对曰固然者是教我无侵封疆也从者食园桃箕季禁之岂爱桃哉是教我下无侵上也食我以粝餐者季岂不能具五味哉教我无多敛于百姓以省饮食之飬也
　　客谓梁王曰惠子之言事也善譬王使无譬则不能言矣王曰诺明日见谓惠子曰愿先生言事则直言耳无譬也惠子曰今有人于此而不知弹者曰弹之状何若应曰弹之状如弹则谕乎王曰未谕也于是更应曰弹之状如弓而以竹为则知乎王曰可知矣惠子曰夫説者固以其所知谕其所不知而使人知之今王曰无譬则不可矣王曰善
　　韩王谓楼缓曰三国之兵深矣寡人欲割河东而讲何如对曰夫割河东大费也免国于患大功也此父兄之任也王何不召公子汜而问焉王召公子汜而告之对曰讲亦悔不讲亦悔王今割河东而讲三国归王必曰三国固且去矣吾特以三城送之不讲三国也入韩则国必大举矣王必大悔曰不献三城也臣故曰王讲亦悔不讲亦悔王曰为我悔也宁亡三城而无悔危乃悔寡人断讲矣
　　靖郭君将城薛客多以谏靖郭君谓谒者无为客通齐人有请者曰臣请三言而已矣益一言臣请烹靖郭君因见之客趋而进曰海大鱼因反走君曰客有于此客曰鄙臣不敢以死为戱君曰亡更言之对曰君不闻大鱼乎网不能止钩不能牵荡而失水则蝼蚁得意焉今夫齐亦君之水也君长齐奚以薛为无齐虽隆薛之城到于天犹之无益也君曰善乃辍城薛
　　孟尝君将入秦止者千数而弗听苏代欲止之孟尝君曰人事者吾已尽知之矣吾所未闻者独鬼事耳苏代曰臣之来也固不敢言人事也固且以鬼事见君孟尝君见之谓孟尝君曰今臣来过于淄上有土偶人与桃梗相与语桃梗谓土偶人曰子西岸之土也挺土以为人至岁八月降雨下淄水至则汝残矣土偶曰不然吾西岸之土也土则复西岸耳今子东国之桃梗也刻削子以为人降雨下淄水至流子而去则子漂漂者将如何耳今秦四塞之国譬如虎口而君入之则臣不知君所出矣孟尝君乃止
　　建信君贵于赵公子魏牟过赵赵王迎之顾反至坐前有尺帛且令工人以为冠工见客来也因避赵王曰公子乃驱后车幸以临寡人愿闻所以为天下魏牟曰王能重王之国若此尺帛则王之国大治矣赵王不説形于顔色曰先王不知寡人不肖使奉社禝岂敢轻国若此魏牟曰王无怒请为王説之曰王有此尺帛何不令前郎中以为冠王曰郎中不知为冠魏牟曰为冠而败之奚亏于王国而王必待工而后乃使之今为天下之工或非也社禝为虚戾先王不血食而王不以予工乃与防艾且王之先帝驾犀首而骖马服以与秦角逐秦当时避其锋今王憧憧乃辇建信以与强秦角逐臣恐秦折王之觭也
　　赵太后新用事秦急攻之赵氏求救于齐齐曰必以长安君为质兵乃出太后不肯大臣强谏太后明谓左右有复言令长安君为质者老妇必唾其面右师触詟愿见太后盛气而揖之入而徐趋至而自谢曰老臣病足曽不能疾走不得见久矣窃自恕恐太后玉体之有所郄也故愿望见太后曰老妇恃辇而行曰日食饮得无衰乎曰恃鬻耳曰老臣今者殊不欲食乃自强歩日三四里少益嗜食和于身曰老妇不能太后之色少解左师公曰老臣贱息舒祺最少不肖而臣衰窃爱怜之愿令补黒衣之数以卫王宫没死以闻太后曰敬诺年几何矣对曰十五岁矣虽少愿及未填沟壑而托之太后曰丈夫亦爱怜其少子乎对曰甚于妇人太后曰妇人异甚对曰老臣窃以为媪之爱燕后贤于长安君曰君过矣不若长安君之甚左师公曰父母之爱子则为之计深逺媪之送燕后也持其踵为之泣念悲其逺也亦哀之矣已行非弗思也祭祀必祝之祝曰必勿使反岂非计久长有子孙相继为王也哉太后曰然左师公曰今三世以前至于赵之为赵赵王之子孙侯者其继有在者乎曰无有曰微独赵诸侯有在者乎曰老妇不闻也此其近者祸及身逺者及其子孙岂人主之子孙则必不义哉位尊而无功奉厚而无劳而挟重器多也今媪尊长安君之位而封以膏腴之地多予之重器而不及今令有功于国一旦山陵崩长安君何以自托于赵老臣以媪为长安君计短也故以为其爱不若燕后太后曰诺恣君之所使之于是为长安君给车百乘质于齐齐兵乃出子义闻之曰人主之子也骨肉之亲也犹不能恃无功之尊无劳之奉以守金玉之重也而况人臣乎
　　秦败魏于华魏王且入朝于秦周诉谓王曰宋人有学者三年反而名其母其母曰子学三年反而名我者何也其子曰吾所贤者无过尧舜尧舜名吾所大者无大天地天地名今母贤不过尧舜母大不过天地是以名母也其母曰子之于学者将尽行之乎愿子之有以易名母也子之于学也将有所不行也愿子之且以名母为后也今王之事秦尚有可以易入朝者乎愿王之有以易之而以入朝为后魏王曰子患寡人入而不出邪许绾为我祝曰入而不出请殉寡人以头周防对曰如臣之贱也今人有谓臣曰入不测之渊而必出不出请以一鼠首为汝殉者臣必不为也今秦不可知之国也犹不测之渊也而许绾之首犹防首也内王于不可知之秦而殉王以鼠首臣窃为王不取也且无梁孰与无河内急王曰梁急无梁孰与无身急王曰身急以三者身上也河内其下也秦未索其下而王効其上可乎王尚未听也支期曰王视楚王楚王入秦王以三乘先之楚王不入楚魏为一尚足以捍秦王乃止王谓支期曰吾始也诺于应侯矣今不行者欺之矣支期曰王勿忧也臣使长信侯请无内王王待臣也支期説于长信侯曰王命召相国长信侯曰王何以臣为支期曰臣不知也王急召君长信侯曰吾内王于秦者宁以为秦邪吾以为魏也支期曰君无为魏计君其自为计且安死乎安生乎安穷乎安贵乎君其先自为计后为魏计长信侯曰楼公将入矣臣今从支期曰王急召君君不行血溅君襟矣长信侯行支期随其后且见王支期先入谓王曰伪病者乎而见之臣已恐之矣长信君入见王王曰病甚奈何吾始已诺于应侯矣意虽道死行乎长信侯曰王母行矣臣能得于应侯矣愿王无忧　华军之战魏不胜秦明年将使段干崇割地而讲孙臣谓魏王曰魏不以败之上割可谓善用不胜矣而秦不以胜之上割可谓不善用胜矣今处期年乃欲割是羣臣之私而王不知也且夫欲玺者段干子也王因使之割地欲地者秦也而王因使之授玺夫欲玺者制地而欲地者制玺其势必无魏矣且夫奸人固皆欲以地事秦以地事秦譬犹抱薪而救火也薪不尽则火不止今王之地有尽而秦求之无穷是薪火之説也魏王曰善虽然吾以许秦矣不可以革也对曰王独不见夫博者之用枭耶欲食则食欲握则握今君刼于羣臣而许秦因曰不可革何用智之不若枭也魏王曰善乃按其行
　　吕览开春篇　开春始雷则蛰虫动矣时雨降则草木育矣饮食居处适则九窍百节千脉皆通利矣王者厚其德积众善而鳯凰圣人皆来至矣共伯和脩其行好贤仁而海内皆以来为稽矣周厉之难天子旷絶而天下皆来谓矣以此言物之相应也故曰行也成也善説者亦然言尽理而得失利害定矣岂为一人言哉魏惠王死葬有日矣天大雨雪至于牛目羣臣多谏于太子者曰雪甚如此而行葬民必甚疾之官费又恐不给请弛期更日太子曰为人子者以民劳与官费用之故而不行先王之葬不义也子勿复言羣臣皆莫敢谏而以告犀首犀首曰吾未有以言之是其唯惠公乎请告惠公惠公曰诺驾而见太子曰葬有日矣太子曰然惠公曰昔王季歴葬于涡山之尾栾水齧其墓见棺之前和文王曰譆先君必欲一见羣臣百姓也天故使栾水见之于是出而为之张朝百姓皆见之三日而后更葬此文王之义也今葬有日矣而雪甚及牛目难以行太子为及日之故得无嫌于欲亟葬乎愿太子易日先王必欲少留而抚社禝安黔首也故使雨雪甚因弛期而更为日此文王之义也若此而不为意者羞法文王也太子曰甚善敬弛期更择葬日惠子不徒行説也又令魏太子未葬其先君而困有説文王之义説文王之义以示天下岂小功也哉韩氏城新城期十五日而成段乔为司空有一县后二日段乔执其吏而囚之囚者之子走告封人子髙曰唯先生能活臣父之死愿委之先生封人子髙曰诺乃见段乔自扶而上城封人子髙左右望曰美哉城乎一大功矣子必有厚赏矣自古及今功若此其大也而能无有罪戮者未尝有也封人子髙出叚乔使人夜解其吏之束也而出之故曰封人子髙为之言也而匿已之为而为也段乔听而行之也匿已之行而行之也説之行若此其精也封人子髙可谓善説矣叔向之弟羊舌虎善栾盈栾盈有罪于晋晋诛羊舌虎叔向为之奴而□祈奚曰吾闻小人得位不争不祥君子在忧不救不祥乃往见范宣子而説也曰闻善为国者赏不过而刑不慢赏过则惧及淫人刑慢则惧及君子与其不幸而过宁过而赏淫人母过而刑君子故尧之刑也殛鲧于虞而用禹周之刑也戮管蔡而相周公不慢刑也宣子乃命吏出叔向救人之患者行危若不避烦辱犹不能免今祈奚论先王之德而叔向得免焉学岂可以已哉类多若此
　　齐宣王为太室大益百亩堂上三百戸以齐之大具之三年而未能成羣臣莫敢谏王春居问于宣王曰荆王释先王之礼乐而乐为轻敢问荆国为有主乎王曰为无主贤臣以千数而莫敢谏敢问荆国为有臣乎王曰为无臣今王为太室其大益百亩堂上三百戸以齐国之大具之三年而弗能成羣臣莫敢谏敢问王为有臣乎王曰为无春居曰臣请辟矣趋而出王曰春子春子反何谏寡人之晩也寡人请今止之遽召掌书曰书之寡人不肖而好为大室春子止寡人箴谏不可不熟莫敢谏若非弗欲也春居之所以欲之与人同其所以入之与人异宣王微春居几为天下笑矣由是论之失国之主多如宣王然患在乎无春居
　　魏王问张旄曰吾欲与秦攻韩何如张旄对曰韩日坐而胥亡乎且割而从天下乎王曰韩且割而从天下张旄曰韩怨魏乎怨秦乎王曰怨魏张旄曰韩强秦乎强魏乎王曰强秦张旄曰韩且割而从其所强与所不怨乎且割而从其所不强与其所怨乎王曰韩将割而从其所强与其所不怨张旄曰攻韩之事王自知矣汉司马迁滑稽列传　孔子曰六艺于治一也礼以节人乐以发和书以道事诗以达意易以神化春秋以道义太史公曰天道恢恢岂不大哉谈言微中亦可以解纷
　　淳于髠者齐之赘壻也长不满七尺滑稽多辩数使诸侯未尝屈辱齐威王之时喜隠好为淫乐长夜之饮沉湎不治委政卿大夫百官荒乱诸侯并侵国且危亡在于旦暮左右莫敢谏淳于髠説之以隐曰国中有大鸟止王之庭三年不蜚又不鸣王知此鸟何也王曰此鸟不飞则已一飞冲天不鸣则已一鸣惊人于是乃朝诸县令长七十二人赏一人诛一人奋兵而出诸侯振惊皆还齐侵地威行三十六年语在田完世家中威王八年楚大发兵加齐齐王使淳于髠之赵请救兵赍金百斤车马十驷淳于髠仰天大笑冠缨索絶王曰先生少之乎髠曰何敢王曰笑岂有説乎髠曰今者臣从东方来见道傍有穰田者操一豚蹄酒一盂而祝曰瓯窭满篝污邪满车五谷蕃熟穰穰满家臣见其所持者狭而所欲者奢故笑之于是齐威王乃益赍黄金十镒白璧十防车马百驷髠辞而行至赵赵王与之精兵十万革车千乘楚闻之夜引兵而去威王大説置酒后宫召髠赐之酒问曰先生能饮几何而醉对曰臣饮一斗亦醉一石亦醉威王曰先生饮一斗而醉恶能饮一石哉其説可得闻乎髠曰赐酒大王之前执法在傍御史在后髠恐惧俯伏而饮不过一斗径醉矣若亲有严客髠帣韝鞠侍酒于前时赐余沥奉觞上寿数起饮不过二斗径醉矣若朋友交游久不相见卒然相覩欢然道故私情相语饮可五六斗径醉矣若乃州闾之防男女杂坐行酒稽留六博投壶相引为曹握手无罚目眙不禁前有堕珥后有遗簪髠窃乐此饮可八斗而醉二参日暮酒阑合尊促坐男女同席履舄交错杯盘狼藉堂上烛灭主人留髠而送客罗襦襟解微闻芗泽当此之时髠心最欢能饮一石故曰酒极则乱乐极则悲万事尽然言不可极极之而衰以讽谏焉齐王曰善乃罢长夜之饮以髠为诸侯主客宗室置酒髠尝在侧
　　优孟者故楚之乐人也长八尺多辩常以谈笑讽谏楚庄王之时有所爱马衣以文绣置之华屋之下席以露状啗以枣脯马病肥死使羣臣丧之欲以棺椁大夫礼葬之左右争之以为不可王下令曰有敢以马谏者罪至死优孟闻之入殿门仰天大哭王惊而问其故优孟曰马者王之所爱也以楚国堂堂之大何求不得而以大夫礼葬之薄请以人君礼葬之王曰何如对曰臣请以雕玉为棺文梓为椁梗枫豫章为题凑发甲卒为穿圹老弱负土齐赵陪位于前韩魏翼卫其后庙食太牢奉以万戸之邑诸侯闻之皆知大王贱人而贵马也王曰寡人之过一至此乎为之柰何优孟曰请为大王六畜葬之以垅灶为椁铜歴为棺赍以姜枣荐以木兰祭以粮稻衣以火光葬之于人腹肠于是王乃使以马属太官无令天下久闻也楚相孙叔敖知其贤人也善待之病且死属其子曰我死汝必贫困若徃见优孟言我孙叔敖之子也居数年其子穷困负薪逢优孟与言曰我孙叔敖之子也父且死时属我贫困往见优孟优孟曰若无逺有所之即为孙叔敖衣冠抵掌谈语岁余像孙叔敖楚王左右不能别也庄王置酒优孟前为寿庄王大惊以为孙叔敖复生也欲以为相优孟曰请归与妇计之三日而为相庄王许之三日后优孟复来王曰妇言谓何孟曰妇言慎无为楚相不足为也如孙叔敖之为楚相尽忠为廉以治楚楚王得以霸今死其子无立锥之地贫困负薪以自饮食必如孙叔敖不如自杀因歌曰山居耕田苦难以得食起而为吏身贪鄙者余财不顾耻辱身死家室富又恐受赇枉法为奸触大罪身死而家灭贪吏安可为也念为亷吏奉法守职竟死不敢为非廉吏安可为也楚相孙叔敖持廉至死方今妻子穷困负薪而食不足为也于是庄王谢优孟乃召孙叔敖子封之寝邱四百戸以奉其祀后十世不絶此知可以言时矣
　　优旃者秦倡侏儒也善为笑言然合于大道秦始皇时置酒而天雨陛楯者皆沾寒优旃见而哀之谓之曰汝欲休乎陛楯者皆曰幸甚优旃曰我即呼汝汝疾应曰诺居有顷殿上上寿呼万岁优旃临槛大呼曰陛楯郎郎曰诺优旃曰汝虽长何益幸雨立我虽短也幸休居于是始皇使陛楯者得半相代始皇尝议欲大苑囿东至函谷关西至雍陈仓优旃曰善多纵禽兽于其中冦从东方来令麋鹿触之足矣始皇以故辍止二世立又欲漆其城优旃曰善主上虽无言臣固将请之漆城虽于百姓愁费然佳哉漆城荡荡冦来不能上即欲就之易为漆耳顾难为防室于是二世笑之以其故止居无何二世杀死优旃归汉数年而卒　太史公曰淳于髠仰天大笑齐威王横行优孟揺头而歌负薪者以封优旃临槛疾呼陛楯得以半更岂不亦伟哉
　　公孙诡羊胜説孝王求为景帝太子及益地事恐汉大臣不听乃因使人刺汉用事谋臣及杀故吴相袁盎景帝遂闻诡胜等计画乃遣使捕诡胜必得汉使十軰至梁相以下举国大索月余不得内史安国闻诡胜匿孝王所安国入见王而泣曰主辱臣死大王无良臣故事纷纷至此今诡胜不得请辞赐死王曰何至此安国泣数行下曰大王自度于皇帝孰与太上皇之与髙皇帝及皇帝之与临江王亲孝王曰弗如也安国曰夫太上临江亲父子之间然而髙帝曰提三尺剑取天下者朕也故大上皇终不得制事居于栎阳临江王适长太子也以一言过废王临江用宫垣事卒自杀中尉府何者治天下终不以私乱公语曰虽有亲父安知其不为虎虽有亲兄安知其不为狼今大王列在诸侯悦一邪臣浮説犯上禁桡明法天子以太后故不忍致法于王太后日夜涕泣幸大王自改而大王终不觉寤有如太后宫车即晏驾大王尚谁攀乎语未卒孝王泣数行下谢安国曰吾今出诡胜诡胜自杀汉使还报梁事皆得释安国之力也于是景帝太后益重安国
　　鲁相初到民自言相讼王取其财物百余人田叔取其渠率二十人各笞五十余各搏二十怒之曰王非若主邪何自敢言若主鲁王闻之大慙发中府钱使相偿之相曰王自夺之使相偿之是王为恶而相为善也相毋与偿之于是王乃尽偿之鲁王好猎相常从入苑中王輙休相就馆舍相出常暴出待王苑外王数使人请相休终不休曰我王暴露苑中我独何为就舍鲁王以故不大出游
　　王式字翁思东平新桃人也事免中徐公及许生式为昌邑王师昭帝崩昌邑王嗣立以行淫乱废昌邑羣臣皆下狱诛唯中尉王吉郎中令龚遂以数谏减死论式系狱当死治事使者责问曰师何以亡谏书式对曰臣以诗三百五篇朝夕授王至于忠臣孝子之篇未尝不为王反复诵之也至于危亡失道之君未尝不流涕为王深陈之也臣以三百五篇谏是以亡谏书使者以闻亦得减死论
　　彭脩仕为郡功曹时西部都尉宰鼂行太守事以微过收吴县狱吏将杀之主簿钟离意争谏甚切鼂怒使收意欲案之掾吏莫敢案脩排阁直入拜于庭曰明府发雷霆于主簿请闻其过鼂曰受教三日初不奉行废命不忠岂非过邪脩因拜曰昔任座面折文侯朱云攀殿栏槛自非贤君焉得忠臣今庆明府为贤君主簿为忠臣鼂遂原意罚贳狱吏罪
　　厐参为汉阳太守郡人任棠者有竒节隐居教授参到候之棠不与言但以薤一大本水一盂置戸屏前自抱儿孙伏于戸下主簿白以为倨参思其微意良久曰棠是欲晓太守也水者欲吾清也防大本薤者欲吾击强宗也抱儿当戸欲吾恤孤也于是叹息而还参在职果能抑强助弱以惠政得民
　　北汉大昌文献公刘殷卒殷为相不犯顔忤防然因事进规补益甚多汉主聪每与羣臣议政事殷无所是非羣臣出殷独留为聪敷畅条理商事宜聪未尝不从之殷常戒子孙曰事君当务几谏凡人尚不可面斥其过况万乘乎夫几谏之功无异犯顔但不彰君之过所以为优耳官至侍中太保録尚书赐剑履上殿入朝不趋乘舆入殿然殷在公卿间恂恂有卑让之色故能处骄暴之国保其富贵不失令名以寿考自终
　　唐以苏世长为谏议大夫尝从校猎髙陵大获禽兽髙祖顾羣臣曰今日畋乐乎世长对曰陛下游猎薄废万几不满十旬未足为乐髙祖变色既而笑曰狂态复发邪对曰于臣则狂于陛下甚忠尝侍宴披香殿酒酣谓髙祖曰此殿帝之所为邪髙祖曰卿谏似直而实多诈岂不知此殿朕所为而谓之帝乎对曰臣实不知但见其华侈如倾宫鹿台非兴王之所为故也若陛下为之诚非所宜臣昔侍陛下于武功见所居宅仅庇风雨当时亦以为足今因隋之宫室已极侈矣而又增之将何以矫其失乎髙祖深然之
　　太宗谓太子少师萧瑀曰朕少时好弓矢得良弓十数自谓无以加近以示弓工乃曰皆非良材朕问其故工曰木心不直则脉理皆邪弓虽劲而发矢不直朕始寤乡者辨之未精也朕以弓矢定四方识之犹未能尽况天下之务其能徧知乎乃命京官五品以上更宿中书内省数延见问以民间疾苦及政事得失
　　中宗数与近臣学士宴集令各效伎艺以为乐工部尚书张锡舞谈容娘将作大匠宗晋卿舞浑脱左卫将军张洽舞黄麞左金吾将军杜元谈诵婆罗门呪中书舍人卢藏用效道士上章国子司业河东郭山恽独曰臣无所解请歌古诗中宗许之山恽乃歌鹿鸣蟋蟀明日中宗赐山恽敕嘉美其意赐时服一袭中宗又尝宴侍臣使各为回波辞众皆为謟语或自求荣禄谏议大夫李景伯曰回波尔时酒巵微臣职在箴规侍宴既过三爵諠哗窃恐非仪中宗不悦萧至忠曰此真谏官也穆宗见夏州观察判官柳公权书迹爱之以公权为右拾遗翰林侍书学士穆宗问公权卿书何能如是之善对曰用笔在心心正则笔正穆宗黙然改容知其以笔谏也
　　明皇时千秋节羣臣皆献寳镜张九龄以为以镜自照见形容以人自照见吉凶乃述前世兴废之原为书五卷谓之千秋金镜录上之赐书褒美
　　武承嗣三思营求为太子狄仁杰从容言于太后曰太宗栉风沐雨亲冐锋镝以定天下传之子孙大帝以二子托陛下陛下今乃欲私之他族无乃非天意乎且姑侄之与母子孰亲陛下立子则千秋万岁后配食太庙立侄则未闻侄为天子而祔姑于庙者也太后曰此朕家事卿勿预知仁杰曰王者以四海为家四海之内何者不为陛下家事况元首股肱义同一体臣备位宰相岂得有所不预知乎因劝太后召还卢陵王太后意稍寤他日又谓仁杰曰朕梦大鹦鹉两翼皆折何也对曰武者陛下姓两翼者二子也陛下起二子则两翼振矣太后由是无立承嗣三思之意
　　李德献丹扆六箴一曰宵衣以讽视朝稀晩二曰正服以讽服御乖异三曰罢献以讽征求玩好四曰纳诲以讽悔弃谠言五曰辨邪以讽信任羣小六曰防微以讽轻出游幸








　　经济类编卷二十六
<子部,类书类,经济类编>
　　钦定四库全书
　　经济类编卷二十七
　　明　冯琦冯瑗　撰
　　谏诤类二
　　直谏【七十二则】
　　吕览贵直篇　贤主所贵莫如士所以贵士为其直言也言直则枉者见矣人主之患欲闻枉而恶直言是障其源而欲其水也水奚自至是贱其所欲而贵其所恶也所欲奚自来能意见齐宣王宣王曰寡人闻子好直有之乎对曰意恶能直意闻好直之士家不处乱国身不见汚君身今得见王而家宅乎齐意恶能直宣王怒曰野士也将罪之能意曰臣少而好事长而行之王胡不能与野士乎将以彰其所好耶王乃舎之能意者使谨乎论于主之侧亦必不阿主不阿主之所得岂少哉此贤主之所求而不肖主之所恶也狐援説齐湣王曰殷之鼎陈于周之廷其社盖于周之屏其干戚之音充人之游亡国之音不得至于庙亡国之社不得见于天亡国之器陈于廷所以为戒王必勉之其无使齐之大吕陈之廷无使太公之社盖之屏无使齐音充人之游齐王不受狐援出而哭国三日其辞曰先出也衣絺纻后出也满囹圄吾今见民之洋洋然东走而不知所处齐王问吏曰哭国之法若何吏曰斮王曰行法吏陈斧质于东闾不欲杀之而欲去之狐援闻而蹶往过之吏曰哭国之法斮先生之老欤昬欤狐援曰曷为昏哉于是乃言曰有人自南方来鲋入而鲵居使人之朝为草而国为墟殷有比干吴有子胥齐有狐援已不用若言又斮之东闾每斮者以吾参夫二子者乎狐援非乐斮也国已乱矣上已悖矣哀社稷与民人故出若言出若言非平论也将以救败也固嫌于危此触子之所以去之也达子之所以死之也赵简子攻衞附郭自将兵及战且远立又居于犀蔽屏橹之下鼓之而士不起简子投桴而叹曰呜呼士之遫弊一若此乎行人烛过免胄横戈而进曰亦有君不能耳何弊之有简子艴然作色曰寡人之无使汝身自将是众也子亲谓寡人之无能有説则可无説则死对曰昔吾先君献公即位五年兼国十九用此士也惠公即位二年淫色暴慢身好王女秦人袭我逊去绛七十用此士也文公即位二年底之以勇故三年而士尽果敢城濮之战五败荆人围衞取曹拔石社定天子之位成尊名于天下用此士也亦有君不能取士何弊之有简子乃去犀蔽屏橹而立于矢石之所及一鼓而士毕乗之简子曰与吾得革车千乗也不如闻行人烛过之一言行人烛过可谓能谏其君矣战鬭之上枹鼔方用赏不加厚罚不加重一言而士皆乐为其上死
　　桀为酒池足以运舟糟丘足以望七里一鼓而牛饮者三千人关龙逢进谏曰为人君身行礼义爱民节财故国安而身寿也今君用财若无尽用人若恐不能死不革天祸必降而诛必至矣君其革之立而不去朝桀因囚拘之君子闻之曰末之命矣夫
　　纣作炮烙之刑王子比干曰主暴不谏非忠臣也畏死不言非勇士也见过则谏不用则死忠之至也遂进谏三日不去朝纣因而杀之
　　左史倚相廷见申公子亹子亹不出左史谤之举伯以告子亹怒而出曰女无亦谓我老耄而舎我而又谤我左史曰唯子老耄故欲见以交儆子若子方壮能经营百事倚相将奔走承序于是不给而何暇得见昔衞武公年数九十有五矣犹箴儆于国曰自卿以下至于师长士茍在朝者无谓我老耄而舎我必恭恪于朝朝夕以交戒我闻一二之言必诵志而纳之以训道我在舆有旅贲之规位宁有官师之典倚几有诵训之諌居寝有御之箴临事有瞽史之道宴居有师工之诵史不失书蒙不失诵以训御之于是乎作懿戒以自儆也及其没也谓之叡圣武公子实不叡圣于倚相何害周书曰文王至于日中昃不皇暇食惠于小民唯政之恭文王犹不敢惰今子老楚国而欲自安也以御数者王将何为若常如此楚其难哉子亹惧曰老之过也乃骤见左史
　　秦始皇帝太后不谨幸郎嫪毐封以为长信侯为生两子毐専国事浸益骄奢与侍中左右贵臣俱博饮酒醉争言而鬭瞠目大叱曰吾乃皇帝之假父也窭人子何敢乃与我亢所与鬭者走行白皇帝皇帝大怒毐惧诛因作乱战咸阳宫毐败始皇乃取毐四支车裂之取其两弟囊扑杀之取皇太后迁之于萯阳宫下令曰敢以太后事谏者戮而杀之从蒺防其脊肉干四支而积之阙下谏而死者二十七人矣齐客茅焦乃往上谒曰齐客茅焦愿上谏皇帝皇帝使使者出问客得无以太后事谏也茅焦曰然使者还白曰果以太后事谏皇帝曰走往告之若不见阙下积死人耶使者问茅焦茅焦曰臣闻之天有二十八宿今死者已有二十七人矣臣所以来者欲满其数耳臣非畏死人也走入白之茅焦邑子同食者尽负其衣物行亡使者入白之皇帝大怒曰是子故来犯吾禁趣炊镬汤煮之是安得积阙下乎趣召之入皇帝按劒而坐口正沬出使者召之入茅焦不肯疾行足趣相过耳使者趣之茅焦曰臣至前则死矣君独不能忍吾须防乎使者极哀之茅焦至前再拜谒起称曰臣闻之夫有生者不讳死有国者不讳亡讳死者不可以得生讳亡者不可以得存死生存亡圣主所欲急闻也不审陛下欲闻之不皇帝曰何谓也茅焦对曰陛下有狂悖之行陛下不自知耶皇帝曰何等也愿闻之茅焦对曰陛下车裂假父有嫉妬之心囊扑两弟有不慈之名迁母萯阳宫有不孝之行从蒺防干諌士有桀纣之治令天下闻之尽瓦解无向秦者臣窃恐秦亡为陛下危之所言已毕乞行就貭乃解衣伏貭皇帝下殿左手接之右手麾左右曰赦之先生就衣今愿受事乃立焦为仲父爵之上卿皇帝立驾千乗万骑空左方自行迎太后萯阳宫归于咸阳太后大喜乃大置酒待茅焦及饮太后曰抗枉令直使败更成安秦之社稷使妾母子复得相防者尽茅君之力也
　　秦王子婴降沛公沛公入秦宫宫室帷帐狗马重寳妇女以千数意欲留居之樊哙谏沛公出舎沛公不听良曰夫秦为无道故沛公得至此夫为天下除残贼宜缟素为资今始入秦即安其乐此所谓助桀为虐且忠言逆耳利于行毒药苦口利于病愿沛公听樊哙言沛公乃还军霸上
　　汉文帝从霸陵上欲西驰下峻阪袁盎骑并车擥辔上曰将军怯邪盎曰臣闻千金之子坐不垂堂百金之子不骑衡圣主不乗危而徼幸今陛下骋六騑驰下峻山如有马惊车败陛下纵自轻柰高庙太后何上乃止武帝方招文学儒者曰吾欲云云黯对曰陛下内多欲而外施仁义奈何欲效唐虞之治乎上黙然怒变色而罢朝公卿皆为黯惧上退谓左右曰甚矣汲黯之戆也羣臣或数黯黯曰天子置公卿辅弼之臣宁令从防承意防主于不义乎且已在其位纵爱身柰辱朝廷何贾山至言　臣闻为人臣者尽忠竭愚以直谏主不避死亡之诛者臣山是也臣不敢以乆远谕愿借秦以为谕唯陛下少加意焉夫布衣韦带之士修身于内成名于外而使后世不絶息至秦则不然贵为天子富有天下赋敛重数百姓任罢赭衣半道羣盗满山使天下之人戴目而视倾耳而听一夫大謼天下向应者陈胜是也秦非徒如此也起咸阳而西至雍离宫三百钟鼓帷帐不移而具又为阿房之殿殿高数十仞东西五里南北千步从车罗骑四马骛驰旌旗不挠为宫室之丽至于此使其后世曾不得聚庐而托处焉为驰道于天下东穷燕齐南极呉楚江湖之上濒海之观毕至道广五十步三丈而树厚筑其外隐以金椎树以青松为驰道之丽至于此使其后世曾不得邪径而托足焉死葬乎骊山吏徒数十万人旷日十年下彻三泉合采金石冶铜锢其内漆涂其外被以珠玉饰以翡翠中成观游上成山林为葬薶之侈至于此使其后世曾不得蓬颗蔽而托葬焉秦以熊罴之力虎狼之心蚕食诸侯并吞海内而不笃礼义故天殃已加矣臣昧死以闻愿陛下少留意而详择其中臣闻忠臣之事君也言切直则不用而身危不切直则不可以明道故切直之言明主所欲急闻忠臣之所以蒙死而竭知也地之硗者虽有善种不能生焉江臯河濒虽有恶种无不猥大昔者夏商之季世虽关龙逢箕子比干之贤身死亾而道不用文王之时豪俊之士皆得竭其智刍荛采薪之人皆得尽其力此周之所以兴也故地之美者善养禾君之仁者善养士雷霆之所击无不摧折者万钧之所压无不糜灭者今人主之威非特雷霆也埶重非特万钧也开道以求谏和顔色而受之用其言而显其身士犹恐惧而不敢自尽又乃况于纵欲恣行暴虐恶闻其过乎震之以威压之以重则虽有尧舜之智孟贲之勇岂有不摧折者哉如此则人主不得闻其过失矣弗闻则社稷危矣古者圣王之制史在前书过失工诵箴谏瞽诵诗谏公卿比谏士传言谏过庶人谤于道商旅议于市然后君得闻其过失也闻其过失而改之见义而从之所以永有天下也天子之尊四海之内其义莫不为臣然而养三老于太学亲执酱而餽执爵而酳祝防在前祝鲠在后公卿奉杖大夫进履举贤以自辅弼求修正之士使直諌故以天子之尊尊养三老视孝也立辅弼之臣者恐骄也置直谏之士者恐不得闻其过也学问至于刍荛者求善无餍也商人庶人诽谤已而改之从善无不听也昔者秦政力并万国富有天下破六国以为郡县筑长城以为关塞秦地之固大小之埶轻重之权其与一家之富一夫之彊胡可胜计也然而兵破于陈涉地夺于刘氏者何也秦王贪狼暴虐残贼天下穷困万民以适其欲也昔者周葢千八百国以九州之民养千八百国之君用民之力不过岁三日什一而借君有余财民有余力而颂声作秦皇帝以千八百国之民自养力罢不能胜其役财尽不能胜其求一君之身耳所以自养者驰骋弋猎之娯天下弗能供也劳罢者不得休息饥寒者不得衣食亡罪而死刑者无所告诉人与之为怨家与之为讐故天下坏也秦皇帝身在之时天下已壊矣而弗自知也秦皇帝东巡狩至防稽琅邪刻石着其功自以为过尧舜统县石铸钟虡筛土筑阿房之宫自以为万世有天下也古者圣王作谥三四十世耳虽尧舜禹汤文武絫世广徳以为子孙基业无过二三十世者也秦皇帝曰死而以谥法是以父子名号有时相袭也以一至万则世世不相复也故死而号曰始皇帝其次曰二世皇帝者欲以一至万也秦皇帝计其功徳度其后嗣世世无穷然身死才数月耳天下四面而攻之宗庙灭絶矣秦皇帝居灭絶之中而不自知者何也天下莫敢告也其所以莫敢告者何也亡养老之义亡辅弼之臣亡进谏之士纵恣行诛退诽谤之人杀直諌之士是以道防媮合茍容比其徳则贤于尧舜课其功则贤于汤武天下已溃而莫之告也诗曰匪言不能胡此畏忌听言则对谮言则退此之谓也又曰济济多士文王以宁天下未尝亡士也然而文王独言以宁者何也文王好仁则仁兴得士而敬之则士用用之有礼义故不致其爱敬则不能尽其心不能尽其心则不能尽其力不能尽其力则不能成其功故古之贤君于其臣也尊其爵禄而亲之疾则临视之无数死则往吊哭之临其小敛大敛已棺涂而后为之服锡衰麻绖而三临其防未敛不饮酒食肉未葬不举乐当宗庙之祭而死为之废乐故古之君人者于其臣也可谓尽礼矣服法服端容貌正顔色然后见之故臣下莫敢不竭力尽死以报其上功徳立于后世而令闻不忘也今陛下念思祖考术追厥功图所以昭光洪业休徳使天下举贤良方正之士天下皆防防焉曰将兴尧舜之道三王之功矣天下之士莫不精白以承休徳今方正之士皆在朝廷矣又选其贤者使为常侍诸吏与之驰敺射猎一月再三出臣恐朝廷之解弛百官之堕于事也诸侯闻之又必怠于政矣陛下即位亲自勉以厚天下损食膳不听乐减外徭衞卒止岁贡省廏马以赋县传去诸苑以赋农夫出帛十万余匹以振贫民礼高年九十者一子不事八十者二算不事赐天下男子爵大臣皆至公卿发御府金赐大臣宗族亡不被泽者赦罪人怜其亡发赐之巾怜其衣赭书其背父子兄弟相见也而赐之衣平狱缓刑天下莫不説喜是以元年膏雨降五谷登此天之所以相陛下也刑轻于他时而犯法者寡衣食多于前年而盗贼少此天下之所以顺陛下也臣闻山东吏布诏令民虽老羸癃疾扶杖而往听之愿少须防毋死思见徳化之成也今功业方就名闻方昭四方乡风今从豪俊之臣方正之士直与之日日猎射击兔伐狐以伤大业絶天下之望臣窃悼之诗曰靡不有初鲜克有终臣不胜大愿愿少衰射猎以夏岁二月定明堂造太学修先王之道风行俗成万世之基定然后唯陛下所幸耳古者大臣不媟故君子不常见其齐严之色肃敬之容大臣不得与宴游方正修洁之士不得从射猎使皆务其方以高其节则羣臣莫敢不正身修行尽心以称大礼如此则陛下之道尊敬功业施于四海垂于万世子孙矣诚不如此则行日坏而荣日灭矣夫士修之于家而坏之于天子之廷臣窃愍之陛下与众臣宴游与大臣方正朝廷议论夫游不失乐朝不失礼议不失计轨事之大者也
　　武帝幸甘泉郊泰畤礼毕因留射猎薛广徳上书曰窃见关东困极人民流离陛下日撞亡秦之钟听郑衞之乐臣诚悼之今士卒暴露从官劳倦愿陛下亟反宫思与百姓同忧乐天下幸甚
　　哀帝时司解光奏言赵昭仪倾乱圣朝亲灭继嗣请事穷究议郎耿育上疏　臣闻继嗣失统废适立庶圣人法禁古人至戒然太伯见厯知适逡循固让委身呉越权变所设不计常法致位王季以崇圣嗣卒有天下子孙承业七八百载功冠三王道徳最备是以尊号追及大王故世必有非常之变然后乃有非常之谋孝成皇帝自知继嗣不以时立念虽未有皇子万岁之后未能持国权柄之重制于女主女主骄盛则耆欲无极少主幼弱则大臣不使世无周公抱负之辅恐危社稷倾乱天下知陛下有贤圣通明之徳仁孝子爱之恩怀独见之明内断于身故废后宫就馆之渐絶防嗣祸乱之根乃欲致位陛下以安宗庙愚臣既不能深援安危定金匮之计又不知推演圣徳述先帝之志乃反覆校省内暴露私燕诬污先帝倾惑之过成结宠妾妬媚之诛甚失贤圣远见之明逆负先帝忧国之意夫论大徳不拘俗立大功不合众此乃孝成皇帝至思所以万万于众臣陛下圣徳盛茂所以符合于皇天也岂当世庸庸斗筲之臣所能及哉且褒广将顺君父之美匡捄销灭既往之过古今通议也事不当时固争防祸于未然各随指阿从以求容媚晏驾之后尊号已定万事已讫乃探追不及之事讦扬幽昩之过此臣所深痛也愿下有司议即如臣言宜宣布天下使咸晓知先帝圣意所起不然空使谤议上及山陵下流后世逺闻百蛮近布海内甚非先帝托后之意也盖孝子善述父之志善成人之事唯陛下省察
　　枚乗奏吴王书　臣闻得全者昌失全者亡舜无立锥之地以有天下禹无十戸之聚以王诸侯汤武之土不过百里上不絶三光之明下不伤百姓之心者有王术也故父子之道天性也忠臣不避重诛以直谏则事无遗防功流万世臣乗愿披腹心而效愚忠惟大王少加意念恻怛之心于臣乗言夫以一缕之任系千钧之重上悬之无极之高下垂之不测之渊虽甚愚之人犹知哀其将絶也马方骇鼓而惊之系方絶又重镇之系絶于天不可复结坠入深渊难以复出其出不出间不容发能听忠臣之言百举必脱必若所欲为危于累卵难于上天变所欲为易于反掌安于泰山今欲极天命之上寿敝无穷之极乐究万乗之埶不出反掌之易居泰山之安而欲乗累卵之危走上天之难此愚臣之所大惑也人性有畏其景而恶其迹者郤背而走迹愈多景愈疾不如就隂而止景灭迹絶欲人勿闻莫若勿言欲人勿知莫若勿为欲汤之沧一人炊之百人扬之无益也不如絶薪止火而已不絶之于彼而救之于此譬犹抱薪而救火也养由基楚之善射者也去杨叶百步百发百中杨叶之大加百中焉可谓善射矣然其所止百步之内耳比于臣乗未知操弓持矢也福生有基祸生有胎纳其基絶其胎祸何自来泰山之霤穿石殚极之防断干水非石之鑚索非木之锯渐靡使之然也夫铢铢而称之至石必差寸寸而度之至丈必过石称丈量径而寡失夫十围之木始生而蘖足可搔而絶手可擢而防据其未生先其未形磨礲砥砺不见其损有时而尽种树畜养不见其益有时而大积徳累行不知其善有时而用弃义背理不知其恶有时而亡臣愿大王熟计而身行之此百世不易之道也
　　再上书谏呉王　昔秦西举胡戎之难北备榆中之关南距羌莋之塞东当六国之从六国乘信陵之借明苏秦之约厉荆轲之威并力一心以备秦然秦卒禽六国灭其社稷而并天下是何也则地利不同而民轻重不等也今汉据全秦之地兼六国之众修戎狄之义而南朝羌莋此其与秦地相什而民相百大王之所明知也今夫谗防之臣为大王计者不论骨肉之义民之轻重国之大小以为呉祸此臣所以为大王患也夫举呉兵以訾于汉譬犹蝇蚋之附羣牛腐肉之齿利劒锋接必无事矣天下闻呉率失职诸侯愿责先帝之遗约今汉亲诛其三公以谢前过是大王威加于天下而功越于汤武也夫呉有诸侯之位而实富于天子有隐匿之名而居过于中国夫汉并二十四郡十七诸侯方输错出军行数千里不絶于郊其珍怪不如山东之府转粟西乡陆行不絶水行满河不如海陵之仓修治上林杂以离宫积聚玩好圏守禽兽不如长州之苑游曲台临上路不如朝夕之池临璧高垒副以关城不如江淮之险此臣之所为大王乐也今大王还兵疾归尚得十半不然汉知呉之有吞天下之心也赫然加怒遣羽林黄头循江而下袭大王之都鲁东海絶呉之饟道梁王饰车骑习战射积粟固守以备荣阳待呉之饥大王虽欲反都亦不得已夫三淮南之计不负其约齐王杀身以灭其迹四国不得出兵其郡赵囚邯郸此不可掩亦已明矣今大王已去千里之国而制于十里之内矣张韩将北地弓高宿左右兵不得下壁军不得太息臣窃哀之愿大王熟察焉邹阳諌呉王书　臣闻秦倚曲台之宫悬衡天下画地而人不犯兵加胡越至其晚节末路张耳陈胜连从兵之据以叩函谷咸阳遂危何则列郡不相亲万室不相救也今胡数涉北河之外上覆飞鸟下不见伏兔鬭城不休救兵不止死者相随辇车相属转粟流输千里不絶何则彊赵责于河间六齐望于惠后城阳顾于卢博三淮南之心思坟墓大王不忧臣恐救兵之不専胡马遂进窥于邯郸越水长沙还舟青阳虽使梁并淮阳之兵下淮东越广陵以遏越人之粮汉亦折西河而下北守漳水以转大国胡亦益进越亦益深此臣之所为大王患也臣闻蛟龙骧首奋翼则浮云出流雾雨咸集圣王底节修徳则游谈之士归义思名今臣尽智毕议易精极虑则无国而不可奸饰固陋之心则何王之门不可曵长裾乎然臣所以歴数王之朝背淮千里而自致者非恶臣国而乐呉民也窃高下风之行尤説大王之义故愿大王无忽察听其志臣闻鸷鸟累百不如一鹗夫全赵之时武力鼎士袨服丛台之下者一旦成市不能止幽王之湛患淮南连山东之侠死士盈朝不能还厉王之西也然则计议不得虽诸贲不能安其位亦明矣故愿大王审画而已始孝文皇帝据关入立寒心销志不明求衣自立天子之后使东牟朱虚东裒义父之后深割婴儿王之壤子王梁代益以淮阳卒仆济北囚弟于雍者岂非象新垣平等哉今天子新据先帝之遗业左规山东右制关中变权易埶大臣难知大王弗察臣恐周鼎复起于汉新垣过计于朝则我呉遗嗣不可期于世矣高皇帝烧栈道灌章邯兵不留行收敝民之倦东驰函谷西楚大破水攻则章邯以亡其城陆击则项王以失其地此皆国家之不几者也愿大王熟察之司马相如上书谏猎　臣闻物有同类而殊能者故力称乌获捷言庆忌勇期贲育臣之愚窃以为人诚有之兽亦宜然今陛下好陵阻险射猛兽卒然遇轶材之兽骇不存之地犯属车之清尘舆不及还辕人不暇施巧虽有乌获逢蒙之伎力不得用枯木朽株尽为难矣是胡越起于毂下而羌夷接轸也岂不殆哉虽万全无患然本非天子之所宜近也且夫清道而后行中路而后驰犹时有衔橛之变而况涉乎蓬蒿驰乎丘坟前有利兽之乐而内无存变之意其为祸也不亦难矣夫轻万乗之重不以为安而乐出于万有一危之涂以为娯臣窃为陛下不取也葢明者逺见于未萌而智者避危于无形祸固多藏于隐微而发于人之所忽者也故鄙谚曰家累千金坐不垂堂此言虽小可以喻大臣愿陛下之留意幸察
　　东方朔谏起上林苑疏　臣闻谦逊静慤天表之应应之以福骄溢靡丽天表之应应之以异今陛下累郎台恐其不高也弋猎之处恐其不广也如天不为变则三辅之地尽可以为苑何必盩厔鄠杜乎奢侈越制天为之变上林虽小臣尚以为大也夫南山天下之阻也南有江淮北有河渭其地从汧陇以东商雒以西厥壤肥饶汉兴去三河之地止霸产以西都泾渭之南此所谓天下陆海之地秦之所以虏西戎兼山东者也其山出玉石金银铜铁豫章檀柘异类之物不可胜原此百工所取给万民所仰足也又有秔稻梨栗桑麻竹箭之饶土宜姜芋水多鼃鱼贫者得以人给家足无饥寒之忧故鄷镐之间号为土膏其贾亩一金今防以为苑絶陂池水泽之利而取民膏腴之地上乏国家之用下夺农桑之业弃成功就败事损耗五谷是其不可一也且盛荆棘之林而长养麋鹿广狐兔之苑大虎狼之虚又坏人冢墓发人室庐令幼弱怀土而思耆老泣涕而悲是其不可二也斥而营之垣而囿之骑驰东西车骛南北又有深沟大渠夫一日之乐不足以危无隄之舆是其不可三也故务囿之大不恤农时非所以彊国富人也夫殷作九市之宫而诸侯畔灵王起章华之台而楚民散秦兴阿房之殿而天下乱粪土愚臣忘生触死逆盛意犯隆指罪当万死不胜大愿愿陈泰阶六符以观天变不可不省
　　王吉谏昌邑王疏　臣闻古者师日行三十里吉行五十里诗云匪风发兮匪车掲兮顾瞻周道中心兮説曰是非古之风也发发者是非古之车也揭揭者葢伤之也今者大王幸方与曾不半日而驰二百里百姓颇废耕桑治道牵马臣愚以为民不可数变也昔召公述职当民事时舎于棠下而听断焉是时人皆得其所后世思其仁恩至虖不伐甘棠甘棠之诗是也大王不好书术而乐逸游冯式撙衔驰驱不止口倦乎叱咤手苦于棰辔身劳乎车舆朝则冐雾露昼则被尘埃夏则为大暑之所暴炙冬则为风寒之所匽薄数以耎脆之玉体犯勤劳之烦毒非所以全寿命之宗也又非所以进仁义之隆也夫广厦之下细旃之上明师居前劝诵在后上论唐虞之际下及殷周之盛考仁圣之风习治国之道防防焉发愤忘食日新厥徳其乐岂徒衔橛之间哉休则俛仰屈信以利形进退步趋以实下吸新吐故以练藏専意积精以适神于以养生岂不长哉大王诚留意如此则心有尧舜之志体有乔松之寿美声广誉登而上闻则福禄其臻而社稷安矣皇帝仁圣至今思慕未怠于宫馆囿池弋猎之乐未有所幸大王宜夙夜念此以承圣意诸侯骨肉莫亲大王大王于属则子也于位则臣也一身而二任之责加焉恩爱行义纎介有不具者于以上闻非飨国之福也臣吉愚戆愿大王察之
　　淮南王安削地之后其为反谋益甚王坐东宫召伍被与谋曰将军上被怅然曰王复安得此亡国之语乎臣闻子胥谏呉王吴王不用乃曰臣今见麋鹿游姑苏之台也今臣亦见宫中生荆棘露霑衣也王怒系被父母三月复召曰将军许寡人乎被谏曰臣闻聪者听于无声明者见于未形故圣人万举万全昔文王一动而功显于千世列为三代此所谓因天心以动作者也故海内不期而随此千岁之可见者夫百年之秦近世之呉楚亦足以喻国家之存亡矣臣不敢避子胥之诛愿大王毋为呉王之听昔秦絶先王之道杀术士燔诗书弃礼义尚诈力任刑罚转负海之粟致之西河当是之时男子疾耕不足于糟糠女子纺绩不足于盖形遣蒙恬筑长城东西数千里暴兵露师常数十万死者不可胜数僵尸千里流血顷畆百姓力竭欲为乱者十家而五又使徐福入海求神异物还为伪辞曰臣见海中大神言曰汝西皇之使耶臣荅曰然汝何求曰愿请延年益寿药神曰汝秦王之礼薄得观而不得取即从臣东南至蓬莱山见芝成宫阙有使者铜色而龙形光上照天于是臣再拜问曰宜何资以献神曰以令名男子若振女与百工之事即得之矣秦皇帝大説遣振男女三千人资之五谷种种百工而行徐福得平原广泽止王不来于是百姓悲痛相思欲为乱者十家而六又使尉陀逾五岭攻百越尉佗知中国劳极止王不来使人上书求女无夫家者三万人以为士卒衣补秦皇帝可其万五千人于是百姓离心瓦解欲为乱者十家而七客谓高皇帝曰时可矣高皇帝曰待之圣人当起东南间不一年陈胜呉广发矣高皇始于丰沛一倡天下不期而向应者不可胜数也此所谓蹈瑕间因秦之亡而动者也百姓愿之若旱之望雨故起于行陈之中而立为天子功高三王徳传无穷今大王见高皇帝得天下之易也独不观近世之吴楚乎夫呉王赐号为刘氏祭酒复不朝王四郡之众地方数千里内铸消铜以为钱东煮海水以为盐上取江陵木以为船一船之载当中国数十两车国富民众行珠玉金帛赂诸侯宗室大臣独窦氏不与计定谋成举兵而西破于大梁败于狐父奔走而东至于丹徒越人禽之身死絶祀为天下笑夫以呉越之众不能成功者何诚逆天道而不知时也方今大王之兵众不能十分呉楚之一天下安宁有万倍于吴楚之时愿大王从臣之计大王不从臣之计今见大王事必不成而语先泄也臣闻防子过故国而悲于是作麦秀之歌是痛纣之不用王子比干也故孟子曰纣贵为天子死曾不若匹夫是纣先自絶于天下乆矣非死之日而天下去之今臣亦窃悲大王弃千乗之君必且赐絶命之书为羣臣先死于东宫也
　　张敞谏胶东太后书　臣闻秦王好淫声叶阳后为不听郑衞之乐楚严好田猎樊姬为不食鸟兽之肉口非恶防甘耳非憎丝竹也所以抑心意絶嗜欲者将以率二君而全宗祀也礼君母出门则乗辎軿下堂则从傅母进退则鸣玉佩内饰则结绸缪此言尊贵所以自敛制不从恣之义也今太后资质淑美慈爱寛仁诸侯莫不闻而少以田猎纵欲为名于以上闻亦未宜也唯观览于往古全行乎来今令后姬得有所法则下臣有所称诵臣敞幸甚
　　郅恽为上东门平帝常出猎车驾夜还恽拒关不开帝令从者见面于门间恽曰火明辽远遂不受诏帝乃回从东中门入明日恽上书谏曰昔文王不敢槃于游田以万人为忧而陛下逺猎山林夜以继昼其如宗庙社稷何暴虎冯河未至之戒诚小臣所窃忧也书奏赐布百匹贬东中门为参封尉
　　恽明习天文歴数不受左队大夫逯并吏署西至长安上书王莽　臣闻天地重其人惜其物故运机衡垂日月含元包一甄陶品类显表纪世图録豫设汉歴乆长孔为赤制不使愚惑残人乱时智者顺以成徳愚者逆以取害神器有命不可虚获上天垂戒欲悟陛下令就臣位转祸为福刘氏享天永命陛下顺节盛衰取之以天还之以天可谓知命矣若不早图是不免于窃位也且尧舜不以天显自与故禅天下陛下何贪非天显以自累也天为陛下严父臣为陛下孝子父教不敢废子谏不可拒惟陛下留神
　　隗嚣矜已自饰常以西伯复作乃与诸将议自立为王郑兴闻而説之曰春秋传云口不道忠信之言为嚚耳不听五声之和为聋间者诸将集防无乃不道忠信之言大将军之听无乃阿而不察乎昔文王承积徳之绪加之以睿圣三分天下尚服事殷及武王即位八百诸侯不谋而防皆曰纣可伐矣武王以未知天命还兵待时高祖征伐累年犹以沛公行师今令徳虽明世无宗周之祚威略虽振未有高祖之功而欲举未可之事昭速祸患无乃不可乎惟将军察之嚣竟不称王后遂广置职位以自尊高兴复止嚣曰夫中郎将太中大夫使持节官皆王者之器非人臣所当制也孔子曰惟器与名不可以假人不可以假人者亦不可以假于人也无益于实有损于名非尊上之意也嚣病之而止
　　何敞上疏諌济南王康　盖闻诸侯之义节制谨度然后能保其社稷和其民人大王以骨肉之亲享食茅土当施张政令明其典法出入进止宜有期度舆马台应为科品而今奴婢廏马皆有千余增无用之口以自蚕食宫婢闭隔失其天性惑乱和气又多起内第触犯防禁费以巨万而功犹未半夫文繁者质荒木胜者人亡皆非所以奉礼承上传福无穷者也故楚作章华以囟呉兴姑苏而灭景公千驷民无称焉今数游诸第晨夜无节又非所以远防未然临深履薄之法也愿大王脩恭俭遵古制省奴婢之口减乗马之数斥私田之富节游观之宴以礼起居则敞乃敢安心自保惟大王深虑愚言
　　章帝春车驾近出观览城第寻闻当遂校猎河内东平王苍上书　臣闻时令盛春农事不聚众兴功传曰田猎不宿食饮不享出入不节则木不曲直此失春令者也臣知车驾今出事从约省所过吏人讽诵甘棠之徳虽然动不以礼非所以示四方也惟陛下因行田野循视稼穑逍遥仿佯弭节而旋至秋冬乃振威灵整法驾备周衞设羽旄诗云抑抑威仪惟徳之隅臣不胜愤懑伏自手书乞诣行在所极陈至诚
　　桓帝车驾幸广城校猎陈蕃上疏　臣闻人君有事于苑囿唯仲秋西郊顺时讲武杀禽助祭以敦孝敬如或违此则为肆纵故臯陶戒舜无教逸游周公戒成王无槃于游田虞舜成王犹有此戒况徳不及二主者乎夫安平之时尚宜有节况当今之世有三空之戹哉田野空朝廷空仓库空是谓三空加兵戎未戢四方离散是陛下焦心毁顔坐以待旦之时也岂宜扬旗曜武骋心舆马之观乎又前秋多雨民始种麦今失其劝种之时而令给驱禽除路之役非圣贤卹民之意也齐景公欲观于海放乎琅邪晏子为陈百姓恶闻旌旗舆马之音举首嚬眉之感景公为之不行周穆王欲肆车辙马迹祭公谋父为诵祈招之诗以止其心诚恶逸游之害人也
　　桓帝诛大将军梁冀而中常侍单超等五人皆以诛冀功并封列侯专权选举又立掖庭民女亳氏为皇后数月间后家封者四人赏赐巨万是时地数震裂众灾频降李云乃露布上书移副三府　臣闻皇后天下母徳配坤灵得其人则五氏来备不得其人则地动揺宫比年灾异可谓多矣皇天之戒可谓至矣高祖受命至今三百六十四岁君期一周当有黄精代见姓陈项虞田许氏不可令此人居太尉太傅典兵之官举厝至重不可不愼班功行赏宜应其实梁冀虽持权専擅虐流天下今以罪行诛犹召家臣搤杀之耳而猥封谋臣万户以上高祖闻之得无见非西北列将得无解体孔子曰帝者谛也今宫位错乱小人謟进财货公行政化日损尺一拜用不经御省是帝欲不谛乎
　　桓帝防行私过幸河南尹梁府舎是日大风拔树昼昏杨秉上疏　臣闻瑞由徳至灾应事生传曰祸福无门唯人自召天不言语以灾异谴告是以孔子迅雷风烈必有变动诗云敬天之威不敢驱驰王者至尊出入有常警跸而行静室而止自非郊庙之事则鸾旗不驾故诗称自郊徂宫易曰王假有庙致孝享也诸侯如臣之家春秋尚列其诫况以先王法服而私出槃游降乱尊卑等威无序侍衞守空宫绂玺委女妾设有非常之变任章之谋上负先帝下悔靡及臣奕世受恩得备纳言又以薄学充在讲劝特蒙哀识见照日月恩重命轻义使士死敢惮摧折畧陈其愚
　　杨赐上灵帝疏　臣闻天生蒸民不能自理故立君长使司牧之是以唐虞兢兢业业周文日昃不暇明愼庶官俊乂在职三载考绩以观厥成而今所序用无佗徳有形埶者旬日累迁守眞之徒歴载不转劳逸无别善恶同流北山之诗所为训作又闻数防行出幸囿观鹰犬之埶极槃游之荒政事日堕大化陵迟陛下不顾二祖之勤止追慕五宗之美踪而欲以望太平是由曲表而欲直景郤行而求及前人也宜絶慢傲之戏念官人之重割用板之恩愼贯鱼之次无令丑女有四殆之叹遐迩有愤怨之声臣受恩偏特忝任师傅不敢自同凡臣括囊避咎谨自手书宻上
　　谏开囿疏　窃闻使者并出规度城南人田欲以为昔先王造囿裁足以脩三驱之礼薪莱刍牧皆悉往焉先帝之制左开鸿池右作上林不奢不约以合礼中今猥规郊城之地以为囿坏沃衍废田园驱居人畜禽兽殆非所谓若保赤子之义今城外之苑已有五六可以逞情意顺四节也宜惟夏商卑宫太宗露台之意以尉下民之劳
　　吕强上灵帝疏　臣闻诸侯上象四七下裂王土高祖重约非功臣不侯所以重天爵明劝戒也伏闻中常侍曹节王甫张譲等及侍中许相并为列侯节等宦官祐薄品卑人贱谗謟媚主佞邪徼宠放毒人物疾妬忠良有赵高之祸未被轘裂之诛掩朝廷之明成私树之党而陛下不悟妄授茅土开国承家小人是用又并及家人重金兼紫相继为蕃辅受国重恩不念尔祖述脩厥徳而交结邪党下比羣佞陛下惑其琐才特蒙恩泽又授位乖越贤才不升素餐私幸必加荣擢隂阳乖剌稼穑荒蔬人用不康罔不由兹臣诚知封事已行言之无逮所以冒死干触陈愚忠者实愿陛下损改既谬从此一止臣又闻后宫防女数千余人衣食之费日数百金比谷虽贱而戸有饥色案法当贵而今更贱者由赋发繁数以解县官寒不敢衣饥不敢食民有斯戹而莫之卹宫女无用塡积后庭天下虽复尽力耕桑犹不能供昔楚女悲愁则西宫致灾况终年积聚岂无忧怨乎夫天生蒸民立君以牧之君道得则民戴之如父母仰之犹日月虽时有征税犹望其仁恩之厚易曰恱以使民民忘其劳恱以犯难民忘其死储君副主宜讽诵斯言南面当国宜履行其事又承诏书当于河间故国起解渎之馆陛下龙飞即位虽从藩国然既处九天之高岂宜有顾恋之意且河间疏远解渎邈絶而当劳民单力未见其便又今外戚四姓贵幸之家及中官公族无功徳者造起馆舎凡有万数楼阁相接丹青素垩雕刻之饰不可单言丧葬逾制奢丽过礼竞相放效莫肯矫拂谷梁传曰财尽则怨力尽则怼尸子曰君如杅民如水杅方则水方杅圆则水圆上之化下犹风之靡草今上无去奢之俭下有纵欲之敝至使禽兽食民之甘土木衣民之帛昔师旷谏晋平公曰梁柱衣绣民无褐衣池有弃酒士有渴死廏马秣粟民有饥色近臣不敢谏远臣不得畅此之谓也又闻前召议郎蔡邕对问于金商门而令中常侍曹节王甫等以诏书喻防邕不敢怀道迷国而切言极对毁刺贵臣讥呵竖宦陛下不宻其言至令宣露羣邪项领膏唇拭舌竞欲咀嚼造作飞条陛下同受诽谤致邕刑罪室家徙放老幼流离岂不负忠臣哉今羣臣皆以邕为戒上畏不测之难下惧劒客之害臣知朝廷不复得闻忠言矣故太尉叚颎武勇冠世习于边事垂发服戎功成皓首歴事二主勲烈独昭陛下既已式序位登台司而为司校尉阳球所见诬胁一身既毙而妻子逺播天下惆怅功臣失望宜徴邕更授任反颎家属则忠贞路开众怨以弥矣
　　灵帝多稸私藏收天下之珍每郡国贡献先输中署名为导行费吕强上疏　天下之财莫不生之隂阳归之陛下归之陛下岂有公私而今中尚方敛诸郡之寳中御府积天下之缯西园引司农之藏中廏聚太仆之马而所输之府辄有导行之财调广民困费多献少奸吏因其利百姓受其敝又阿媚之臣好献其私容謟姑息自此而进旧典选举委任三府三府有选参议掾属咨其行状度其器能受试任用责以成功若无可察然后付之尚书尚书举劾请下廷尉覆案虚实行其诛罚今但任尚书或复勑用如是三公得免选举之负尚书亦复不坐责赏无归岂肯空自苦劳乎夫立言无显过之咎明镜无见玼之尤如恶立言以记过则不当学也不欲明镜之见玼则不当照也愿陛下详思臣言不以记过见玼为责
　　灵帝窦太后崩太后本迁南宫云台宦者积怨窦氏遂以衣车载后尸置城南市舎数日中常侍曹节王甫欲用贵人礼殡帝曰太后亲立朕躬统承大业诗云无徳不报无言不酬岂宜以贵人终乎于是发丧成礼及将葬节等复欲别葬太后而以冯贵人配祔诏公卿大会朝堂令中常侍赵忠监议太尉李咸时病乃扶舆而起捣椒自随谓妻子曰若皇太后不得配食桓帝吾不生还矣既议坐者数百人各瞻望中宫良乆莫肯先言赵忠曰议当时定怪公卿以下各相顾望陈球曰皇太后以盛徳良家母临天下宜配先帝是无所疑忠笑而言曰陈廷尉宜便操笔球即下议曰皇太后自在椒房有聪明毋仪之徳遭时不造援立圣明承继宗庙功烈至重先帝晏驾因遇大狱迁居空宫不幸早世家虽获罪事非太后今若别葬诚失天下之望且冯贵人冢墓被发骸骨暴露与贼并尸魂灵污染且无功于国何宜上配至尊忠省球议作色俛仰蚩球曰陈廷尉建此议甚健球曰陈窦既寃皇太后无故幽闭臣常痛心天下愤叹今日言之退而受罪宿昔之愿公卿以下皆从球议李咸始不敢先发见球辞正然后大言曰臣本谓宜尔诚与臣意合防者皆为之愧曹节王甫复争以为梁后家犯恶逆别葬懿陵武帝黜废衞后而以李夫人配食今窦氏罪深岂得合葬先帝乎李咸诣阙上疏曰臣伏惟章徳窦后虐害恭怀安思阎后家犯恶逆而和帝无异葬之议顺朝无贬降之文至于衞后孝武皇帝身所废弃不可以为比今长乐太后尊号在身亲尝称制坤育天下且援立圣明光隆皇祚太后以陛下为子陛下岂得不以太后为母子无黜母臣无贬君宜合葬宣陵一如旧制帝省奏谓曹节等曰窦氏虽为不道而太后有徳于朕不宜降黜节等无复言于是议者乃定魏文帝欲徙冀州士卒家十万戸实河南时天旱蝗民饥羣司以为不可而帝意甚盛侍中辛毗与朝臣俱求见文帝知其欲諌作色以待之皆莫敢言毗曰陛下欲徙士家其计安出文帝曰卿谓我徙之非邪毗曰诚以为非也文帝曰吾不与卿议也毗曰陛下不以臣不肖置之左右厠之谋议之官安得不与臣议邪臣所言非私也乃社稷之虑也安得怒臣文帝不答起入内毗随而引其裾文帝遂奋衣不还良乆乃出曰佐治卿持我何太急邪毗曰今徙既失民心又无以食也故臣不敢不力争文帝乃徙其半文帝尝出射雉顾羣臣曰射雉乐哉毗对曰于陛下甚乐于羣下甚苦文帝黙然后遂为之稀出
　　蜀谯周谏后主防观声乐疏　昔王莽之败豪杰并起跨州据郡欲窃神器于是贤才智士思望所归未必以其势之广狭惟其徳之薄厚也是故于时更始公孙述及诸有大众者多已广大然莫不快情恣欲怠于为善游猎饮食不恤民物世祖初入河北冯异等劝之曰当行人所不能为遂务理寃狱节俭饮食动遵法度故北州歌叹声布四远于是邓禹自南阳追之呉汉冦恂未识世祖遥闻徳行遂以权计举渔阳上谷突骑迎于广阿其余望风慕徳者邳彤耿纯刘植之徒至于舆病赍棺襁负而至者不可胜数故能以弱为彊屠王郎吞铜马折赤眉而成帝业也及在洛阳尝欲小出车驾已御铫期谏曰天下未宁臣诚不愿陛下细行数出即时还车及征隗嚣頴川盗起世祖还洛阳但遣冦恂往恂曰頴川以陛下远征故奸猾起叛未知陛下还恐不时降陛下自临頴川贼必即降遂至頴川竟如恂言故非急务欲小出不敢至于急务欲自安不为故帝者之欲善也如此故传曰百姓不徒附诚以徳先之也今汉遭厄运天下三分雄哲之士思望之时也陛下天姿至孝丧逾三年言及陨涕虽曾闵不过也敬贤任才使之尽力有逾成康故国内和一大小戮力臣所不能陈然臣不胜大愿愿复广人所不能者夫挽大重者其用力苦不众拔大艰者其善术苦不广且承事宗庙者非徒求福祐所以率民尊上也至于四时之祀或有不临池之观或有仍出臣之愚滞私不自安夫忧责在身者不暇尽乐先帝之志堂搆未成诚非尽乐之时愿省减乐官后宫所增造但奉修先帝所施下为子孙节俭之教诸葛恪谏齐王奋牋　帝王之尊与天同位是以家天下臣父兄四海之内皆为臣妾仇讐有善不得不举亲戚有恶不得不诛所以承天理物先国后身盖圣人立制百代不易之道也昔汉初兴多王子弟至于太彊辄为不轨上则几危社稷下则骨肉相残其后惩戒以为大讳自光武以来诸王有制惟得自娯于宫内不得临民干与政事其与交通皆有重禁遂以全安各保福祚此则前世得失之验也近袁绍刘表各有国土土地非狭人众非弱以适庶不分遂灭其宗祀此乃天下愚智所共嗟痛大行皇帝览古戒今防芽遏萌虑于千载是以寝疾之日分遣诸王各早就国诏防殷勤科禁严峻其所戒勑无所不至诚欲上安宗庙下全诸王使百世相承无凶国害家之悔也大王宜上推太伯顺父之志中念河间献王东海王彊恭敬之节下当存抑骄恣荒乱以为警戒而闻顷至武昌以来多违诏勑不拘制度擅废诸将兵治防宫室又左右当从有罪过者当以表闻公付有司而擅私杀事不明白大司马吕岱亲受先帝诏勑辅导大王既不承用其言令怀忧怖华锜先帝近臣忠良正直其所陈导当纳用之而闻怒锜有收缚之语又中书杨融亲受诏勑所当恭肃云正自不听禁当如我何闻此之日大小惊怪莫不寒心里语曰明镜所以照形古事所以知今大王宜深以鲁王为戒改易其行战战兢兢尽敬朝廷如此则无求不得若弃忘先帝法教怀轻慢之心臣下宁负大王不敢负先帝遗诏宁为大王所怨疾岂敢忘尊王之威而令诏令不行于藩臣邪此古今正义大王所照知也夫福来有由祸生有渐渐生不忧将不可悔向使鲁王早纳忠直之言怀惊惧之虑享祚无穷岂有灭亡之祸哉夫良药苦口惟疾者能甘之忠言逆耳惟达者能受之今者恪等慺慺欲为大王除危殆于萌芽广福庆之基原是以不自知言至愿蒙三思
　　孙惠谏齐王冏　惠闻天下五难四不可而明公皆以居之矣捐宗庙之主忽千乗之重躬贯甲胄犯冒锋刃此一难也奋三百之卒决全胜之防集四方之众致英豪之士此二难也舎殿堂之尊居单幕之陋安嚣尘之惨同将士之劳此三难也驱乌合之众当凶彊之敌任神武之略无疑阻之惧此四难也檄六合之内着盟信之誓升幽宫之帝复皇祚之业此五难也大名不可乆荷大功不可乆任大权不可乆执大威不可乆居未有行其五难而不以为难遗其不可而谓之为可惠窃所不安也自永熈以来十有一载人不见徳惟戮是闻公族搆篡夺之祸骨肉遭枭夷之刑羣王被囚槛之困妃主有离絶之哀歴观前代国家之祸至亲之乱未有今日之甚者也良史书过后嗣何观天下所以不去于晋符命长存于世者主无严虐之暴朝无酷烈之政武帝余恩献王遗爱圣慈惠和尚经人心四海所系实在于兹今明公建不世之义而未为不世之让天下惑之思求所悟长沙成都鲁衞之宻国之亲亲与明公计功受赏尚不自先今公宜放桓文之勲迈臧札之风刍狗万物不仁其化崇亲推近功遂身退委万机于二王命方岳于羣后燿义让之旗鸣思归之銮宅大齐之墟振泱泱之风垂拱青徐之域高枕营丘之藩金石不足以铭高八音不足以賛美姬文不得専圣于前太伯不得独贤于后今明公忘亢极之悔忽穷髙之凶弃五岳之安居累之危外以权势受疑内以百揆损神虽处髙台之上逍遥重仞之墉及其危亡之忧过于颍翟之虑羣下竦战莫之敢言惠以衰亡之余遭阳九之运甘矢石之祸赴大王之义脱褐冠胄从戎于许契濶战阵功无可记当随风尘待罪初服屈原放斥心存南郢乐毅适赵志恋北燕况惠受恩偏识养虽复蹔违情隆二臣是以披露血诚冒昧干迕言入身戮义让功举追就鈇锧此惠之死贤于生也冏不纳亦不加罪
　　晋穆帝欲镇靖北方出刘波督淮北诸军冀州刺史以疾未行上疏　臣闻天地以济为仁君道以惠下为徳是以禹汤有身勤之绩唐虞有在予之诰用能惠被苍生勲流后叶宣帝开拓洪图始基成命爰及文武歴数在躬而犹虚心侧席卑已崇物然后知积累之功重勤王之业难先君之徳贻厥之赐厚惠皇不怀委政内任遂使神器幽沦三光翳曜园陵怀九泉之感宫庙集征马之迹所谓肉食失之于朝黎庶暴骇于外也頼元皇帝神武应期祚隆淮海振乾纲于已坠纽絶维而更张陛下承先帝开始之宏基受元帝克终之成烈保大定功戢兵静乱故使负鳞横海之鲸僣位滔天之冦望云旗而霄溃覩太阳而雾散巍巍荡荡人无名焉而顷年已来天文违错妖恠屡生防稽先帝本封而地动经年昔周之文武有鱼鸟之瑞君臣犹怀震悚况今灾变众集曾莫之疑公旦有勿休之诫贾谊有积薪之喻臣鉴先徴窃惟今事是以敢肆狂瞽直言无讳往者先帝以风御世责成羣后坐运天纲随化委顺故忘日计之功收岁成之用今礼乐征伐自天子出相王贤儁恊和百揆六合承风天下响振而钧台之咏弗闻景亳之命未布将羣臣之不称陛下用之不尽乎凢圣王之化莫不敦崇忠信存正弃邪伤化毁俗者虽亲虽贵必疎而远之清公贞修者虽防虽贱必亲而近之今则不然此风既替利竞滋甚朋党比周毁誉交兴鑚求茍进人希分外见贤而居其上受禄每过其量希防承意者以为奉公共相譛白者以为忠节举世见之谁敢正言陛下不明必行之法以絶穿凿之源者恐脱因疲倦以误视听且苻坚灭亡于今五年旧京残毁山陵无衞百姓涂炭未拯接伏愿远观汉魏衰灭之由近览西朝倾覆之际超然易虑为于未有则灵根永固社稷无虞臣岂诬一朝之人皆无忠节但任非其才求之不至耳今政烦役殷所在凋弊仓廪空虚国用倾竭下民侵削流亡相属略计戸口但自咸安已来十分去三百姓怀浮游之叹下泉兴周京之思昔汉宣有云与我共治天下者其惟良二千石乎是以临下有方者就加玺赠法苛政乱者恤刑不赦事简于上人悦于下今则不然告时乞职者以家弊为辞振穷恤滞者以公爵为施古者为百姓立君使之司牧今者以百姓恤君使之蚕食至乃贪污者谓之清勤愼法者谓之怯劣何反古道一至于此陛下虽躬自节俭哀矜于上而羣寮肆欲纵心于下六司垂翼三事拱黙故有识者覩人事以叹息观天而大惧昔宋景退荧惑之灾殷宗消鼎雉之异伏愿陛下仰观大禹过门之志俯察商辛沉湎之失远思国风恭公之刺深惟定姜小臣之喻蹔回圣恩大询羣后延纳众贤访以得失令百寮率职人言损益察其所由观其所以审识羣才助鼎和味克念作圣以答天休则四海宅心天下幸甚臣亡祖先臣刘隗昔荷殊宠匪躬之操犹存旧史有志无时怀恨黄泉及臣凢劣复罔极之眷恩隆累世实非糜身倾宗所能上报前作此表未及得通暴婴笃疾恐命在奄忽贪及视息望达愚情气力惙然不能自宣疏奏而卒
　　茍睎出于孤防位至上将志颇盈满奴婢将千人侍妾数十终日累夜不出户庭刑政苛虐纵情肆欲辽西阎亯以书固谏睎怒杀之睎从事中郎明预有疾居家闻之乃轝病谏睎曰皇晋遭百六之数当危难之机明公亲禀庙算将为国家除暴阎亯美士柰何无罪一旦杀之睎怒曰我自杀阎亯何关人事而轝病来骂我左右为之战栗预曰以明公以礼见进预欲以礼自尽今明公怒预其若远近怒明公何昔尧舜之在上也以和理而兴桀纣之在上也以恶逆而灭天子且犹如此况人臣乎愿明公且置其怒而思预之心睎有慙色由是众心稍离莫为致用
　　简文帝时范补豫章太守临发上疏　臣闻道尚虚简政贵平静坦公亮于幽显流子爱于百姓然后可以轻夷险而不忧乗休否而常夷先王所以致太平如此而已今四境晏如烽燧不举而仓庾虚耗帑藏空匮古者使人岁不过三日今之劳扰殆无三日休停至有残刑翦发要不复除生儿不复举养鳏寡不敢妻娶岂不怨结人鬼感伤和气臣恐社稷之忧积薪不足以为喻臣乆欲粗启新怀日复一日今当永离左右不欲令心有余恨请出臣启事付外详择帝诏公卿牧守普议得失
　　刘聪立左贵嫔刘氏为皇后将为刘氏起防仪楼于后庭廷尉陈元达谏　臣闻古之圣王爱国如家故皇天亦祐之如子夫天生蒸民而树之君者使为之父母以刑赏之不欲使殿屎黎元而荡逸一人晋氏闇虐视百姓如草莽故上天剿絶其祚乃眷皇汉苍生引领息肩怀更苏之望有日矣我高祖光文皇帝靖言惟兹痛心疾首故身衣大布居不重茵先皇后嫔服无绮防重逆羣臣之请故建南北宫焉今光极之前足以朝羣后飨万国矣昭徳温明已后足可以容六宫列十二等矣陛下龙兴已来外殄二京不世之冦内兴殿观四十余所重之以饥馑疾疫死亡相属兵疲于外人怨于内为之父母固若是乎伏闻诏防将营防仪中宫新立诚臣等乐为子来者也窃以大难未夷宫宇粗给今之新营尤实非宜臣闻太宗承高祖之业惠吕息役之后以四海之富天下之殷尚以百金之费而辍露台歴代垂美为不朽之迹故能断狱四百拟于成康陛下之所有不过太宗二郡地耳战守之偹者岂仅匃奴南越而已哉孝文之广思费如彼陛下之狭欲损如此愚臣所以敢昧死犯顔色冒不测之祸者也聪大怒曰吾为万姓主将营一殿岂问汝鼠子乎不杀此奴沮乱朕心朕殿何当得成邪将出斩之并其妻子同枭东市使羣鼠共穴时在逍遥园李中堂元达抱堂下树呌曰臣所言者社稷之计也而陛下杀臣若死者有知臣要当上诉陛下于天下诉陛下于先帝朱云有云臣得与龙逢比干游于地下足矣未审陛下何如主耳元达先鏁腰而入及至即以鏁绕树左右曳之不能动聪怒甚刘氏时在后堂闻之宻遣中常侍私勑左右停刑于是手疏切谏聪乃解引元达而谢之易逍遥园为纳贤园李中堂为愧贤堂
　　陈元达仕刘聪屡进谠言退而削草虽子弟莫得而知也聪每谓元达曰卿当畏朕反使朕畏卿乎元达叩头谢曰臣闻师臣者王友臣者霸臣诚愚闇无可采也幸邀陛下垂齐桓纳九九之义故使防臣得尽愚忠昔世宗遥可汲黯之奏故能恢隆汉道桀纣诛谏幽厉弥谤是以三代之亡也忽焉陛下以大圣应期挺不世之量能远捐商周覆国之弊近模孝汉之美则天下幸甚羣臣知勉
　　石季龙畋猎无度晨出夜归又多微行躬察作役之所侍中韦防谏　臣闻千金之子坐不垂堂万乗之主行不履危陛下虽天生神武雄据四海乾坤賛万无所虑然白龙鱼服有豫且之祸海若濳游罹葛陂之酷深愿陛下清宫跸路思二神为元鉴不可忽天下之重轻行斤斧之间一旦有狂夫之变龙腾之勇不暇施也智士之计岂及设哉
　　命石宣石韬生杀拜除皆迭日省决不复启也司徒申钟谏曰庆赏刑威后皇攸执名器至重不可以假人皆以防奸杜渐以示轨仪太子国之储贰朝夕视膳而不及政也庶人往以闻政致败殷鉴不远宜革而弗遵且二政分权尠不及祸周有子頽之衅郑有叔叚之难此皆由宠之不道所以乱国害亲惟陛下览之石季龙不从
　　章华谏陈后主书　昔高祖南平百越北诛逆防世祖东定吴会西破王琳髙宗克复淮南辟地千里三祖之功亦至勤矣陛下即位于今五年不思先帝之艰难不知天命之可畏溺于嬖宠惑于酒色祀七庙而不出拜妃嫔而临轩老臣宿将弃之草莽謟佞谗邪升之朝廷今彊塲日蹙隋军压境陛下如不改弦易张臣见麋鹿复游姑苏台矣北魏太子始总百揆命侍中中书监穆寿司徒崔浩侍中张黎古弼辅太子决庶政古弼为人忠愼质直尝以上谷苑囿太广乞减大半以赐贫民入见魏世祖欲奏其事世祖方与给事中刘树围碁志不在弼弼侍坐良乆不获陈闻忽起捽树头掣下牀搏其耳敺其背曰朝廷不治实尔之罪世祖失容舍碁曰不听奏事朕之过也树何罪置之弼具以状闻世祖皆可其奏弼曰为人臣无礼至此其罪大矣出诣公车免冠徒跣请罪世祖召入谓曰吾闻筑社之役蹇蹷而筑之端冕而事之神降之福然则卿有何罪其冠履就职茍有可以利社稷便百姓者竭力为之勿顾虑也
　　赵将解虎及长水校尉尹车谋反与巴酋句徐库彭等相结事觉虎车皆伏诛赵主曜囚徐彭等五十余人于阿房将杀之光禄大夫游子逺谏曰圣王用刑惟诛元恶而已不宜多杀争之叩头流血曜怒以为助逆而囚之尽杀徐彭等尸诸市十日乃投于水于是巴众尽反推巴酋句渠知为主自称大秦改元曰平赵四山氐羌巴羯应者三十余万关中大乱城门昼闭子逺又从狱中上表谏争曜手毁其表曰大荔奴不忧命在须防犹敢如此嫌死晚邪叱左右速杀之中山王雅郭汜朱纪呼延晏等谏曰子逺幽囚祸在不测犹不忘谏争忠之至也陛下纵不能用奈何杀之若子远朝诛臣等亦当夕死以彰陛下之过天下将皆舍陛下而去陛下谁与居乎曜意解乃赦之
　　北周宣帝居丧才逾年即肆声乐鱼龙百戏常陈殿前累日继夜不知休息多聚美女以实后宫增置位号不可详録游宴沈湎或旬日不出羣臣请事皆因宦者奏之于是乐运舆榇诣朝堂陈宣帝八失其一以为大尊比来事多独断不参诸宰辅与众共之其二捜美女以实后宫仪同以上女不许輙嫁贵贱同怨其三大尊一入后宫数日不出所须闻奏多附宦者其四下诏寛刑未及半年更严前制其五高祖斵雕为朴崩未逾年而遽穷奢丽其六徭赋下民以奉俳优角抵其七上书字误者即治其罪杜献书之路其八象垂诫不能谘诹善道脩布徳政若不革兹八事臣见周庙不血食矣宣帝大怒将杀之朝臣恐惧莫有救者内史中大夫元岩诣閤请见曰乐运不顾其死欲以求名陛下不如劳而遣之以广圣度宣帝颇感悟明日召运谓曰朕昨夜思卿所奏实为忠臣赐御食而罢之
　　唐左拾遗辛替否上中宗疏　闻古之建官员不必备故士有完行家有亷节朝廷有余俸百姓有余食今陛下百倍行赏十倍增官使府库空竭流品混淆陛下又以爱女之故竭人之力费人之财夺人之家爱一女而取三怒使战士不尽力朝士不尽忠人心散矣独持所爱何所归乎君以人为本本固则邦宁邦宁则陛下夫妇母子长相保矣若以造寺必为理体养人不足经邦缓其所急急其所缓亲未来而反疎见在失眞实而冀虚无一旦风尘扰雹霜荐臻沙弥不可操干戈寺塔不足攘饥馑臣窃惜之疏奏不省时斜封官皆不由两省而授两省莫敢执奏吏部员外郎李朝隐前后执破一千四百余人怨谤纷然朝隐一无所顾清源尉吕元泰亦上疏谏造寺曰边境未宁转输疲弊而营建佛寺劳费无极昔尧舜禹汤文武惟以俭约仁义立徳垂名晋宋以降塔庙竞起而丧乱相继由其好尚失所人不堪命故也伏愿囘营造之资供彊场之费使烽燧永息羣生富庶则如来慈悲平等之心孰过于此
　　苏安恒上武太后疏　臣闻天下者神尧文武之天下也陛下虽居正统实由唐氏旧基当今太子追回年徳俱盛陛下贪其寳位而忘母子深恩将以何顔见唐家之宗庙哉今天意人事还归李家陛下虽安天位殊不知物极则反器满则倾臣何惜一朝之命而不安万乗之国哉
　　栁泽论时政书　顷者因韦氏险诐奸臣同恶赏罚紊弛纲纪纷纶政以贿成官因宠进言正者获戾行殊者见疑海内寒心实将莫救頼神祗祐徳宗庙降灵天讨有罪人用不保陛下叡谋神圣勇智聪明安宗社于己危拯黎庶于将溺今厐眉鲐背欢忻踊跃望圣朝之抚辑听圣朝之徳音今陛下蠲烦省徭法明徳举万邦恺乐室家胥庆臣又闻危者安其位者也亡者保其存者也乱者有其理者也伏惟陛下安不忘危存不忘亡理不忘乱则克享天心国家长保也诗曰靡不有初鲜克有终伏惟陛下愼厥终惟其初非礼勿视非礼勿听非礼勿言非礼勿动书曰惟徳罔小万邦惟庆惟不徳罔大坠厥宗甚可畏也甚可惧也伏惟陛下愼之哉夫骄奢起于亲贵纲纪乱于宠幸愿陛下禁之于亲贵则天下风随矣制之于宠幸则天下法明矣诗曰刑于寡妻至于兄弟以御于家邦若亲贵为之而不禁宠幸挠之而见从是政之不恒令之不一则奸诈斯起暴乱生焉虽严刑制戮而法不行矣纵陛下亲之爱之莫若安之福之宠禄之过罪之渐也非安之也骄奢之滛危之本也非福之也前事不忘后之师也伏愿陛下精求俊哲朝夕纳诲纵有逆于耳谬于心者无速之以罚姑筹之以道省于厥躬虽木朴忌讳愿恕之以直用开谏诤之路也或有顺于耳便于身者无急之以赏当求诸非道稽之典训其不叶于徳必寘之以法用杜侧媚之行也有羞淫巧于陛下者遽黜之则淫巧息矣有进忠谠于陛下者遽赏之则忠谠进矣臣又闻生于富者骄生于贵者傲石碏曰臣闻爱子教之以义方不纳于邪骄奢淫佚所自邪也书曰罔淫于逸罔游于乐穆王有命曰实赖前后左右有位之士绳愆紏谬格其非心今储官肇建王府初启至于寮友必惟妙择今骄奢之后流运未变慢游之乐余风或存夫小人弄臣易合于意竒伎淫巧多适于心狎于非徳滋为奢怠书曰愼简乃僚无以巧言令色其惟吉士仆臣正厥后克正仆臣防厥后自圣伏愿采温良博闻之士恭俭忠鲠之人任以东宫及诸王府仍请东宫量署拾遗补阙之职令朝夕讲论出入侍从授以训诰交修不逮臣又闻驰骋畋猎令人发狂名教之中自有乐地承前贵戚鲜克由礼或打毬击鼓比周伎术或飞鹰奔犬盘游薮泽此甚为不道非进徳修业之本也书曰内作色荒外作禽荒又曰无若丹朱傲慢游是好朋淫于家用殄厥代伏惟陛下诞降谟训敦劝学业示之以好恶陈之以成败以义制事以礼制心图之于未萌虑之于未有则福禄长享与国并休矣臣又闻富不与骄期而骄自至骄不与罪期而罪自至罪不与死期而死自至信矣斯语明哉至诫顷者韦庶人乐安公主武延秀等可谓贵矣可谓宠矣权侔人主威震天下然怙侈灭徳神怒人弃岂不谓爱之太极富之太多不节之以礼不防之以法终转吉为凶变福为祸谚曰千人所指无病自死不其然欤书曰殷鉴不远在彼夏王今陛下何劝岂非皇祖谋训之则也今陛下何惩岂非中宗宠任之甚也礼曰爱而知其恶憎而知其善可不愼哉夫宠爱之心人则不免去其太甚闲之礼节适则可矣今诸王公主驸马亦陛下之亲爱也矫枉之道在于厥初鉴诫之义其则不远使观过务善居宠思危庶夙夜惟寅聿修厥徳经曰在上不骄高而不危所以长守贵也制节谨度满而不溢所以长守富也富贵不离其身然后能保其社稷书曰制官刑警于有位敢有恒舞于宫酣歌于室时谓巫风敢有狥于货色恒于游畋时谓淫风敢有侮圣言逆忠直远徳比顽童时谓乱风惟兹三风十愆卿士有一于身家必丧邦君有一于身国必亡甚可畏也甚可惧也伏惟陛下必察而明之必信而劝之有奢僭骄怠者削其禄封朴素修业者锡以车服以朂其心使奉其命无使乆而忽之无使远而坠之臣闻知之非艰行之惟艰又曰常厥徳保厥位厥徳匪常九有以亡伏惟陛下愼之哉前车之覆实惟明证先王之诫可以终吉若陛下奉伊尹之训崇傅説之命不作无益不启私门刑不差赏不滥则惟徳是辅惟人之怀天禄永终景福是集傥陛下忽精一之徳开恩幸之门爵赏有差刑罚无当则忠臣正士亦当复谈矣
　　开门然灯大酺合乐上皇与睿宗御门楼临观以夜继昼凡月余左拾遗严挺之上疏谏以为酺者因人所利合醵为欢今乃损万人之力营百戏之资非以光圣徳美风化也敕以挺之忠直宣示百官厚赏之
　　晋陵尉杨相如上疏　隋氏以纵欲而亡太宗以抑欲而昌人主不可不愼择也夫人主莫不好忠正而恶佞邪然忠正者常疎佞邪者常亲以至于覆国危身而不悟何哉忠正者多忤意佞邪者多顺防积忤生憎积顺生爱此亲疎之所以分也诚能爱其忤以收忠贤恶其顺以去佞邪则太宗之业将何逺哉夫法简而能禁罚贵轻而必行小过不察则无烦苛大罪不漏则止奸逆使简而难犯寛而能制则善矣上览而善之
　　栁伉上代宗疏　犬戎犯关度陇不血刃而入京师刼宫闱焚陵寝武士无一人力战者此将帅叛陛下也陛下疎元功委近习日引月长以成大祸羣臣无一人犯顔回虑者此公卿叛陛下也陛下始出都百姓塡然夺府库相杀戮此三辅叛陛下也自十月朔召诸道兵尽四十日无只轮入关此四方叛陛下也陛下必欲存宗庙安社稷独斩程元振首驰告天下悉出内使诸州持神防兵付大臣然后削尊号下诏引咎曰天下其许朕自新改过宜即募兵西赴朝廷若以朕恶未悛则帝王大器敢妨贤路如此而兵不至人不感天下不服臣请阖门请斩以谢陛下上犹以元振尝有保防功削官爵放归田里
　　徳宗与陆贽语及乱故深自克责贽曰致今日之患皆羣臣之罪也上曰此亦天命非由人事贽退上疏曰陛下志一区宇四征不庭凶渠稽诛逆将继乱兵连祸结行及三年行者有锋刃之忧居者有诛求之困非常之虞亿兆同虑唯陛下穆然凝防独不能闻至使凶卒鼓行白昼犯阙陛下有股肱之臣有耳目之任有谏诤之列有备御之司见危不能竭其诚临难不能效其死所谓羣臣之罪岂徒言欤臣又闻之天所视听皆因于人人事理而天命降乱者未之有也人事乱而天命降康者亦未之有也自顷征讨颇频刑网稍宻物力竭耗人心惊疑上自朝列下自蒸黎日夕聚党族谋咸忧必有变故旋属泾原叛卒果如众庶所虞京师之人动逾亿计固非悉知筭术皆晓占书则明致冦之由未必尽关天命臣闻理或生乱乱或资理有以无难而失守有以多难而兴邦今生乱失守之事则既往不可复追矣其资理兴邦之业在陛下克励谨脩之而已
　　贽以上知待之厚事有不可常力争之所亲或规其太鋭贽曰吾上不负天子下不负所学他无所恤
　　裴延龄谮李充张滂李铦党于陆贽防旱延龄奏言贽等失势怨望言天旱民流度支多欠诸军刍粮动揺众心其意非止欲中伤臣而已后数日上猎苑中适有军士诉度支不给马刍上意延龄言为信遽还宫贬贽为忠州别驾充滂铦皆为诸州长史
　　阳城自处士徴为谏议大夫拜官不辞未至京师人皆想望风采曰城必谏诤死职下及至诸谏官纷纷言事细碎天子益厌苦之而城方与二弟及客日夜痛饮人莫能窥其际皆以为虚得名耳前进士河南韩愈作争臣论以讥之城亦不以屑意及陆贽等坐贬徳宗怒未解中外惴恐以为罪且不测无敢救者城闻而起曰不可令天子信用奸臣杀无罪人即帅拾遗王仲舒归登右补阙熊执易崔邠等守延英门上疏论延龄奸佞贽等无罪徳宗大怒欲加城等罪太子为之营救徳宗意乃解令宰相谕遣之于是金吾将军张万福闻谏官伏閤諌趋往至延英门大言贺曰朝廷有直臣天下必太平矣遂遍拜城与仲舒等已而连呼太平万岁太平万岁万福武人年八十余自此名重天下时朝夕相延龄阳城曰脱以延龄为相城当取白麻坏之恸哭于廷有李繁者泌之子也城尽疏延龄过恶欲宻论之以繁故人子使之缮冩繁径以告延龄延龄先诣上一一自解疏入徳宗以为妄不之省
　　李晟在凤翔尝谓僚佐曰魏徴好直谏余窃慕之行军司马李叔度曰此缙绅儒者事公勲徳何希是哉晟敛容曰司马失辞矣晟任兼宰相知朝廷得失而不言何以为臣哉叔度慙而退及在朝廷上有所顾问极言无隐而性沉宻未尝泄于人
　　徳宗既封泰山欲遍封五岳作奉天宫于嵩山之南监察御史里行李善感谢曰陛下封泰山告太平致羣瑞与三王五帝比隆矣数年不稔饥莩相望四夷交侵兵车岁驾陛下宜恭黙思道以禳灾谴更广营宫室劳役不休天下莫不失望上不纳自禇遂良韩瑗之死中外以言为讳几二十年及善感始谏天下皆喜谓之凤鸣朝阳
　　敬宗视朝晏百官班于紫宸门外老病者几至僵踣谏议大夫李渤白宰相曰昨日疏论坐晚今晨愈甚请出閤待罪于金吾仗既坐班退左拾遗刘栖楚独留进言曰陛下富于春秋嗣位之初当宵衣求理而嗜寝乐色日晏方起梓宫在殡鼓吹日喧令闻未彰恶声遐布臣恐福祚之不长请碎首玉阶以谢谏职之旷遂以额叩龙墀见血不已响闻闾外李逢吉宣曰刘栖楚休叩头俟进止栖楚捧首而起更论宦官事上连挥令出栖楚曰不用臣言请继以死牛僧孺宣曰所奉知门外俟进止栖楚乃出待罪金吾仗于是宰相賛成其言上命中使就仗并李渤宣慰令归寻擢栖楚为起居舍人栖楚辞疾不拜
　　刘允章谏懿宗书　当今天下求进之臣智者不肯自言不肖贤者不肯自言不贤故使贤愚混杂善恶同羣眞智眞愚何所分别取之则善恶进舍之则贤愚退何不使至愚在野至贤入仕使天下食禄之家凡有八入臣请为陛下数之节度使奏改一入也用钱买官二入也诸色功优三入也从武入文四入也虚衔入仕五入也改伪为眞六入也媚道求进七入也无功受赏八入也国有九破陛下知之乎终年聚兵一破也蛮夷炽兴二破也权豪奢僭三破也大将不朝四破也广造佛寺五破也赂贿公行六破也长吏残暴七破也赋役不等八破也食禄人多输税人少九破也臣闻自古帝王终日劝农犹恐其饥终日劝桑犹恐其寒此辈不农不桑坐食天下欲使天下之人尽为将士矣举国之人尽为僧尼矣举国之人尽为刼贼矣欲使谁人蚕桑乎今天下苍生凡有八苦陛下知之乎官吏苛刻一苦也私债徴夺二苦也赋税繁多三苦也所由乞敛四苦也替逃人差科五苦也寃不得理屈不得伸六苦也冻无衣饥无食七苦也病不得医死不得葬八苦也仍有五去势力侵夺一去也奸吏隐欺二去也破丁作兵三去也降之为客四去也避役出家五去也人有五去而无一归人有八苦而无一乐国有八破而无一成官有八入而无一出凡有三十余条上古以来未之有也天下百姓哀号于道路迯窜于山泽夫妻不相活父子不相救百姓有寃诉于州县不理诉于宰相不理诉于陛下不理何以归哉伏见蛮冦欺侵神道谁惑我国家作亡命之渠魁为逋逃之窟穴徴兵五年今日诛之何见之晚也臣闻却以未终销兵于当时本无养兵日为乱臣张本也今不除其乱本而除其乱苗士卒荡尽于中原玉帛多亡于道路岭外仍令节度四面讨除苍生嗷嗷何负陛下今行此讨罸以为上防臣恐今年除一承嗣明年又生一承嗣天下征战未有了期则祸难起于腹心蜂虿生于手足陛下左右无人敢言但知润色美词悦情畅志而已岂知千里零落万里凋残者哉今国家狼戾如此天下知之陛下独不知之天下不敢言臣独言之万死一生臣死一介之命救万人之命臣今虽死犹胜于生
　　宋眞宗时冦准为枢宻直学士尝奏事殿中语不合帝怒起准輙引帝衣请复坐事决乃退帝嘉之及旱蝗帝召近臣问以得失众以天数对准曰洪范天人之际应若影响大旱之证盖刑有所不平也帝怒起入禁中顷之复召准问以不平状准曰愿召二府至臣即言之二府入准乃曰顷者祖吉王淮皆侮法受赇吉赃少乃伏诛淮以参政沔之弟盗主守财至千万止杖之仍复其官非不平而何帝以问沔沔顿首谢于是切责沔而以准为可大用遂命为枢宻副使
</div>
    <div class="pagination">
<a href="经济类编_page17.html">上一页</a><span>...</span><a href="经济类编_page13.html">13</a><a href="经济类编_page14.html">14</a><a href="经济类编_page15.html">15</a><a href="经济类编_page16.html">16</a><a href="经济类编_page17.html">17</a><span class="current-page">18</span><a href="经济类编_page19.html">19</a><a href="经济类编_page20.html">20</a><a href="经济类编_page21.html">21</a><a href="经济类编_page22.html">22</a><a href="经济类编_page23.html">23</a><span>...</span><a href="经济类编_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
