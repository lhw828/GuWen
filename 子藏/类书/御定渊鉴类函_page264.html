<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 264 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 264 页/共 320 页</h1>
    <div class="content">








　　御定渊鉴类函卷三百八十
<子部,类书类,御定渊鉴类函>
　　钦定四库全书
　　御定渊鉴类函卷三百八十一
　　服饰部十二【步揺　钗　钏　錜　花胜　指环铃　铛　珥　梳枇　刷　帊假髻　髢　粉　脂泽　黛　的　燕支】
　　步揺一
　　原释名曰皇后首饰曰副副覆也亦言副贰兼用众物成其饰上有垂珠步则揺也　増古今注曰纣作步揺原宋玉讽赋曰主人之女垂珠步揺　傅艳歌行
　　曰首戴金步揺耳系明珠珰
　　步揺二
　　増西京杂记曰赵飞燕为皇后其女弟上遗黄金步揺原东观汉记曰邓太后赐马贵人步揺一具　续汉
　　书舆服志曰太后入庙为花胜上为凤以翡翠为毛羽步揺以黄金为山题贯白珠桂枝相糺八爵九华熊虎赤罴天鹿辟邪　増江表传曰孙皓使尚方以金作步揺假髻以千数令宫人着以相扑朝成夕败辄命更作原晋书曰慕容氏祖莫护跋始建国于棘城之北时
　　燕代多冠步揺冠莫护跋见而好之乃敛发袭冠诸部因呼之为步揺其后音讹遂为慕容焉　晋令曰步揺蔽髻皆为禁物　増东宫故事曰太子纳妃有步揺一具九钿函盛之　北梦言曰唐宣宗尝有金步揺未能对温庭筠以玉条脱对之帝赏焉
　　步揺三
　　原诗梁范静妻沈氏咏步揺花诗曰珠花萦翡翠宝叶间金琼翦荷不似制为花如自生低枝拂绣领防步动瑶瑛但令云髻插蛾睂本易成
　　钗一
　　原释名曰叉枝也因形名之也　华阳国志曰涪陵山有大其縁可作钗世号灵钗
　　钗二
　　原洞防记曰元鼎元年起招仙阁有神女留玉钗以赠帝帝以赐赵倢伃至昭帝元凤中宫人犹见此钗黄諃欲之明日示之既发匣有白燕直升天去故宫人作玉钗因改名玉燕钗言其吉祥　増赵飞燕外传曰赵后手抽九雏钗为昭仪簪髻　原列女传曰梁鸿妻孟光荆钗布裙　续汉书曰贵人助蚕戴瑇瑁钗　王子年拾遗记曰汉献帝为李傕所败帝伤趾伏后以绣绂拭血刮玉钗以覆创应手创愈　又曰魏文帝纳美女薛灵芸有献火珠龙鸾钗帝曰珠翠尚不胜况龙鸾之重乎　増又曰魏明帝时昆明国贡嗽金鸟常吐金屑如粟用饰钗佩谓之辟寒金宫人因相嘲曰不服辟寒金那得帝王心　原又曰石崇爱婢翔风刻玉为倒凤之佩莹金为凤冠之钗结袖绕楹舞于昼夜使声声相接谓之恒舞欲有所召者不呼姓名悉听佩声视钗色玉声轻者居前金色艳者居后以为行次而进　増唐书曰永宁王相国涯居位窦氏女归请曰玉工货钗直七十万钱王曰七十万钱岂于女惜但钗直若此乃妖物也后钗为冯球外郎妻首饰涯曰为郎吏妻首饰有七十万钱其可久乎　又曰唐末世俗尚以琉璃为钗钏近服妖也抛家流离皆播迁之兆云　宋史曰李及素谨厚知秦州将吏颇易之会有禁卒白昼攫妇人金钗于市吏执以来及方坐观书召之使前略加诘问其人服罪亟命斩之观书如故于是将士惊服　广舆记曰防州八阵碛有武侯庙夔人每嵗人日出游碛上妇人拾小石可穿者系钗头以为一嵗之瑞
　　钗三
　　原蔽髻　挂冠【晋令云六品以下得服金钗以蔽髻三品以上服爵钗　司马相如美人赋云玉钗挂臣冠罗袖拂臣衣】　金环　铜鼓【东宫旧事云太子纳妃有金环钗　裴渊广州记云南海豪富女子以金银为大钗执以扣铜鼔故号为铜鼔钗】　瑇瑁　翡翠【繁钦诗云何以表别离耳服瑇瑁钗　宋玉讽赋曰臣常出行仆饥马疲正值主人门开主人翁出妪又到市独有主人女在主人之女为臣炊雕胡之饭烹露葵之羮来劝臣食以翡翠之钗挂臣冠缨臣不忍仰视】　増化二龙　刻九鸾【杜阳杂编云大历中日林国贡龙角钗二类玉而绀色上刻蛟龙之形帝赐独孤妃与上同游龙池有紫云自钗上起遂化二龙腾空而去又云咸通中同昌公主有九玉钗刻九鸾皆五色有字曰玉儿其巧妙非人工所制公主一日昼寝梦绛衣奴云潘淑妃取九鸾钗钗遂亡或曰玉儿潘妃小字也】
　　钗四
　　原曜首【秦嘉与妇徐淑书云今致宝钗一双价直千金可以曜首淑荅曰未奉光仪则宝钗不设】同心【凭虚子赠妇书云合服同心钗】　骇鸡【黄香九宫赋曰连明月以为悬刻骇鸡以为钗】金雀【陈思王美女篇云头戴金雀钗腰佩翠琅玕】　増蟠龙【古今注云蟠龙钗梁冀妇所制】金凤【古今注云钗子盖古筓之遗象也秦穆公以象牙为之敬王以玳瑁为之始皇以金银作凤头以玳瑁为脚号曰凤钗】　三十只【晋山陵故事云后服有玳瑁钗三十只】　十二行【古歌词云头上金钗十二行足下丝履五文章】　付使者【江汉传云魏文帝遣使于吴求玳瑁三防钗羣臣以为非礼咸欲不与孙权敕付使者】　赐将士【宋书云泰始三年以皇后以下六宫金钗千枚班赐北征将士】　原戏着阁头【幽明録云义熙七年东阳杨道思新娶得妇相爱妇梳头道思戏以银钗着户阁头】　梦置楣上【録异传云吴人费季客贾去家与诸贾人语曰吾临行就妇求金钗妇与之吾乃置户楣上忘向妇说妇梦见季死前金钗在户上妇取得发哀一年季却还家】　増明道指钗【山堂肆考云程明道未能言时叔母抱之游戏不觉钗数日乃觉寻不获明道以手指示叔母抱随所指寻之乃获】　思永还钗【又云宋彭思永八九嵗时晨出就学拾一金钗黙坐其处以访者有一吏徘徊久之问故果坠钗者付之吏谢以金不受】　留钗访家【太平御览云王逵妻衞氏为鲜卑所掠路由章武台留书并钗钏访其家焉】　见钗移坟【幽明録云浔阳参军梦一妇人跪称先葬近水渰没诚能相救虽不富贵可薄免祸参军曰何以为志妇曰君见渚上有鱼钗即我也明旦觅见一毁坟上有钗移置髙处十余日参军行至东桥牛奔趋水垂忽转遂得无恙】　原拔钗为愿【异苑云吴郡有徐君庙东阳长山县吏李瑫遭事在郡妇出过庙请乞恩拔银钗为愿未至富阳有白鱼跳妇前剖腹得所愿钗事寻解】　増堕钗为卜【宋史云李宸妃荘重寡言真宗以为司寝既有娠从帝临砌台玉钗妃恶之帝以卜钗完当为男子左右取以进钗果不毁帝甚喜已而生仁宗】
　　钗五
　　原诗梁汤僧济渫井得金钗诗曰昔日倡家女摘花露井邉摘花还自插照井还自怜窥窥终不罢笑笑自成妍宝钗于此落从来非一年翠羽成泥去金色尚如鲜此人今何在此物今空传　増唐王建开池得古钗诗曰美人开池北堂下拾得寳钗金未化凤皇半在双股齐钿花落处生黄泥当时堕地觅不得暗想窗中还夜啼可知将来对夫壻镜前学梳古时髻莫言至死亦不遗还似前人初得时　又失钗怨诗曰贫女铜钗惜于玉失却来寻一日哭嫁时女伴与作妆头戴此钗如凤皇双杯行酒六亲喜我家新妇宜拜堂镜中乍无失髻样初起犹疑在牀上髙楼翠钿飘风尘明日从头一片新　张籍古钗叹诗曰古钗坠井无顔色百尺泥中今复得凤皇宛转有古仪欲为首饰不称时女伴传看不知主罗袖拂拭生光辉兰膏已尽股半折雕文刻样无年月虽离井底入匣中不用还与坠时同　宋谢翶古钗叹诗曰刑徒鬼火去飘忽息妇堆前殡齐发白烟泪湿樵叟来拾得慈献陵中发青长七尺光照地发下宛转金钗二持归熏沐置髙堂包裹恐为神所将妻儿朝拜复暮拜冉冉卧病不得瘥省知天物厌凡庸夜送白龙潭水中叩头却顾祈免死永入幽宫伴龙子　元吴嵩古钗叹诗曰何年美人宝钗失深井沈泥汚玓瓅一朝拾得再揩磨三囘五囘看叹息双鸾匹凤两股匀终然污色难为新当时光莹照头上有似桃李揺青春今人不识古仪状宝钗虽好非时样为君插罢拥髻悲物无贵贱皆随时　明詹同古钗叹诗曰黄金作钗分两股青髻如云凤双舞照见胭脂井水香后主宫中数千女一朝野花成绮罗但见兔迹狐踪多有人拾得古钗卖肠断当年玉树歌　朱多炡以古玉钗寄马姬诗曰千有余年两鎈股传玩防霑汉宫土当时贵姊应嘉辰此物曽经踊跃陈同心七寳苔花结连理交枝竹节新昭阳燕子无消息瞥见钗头无比翼遥忆美人临镜妆凤皇台前双凤皇
　　原赋晋夏侯湛雀钗赋曰览嘉艺之机巧持精思于雀钗收泉珍于八极纳瓌异以表竒布太阳而拟法妙团团而应规于是妍姿英妙之徒相与竞嬖飞宠并修敕理袿襟整服饰黛元睂之琰琰收红顔而发色流盼闲步轻袂翼翼恃炫艳以相邈常逍遥而侍侧昔先王兴道立教崇冲让以致贤不留志于华好
　　原箴后汉崔瑗三珠钗箴曰元正上日百福孔灵鬓发如云乃象众星三珠璜钗摄媛赞灵
　　原啓梁元帝谢东宫赉花钗啓曰茝乱九衢花含四照田文之珥慙于寳叶王粲之咏恧此乗莲九官之珰岂直黄香之赋三珠之钗敢髙崔瑗之説况以丽玉澄辉逺过玳瑁之饰精金曜首高践翡翠之名
　　钏一
　　増说文曰钏臂镮也　通俗文曰环臂谓之钏　原陈思王乐府曰弱条日冉冉落叶何翩翩攘袖见素手皓腕约金镮
　　钏二
　　増东宫旧事曰皇太子纳妃有金钏一双　南齐书曰东昏侯为潘妃作琥珀钏一只直七十万　南史曰晋时师子国献玉像髙四尺二寸齐东昏毁像为潘妃作钗钏　宋史曰王元象为下邳太守好发冢有一冢每日初升一女子立冢上近视则亡之女子年可二十卧而言曰我东海王家女应生资财相奉慎勿见害女臂有玉钏断臂取之女复死
　　钏三
　　原约腕　绾臂【王粲闲居赋云愿为环以约腕　繁钦定情诗云何以致奉意绾臂双金环何以致契阔绕臂金跳脱】　増买书　易酒【唐书云交河王麴兄昭少好学有鬻异书于市者其母将为买之捜索家财不足其价惟有金钏数枚曰何爱此物令吾子不有异闻乎促买此书昭后位司膳卿颇以诗咏流誉　元史云岳柱字止所性颖悟方八嵗观何澄画陶母翦发图柱指陶母手中金钏诘之曰金钏可易酒何用翦发为也何大惊异之】　金条脱　玉臂支【卢氏新记云唐文宗一日谓宰臣曰古诗轻衫衬条脱条脱是何物宰臣未对上曰即今之腕钏安妃金条脱是臂饰也　明皇杂録云帝曰我祖破髙丽获二寳一紫金帯一红粟玉臂支朕以岐王初进龙池篇赐之金帯以玉臂支赐妃子又梦溪笔谈云金陵人登六朝陵寝得玉臂支两头旋转可以屈伸令圎近于无缝为九龙统之功侔鬼神】
　　钏四
　　増镂鏆【祖台之志怪云建安中河间太守刘照夫人卒于府后太守至梦见一好妇人就为室家持一双金鏆与太守不能名妇人乃曰此镂鏆状如钮珠大如指屈伸在人太守得置枕中前太守迎丧言有镂鏆开棺视臂果无复有镂鏆】　挑脱【字彚云钏古谓之挑脱金条旋转数匝浮贯臂间古男女同用今惟女饰用之】　原寄情【何偃与谢尚书云珍玉名钏因物寄情】　増为资【宋史云彭思永就举将数钏为资同举者过之出而玩或其一于袖间众相求索思永曰数止此耳客去后举手揖钏于地众服其量】　原与主得苏【甄异记云乐安章沈病死将殡而苏云被録到天曹主者是其外兄断理得免其一女同时被録乃脱金钏一双托沈以与主者亦得还遂共燕接女云家在吴姓徐名秋英沈寻问得之女父母因以女妻之】　许吏放还【续捜神记云襄阳徐阳病死夜忽崛然而起将妇臂上金环脱去明日获苏妇问故阳云吏持吾去多见行货得脱者即许金钏便放令还】
　　錜
　　増字彚曰錜小钗承鬓者　原王仲宣七释曰戴明中之羽雀杂华錜之葳防　孔炜七引曰长袖随腕而遗耀紫錜承鬓而骋辉
　　花胜一
　　原释名曰花胜言人形容正等一人着之则胜也　符瑞图曰金胜者仁宝也不斲自成光如明月　増援神契曰神灵滋液百珍寳用有金胜　胡浩然立春词曰最好是戴防幡春胜钗头双结　贺方囘立春词曰巧翦合欢罗胜子钗头春意翩翩
　　花胜二
　　増山海经曰西王母梯几而戴胜　原续汉书舆服志曰太后入庙为花胜上为凤皇爵以翡翠为毛羽下有白珠垂黄金镊左右一横簪之　増荆楚嵗时记曰人日造华胜相遗起晋贾充　原晋中兴书曰孝武时汤谷氏得金胜一枚长五寸形如织胜
　　指环一
　　増五经要议曰古者后妃羣妾御于君所当御者以银镮进之娠则以金镮退之进者着右手退者着左手本三代之制即今之戒指也
　　指环二
　　原西京杂记曰戚姬以百链金为彄环照见指骨上恶之以赐侍儿　俗说曰晋哀帝王皇后有一紫磨金指环至小止可第五指带　増宋书阿罗单元嘉七年遣使献金刚指环　南史曰丁贵嫔武帝镇樊尝登楼望见汉滨五彩如龙下有女子擘絖则贵嫔也帝赠以金指环纳之时年十四　云溪友议曰韦皐游江夏与一靑衣玉箫有情约七年再防留玉指环逾八年不至玉箫絶食而殁后得一歌姬真如玉箫中指有肉隐出如玉环　唐书曰定安公主嫁回鹘来归诏使劳问以戛斯所献白貂皮玉指环赐之
　　指环三
　　原火齐　増翡翠【拾遗记云呉王潘夫人以火齐指环挂石榴枝上因其处筑台名曰环榴台时有谏者云今呉蜀争雄环榴之名将为妖乎孙权乃翻其名为榴环台　妆楼记云何充妓于后阁以翡翠指环换刺绣笔充知叹曰此物洞仙与我欲保长年之好乃令苍头急以蜻蜓防赎之】　原结姻计月【胡俗传云始结婚姻相然许者便下金同心指环　汉旧仪云宫人御幸赐银指环令数环计】
　　【月也】　増寄还　留别【后魏书云咸阳王禧子树位宗正卿后奔梁武帝尤器之后复归魏初辞梁其爱姝玉儿以金指环与别树常着之寄以还梁表必还之意　甄异记云沛郡秦拊义熙中至曲阿邨日暮失路逺见火光投之屋有少女因寄宿晓别女以指环与之去时廻顾乃是冢焉】
　　指环四
　　原林邑献【林道记云林邑王献金指环于呉主】　大秦出【天中记云天竺大秦国出金指环】　投汤辨讼【扶南传云扶南有讼者煑水令沸以金指环投汤中然后以手探汤其直者手不烂有罪者入汤即焦】　増登山啓誓【茅君传云句曲山上有神芝五种求之法当以三月登山赍金环二双啓以奉誓如此者三以为盟也必得芝草】　原刘宠葬母【益部耆旧传云刘宠丧母时乱坟墓尽宠乃矫母命为家贫无财惟有手上金环卖造墓供遂免发掘】　増王諿寄妻【集灵记云王諿琅邪人仕梁为南康王记室亡后数年妻子困于衣食嵗暮諿见形谓妇曰卿困乏衣食我得财物当以相寄后月小女探得金指环一双】
　　铃
　　原赠银铃【幽明録云义熙三年山隂徐琦每出门见一女子貌极艳丽琦便解银铃赠之女曰感君佳贶以靑铜镜与琦便结为伉俪】　系金铃【祖台之志怪云呉中有一人于曲阿见塘上有一女子貌端正呼之即来便留宿乃解金铃系其臂至明日更求女却无人忽过猪牢邉见母猪臂上有金铃】
　　珰一
　　原风俗通曰耳珠曰珰　曹植洛神赋曰珥江南之明珰　増刘公干鲁都赋曰插耀日之筓珥明月之珰原傅艳歌行曰耳缀明月珰　又镜赋曰珥明珰之迢迢防双的以发姿　又七谟曰佩昆山之美玉珥南海之明珰
　　珰二
　　原诸葛恪别传曰恪尝献权马先□其耳范慎时在坐嘲恪曰马虽大畜禀气于天今残其耳岂不伤仁恪荅曰母之于女恩爱至矣穿耳附珠何伤于仁　魏书曰太祖尝得名珰数具令卞后自选一具后取其中者太祖问其故后曰取其上者为贪取其下者为伪故取其中　晋令曰士卒百工不得服瑱珠珰珥
　　珥一
　　原说文曰珥瑱也瑱以玉充耳也　毛诗曰有斐君子充耳琇莹　又曰俟我于着乎而充耳以素乎而尚之以琼华乎而俟我于庭乎而充耳以青乎而尚之以琼莹乎而俟我于堂乎而充耳以黄乎而尚之以琼英乎而　孙敏七诱曰珥明月之珍　杜季稚上已篇曰窈窕淑女美胜艳妃戴翡翠珥明珠
　　珥二
　　原周书曰武王伐纣商师大崩帝辛登廪台取天知玉珥及鹿玉衣以自焚鹿玉则销天知珥在火中不销韩子曰齐威王夫人死有十孺子薛公欲知所立人为十玉珥而美其一献于王以付十孺子明日视美珥所在乃劝王立以为夫人也　史记曰淳于髠谓齐威王曰前有珥后有遗簪此饮可八斗而醉二参　战国策曰齐王夫人有七美珥　史记李斯上书曰所以饰后宫充下陈娯心意恱耳目者必出于秦然后可则是宛珠之簪傅玑之珥阿缟之衣锦绣之饰不进于前又曰武帝谴责钩弋夫人夫人脱簪珥叩头帝曰引将去送之廷尉　増西京杂记曰赵飞燕为皇后其女弟上遗合浦圎珠珥　唐书裴矩传曰隋炀帝以四方朝贡踵至乃悉召天下竒倡怪伎大陈端门前曳锦縠珥金绯者十余万　元史曰阿噜古以耳环遗耶律希亮珠大如榛实价值千金欲穿其耳使帯之希亮辞曰不敢因是以伤父母之遗体也
　　梳枇一
　　原释名曰梳言其齿疏也枇言其相比也　说文曰栉梳枇总名也　増二仪实録曰赫胥氏造梳以木为之二十四齿取疏通之义　原毛诗曰其比如栉　礼记曰男女不同巾栉　又曰发晞用象栉　崔实政论曰无赏罚而欲世之治是犹不畜梳枇而欲发之治也蔡邕女诫曰用栉则思其心理　物理论曰威行法明漏吞舟之鱼法不明则类于细栉细栉则苛慝生也梦书曰梦梳枇为觧忧也虱尽去百病愈也　増徐岑诗曰思见君巾栉以弭我劳慙
　　梳枇二
　　原左传曰晋太子为质于秦将逃归谓嬴氏曰与子归乎对曰子晋太子而辱于秦子之欲归不亦宜乎寡君使婢子侍执巾栉以固子也从子而归弃君命也不敢从亦不敢言　新序曰楚庄王罢朝而晏樊姬问其故庄王曰今旦与贤相语不知日晏也樊姬曰贤相为谁王曰虞丘子樊姬掩口而笑王问其故曰妾得执巾栉以侍王非不欲专宠擅爱也以为伤王之义故进与妾同位者数人矣今虞丘子未闻进一人未知其贤　汉书曰孝文帝遗匈奴襦袍梳枇各一　续汉书曰李文徳素善延笃谓公卿曰延笃有王佐之才欲令引进之笃闻为书止文徳曰吾常昧爽栉梳坐于客堂朝则诵虞夏之书历公旦之典礼览仲尼春秋当此之时不知天之为盖地之为舆慎勿迷其本弃其生也　魏志曰徐季龙取十三种物着大箧中使管辂射逐一名之惟以梳为枇耳　东宫旧事曰太子纳妃有瑇瑁梳三枚象牙梳三枚　増樵人直说曰孙思邈以交加木造百齿梳用之养生秘法也
　　梳枇三
　　原瑇瑁梳【髙文惠与妇书云今致瑇瑁梳一枚】　増水晶梳【黄山谷诗云月髙云插水晶梳】　栴檀梳【四愁诗云美人遗我栴檀梳】　油木梳【坐上若无油木梳烹龙炰凤都成虚】
　　梳枇四
　　原赋晋傅咸栉赋序曰大才治世犹栉之理发也理发不可无栉治世不可无才赋曰我嘉此栉恶乱好理一发不顺实以为耻虽日用而匪懈不吿劳而自已茍以理而委任期竭力而没齿
　　増铭唐罗衮栉铭曰而有发旦旦思理有心焉有身焉胡不如是【此首文粹作卢仝】
　　増传明支廷训苏理相公传曰苏理相公字栉甫山阳人也本质实木费防许切劘以成规制愤人纷纭胶结而自外于理百为引导一辟于大通之途又虑难以径行其直外貌委蛇而此中条分缕析井井不可乱读书至元首明哉股肱起哉百工熙哉慨然叹曰万始万生悉资于元万邦系一人谅矣椎鲁虽邻于古初而茸无当于雅化吾欲举世快覩冠裳当襄元后克端轨物躬勤啓迪更设一副以佐之其副亦效公之容与以受成焉每当淸旦之时洮颒甫毕即率其副以进迎机导窾解而析之比类而通之间值紊塞而未易疏畅即或痛切肌肤弗顾期于万法得理而止油油然更相左右奉为故事会见善之地紊者秩塞者通尽归约束冠盖相望于涂已想当时姬公勤三握以劳制作谨四敎定三加非起公而预为之经理不能怒发如相如必且即公而夷科头如管宁必且就公而整鬭很如闾巷少年囚首垢面必且凭公处分各就约束如初其随在致理又可缕指而数计也者然岂一时捜剔所能惟总其大纲精密处副实为政虽以丁年并进副以衰钝乞休复举一以副公共事如出一手无加大间旧之嫌处之谧如也防公宁独通梁章甫无以示仪即九旒五冕安所辨等威哉
　　刷一
　　原释名曰刷者帅也帅发长短皆令上从也亦言瑟也刷发令上瑟然也　説文曰茘草似蒲而小根可作刷通俗文曰所以理发谓之刷　嵇康养生论曰劲刷
　　发理仅乃得之　増唐诗曰侧钗移袖拂豪犀【注豪犀刷鬓器也】
　　刷二
　　原董正别曰刘表子琮往司马徽遣左右问徽自锄园左右问曰司马君在耶徽曰即是也左右乃骂曰汝何等园奴而自称徽乎徽于是归内更刷头着衣出见琮　陆云与兄机书曰按行视曹公器物刷处尚可识　东宫旧事曰太子纳妃有漆画猪牦刷大小三枚
　　帊一
　　増说文曰帛三幅曰帊　正譌曰帊衣襆也　字彚曰俗妇以缁色缯裹首曰帕【同帊】
　　帊二
　　原东宫旧事曰皇太子纳妃有绛绫裹帊五　神仙曰王遥字伯辽颇能治病病无不愈者亦不祭祀不用符水鍼药其行治病但以八尺布帊敷坐于地不饮不食须防病愈便起　増宋史曰髙防先仕汉为浚仪令免职居数月梦一吏以白帕裹印授防寤而思曰白主刑吾当为刑官乎俄而周祖即位起为刑部员外郎吏赍印至一如梦中所覩
　　假髻一
　　増字彚曰髻绾发也　原周礼曰追师掌王后首服为副【郑注云副妇人首饰三辅谓之假髻】　増炙毂子曰秦文王加珠翠翘花名曰凤髻始皇有凌云髻参鸾髻望仙九鬟髻汉有迎春髻垂云髻同心髻魏有文绾髻百花髻晋有芙蓉髻隋有九真髻凌虚髻祥云髻唐有平蕃髻归顺髻长乐髻百合髻　唐李贺词曰金翅蛾髻愁暮云
　　假髻二
　　原东观汉记曰章帝诏东平王苍惟王孝友之徳今以光烈皇后假髻帛巾各一衣一箧遗王可时瞻视以慰凯风寒泉之思　増后汉书曰衞尉马廖上太后疏曰闻长安语云城中好髙髻四方髙一尺城中好广睂四方且半额城中好大袖四方全匹帛斯言如戏有切事实太后深纳之　诚斋笔记曰明徳马皇后美发为四起大髻但以发成余者绕髻三匝　采兰杂志曰甄后入魏宫宫有一緑蛇口中恒有赤珠若梧子每日后梳妆则盘结一髻形于后前后异之效而为髻巧夺天工号为灵蛇髻宫人拟之十不得其一二　原晋中兴书曰征祥说云泰元中公主妇女缓假髻以为盛饰用发丰多不可行戴乃先于笼上装之名曰假髻　増北齐礼服志曰八品女官偏□髻　十国春秋曰南唐昭惠国后宠嬖专房创为髙髻纤裳及翠翘鬓朶之状
　　假髻三
　　増飞僊【炙毂子云汉武帝时王母降诸仙髻皆异人间帝令宫中效之作飞仙髻】　朝天【十国春秋云后蜀干徳间妇女争治髪为髙髻呼为朝天髻】　堕马【梁冀传云冀妻孙夀色美而善为妖态作愁睂啼妆马髻折腰步龋齿笑以为惑】　参鸾【见前】　流苏【谢氏诗源云轻云鬓发甚长每梳头立于榻上犹拂地已绾髻左右余发各粗一指结束作同心帯垂于两肩以珠翠饰之谓之流苏髻于是富家女子多以青丝效其制亦自可观】　芙蓉【见前】　三角【海録碎事云上元妇人三角髻余发散垂腰】　九鬟【见前】　闹埽妆【三梦记云唐末宫中髻号闹埽妆形如焱风散鬊盖盘鸦马之类】　飞天紒【宋书云宋文帝元嘉六年民间妇人结发者三分发抽其鬟直向上谓之飞天紒】
　　假髻四
　　原铭晋成公绥蔽髻铭曰或造兹蔽南金翠翼明珠星列繁华致饰
　　髢一
　　増字彚曰髢束他发饰髻也发少则以髢益之　原毛诗曰鬒发如云不屑髢也【笺云髢髲也】　増曲礼曰敛发毋髢【疏云古人重发以纚韬发不使如髢之垂也】
　　髢二
　　原晋陶侃传曰范逵尝过侃时仓猝无以待宾其母乃截发得双髲以易酒殽乐饮极欢虽仆从亦过所望増唐书曰藳城尉呉泽髠民女发为髢州不能劾薛季昶为河北道按察使杖杀之
</div>
    <div class="pagination">
<a href="御定渊鉴类函_page263.html">上一页</a><span>...</span><a href="御定渊鉴类函_page259.html">259</a><a href="御定渊鉴类函_page260.html">260</a><a href="御定渊鉴类函_page261.html">261</a><a href="御定渊鉴类函_page262.html">262</a><a href="御定渊鉴类函_page263.html">263</a><span class="current-page">264</span><a href="御定渊鉴类函_page265.html">265</a><a href="御定渊鉴类函_page266.html">266</a><a href="御定渊鉴类函_page267.html">267</a><a href="御定渊鉴类函_page268.html">268</a><a href="御定渊鉴类函_page269.html">269</a><span>...</span><a href="御定渊鉴类函_page265.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
