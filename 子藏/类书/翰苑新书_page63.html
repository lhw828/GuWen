<!DOCTYPE html>
<html>
<head>
    <meta charset="UTF-8">
    <title>翰苑新书 - 第 63 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑新书 - 第 63 页/共 103 页</h1>
    <div class="content">　　赵龙图落宫观谢　　　　　　方秋崖
　　囊封自劾分投荒裔之居纶音载颁仅削直庭之秩感寛恩之天大陨孤涕以雨如臣本乏脩能误叨重寄有死耳不可屈毎思马革而褁之今老矣无能为岂知鼯技之穷已粤临岘首遄警旄头俾环城余靺鞨之腥痛列郡化防之宅祸一至于此极身百战以何裨頼国之威彼酋其遁而臣材不足以御众智不足以察奸羝羊触藩尚骇塞垣之未靖虎兕出柙讵图家贼之难防变忽起于萧墙势竟隳于屏翰擢发以数噬脐莫追思昔先臣乆兹分阃析薪防克负荷孰云泉壤之无知稽田旣勤敷菑切叹金汤之安在谓且赐属镂而肆市不然御魑魅于九夷敢意清朝曲从轻典此盖恭遇皇帝仁深在宥徳洽好生意若曰美及子孙盍稽八议幸天以贼遗君父姑缓五刑讫囘物论以并包用贷微躯于显戮臣敢不省厥諐于羇旅终其老于累囚念死有余辜莫寝逆雏之梗化倘生无以报当为厉以灭讐
　　叙复
　　叙复元官　　　　　　　　　真西山
　　瞽言触宪宜坐锢于终身庆泽流徽廼悉还于旧物幸逾始望恩出更生伏念臣昔缀周行尝洿内直花甎昼日乆承寕考之恩苍梧暮云忽洒茂陵之血属际飞龙之运首叨驰驿之招念非忘身何以报国欲勉图初政之助庶无辱先皇之知而臣学泥古陈识乖时变无袁盎之慷慨有汲黯之戅愚圣君非不受言臣自踈于开导国人皆称有罪上独示于矜容弗贬潮阳之八千仅夺骈邑之三百出昼如孟子岂懐悻悻之私在亩若刘生徒抱拳拳之意虽欲磨鈆而自效终虞复玷于孔艰遽颁紫诏之新尽澡丹书之旧秩仍元士班视迩臣闲馆珍台愧更偷于廪禄钧天广乐恍如侍于威顔人皆谓荣臣独知惧兹盖恭遇皇帝陛下聪明天纵圣敬日跻方东朝丕衍于脩龄而南面躬临于旷典导民以教旣洽四海之欢与物为春忍视一隅之泣释覊魂于幽穸返逐客于囚山爰及颛蒙亦皆牵复臣敢不淬磨宿志湔涤曩愆犬马之飬无他惟笃爱君之义江湖之身虽远敢忘在阙之心
　　复元官职宫观谢　　　　　　方鹤山
　　七年流落幸全投裔之躯三命便蕃并赋祝厘之廪望不及此得之若惊臣赋资颛蒙闻道狷浅自玷言语侍从之列期効论思献纳之忠而识闇不足以周事情才踈不足以济时用况卧疴之旣乆宜公论之不容白简霜严已甘大僇皇图天广特沛寛恩仅从三褫之科姑寘五谿之表虽江连楚蜀无瘴鸢跕跕之忧然地控蛮猺犹有暴虎兢兢之虑忽自天而有命俾便道以过家尽复元阶实逾始望况申荣于书殿又假宠于祠宫事光流闻时谓剙见兹盖恭遇皇帝陛下德侔覆载智烛幽深悯臣防防无他昔有负薪之忧察臣悾悾自守尝输曲突之忠粤从祭泽之洊颁已动圣心之遐轸上东朝之寿下春日之寛书肆命元臣式商大赉臣誓坚晚节益励后图今为牛羊求牧刍已荷更生之造未先狗马塡沟壑畴非报徳之期
　　谢复寳谟阁学士　　　　　　刘后村
　　罪当贬等奉以周旋恩不逾时复其玷缺拊躬感涕读诏汗顔臣昨者愤敌凭陵出师牵挠偶边将有偾军之咎在兵家存责帅之文急自列以伏辜终不忘于敌忾贾率连营之吏士纠齐诸寨之民丁分道邀遮阻山鏖击我方乗胜旣献防之屡闻贼耻无功尚游魂而不去臣亲提突骑往抚顔行将背水以夹攻使踦轮之勿返黠酋先遁僇免鲸鲵残党继奔散如鸟兽然后患方长而未竟顾薄材已试而可知众口难调亲年笃老忧国之心如灼论兵之鬓已霜方陈累疏以丐闲乃用微劳而牵复兹盖伏遇皇帝陛下操持威柄综覈治功谓事有至难寕保用兵之利钝念臣无他技粗尝在外之险艰还其笔槖之班责以桑榆之效臣敢不深思大计益谨后图观过知仁允蹈圣人之明训鞠躬尽力仰希前哲之盛心












　　翰苑新书后集上卷二十五
　　钦定四库全书
　　翰苑新书后集上卷二十六
　　贺牋
　　皇太子
　　贺东宫　　　　　　　　　　刘后村
　　国严常祀载循重屋之规帝享纯诚爰辑储闱之庆【中贺】恭惟皇太子殿下望隆贰极仪亚至尊事天不以文旣成熈典受祉施于子宜介鸿休臣幸际昌辰适縻外服陪奉璋之彦莫簉迩聨瞻主鬯之贤第祈景贶
　　元旦
　　贺正旦【江西漕】　　　　　　　施飬浩
　　鳯厯颁春饯余寒于北陆龙楼催晓介异祉于东宫恭惟殿下盛徳渊冲懿文日就礼严定省时甫毕于冬温学自缉熈功又申于春诵肇更嵗律茂对天庥少海波澄恊祥风之解冻洊雷地奋催好雨之知时臣将漕西江驰神甲观门森鸡防方新桃板之题酒酌兽樽莫儗椒花之颂
　　贺正旦　　　　　　　　　　刘后村
　　春阳萌动肇纪王正储极邃严是膺帝祉欢腾防县庆属宗祧恭惟殿下廸徳温文挺姿英晤鸡鸣问寝仁孝之誉日隆鹤禁谈经学问之功时敏兹临华嵗茂介繁禧臣分阃攸拘造庭伊阻丹墀设仗莫观元日之仪青地称觞隃睇前星之曜
　　贺元正【丙子代衞参政】　　　　李梅亭
　　尧年起丙载新鳯厯之颁夏正建寅仰恊龙杓之指万邦以正百禄是遒恭惟皇太子殿下贤智夙成温文天禀春囘嶰谷刚潜苍震之亨日出隅夷柔丽黄离之吉履端于始长发其祥臣旧忝储寮今叨蕃牧后天下而乐滥假宠于虎闱布正月之和逺驰神于象魏
　　贺元正　　　　　　　　　　应松湖
　　太簇宣和騐飞葭之应律少阳拱极粲若木以交辉山河囬一气之春厯数衍万年之庆殿下干九四之潜德震一索之长男问寝鸡鸣紫禁耐烟花之绕賔贤鸿翼皓眉峙柏雪之坚光生青辂之旂欢溢苍龙之阙臣滥分竹使逖防丛霄初日纪乎星躔遥认前星之照仁风翔乎海表孰非少海之波
　　至节
　　贺冬至　　　　　　　　　　李梅亭
　　黄钟恊律七日验于复来青辂发祥万物由乎震出式裒蕃祉茂对新阳恭惟皇太子殿下海润星辉金声玉裕行一物而得三善储德克岐奏六佾而建九旗礼容有奕履此应长之昭哉滋至之休臣假守熊湘阻趋鹤禁合八能于汉殿阻陪北阙之趋袭九辩于楚词请祝东皇之寿
　　贺冬至　　　　　　　　　　刘后村
　　缇室吹灰迎长伊始青宫主鬯受祉维新和溢殿闱欢腾防县殿下性根仁孝学造髙明入侍严宸常谨鸡鸣之问出亲端士遹观鸿翼之成对阳德之方亨庆天休之滋至臣隃瞻鹤禁属绾麟符赓辉润之歌虽慙词藻赋冈陵之什愿祝寿祺
　　生日
　　董侍郎贺东宫　　　　　　　李梅亭
　　十四月而生尧实开昌运八百国之歌啓允属休期庆衍宗祊驩腾寰海恭惟皇太子殿下聪明时宪圣敬日跻震一索而亨是为天地之长子离重明而照孰窥日月之容光兹临载育之辰益衍永膺之福臣滥分阃寄莫旅庭趋敬与六十州之民仰瞻银阙共祝八千嵗之寿永绍瑶图
　　谢牋
　　皇太子
　　除官谢
　　何尚书除刑侍　　　　　　　李梅亭
　　刑曹剧部贰职非轻法从真除参聨甚宠况加盛服仍束精镠拜使便蕃拊躬震叠伏念臣力绵材薄嵗暮日斜旧陪碧落之班屡玷清华之选一笑微生于偃月十年甘老于卧云岂意余龄复还旧缀狐裘破碎囊持紫以谓何鹤骨支离腰围黄而不称请循侥冒亶有寅缘兹盖伏遇殿下粹徳玉温凝姿海润贤孝仁圣闻天下未始自骄左右前后皆正人尤勤博采故令蒲质得傅枫宸臣敢不祗服宠光对扬休命论思献纳期殚入吿之忠恻怛哀矜仰体好生之德
　　转官谢东宫
　　谢转大中大夫　　　　　　　刘后村
　　谫材分阃未补一毫优诏迁官骤登四品命俶颁于丹陛恩宻戴于青宫伏念臣奋迹单寒逢辰休显入持紫槖何补论思出建碧油更慙风望属防吏铨之课猥升法从之阶兹盖伏遇皇太子殿下廸性温文挺姿明睿承顔广内恪修问寝之恭聼事严宸宻賛求才之治肆令踈逖亦簉髙华迹逺甘泉空缀严吾之列心依少海莫陪园绮之游
　　郊祀转官谢
　　衞参政转官谢　　　　　　　李梅亭
　　圜坛八陛锡福庻民方岳诸侯进官一列并爰田而增衍遡少海以知归伏念臣一去賔阶六周嵗籥髙飞鸿鹄寕资羽翼之功行中鸾和莫効箴谋之助况南浮于湘水徒东望于瑶山恭闻肆类之休遥想百神之享敢图赉予若是骈蕃此盖伏遇皇太子殿下相祀紫坛防恩赤县悟南阳之牍夙亶聪明记东海之名弗遗故旧昭兹异数施及孤踪臣敢不祗服恩言益图美报贾谊自伤其无状旣见受厘吴芮势踈而最忠尚希着令
　　明堂加恩谢
　　吴县开国伯加食邑谢　　　　刘后村
　　职居藩屛阻侍亲祠恩锡土田例沾余馂省躬负愧稽首拜嘉臣载考熈朝尤隆宗祀凡在合宫之列宜均宣室之厘而臣方奉藩条亦叨祭泽爵每陞而渐峻禄已厚而弥增兹盖伏遇皇太子殿下学进多闻政由参决深宫主鬯恪恭膳寝之仪重屋贰觞宻侑馨香之荐故朌惠术俾衍真租臣敢不勉竭微劳少酬洪赐班超防塞方当固圉之时张翰思吴未有归田之日
　　讲经转官谢
　　讲春秋转官谢　　　　　　　施飬浩
　　释麟经之奥防甫及终篇録马走之微劳例加华秩拜恩甚腆抚已若惊伏念臣性本颛愚学惭固陋昨簉元僚之属获防比事之书日系之文念措辞而安敢月将之学自逢原而有余徒殚诵説之云何有涓埃之补况更嵗乆甫幸彻章旣易司存亦叨懋赏所谓因人成事何止贪天之功伏遇殿下性本生知教由早谕研笔削之旨自得于心备讲读之官不忘于学凡自经帷之啓及今赏典之行悉本賛成祗慙忝冒臣敢不益鞭其后思称所蒙旣学而师不劳但钦异禀善赏而人多劝誓竭孤忠
　　谪降谢
　　降直学士谢　　　　　　　　刘后村
　　防陈往咎自请抵辜诏黜隆名尚令任责云天施大渊谷愧深伏念臣早荷国恩晚分阃寄我固守睦邻之信彼屡兴犯塞之师势旣蔓延法当牵制师行危道虽将帅之非才责在元戎顾偏裨之何罪亟披诚款自列諐尤恐不免于严诛乃仅裁于华职兹盖伏遇皇太子殿下力裨圣防宻辅阳刚谓邦有常刑岂容屈法然时方多事不忍废才示以薄惩俾之内讼臣敢不深思旣往预戒未然寻香火之縁方伸前请收桑榆之效恐负初心
　　叙复谢
　　复寳谟阁学士谢　　　　　　刘后村
　　扣阍自疏仅黜隆名扞塞何功忽还旧观凌兢拜命局蹐懐慙伏念臣昨縁边将之踈力引中权之咎尚寛万死止裁笔槖之班自奋一行果夺旃裘之气始蜂屯而不去俄兽散而遂空亭障解严耕桑安业旣竭节徇国家之事始抗章陈母子之情所兾归休乃令牵复兹盖伏遇皇太子殿下谨修储徳参决政机谓治世赏刑不容偏废然兵家利钝非可逆知弃已往之瑕疵録后来之劳效臣敢不益思振励期称宠荣读誓殽之书未忘前过陈出师之表永愧先贤
　　贺皇后笺
　　圣节贺皇后　　　　　　　　方乌山
　　华渚呈祥适际太平之运椒涂衍庆丕昭坤顺之符喜动六宫和熏万宇【中贺】恭惟皇后殿下瑞钟梦月功嫓补天以儆戒相成功靡渝于九变以勤俭为徳治果格于三登光辅圣躬永膺帝祉臣摄承斗垒阻造星聨颂亿万年王休莫罄南山之祝想二十七世妇徒瞻西内之仪
　　册后
　　贺皇后受册　　　　　　　　李梅亭
　　枫宸发册涣号扬庭椒殿升贤坤仪正位喜溢六宫之表欢腾四海之濵恭惟皇后殿下配徳河洲发祥沙麓赤城秀气大邦夙表于伣天白雪咏髙厚徳寔宜于配地庆长秋之定序均圅夏以蒙休臣耸闻三瞿之升喜极六鼇之抃施于中谷萋萋谅感于葛覃陟彼髙冈采采敢布于卷耳
　　上尊号
　　贺寿成皇后　　　　　　　　赵南塘
　　圣皇发册帝后同升钜典吿成家邦具庆【中贺】臣闻天胙光徳世有哲王必得乎亲廼立厥配旣作之合宜正其名恭惟皇太后殿下椒徳温芳兰猷茂悦肇霛沙麓瑞已应于造舟防美河洲祥仍开于考室隂化乆裨于海润柔仪允恊于阃慈属舜志之承尧阐文谟而命武干父坤母旣登太极之尊日君月妃遂继重离之照国风有本孝治维新臣为郡罔功逢辰窃幸想礼容之祲盛鳯亦来仪诵诗雅之齐徽麟其出应
　　玉玺
　　贺皇后　　　　　　　　　　赵南塘
　　戎方献寳大陈元防之仪祖庙纳珍永锡万年之胙祥开防县庆溢宫闱【中贺】恭惟皇后殿下道顺而体方徳隆而志降黼黻不乱执瓉俨其思齐宫啇相宣佩珩中乎肆夏日月之光璧合乾坤之贶鼎来赤舄觐王庭燎无晏朝之失圭授帝涂山有内助之功臣欣托宗盟幸逢盛旦虽铺闳休镂玉牒老将至云然陟髙冈懐金罍遐不谓矣
　　诞皇子
　　贺皇后　　　　　　　　　　陈筼牕
　　坤元底顺昭格三灵之休震索发祥上闗九庙之庆照临攸曁抃蹈丕同殿下外惠宗正内隆隂教神罔时怨有开熊梦之占天惟显思于赫龟图之福乆肇元良之望寔覃岐嶷之资邦永孚于休民亦职有利臣职虽在外喜则由衷稽首汉殿之觞虽莫参于鹓缀倾耳尧门之瑞实深激于葵心
　　贺皇后　　　　　　　　　　周山房
　　前星见象灿腾干璧之辉吉梦维熊恊应坤闱之庆泽流寰海喜溢彤庭【中贺】臣闻世胙之长允借本支之茂然诞弥于甲观渡江多在于初潜若震夙于内朝自昔几成于濶典昊穹锡命河岳炳灵有开继序之皇肇啓元良之粹皇后配天作合克嗣于徽音飞日入懐果钟于正嫡神祗底豫庙社奠安臣邈戍偏州阻陪近缀輙倾葵向仰渎椒涂率九嫔以祀髙媒已格众多之兆生三月而见外寝遹观岐嶷之成
　　贺皇后　　　　　　　　　　赵南塘
　　后宫告庆昭坤载之含宏甲观书祥壮皇基之赫奕羣生幸甚咸曰休哉【中贺】恭惟皇后殿下齐休轩图嗣音京室寛柔以教贯鱼之宠惟均福禄遂成鳦鸟之祠旋应帝心式慰母道益隆臣服在廪人摄承臬事聼诸舆诵振振尚报于赓歌各以职言仆仆何嫌于亟拜
　　贺皇后　　　　　　　　　　赵南塘
　　藩邸承休献熊罴之吉兆宫闱受祉应麟鳯之昌期凡在载持皆惟抃蹈【中贺】恭惟皇后殿下坤裳袭美雅瑟流徽而色而康人隂蒙其惠泽以似以续天显报之福祥秀发孙枝庆钟慈极倬灵潢之衍派绵寳胙于隆基臣幸对亨嘉属官逺外卜日以告元祀虽莫陪宗祝之仪采诗而诵多男犹得效使臣之职
　　贺皇后　　　　　　　　　　赵南塘
　　王假有家薫太和而保合帝降之福衍多祚于绵洪凡具识知敷同抃蹈【中贺】恭惟皇后殿下流谦而节施顺比以类从大吕賛阳之功百嘉均鬯小星逮下之徳六寝具孚故当肆通交泰之期而获迓续延光之报神灵孚豫符应闿明臣逺省民风侧聆国庆望鸡冠之列衞莫簉清班赋螽羽之卒章徒倾善颂
　　冬至
　　代贺皇后　　　　　　　　　方乌山
　　圣人御极方开九变之符太史授时新騐一阳之气暖囘葭室喜溢椒涂【中贺】恭惟皇后殿下徳齐姜任名俪贾马以臣道奉宸极未天明而脱簮以女功仪后庭日长而添线履兹复反至矣坤承臣假守南州阻趋西内时和不害方占五物之书刚长自今恭致多男之祝






</div>
    <div class="pagination">
<a href="翰苑新书_page62.html">上一页</a><span>...</span><a href="翰苑新书_page58.html">58</a><a href="翰苑新书_page59.html">59</a><a href="翰苑新书_page60.html">60</a><a href="翰苑新书_page61.html">61</a><a href="翰苑新书_page62.html">62</a><span class="current-page">63</span><a href="翰苑新书_page64.html">64</a><a href="翰苑新书_page65.html">65</a><a href="翰苑新书_page66.html">66</a><a href="翰苑新书_page67.html">67</a><a href="翰苑新书_page68.html">68</a><span>...</span><a href="翰苑新书_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
