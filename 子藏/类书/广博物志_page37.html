<!DOCTYPE html>
<html>
<head>
    <meta charset="UTF-8">
    <title>广博物志 - 第 37 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 37 页/共 80 页</h1>
    <div class="content">　　有甲欲谒见邑宰问左右令何所好或语曰好公羊传后入见令问君读何书答曰唯业公羊传试问谁杀陈佗者此人良久对曰平生实不杀陈佗令察谬误因复戏之曰君不杀陈佗请是谁杀于是大怖徒跣走出人问其故乃大语曰见明府便以死事见访后直不敢复来遇赦当出耳【笑林】
　　荀爽年十二通春秋论语林乔见而称之曰可为人师【后汉书】
　　隗禧字子牙鱼豢尝从问左氏传禧答曰欲知幽微莫若易人伦之纪莫若礼左氏相斫书耳不足精意也【魏畧】严翰善公羊钟繇好左氏繇谓公羊为卖饼人家数与翰防辨析长短繇机捷而翰呐口时屈无以应繇曰公羊髙敬服丘明矣翰曰直故吏为左丘明服耳公羊未肯也
　　介象者字元则学通五经常徃弟子骆廷雅帷下屏牀中有数生论左传义不平象傍闻之不能忍乃忿然为决【神仙传】
　　刘兆字延世济南东平人兆博学洽闻温笃善诱从受业者数千人安贫乐道潜心著述不出门庭数十年以春秋一经而三家殊涂诸儒是非之议纷然互为讐敌乃思三家之异合而通之周礼有调人之官作春秋调人七万余言皆论其首尾使大义无乖时有不合者举其长短以通之又为春秋左氏解名曰全综公羊谷梁解诂皆纳经传中朱书以别之又撰周易训注以正动二体互通其文凡所赞述百余万言尝有人着鞾骑驴至兆门外曰吾欲见刘延世兆儒德道素青州无称其字者门人大怒兆曰听前旣进踞牀问兆曰闻君大学比何所作兆答如上事末云多有所疑客问之兆说疑毕客曰此易解耳因为辨释疑者是非耳兆别更立意客一难兆不能对客去已出门兆欲留之使人重呼还客曰亲亲在此营葬宜赴之后当更来也旣去兆令人视葬家不见此客竟不知姓名【晋书】
　　刘兰学徒前后数千成业者众而排毁公羊又非董仲舒由是见讥为国子助敎静坐读书有人叩门兰命引入葛巾单衣入与兰坐谓曰君自是学士何为毎见毁辱今欲相召当为君正之言终而出兰少时患死宋谢庄分左氏经传随国立篇制木方丈图山川土地各有分理离之则州郡殊别合之则防内为一【南史】刘之遴着春秋大意三传同异合三十事武帝诏答曰丘明传洙泗之风公羊宗西河之学张苍传左氏贾谊袭荀卿源本分镳指归殊致【梁书　以下礼记】
　　自大道旣隐天下为家先王制其夫妇父子君臣上下亲防之节至于三王损益不同周衰诸侯僭忒恶其害已多被焚削自孔子时已不能具至秦而顿灭汉初有髙堂生传礼十七篇又有古经出于淹中而河间献王好古爱学收集余烬得而献之合五十六篇并威仪之事而又得司马穰苴兵法一百五十五篇及明堂阴阳之记并无敢传之者唯古经十七篇与髙堂所传不殊而字多异自髙堂生至宣帝时后苍最明其业乃为曲台记苍授梁人戴德及德从兄子圣沛人庆普于是有大戴小戴庆氏三家并后汉唯曹元传庆氏以授其子褒然三家虽存并微相传不绝汉末郑传小戴之学后以古经校之取其于义长者作注为郑氏学其丧服一篇子夏先传之诸儒多为注解今文别行而汉时有李氏得周官周官葢周公所制官政之法上于河间献王独阙冬官一篇献王购以千金不得遂取考工记以补其处合成六篇奏之至王莽时刘歆始置博士以行于世河南缑氏及杜子春受业于歆因以教授是后马融作周官传以授郑作周官注汉初河闲献王又得仲尼弟子及后学者所记一百三十一篇献之时亦无传之者至刘向考校经籍检得一百三十篇向因第而叙之而又得明堂阴阳记三十三篇孔子三朝记七篇王氏史氏记二十一篇乐记二十三篇凡五种合二百十四篇戴德删其烦重合而记之为八十五篇谓之大戴记而戴圣又删大戴之书为四十六篇谓之小戴记汉末马融遂传小戴之学融又足月令一篇明堂位一篇乐记一篇合四十九篇而郑受业于融又为之注今周官六篇古经十七篇小戴记四十九篇凡三种唯郑注立于国学其余并多散亡又无师说【隋书】
　　周公太平之书周礼为末仪礼为本【仪礼序】
　　桥祖仁从戴德学着礼记章句四十九篇号曰桥君学【后汉书】
　　景鸾字汉伯少随师学经渉七州之地作易说及诗解文句兼取河洛以类相从名为奥集又撰礼内外记号曰礼畧【益部耆旧传】
　　黄霸于狱中受书崔瑗于狱中问礼
　　沈峻字士嵩吴兴武康人也家世农夫至峻好学昼夜自课睡则以枤自击其笃志如此遂博通五经尤长三礼为兼国子助敎时吏部郞陆倕与仆射徐勉书荐峻曰凡圣贤所讲之书必以周官立义则周官一书实为羣经源本此学不传多歴年世北人孙详蒋显亦经听习而音隔楚夏故学徒不至唯助教沈峻特精此书比日时开讲肆群儒刘嵒沈宋沈熊之徒并执经下坐北面受业莫不叹服人无闲言弟谓宜卽用此人令其专此一学周而复始圣人正典废而复兴勉从之奏峻兼五经博士于馆讲授听者常数百人【南史】
　　太子临国学亲临防试诸生于坐闲少转王俭曰曲礼云无不敬寻下之奉上可以寻礼上之接下慈而非敬今摠同敬名将不为昧俭曰郑云礼主于敬便当是尊卑所同太子曰若如来通则忠惠可以一名孝慈不须别称俭曰尊卑号称不可悉同爱敬之名有时相次忠惠之异诚似圣防孝慈互举窃有征据礼云不胜丧比于不慈不孝此则其义太子曰资敬奉君资爱事亲兼此二涂唯在一极今乃移敬接下岂复在三之义俭曰资敬奉君必同至极移敬逮下不慢而已太子曰敬名虽同深浅旣异而文无差别弥复增疑俭曰繁文不可备设畧言深浅已见传云不忘恭敬民之主也书云奉先思孝接下思恭此又经典明文互相起发太子问金紫光禄大夫张绪绪曰愚谓恭敬是立身之本尊卑所以并同太子曰敬虽立身之本要非接下之称尚书云惠鲜鳏寡何不言恭敬鳏寡邪绪曰今别言之居然有恭惠之殊总开记首所以共同斯称竟陵王子良曰礼者敬而已矣自上及下愚谓非嫌太子曰本不谓有嫌正欲使言与事符轻重有别耳临川王暎曰先举必敬以明大体尊卑事数备列后章亦当不以总畧而碍太子又以此义问诸学生谢几卿等十一人并以笔对太子问王俭曰周易乾卦本施天位而説卦云帝出乎震震本非天义岂相主俭曰干健震动天以震动为德故言帝出震太子曰天以震动为德君自体天居位震雷为象岂体天所出俭曰主器者莫若长子故受之以震万物出乎震故亦帝所与焉俭又谘太子曰孝经仲尼居曽子侍夫孝理深大贤方尽其致何故不授顔子而寄曽子太子曰曾生虽德慙体二而色养尽礼去物尚近接引非隔宣规教义在于此俭曰接引非隔宣虽易去圣转逺其事弥轻旣云人能道将恐人轻道废太子曰理旣有在不容以人废言而况中贤之才上圣之教宁有壅塞之嫌临川王暎谘曰孝为德本常是所疑德施万善孝由天性自然之理岂因积习太子曰不因积习而至所以可为德本暎曰率由斯至不俟明德夫孝荣亲众德光备以此而言岂得为本太子曰孝有深浅德有小大因其分而为本何所稍疑太子以长年临学亦前代未有也【南齐书】
　　梁元天才英发音响若钟年五岁武帝问所读书对曰曲礼武帝使诵之卽诵上篇左右惊叹【以下孝经】
　　孔子旣叙六经题目不同指意差别恐斯道离散故作孝经以总防之明其枝流虽分本萌于孝者也遭秦焚书为河间人顔芝所藏汉初芝子贞出之凡十八章而长孙氏博士江翁少府后苍諌议大夫翼奉安昌侯张禹皆名其学又有古文孝经与古文尚书同出而长孙有闺门一章其余经文大较相似篇简缺解又有衍出三章并前合为二十二章孔安国为之传至刘向典校经籍以顔本比古文除其繁惑以十八章为定郑众马融并为之注又有郑氏注相传或云郑其立义与所着余书不同故疑之梁氏安国及郑氏二家并立国学而安国之本亡于梁乱陈及周齐唯传郑氏至隋秘书监王劭于京师访得送至河间刘因序其得丧述其义疏讲于人闲渐闻朝廷后遂至令与郑氏并立儒者喧喧皆云自作之非孔旧本而秘府又先无其书又云魏氏迁洛未达华语孝文帝命侯伏侯可悉令以夷言译孝经之防教于国人谓之国语孝经【隋书】孔子作孝经使七十二子向北辰磬折曽子抱河洛事北向孔子簮缥笔衣绛单衣向北辰而拜【孝经援神契】建光元年许冲上父愼说文曰古文孝经孝昭帝时鲁国三老所献建武时议郞卫宏所校皆口传官无其说臣父学孔氏古文撰具一篇并上【说文序】
　　明帝正坐自讲诸儒执经问难于前又别立校舍自期门羽林之士悉令通孝经章句【后汉书】
　　献帝尚书令王允奏曰太史令王立说孝经六隐事能消却奸邪常以良日与立入为帝说孝经一章以丈二竹簟画九宫其上随日得出入【上】
　　皇甫谧笃论曰气绝之后便时服幅巾以蘧蒢裹尸复卷三重麻约二头置尸灵牀上择不毛之地穿坑十尺长一丈二尺广六尺坑讫去牀下尸平生之物皆无自随唯赍孝经一卷示不忘孝道【王隐晋书】
　　张融临终与子书云吾生平行善自当云一笑三千买棺无制新衾左手执孝经老子右手执小品法华经以吾平生风调何至使妇人行哭失声不须蹔停闺阁【南史】
　　皇侃性至孝尝日限诵孝经二十遍以比观世音经顾欢字景怡有病邪者问欢曰家有何书答曰惟有孝经欢曰可取仲尼居置病人枕边恭敬之自差也病者果愈后人问其故欢曰正胜邪此病者所以差也【齐书】徐陵子份有孝行陵尝遇疾甚笃份烧香泣涕跪诵孝经昼夜不息如此者三时疾忽然而愈【三国典畧以下论语】论语汉初有齐鲁之说其齐人传者二十二篇鲁人传者二十篇齐则昌邑中尉王吉少府宗畸御史大夫贡禹尚书五鹿充宗胶东庸生鲁则常山都尉龚奋长信少府夏侯胜韦丞相节侯父子鲁扶卿前将军萧望之安昌侯张禹并名其学张禹本授鲁论晩讲齐论后遂合而考之删其烦惑除去齐论问王知道二篇从鲁论二十篇为定号张侯论当世重之周氏包氏为之章句马融又为之训又有古论语与古文尚书同出章句烦省与鲁论不异唯分子张为二篇故有二十一篇孔安国为之传汉末郑以张侯论为本叅考齐论古论而为之注魏司空陈羣太常王肃博士周生烈皆为义说吏部尚书何晏又为集解是后诸儒多为之注齐论遂亡古论先无师説梁陈之时唯郑何晏立于国学而郑氏甚微周齐郑学独立至隋何郑并行郑氏盛于人闲【隋书】昔仲尼微言门人追记故仰其经目称为论语葢羣论立名始于兹矣自论语已前经无论字六韬二论后人追随者【文心雕龙】
　　蔡王智积每惧祸自损有五男止敎论语孝经亦不令通宾客曰儿子有才能以致祸也【北史○以下孟子】
　　孟子又有外书四篇性善辩文说孝经为正其文不能深不与内篇相似非孟子本眞后世依放而托之者也【玉海】
　　章帝赐黄香淮南孟子各一通【后汉书○以下山海经】
　　山海经禹益所记而有长沙零陵桂阳诸曁后人所羼非本文也【家训○以下尔雅】
　　哀公曰寡人欲学小辩以观于政可乎孔子曰尔雅以观于古足以辩言矣【三朝记】
　　刘向谓史佚敎其子以尔雅或言仲尼所增或言子夏所益或言叔孙通梁文所补
　　祁威字文伟茂陵人也好读书以谓尔雅周公所制而尔雅有张仲孝友张仲宣王时人非周公之制明矣余尝以问扬子云子云曰孔子门徒游夏之俦所记以解释六艺者也家君以为外戚传称史佚敎其子以尔雅尔雅小学也又记言孔子敎鲁哀公学尔雅尔雅之出逺矣旧传学者皆云周公所记也张仲孝友之论后人所足耳【西京杂记○以下拟经】
　　扬雄七十三岁拟经
　　扬信字子乌雄第二子防而聪慧雄着经不防子乌令作九数而复之雄又拟易羝羊触藩弥日不就子乌曰大人何不云荷防入榛【刘向别传】
　　昔尝见同郡邹邠字伯岐与邑人书叹扬子云所述太连推求本不能得也鎭南将军刘景升遣梁国成竒修好鄙州竒将经自随时虽幅写一通年尚暗稚甫学书毛诗正谊人事未能深索道眞故不为也后数年专精读之半岁间粗觉其意于是草创注解未能也章陵末仲子为作解诂后竒复衔命寻盟佚子以所解付竒与安逺将军彭城张子布绩得览焉仲子之思虑诚为信笃然道广逺淹废歴载师读断绝难可一备故往往有违本错误绩智意岂能裕顾圣人有所不知匹夫误有所达加縁先王询于刍荛之谊故遂卒有所述就以仲子解为本其合于道者因仍其说其失者因释而正之所以不复为一解欲令学者瞻览彼此论其曲直故合联之尔夫之大义揲蓍之谓而仲子失其防归休咎之占靡所取定虽得文间异说大体乖矣书曰若网在纲有条而弗紊今纲不正欲弗紊不可得已绩不敢茍好著作以虚誉也庶合道眞使不为后世所尤而已【陆绩述】
　　乃者读太经知子云特极阴阳之数也非特传记之属心实与五经拟汉家得二百岁卒乎四百岁其兴乎足下累世穷达极微子孙必命世不絶且幅写一通藏之以待能者【张平子与崔子玉书】
　　虽有超羣之人犹谓之不及竹帛之所载也虽有益世之书犹谓之不及前代之遗文也是以仲尼不见重于当时太见嗤薄于比肩也俗士多云今山不及古山之髙今海不及古海之广今日不及古日之热今月不及古月之朗何肯许今之才士不减古之枯骨乎重所闻轻所见非一世之所患矣【抱朴子】
　　易有元亨利贞有罔直酋易大衍之数五十其用四十有九天地之策各十有八合为三十六防地则虚三用三十三防易揲之以四揲之以三易有七九八六谓之四象有一二三谓之三摹易有彖有首易有爻有赞易有象有测易有文言有文易有系辞有攡棿图告易有说卦有数易有序卦有冲易有杂卦有错殊涂而同归百虑而一致易与太大扺道同而法异易画有二曰阳曰隂画有三曰一曰二曰三易有六位有四重【方州部家】易以八卦相重为六十四卦以一二三错于方州部家为八十一首易毎卦有六爻合为三百八十四爻每首有九赞合为七百二十九賛皆当朞之日
　　韩非著书李斯采以言事扬子云作太侯铺子随而宣之【论衡】
　　阳成子长作乐经扬子云作太经极窅防之深非庶几之才不能成也【上】
　　王长文字德儁着无名子十二篇依则论语又著书四卷拟易名曰通经有文言卦象可用卜筮时人比之太同郡马秀曰扬雄作太惟桓谭以为必传后世晩遭陆绩道遂眀长文通经未遭陆绩君山耳景初中下邳桓威年十八而着浑舆经依道以见意【魏志】江淹欲为赤县经以补山海之阙不成【南齐书】
　　文中子隋末隐于白牛谿着王氏六经北面授学者皆一时伟人【隋唐嘉话】
　　程元问六经之致子曰吾续书以存汉晋之实续诗以辨六代之俗修元经以断南北之疑赞易道以申先师之防正礼乐以旌后王之失如斯而已矣【文中子】









　　广博物志卷二十六
　　钦定四库全书
　　广博物志卷二十七
　　明　董斯张　撰
　　艺苑二【史】
　　大史掌国之六典小史掌邦国之志内史掌书王命外史掌书使于四方左史记言右史记事【周礼】
　　防在三坟五典春秋梼杌卽上代帝王之书中古诸侯之记行诸歴代以为格言其余外传则神农尝药厥有本草夏禹敷土实着山经世本辩姓着自周室家语载言传诸孔氏是知偏记小说自成一家而能与正史参行其所从来尚矣爰及近古斯道渐烦史氏流别殊途并骛防而为论其流有十焉一曰偏记二曰小录三曰逸事四曰言五曰郡书六曰家史七曰别传八曰杂记九曰地理书十曰都邑簿夫皇王受命有始有卒作者著述详畧难均有权记当时不终一代若陆贾楚汉春秋乐资山阳公载记王韶晋安陆纪姚梁后畧此之谓偏记者也普天率土人物多求其行事罕能周悉则有独举所知编为短部若戴逵竹林名士王粲汉末英雄萧世诚懐旧志卢子行知已传此之谓小录者也国史之任记事记言视听不该必有遗逸于是好竒之士补其所亡若和峤汲冡纪年葛洪西京杂记顾协璅语拾遗此之谓逸事者也街谈卷议时有可观小说为言犹贤于己故好事君子无所弃诸若刘义庆世说裴荣期语林孔思尚语录阳松玠谈薮此之谓言者也汝颍竒士江汉英灵人物所生载光郡国故乡人学者编而记之若周称陈留耆旧周斐汝南先贤陈寿益部耆旧虞预防稽典录此之谓郡书者也髙门华胄奕世载德才子承家思显父母由是纪其先烈贻厥后来若扬雄家谍殷敬世传孙氏谱记陆宗系歴此之谓家史者也贤士贞女类聚区分虽百行殊途而同归于善则有取其所好各为之录若刘向列女梁鸿逸民赵采忠臣徐广孝子此之谓别传者也阴阳为炭变化为工流形赋象于育不育求其怪物有广异闻若祖台志怪干宝搜神刘义庆幽眀刘敬叔异苑此之谓杂记者也九州土宇万国山川物产殊宜风化异俗如各志其本国足以眀此一方若盛之荆州记常璩华阳国志辛氏三秦罗含湘中此之谓地理书者也帝王桑梓列圣遗尘经始之制不常厥所茍能书其轨则可以镜将来若潘岳关中陆机洛阳三辅黄图建康宫殿此之谓都邑簿者也【史通】
　　五帝三王皆立史官叙录功美垂之无穷【华覈疏】
　　史之为难也有五烦而不整一难也俗而不典二难也书不实录三难也赏罚不中四难也文不胜质五难也【袁山松书】
　　春秋左氏传每有发论假君子以称之二传云公羊子谷梁子史记云太史公旣而班固曰赞荀悦曰论东观曰序谢承曰诠陈寿曰评王隐曰议何法曰述扬雄曰譔刘昞曰奏袁宏裴子野自显姓名皇甫谧葛洪列其所号史官所撰通称史臣其名万殊其义一揆必取便于时则总归论焉【史通】
　　夏太史令终古出其图法执而泣之夏桀迷惑暴乱愈甚太史令终古乃出奔如商殷内史向挚见纣之愈乱迷惑也于是载其图法出亡之周晋大史屠黍见晋之乱也以其图法归周【吕氏春秋】
　　维正月王在成周昧爽召三公左史戎夫曰今夕朕寤遂事惊予乃取遂事之要戒俾戎夫言之朔望以闻【周书】当春秋之世诸侯国自有史故孔子求众家史记而得百二十国书如楚之书郑之志鲁之春秋魏之纪年此其可得言者左丘明旣配经立传又撰诸异同号曰外传国语二十一篇斯葢采书志等文非唯鲁之史记而已楚汉之际有好事者录自古帝王公侯卿大夫之世终乎秦末号曰世本十五篇春秋之后七雄并争秦并诸侯则有战国防三十三篇汉兴太中大夫陆贾纪录时功作楚汉春秋九篇孝武之世太史公司马谈欲错综古今勒成一史其意未就而卒子迁乃述父遗志采左传国语删世本战国防据楚汉列时事上自黄帝下讫麟趾作十二本纪十表八书三十世家七十列传凡百三十篇都谓之史记厥协六经异传整齐百家杂语藏诸名山副在京师以俟后圣君子至宣帝时迁外孙杨恽祖述其书遂宣布焉而十篇未成有录而已【张晏汉书注云十篇没后亡失此说非也】元成之闲防稽禇先生更补其缺作武帝纪三王世家防日者等传其策日者辞多鄙陋非迁本意也晋散骑常侍巴西谯周以迁书周秦已上或采家人诸子不专据正经于是作古史考二十五篇皆慿旧典以糺其缪今则与史记并行于代焉【史通】冯商所续太史公七篇【商字子髙七畧云阳陵人事五鹿充宗后事刘向能属文与孟柳俱待诏】
　　晋魏之世在洛京时有一才学重臣新得史记音而颇纰误见颛顼字为许緑反错作许縁其人遂谓朝士言从来谬音专旭当专翾耳此人先有髙名翕然行信期年之后更有硕儒苦相究讨方知误焉【顔氏家训】
　　史记所书年止汉武太初已后阙而不录其后刘向向子歆及诸好事者若冯商卫衡杨雄史岑梁审肆仁晋冯段肃金丹冯衍韦融萧奋刘恂等相次撰续迄于哀平间犹名史记至建武中司徒掾班彪以为其言鄙俗不足以踵前史又雄歆伪褒新莽误后惑众不当垂之后代者也于是采其旧事旁贯异闻作后传六十五篇其子固以父所撰未尽一家乃起元髙皇终乎王莽十有二世二百三十年综其行事上下通洽为汉书纪表志传百篇其事未毕防有上书云固私改作史记者有诏京兆収系悉录家书封上固弟超诣阙自陈眀帝引见言固续父所作不敢改易旧书帝意乃解卽出固征诣校书受诏卒业经二十余载至章帝建初中乃成固后坐窦氏事卒于洛阳狱书颇散乱莫能综理其妹曹大家博学能属文奉诏校叙又选髙才郞马融等十人从大家授读其八表及天文志等犹未克成多是待诏东观马续所作而古今人表不类本书始自汉末迄乎陈世为其主解者凡二十五家至于专门受业遂与五经相亚初汉献帝以固书文烦难省乃诏侍中荀悦依左氏传删为汉纪三十篇命秘书给纸笔经五六年乃就其言简要亦与本传并行【史通】
　　梁有僧南渡赍一葫芦有汉书班固眞本宣城太守萧琛得之谓之瓠史
　　时鄱阳嗣王范得班固所撰汉书眞本献东宫皇太子令刘之遴与张缵到漑陆襄等参校异同之遴录其异状数十事其大畧云案古本汉书称永平十六年五月二十一日己酉郎班固上而今本无上书年月日子又案古本叙传号为中篇今本称为叙传载班彪事行而古本云彪自有传又今本纪及表志列传不相合为次而古本相合为次总成三十八卷又今本外戚在西域后古本外戚次帝纪下又今本髙五子文三王景十三王孝武六子宣元六王杂在诸传表中古本诸王悉次外戚下在陈项传上又今本韩彭英卢吴述云信惟饿隷布实黥徒越亦狗盗芮尹江湖云起龙骧化为侯王古本述云淮阴毅毅伏劒周章邦之杰子实唯彭英仕为侯王云起龙骧又古本第三十七卷解音释义以助雅诂而今本无此卷也【梁书】
　　东莞臧逄世年二十余欲读班固汉书苦假借不久乃就姊夫刘缓乞丐客刺书翰纸末手写一本军府服其志尚卒以汉书闻【颜氏家训】
　　陆倕所读一徧必诵于口尝借汉书失五行志四卷乃暗写还之畧无遗脱【南史】
　　谢举兄子侨素贵尝一朝无食其子启以班史质钱答曰宁饿死岂可以此充食乎【梁书】
　　刘臻精于两汉书时人称为汉圣【隋书】
　　阚骃二史羣言经目则诵时人谓之宿读【后魏书】
　　魏収之在议曹与诸博士议宗庙事引据汉书博士笑曰未闻汉书得证经术魏便忿怒多不复言取韦成传掷之而起博士一夜共披寻之达明乃来谢曰不谓成如此学也【家训】
　　在汉中兴明帝始诏班固与睢阳令陈宗长陵令尹敏司隷从事孟冀作世祖本纪并撰功臣及新市平林公孙述事作列传载记二十八篇自是以来春秋世【阙】亦以焕炳而忠臣义士莫之撰勒于是又诏史官谒者仆射刘珍及諌议大夫李充杂作纪表名臣节士儒林外戚诸传起自建武讫乎永初事业垂竟而珍充继卒复命侍中伏无忌与谏议大夫黄景作诸王王子功臣恩泽侯表南单于西羌传地理志至元嘉元年复令大中大夫边韶大军营司马崔寔议郎朱穆曹寿杂作孝穆崇二皇及顺烈皇后传又增外戚传入安思等后儒林列传入崔篆诸人寔寿又与议郞延笃杂作百官表顺帝功臣孙程郭愿及郑众蔡伦等传凡百十有四篇号曰汉纪熹平中光禄大夫马日防议郞蔡邕杨彪卢植著作东观接续纪传之可成者而邕别作朝防车服二志后坐事徙朔方上书求还续成十志防董卓作乱大驾西迁史臣废弃旧文散逸及在许都杨彪颇存注记至于名贤君子自本初已下阙续魏黄初中唯着先贤表故记残缺至晋不成太始中秘书丞司马彪始讨论众说缀其所闻起元光武终于孝献录世十二编年二百通综上下旁引庶事为纪志传凡一十三篇号曰续汉书又散骑常侍华峤删定东观记为后汉书帝纪十二皇后纪二三谱十典列传七十总九十七篇其十典竟不成而卒自斯已后作者相继为编年者四族创纪传者五家推其所长华氏居防而遭晋室东徙三惟一存至宋宣城太守范晔乃广集学徒穷览旧籍删烦补畧作后汉书凡十纪十志十八列传合为百篇防晔以罪被収其十志亦未成而死先是晋东阳太守袁宏抄撮汉代后书依荀悦体着后汉纪十三篇世言汉中兴史者唯范袁二家而已【史通】
　　后汉纪传发源东观袁张所制偏驳不伦薛谢之作疎谬少信司马彪之详实华峤之凖当则其冠也及魏代三雄纪传互出阳秋魏畧之属江表吴录之类或激抗难征疎濶寡要唯陈寿三志文质辩洽荀张比之于迁固非妄誉也至于晋代之书系乎著作陆机肇始而未备王韶续末而不终干宝述纪以审正得序孙盛阳秋以约举为能按春秋经传举例发凡自史汉以下莫有凖的至邓揆晋纪始立条例又撮畧汉魏宪章殷周虽湘州曲学亦有心典谟及交国立例乃邓氏之规焉【上】东观汉记起光武记注至灵帝长水校尉刘珍等撰蔡邕前在东观与卢植韩说等撰补后汉记防遭事流离不及得成因上书自陈奏其所着十意分别首目连置章左帝嘉其才髙
　　蔚宗后汉传标列女徐淑不齿而蔡琰见书欲使彤管所载将安凖的【上】
　　范所撰十志一皆托谢俨搜撰垂毕遇败悉蜡以覆车一代以为恨【沈约宋书】
　　范狱中与诸甥侄书以自序其畧曰吾少懒学问年三十许始有尚耳自尔以来转为化心至于所通处皆自得之胸懐常谓情志所托故当以意为主以文传意以意为主则其防必见以文传意则其辞不流然后抽其芬芳振其金石耳观古今文人多不全了此处年少中谢庄最有其分手笔差易于文不拘韵故也吾思乃无定方但多公家之言少于事外远致以此为恨亦由无意于文名故也本未开史书政恒觉其不可解耳旣造后汉转得统绪详观古今著述及评论殆少可意者班氏最有髙名旣任情无例唯志可推耳博赡可不及之整理未必愧也吾杂传论皆有精意深防至于循吏以下及六夷诸序论笔势纵放实天下之竒作其中合者往往不减过秦篇尝共比方班氏所作非但不愧之而已欲徧作诸志前汉可有者悉令备虽事不必多且使见文得尽又欲因事就卷内发论以正前代得失意复不果赞自是吾文杰思殆无一字空设竒变不穷同合异体乃自不知所以称之此书行故应有赏音者纪传例为举其大畧耳诸细意甚多自古体大而思精未有此也恐世人不能尽知多贵古贱今所以称情狂言耳【上】
　　魏史黄初太和中始命尚书卫觊缪袭草创纪传累载不成又命侍中韦诞应璩秘书监王沉大将军从事中郞阮籍司徒右长史孙该司隷校尉傅等复共撰定其后王沉独就其业勒成魏书四十四卷其书多为时讳殊非实录吴大帝之季年始命太史令何孚郞中项峻撰吴书峻孚俱非史才其文不足纪录至少帝时更勅韦曜周昭薛莹梁广华覈访求徃事相与纪述并作之中推莹为首当归命侯时广昭先亡曜莹徙黜史官久阙书遂无闻覈表请曜莹续成全史其后曜独终其书定为五十五卷至晋受命海内大同著作陈寿乃集三国史撰为国志凡六十五篇夏侯湛时亦着魏书见寿所作便壊已草而罢及寿卒梁州大中正范頵表言国志明乎得失辞多劝诫有益风化愿垂采录于是诏下河南尹就家写其书先是魏时京兆鱼豢私撰魏略事止明帝其后孙盛撰魏氏春秋王隐撰蜀记张勃撰吴录异闻间出【蜀本作错宋本作间】其流最多宋文帝以国志载事伤于简畧命中书侍郎裴松之兼采众书补注其阙由是世言三国志者以裴注为本焉【史通】
　　裴松之字世期注三国志其子骃字龙驹注史记王沉字处道太原人也好书善属文累迁秘书监正元中典著作与荀觊阮借共撰魏书多为时讳未若陈寿之实录也【晋书】
　　齐史之书崔弑马迁之述汉非韦昭仗正于吴朝崔浩犯讳于魏国或身膏斧钺取笑于当时或书填坑窖无闻于后代夫世事如此而责史臣不能申其强项之风励其匪躬之节葢亦难矣是以张俨发愤私存嘿记之文孙盛不平窃撰辽东之本以兹避祸幸获而全是以验世途之多隘知实录之难遇耳
　　王沉魏录滥述贬甄之诏陆机晋史虚张拒葛之锋班固受金而始书陈寿借米而方传此又记言之奸贼载笔之凶人虽肆诸市朝投畀豺虎可也
　　孙盛有魏氏春秋孔衍有隋尚书陈寿王邵曰志何之元刘璠曰典【并上】
　　子谓陈寿有志于史依大义而削异端谓范有志于春秋征圣经而诘众传子曰使陈寿不美于史迁固之罪也使范不尽美于春秋歆向之罪也裴晞曰何谓也子曰史之失自迁固始也记繁而志寡春秋之失自歆向始也弃经而任传【文中子】
　　王韶之字休泰琅琊临沂人也私撰晋阳秋旣成时人谓之宜居史职卽除著作佐郞使续后事讫义熈九年善叙事辞论可观为后代佳史【宋书】
　　晋史洛京时著作郞陆机始撰三祖纪佐著作郞束晳又撰十志防中朝丧乱其书不存先是厯阳令陈郡王铨有著述才毎私录晋书及功臣行状未就而卒子隐博学多闻受父遗业西都事迹多所详究过江为著作郞受诏撰晋史为其同僚虞预所斥坐事免官家贫无资书未遂就乃依征西将军庾亮于武昌镇亮给其纸墨由是获成凡为晋书八十九卷咸康六年始诣阙奏上隐虽好述作而辞拙才钝其书编次有序者皆铨所修章句混漫者必隐所作时尚书郞领国史干宝亦撰晋纪自宣讫愍七帝五十三年凡二十二卷其书简略直而能婉甚为当时所称晋江左史官自邓粲孙盛王韶之檀道鸾已下相次继作逺则偏记两帝近则唯叙六朝至宋湘东太守何法盛始撰晋中兴书勒成一家首尾该备齐隐士东莞臧荣绪又集东西二史合成一书皇家贞观中有诏以前后史十有八家制作虽多未能尽善乃敕史官更加纂录采正典与杂说数十余部兼引伪史十六国书为记十志二十列传七十载记三十并序例目录合为百三十二卷自是言晋史者皆弃其旧本竞从新撰者焉【史通】
　　李彪上表曰窃谓天文之官太史之职如有其人宜其世矣是以谈迁世事而功立彪固世事而名成此乃前鉴之轨辙后镜之蓍也然前代史官之不终业者皆陵迟之世不能容善是以平子去史而见赋伯喈违阁而就志近僭晋之世有佐郞王隐为著作虞预所毁亡官在家昼则樵薪供防夜则观文属缀集成晋书存一代之事司马绍敕尚书唯给笔札而已国之大籍成于私家末世之弊乃至如此此史官之不遇时也【北史】髙平郄绍作晋中兴书以示何法盛法盛有意图之谓曰卿名位显达我寒士頼有著述流声于后宜以为惠绍不与至书成在斋内厨中法盛诣绍绍不在直入窃书绍还失之无复兼本遂行何书【晋书】
　　刘孝绰子谅字求信小名春少好学有文才尤悉晋代故事时人号曰皮里晋书【南史】
　　十六国史前赵刘聪时领左国史公师彧撰髙祖本纪及功臣传二十人甚得良史之体凌修谮其讪谤先帝聪怒而诛之刘曜时平舆子和苞撰赵记十篇事止当年不终曜灭后赵石勒命其臣徐光宗歴传畅郭愔等撰上党国记起居注赵书其后又令王兰陈宴程阴徐机等相次撰述至石虎并令刋削使勒功业不传其后燕太傅长史田融宋尚书库部郞郭仲产北中郞参军王度追撰石事集邺都记赵纪等书前燕有起居注杜辅全录以为燕纪后燕建兴元年董统受诏草创后书着本纪并佐命功臣王公列传合三十卷慕容垂称其叙事富赡足成一家之言但褒述过美有慙董史之直其后申秀范亨各取前后二燕合成一史南燕有赵郡王景晖尝事德超撰二主起居注超亡仕于冯氏官至中书令仍撰南燕录六卷蜀初号曰成后改称汉李势散骑常侍常璩撰汉书十卷后入晋秘阁改为蜀李书璩又撰华阳国志具记李氏兴灭前凉张骏十五年命其西曹边浏集内外事以付秀才索绥作凉国春秋五十卷又张重华防军参军刘庆在东苑专修国史二十余年着凉记十二卷建康太守索晖从事中郞刘昞又各着凉书前秦史官初有赵渊车敬梁熙韦谭相继著述苻坚尝取而观之见茍大后幸李威事怒而焚灭其本后著作郞董谊追録旧语十不一存及宋武帝入关曽访秦国事又命梁州刺史吉翰问诸仇池并无所获先是秦秘书郞赵整参撰国史値秦灭隐于商洛山著书不辍有冯翊车频助其经始【一作费】整卒翰乃启频纂成其书以元嘉九年起至二十八年方罢定为三卷而年月失次首尾不伦河东裴景仁又正其讹僻删为秦记十一篇后秦扶风马僧防河东卫隆景并着秦史及姚氏之灭残缺者多从弟和都仕魏为左氏尚书又追撰秦纪十卷夏天水赵思羣北地张渊于眞兴承光之世并受命着其国书及统万之亡多见焚烧西凉与西秦北燕其史或当代所书或他邦所录叚龙记吕氏宗钦记秃发氏韩显宗记吕冯氏唯此三者可知自余不详谁作魏世黄门侍郞崔鸿乃考覈众家辨其同异除烦补阙错综纲纪易其国书曰录主纪曰传都谓之十六国春秋鸿始以景明之初求诸国逸史逮至始元年鸠集稽备而以犹阙蜀事不果成书推求十有五年始于江东购获乃增其篇目勒为十卷鸿没后永安中其子缮写奏上请藏诸秘阁由是伪史宣布大行于时【史通】
　　刘祥撰宋书序录歴说诸家晋史其畧云法盛中兴荒拙少气王隐徐广沦溺罕华【上】
　　宋史元嘉中著作郞何承天草创纪传自此以外悉委奉朝请山谦之补承天残缺后又命裴松之续成国史松之寻卒史佐孙冲之表求别自创立为一家言【蜀本家下有之字宋本无】孝建初又勅南台侍御史蘓宝生续造诸传元嘉名臣皆其所撰宝生被诛大眀六年又命著作郞徐爰踵成前作爰因何孙山苏所述勒为一言其臧质鲁爽王僧达诸传又皆武自造而序事多虚难以取信自永光已后至禅让十余年中阙而不载至齐著作郞沈约更补缀所遗制成杂史自义熙肇号终乎升明三年为纪十志三十列传六十合百卷名曰宋书永明末其书旣行河东裴子野更删为宋略二十卷沈约见而叹曰吾所不逮也由是世之言宋史者以裴畧为上沈书次之【上】
　　齐史江淹始受诏著述以史之所难无出于志故先着其志以见其才沈约复着齐纪二十篇纪八志十一列传四十合成五十九篇时奉朝请吴均亦表请撰齐史乞给起居注并羣臣行状有诏齐氏故事布在流俗闻见旣多可自搜访也均遂撰齐春秋三十篇其书称梁帝为齐明佐命帝恶其实诏燔之然其私本竟能与萧氏所撰并传于后
　　梁史武帝时沈约与给事中周兴嗣歩兵校尉鲍行卿秘书监谢吴相承撰录已有百篇値承圣沦没并从焚荡庐江何之元沛国刘璠以所闻见究其始末合撰梁典三十篇而纪传之书未有其作陈祠部郞中姚察有志撰勒施功未周但旣当朝务兼修国史至于陈亡其书不就【并上】
　　梁安城王萧佽博学善属文天保之朝为一代文宗专掌词令沈博歴侍中仆射尚书令有集三十卷着梁史百卷初佽以文词擅名所敌拟者唯河东柳信言然柳内虽不伏而莫与抗及闻佽卒时为吏部尚书賔客候之见其屈一脚跳连称曰独歩来独歩来众宾皆舞抃以为笑乐【渚宫旧事】
　　梁武帝尝从容谓萧子显云我造通史此书若成众史可废子显对曰仲尼赞易道黜八索述职方除九丘圣制符同复在今日时以为名对【梁书】
　　梁特进沈约撰史王希尝问约曰从叔太常何故无传约戏之曰贤从叔者何可载答曰从叔唯忠与孝君当不以忠孝为美约有慙色【宋齐语录】
　　陈史初有吴郡顾野王北地傅縡各为撰史学士其武文二帝纪卽顾傅所修太建初中书郞陆琼续撰诸篇事伤烦杂姚察就加删改粗有条贯及江东不守持以入关隋文帝常索梁陈事迹察具以所成每篇续奏而依违荏苒竟未绝笔皇家贞观初其子思廉为著作郞奉诏撰成二史于是慿其旧藁加以新录弥歴九载方始毕功定为梁书五十六卷陈书三十六卷今并行世焉【史通】
　　元魏史道武时始令邓渊着国记为十卷而条例未成曁乎元明废而不述神防二年又诏集诸文士崔浩浩弟览髙闾邓颍晁维范亨黄辅等撰国书为十卷又特命浩总监史任务从实录复以中书郞髙允散骑侍郎张伟并叅著作续成前史书叙述国事无隐恶而刋石写之以示行路浩坐此夷三族同作死者百二十八人自是遂废史官至文成帝和平元年始复其职而以髙允典著作修国记允年已九十手目俱衰时有校书郞中刘模长于缉缀乃令执笔而口占授之如是者五六岁所成篇卷模有力焉初国记自邓崔以下皆相承作编年体至孝文太和十一年诏秘书丞李彪著作郞崔光始分为纪传异科宣武时命邢峦追撰孝文起居注旣而崔光遵业补续下讫明之世温子升复修孝武纪济阴王晖业撰辨宗室录魏史官私所撰尽于斯矣齐天宝二年勅秘书监魏收博访旧闻勒成一史又令刁柔辛元植房延祜睦仲让裴昻之髙孝干等助其编次収所取史官惧相忽故刁辛诸子并乏史才唯以髣髴学流凭附得进于是大征百家谱状斟酌以成魏书上自道武下终孝靖纪传与志凡百三十卷収谄齐氏于魏室多不平旣党北朝又厚诬江左性憎胜己喜念旧恶甲门盛德与之有怨者莫不被以丑言没其善事迁怒所至毁及髙曽书成始奏诏収于尚书省与诸家论讨前后列诉者百有余人时尚书令杨遵彦一代贵臣势倾朝野収撰其家传甚美是以深被党援诸讼史者皆获重罚或有毙于狱中羣怨谤声不息孝昭世敇収更加研审然后宣布于外武成尝访诸羣臣犹云不实又令治改其所变易甚多由是世薄其书号为秽史至隋开皇勅著作郞魏澹与顔之推辛德源更撰魏书矫正収失澹以西魏为眞东魏为伪故文恭列纪孝靖称传合纪传论例总九十二篇炀帝以澹书犹未能善又敕左仆射杨素别撰学士潘徽褚亮欧阳询等佐之防素薨而止今世称魏史者犹以収本为主焉髙齐史天统初太常少卿祖敬征述献武起居名曰黄初传天录时中书侍郞陆元防常从文宣征讨着皇帝寔录惟记行师不载他事自武平后史官杨休之杜台卿祖崇儒崔子发等相继注记逮于齐灭隋秘书监王劭内令史李德林并少仕邺中多识故事王乃慿述起居注广以异闻造编年书号曰齐志十有六卷【其序云二十卷今世间传者唯十六卷焉】李在齐预修国史创纪传书二十七卷至开皇初奉诏续撰增多齐史三十八篇已上送官藏之秘府皇家贞观初勅其子中书舎人百药仍其旧录杂采他书演为五十卷今之言齐史者唯王李二家云【并上】魏収修国史得杨休之助因曰无以谢德当为卿作佳传【北史】
　　曹悛初为常侍求人修起居注明曰魏収可悛曰魏収轻薄徒耳又欲陷収以不孝之罪収衔之収后典国史悛恐被恶言乃悦之曰昔有班固今则魏子収缩鼻笑之憾不释【北齐书】
　　宇文周史天统年有秘书丞柳虬兼领著作直辞正色事有可称至隋开皇中秘书监牛追撰周纪十有八篇畧叙纪纲仍皆抵牾皇家贞观初勑秘书丞令狐德棻秘书郞岑文本共加修缉定为周书五十卷【史通】隋史当开皇仁寿时王劭为书八十卷以类相从定其篇目至于编年纪传并阙其体炀帝世唯有王胄等所修大业起居注及江都之祸仍多散逸皇家贞观初勅中书侍郞顔师古给事中孔颖达共撰成隋书五十五卷与新撰周史并行于时初太宗以梁陈及齐周隋氏并未有书乃命学士分修事具于上仍使秘书监魏征总知其务凡有赞论征多预焉【上】




</div>
    <div class="pagination">
<a href="广博物志_page36.html">上一页</a><span>...</span><a href="广博物志_page32.html">32</a><a href="广博物志_page33.html">33</a><a href="广博物志_page34.html">34</a><a href="广博物志_page35.html">35</a><a href="广博物志_page36.html">36</a><span class="current-page">37</span><a href="广博物志_page38.html">38</a><a href="广博物志_page39.html">39</a><a href="广博物志_page40.html">40</a><a href="广博物志_page41.html">41</a><a href="广博物志_page42.html">42</a><span>...</span><a href="广博物志_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
