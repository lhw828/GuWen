<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 97 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 97 页/共 320 页
  </h1>
  <div class="content">
   增曲明顾光禄公卿入门曲曰万乘天临千官景从济济卿士秩秩王公簉班鸳鹭接武防龙同心协徳永効公忠
　　择官一
　　原孤介　防请托【第五伦字伯鱼为蜀郡民吏富掾史皆鲜车驾马以财货自达伦患之简其豊赡者还之孤介志行者以处曹任于是货财抑絶　汉何武字君公问文吏必于儒者问儒者必于文吏以相参验欲除吏先为科例以防请托】　文武悉召　儒吏相参【尹翁归字子况去吏家居田延年为河东守行县至平阳悉召故吏五六十人亲临见令有文者东有武者西翁归独伏不起曰翁归文武兼备惟所施设功曹以为不逊延年曰何伤召上辞问甚竒其对除补卒史　下详前】择人　抡才【务在择人】　明试　登庸　增祷神　祝天【唐书李景譲传曰唐宣宗择相尽书羣臣当选者以名内器中梼宪宗神御前筯取之　五代史卢文纪传曰唐废帝欲择宰相以卢文纪姚顗有人望悉书名内琉璃瓶中焚香祝天以筯挟之首得文纪欣然相之】　授七品　领三辅【册府元龟曰唐李素立丁忧髙祖令所司夺情授一七品清要官所司拟雍州司録参军髙祖曰此官要而不清又拟秘书郎髙祖曰此官清而不要遂擢授侍御史　又曰李纾建中末为礼部侍郎徳宗居奉天择领三辅乃授同州刺史】　抑强宗　择清流【孔帖萧至忠曰贞观故事宰相子弟多居外职非直抑强宗亦以择贤才尔　又曰后蜀孟防有上书言防省官当择清流防叹曰何不言择其人而任之】　特委公　当择臣【册府元龟曰杨恭仁贞观五年迁雒州都督太宗谓曰雒阳要重古难其人特以委公　锦绣万花谷曰栁浑为相帝尝择令掌畿邑浑曰此特京兆尹职耳陛下当择臣等】　爲官择人　弃瑕录善【孔帖曰刘祥道疏古者为官择人不闻取人多而官少　又曰韦处厚推择官材往往弃瑕録善时亦讥其太广】　思择重臣无惮大吏【册府元龟曰张建封贞元初为寿州刺史防髙承宗父子独孤莘相次为徐州刺史】
　　【人寖贫困不能自存又以咽喉要地据江淮运路朝廷思择重臣以镇以建封为徐州刺史　又曰韩愈淮西碑凡兹廷臣汝择自从无惮大吏】　必择文梓　不惜美锦【孔帖曰韦承庆明堂灾上疏谏以文明垂拱后执政者未满嵗率以罪去夫创大厦济巨川必择文梓艅艎若亟毁而败则是庇朽木乘胶船也　又曰韦思谦初拜左丞奏曰陛下为官择人非其人则阙今不惜美锦令臣制之】　先求曽任　不可妄授【册府元龟开元十二年勅宰臣曰自今以后三省侍郎有缺先求曽任刺史者郎官缺先求曾任县令者　孔帖曰薛登请择贤才疏尧资八元而庶绩共理周任十乱而天下和平则士不可不察官不可妄授】　桓得敬仲　元信石显【孔帖曰桓公得敬仲则兴霸业汉元信石显而大秽明徳信任同而理乱异者何也所任用非其人也賛皇害霸论】　度梁汉之任　自朝廷之始【册府元龟曰陈政初为宇文化及太常卿亡归长安时汉川多盗贼髙祖曰吾度梁汉之任非卿不可　又曰开元十二年制曰昔臯陶与禹言曰在知人在安民此皆念在本先于帝载而长吏不称苍生靡宁深思循良以矫过弊仍重诸侯之选故自朝廷之始】　尚书宜择脩洁　郎官须有才望【山堂肆考曰唐髙凭字季辅贞观初上十五事曰如尚书八座人主之所责成者也宜择温厚脩洁者任之天中记曰李林甫开元中迁太子中允时源乾曜为侍中乾曜之男洁白其父曰李林甫求为司门郎中乾曜曰郎官须有素行才望髙者哥奴岂是郎官耶哥奴林甫小字】　授清要官　岂击搏才【上详授七品注　唐书曰李珏字待价举进士髙第为殿中侍御史宰相韦处厚曰清庙之器岂击搏才乎除礼部员外郎】
　　择官二
　　原惟其人【官不必备惟其人】　难其人　增郤縠可【左传云晋搜于被庐作三军谋元帅赵衰曰郤縠可臣亟闻其言矣说礼乐而敦诗书】　具瞻所归【天中记云晋司徒阙武帝问其人于荀朂答曰王公具瞻所归不可用非其人】　爲官择人者治【孔帖云窦诞为宗正卿太宗与语昏谬乃下诏曰诞比衰耗不能事朕知而任之是为不明且为官择人者治为人择官者乱】　择僚吏堪御史者【又云武后诏长史薛季防择僚吏堪御史者季防访于齐卿曰卢懐景等皆为通显巨人】　桓彦范执不可【又云墨勅以方士郑普思为秘书监叶静能为国子祭酒彦范执不可曰臣恐物议谓陛下官不择才】　为官择人岂待情乐【又云御史中丞桓彦范举阳峤为御史峤不乐弹纠之事彦范曰为官择人岂待情乐遂引为右台侍御史】铨拟皆便所司【又云戴叔伦齐映刘滋执政叔伦劝以天下州县有上中下有司铨拟皆便所司此非为官择人为人求治之术】　其清可用【天中记云马伉为侍读李抱真卒伉持节临吊归之帛不受又致京师伉上表固拒于是醴泉令缺徳宗曰前使泽潞不受币者其人清可用也遂以授伉】所择悉所歴深【孔帖云韦嗣立建言设官建吏本于治人官得其人则天下治古者取士】
　　【先郷曲之誉然后辟于州州已试然后辟五府五府着闻乃升诸朝得不谓所择悉而所歴深乎】　防使补授属员取其可者【册府元龟曰韩佽为桂州观察使桂管二十余郡州至邑令尉三百员由是部补者十之一余皆防使补之佽既至吏执籍而前曰具员请补佽曰在任有政者不夺缺者当必稽故籍取其可者然后补之】　宦官宫妾不知名者【山堂肆考云宋仁宗问王素曰孰可命以相者素曰臣何敢言上曰姑言之素曰惟宦官宫妾不知名者可充其任仁宗曰如此则富弼可素曰陛下得之矣】
　　择官三
　　增制唐白居易授杨潜李繁史备等制曰杨潜温厚静专有端士之操李繁精强博敏有才子之称史备变通健决有能吏之用而皆本于文学辅以政事为郎见其行为郡闻其声夫洋束梁之险遂居蜀之腴濠控淮之要皆名郡也今吾提三郡而委之三吏得不思勤俭敎导劳来安辑膏雨吾土而襦袴吾人者乎潜可守洋州刺史繁可守遂州刺史备可守濠州刺史　杜牧授窦余加官依前台州刺史苏庄除邓州刺史等制曰南郡盗作而萧育拜河南政美而宼恂留为人择官因重而抚考于两汉行古道也余防使上言父老有请其为政也长育多方惠训不倦凡设敎令皆有科旨庄任南康悉心为理谨身律下节用爱人南阳古都近者小扰临海越俗尤惜良吏就加起拜各叶所宜
　　增防唐白居易对审官防曰官有大小繁简之殊才有短长能否之异称其任则其政立枉其能则其事乖故先王立庶官而后求人使各司其局也辨众才而后入仕使各尽其能也如此则官虽省才虽半可得而理矣若以短任长以大授小委其不可而望其可强其不能而责其能如此则官虽备才虽倍无益于理矣故曰任小能于大事者犹狸捕虎而刀伐木也屈长才于短用者犹骥捕防而斧剪毛也王者诚能量众才之短长审庶官之小大俾操凿枘者无圜方之乖备轮辕者适曲直之宜自然人尽其能职脩其要彞伦日序庶绩日凝何患乎事不举而政未成也哉　又对大官乏人策曰臣窃见近日袐省校正或以门地授畿赤簿尉惟以资序求未商校其器能不研覈其才行至使顷年以来台官空不知所取省郎阙不知所求岂直乏贤诚亦废事且以资序得者仅能参其簿领以门地进者或未任于铅黄臣恐台衮之才台省之具十年以后稍乏其人
　　勤官一
　　原恭恪　积累【茍有位于朝无有不恭恪诗序积行累功以致爵位】　莫如勤能有继【非徳莫如勤　能勤有继继功绩也】　无日不惕　夙夜惟寅【岂敢忘职】　智以效官　勤而涖事　精力于职事　勤心有补益【汉书云张安世精力于职事休沐未尝出后汉书云史弼为黄门令勤心有所补益】　增不解甲　必枕戈【册府元龟曰窦轨为益州道行台毎临戎对防或经旬月身不解甲　又曰汉刘词为沁州团练使在郡临事之暇必披甲枕戈而卧之】　勤稼穑　设版筑【册府元龟曰唐柏季纂武徳中歴屯田农圃监毎督事苑内小心畏慎勤于稼穑髙祖毎称善之　又曰郭崇韬为枢宻使庄宗与汴军战于杨刘崇韬率师至博州庇役徒设版筑】　不离左右　与均甘苦【册府元龟曰唐兰谟为武侯大将军为人严毅勤恪毎侍从太宗尝不离左右　又曰汉史肇为许州节度使杜重威为乱车驾亲狩命肇从行凡三月肇擐甲在野与士卒均其甘苦】　交更辄鸣　安寝则欹【孔帖曰裴耀卿夜决狱讼尝养一雀毎交更辄鸣裴呼为知更雀　吴越备史曰武肃王钱镠在军中未尝安寝用圆木小枕睡熟则欹由是得寤名曰警枕】　通宵假寐数旬一归【册府元龟曰李大亮身居三职宿卫两宫毎当宿直通宵假寐太宗尝劳之曰至公宿直我便安卧　又曰权徳舆为起居舎人兼知制诰给事中有徐岱舎人有髙郢居嵗余岱卒郢知礼部贡举独徳舆直禁垣数旬一归家】　劳心谆谆　求理孜孜【经济编曰卓茂为宻令劳心谆谆视人如子　册府元龟曰晋刘处让为相澶卫等州观察等使勤于公务孜孜求理】　寒暑防懈　昼夜不息【册府元龟曰姜确为将作少匠脩九成宫令确典其事虽祁寒暑雨未尝蹔懈下详设版筑注】　反用为乐　而已益恭【孔帖曰王播勤吏职毎视簿领纷积】
　　【于前人所不堪播反用为乐　又曰班宏清洁勤力晨入官暑夕而出吏不堪其劳而已益恭】　吕諲独据案　椘客不释仗【孔帖曰哥舒翰节度河西表吕諲度支判官诸吏或出游諲独頽然据案　又曰杜椘客为中郎将毎入直尽夕不释仗帝知而劳之】　已老不怠精勤当食无废处断【册府元龟曰唐叚徳操为将军检校少府事时已年老精勤不怠　又曰】
　　【李杰为河南尹勤于聼理毎有诉虽衢路当食无废处断由是官无留事】　戴星　挽繂【吕氏春秋曰巫马期戴星出戴星入日夜不居以身亲之而单父亦治　唐书曰何易于为益昌令县距州四十里刺史崔朴常乘春与賔属泛舟出益昌旁索民挽繂易于身引舟朴惊问状易于曰方春百姓耕且蚕惟令不事可任其劳朴愧与賔客疾驱而去】
　　勤官二
　　原克勤于邦【尚书】　治民祗惧不敢荒宁【尚书无逸云周公曰我闻曰在昔殷王中宗治民祗惧不敢荒宁孔安国传云中宗太戊也爲政敬身思惧不敢荒怠自安也】　不敢怠遑【毛诗殷武篇云不敢怠遑命于下国封建厥福笺曰遑暇也天命及视下民之内有严明之君能慎赏罚不敢怠堕自暇于政事则命之于下国以受命天子也】　朝夕勤恪守以惇笃【国语祭公谋父曰我先王不窋不敢怠业时序其徳纂脩其绪脩其训典朝夕恪勤守以惇笃奕世载徳不忝前人】　自朝至昃不遑暇食【尚书无逸篇云文王自朝至于日中昃不遑暇食用諴和万民孔安国传云从朝至于日中不暇食思虑政官民用皆和】　夙夜罔或弗勤【尚书太保训于王曰呜呼云云】　勤卹民隐【国语周穆王将征犬戎祭公谋父谏曰昔商王帝辛大恶于民庶民弗忍欣戴武王以致戎于商牧是先王非务武也勤卹民隠而除其害也】　不敢自逸钦乃攸司　涖事惟勤　不懈于位【毛诗假乐篇云百辟卿士媚于天子不懈于位民之攸塈毛苌传云塈息也笺云百辟畿内诸侯卿士之有事者也媚爱也王以恩意及羣臣故皆爱之不懈于其职位民之所以休息由此也】　夙夜匪懈【毛诗烝民】　夙夜在公【毛诗有駜云云笺云臣忧念君事早起夜寐在于公所也】　夙兴夜寐洒埽庭内【毛诗】夙兴夜寐无忝所生【毛诗小宛毛苌传云忝辱也谨按夙早也所生父母也君之与】
　　【臣若能早起夜卧则不辱其先祖治其政事也】　古训是式威仪是力【毛诗烝民篇笺云古训先王之遗典式法也力犹勤也勤威仪者恪居官次不懈】　朝夕从事【毛诗北山云偕偕士子朝夕从事毛苌传曰偕偕强壮之貌士有王事者朝夕从事言不得休息也】　尽瘁事国【毛诗北山篇毛苌传云尽力劳瘁以从国事也】　黾勉从事【毛诗十月之交云黾勉从事不敢告劳笺云诗人谓贤者如是黾勉以从王事虽劳不敢自谓为劳畏刑罚也】　不敢告劳　王事靡盬不遑启处【毛诗采薇】　王事靡盬继嗣我日【毛诗杕杜云云郑氏笺云嗣续也王事无不坚固我行役嗣续其日言常劳苦无休息也】　民生勤则不匮【左传曰栾书曰椘自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后训之以若敖蚡冐筚路篮缕以启山林箴之曰民生在勤勤则不匮】　居之无倦　增先之劳之【论语云子路问政子曰先之劳之】　原恪居官次　日仄坐朝幽枉必达【后汉书明帝论】尽心奉职【东观汉记云周荣传曰荣为尚书令尽心奉职不敢怠】　增出入阡
　　陌【汉书云召信臣字翁卿为南阳太守为人勤力有方畧好为民兴利务在富之躬耕劝农出入阡陌止舎离郷亭稀有安居】　原不入内舎【谢承后汉书云防稽　绍字文肃为范令不入内舎常卧防事上】　常伏閤下【华峤汉书冯豹字仲文为尚书郎勤力不懈毎奏事不报常伏省閤下毎从昏至明帝闻而嘉之乃加赏赐】　冠劒不解【东观汉记曰桓文髙毎当直事驻车而传漏虽居闲鏁署冠劒不解于身为郎二十载未尝被奏三署服其重眘也】　不离省闼【后汉书黄香为尚书郎尝独止宿台上昼夜不离省闼上闻善之】　抱书而寐【魏氏春秋曰髙柔为刺奸令史既处法平允又夙夜匪懈至拥膝抱文书而寐太祖见而哀之徐解衣裘覆之而去自是辟焉】　沉迷簿领【刘桢诗云职事烦填委文墨纷消散沉迷簿领间回回自昏乱】　驰翰未遑食日昃不知晏【刘桢诗】　白日接宾客夜间省文书【吴志滕为太常白日接賔客夜省文书】　增取博具投诸江【事文聚云陶侃迁都督勤于吏职见诸参佐或以戏谈废事乃取其樗蒱博具悉投诸江】　居官毕力理治【杜预自叙曰在家则滋味经籍居官则毕力理治公家之事知无不为】　虽年老不怠【册府元龟曰唐厐玉为监门大将军太宗以其耆旧常令典兵于东宫玉虽年老而精勤不怠】　毎受一勅必勘审【经济编云唐主委萧瑀以庶政尝有勅不时宣行唐主责之瑀对曰大业之世内史宣勅或前后相违有司不知所之今王业经始事系安危故臣毎受一勅必勘审使与前勅不违始敢宣行稽缓之愆实由于此唐主曰卿用心如此吾复何忧】　夙夜勤强【孔帖云房元龄当国夙夜勤强任公竭节】　真将军【册府元龟曰李大亮为左卫大将军太宗谓大亮毎行夜日当丙夜遣郎将行甲乙丁戊等夜身先于人真将军也】　以鞭算【又曰刘晏毎朝谒马上以鞭算质明视事至夜分虽休澣不废】　掌徼廵精警【册府元龟曰唐于百亿为朝请大夫毎掌徼廵精勤不倦】　佐吾为理以勤国事【白居易萧俛制云萧俛佐吾为理以勤国事是用正命为部尚书】　儒学虽优亦勤吏事【孔帖云王彦威为戸部侍郎儒学虽优亦勤吏事】　美誉四腾【孔帖云吴凑徳宗初出为福建观察使政勤清美誉四腾】　勤于稼穑【册府元龟曰后唐周知裕歴房綘淄三州刺史老于军旅勤于稼穑】　惟马上得休息【孔帖云五代敬翔从太祖用兵尽心勤劳昼夜不寐自言惟马上乃得休】　不事事吾何安【事文聚云韩魏公勤于吏职簿书文檄检察严覈莫不躬亲左右曰公位重年髙如此朝廷赐守郷郡以养安幸无亲小事公曰己惮烦劳吏民当有受弊者且俸禄日万钱不事事吾何安】
　　勤官三
　　增诗梁王筠和卫尉新喻侯廵城口号诗曰阊阖暧已昏钩陈杳将暮栖乌城上返晚雀林中度屯卫时廵警凝威肆安歩　唐韩琮秋晚信州推院亲友或责无书寄答诗曰官信安仁拙书非叔夜慵谬驰骢马传难附鲤鱼封万里劳何补千年运忝逢不量横草力虚慕入云踪　元赵孟頫次韵左辖相公奉寄徐公诗曰尽日沉迷簿领书何时重得赋闲居已无梦想悬金印岂有文章到石渠　袁桷晓发诗曰蓐食慎王事晓星当前戸跨马官道行细草泣寒露
　　增制唐元稹授韩臯左仆射制曰韩臯始以直言事代宗司谏诤复以文章政术事徳宗为舎人中丞京兆尹在顺宗宪宗时出领藩方入备卿长逮予小子歴事五君勤亦至矣　元姚燧元帅乌叶尔封諡制曰乌叶尔气钟光岳之纯全诚贯金石之坚确智足谋国勇则冠军佐天运之惟新愤人心之未定故自北而徂南首辽尾魏亦攘左而塞右膺齐背秦语其跋履于四方数岂戎衣之百袭为庸已懋其报宜丰可当非刘氏之不王姑启若鲁侯之大宇
　　增碑唐韩愈南海神庙碑曰天寳中册尊南海神为广利王祀祭式与次俱升因其故庙易而新之在今广州治之东南海道八十里常以立夏气至命广州刺史行事祠下而刺史常选用重人既贵而富且不习海事又当祀时海常多大风将往皆忧戚旣进观顾怖悸故常以疾为辞而委事于其副其来久矣元和十三年始诏用国子祭酒孔公爲广州刺史兼御史大夫以殿南服至州之明年将夏祝册自京师至吏以时告公乃斋祓视册誓羣有司曰册有皇帝名乃上所自署其文曰嗣天子某谨遣某官某敬祭其恭且严如是敢有不承明日吾将宿庙下以供晨事明日吏以风雨白不听于是州府文武吏士凡百数交词更谏皆揖而退公遂升舟风雨少弛櫂夫奏功云阴解駮日光穿漏波伏不兴省牲之夕载阳载阴将事之夜天地开除日星明概五鼓既作牵牛正中公乃盛服执笏以入即事文武賔属俯首听位各执其职牲肥酒香樽斚静洁防登有数神具醉饱　明李贤礼部尚书胡公濙神道碑铭曰太宗文皇帝入正大统察近侍中惟公忠实可托遂命公廵游天下以访异人为名实察人心向背以故虽穷郷下邑轨迹无不到寻进礼部左侍郎往廵江浙诸州还朝时车驾驻跸宣府公驰谒行在所上卧不出闻公至喜而起且慰劳之曰卿驱驰良苦赐坐与语凡所歴山川道里郡邑丰啬民情休戚以至所闻所见保国安民之事悉为陈说上欣然纳之
　　增墓志明杨士竒故少师杨公荣墓志铭曰太宗皇帝入正大统初建内阁简翰林之臣七人专典密务七人者解缙胡广王淮胡俨金幼孜公及士竒也时四方之事方殷七人旦夕侍左右承顾问退治职务且兼稽古纂述之事不虚寸晷上时歩至阁中亲阅其劳且视其所治咸称防时公尤勤励遂皆进官
　　增记宋王禹偁待漏院记曰君逸于上臣劳于下法乎天也古之善相天下者自臯夔至于房魏可数也是亦不独有其徳亦皆务于勤耳夙兴夜寐以事一人卿大夫尚尔况宰相乎朝廷自国初因旧制设宰相待漏院于丹鳯门之右示勤政也至若北阙向曙东方未明相君启行煌煌火城相君至止哕哕鸾声金门未辟玉漏犹滴相君下车于焉以息待漏之际相君得不有思乎其或兆民未安思使泰之四夷未附思使来之兵革未息何以弭之田畴多荒何以辟之贤人在野我将进之佞人在朝我将黜之六气不和灾眚荐至愿避位以之五刑未措欺诈日生请脩徳以厘之忧心忡忡待旦而入九门既启四聪甚迩相君言焉时君纳焉皇风于是乎清夷苍生以之而富庶
　　守官一
　　原吝出纳　调阴阳【出纳之吝谓之有司　丙吉不问杀人而问牛喘曰杀人京兆尹长安令之所职方今少阳用事牛未宜喘宰相职调阴阳所当忧也】　废命不敬　失职则死【左传守官废命不敬城蒲与屈　一日失职则死及之】　能业其官　靖共尔位【传台骀能业其官】　各守尔典　职思其忧　各司其局当官而行　增守物　死官【栁宗元论曰皮冠者虞人之物也物者道之凖】
　　【也守其物由其准而后其道存焉茍舍之是失道也　韩愈论曰君子居其位则思死其官】　孟容守着令　仲郢执乱典【孔帖曰许孟容拜礼部员外郎公主子求补崇文生孟容固谓不可主诉之帝问状以着令对帝嘉其守　又曰栁仲郢迁侍御史有禁卒诬里人斫父墓柏杀之吏以专杀论而中尉防免其死仲郢监罚执曰贼不死是乱典别有诏御史萧杰监之杰复争遂独诏京兆尹杖杀之】必坐死　愿罢官【孔帖曰徐有功为左肃政台侍御史辞曰陛下以官法用臣臣守正】
　　【行法必坐此死矣后固授之　又曰独孤用晦迁御史中丞防殿中王源植贬官用晦直其枉书五上不报即自劾执法不称愿罢官去】　何所廻避　敢不紏弹【册府元龟曰薛谦光拜御史大夫时僧恵范恃太平公主权势逼夺百姓肆店州县不能理谦光曰宪台理寃滞何所廻避朝弹暮黜亦可矣又曰郭震元宗初为殿中侍御史劾太子賔客韦嗣立曰张易之兄弟势倾朝野嗣立此际结为舅甥已合】
　　【诛死天网踈漏腰领误全中宗晏驾削太皇辅政之制定阿韦临朝之防神人怨愤臣忝司清宪敢不紏弹】君举必记　人命所悬【册府元龟曰褚遂良为谏议大夫知起居注太宗谓曰卿】
　　【知起居注朕有不善卿必记之耶遂良曰守道不如守官臣职当载笔君举必记　又曰桓彦范为司刑少卿谓所亲曰今躬为大理人命所悬必不能顺防诡辞以求茍免】　不纳宦官　封还诏书【册府元龟曰叚志元为左骁卫大将军文徳皇后之葬也志元宇文士及分统士马出宿于章武门太宗夜使宦官三至士及开营志元闭门不纳使者曰有手勅志元曰夜中不辨真伪因停使者至晓　又曰郭承嘏太和六年为谏议大夫频上章言时政得失转给事中改华州刺史兼御史中丞诏下之后给事中卢载封还诏书帝遂制罢之】　侍郎辞知选　尚书不决事【孔帖曰卢承庆迁民部侍郎太宗寻令检校兵部侍郎仍知五品选事承庆辞曰选事职在尚书臣今掌之便是越局　唐书狄仁杰传曰太学生谒急后执可仁杰曰人君惟生杀柄不以假人至簿书期防宜责有司尚书省不决事左右丞不勾杖左右丞相不判徒况天子乎太学徒取告承簿职耳】
　　守官二
　　原思不出位【君子思不出其位】　立不易方【易】　官脩其方唐宿其业　不假器【虽有挈瓶之智守不假器】　不越樽俎【庄子庖人虽不治庖祝史不越樽俎而代之】　死不失守【见死不失其守】　不进旌招【齐侯田招虞人以旌不进仲尼曰守道不如守官注君召当往道之常也非物不进官之制也】　食不避难【食焉不避其难子路】　陈平不对农狱【上问綘侯周勃一歳入粟决狱几何勃不能对汗流问陈平平对曰入粟当问捜粟都尉决狱问廷尉臣职上佐天子调阴阳下使四方得其所也】　增此真将军【史记云文帝后六年匈奴大入邉乃以刘礼为将军军霸上徐厉为将军军棘门以亚夫为将军军细栁以备上自劳军至霸上棘门军直驰入之细栁军天子先驱至不得入先驱曰天子且至军门都尉曰将军令曰军中闻将军令不闻天子诏居无何上至又不得入于是上乃使使持节诏将军吾欲入劳军亚夫乃传言开壁门既出羣臣皆惊文帝曰嗟乎此真将军矣曩者霸上棘门军若儿戯耳】　原不授玺【汉书殿中夜有怪羣臣皆惊霍光恐有变召尚书符玺郎欲収取印郎不肯授光光欲夺之郎按劔曰臣头可得玺不可得明日光赏之】　刺史不察黄绶【朱博为冀州刺史人遮道言事博曰若言丞尉当诣郡守刺史不察黄绶】　增此囚终无死法【册府元龟曰李日知天授中为司刑丞时用法严急日知独寛平尝免一死囚少卿胡元礼断请杀之与日知往复数四怒曰元礼不离刑曹此囚终无生路日知曰日知不离刑曹此囚终无死法竟以两状列上日知果直】　对仗叱义府【经济编曰唐李义府用事洛州妇人淳于氏美色系大理狱义府属寺丞毕正义枉法出之大理卿叚寳元奏闻髙宗命刘仁轨鞫问义府逼正义自缢御史王义方奏义府于辇毂之下擅杀六品寺丞对仗叱义府令下】　驳奏俊臣乖生亏信【册府元龟曰徐有功为秋官郎中时鳯阁侍郎任知古冬官尚书裴行本等七人被搆陷当死则天欲锡以再生来俊臣抗表请申大法有功驳奏曰俊臣乖明主再生之锡亏圣人防信之道行本等免死】　论公主不得造陵【又曰卢灿为给事中神龙中武崇训为节愍太子所杀优诏追封鲁王将葬安乐公主请依永泰公主为崇训造陵中宗许之灿奏曰陵之称谓本属君后及储君诸王及公主墓无称陵者帝无以对依灿奏】　重其能守官【孔帖云穆宁佐盐鐡转运李光弼屯徐州檄取资粮不与光弼怒召宁欲杀之宁见光弼执其手谢曰吾固知其不可聊与君议耳时重其能守官】　率其职司其局【桞宗元论云在上不为抗在下不为损矢人者不为仁函人者不为不仁率其职司其局交相致以全其公也】
　　守官三
　　增诗宋范仲淹为广徳司理与太守争非侄莘老以诗记其事曰维持狴犴下枉直情必通太守异趋舎挺然不曲从有事争救之粉屏记其终官小俸禄薄家居率穷空卖马以自给徒歩弥充　苏轼次韵贺刘发诗曰君看三代士执雉本以杀身为小补居官死职战死绥夣尸得官真古语
　　增墓志元虞集平章政事张公珪墓志铭曰上命道士刘志清以其法爲醮事近侍分其所用金币道士讼之台而近侍谮道士于上前当杀者六人公力辨道士无死罪上怒曰汝以台纲胁我耶公曰御史台陛下之台则台纲陛下之纲也陛下奈何欲自坏其纲乎上怒未解顾左右扶出明日复叩头苦谏曰陛下必欲用谮言杀无罪臣请先死上即不杀六道士亲解衣以赐公明日上谓近臣曰人言中丞忠臣乎张中丞乃张忠臣非官中丞也
　　増书宋欧阳脩上范司谏书曰天子曰不可宰相曰可天子曰然宰相曰不然立乎庙堂之上与天子相可否者宰相也天子曰是谏官曰非天子曰必行谏官曰必不可行立乎殿陛之前与天子争是非者谏官也宰相尊行其道谏官卑行其言言行道亦行也
　　增记唐吕周任泗州大水记曰唐贞元八年夏上帝作孽罚兹东土浩淼长澜周亘千里泗州刺史张公始至聚邑老以访故塞薪揵石以御之维舟编桴以载之洪波汗漫不辨涯涘公独与左右十数人缆舟于郡城西南隅女墙之上以向冲波公之左右失色同辞请移公曰伾天子守土臣也茍有难而违之若王命何




　　御定渊鉴函卷一百二十二
&lt;子部,类书类,御定渊鉴类函&gt;
　　钦定四库全书
　　御定渊鉴函卷一百二十三
　　政术部二【摄官　省官　旷官　侵官　争长滥官　卖官爵　巧宦　换官　代官休假】
　　摄官一
　　原拜真　承乏【真受也　摄官承乏注承乏谓兼二职也】　将效一官　敢有二事　增直官　贴职【沈括笔谈曰唐制官序未至而以他官摄者为直官许敬宗为直记室是也　文献通考石林叶氏曰国朝以史舘昭文舘集贤院为三舘皆寓崇文院其实无别舍但各以库藏书列于廊庑间尔直舘直院谓之舘职以他官兼者谓之贴职】　定宫阙　俟乘舆【孔帖曰崔光逺元宗西狩诏留光逺为京兆尹乘舆已出都人乱入左藏大盈库争辇财珍光逺募官摄府县谁何宫阙斩数十人乃定　又曰李晟择文武摄台省官以俟乘舆】　实有劳效　且求廉慎【册府元曰开成四年诏曰诸门入仕人数转多毎年吏曹注拟无阙惟河北诸道河东泽潞南劒三川京北京西管内官员稍多假摄之中实有劳效毎年许奏三两人仍须是元额阙不得替见任人其余诸道并不得奏人　又曰五年岭南节度使卢均奏海峤择吏与江淮不同其潮州官吏伏望特循往例不令吏部注拟且委本道求才若摄官廉慎有闻依前许观察使奏正】　独得补署　多是假摄【孔帖云刘晏时经费不充停天下摄官独租庸得补署积数百人皆新进敏锐尽当时之选趣督倚】
　　【办故能成功　李徳裕一品集曰潞磁等四州县令録事参军地贫俸薄无人愿请多是假摄】　不絶常务　按其歴任【册府元曰高重开成七年以国子祭酒充翰林侍讲学士诏令毎月十日入院不絶本司常务　文献通考曰宋太祖开寳四年诏近以诸道摄官悉令罢去若更民政良可惜也宜委有司按其歴任经三摄无旷败可即以其名闻】　兼孝恭长史　请韦相摄卫【孔帖曰李靖陈圗萧铣十策有诏拜靖行军总管兼摄孝恭行军长史　岭南物异志曰韦执谊贬崖州司户刺史闵其覊旅乃举前件官在朝廷颇谙公事幸其佐理勿惮糜费请韦相摄卫】　二人兼四岳　一身总七职【并详第二条】
　　摄官二
　　原不二事【礼】　兼职【兼人之称】　増周制尚兼官【羣书考索云或问自太宰至旅下士其为官六十有三而为府者六为胥与史者皆十有二而为徒者百有二十何也曰此皆兼官也自唐虞以来禹以司空而兼百揆羲和以二人而兼四岳乃舜二十二人之咨则四岳实一人兼之古者官不必备惟其人而已有其人则备无其人则兼是以周官之作实仿唐虞之制而官事不摄吾夫子所以深责管仲变先王之法也以三公言之召公为保周公为师而太傅无与焉二公实兼之也周公既师疑作死字召公为保而太师太傅无有焉召公实兼之也不惟此也三公之下实有三少当时不见其人召公又兼之乃同召太保奭芮伯彤伯毕公卫侯毛公是六卿之长召公又兼之盖一人之身兼总七职矣惟成王之季年芮伯彤伯卫侯实兼领司徒宗伯司冦之职其余大抵皆兼官也其大者犹兼而况于百官羣有司乎】　太宰兼行六卿事【又云或问六卿分职各率其属太宰之职顾曰掌建之六典何也曰此太宰兼行六卿之事也自其分职而言之则太宰掌治典司徒掌教典宗伯掌礼典司马掌政典司冦掌刑典司空掌事典各有攸司固若不同自太宰兼行六卿而言之则八典八法八则八柄八统九职九赋九式九贡九两凡此十条皆经国之大纲政事之条目而散见于三百六十官之中太宰实举其纲而撮其要焉】　原不摄【官事不摄管仲奢僭】　士防摄右【晋文公城濮之役舟之侨先归士防摄右】　叔鱼摄理【晋邢侯与雍子争鄐田士景伯如楚叔鱼摄理理狱官】　兼二事【传沈诸梁兼二事二事谓令尹司马也】　摄政【孔子为司冦摄政七日诛少正卯】　不给【卫侯将防使祝佗从辞曰臣展四体以率旧职犹惧不给而烦刑书若又共二徼大罪也】　増知东都选【唐书云魏知古姚崇所引及仝列稍轻之出摄吏部尚书知东都选知古憾之时崇之子在洛通賔客馈遗凭旧请托知古归悉以闻】　何摄为【又云李巨授陈留谯郡太守摄御史大夫明日谢帝惊曰何摄为即诏授御史大夫】　庶防无相搆之患【续问竒林云明太祖谕陶凯曰朕今立法令廷臣兼东宫赞辅之职父子一体君臣一心庶防无相搆之患】
　　摄官三
　　増诗唐苑咸送大理正摄御史判凉州别驾诗曰天子念西疆咨君去不遑垂银棘庭印持斧柏台纲雪下天山白泉枯塞草黄伫闻河陇外还继海沂康
　　増制唐元稹授王播中书侍郎平章事兼盐铁使副制曰王播在德宗时以封诏入仕践履台阁由御史中丞京兆尹掌盐铁为春曹尚书乃长邑髦以控蛮蜒尽称厥职达于予闻驿诏征还便殿与语得所未得闻所未闻昭然发蒙几至前席重委操剸铓刃益精国有羡财而人不加赋东师在野物力萧然不有主张孰能勘济是用命尔作相仍以旧务因之尔为西备戎羗东定燕冀内实九府外丰万人百度羣伦罔不在尔
　　増碑周庾信周太子太保歩陆碑曰公仪表外明风神内照事君惟忠事亲惟孝言为世范行为士则留连坟索怊怅文词霜府録于尚书天官总于司防出入匡赞常戴数职身具六腰恒四绶
　　省官一
　　原立政　审官【明王立政不惟其官惟其人也】　损不急　罢冗员【史楚悼王用吴起为相损不急之官拊养战士】　増怨诽　厌伏【孔帖曰李朝隐迁吏部员外郎时政出权幸不关两省而内授官但斜封其状付中书即宣所司朝隐执罢千四百员怨诽哗腾朝隐毅然无避　又曰桞仲郢防昌初累转吏部郎中时诏减官冗长者仲郢条简浃日损千二百五十员议者厌伏】待贤才　罢冗官【唐书曰初太宗省内外官定制为七百三十员曰吾以此待天下贤才足矣　孔帖曰李泌同中书平章事请曰陛下欲省州县则可而吏员不可减所谓省官者去其冗员非常员也帝曰若何为冗员对曰州参军无职事及兼试额内官者兼试自至德以来有员比正员三之一可悉罢帝乃许复吏员而罢冗官】　不虚设　则易求【孔帖曰杜佑为户部侍郎上议曰设官之本以治众庶故古者计人置吏不肯虚设自汉至唐因征战艰难以省吏员诚救弊之功也　又曰李吉甫愿诏有司博议州县有可并并之岁时入仕有可停停之则吏寡易求官少易治】　贵简约　汰粃滓【孔帖傅奕曰官贵简约夏后官百不如虞氏五十周三百不如商之百　又曰杨嗣复进门下侍郎建言府官属多宜省帝曰无乃滞才乎对曰才者自异汰去粃滓者菁华乃出】　空竭府藏　悉廪料【孔帖卢懐慎曰窃见诸司官员所在委积多者数倍多不厘务广有除拜俸禄之费空竭府藏又曰张延赏建言今官繁费广州县残困宜并省其员悉廪料输京师赏战士帝许之】　罢郡
　　县吏　并寺监职【上详省官二　羣书考索曰刘安世请省寺监以归六部哲宗即位之初膳部并于主客虞部入于屯田又六曹所减凡十九员处之得其理也今凡寺监之职可以为六部者宜并省之】　得至治之体　察蠧弊之根【孔帖辛替否上疏曰太宗陛下之祖拨乱立极得至治之体省官清吏举天下职司无虚授　羣书考索曰夫摄官之滥如资防如特科如杂流此皆蠧弊之根其可不加之察乎】　户口凋寡桓温论并官　公私驱扰申绍疏省职【晋书曰桓温总督内外上疏陈便宜七事其二户口凋寡不当汉之一郡宜并官省职令乆于其事　申绍上慕容暐论守宰疏曰吏多则政繁今之见户不过汉一大郡而备置百官加之新立军号公私驱扰人不聊生宜并省官职务劝农桑】
　　省官二
　　原省西曹【魏志毛玠为司空丞相东曹掾属请谒不行时人惮之时议欲并省官员咸言省东曹太祖知之令曰日出于东月盛于西凡人言先东东不可省遂省西曹】　省兰台【晋时议省州郡官吏以赴农功荀朂议曰省吏不如省官省官不如省事省事不如清心萧曹清静致画一之歌此清之本也汉文垂拱几致刑措此省事也光武并合吏员县官国邑裁置十一此省官也魏太和中遣王人四出减天下吏员正始中亦并合郡县此省吏也今欲求之于本则省事为先若欲省官司九寺可并于尚书兰台宜省付三府云云】　官省则选清而得久职并则吏简而俗静【晋王彪之议也】増何事官外置官【孔帖沈既济曰今日之治患在官繁不患员少两省官自常侍谏议】
　　【补阙拾遗四十员日止两人侍对缺员二十一未补若谓见官不足与议则当更选其人若广聪明以淹滞先补其阙何事官外置官】　六员二十员可罢【又云李泌曰常侍賔客十员其六员可罢左右赞善三十员其二十员可罢】　减判官员【又云杨绾奏减诸道观察判官员之半】请罢郡县吏二千余员【孔帖又云李徳裕尝谓省事不如省官请罢郡县吏二千余员】省官之不急【又陆贽五要云省官之不急】　委中书条件停减【又云】
　　【陆贽议内外官有冗员及百司不急之资委中书条件停减】　省职省员省人【羣书考索云元祐之减罢诸司建炎之罢并官属此省其职也祥符之枢密直学士以六员为式治平之少卿监以七十员为额此省其员也开寳之罢流外庆厯之减任子此省其入仕之人也】
　　省官三
　　増诏元李谦清冗职诏曰自疆土极照临之逺而省台有内外之分日益月増官冗人滥尝勅有司而澄汰意能旧制之遵承比闻近侍之言谓益曩时之弊彼不胜重任有壅上闻茍尚蹈匪彞时惟予咎其清冗职用复前规
　　増策唐白居易对省官并俸减使职策曰臣闻古者因人而置官量赋而制禄故官之省置必稽人户之众寡禄之厚薄必称赋入之多少俾乎官足以理人人足以奉吏吏有常禄财有常征财赋吏员必参相得者也顷以兵戎屡动荒沴洊臻户口流亡财征减耗则宜量其官而省之并其禄而厚之故省官则事简事简则人安禄厚则吏清吏清则俗阜而天下所由理也然则知清其吏而不知厚其禄则饰诈而不廉矣知厚其禄而不知省其官则财费而不足矣知省其官而不知选其能则事壅而不理矣此三者迭为表里相须而成者也臣又见兵兴以来诸道使府或因权宜而置职一置而不停或因蹔劳而加俸一加而无减致职多于郡县之吏俸优于台省之官积习为常烦费滋甚今若量其职员审其禄秩使多寡有常数厚薄得其中则费不广而下无侵削之患矣职有常数则事不烦而人无劳扰之弊矣此又利害之相悬逺者
　　増判唐司马滔对省官员判曰时康官备所借为理户减务烦则害于政有司糜我王爵思立国体知师旅之后版籍徒悬念闾里之空州县宜省诚有可尚议未得中虽在济物之规实亦勤人于逺请依百姓之诉用减庶僚之员省事省官晋朝高其论从人从欲鲁史异其文
　　増议晋王彪之议曰职事之脩在于省官朝风之澄在于并职官省则选清而得久职并则吏简而俗静选清则胜人久于其事事久则中才犹足有成　唐杜佑省官议曰唐虞稽古建官惟百夏商官倍亦克用乂周建六官各有徒属虽尚文去质吏众事烦然而条流不紊职非重设秦氏立制多因时宜汉初沿袭后渐増广光武建武六年废罢四百余县吏职十置其一魏太和中分命使臣省州县吏正始中又并合郡县等晋太元六年省七百余员隋开皇三年废五百余郡国家贞观初省内官六百余员详设官之本为理众庶所以古者计人置吏存诸方策昔臯繇作士师正五刑今刑部尚书大理卿是二臯陶也垂作共工利器用今工部尚书将作监是二垂也契作司徒敷五教今司徒户部尚书是二契也伯夷秩宗典礼今礼部尚书礼仪使是二伯夷也伯益作虞掌山泽今虞部郎中都水使者是二伯益也伯冏作太仆掌车马今太仆卿驾部郎中尚辇奉御闲廏使者是四伯冏也古者天子有六军汉家前后左右将军四人今则十二卫神策等八军凡有将军六十人也歴代増益以至于是旧名不废新职日加名繁职重不可遍举顾兹大弊实思革之
　　旷官一
　　原沉职　备位【沉滞不举言无职事】　充位　养名【张汤为御史大夫毎奏事日旰天子忘食事皆决于汤丞相充位而已　养名逋事详怠惰】　干诛　速谤【叛官离次以干先王之诛以速官谤】　出柙　毁椟【虎兕出于柙玉毁于椟中是谁之过欤】　废厥职　失其守【羲和湎滛废时乱日废厥职尸厥官若罔闻知　官失其守】　敢頼宠　不书朔【不能治官敢頼宠乎　左传日食不书朔与日官失之也】　葬士礼服大刑【礼曰大夫废其事终身不仕死以士礼葬之　礼各司其局百官废职服大刑】　涖事不敬　率职有怠【非孝也礼】　都家不及　州县徒劳【周礼朝大夫掌都家注都家王子弟也天子之事当施于都家者使知而行之凡都家之理有不及者诛其朝大夫在军旅则诛有司不及谓有稽殿者也　州县之职徒劳人耳】　尸禄　素餐　慢官怠事　弃命废职　慢官速戾　且昧恪居　宜科懈位　茍忘防纬　是谓拂经　既不治庖　宜科出柙不能承式　何以守官　茍不恭乎乃职　必速戾
　　于厥躬　茍弃命而废官　则有常而无赦　临事有亏则思移过　失期不请谁合当辜　慢官之后徒告阙供　临事之前胡不申请　画诺　署名【范晔党锢传论云汝南太守宗资任功曹范滂郡为謡曰汝南太守范孟博南阳宗资主画诺　册府元曰源乾曜宗时在政事十年时张嘉贞张说相次为中书令乾曜不敢与之争毎事推让之及李元纮杜暹知政事遂无所参议唯诺署名而已】　饮食终日　脱略万事【锦绣万花谷曰五代李愚为相废帝谓为粥饭僧以为饮食终日无所用心　苏轼送李公恕诗曰我顷分符在束武脱畧万事惟嬉遨】　有司不力　厥官如旷【孔帖曰韦温谏比诏下阅月有司弛堕不力正可黜慢官惩不恪择可任者缮完之则吏举职事归正矣　又曰得其人则公务克脩非其人则厥官如旷萧至忠论鬻爵】　颇妨职务　罕有才艺【吕才东臯子集序曰除六合丞笃于酒德颇妨职务　孔帖曰切见宰相近侍要官子弟多居美爵此盖势要亲戚罕有才艺逓相嘱托虚践官荣】　嗣宗壊屏障斯立破崖岸【晋书阮籍传曰籍常从容言于文帝曰曽游东平乐其风土帝大恱即拜东平】
　　【相籍乘驴到郡壊府舍屏障内外相望法令清简旬日而还　韩愈记曰博陵崔斯立以前大理评事言得失黜官为丞既噤不得施用喟曰丞哉丞哉余不丞而丞余则尽枿去牙角一蹑故迹破崖岸而为之】
　　旷官二
　　原不恭命【左不攻于左汝不恭命】　増莫肯夙夜【诗云三事大夫莫肯夙夜】原失政不立　失官不食　百事兹昏【由官邪也】　王事无旷　増旷官之刺兴【韩愈论蹇之六二在王臣之位而高不仕之心则旷官之刺兴】原日饮酒【曹参为相不事事日饮醇酒注不事丞相之事】　増三光不明【汉书云萧望之奏三公非其人则三光为之不明今岁首日月少光咎在臣等】　原不治事【汉陈遵为掾不治曹事数废被谪主者报曰陈掾今日以某事谪遵曰满百乃相闻故事谪满百者斥】　日清谭【王夷甫为元城令终日清谭县事亦理】　増不知马何由知数【世说新语云王徽之为桓冲兵参军冲问卿署何曹对曰似是马曹又问管几马曰不知马何由知数】　官曹虚设【孔帖云陆长源上宰相书兵部无戎帐户部无版图虞水不管山川金仓不司钱糓光禄不供酒卫尉不供幕秘书不校勘著作不脩撰官曹虚设】　不可旷缺【又云陆贽奏议职事虽有小大闲剧之殊而俱不可旷缺者盖备于时而用尔】　与二弟连夜痛饮【韩愈顺宗实録云阳城字亢宗北平人好学逺近慕其徳行李泌为相举为谏议大夫未至人咸畏惮之既至诸谏官纷纷言事天子益厌苦之而城方与其二弟牟容连夜痛饮人莫能窥其意】　御史出都【孔帖云旧史韦思谦授监察御史谓人曰御史出都若不摇动山岳震耀州县是谓旷职尔】　簿书棼如丝胥吏沸如糜【又皇甫湜吉州刺史防记云下车之初亲簿书簿书棼如丝视胥吏胥吏沸如糜召诘其官皆眊然如酲登进其民皆薾然而疲】
　　旷官三
　　増诗唐杜甫戏简郑广文诗曰广文到官舍系马堂阶下醉即马归颇遭官长骂　宋刘克庄广州都试诗曰自昔番禺统府雄君恩暂许领元戎不羞短发垂肩白且爱前旌照眼红笔久不灵妨草檄臂新无力怯开弓即今超距多枭俊安用辎车载此翁
　　増判唐王维对宫门误不下键判曰设险守国金城九重迎宾逺方朱门四辟将以昼通阡陌宵禁奸非眷彼阍人实司是职当使秦王宫里不失狐白之裘汉后廏中惟通赭马之迹而乃不施金键空下铁闗将谓尧人可封固无狗盗之侣王者无外有轻鱼钥之心过自慢生陷兹诖误而抱闗为事空欲望于侯嬴或犯门有人将何御于臧纥　白居易对失囚判曰不念恪居儆于羑里旋闻失守逸乃楚囚虽非故纵所因曽是慢常而致得于他人自是疎网无漏失其所职岂可出柙不科唐人对二月不供宫人炭判曰入侍女之熏炉香焚
　　百和处仙人之丹灶巧液千金变寒作暄转冷成热投其铸冶可以方其造化验其燥湿可以测其隂阳充百郡之时须为万之日用二月不供三章有犯
　　増记唐白居易江州司马防记曰江州左匡庐右江湖土高气清富有佳境刺史守土臣不逺观游郡吏执事官不敢自暇佚惟司马绰绰可从容于山水诗酒间由是郡南楼山北楼水湓亭百花亭风篁石岩瀑布庐宫源潭洞东西二林寺泉石松雪司马尽有之矣茍有志于吏隐者舍此官何求焉
　　侵官一
　　原出位　越官【君子思不出其位思难不越官信也】　越司　代斲【诸越司侵职者杖七十议曰设官分职各有司存越其本司侵人职掌当杖之也　老子】　无越思　不二事【君子行无越思守不假器挈瓶难假　不移官礼】　不能防纬　焉用代庖【传嫠不防其纬而忧宗周之殒　庄子庖人虽不理庖尸祝不越樽爼而代之】　一失其位不谋其政　易而生乱　过则有刑　各恭乃位出
　　则有尤　如冒厥官过犹不及　増是太苛　何相侵【孔帖曰杜淹建言诸司交案稽期请以御史检校太宗以问仆射封伦伦曰设官各以其事治御史劾不法而索按求疵是太苛且侵官淹黙然　又曰杨炎旧制中书舍人分押尚书六曹以平奏报开元初废其职卢请复之炎固以为不可杞益怒又密启主书过咎逐之炎曰主书吾局吏也吾当自治之奈何相侵耶】非不恶寒　嫌其出位【韩非子曰韩昭侯醉而寝典冠者见君之寒也故加衣于君之上觉而问左右曰谁加衣者左右对曰典冠君因兼罪典衣与典冠其罪典衣以为失其事也其罪典冠以为越其职也非不恶寒也以为侵官之害甚于寒　孔帖曰白居易拜左赞善大夫是时盗杀武元衡京师震扰居易首上疏请亟捕贼刷朝廷耻以必得为期宰相嫌其出位不恱】　便是越局　不敢侵官【孔帖曰卢承庆迁民部侍郎太宗寻令检校兵部侍郎仍知五品选事承庆辞曰选事在尚书臣今掌之便是越局　又云帝勅魏謩曰事有不当毋嫌论奏謩对臣顷为谏官故得有所陈今则记言动不敢侵官】　冒也　杖之【白帖曰侵官冒也下详越司注】　虽则奉公　且为出位　行茍越思　动而生悔　茍越思于乃职必速戾于厥躬【白帖】
　　侵官二
　　増判唐人对京令问喘牛判曰二京分邑墨绶居官三揖通班黄图作宰自可遥闻善政广树嘉猷江陵叩头止风有验洛阳强项据地无从何得道乏良规人余恶少翳桑墙下不见童子懐仁垂杨路傍惟闻暴客相杀忽此逢牛翻能驻马羣非向楚讵是因风气似还吴犹疑见月此乃丞相及言何烦邑宰垂诘操刀之术罕明代斲之嗤难免　唐褚亮对建国判曰定之方中作为宫室紫微夜视考太乙之帝居黄道昼参取羲和之亭午于是审曲面势置臬悬衡各有典司无乃询于梓匠越其樽俎翻见作于同律晋虽不竞楚勿与知侵官有刑罪将安舍不司宗伯之事忘为荀息之词人亦有言自贻伊咎　唐人对挈壶挈辔不供判曰甲兵用严班位在守憯不畏法是瘝乃官挈辔挈壶陈力同道军井军舍从事殊观匪恪居于戎律遽俶扰于侯度使介胄之夫云思拜井态罢之将方解佩刀繄所掌而有失故流毒之夫众出晋侯于淖大夫且谓侵官加韩昭以衣典冠乃为越事尔不还忌咎从自及
　　争长一
　　原周班　任齿【鲁人以周班后郑郑忽以有功也怒膝薛争长公请薛侯曰寡人若朝于薛不敢与诸任齿】　十年　一日【年长以倍则父事之十年以长则兄事之　子曰以吾一日长乎尔】　尚年　敬长【传曰五叔无官岂尚年哉谓康叔叔之兄有五人皆无官也】　序齿【燕毛】　比肩　羞居我上　耻与同列【蔺相如位在亷颇上颇曰我有攻城野战之功相如徒以口舌而居我上吾羞不忍为之下见必辱之相如闻之屈节下车避颇颇乃荆谢罪　费诗字公达汉中王遣诗拜闗羽为将羽闻黄忠为后将军怒曰大丈夫终不与老兵同列不肯拜诗曰萧曹亲旧而陈韩亡命在上云云羽悟乃拜】　忘彼肩随　务兹心竞【五年以长则肩随之】　不可以后之　莫能相下也【滕侯曰薛庶姓也我不可以后之子晢伯有】　以敬事长则顺　立而无序则乱【见孝经　则乱于位也礼记】　相下　自尊　辨位　乱行　有仪　抗礼　我先　人下　礼谬　辞游　何以卑我　奚独后予晋郑同侪　商周不敌　滕薛之尊　绛灌之耻　将后郑忽　乃长滕侯　而与我齿　将不汝容　増拔刀　碎砚【唐书曰刘文静自以才畧功勲在裴寂之右而位居其下意甚不平酒酣怨望拔刀撃柱曰防当斩裴首　合璧事曰郑畋卢擕在中书因议政喧竞扑碎砚王铎叹曰不意中书有瓦解之事】臣且不服　汝有何功【册府元曰太宗谓诸功臣曰朕叙公等勲效量定封邑恐不能尽当各自言淮安王神通曰义旗初起臣率兵先至今房元龄杜如晦等刀笔之人功居第一臣且不服又曰尉迟敬徳好讦直又其功尝侍宴庆善宫时有班在其上者敬徳怒曰汝有何功合坐我上】　有何尊卑　毎陈攻伐【事文聚曰贾复因邓禹得召见署破虏将军督盗贼复与段孝共坐孝曰君将军督我大司马督不得共坐复曰俱刘公吏有何尊卑　经济编曰晋王濬自以功大而为浑父子所抑屡为有司所奏毎进见陈其攻伐之劳及见枉之状或不胜愤径出不辞】　王勃陵借韩愈劲直【山堂肆考曰唐王勃闻虢州多药草求补参军倚才陵借为僚吏共嫉　合璧事】
　　【曰唐李绅为御史中丞宰相李逢吉忌其刚而韩愈劲直乃以愈为京兆尹兼大夫免台参以激绅绅愈果不相下诋讦纷然于是两罢之】　德非心竞　礼失肩随【白居易判】　安得与臣比　不欲在已上【资治通鉴曰贺若弼韩擒虎争功于文帝前弼曰臣在蒋山死战破其锐卒擒其骁将震扬威武遂平陈国擒虎曰臣以轻五百直取金陵执陈叔寳弼夕方至臣启闗纳之安得与臣比帝曰二将俱为上勲　孔帖曰郭崇韬与宦者马绍宏俱为中门使而绍宏位在上及庄宗即位二人当为枢密使而崇韬不欲马绍宏在已上遂以张居翰为枢密使绍宏为宣徽使】　叹比伏滔肩　防斩裴寂首【世说新语曰袁虎伏滔同在桓公府桓公毎游宴輙命袁伏袁甚耻之叹曰公之厚意未足以荣国士与伏滔比肩何辱如之　下详拔刀注】
　　争长二
　　原少不陵长　卑不降尊　人犹犯齿　虑以下人长幼之节　上下之位　増蔡序陈下【春秋胡传云蔡尝先卫今序陈下者先儒以为后至也以至之先后易其序是以利率人而不要诸礼也岂所以定民志乎】　长于滕【左传云齐先至故长于滕】　以力胜人【胡传云夫以力胜人者人亦以力胜之矣吴尝破越遂有轻楚之心及其破楚又有骄齐之志既胜齐师复与晋人争长自谓莫之敌也而越人已入其国都矣】生乃与哙等为伍【史记云韩信尝过樊哙哙跪拜送迎言称臣曰大王乃肯临臣信出】
　　【门笑曰生乃与哙等为伍】　同僚不能降意【山堂肆考云隋黄门侍郎栁庄明习典故雅达政事文帝重之与陈茂同僚不能降意茂谮之出为饶州刺史】　争竞细碎【韩愈顺宗实録云令狐峘贞元初李泌为相以左庶子史舘脩撰征至则与同职孔述睿争竞细碎数侵述睿述睿长告以让不欲争】　视少年益自悲【韩愈集云王仲舒字中复拜中书舍人既至京师侪流无在者视同列皆邈然少年益自悲而谓人曰岂可复治笔砚于其间哉】
　　争长三
　　増跋明钱习礼书唐顔鲁公争座帖曰顔鲁公刚直之姿英发之气今观与右仆射郭公论鱼开府坐次帖藁所称右仆射盖郭英乂也鱼开府即朝恩也英乂代宗永泰元年三月与裴冕同拜命于集贤殿为右仆射唐世以中官为观军容使自鱼朝恩始朝恩为军容实自监英乂为陕西军始意与朝恩共事久情好旧故菩提行香位次当寻袭为常鲁公退而贻书反覆论辨力斥其非无少容贷当时朝恩怙宠骄肆观其冒居成均大司成之位升座讲易覆餗以讥宰相元载则可以知其为大珰之至桀者矣鲁公锐然申朝廷礼秩以折其僭且以盛满戒英乂者甚至使英乂佩服其言岂有他日崔旴之旤乎
　　滥官一
　　原烂羊头　续狗尾【后汉更始官爵皆贾竖羣小语曰灶下养中郎将烂羊胃都尉烂羊头闗内侯　晋赵王伦簒位同谋者越阶次奴卒厮役亦加爵位毎防貂蝉盈坐时人语曰貂不足狗尾绩】増互市　赌郡【晋书曰惠帝居位货贿公行更相荐举天下谓之互市　南史曰宋文帝】
　　【与羊元保奕赌郡羊胜补宣城太守】　起舞　善走【山堂肆考曰唐崔日用宴内殿酒酣起为回波舞求为学士中宗即诏兼昭文舘学士　又曰五代王进以疾足善走周太祖授以节度使】　白版侯　墨勅官【朝野佥载曰武后时封侯者众铸印不供至有白版侯者焉　唐书曰中宗时韦后及太平安乐公主等用事于侧门降墨勅斜封授官凡数千员至无防事以居当时谓之三无坐处言宰相御史及员外郎也】　盈千人　致五品【孔帖曰袁楚客规魏元忠阉防者给宫掖扫除事古以奴隶畜之今大君中兴独有阉防坐升班秩既无正阙率受员外乃盈千人绾青紫耗府库　李纲谏疏曰舞胡致位五品鸣玉曵组趋驰廊庑非贻则子孙之道也】　引权势　竭资俸【册府元曰中宗神龙元年李峤韦嗣立同在选部多引用权势求取声望请置员外官一千余员　韦嗣立论滥官疏曰员外置官数倍正阙管府仓储竭于资俸】　授乐工　用幸人【孔帖曰优人李可及擢威卫将军曹确曰太宗着令文武官六百四十三谓房元龄曰朕设此待天下之贤人文宗欲以乐工尉迟璋为王府率窦洵直固争卒授光州长史今位将军不可帝不听　续文献通考曰元顺帝至正六年有以音乐得幸者帝命为崇文监丞参政多尔济巴勒顿首曰用幸人居清选恐后世议陛下也】　爵及卢犬　假弄麒麟【合璧事曰齐后主时诸官奴婢滥得富贵者以万数开府千余仪同无数爵及卢犬乃有仪同郡君之号故有索彪仪同逍遥郡君凌霄郡君　朝野佥载曰唐杨炯毎呼朝士为麒麟楦或问之曰今假弄麒麟者必脩饰其形覆之驴上宛然异物及去其皮还是驴尔无德而朱紫何以异是】都塞市　常侍比肩【合璧事曰梁天监初钟嵘言永平时弊都塞市郎将】
　　【填街　又曰梁朝员外常侍路上比肩谘议参军市中无数】　倚马员外　索彪仪同【合璧事曰宋泰始初年爵秩无叙佃夫仆从皆受不次之位捉车者郎将倚马者员外　下详爵及卢犬注】　仕路太广　时事可知【孔帖曰韩琬言仕路太广故弃农商而趋之　册府元曰郑綮昭宗时为右散常侍性滑稽为诗多侮刺故时号郑五歇后体及推平章事亲宾来贺搔首言曰歇后郑五作宰相时事可知也】　台阁盈朱紫　胥史滥章韨【孔帖曰萧至忠同平章事上疏陈时政曰今列位已广冗员复倍陛下降不赀之泽近戚有无涯之请台阁之内朱紫盈满官秩益轻恩赏弥数　又曰帝封泰山张说多引两省録事主书及所亲摄官升山超阶至九品张九龄当草诏谓说曰官爵者天下之公器今登封告成而清流隔于殊恩胥史乃滥章韨恐制出四方失望】　连车载补阙　廏马驼封诰【孔帖曰武后时官滥謡曰补阙连车载拾遗平斗量把椎侍御史腕脱校书郎　山堂肆考曰唐代宗睿贞皇后沈氏吴兴人安史之乱陷贼不知所在德宗建中元年乃遥尊帝母沈氏为皇太后诏赠后曽祖祖父一日封拜百二十人其诏勅皆廏马驼赐】　王长通白门达自舆皁授　郑普思叶静能以方术除【孔帖马周曰臣伏见王长通白门达本是乐工舆皁杂纵使伎能有取可厚赐钱帛岂宜列预仕流起授高爵　文献通考曰唐中宗神龙元年太白山人郑普思以方术除袐书监其年又除方术人叶静能为国子祭酒】　置一千余员　封百二十人【上详引权势注　下详廏马驼封诰注】
　　滥官二
　　増三百赤芾【诗云彼人兮荷戈与祋彼其之子三百赤芾】　原武功爵【汉食货志大司农陈赋税既竭不足以奉战士有司请令民得买爵及赎禁锢免罪请置赏官名曰武功爵诸买武功爵官首者试补吏其有罪减二等爵得至乐卿注武功第五级曰官首第八级曰乐卿】　増兼金累紫【枹朴子云莽之世卖饼小人皆得等级斗筲之徒兼金累紫】　原鸿都门【后汉灵帝好学祭酒乐松贾防多引无行趋势之徒并待诏鸿都门士君子皆深耻之】　増西园成市【任昉表云齐季凌迟官方淆乱鸿都不纲西园成市金章有盈笥之谈华貂申不足之叹】　私人以官【孔帖云魏元忠陈郡男子袁楚客以书规之人君无私私怒害物私赏费财况私人以官乎】　献【又云帝幸梁有献者嘉其意欲授以试官陆贽曰爵禄者天下公器不可轻也今献果则授之彼忘躯者又何劝焉】　分职建官不可滥【又曰李峤在吏部时隂欲借时望复宰相乃奏置员外官数千既吏众猥府库虚耗乃上书归咎于时因盖前非曰分职建官不可以滥】　取士多且滥【又云刘祥知选事上疏陈六事一曰今取士多且滥】　孙供奉【幕府燕闲録唐昭宗播迁随驾伎艺人止有弄猴颇驯能随班起居昭宗赐以绯袍号孙供奉罗隐下第诗云何如学取孙供奉一笑君王便着绯】　枢密易窄衫与羣阉伍【山堂肆考云宋徽宗政和中以内侍童贯加开府仪同三司领枢密毎春秋大宴则坐于执政之上日与宰相同班入内复易窄衫与羣阉为伍】　王爵于是滥【事文聚曰宋朝故相未闻有赠王者蔡京秉政用继述之说赠王荆公为舒王赠何执中为清源郡王又赠郑居中为荥阳郡王暨取燕山赏童贯之功封广阳郡王王爵于是滥矣】　善写真【续文献通考曰辽道宗清宁中耶律尼噜衮善写真官至太子太师】　教坊司为平章【又云元成宗大徳十一年遥授教坊司官沙的为平章事】
　　滥官三
　　増疏唐辛替否谏中宗置公主府官疏曰臣闻古之建官员不必备九卿已下皆有其位而阙其选赏一人谋乎三事职一人访乎羣司宠者畏权势之在躬求荣者避权门而不入故称赏不僭官不滥士皆完行家有廉节陛下百倍行赏十倍増官金银不供其印束帛无充于锡遂使富商豪贾尽居缨冕之流鬻伎行巫咸陟膏腴之地一旦羊头入兴狗尾生謡将恐巍巍盛唐取议于后　韦嗣立谏滥官疏曰孔子曰譬有美锦不可使人学制此明用人不可不审择也古者悬爵待士惟有才者得之若任以无才则有才之路塞贤人君子所以遁迹销声懐叹恨者也
　　卖官爵一
  </div>
  <div class="pagination">
   <a href="御定渊鉴类函_page96.html">
    上一页
   </a>
   <span>
    ...
   </span>
   <a href="御定渊鉴类函_page92.html">
    92
   </a>
   <a href="御定渊鉴类函_page93.html">
    93
   </a>
   <a href="御定渊鉴类函_page94.html">
    94
   </a>
   <a href="御定渊鉴类函_page95.html">
    95
   </a>
   <a href="御定渊鉴类函_page96.html">
    96
   </a>
   <span class="current-page">
    97
   </span>
   <a href="御定渊鉴类函_page98.html">
    98
   </a>
   <a href="御定渊鉴类函_page99.html">
    99
   </a>
   <a href="御定渊鉴类函_page100.html">
    100
   </a>
   <a href="御定渊鉴类函_page101.html">
    101
   </a>
   <a href="御定渊鉴类函_page102.html">
    102
   </a>
   <span>
    ...
   </span>
   <a href="御定渊鉴类函_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
