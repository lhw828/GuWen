<!DOCTYPE html>
<html>
<head>
    <meta charset="UTF-8">
    <title>太平御览 - 第 711 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 711 页/共 737 页</h1>
    <div class="content">《吕氏春秋》曰：厉叔事莒闵公，自以为不知，而去居于海上，夏日则食菱芡，冬日则餐橡栗。
杜恕《笃论》曰：夫萍之浮，与菱之浮相似也，菱植根，萍随波。是以尧、舜叹巧言之乱德，仲尼恶紫之夺朱。
《风俗通》曰：殿堂像东井形，刻作荷菱水物，所以厌火也。
《罗浮山记》曰：绥宁县玄龟渊中出菱，甚为甘旨。
《广志》曰：钜野阁菱，大於常菱。淮汉以南，凶年以芰为蔬。
范汪《祠祭》曰：孟秋之祭菱芡。
《楚辞》曰：制芰荷以为衣兮，集芙蓉以为裳。
左思《蜀都赋》曰：其沃瀛则有绿菱红莲。
潘岳《西征赋》曰：凫跃鸿渐，唼喋菱芡。
郭璞《江赋》曰：忽忘夕而宵归，咏彩菱以叩舷。
曹植《九愁》曰：彩菱华而结辞。
孙楚《论屈建文》曰：加笾之品，菱芰存焉。楚多陂塘，菱芰所生。父自嗜之而抑案。宰祝既毁就养无方之礼，又失奉死如生之义，夺乎素欲，建何忍焉！
芡
《周礼□天官下』吨人》职曰：加笾之实，芡。
《汉书》曰：龚遂为渤海太守，劝民冬益畜果实菱芡。
《淮南子》曰：狸头愈鼠，鸡头已瘘。（音漏。鼠啮人创，狸愈之。瘘，颈肿疾。鸡头，死晷草，幽州谓之雁头，亦愈瘘。）
崔豹《古今注》曰：芡，鸡头也，一名雁头，一名芰。叶似荷而大，叶上蹙衄如沸。实有芒刺，其里如珠，可以疗饥止渴。
《方言》曰：{艹役}，芡，鸡头也。北燕谓之{艹役}，青徐淮泗之间谓之芡。
《说文》曰：芡，鸡头也。
《广雅》曰：南楚江湖之间谓之鸡头，或谓之雁头。
《本草经》曰：鸡头，一名雁实，生雷泽。
刘余《玄根赋》曰：芳林臻臻，朱竹离离。菱芡吐荣，若摅锦而布绣。
莲
《尔雅》曰：荷，芙蕖，其实莲，（莲谓房也，）其中的（莲中子也，）的中薏。（中心苦者也。）
《毛诗曰□陈□宛丘□泽陂》曰：彼泽之陂，有蒲与莲。有美一人，硕大且卷。
《史记》曰：龟千岁，游於莲叶之上焉。
《吴时外国志》曰：大秦国有莲藕杂果。
《宋起居注》曰：玄嘉十八年，有司奏：扬州刺史王浚解称，州治後池有两莲骈生，双房分体。又十六年，华林丞伍泳刺：双莲同，秀出华池。
又曰：泰始二年八月，嘉莲双葩并实，合跗同茎，生豫州鳢湖。又六年，双莲一蒂，生东宫玄圃池。
《三国典略》曰：齐王还邺，高丽、新罗并遣使朝贡。先是，徐州莲一茎两蒂，占云：“异木连枝，远人入Ы。”斯其应也。
《北齐书》曰：後主武平中，特进侍中崔季舒宅中池内，莲茎皆作胡人面，仍着鲜卑帽，俄而季舒见煞。
《三国典略》曰：周平齐，齐幼主、胡太后等并归於长安。初，武成殂後有谣云：“千钱买果园，中有芙蓉树。破券不分明，莲子随他去。”调甚悲苦，至是应焉。
又曰：高纬所幸冯淑妃，名小怜也。
《後唐书》曰：监军张承业，本朝旧人，权贵任事，人士胁肩低首候之，惟马郁以猾稽侮狎。每宾僚宴集，承业出异方珍果陈列于前，客无敢先常者，当郁前者，食必尽。承业私戒主膳者曰：“他日马监至，惟以乾莲子置前而已！”郁至，窥之，知其不可啖。异日，靴中置铁锤，出以击之。承业大笑，曰：“为公易馔，勿败予案！”
夏侯孝若《芙蓉赋》曰：绿房翠叶，紫饰红敷。黄螺圆出，垂散须。缨以金牙，点以素珠。
孙楚《莲华赋》曰：攒聚星列，纤离相扶。皎若玄黎投幽夜，粲若邓林飞雏。
《乐府歌》曰：江南可彩莲，莲叶何田田！
藕
《尔雅》曰：荷，芙蕖，其根藕。
《吴时外国志》曰：大秦国有莲藕杂果。
《齐书》曰：永明中，巴东王子响杀行事刘夤等。武帝闻之，谓群臣曰：“子响遂反。”戴僧静大言曰：“诸王应自反，岂惟巴东！”武帝问其故，咎曰：天王无罪，而一时被囚！一挺藕，一杯浆，皆谘签师；签师不在，则竟日忍渴。”
《唐史》曰：苏州进藕，其最上者名伤藕。或云荷名，或云叶甘为虫所伤，或云故伤其叶，以长其根。近多重台荷盖，莲实中又生花，亦甚异也。
司马相如《子虚赋》曰：咀嚼菱藕。
夏侯湛《芙蓉赋》曰：咀菱藕於玄泉。
谢诗曰：秋藕折轻丝。
卷九百七十六　菜茹部一
菜
《诗》曰：我有旨蓄，亦以御冬。（旨美；御，{御示}也。蓄，聚菜以{御示}冬月乏无时也。）
又曰：其蔌（音速。）伊何？维笋及蒲。（蔌，菜肴也。）
《周礼□春官》曰：入学释菜合舞。（入学必择菜，礼先师也。菜，蘩之属。）
《仪礼□婚礼》曰：舅姑既没，则妇入，三月乃奠菜，（没，终也。奠菜者韭，祭菜也，盖用薰。）称妇之姓曰：某氏来，妇敢奠嘉菜。（始为皇舅。）
《礼》曰：仲秋之月，命有司趣民收敛，务蓄菜。（始为{御示}冬植蹈也。）
《左传》曰：蘩蕴藻之菜，可荐於鬼神，可羞於王公。
《尔雅》曰：菜谓之蔌，蔬不熟为馑。（蔌，菜总名，见《诗》。凡草菜可食，通名为蔬也。）
《论语》曰：虽疏食菜羹，瓜祭，必齐如也。
又曰：饭疏食，饮水，曲肱而枕之，乐亦在其中矣。
《尚书大传》曰：煞君之室，虽生美菜，有义之士弗食。
《後汉书》曰：刘平与母俱匿野泽中。平朝出求食，逢饿贼，将烹之。平叩头曰：“今旦为老母求菜，母老，将平为命，愿得先归，食母毕，还就死。”因涕泣，贼见其至诚而遣之。平还，既食母讫，因白曰：“属与贼期，义不可欺。”遂还诣贼。众皆大惊，相谓曰：“常闻烈士，乃今见之！子去矣，吾不忍食子。”于是得全。
又曰：崔瑗爱士，好宾客，盛修肴膳，殚极滋味，不问馀产。居常蔬食菜羹而已。
谢承《後汉书》曰：汝南锺南严海君，少时，乡人有入其园窃菜者。明日，拔菜悉遗乡里。乡里人相约，无复取菜者。
又曰：彭城刀曜，字子卿，为渔阳相。前相所种菜，悉付还外。
《魏志》曰：倭国地温，冬夏食生菜。
《吴书》曰：赵咨使魏，魏人曰：“闻江东有（音端。）蹄菜，作苦为食？”咨曰：“当得仓（助庚切。）鲦以作羹。”
王隐《晋书》曰：皇甫谧姑子梁柳，为城阳太守。或劝谧送之，谧曰：“柳为布衣过吾，吾送迎柳不出门，食不过盐菜。贫，不以酒肉为礼也。今而送，是贵城阳太守，而贱梁鸿季也，岂中古人之道哉！”
又曰：邵续为石勒所执，身灌园鬻菜，以供衣食。勒屡遣人察之，叹曰：“杆真高人矣！不如是，安足贵乎？”嘉其清苦，赐帛。每临朝嗟叹，以励群官。
又曰：桓温性俭，每宴，惟下匕奠拌菜果而已。
又曰：吴隐之母丧，哀毁。常咸菹，以其味旨，辍而弃之。及为广州，清操逾励，常食不过菜及乾鱼而已。帷帐器服，皆付外库。时人颇谓其矫，然亦始终不易。
《宋书》曰：张敷，父在吴兴亡，成服凡十馀日，始进水浆。葬毕，不进盐菜，遂毁瘠成疾。
又曰：宗悫以军功封洮阳侯。先是，乡人庾业家豪富侈，侯服玉食，与宾客相对，膳必方丈，而为悫设粟饭菜菹，谓客曰：“宗军人惯啖粗食。”悫致饱而退，初尾辞。至是，为悫长史，带梁郡，悫待之甚厚，不以昔事为嫌。
又曰：柳玄景为三公时，在朝勋贵多事产业，惟玄景独无所营。南岸有数十亩菜，得钱三万还宅，玄景怒曰：“我立此园菜，以供家啖耳！乃复卖以取钱，夺百姓之利耶？”乃以钱乞守园人。
又曰：王玄谟、柳玄景、垣护之，虽并北人，而玄谟独受老伧之目。凡诸称为四方书疏，亦如之。常为玄谟作四时诗，曰：“堇茹供春膳，粟浆充夏餐，匏酱调秋菜，白差解冬寒。”
又曰：朱修之姊在乡里，饥寒不立。修之贵为刺史，未曾供膳。往姊，为设菜羹粗饭以激之。
《齐书》曰：晋永嘉五年，曲阳县市黄庆赵蒹右有园，东南广数丈。每种菜，辄鲜异，虽加彩拔，更生。夜恒有白光，似锈。道士傅德占，使人掘之三尺，获玉印，文曰“长承万福”。
又曰：宜都王铿，生三岁，丧母。及有识，问母所在，左右告以早亡，便思慕蔬食，自悲不识母。
又曰：江泌性仁孝，食菜不食心，以其有生意，惟食老叶而已。
《南史□隐逸传》曰：沉道虔辟州府，凡十二命皆不就。有窃园菜者，外还见之，仍自逃隐。待窃者去後，乃出。
《梁书》曰：武帝太官常膳，惟以菜蔬，圆案所陈，不过三盏。
又武帝诏曰：今虽无复牲腥，犹有脯修之类，即之幽明，义为未尽。可更详定，悉荐时蔬。左丞司马筠等，参议火饼代大脯，馀悉用蔬菜，帝从之。
《三国典略》曰：梁萧栋，字玄吉，豫章安王权之子也。侯景以法驾迎栋，时栋与其妃执锄种菜，忽然见逼，骇愕久之。
《後魏书》曰：甄琛母窜氏，有孝性。夫氏去家，路逾百里，每得鱼肉菜果珍羹口实者，必令僮仆走奉其母，乃後食焉。
又曰：高闾曾造胡叟，叟短褐曳柴，从田归舍，为闾设浊酒蔬食，皆手自办案。其馆宇卑陋，园畴褊局，而饭菜精洁，醯酱调美。见其二妾，并年衰跛眇，衣布穿敝。闾见其贫约，以衣服直十馀匹赠之，亦无辞愧。
又曰：卢义僖性清俭，不营财利。虽居显位，每至困乏。麦饭蔬食，忻然甘之。
《三国典略》曰：北齐王以邺清风园竿穆提婆，于是官无蔬菜，赊买於人，负钱三百万。其人诉焉，斛律光曰：“杆园竿提婆，一家足；不赐提婆，百官足。”
又曰：库狄士文为贝州刺史，性清苦，不受公料，家无馀财。其子常啖官厨饼，士文枷之，系狱累日，杖之一百，步送还京。僮录无敢出门，所买菜必於于境。凡有出入，皆封署其门。亲故绝迹，庆吊不通。
《隋书》曰：姚察，陈亡入隋，诏授秘书丞，别敕成梁、陈二史，又敕於朱华门长参。文帝以察自奉蔬菲，别日召入内殿，赐果菜，指谓朝臣曰：“朕闻姚察学行，当今无比。我平陈，只得此一人！”
《唐书》曰：太宗回次易州界，司马陈玄令百姓种蔬坑上，而微火煦之，欲其速生，以拟供进。太宗闻之，责其谄媚，诏免官。
又曰：太宗时，健达献佛土菜，一茎五叶，花赤，中心正黄，而蕊子紫色。泥婆罗献波棱菜，叶类红蓝，实如蒺藜，火熟之，能益食味。又有酢菜，状似芹，而味香。浑提葱，其状犹葱，而甘辛。
又曰：高宗时，司农欲以冬藏馀菜卖之百姓，以墨敕示仆射苏良嗣，良嗣判曰：“昔公仪相鲁，拔去园葵；况临御万邦，而败蔬鬻菜？”事遂不行。
又曰：王为刑部尚书，性贪吝，不常在公。乃鬻公廨菜园，收其价钱以自润，甚为时论所鬼。
又曰：中书园蔬，日给於众官者，主事白常衮减其数，崔甫怒诃主事，主事曰：“杆相公之命。”甫大诟曰：“门下侍郎，安得理中书之蔬！”叱左右踣主事而拽之，自是与衮常不平。
又曰：贞玄七年冬，司农卿李模免官。初，司农当供三官冬菜二千车，以度支给车值稍贱，又阻雨菜败，模以度支为辞。上责其不先闻，故免之。先是，模奏司农菜不足，请京兆府市之。尹薛珏、万年令韦彤，乃禁人私卖。上命夺珏俸一月，彤俸三月。
又曰：贞玄中，奚涉为中书舍人，以所得杂给均分省内官，又躬亲庶务，下至园蔬，皆悉自点阅。人以为难，而涉处之无倦。
《庄子》曰：宣尼穷於陈蔡之间，颜回择菜。
《孔丛子》曰：菜谓之蔬。
《金楼子》曰：秦始皇闻鬼谷先生言，因遣徐福入海，求金菜玉蔬。
《说苑》曰：楚文王伐邓，使王子革、王子灵共捃菜。二子出，见老丈人戴畚，乞焉不与，搏而夺之。王闻之，令皆拘二子，将煞之。大夫辞曰：“取畚信有罪，然煞之，非其罪也！君若何煞之？”言卒，丈人造军而言曰：“邓为无道，故伐之。今君公之子，搏而夺吾畚，无道甚于邓乎！”呼天而号，群臣见之，言，曰：“讨有罪而横夺，非所以禁暴也；恃力虐老，非所以教幼也；爱子弃法，非所以保国也。私二子，灭三行，非所以从政也！丈人舍之矣！”谢之军门之外。
又曰：楚庄王赐虞丘子菜田三百，号曰国老，以孙叔敖为令尹。
《吕氏春秋》曰：菜之美者，寿木之华，枯姑之东赤木、玄木之叶。馀瞀之南，有菜名嘉树，其色若碧。
桓谭《新论》曰：董仲舒专精於述古，年至六十馀，不窥园中菜。
《山东六贤传》曰：袁卞，字叔隰，陬虑人。种菜一园，左右窃取度沟渎，卞乃为之桥，其敦义如此。
</div>
    <div class="pagination">
<a href="太平御览_page710.html">上一页</a><span>...</span><a href="太平御览_page706.html">706</a><a href="太平御览_page707.html">707</a><a href="太平御览_page708.html">708</a><a href="太平御览_page709.html">709</a><a href="太平御览_page710.html">710</a><span class="current-page">711</span><a href="太平御览_page712.html">712</a><a href="太平御览_page713.html">713</a><a href="太平御览_page714.html">714</a><a href="太平御览_page715.html">715</a><a href="太平御览_page716.html">716</a><span>...</span><a href="太平御览_page712.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
