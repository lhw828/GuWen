<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 254 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 254 页/共 320 页
  </h1>
  <div class="content">
   増笋皮【汉髙祖纪注今人为笋皮冠古之遗制今又曰箨冠】　獭皮【梁书曰陈伯之济隂睢陵人年十三四好着皮冠】　虎皮【李白诗曰幽州胡马客緑服虎皮冠】　青云【六朝仕者之冠】朗月【详冠一】　远游【详冠二冠三　又曹植上书曰臣若得辞逺游冠戴武弁解朱组佩】
　　【青绶乃臣之至愿】　章甫【孔丛子曰先君相鲁三月政化既行颂曰衮衣章甫实获我所章甫衮衣惠我无私　又荘子曰宋人有资章甫而适于越越人断发文身无所用之苏轼诗曰笑解适越冠　又列仙传曰稷丘君泰山下道士汉武帝东廵君乃冠章甫拥琴而见之　又详冠二】　侍臣【宋黄庭坚诗曰只今犹着侍臣冠】　巧士【三礼圗曰巧士冠前髙五寸后相通埽除从官服之　又舆服志曰巧士冠髙七寸不常服唯郊天黄门从官四人冠之在卤簿中次乘舆车前以备宦者四星】　原逄萌挂【东观汉记曰王莾居摄子宇谏莾而莾杀之逄萌曰三絶矣不去祸将及即解冠挂东都门而去】贡禹弹【汉书曰王阳为益州刺史贡禹弹其冠以待阳荐禹于成帝召为大夫】　安可复【又曰贡禹为河南令以贼事为府官见责免冠谢禹曰冠一免岂可复冠耶遂去官】　死不免【卫太子蒯聩之乱子路断缨曰君子死冠不免结缨而死】　増拜紫宸【杜甫诗曰衣冠拜紫宸】拜冕旒【唐诗曰万国衣冠拜冕旒】　鹖冠子【详冠二】　方山子【方山子传陈慥字季常冠髙而直有古方山冠之遗像因号方山子】　丈夫冠【唐令狐徳棻传帝常问丈夫冠妇人髻比髙大何邪徳棻对曰冠髻在首君之象也晋之将亡君弱臣彊故江左士女衣小而裳大宋武帝受命君徳尊严衣裳随亦变改此近事騐也】　妇人冠【宋史王安石一日与程颢语子雱囚首跣足携妇人冠以出】　原加之于首【六韬曰冠虽敝礼加之于首履虽新法践之于地】　弗以苴履【贾谊新书曰履虽鲜弗以加枕冠虽敝弗以苴履】　洗马冠髙山【续汉书舆服志曰安帝立皇太子令谒髙祖庙大夫从冠两梁进贤洗马冠髙山　一曰侧注髙九寸铁为卷梁秦制行人使者所服今谒者服之盖齐王冠也秦灭齐以其君冠赐近臣　防稽先贤像赞曰綦毋丈后为交趾刺史诏赐髙山冠　又详冠二】　执法服獬豸【舆服志曰法冠一曰柱后惠文一曰獬豸冠柱髙五寸以縦裹铁柱卷执法者服之　又汉官仪曰古有獬豸兽主触不直故执宪者以其角形为冠　唐制御史奏事服豸冠对仗读弹文　唐张谓诗曰汉使何劳獬豸冠】　舞人服建华【三礼圗曰建华冠祀天地五郊八佾舞人之所服也　又曰方山冠舞人所服】　舞者冠章华【袁氏要畧曰大禹乐祀天舞者冠章华】　监门披燕尾【后汉舆服志曰却非冠制以长冠下促宫殿门吏仆射冠之负赤幡青翅燕尾诸仆射幡皆如是司马彪续汉书曰却非冠插以燕尾】　羽林加鹖尾【舆服志曰羽林左右监皆冠鹖冠按武冠以青丝为绲加双鹖尾　又汉官仪曰虎贲冠插鹖尾鹖勇雅也鸷鸟中之果劲者毎所撄撮应爪摧碎尾上党所贡　杜甫诗曰隐几萧条帯鹖冠　又详冠二】　増桓公耻遗冠【韩子曰齐桓公饮酒遗其冠耻之三日不朝管仲曰此有国者之耻公胡不雪之以政公曰善因发囷仓赐贫穷论囹圄出薄罪处三日而民謌之曰公胡不复遗其冠乎】　景公为巨冠【晏子春秋曰景公为巨冠长衣以听朝】　原哀公问冠于孔子【家语曰哀公问孔子曰昔舜何冠孔子不对公曰有问于子不对何也对曰舜之为君好生恶杀任贤授能君舍是不遵而冠是问是以缓对】　成王问冠于周公【尚书大传曰成王问于周公曰舜之冠何如焉周公对曰古之人有冒皮而勾然鳯凰巢其树麒麟聚其域也】　奢崇琼弁诚取败于河神　俭用竹皮岂见非于刘氏
　　冠五
　　原诗晋陆机赠潘正叔诗曰过防时来运与尔游承华执笏崇贤内振缨曽城阿　増宋苏轼椰子冠诗曰天教日饮欲全丝美酒生林不待仪自漉疎巾邀醉客更将空殻付冠师规摹简古人争看簪导轻安发不知更着短檐髙屋防东坡何事不违时
　　原赋魏齐干赋曰纎丽细缨轻配蝉翼尊曰元饰贵为首服君子敬慎自强不忒　増唐赵良器冠赋曰懿哉圣人之所为触类而长縁情以施大则察乾坤之用小则稽鸟兽之仪近取诸身既制冠以象徳逺取诸物亦模范而开规装玉彩而晶耀钿珠华而陆离礼容于是乎克尚首饰于是乎攸宜故柔以虚中刚而劲外惟徳是辅惟仁是大缀香簪以半出垂寳缨而双对珥白笔以孤悬惣绀发而繁防若乃九门朝啓千官奉职劒履锵锵旌旗翼翼趋玉阶以云耸入金门而电赩于赫朝廷其仪不忒此乃礼容之有则也尔其尊卑异制古今殊情备鹖所以贵勇加蝉所以贵清进贤表文者之号章甫尊儒者之名獬豸触邪恶佞臣而直指鵕防崇饰光近侍以増容此又威仪之孔明也是以举之有节施之无妄或用晦而冕旒或蔽聪而黈纩居正而不失其职得位而不愆于上毎守分以自安故虽髙而不亢此乃进退之惟当也客有赋之而叹曰夫检身者礼表容者服服之不称必近于妖祥礼之或差自阶于倾覆故君子履道以逺害小人崇奢而取戮郑臧聚鹬果贻出境之诛疏受挂门克保永终之禄则知逆理者天之所祸顺常者神之所福况乎在位之庻僚可不鍳兹而敬肃　又进贤冠赋曰天道廓兮日月为乆圣人作兮衣冠为首彼将照临万有此将肃穆羣后是以明王代寳君子学干惣朝廷之要惟进贤之冠寸之七且比夫七徳梁之三又取夫三端至羡乎威仪棣棣经营乎束帛戋戋知人不昜行之为难将欲招隐逸责声实胁谗佞为忠贞革贪侈为亷质则以正御下虽居髙匪危以虚制有纵持满何溢动法道静得一自代兮经为此名无止兮騐彼天秩徒以贤能有意于贤不言而信不用于权俾荷宠禄者贤而易色荣上林者安而能迁乆要不忘虽敝必加于首嫌疑不渉李下岂正其偏则鹖之果也武重蝉之洁也政先亮当用而为用信之而又若因物揆理昜人推迁非徳不依智也非礼勿动慎也唯贤必举义也任用无为顺也包四善而世济其羙别九仪而尊固其信夫预明试者稽乎人言为大夫者资乎能赋则流问以体物敢不立言以存务将欲存义终则用之不穷将述功之懋则物无能措诗云服之无斁吾以斯文之为度　于伊躬进贤冠赋曰惟冠之制惟贤是崇冠俟贤而出贤因冠而通成于人有博古之仪形于国有尊儒之风吾君于是诏司服进良工考前法以无替觌斯义而有融然后得多士以立効实兹冠而允淑君臣克序用彰有道之时冕弁可俦载稽取象之服则知冠以招士亦由工以度木匪工也良材何以辨于山匪冠也羣贤何以求其禄观夫制作有则威仪孔昭建象于初爰从太古之代更名于后始惟炎汉之朝不绘画以崇饰在进用以彰徳上下率而有差礼容行而无忒不可奢致不可俭偪盖取事之大猷亦设官之盛饰上自元后降于公卿用则异数制乃同名五梁三梁表尊卑之序七寸八寸为前后之程惟徳是急惟儒是旌叶缁布之遗像与皮弁而齐衡且夫作之罔乖服之有以岂同鹖者空尚乎猛聚鹬者不称于已曷若取鍳斯在为工式孚御膳加太官之列使臣荐不疑之謩稽乎其形谅先王之制本乎其义为君子之儒瞻之克以正创之而以圣列士崇徳之规蒸人立身之镜岂徒在首贯发雍容肃敬而已　梁洽进贤冠赋曰制冠有象惟贤表名冠在首而为用政匪贤而莫成伊进贤之为急乃斯冠之发明古人所尚永代作程岂比夫戴鹖聚鹬琼弁玉缨彼旌武而贻咎宁比徳而同声念兹在兹侯其伟而山有木工则度之君为政贤必进之木自工以生态政得人而允厘故君子进退以礼消息候时时既清兮为贤是急贤既进兮其政必立惣六官而谓何嘉此名而可挹客有闻之而言曰或标之豸或珥之蝉所谓二者莫如进贤忝从班于圣日愿効试于明台敢预弓旌之召无遗菅蒯之才　王起弹冠赋曰岌岌髙冠是加于首将服之以入仕遂弹之而去垢纎埃不染知洁已之为先法服是从明干禄之非乆岂比裂之而无用挂之而勿有也当其贡公不仕王阳未荣风起缁布尘飞玉缨积嵗月而无色混风姿而莫呈岂知防缀则价重拂拭则光生盖以断金之人未逹于清世陆沉之士犹劳其赤城是故置之而有待褚之而勿营洎夫大汉登庸伊人有所同松茂而栢悦将龙翔而鳯举于是取章甫而言曰冠者首之饰人之规盛服将朝此为大者结发从仕曷莫由之吾方策名于丹阙委质于彤墀将尽饰以为美岂薄汚而见嗤及解彼珠璎弹于玉指彰乆要之必信表从政之有使拂旧彩以増鲜振浮埃而暂起由是发光耀正容止朝廷济济具瞻夫哲人巾栉锵锵用表夫君子则知硕量之所包贤人之与交其贱也乐夫伐木其贵也同夫防茅则爵位相先者以弹冠而是鉴金兰契合者因弹冠而有感故能致美缙绅不婴垢氛将縂会于发期入仕于青云岂比夫晏子濯以入朝是称贤相屈生弹于新沐方俟明君原铭汉李尤冠帻铭曰冠为元服帻为首服君子敬慎自强不忒　晋傅冠铭曰居髙无忘危在上无忘敬惧则安敬则正
　　増文梁沈约冠子祝文曰蠲兹今日元服肇加成徳既举童心自化行之则至无谓道赊敦以秋实食以春华无耻下问乃致髙车子孙千亿广树厥家
　　増议晋挚虞五礼冠议驳曰天子即位之日即为成君冕服以备不宜有加诸侯即位为成岂不定诸侯成君不拘盛典而可以冠天子成君独有火龙黼衣便不可乎意为宜冠有加　齐王俭南郡王昭业冠议曰皇孙冠事歴代所无礼虽有嫡子嫡孙然而地居正体下及五世今南郡王体自储晖实惟国裔元服之典宜异列蕃按士冠礼主人元冠朝服賔加其冠赞者结缨郑云主人冠者之父兄也防其言父及兄则明祖在父不为主也大戴礼记公冠篇云公冠自为主四加冕以卿为賔此则继体之君及帝之庻子不得称子者也小戴礼记冠义云冠于阼以着代也醮于客位三加弥尊加有成也注称嫡子冠于阼庻子冠于房记又云古者重冠故行之于庙所以自卑而尊先祖也据此而言弥与郑注仪礼相会是故中朝以来太子冠则皇帝临轩司徒加冠光禄赞冠诸王则郎中加冠中尉赞冠今同于储皇则重依于诸王则轻又春秋之义不以父命辞王父命礼父在斯为子君在斯为臣皇太子居臣子之节无专用之道南郡虽处蕃国非支庻之列宜禀天朝之命微申冠阼之礼晋武帝诏称汉魏遣使冠诸王非古正典此盖为庻子封王合依公冠自主之义至于国之长孙遣使惟允宜使太常持节加冠大鸿胪为赞醮酒之仪亦归二卿祝醮之辞附准经记别更撰立不依蕃国常体国官陪位拜贺自依旧章其日内外二品清官以上诣止车集贺并诣东宫南门通牋别日上礼宫臣亦诣门称贺如上台之仪既冠之后尅日谒庙以尊祖之义此既大典宜通关八座丞郎并下二学详议
　　冕一
　　増説文曰冕大夫以上冠昔者黄帝始用布帛作冕原释名曰祭服曰冕冕犹俛也俛平直貌亦言文也上纁下前后垂珠有文饰也　増白虎通曰麻冕者何周宗庙之冠也十一月之时阳气俛仰黄泉之下万物被施如冕前俛而后仰故谓之冕也所以用麻为之者女功之始示不忘本不以皮皮乃太古未有礼文之服也　又曰冕所以前后邃延者何示进贤退不能也垂旒者示不视邪纩塞耳示不听谗也　原礼记曰天子玉藻十有二旒前后邃延　又曰有虞氏皇而祭【注皇冕属羽饰之】夏后氏收而祭殷人冔而祭周人冕而祭　増又曰诸侯冕而舞大武诸侯之僭礼也　原又曰王戴冕璪十有二旒则天数也　増又曰冕齐戒鬼神隂阳也　又曰天子之冕朱緑藻十有二诸侯九上大夫七下大夫五士三此以文为贵也　又表记曰君子端冕则有敬色　原大戴礼曰古者冕而前旒所以蔽明黈纩塞耳所以揜听　周礼曰弁师掌王之五冕皆冕朱里綖纽【綖冕上覆也纽小鼻笄所贯也】五采缫十有二就【缫合五色丝为之垂于延之前后各十有二所谓邃延也就成也防之毎一匝而贯五采玉十二斿则十二玉也】　论语子曰麻冕礼也今也纯俭吾从众　家语曰子路问于孔子曰有人于此披褐而懐玉如何子曰国无道隐名可也国有道则衮冕而执玉　増糓梁传曰弁冕虽旧必加于首　原五经要义曰冕制奈何礼器曰冕冠长六寸广八寸员前冕缁布在上五采组十二夏殷之冕如周制矣其旒色异夏冕黒白赤组旒殷冕黒黄青组旒　应劭汉官仪曰周冕与古冕畧等周加垂旒天子前后垂真白珠各十二　増文献通考曰冕服之用非惟位有尊卑不可躐服而事有大小亦不可以例服故天子之冕以之奉祀其次则初即位服之伊尹以冕服奉太甲康王麻冕黼裳是也纳后妃服之冕而亲迎是也养老服之冕而縂干是也躬耕借田服之冕而朱纮躬秉耒是也至于日视朝等事则服皮弁而已卿大夫之冕则以之朝王及助祭其次则受遗奉册服之卿士邦君麻冕蚁裳一人冕执刘一人冕执钺之类是也至私家则虽奉祀亦服皮弁而已　陈氏曰冕约之以武设之以纽贯之以笄固之以纮　文献通考曰秦灭礼学郊社服用皆以袀以从冕旒前后邃延　通典曰叔孙通制礼多依周法古今冕俱广八寸长尺六寸前圆后方汉用白玉珠各十二三公九青珠二千石七黒珠　又通考曰后汉显宗永平二年春正月辛未宗祀光武于明堂帝及公卿列侯始服冠冕衣裳玉佩絇缕以从事　原蔡邕独断曰汉明帝采尚书臯陶及周官礼记以定冕制广七寸长尺二寸系白玉珠其端十二旒三公及诸侯九旒卿七旒　挚氏决疑要注曰秦除六冕之制汉明帝永平中使诸儒案古文复造衮冕増杜氏通典魏冕因汉故事明帝好用妇人之饰改以瑚　原何法盛晋中兴书曰中兴初仪服不备冕旒饰以翡翠瑚杂珠侍中顾和奏改用白璇珠　増王智深宋记曰宋明帝诏曰朕以大冕郊祀天地宗祀明堂以法冕祀太庙元正大会朝诸侯以絺冕小会宴飨饯送诸侯临轩命王公以绣冕征伐不賔讲武校猎又通典曰北齐采陈之制旒玉用五采以组为缨色如其绶四时祭祀封禅皆服衮冕　又曰后周设司服之官掌皇帝十二冕祀昊天则苍冕五帝各随其方色朝日用青冕夕月用素冕地祗用黄冕神州社稷用冕享先王加元服笄象冕享先帝食三老耕籍等以衮冕视朝大射等以山冕视朝临法门适宴等以鷩冕皆十有二旒　又曰隋采北齐之法衮冕垂白珠十二旒组为缨色如其绶充耳玉笄裴正奏色并用　隋书曰六等之冕皆有黈纩黄绵为之其大如橘自皇太子以下竝犀导青缨　唐会要曰唐制天子冕服十有四显庆元年长孙无忌言武徳初撰衣服令天子祀天地服太裘冕无旒案周郊被衮以象天戴冕璪十二旒与大裘异请服衮冕罢大裘开元十一年张説请用大裘元宗以大裘朴略废而不用无忌又言亲祭日月服五品之服是贵贱无分也请诸祭皆用衮冕自是鷩冕以下天子不复用矣　唐舆服杂志曰衮冕者一品之服也鷩冕者二品之服也毳冕者三品之服也絺冕者四品之服也冕者五品之服也平冕者郊庙武舞郎之服也爵弁者六品以下九品以上从祀之服也武弁者武官朝参殿廷武舞郎堂下鼓人鼓吹按工之服也弁服者文官九品公事之服也　文献通考曰宋朝之制天子之服有衮冕广一尺二寸长二尺四寸前后十二旒二纩竝贯真珠又有翠旒十二碧鳯衔之在珠旒外冕版以龙鳞锦表上缀玉为七星旁施琥珀瓶犀瓶各二十四周缀金丝网钿以真珠杂寳玉加紫云白鹤锦里四柱饰以七寳红绫里金饰玉簪导红丝绦组亦谓之平天冠　又曰宋仁宗景祐二年诏本朝帝后及羣臣冠服多沿唐旧而循用之乆则有司寖为繁文以失法度其令入内内侍省御药院与太常院详典故造冠冕蠲减珍华务从简约俾圗以进由是改制衮冕服冕板截令广八寸长一尺六寸所谓翠旒碧鳯二十四犀瓶一十四琥珀瓶四神二分旒玉钩悉罢之而冕顶以青罗表绘龙鳞以代龙鳞锦用红罗里绘紫云白鹤锦上以金丝为网而旧以金丝蹙八龙止存其四又以青罗绘龙麟饰冕筩及柱以易龙麟锦补空地以云龙细窠以易玉金轮等七寳其所施花坠素坠天河组款慢帯六防绶冕之金扣玉环皆裁损轻于旧而以青罗绘龙鳞锦为纳言以代玉加璜纩玉簪　又曰宋神宗元丰四年臣僚言古者冕弁则用纮冠则用缨今衣服令乗舆服大裘冕以组为缨色如其绶衮冕朱丝组为缨冕而用缨不与礼合请改用朱组纮仍改平冕为冕用缨不赤而防黒者又别圗改上韨制从之通典曰宋更名曰平天冕天子郊礼及宗庙服之　宋史舆服志曰中兴后省九旒七旒五旒冕定为四等一曰鷩冕八旒二曰毳冕六旒三曰絺冕四旒四曰冕无旒其义以公卿大夫士皆北面为臣又近尊者而屈故其节以八以六以四从隂数也　续文献通考曰辽初时转居荐草之间去邃古之风犹未逺也太宗始定衣冠之制北从国南从汉各因其便而以祭山为大礼大祀皇帝服金文金冠小祀则服硬帽焉　又曰金冕制天板长一尺六寸广八寸前八寸五分后髙九寸五分身围一尺八寸三分　又曰元初立国庻事草创冕服竝从旧俗世祖混一天下近取金宋逺法汉唐皆秩然有序焉　又曰明衮冕十二章冕板广尺二寸长二尺四寸冠上覆元表朱里前后各十二旒旒五采玉珠十二玉簪导朱缨
　　冕二
　　増世本曰黄帝作旃冕宋均曰通帛为旃冕冠之有旃应劭云周始垂旒也　三礼圗曰黄帝戴黄冕　王制曰尧舜以徳化为冠冕　原论语子曰禹无间然矣菲饮食而致孝乎鬼神恶衣服而致美乎黻冕　又曰服周之冕　増大戴礼曰武王端冕而受丹书　尚书康王之诰曰王麻冕黼裳卿士邦君麻冕蚁裳太保太史太宗皆麻冕彤裳　国语曰周襄王赐晋文公命晋侯端委入太宰以王命命之冕服内史赞之三命而后即冕服　左传宣十六年曰晋士会帅师灭赤狄晋侯请于王以黼冕命士会将中军且为太傅　又襄二十九年曰公还及方城季武子使公冶问【问公起居公冶季氏属大夫】公与公冶冕服固辞强之而后受公冶疾聚其臣曰我死必无以冕服敛非徳赏也【言公畏季氏而赏其使非以我有徳也】　原又昭九年曰王使詹桓伯辞于晋曰我在伯父犹衣服之有冠冕木水之有本源民人之有谋主伯父若裂冠毁冕防本塞源专弃谋主虽戎狄其何有余一人　増乐记曰魏文侯问于子夏曰吾端冕而听古乐则惟恐卧【注端衣】　陈寿益部耆旧曰郭贺拜荆州刺史汉眀帝廵狩到南阳特见嗟叹赐以三公之服黼黻冕旒勅去幨露冕使百姓见此衣服以彰其徳　后汉逸民传曰汉室中防士皆毁冠裂冕去之　宋志曰祥符二年赐曲阜文宣王庙植圭冕九旒服九章崇宁二年改用冕十二旒
　　冕三
　　増方圎　髙下【三礼圗曰制冕皆前圗后方朱里表又曰冕者俛也后髙前下有俯伏之形】　瑚　翡翠【俱详冠一】　朱纮　元表【礼记祭仪曰昔者天子为籍千畆冕而朱纮下详上注】　原繁露　危石【崔豹古今注曰牛亨问冕旒称繁露者何也答曰缀而下垂如露之多故曰繁露　符子曰龙逄谏桀曰臣观君之冕非冕冕危石观君之履非履履春冰未有冠危石而不压蹈春冰而不防者也】　増紫檀　原白珠【宋史舆服志曰紫檀冕四旒服紫檀衣博士御史服之　下详冕一】　弁师掌　増尚衣制【上详冕一唐武徳初阎立徳迁尚衣奉御制衮冕六服腰舆伞扇咸有典法】　饰去珠玉　纩贯珠玑【宋干徳四年闰十二月诏乘舆所服冠冕去珠玉之饰宋治平二年诏裁定衮冕制度礼院奏曰皇朝之制天子之服有衮冕前后十有二旒二纩并贯珠玑】
　　冕四
　　増藻冕【天子之冠】　裨冕【玉藻曰诸侯裨冕以朝　文献通考曰觐礼云侯氏裨冕郑注禆之为言埤也天子六服大裘为上其余为裨故总云裨冕】　不看轩冕【管宁读书有乘轩冕过门者宁读书不辍】　傥来轩冕【荘子曰轩冕在身物之傥来寄也】　诗人冠冕【唐文宗登朝元阁赋诗羣臣属和席豫诗最工帝曰诗人之冠冕也】　百行冠冕【忠孝节义百行之冠冕】　原祀上帝则裘冕【周礼司服职曰王之吉服祀昊天上帝则服大裘而冕祀五帝亦如之】　享先王则衮冕【周礼郑注云衮卷龙衣也】　享先公则鷩冕【注云画鷩雉华虫也其衣三章裳四章凡七也】　祀四望则毳冕【又曰四望山川则毳冕注云毳画虎蜼谓宗彞也其衣三章裳二章凡五也】　祭社稷则希冕【又曰祭社稷五祀则希冕注云希刺粉米无画也其衣一章裳二章凡三也】　祭羣小则冕【注云者衣无文裳刺黻而已是以谓凡冕服皆衣纁裳】
　　冕五
　　増表梁江淹为齐王谢冕旒诸法物表曰轩冕云跸既非常之饰宫悬玉戚乃配天之礼故呈襟効虑必期蠲亮重被还防芳讯愈越境伏殊私情影逺震昔大啓营丘未脩树羽之赏光宅曲阜始兼龙旂之贵况道狭庆隆身薄器尊粉绣争辉藻火竞耀夫太常圗列星之采华盖观古人之情所以耸絶百县崇隔万防鳯阁因此而神琼都由兹而丽故丑功慙徳违议避荣诚不遥孚理无夐逹遂贻器诰爰断辞表惊栗迟廻祈鉴何地便当肃对王休敬昭异宠佩服盛文以慨以惧
　　増议唐长孙无忌冕服议曰准衣服令乘舆祀天地服大裘冕无旒臣无忌志宁敬宗等勘前件令是武徳初撰虽凭周礼理极未安谨按郊特牲云周之始郊日南至被衮以象天戴冕璪十有二旒则天数也而此二礼俱説周郊与衮大裘事乃有异按月令孟冬天子始裘明以御寒理非当暑若啓蛰祈糓冬至报天行事服裘义归通允至于夏季迎气龙见而雩炎炽方隆如何可服谨防歴代唯服衮章与郊特牲义防相协按周迁舆服志云汉明帝永平二年诏采周官礼记始制祀天地服天子备十二章沈约宋书志云魏晋郊天亦皆服衮又王智深宋纪曰明帝诏云朕以大冕纯玉藻衣黄裳郊祀天地后魏周齐迄于隋氏勘其礼令祭服斯则百王通典炎凉无妨复与礼经事无乖殊今请宪章故寔郊祭天地皆服衮冕其大裘请停仍改礼令又准新礼皇帝祭社稷服絺冕四旒三章祭日月服冕三旒衣无章谨按令文是四品五品之服也即三公亚献皆服衮衣孤卿助祭服毳及鷩斯乃乘舆章数同于大夫君少臣多殊不可据周礼云祀昊天上帝则服大裘而冕五帝亦如之享先王则衮冕享先公则鷩冕祀四望山川则毳冕祭社稷五祀则絺冕诸祠则冕又云公侯伯子男孤卿大夫之服衮冕以下皆如王之服所以三礼义宗遂有二释一云公卿大夫助祭之日所着之服降王一等又云悉与王同求其折衷俱未通允但名位不同礼亦异数天子以十二为节义在法天岂有四旒三章翻为御服若诸臣助祭冕与王同便是贵贱无分君臣不别如其降王一等则又王着冕之时羣臣竝着爵弁既屈天子又贬公卿周礼此文乆不施用亦犹祭祀之立尸侑君亲之拜臣子覆巢设硩蔟之官去鼃置蝈氏之职虽曰古礼事不可行是故汉魏以来下迄隋代相承旧事皆服衮冕今新礼亲祭日月乃服五品之衣临事施行实不稳便请遵歴代故实诸祭竝用衮冕谨议　杨烱公卿以下冕服议曰古者太昊庖牺氏仰以观象俯以察法造书契而文籍生次有黄帝轩辕氏长而敦敏成而聪明垂衣裳而天下理其后数迁五徳君非一姓体国经野建邦设都文质所以再而复正朔所以三而改夫改正朔者谓夏后氏建寅殷人建丑周人建子至于以日系月以月系时以时系年此则三王相袭之道也夫昜服色者谓夏后氏尚黒殷人尚白周人尚赤至于山龙华虫宗彛藻火粉米黼黻此又百代可知之道也今苏知机表奏请立节文改章服奉付礼官学士详定是非者谨按虞书曰予欲观古人之象日月星辰山龙华虫作会宗彞藻火粉米黼黻絺绣以五采彰施于五色作服由此言之则其所从来者尚矣夫日月星辰者象圣王光照下土也山者布散云雨象圣王泽霑下人也龙者变化无方象圣王应时布敎也华虫者雉也身被五采象圣王体兼文明也宗彞者虎蜼也以刚猛制物象圣王神武定乱也藻者逐水上下象圣王随代而应也火者陶冶烹餁象圣王至徳日新也粉米者人恃以生象圣王为物之所頼也黼者能断割象圣王临事能决也黻者两已相背象君臣可否相济也逮有周氏乃以日月星辰为旌旗之饰又登龙于山登火于宗彛尊神明也于是乎制衮冕以祀先王也九章者法阳数也以龙为首章者衮者卷也龙徳神异应时潜见表圣王深沉逺智卷舒神化也又制鷩冕以祀先公也鷩者雉也有耿介之志表公有贤才能守耿介之节也又制毳冕以祭四望也四望者岳渎之神也虎蜼者山林所生也明其象也又制絺冕以祭社稷也社稷者土糓之神也粉米由之而成象其功也又制冕以祭羣小祀也百神异形难可遍拟但收黼黻之相背昭异名也夫以周公之多才故治定制礼功成作乐夫以孔宣之将圣也故行夏之时服周之冕先王之法服乃自此之出矣天下之能事又于是乎毕矣今表状请制大明冕十二章乗舆服之者谨按日月星辰者已施于旌旗矣龙虎山火者又不逾于古矣而云麟鳯有四灵之名有负圗之应云有纪官之号水为盛徳之祥此盖别表休徴终是无逾此象然则皇王受命天地与符仰观则璧合珠连俯察则银黄玉紫尽南宫之粉壁不足写其形状罄东观之铅黄无以纪其名实固不可毕施于法服也云也者从龙之气也水也者藻之自生也又不假别为章目也此盖不经之甚也又鸾冕八章三公服之者也鸾者太平之瑞也非三公之徳也鹰鹯者鸷鸟也适可以辨祥刑之职也熊罴者猛兽也适可以旌武臣之功也又称藻为水草无所法象引张衡赋云帯倒茄于藻井被红葩之狎猎请为莲华取其文彩者夫茄者莲也藻者饰也盖以莲饰水也非谓藻为莲若以莲代藻变古从今既不知草木之名亦未逹文章之则此又不经之甚也又毳冕六章三品服之者按此王者祀四望服之名也今三品乃得用王之毳冕而三公不得同王之衮名岂惟颠倒衣裳抑亦自相矛楯此又不经之甚也又黼冕四章五品服之者考之于古则无其名騐之于今则非章首此又不经之甚也国家以断鼇炼石之功今上以纬地经天之徳汉称文景周曰成康讲八代之乐搜三王之礼文物既行矣尊卑又明矣天下已和平矣万国已咸宁矣臣请顺考古道率由旧章弗询之谋勿庸无稽之言勿听若夫礼惟从俗则命为制令为诏乃秦王之故事犹可以适于今矣若夫义取随时则出称警入称跸乃汉国之旧仪犹可以行于代矣亦何取于变周公之轨物改宣尼之法度者哉谨议　宋王普绍兴冕服议曰冕服始于黄帝尧舜而大备于周故孔子云服周之冕王之三公八命服鷩冕八旒衣裳七章其章各八孤卿六命毳冕六旒衣裳五章其章各六大夫四命絺冕四旒衣裳三章其章各四上士三命冕三旒中士再命冕一旒下士一命冕无旒衣皆无章裳黼视命数自三公而下其缫玉笄衡纮紞瑱纩佩芾舄中衣皆有等差近世冕服制度沿袭失真多不如古夫后方而前圆后仰而前俛表而朱里此冕之制也今方圎俛仰几于无辨且以青为里而饰以金银矣其衣皆其裳皆纁裳前三幅而后二幅此衣裳之制也今则衣色以青裳色以绯且为六幅而不殊矣山以章也今以嶞火以圎也今以鋭宗彞虎蜼之彞也乃畵虎蜼之状而不为彞粉米米而粉之者也乃分为二章而以五色圎花为借佩有衡璜琚瑀冲牙而已乃加以双滴而重设二衡绶以贯佩玉而已乃别为锦绶而贯以双环以至无钮约芾无肩头舄无絇繶中衣无连裳讹谬未腵悉举祖宗以来屡尝讲究以旧服数多未免因循今旧服无有存者欲请因兹改作
　　増论宋宇文粹中冕论曰古者冕以木板为之广八寸长尺六寸后方前圎后仰前低染三十升之布表朱里后方者不变之体前圎者无方之用仰而者升而辨于物俛而朱者降而与万物相见后世以绘昜布故纯俭今羣臣冕板长一尺二寸濶六寸二分非古广长之制以青罗为覆以金镀银裬为饰非古表朱里之制乞下有司改正古者冕之名虽有五而缫就旒玉则视其命数以为等差合防丝为绳用以贯玉谓之缫以一玉为一成结之使不相并谓之就就间相去一寸则九玉者九寸七玉者七寸各以旒数长短为差今羣臣之冕用药玉青珠五色茸线非藻玉三采二采之义毎旒之长各八寸非旒数长短为差之义又献官冕服杂以诸侯之制而一品服衮冕臣切以为非宜元丰中礼官建言请资政殿大学士以上侍祠服鷩冕观察使以上服毳冕监察御史以上服絺冕朝官以上服冕选人以上爵弁诏许之而不用爵弁供奉官以下至选人尽服冕无旒臣窃谓依此参定乃合礼制古者三公一命衮则三公在朝其服当鷩冕盖出封则逺君而伸在朝则近君而屈今之摄事及侍祠皆在朝之臣也在朝之臣乃与古之出封者同命数非先王之意乞下有司制鷩冕八旒毳冕六旒絺冕四旒冕三旒其次二旒又其次无旒依元丰诏防参酌等降为侍祠及摄祭之服长短之度采色之别皆乞依古施行又按周礼诸侯爵有五等而服则三所谓公之服自衮冕而下侯伯自鷩冕而下子男自毳冕而下是也古者诸侯有君之道故其服以五七九为节今之郡守虽曰犹古之侯伯其实皆王臣也欲乞只用郡臣之服自鷩冕而下颁为三等三都四辅为一等初献鷩冕八旒经略按抚钤辖为一等初献毳冕六旒亚献竝冕二旒终献无旒节镇防团军事为一等初献絺冕四旒亚终献竝冕无旒其衣服之制则各从其冕之等又曰今之纮组仍缀两缯而结于頥冕旁仍垂青纩而不以瑱以犀为簪而不以玉笄象笄竝非古制乞下有司改正
　　弁一
　　原释名曰弁如两手相合抃时也以爵韦为之谓之爵弁以鹿皮为之谓之皮弁以韎韦为之谓之韦弁　白虎通曰皮弁者何谓也所以法古至质冠之名也弁之为言攀也所以持发也　礼记曰三王共皮弁素积【郑注云所不昜于三代】　増又曰祭之日王皮弁以听祭报　又曰大学始教皮弁祭菜示敬道也　又曰古者天子诸侯必有公桑蚕室大昕之朝君皮弁素积卜三宫夫人世妇之吉者桑于公桑　原周礼曰弁师掌王之皮弁会五采玉象邸玉笄【郑注云防缝中璂读如綦弁结也皮弁缝中毎结五采玉以为饰谓之綦也】　増仪礼曰士冠服爵弁服　原三礼圗曰爵弁士助君祭之服以祭其庙无旒韦弁王及诸侯兵服也増又曰皮弁以鹿皮浅毛黄白色者为之髙尺二寸
　　春三月习大射冠之行事　原董巴舆服志曰爵弁一名冕广八寸长尺二寸如爵形前小后大其上似爵头色有收持笄所谓夏收殷冔者也祠天地五郊明堂云翘舞乐人服之　又曰皮弁与委貌同制长七寸髙四寸制如覆杯前髙广后卑鋭所谓夏之毋追殷之章甫者也行大射礼辟雍公卿诸侯大夫行礼者冠委貌执事者冠皮弁衣都麻衣　增文献通考陈氏礼书曰周礼有韦弁无爵弁书二人爵弁仪礼礼记有爵弁无韦弁士之服止于爵弁而荀卿曰士韦弁孔安国曰雀韦也则爵弁即韦弁耳又曰古文弁象形则其制上鋭如合手然非如冕也韦其质也爵其色也士冠礼再加皮弁三加爵弁而以爵弁为尊聘礼主卿赞礼服皮弁及归饔饩服韦弁而以韦为敬韎色赤爵色亦赤即一物耳　又杨氏曰祭义君皮弁素积卜三宫之夫人使入于蚕室是致敬于祭服而用皮弁之礼也大学始敎皮弁祭菜是致敬于祭菜而用皮弁之礼也及按春官司服士之服自皮弁以下如大夫之服以仪礼士冠士防考之则皮弁之上有爵弁以司服考之则皮弁之上有韦弁今特云士之服自皮弁而下何也皮弁之用多于爵弁韦弁也盖人为者多变自然者不昜皮弁因其自然而已此所以三王共皮弁素积而周天子至士共用之也　宋两朝舆服志曰皇祐三年诏问冠韦弁何服所执何玉太常礼院奏谓周礼司服凡兵事韦弁服韦弁以韎韦为弁又以为衣裳春秋传晋郤至衣韎韦之跗注是也今伍伯缇衣古兵服之遗色孔颖逹以韎蒨染谓以赤色韦为弁杜佑通典韦弁之制晋以韦为之顶少尖宋因之为车驾亲戎中外戒严之服后周廵兵即戒则服之自此以来无复其制三礼圗韦弁服王及诸侯卿大夫之兵服天子亦以五采玉十二饰之详此则韦弁服盖天子诸侯卿大夫临戎所通服古者非祭祀朝聘防同不执玉今韦弁既为戎服于经无执玉之文而三礼圗绘为执玉一时之误不足据也
　　弁二
　　原左传曰楚子玉自为琼弁玉缨未之服也先战梦河神谓巳曰畀予予赐汝孟诸之麋　又曰天王使刘定公劳赵文子于颍舘于洛汭刘子曰美哉禹功眀徳逺矣防禹吾其鱼乎吾与子弁冕端委以治民临诸侯禹之力也　増系本曰鲁昭公作弁【宋均曰制素弁也】　汉书曰韩延寿为颍川太守令学校官诸生弁执爼豆　魏志曰帝以杨彪故汉太尉使着鹿皮冠彪辞譲不听竟着布单衣皮弁以见　宋书曰明帝体肥憎风夏月常着小皮弁　隋书曰新罗尝遣使朝贡李子雄至朝堂与语因问其冠制所由其使者曰皮弁遗像安有大国君子而不识皮弁也子雄因曰中国无礼求诸四夷使者曰自至已来此言之外未见无礼宪司以子雄失词奏劾其事竟坐免　孔帖曰唐甄济有诏赠秘书少监济子逄与元稹善稹移书于史馆修撰韩愈曰若甄生弁冕不加其身禄食不进其口直布衣一男子耳及乱则延颈受刄分死不囬
　　弁三
　　増啓书　执惠【周书曰王与大夫尽弁以啓金縢之书又曰二人雀弁执惠立于毕门之内四人綦弁执戈上刄夹两阶戺注云惠三隅矛上刄刄外向也堂亷曰戺】　原麟韦　象邸【汉书曰王莽初献新乐于明堂太庙羣臣冠麟韦之弁下详弁一　又魏台访议曰五采玉一玉有五色者也邸以象骨周縁弁下根柢如魏武帝所作弁柢也凡有笄无缨】　骐文　鹿章【诗曰淑人君子其弁伊骐毛苌注曰骐文也　白虎通曰上古质先服鹿皮取其文章也】　加首　会发【糓梁传曰弁冕虽旧必加于首周室虽衰必先诸侯诗曰有斐君子充耳琇莹防弁如星注充耳谓瑱琇莹美石也天子玉瑱诸侯石弁所以会发】　告朔　视朝【家语曰诸侯皮弁以告朔于太庙平旦然后服之视朝　周礼曰视朝则皮弁服郑注云视外朝之事】　増玉饰　牙簪【五经通义曰皮弁冠前后玉饰　又曹褎曰天子弁以白玉饰　隋书曰何稠参防今古多所改创魏晋以来皮弁有缨而无笄稠谓此古田猎之服也今服以入朝宜变其制故弁施象牙簪导自稠始也】　神弁宫婢　赤弁丈人【邺中记曰石季龙宫婢数十尽着皁褠头着神弁如今礼先冠　古今注曰蜻蜓一名赤弁丈人】
　　弁四
　　増突弁【诗曰未几见兮突而弁兮】　琼弁【详弁二　又文选诗曰中坐溢朱组歩櫩簉琼弁】璿弁【汉张衡西京赋曰璿弁玉缨遗光儵爚】　侧弁【诗曰侧弁之俄屡舞傞傞】　原
　　頍弁【诗曰有頍者弁实维伊何】　载弁【诗曰丝衣其紑载弁俅俅】　眡朝服弁服【详弁三】　兵事韦弁服　凶事服弁服　吊事弁绖服【周礼曰司服掌王之吉凶服凡兵事韦弁服郑注云韦弁以韎韦为弁又以为衣裳也眡朝则皮弁服郑云皮弁之服十五升白布衣积素以为裳也凡甸冠弁服郑云甸猎也冠弁委貌也其缁布衣亦积素以为裳诸侯以为视朝之服凡凶事服弁服郑云服弁防冠也其服斩衰齐衰凡吊事弁绖服郑云弁绖者如爵弁而素加环绖也】
　　帻一
　　増释名曰帻赜也下齐睂赜然也　原应劭汉官仪曰帻古者卑贱执事不冠者之所服也按董仲舒止雨书曰执事者皆赤帻由是言之知不着冠之所服也　又曰谒者着缃帻大冠　増通典曰未冠童子帻无屋者未成人也入学小童帻也句卷屋示尚幼小未逺冒也汉舆服志曰古者有冠无帻秦加武将首饰为绛帻
　　以表贵贱后稍作顔题汉兴续其顔却结之施巾连题却覆之至孝文乃髙其顔续为之耳崇其巾为屋贵贱皆服之　又曰凡斋用绀帻耕青帻秋防绯帻　徐广舆服杂注曰天子郊庙则黒介帻　傅畅晋公卿礼秩曰中书监令着介帻　晋书曰救日蚀文武皆免冠着帻对朝服示威武也　晋东宫旧事曰太子衣冠有空顶帻　唐六典曰乘舆之服有黒白帻　合璧曰唐制平巾帻者武官卫公子之服也黒介帻者国官视品府谒府国子太学生四门生俊士参见之服也介帻者流外官行署及三品以下登歌工人之服也緑帻者尚食局主膳典膳局典食太官署食官署供膳奉觯之服也
　　帻二
　　原左传曰齐侯伐晋夷仪东郭书譲登犁弥从之齐侯赏犁弥犁弥辞曰有先登者臣从之晳帻而衣貍制【晳白也帻齿上下相值制裘也】　蔡邕独断曰汉元帝额有壮发不欲使人见始进帻服之羣臣皆随焉尚无巾王莽无髪乃施巾故里语曰王莽秃帻施屋　増后汉书曰刘盆子探得符后弃之复还依侠卿为制绛单衣半头赤帻　原东观汉记曰光武初兴与诸季市弓弩绛衣赤帻　増又曰诏赐段颎赤帻大冠一具　又曰马援初见帝令中黄门引入上在宣徳殿南庑下坦帻坐援曰陛下何知臣非刺客奸人而简易若是　原又曰马援外类倜傥简易而内重礼事寡嫂虽在阃内必帻然后见　増续汉书曰许劭字子将劭知人入帻肆防樊子昭　原又曰梁兾改易舆服之制作平上軿车□帻狭冠　增周迁舆服杂事曰汉桓帝延熈中梁兾诛后京师作帻顔短耳长短上长下以为服妖　汉献帝春秋曰孙坚屯七梁东为董卓所攻众少而不敌与其骁骑溃围得出坚常着赤罽帻卓骑追坚坚脱罽帻令亲近将祖茂着之坚从间道得出　英雄记曰公孙瓒字伯珪为上计吏郡太守刘基以事公车徴伯珪褠衣平帻御车洛阳身执徒养　魏武遗令曰吾有头病自先着帻帻乃大服如存时勿遗　于寳搜神记曰昔魏武军中无故作白幍此防徴也初横缝其前名之曰顔晋永嘉中乃去其缝名无顔帻其后二年四海分崩下人悲叹无顔以生也　呉书曰顾悌字子通疾笃妻出省之悌命左右自扶起冠帻加袭令妻还贞洁不黩如此　晋书曰庾顗字子嵩性俭家富刘舆説东海王越令就换钱千万兾其有吝因此可乘越于众坐中问顗顗頽然已醉帻坠几上以头就穿取徐答云下官家故有两千万随公所取舆于是乃服越甚喜　又曰陶侃如厠见一人朱衣介帻曰君当为公位八州都督　又曰易雄字兴长长沙人也少为县吏自念卑贱无由自逹乃脱帻挂县门而去　晋书要事曰哀帝隆和元年太学博士曹宏之等议立秋应读令不应着缃帻改为素　晋书汉注曰冠惠文者宜短耳今平上帻也　宋书曰檀道济数拒魏有功及诛愤怒气盛目光如炬俄尔间引饮一斛乃脱帻投地曰乃坏汝万里长城　齐书曰卞彬字士蔚济隂宛胊人也祖嗣之中领军父延之弱冠为上虞令有节气会稽太守孟凯以令长裁之积不能容脱帻投地曰我所以屈卿者政为此帻耳今已投之卿以一世勲门而傲天下国士拂衣而去　北齐书曰平秦王归彦额骨三道着帻不安文宣见之怒使以马鞭击其额血被面曰尔反时当以此骨吓汉后归彦竟反云
　　帻三
　　増助阳　迎气【挚虞决疑曰凡救日蚀者皆着赤帻以助阳也侍臣皆赤帻帯劒　舆服志曰迎气五郊其着帻皆各如其色从章服也】　施屋　垂干【上详帻二　通典曰虎贲羽林郎将皆赤帻陛卫垂干】　见汉　如呉【光武纪曰更始将都洛阳以刘秀行司校尉时三辅吏士东迎更始见诸将过皆冠帻而服妇人衣莫不笑之及见司僚属皆服赤帻欢喜不自胜老吏或垂涕曰不圗今日复见汉官威仪　陆云与兄书曰一日案行视曹公器物有一介帻竟如呉帻】　承露堕花【雄方言曰覆髻谓之帻又谓之承露皆赵魏之间通语也　宋苏轼诗曰起舞花堕帻】　貂蝉缀　翡翠为【刘桢答魏文帝书曰南服之金登窈窕之首貂蝉之尾缀侍臣之帻　通志曰交趾苍梧俗以翡翠为帻】　隤然岸　今已投【诗曰隤然岸巾帻　下详帻二】　原吉日进御　东耕改服【蔡邕杂章曰陛下今月吉日加元服进御帻臣等不胜鳬藻谨奉牛一头酒九钟　赵书曰裴宪撰东耕仪中书令徐光奏议以东耕仪亲耕宜改服帻】　増笑咏如常　朝野争效【晋谢奕安之兄桓温辟为安西司马在温座岸帻笑咏无异常日　南史曰王俭监试诸生巾卷在廷劒卫令史仪容甚盛俭作解散帻斜插簪朝野慕之争相仿效】　没杯皆沾　渉水悉湿【魏太祖为人佻昜无威仪毎与人谈论戏弄尽无所隐及欢悦大笑至以头没杯案中肴膳皆沾汚巾帻　裴啓语林曰晋明帝少不伦常防行诏唤人以衣帻迎之渉水过衣帻悉湿元帝已不重明帝忽复有此以为无不废理既入帻不正元帝自为正之明帝大喜】　因醉堕几因逼委地【上详帻二　朱桃椎澹泊絶俗被裘帯索人莫能测长史窦轨见之遗以鹿帻鹿鞾】
　　【逼署乡正委之地不肯服】
　　帻四
　　原緑帻【蔡邕独断曰汉武帝从馆陶公主饮董偃緑帻传韝伏殿下乃赞曰馆陶公主庖人臣偃昧死再拜谒】　紫帻【録异传曰马成病死已一日半复得生云上天见一人着紫帻而坐】　黒帻【谢承后汉书曰巴祗字敬祖为州刺史黒帻毁坏不复改易以水澡墨傅而用之】　赤帻【详帻一帻二帻三　又杜甫鸡栅诗终日憎赤帻　又小説空宅有怪或居之中夜有赤帻而来乃老雄鸡也】　増墨帻【晋官品令曰太傅进贤两梁冠墨介帻】　绛帻【何丈一更见髙冠绛帻者掘西壁下得金三百斤　又唐诗曰绛帻鸡人报晓筹】　取帻【谢安为桓温司马温诣安值其理发吏取帻温曰令司马着帽进见重如此】　受帻【东夷髙句丽汉时常从莵郡受朝服衣帻】　纳言帻【唐六典曰晋氏尚书令纳言帻】　童子帻【详帻一】　原谒者着缃帻【详帻一】谒者持赤帻【益部耆旧传曰何汶字景由为谒者持赤帻同僚问之曰日当食至晡日果食】从者白衣帻【后汉书曰成帝鸿嘉永平之间好防行时出游从期门郎材力者及私奴客多】
　　【至十余人少五六人皆白衣帻】　力士黄衣帻【又曰王莽造华盖九重驾六马力士百人皆黄衣帻挽之】











　　御定渊鉴类函卷三百七十
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百七十一
　　服饰部二【缨　簪　貂蝉　法服　袍朱衣　中衣　单衣　带】
　　缨一
　　增释名曰缨颈也自上而下系于颈也　说文曰缨冠系也　礼记曰冠朱组缨天子之冠也冠丹组缨诸侯之齐冠也冠綦组缨士之齐冠也　又曰子事父母冠緌缨妇事舅姑衿缨綦屦【注下缨香囊也】　孟子曰有孺子歌曰沧浪之水清兮可以濯我缨　又曰今有同室之人鬭者救之虽被发缨冠而救之可也乡邻有鬭者被髪缨冠而往救之则惑也虽闭户可也　晋陆机诗曰冠冕无丑士长缨皆俊民　晋成公绥七唱曰琼弁曜首玉缨照目　宋谢灵运七济曰翠緌媚缨朱裳妍形　刘梁七举曰华组之缨从风纷纭　山海经曰拘缨之国一手把缨
　　缨二
　　增管子曰桓公亲郊管仲诎缨防袵　庄子曰原子居卫正冠而缨絶振衿而肘见言其贫也　汉书曰江充见犬台宫冠蝉纚歩揺冠飞翮之缨张晏曰冠蝉纚小歩则揺缨随冠而动若鸟翮然也
　　缨三
　　原羙人絶　终军请【说苑曰楚庄王赐羣臣酒日暮酒酣灯灭有引美人之衣者美人援絶其冠缨而告王取火来视王曰赐人酒使醉失礼奈何欲显妇人之节而辱士乎乃命左右曰今日与寡人饮不絶缨者不欢羣臣百余皆絶去其冠缨而上火卒尽欢而罢　史记曰终军字子云济南人上书请受长缨必羁南越王而致之阙下乃使使越越王举国内属】　增着大头　防长发【后魏书曰李彪尝使齐着大头缨缨裾至腰张翮笑之曰北国士大夫帽裾亦有等级否彪曰上士至腰中士至膝下士徒盖髪而已　晋书曰石季龙子仪阳公鉴时镇闗中役烦赋重失闗右之和其女官李松劝鉴文武有长髪者防为冠缨余以给宫人季龙闻之大怒以其右仆射张离为雍州刺史以察之信然徴鉴还邺收松下廷尉】
　　缨四
　　原飞羽【汉旧仪曰乗舆冠髙山冠飞羽之缨】　蝉翼【徐干齐都赋曰纎纚细缨轻配蝉翼自尊及卑须此元服】　缨【尉缭子曰天子冠缨诸侯素冠素缨自大夫以下皆皁冠皁缨】　增香缨【香谱曰香缨以五防为之妇参舅姑所持者】　原尘缨【北山移文曰今见解兰缚尘缨】猎缨【史记曰贾谊猎缨整衿揽也　又崔骃达指曰有事则褰裳而濡足挂冠不顾无事则猎缨整】
　　【衿】　玉缨【左传曰琼弁玉缨　又见缨一】　珠缨【三礼图曰珠缨翠緌又黄庭坚诗曰青林多露缀珠缨】　断缨【韩子曰邹君好服长缨左右皆作缨甚贵邹君患之问左右对曰君服之百姓亦多服故贵邹君因自断其缨国中皆不服长缨】　濯缨【详缨一　渔父歌同】　增鞶缨【左传曰鞶厉游缨昭其数也注缨马膺前索带】　繁缨【左传曰卫仲叔于奚请曲县繁缨以朝许之礼记礼有以少为贵者大路繁缨一就】　原死结缨【卫蒯聩入輙出奔季路入太子惧下石乞孟黡敌子路以戈击之断缨子路曰君子死冠不免结缨而死】　笑絶缨【史记曰淳于髠仰天大笑冠缨索絶】　青组缨【仪礼士冠礼曰缁布冠缺顶青组缨属于缺】　曼胡缨【庄子曰昔赵恵文王喜劒太子患之募左右孰能说王左右曰庄子当能太子乃使人以千金奉庄子庄子不受与使者俱往太子曰我王所见唯劒士蓬头突冠曼胡之缨短后之衣瞠目而语难王恱之今大夫必儒服而见王事必大逆庄子曰请为劒服】　增泣泪湿缨【石崇王明君辞曰泣泪湿珠缨】　倾耳拂缨【张景阳七命曰王子拂缨而倾耳】　原以为首饰【后汉舆服志曰圣人见鸟兽有冠角胡之制遂作冠冕缨緌以为首饰凡十二章】　斑其相纷【楚辞曰士女杂坐乱而不分些放敶组缨斑其相纷些注云言男女共坐除去威严放其冠缨舒敶印绶斑然相乱不可整理】
　　簪一
　　增释名曰簪连也所以簪冠于髪也　史记李斯上书曰宛珠之簪傅玑之珥　汉董巴舆服志曰公卿列侯中二千石夫人绀缯帼黄金龙首衔白珠鱼发长尺为簪　又曰皇后谒庙假结歩揺簪珥歩揺以黄金为山题贯白珠为桂枝相缪一爵九华熊虎赤罴天鹿辟邪南山丰大特六兽诗所谓副笄六珈者诸爵兽皆以翡翠为毛羽金题白珠珰绕以翡翠为华云贵人助蚕制大手结墨瑇瑁又加簪珥长公主加歩揺公主大手结皆有簪珥　汉铙歌曲曰有所思兮乃在大海南何以遗之防珠玳瑁簪
　　簪二
　　增汉书刘向列女传曰周宣姜后齐女也宣王常晏起姜后脱簪珥待罪于永巷　汉佞幸传曰景帝没入邓通家财一簪不得着身　汉书曰武帝从馆陶公主饮上曰愿谒主人公主乃下殿去簪珥徒跣顿首谢自引董君董君随主前伏殿下　西京杂记曰武帝过李夫人就取玉簪搔头宫中争效之玉价倍贵　东观汉记曰梁统与杜林书曰君非隗嚣不降志辱身至簪蒿席草不食其粟　魏书曰司马芝为河南尹时门下循行疑门干盗簪芝曰物有相似而难分者循行何惜一簪轻伤同类乎　梁书曰羊侃家妓孙荆玉能反腰至地衔得席上玉簪　后魏书曰胡太后幸阙口温水登鸡头山自射象牙簪一发能即中之
　　簪三
　　原鳯凰　玳瑁【后汉书舆服志曰太皇太后皇太后入庙服绀上皁下蚕青上缥下皆深衣制隠领袖縁以绦剪牦蔮簪珥耳珰垂珠簪以瑇瑁为擿长一尺端为华胜上为鳯凰爵以翡翠为毛羽下有白珠垂黄金镊左右一横簪之以安蔮结诸簪珥皆同制其擿冇等级焉　班固与窦宪牋曰将军哀怜赐以玉躬所喜玳瑁簪又详簪一】　增哭亡　分饮【文选陆机演连珠曰少原之妇哭其亡簪注韩诗外传曰孔子出游少原之野有妇人中泽而哭甚哀孔子怪之使弟子问焉妇人对曰向日刈蓍薪而亡吾蓍簪是以哀孔子曰刈蓍薪而亡蓍簪有何悲也妇人曰非悲亡簪吾所以悲者不忘故也　神仙传曰左慈能分杯饮酒曹公闻试之慈防簪以画杯即中断分为两向　平陈纪曰筹禅师簪置药中七日能分杯一边饮一边尚满】　破鱼　驱鸟【幽明録曰孙权时南方遣使献簪过宫亭湖庐山君庙请福神下教求簪吏曰簪献天子必乞哀念神云临入石头当相还吏遂去逹石头有三尺鲤鱼跳入船吏破腹得之　吴均续齐谐记曰东海蒋潜尝至不其县于野林中见一死人鸟来食之輙见一小儿长三尺许来驱鸟乃起去乃往视之见有犀导乃防取众鸟争集无复驱者】　贯玉螭　射象牙【郭子横洞冥记曰帝好微行于长安城西夜见一玉螭游于路董谒曰昔桀媚末嬉于膝上以金簪贯玉螭腹为戏弄今螭腹有金穿痕安知非此耶　下详簪二】
　　簪四
　　増角簪【唐六典曰凡王公第一品角簪导】　牙簪【又曰凡百官弁服牙簪导】　投簪【文选诗曰聊以投吾簪　北山移文曰昔闻投簪逸海岸】　盍簪【易曰勿疑朋盍簪盍合也簪疾也速也】　缨簪【李白诗曰京国防缨簪】　朝簪【王安石诗曰君方困旅食吾亦误朝簪】对华簪【钱起诗曰羞将白髪对华簪】　梦好簪【详见下】　有遗簪【淳于髠曰前有堕耳后有遗簪髠窃乐此可饮一石】　不胜簪【杜甫诗曰白头搔更短浑欲不胜簪】　石磨簪【顾况诗曰井里引银瓶银瓶欲上丝防絶石上磨玉簪玉簪欲成中央折】　雪满簪【苏轼诗曰憔悴云孙雪满簪又曰白髪新来已上簪】　坠玉簪【白莲诗曰昨夜三更里姮娥坠玉簪　又韩愈诗曰山为碧玉篸与簪同】　掷玳簪【王禹偁笋诗曰田文死后賔朋散抛掷三千玳瑁簪】原黒犀簪【班固与弟超书令遗仲叔玳瑁黒犀簪　又诸葛恢集诏荅恢曰今送一犀导小物耳然是情发于中而寄乎物】　通犀簪【江表传曰魏文帝遣使于呉求通犀簪羣臣曰贡有常典魏所求非法宜勿与孙权曰彼在谅闇之中而所求若此宁可复与言礼皆备以付使】　赵相诱楚【史记曰赵相平原君使楚诱楚为玳瑁簪或曰赵平原君使人于春申君赵使欲夸楚为玳瑁簪春申君客三千余人上客皆玳簪蹑珠履赵使大慙】　楚相骇齐【淮南子曰楚将子发好伎道之士有善为偷者往见子发子发礼之无几何齐伐楚子发将军当之兵三却齐师逾强于是善偷者夜出取帻明夕取枕明夕又取簪悉归之齐帅大骇今夕不去楚军恐取我首还师而去之】　夏禹堕不掇【盐铁论曰禹治洪水身亲其劳泽行路宿过门不入当此之时簪堕不掇冠挂不顾而暇耕乎】　周主求不得【韩子曰周主亡玉簪令吏求之三日不能得也周主令人求而得之家人之屋间周主曰吾知吏之不事事也求簪三日不得之吾令人求之不移日而得之于是吏皆耸惧以为君神明也】　张华遗慕容【燕书曰髙祖慕容廆童儿时往见晋安北将军张华华雅有人鉴谓髙祖曰君后为经世之噐匡难济时者也脱所着帻簪以遗之慇懃而别】　班固遗仲叔【详上】　笄者今之簪【仪礼士冠礼曰皮弁笄郑注云笄今之簪有笄者屈组为纮垂为饰无笄】　簪者己之尊【梦书曰簪为身簪者己之尊也梦着好簪身之喜欢也】
　　貂蝉一
　　原应劭汉官仪曰侍中金蝉左貂金取坚刚百陶不耗蝉居髙食洁口在腋下貂内劲悍而外温润　增徐广车服杂注曰蝉取清髙饮露而不食貂取紫蔚温润而光彩不彰灼　又曰武官皆文冠本赵服也一名武弁凡侍臣加貂蝉愚谓北土凉寒本以貂皮暖附施于冠因遂变而成饰也　董巴舆服志曰侍中冠武弁大冠加金珰附蝉为文貂尾为饰侍中则左貂常侍则右貂　原汉书曰谷永对防曰昔龙筦纳言而帝命惟允四辅既备成王靡有过事诚敕正左右斋栗之臣戴金貂之饰执常伯之职皆使学先王之道知君臣之义增崔豹古今注曰貂蝉冠贵服也貂者取其有文而不焕外柔而易内刚而劲蝉者取其清虗而识时变在位者有文而不自耀有武而不示人清虗自牧识时而动文选曹植曰戴蝉珥貂　刘桢荅魏文帝启曰貂鼲
　　之尾挂侍臣之帻　原庾阐三都赋曰金貂连映鸣佩锵锵　潘岳秋兴赋曰登春台之熙熙珥金貂之烱烱增成公绥七唱曰金珰煌煌貂珥峨峨　原应璩诗
　　曰当宁总庶事县鼗垂法宪脱珥且纳言貂珰表武弁增孙楚防王侍中座上诗曰显允君子时惟英邵元
　　貂左移华蝉增曜　左思赋曰蔼蔼列侍金貂齐光唐百官志曰散骑常侍分左右隶门下中书省皆黄金珰附貂蝉尾左散骑与侍中为左貂右散骑与中书令为右貂谓之八貂　文献通考曰宋制中书门下省冠加笼巾貂蝉【注云笼巾编藤漆之涂金银饰玳瑁蝉一金蝉六御玉】　宋史舆服志曰元丰二年详定朝防仪注所言貂蝉笼巾七梁冠为第一等蝉旧以玳瑁为蝴蜨状今请改为黄金附蝉宰相亲王使相三师三公服之
　　貂蝉二
　　增应劭汉官仪曰貂蝉赵服昔赵武灵王所服也其后秦始皇破赵得其冠以赐侍中髙祖灭秦亦复如之后侍中皇权参乗问貂珰何法不知其说复问地震云不为灾还宫左迁议郎　又曰中常侍秦官也汉兴或用士人银珰左貂世祖以来专用宦者右貂金珰　原汉书曰燕剌王旦招来郡国奸人赋敛铜铁作甲兵数阅其车骑材官卒建旌旗鼔车旄头先敺郎中侍从者着貂羽黄金附蝉　又曰刘向上封事曰今王氏一姓乗朱轮华毂者二十三人皆青紫貂蝉充盈幄内　增又曰王莽簒位更汉制黒貂为黄貂又改汉正朔腊日太后命其官属黒貂至汉家正腊日独与其左右相对饮酒食肉　原后汉书曰朱穆上疏曰建武以后乃悉用宦者自延平以来浸益贵盛假貂珰之饰处常伯之任三辅决録曰杜陵韦伯考鬻书力养亲既登常伯貂
　　珰煌煌承事尤谨　增晋书曰刘聪破洛城将懐帝还平阳作赦书以六月十一日破洛羣王束手军门貂蝉羽葆以充王府　齐书曰王俭以朝仪草创衣服制则未有定凖议曰汉景六年梁王入朝中郎谒者金貂出入殿门　又曰何戢为侍中上欲转戢领选问尚书褚渊以戢资重欲加散骑常侍褚渊曰宋时王球从侍中中书令作吏部尚书资与戢相似领选之职方昔小轻不容顿加常侍圣防每以蝉冕不宜过多臣与王俭既左珥若复加戢则八座遂有三貂若帖以骁游亦不为小廼以戢为吏部尚书加骁骑将军　梁书曰帝临轩冠太子于太极殿旧制太子着逺游冠金貂蝉翠緌缨至是诏加金博山　又曰王规为晋安王长史王立为太子仍为散骑常侍太子中庶子侍东宫太子赐以所服貂蝉
　　貂蝉三
　　增盈坐　置案【晋书曰赵王伦簒位同谋者咸超阶越级不可胜纪至于奴卒厠役亦加以爵位每朝防貂蝉盈坐故时谚曰貂不足狗尾续　萧子显齐书曰侍中世为亲近职魏晋选用稍増华重宋文帝元嘉中王昙首殷景仁等并为侍中情任亲宻景仁与帝接席共话貂拂帝帝手防貂置案上语毕复手插之】　换酒　柈肉【晋书曰阮孚字遥集为安东府参军蓬发饮酒不以正务撄心后拜散骑常侍性既嗜酒常以金貂换酒为所司劾弹帝宥之齐书曰武陵昭王武帝即位歴中书祠部尚书或言王有非常之相以此自负武帝闻之故无宠未尝处以方岳常于御座侍宴醉伏地貂杪肉柈帝笑曰肉污貂对曰陛下爱羽毛而疎骨肉帝不恱】　七叶貂　八座貂【左太冲诗曰金张借旧业七叶珥汉貂　下详貂蝉二】　江淹休徴　朱弁嘉兆【齐书曰江淹累迁秘书监侍中卫尉卿初淹年十三孤贫常采薪以养母曾于樵所得貂蝉一具将鬻以供养其母曰此故汝之休徴也汝才行若此岂长贫贱邪留待得侍中着之至是果如母言梁书曰朱弁除中书郎秋日始拜有飞蝉正集弁武冠上时人咸谓珥蝉之兆后果如其言】
　　貂蝉四
　　增公孙内服【西京杂记曰公孙起家徒歩为丞相故人髙贺从之食以脱粟饭覆以布被贺怨曰何用故人富贵为脱粟布被我自有之大慙贺告人曰公孙内服貂蝉外衣麻枲岂可以示天下于是朝廷疑其矫焉】　敬儿投地【齐书曰张敬儿被收脱貂冠投地曰用此物误我】　戏周盘龙【齐书曰周盘龙为东平太守求解职许之还为散骑常侍武帝戏之曰卿着貂蝉何如兠鍪盘龙曰此貂蝉从兠鍪中生耳】　戏陆云公【又曰陆云公善奕棋尝夜侍武帝冠触烛火帝笑谓曰烛烧卿貂盖帝将用为侍中故以此戏之】　女尚书加【后魏书曰神元年诏加女侍中貂蝉同外侍中之饰任城王澄上表谏曰髙祖世宗皆有女侍中官未见缀金蝉于象揥珥鼲貂于发江南伪晋穆何后有女尚书而加貂蝉此乃衰乱之世妖妄之服请依常仪追还前诏帝从之】　女侍中着【邺中记曰石虎出征计所得妇人美色万余选为女侍中着貂珰直皇后】
　　貂蝉五
　　原赋陈江总华貂赋曰领军新安殿下以副貂垂锡仰铭恩泽谨题小赋贵丰貂于挹娄饰恵文而见求标侍臣之宻设曜毛采之温柔拜文防而影度陪武帐而香浮随玉珩之近逺共金珰之去留仰太山之千仭开谷中之鄙撤君子之寳饰荣小人之蓬鬓蔑置醴之殊私夸赐田之薄润顾朽拙之微躬早游艺而不工逄河间之好古自隗始而恩隆谅维鹈之有媿庶懐昔而克终　增唐侯洌貂蝉冠赋曰冠表朝容饰崇工制示劲悍而貂文既缉彰清髙而蝉翼斯缀所以发宰臣之盛改武弁之弊配紫绶而增华入黄枢而转丽突尔将戴翘然可观糅轻毛而丝络鬭微殻而花攅引杂错之光足见乎以文为贵分动揺之影诚诫夫居危如安丽则无挂新而莫弹彩列如星卫女何荣于防弁用当谒帝齐相堪嗤于濯冠所以类鼠咸收如螗必取示威无假于鹖戴呈巧岂矜于鹬聚影丽华簪光聫垂组乍临天陛泽鲜而日照如濡时受王言质薄而风揺自舞鄙旧规于却敌笑逺适于章甫貂之贵谁忧换酒于晋臣蝉之清是用加金于汉主故能坚逾铁柱妙夺玉缨非不足之时狗尾何续从有緌而用蜩甲如生柔而辅曲洁以从轻灼灼而自为首饰烱烱而能使心清至矣哉蝉者食洁居髙貂者内温外悍尽饰斯在齐光不散发令姿于缀者王何以尊借旧业而珥焉金张益焕将进贤而并美与友让以相资承柱后之名是表里无违者冠侍中之首欲使人皆见之道光汉册事合秦赐冠乎用之斯以明义
　　原启梁元帝谢东宫赉貂蝉启曰挹娄之毳曲降鸿恩丽水之珍复防殊奬东平紫貂之赐非闻暖额中山黄金之锡岂曰附蝉坐变仲尼之容增晖允南之貎
　　法服一
　　增释名曰衮卷也画卷龙于衣也　书曰帝曰予欲观古人之象日月星辰山龙华虫作防宗彞藻火粉米黼黻絺绣以五采彰施于五色作服汝明　原又武成曰华夏蛮貊防不率俾孔传云冕服采章曰华大国曰夏增尚书大传曰山龙青华虫黄宗彞黒粉米白藻火
　　赤天子五服　说文曰天子享先王衮龙绣于下幡一龙蟠阿上向　诗曰九罭之鱼鳟鲂我觏之子衮衣绣裳　又曰君子来朝何锡予之虽无予之路车乗马又何予之衮及黼　又曰衮职有阙维仲山甫补之礼记曰一命緼黻黝衡再命赤黻黝衡三命赤黻葱衡又曰有以文为贵者天子龙卷诸侯黼大夫黻士
　　衣纁裳　又郊特牲曰祭之日王被衮以象天戴冕藻十有二旒则天数也　又明堂位曰衮冕立于阼　周礼春官上司服曰王之吉服享先王则衮冕　又夏官下曰节服氏掌祭礼朝觐衮冕六人维王之太常　原又内司服职掌王后之六服祎衣揄狄阙狄鞠衣展衣縁衣郑注曰狄当为翟雉名伊洛而南素质五色皆备成章曰翚王后之服刻缯为之形而采画之缀于衣以为文章祎衣画翚者也　増仪礼曰天子衮冕负斧扆原孝经曰非先王之法服不敢服郑注云天子服日
　　月星辰诸侯服山龙华虫大夫服藻火士服粉米　增环济要畧曰白与黒谓之黼黒与青谓之黻青与赤谓之文赤与白谓之章五色备谓之绣诸侯去日月星辰服山龙华虫卿大夫去山龙华虫服藻火粉米　谷梁传序曰一字之褒赏荣华衮片言之贬诛深斧　董巴舆服志曰行大射礼于辟雍公卿诸侯大夫行礼者冠委貌衣端素裳执事者冠弁衣缁麻衣皁领袖下素裳　汉礼仪志曰立春京师百官衣青立夏衣赤先立秋十八日衣黄立秋衣白立冬衣皁冬至衣绛名为五时服　吴澄三礼考内司服注曰汉世后有圭衣者盖亦三翟之遗俗欤　原陈留风俗记曰襄邑县睢涣之间出文章故有黻藻絺绣日月华虫以奉天子
　　法服二
　　增六韬曰昔尧帝王天下黼衣絓履不敝尽不更为也孟子曰舜被袗衣　论语子曰禹恶衣服而致羙乎
　　黻冕　左传曰诸侯伐楚许穆公卒于师凡诸侯薨于朝防加一等死王事加二等于是以衮敛　原挚虞决疑要注曰秦除衮冕之制唯为衣绛裳一具而已汉兴亦如之中兴后明帝永平中使诸儒案古文依图书始复造冕衮火龙黼黻以奉祀郊庙　董巴舆服志曰汉承秦故至显宗初服旒冕衣裳文章赤舄絇履以祠天地养三老五更于三雍　増汉书曰齐国有三服官春献冠帻纵为首服纨素为冬服轻绡为夏服　又曰韦孟诗云肃肃我祖家自豕韦衮衣朱黻四牡龙旂傅子曰魏明帝疑三公衮冕之服似天子减其采章晋书曰元康六年诏曰魏以来皇后蚕服皆以文绣非古义也今宜纯服青以为永制　后秦记曰姚襄梦弟苌着衮服上御座谓官属曰此儿或能大起吾族　齐书曰陆澄兼左丞泰始六年诏皇太子朝贺复衮冕九章澄与议曹郎丘仲起议服冕以朝实着经文秦除六冕汉明还备魏晋以来不欲令臣下服冕故位公者加侍官今皇太子礼絶羣臣宜遵圣王盛典革近代之制文献通考曰梁天监七年周舎议按礼有虞氏皇而
　　祭深衣而养老郑曰皇是画鳯皇羽也又按礼如衮冕则衮是衣有虞氏言皇皇亦是衣今衮衣宜画鳯皇以示差降　又曰梁武帝曰礼王祀昊天服大裘而冕大裘不存其于质敬恐有未尽五经博士陆玮等并云王祀昊天服大裘明诸臣礼不得同自魏以来皆用衮服今请依古更制大裘诏可玮等又按郑注司服云大裘羔裘也既无所出未为可据按六冕之服皆上纁下今宜以缯为之其制式如裘其裳以纁皆无文绣诏可　又曰后周设司服之官掌皇帝十二服祀昊天上帝则苍衣五方上帝则随方色朝日用青衣祭皇地祗用黄衣夕月服素衣神州社稷用衣享先王加元服纳后朝诸侯则十二章享诸先帝食三老五更耕借等自龙以下九章祀星辰视朝大射飨羣臣等八章羣祀临下学入道法门燕射养庶老适诸侯家七章其九章以下衣重衮山鷩裳重黼黻俱十有二等通以升龙为领褾廵兵即戎则靺韦为衣裳田猎则皮弁白布衣而素裳也诸侯之服九章服之章数随冕而降其一其八章以下衣重藻粉米裳重黼黻俱九等皆以山为领褾诸侯服八章而下俱八等皆以华虫为领褾诸伯皆七章而下俱七等以火为领褾诸子服六章俱六等皆以宗彞为领褾诸男服五章皆以藻为领褾三公之服有九章有六衣重藻与粉米裳重黼黻俱为九等皆以宗彞为领褾三孤之服有八章有五衣重藻与粉米裳重黼黻为八等公卿服有七章有四衣重粉米裳重黼黻为七等皆以粉米为领褾大夫之服有六章有三衣重粉米裳重黼黻为六等中大夫之服有五章有三衣重粉米为五等下大夫服有四章有三衣重粉米为四等士则祀弁爵弁冠服皆衣其裳上士以中士以黄下士杂裳庶士冠服其在官府吏之属服缁衣裳　唐六典曰后周皇后衣十二等翟衣六从祀郊禖享先皇服翚衣祭隂社朝命妇服褕衣献茧服鷩衣采桑服鳪衣听女教服□衣归宁服□衣以翚雉为领褾临妇学燕命妇苍衣春斋祭还青衣桑还黄衣秋祭素衣冬衣　又曰隋帝令牛等制皇后服四等袆衣以翚翟五防重行十二等　唐旧记曰三品以上服紫四品深绯五品浅绯六品深緑七品浅緑八品深青九品浅青庶人服黄一品以上文官并带手巾刀子砺石武官欲带听之九月百寮具新服宴之　唐书曰代宗时渤海质子盗衮龙服捕得之词云慕中国衣服上赦之　又通考曰宋徽宗大观元年议礼局言大社太学献官祝礼皆以法服奉祠至郡邑则用常服乞降祭服诏颁制度于州郡然未明制造至政和间始诏州县冠服形制诡异令礼制局造様颁下转运司制造以给州县焉　又曰宋髙宗绍兴元年宗祀明堂仅有朝服十三副祭服六十二副乃命工部增造祭服六十三副及賛者乐舞之服　金史舆服志曰五品以上官趋朝则朝服赴省则展皁凡朝参主寳主符展紫閤门六尚遇朝参侍立则服本品服若宫中当直则服窄紫　元史舆服志曰成宗大徳九年置冠服于法服库收掌法服二百九十有九公服二百八十窄紫二百九十有五
　　法服三
　　原五采　九章【董巴舆服志曰后世圣人观翚翟之文荣华之色乃染帛以效之始作五采成以为服　仪礼觐礼曰侯氏禆冕释币于祢天子衮冕负斧依郑注云衮衣禆之上也缋之绣之为九章其龙天子有升龙有降龙衣此衣而冠冕南向而立以俟诸侯见】　增象取乾坤　制应规矩【易曰黄帝尧舜垂衣裳而天下治盖取诸乾坤礼曰古者深衣盖有制度以应规矩绳权衡短母见肤长母被土】
　　法服四
  </div>
  <div class="pagination">
   <a href="御定渊鉴类函_page253.html">
    上一页
   </a>
   <span>
    ...
   </span>
   <a href="御定渊鉴类函_page249.html">
    249
   </a>
   <a href="御定渊鉴类函_page250.html">
    250
   </a>
   <a href="御定渊鉴类函_page251.html">
    251
   </a>
   <a href="御定渊鉴类函_page252.html">
    252
   </a>
   <a href="御定渊鉴类函_page253.html">
    253
   </a>
   <span class="current-page">
    254
   </span>
   <a href="御定渊鉴类函_page255.html">
    255
   </a>
   <a href="御定渊鉴类函_page256.html">
    256
   </a>
   <a href="御定渊鉴类函_page257.html">
    257
   </a>
   <a href="御定渊鉴类函_page258.html">
    258
   </a>
   <a href="御定渊鉴类函_page259.html">
    259
   </a>
   <span>
    ...
   </span>
   <a href="御定渊鉴类函_page255.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
