<!DOCTYPE html>
<html>
<head>
    <meta charset="UTF-8">
    <title>名贤氏族言行类稿 - 第 70 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名贤氏族言行类稿 - 第 70 页/共 81 页</h1>
    <div class="content">　　救【九百四五】
　　风俗通汉有谏议大夫救乂
　　漏【九百四六】
　　古掌漏之官因以为氏
　　勾【九百四七】
　　蜀志左将军宕渠侯勾扶巴人
　　鄮【九百四八音懋】
　　越鄮人以郡为姓今明州鄮县是
　　阚【九百五十】
　　姓纂齐卿阚止之后
　　吴志阚泽字德润防稽山隂人家世农夫至泽好学览羣籍兼通厯术　察孝防除钱塘长迁郴令以勤劳封都乡侯
　　北史阚骃字隂炖煌人祖倞父玖并有名西士玖位会稽令骃博通经传三史羣言经目则诵人谓之宿读沮渠蒙逊重之常侍左右访以政事损益拜秘书考课郎中
　　唐阚棱貎魁雄善用两刃刀其长文名曰拍刀一挥数人前无坚对从杜伏威入朝拜凉州都督
　　念【九百五一】
　　北史念贤字盖卢金城枹防人也美容质颇渉经史居忧有孝称　以破卫可瓌功除副将　子华性和厚有长者风为合州刺史
　　监【九百五二】
　　风俗通卫康叔之后





　　名贤氏族言行类稿卷四十八
　　钦定四库全书
　　名贤氏族言行类稿卷四十九
　　宋　章定　撰
　　陆【九百五三】
　　北史陆通字仲明呉郡人位大司马绥德郡公　弟逞字季明谨宻早有名誉干识详明歴任三府所在著绩报使于齐善辞令敏而有礼齐人称焉
　　陆知命字仲通通识大体性好学为太学博士
　　唐陆元方字希仲苏州人初明经后举八科皆中转监察御史武后时使岭外渉海风涛舟人惧元方曰吾受命不私神岂害我趣使济而风讫息　擢天官侍郎荐引皆亲党后怒元方荐人如初后让之对曰举臣所知不暇问雠党又荐其友崔暐有宰相才后知无他复拜鸾台侍郎同平章事　素清慎临终取奏稿焚之曰吾隂德在人后当有兴者
　　陆象先元方子器识沈邃举制科髙第时吉顼与元方同为吏部侍郎吉顼擢象先为洛阳尉元方不肯吉顼曰为官择人岂以吏部子废至公邪　云中进同平章事初太平公主谋引崔湜为宰相湜曰象先人望宜干枢近主为言之遂并知政事性恬静议论髙简湜尝曰陆公加于人一等公主谋逆为主所进者将同诛宗召免之曰嵗寒然后知松柏之后凋也封兖国公罢为剑南按察使徙河东小吏有罪诫遣之大吏白争以为可杖象先曰人情大抵不相逺谓彼不晓吾言耶必责者当以汝为始大吏慙退尝曰天下本无事庸人自扰之耳迁太子太保始象先名景初睿宗曰子能绍先是谓象贤者乃赐名焉
　　陆景倩为扶沟丞河南按察使毕构覆州县殿最欲必实有吏言状曰某彊清某诈清惟景倩曰真清终监察御史　倩象先弟也
　　陆余庆陈右卫将军珣孙方雅有祖风已冠名未显兄表唶曰尔名宦不立奈何余庆感激闭户诵书三年举制策甲科累迁殿中侍御史鳯阁舎人开元初为河南河北安抚使荐孙逖达奚珣等后皆为知名士迁大理卿终太子詹事諡曰庄雅善赵贞固卢藏用陈子昂杜审言宋之问毕构郭袭微司马承祯释怀一一时号方外十友
　　陆长源吴人赡于学为汝州刺史宣武司马清白自将既代州送车二乗曰吾祖罢魏州有车一乗而图书半之吾愧不及先人云
　　陆贽字敬舆嘉兴人十八第进士中博学宏辞调郑尉张镒有重名贽往见语三日竒之请为忘年交既行饷百万曰请为母夫人一日费贽不纳止受茶一串德宗立遣黜陟使庾何等十一人行天下贽说使
　　者请以五术省风俗八计听吏治三科登隽乂四赋经财费六德保罢瘵五要简官事时皆韪其言迁监察御史召为翰林学士防马燧讨贼河北久不决请济师李希烈防襄城诏问防安出贽言劳于服逺莫若修近多方救失莫若改行又奏议论关中事宜状帝不纳后泾师变贽言皆效　从狩奉天机务填总逺近调发诏书日数百贽若不经思逮成皆周尽事情它学士阁笔不得下贽沛然有余始帝仓卒变故每自尅责贽曰陛下引咎尧舜意也然致防者乃羣臣罪贽意指卢杞等退而上书　又奏议请数对羣臣兼许令论事防兴元赦令方具帝以稿付贽使商讨其详贽知帝执德不固困则思治泰则易骄欲激之使彊其意即建言云云帝纳之　始帝播迁府藏委弃卫兵无褚衣至是天下贡奉稍至乃于行在署琼林大盈二库别藏贡物贽谏云云帝悟即撤其署　李懐光有异志帝遣见懐光议事还奏懐光必反宜有以制之后懐光果夺两节度兵行在震惊遂徙幸梁道有献菓帝嘉其意欲授以试官贽奏议云云　俄以劳迁谏议大夫仍为学士　京师已平帝欲诏浑瑊访奔亡内人给装使赴行在贽谏曰云云　贞元七年以兵部侍郎知贡举明年窦参黜乃以中书侍郎同平章事　贽秉政始请台阁长官得自荐其属有不职坐举者　旧制吏部选以嵗集乾元后天下兵兴率三年一调吏员稽壅废置无纲至十年不被调者缺员或累嵗不补贽乃请每岁计阙集人天下便之　陈防秋之帝爱重其言然卒不从也　班宏判度支卒官贽荐李巽帝用裴延龄贽上书苦谏延龄不可用帝不怿　始入翰林年尚少以材幸天子常以辈行呼而不名在奉天朝夕进见然小心精洁未尝有过帝依任之至觧衣衣之参裁可否时号内相　尝为帝言今盗徧天下宜痛自咎悔以感人心帝从之故奉天所下诏书虽武人悍卒无不感动流涕李抱真入朝为帝言陛下在奉天时赦令至山东士卒闻者皆感涕思奋议者谓兴元戡难功虽爪牙宣力盖贽有助焉　狩山南也道险澁与从官相失夜召贽不得帝惊且泣久之上谒帝喜见顔间及辅政不敢自顾重事有可否必言之恳到深切或规其太过对曰吾上不负天子下不负所学遑他卹乎　既放荒逺阖户人不识其面又避谤不著书地苦瘴疠祗为今古集验方五十篇示乡人云
　　陆质字伯冲明春秋师事赵啖尽传二家学门人以质能文圣人书通于后世私共谥曰文通先生
　　陆扆字祥文擢进士第二属辞敏速若注射一时书命同僚自以为莫及昭宗优遇之帝尝作赋诏学士皆和独扆先就帝览之叹曰贞元时陆贽呉通善内廷文书后无继者今朕得之　韩偓谓扆岂有它肠
　　陆羽字鸿渐不知所生或言僧得诸水濵畜之既长以易自筮得蹇之渐曰鸿渐于陆其羽可用为仪乃以陆为氏名而字之上元初隠苕溪自称桑苎翁时谓今接舆也嗜茶着经三篇言茶之原之法之具后着毁茶论
　　陆龟字鲁望举进士不中居松江甫里多所论撰身畚锸迄无休时或讥其劳答曰尧舜霉瘠禹胼胝彼圣人吾一褐衣敢不勤乎　嗜茶又不喜与流俗交虽造门不肯见赍书茶钓具等往来时谓江湖散人或号天随子甫里先生自比涪翁渔父江上丈人后以髙士召不至　陆氏在姑苏其门有巨石逺祖绩尝仕呉为鬰林太守
　　陆元朗字德明吴人善名理髙祖已释奠召徐文逺浮屠慧乗道士刘进喜各讲经德明随方立义徧析其要帝喜曰三人诚辩然德明一举辄蔽可谓贤矣
　　宋朝陆佃字农师越州山隂人也举进士稍迁集贤校理崇政殿説书同修起居注拜中书舍人给事中迁吏部侍郎请外以龙图阁待制知颍州至徽宗即位召为吏部侍郎修哲宗实録迁尚书拜尚书右丞御史中丞赵挺之以论事不当罚金佃曰中丞不可罚罚则不可为中丞其后谏官陈瓘上书曾布言其尊私史而压宗庙帝怒佃曰瓘书虽无取不必深怒若不能容是成其名也迁尚书左丞佃执政荐防人材多恬退者后以中大夫知亳州卒
　　宿【九百五四】
　　姓纂伏羲氏风姓之后左传云任宿须句颛臾风姓也宿国在东平无盐县以国为姓
　　北史宿石朔方人曽祖文陈父子归魏拜上将军祖若豆根明元时赐姓宿氏石尚公主拜驸马都尉位吏部尚书
　　穆【九百五五】
　　姓纂宋穆公之后支孙氏焉汉楚元王友有穆生或作缪【亦音穆】　河南代人本姓丘目陵氏代为部落大人为北人八族之首　后魏以穆陆奚子比汉金张许史孝文迁洛阳改为穆氏以位尽王公勲着当代下司州一同四姓
　　北史穆崇代人也从魏道武平中原位侍中豫州刺史穆观字闼防少以文艺知名魏太武监国观为右弼出则统摄朝政入则应对左右事无巨细皆关决焉终日怡怡无愠喜色劳谦善诱不以富贵骄人
　　唐穆宁懐州人刚正气节自任上元初为侍御史佐盐铁转运住埇桥李光弼屯徐州饷不至檄取资粮宁不与光弼怒答曰命宁主粮者敇也公可以檄乎时重其能守官　大厯初为和州刺史治有状召拜太子右谕德居家严事寡姊恭甚尝譔家令训诸子人一通又戒曰君子之事亲养志为大吾志直道而已苟枉而道三牲五鼎非吾养也疾病不尝药时称知命以秘书监终　四子赞质员赏　宁之老赞为御史中丞质右补阙员侍御史赏监察御史皆以守道行谊显先是韩休家训子侄至严贞元间言家法者尚韩穆二门云兄弟皆和粹世以珍味目之赞少俗然有格为酪质美而多入为酥员为醍醐赏为乳腐
　　宋朝穆修字伯长汶阳人也师事陈抟而传其易学少豪放举进士调海州理掾修恃才尝忤监郡者由是捃摭其罪坐削籍池州遇赦叙颍州文学参军故当时称之曰穆参军修性刚介张知白守亳亳有豪士作佛庙成知白使人召修作记记成不书士名士以白金五百为夀求载名修投金庭下趣装去宰相欲识修且将用为学官终不往见自五代文敝国初柳开始为古文其后杨亿刘筠尚声偶之词天下学者靡然从之修独以古文称苏舜钦兄弟从之逰祝【九百五六】
　　姓纂黄帝之后周武王封黄帝之于祝因氏焉郑有祝卫有祝鮀或谓祝史之后以官为姓
　　左传昭十六年郑大旱使祝欵竖柎有事于桑山　二十年公孟有事于盖获之门外齐子氏帷于门外而伏甲焉使祝鼃寘戈于车薪以当门
　　论语祝鮀治宗庙
　　唐祝钦明字文思京兆人擢明经永淳天授间中英才杰出业奥六经等科中宗在东宫钦明兼侍读授太子经中宗复位擢国子祭酒同中书门下三品进礼部尚书封鲁国公桓彦范崔晖袁恕已敬晖等皆从受周官大义朝廷尊之　帝与羣臣宴钦明自言能八风舞帝许之卢藏用叹曰是举五经扫地矣钦明于五经为该淹终崇文馆学士
　　卜【九百五七】
　　姓纂周礼卜人氏以官
　　史记卜商字子夏【家语云卫人郑曰温国卜商】少孔子四十四歳子夏问巧笑倩兮美目盼兮素以为绚兮何谓也子曰绘事后素曰礼后乎孔子曰商始可与言诗已矣子贡问师与商也孰贤子曰师也过商也不及然则师愈与曰过犹不及子谓子夏曰女为君子儒无为小人儒孔子既没子夏居西河教授为魏文侯师
　　汉卜式河南人以田畜为事独取畜羊百余田宅财物尽与弟入山牧十余年羊致千余头买田宅　上书愿输家财半助邉复持钱二十万与河南太守以给徙民乃召拜式为中郎上曰吾有羊在上林中欲令子牧之嵗余羊肥息上过其所善之式曰非独羊也治民亦犹是矣拜齐王相赐爵闗内侯
　　束【九百五八】
　　姓纂晋书云踈广之后曾孙孟达避王莽乱自东海后渉迁【阙】
　　晋束晳字广微祖混陇西太守父龛冯翊太守并有名晳博学多闻与兄璆俱知名郡界大旱晳为邑人请雨三日而雨众歌曰束先生通神明请天三日甘雨零我黍以育我稷以生何以畴之报束长生　转著作佐郎观汲冡竹书随疑分释皆有义证　迁尚书郎　言三日曲水之义赐金五十斤
　　谷【九百五九】
　　姓纂汉卫司马谷吉代居长安生永
　　前汉谷永字子云长安人博学经书为太常丞数上疏得失　举方正直言极諌之士永待诏公车对者数人永为上第擢光禄大夫　隂附王凤　善言灾异前后所上四十余事专攻上身与后宫
　　北史谷浑字元冲父衮弯弓三百斤勇冠一时仕慕容垂位广武将军　浑任侠好气晩折节授经业　道武时以善书为内侍左右浑正直有操行性不苟合然爱重旧故不以富贵骄人在官廉直为太武所器重　子阐字崇基位外都大官　子颖位太府少卿　子士恢字绍达位鸿胪少卿
　　谷那律昌乐人淹识羣书褚遂良尝称为九经库迁文馆学士从太宗猎遇雨沾渍因问曰油衣若为而无漏耶对曰以瓦为之当不漏帝悦其直赐帛二百段　孙倚相仕为秘书省正字　子崇义为幽州大将遂客蓟门生子从政厯定州刺史封清江郡王续【九百六十】
　　急就篇注续氏晋大夫续简伯之后
　　韩子若夫许由续牙云云此十二人者皆上见利不喜下临难不恐或与之天下而不取
　　麴【九百六一】
　　姓纂鞠氏之后至汉鞠谭生閟避难温中因居焉改姓麴氏　閟居西平十一代孙嘉仕沮渠氏
　　晋麴允金城人与防氏世为豪族西州为之语曰麴与防牛羊不数头南开朱门北望青楼　愍帝即尊位以允为尚书左仆射领军持节録尚书事时刘曜殷凯等众逼长安允击破之擒凯于阵允为大都督骠骑将军　帝至平阳为刘聪幽辱允伏地号哭不能起发愤自杀聪嘉其忠烈赠车骑将军諡节愍
　　北史麴珍字舍洛西平酒泉人壮勇善骑射　以帐内从神武封安康郡王
　　曲【九百六二】
　　姓纂晋穆侯封少子成师于曲沃支孙氏焉汉有代郡太守曲证
　　唐曲环陜州安邑人少喜兵法资勇敢善骑射天宝中从哥舒翰讨吐蕃　与诸将讨史朝义平河北累转金吾大将军　大厯中数破吐蕃奏功　李希烈防汴州时环守宁陵战于陈州斩获甚众希烈平改陈许节度使州比为防冲环勤身节用寛赋敛简教条不三嵗归附者襁系
　　伏【九百六三】
　　姓纂伏羲风姓之后子孙氏焉与任宿须句颛臾同祖
　　史记伏生【张晏曰伏生名胜】济南人也为秦博士文帝时闻伏生治尚书时年九十余老不能行使鼂错往受之
　　后汉伏湛字惠公琅邪人父理为当世名儒以诗授成帝别自名学　湛性孝友少传父业教授数百人光武徴拜大司徒封阳都侯　智畧谋虑朝之渊薮清静无竞东州号为伏不鬭　子隆字伯文少以
　　节操立名拜太中大夫　使张歩歩欲留隆隆不听帝曰隆可谓有苏武之节
　　伏恭字叔齐父黯字雅文明齐诗恭少父学除剧令以惠政公廉闻迁常山太守敦修学校教授不辍由是北州多为伏氏学　肃宗以为三老
　　晋伏滔字度有才学少知名武帝尝会于西堂滔豫坐还下车先呼子系之谓曰百人髙防天子先问伏滔在坐否此故未易得　官至防击将军著作郎
　　南史伏曼容字公仪善老易为南海太守至石门作贪泉铭后拜中散大夫　子暅字曜仕梁为永阳内史为郡亷洁政务安静　徙新安太守赋税不登者輙以太守田米助之　推荐后来尝若不及　子挺字士标
　　服【九百六四】
　　姓纂周内史叔服之后以王父为氏汉有江夏太守服【阙】
　　后汉服防字子慎荥阳人少以清苦建志入太学有雅才善着文作春秋左氏传觧　举孝防后拜九江太守
　　鹿【九百六五】
　　姓纂赵大夫食采五鹿因氏焉汉有巴郡太守鹿旗子孙因家巴
　　北史鹿悆字永吉父生再为济南太守有政绩献文嘉其能特徴赴季秋马射赐以骢马加以青服彰其康洁悆好兵书隂阳释氏之学后为黄门侍郎虽任通显志在谦退布衣粝食孝庄嘉其清洁时复赐以钱帛
　　叔【九百六六】
　　姓纂鲁桓公子叔牙之后又八凯叔达之后或云晋大夫叔向之后　东观汉记光武时壮武将军叔夀
　　左传僖七年管仲曰郑有叔詹堵叔师叔三良为政未可间也
　　昭二年叔弓聘于晋报宣子也晋使使郊劳辞曰寡君使弓来继旧好敢辱郊使叔向曰子叔子知礼哉牧【九百六七】
　　黄帝臣力牧之后汉有越巂太守牧良
　　宓【九百六八亦作伏】
　　宓牺之后仲尼弟子宓不齐字子贱鲁人今转为宻氏
　　禄【九百六九】
　　风俗通云殷纣子武庚字禄父之后以王父字为氏
　　鞠【九百七十】
　　后稷生不窋不窋生鞠有文在手曰鞠支孙氏焉
</div>
    <div class="pagination">
<a href="名贤氏族言行类稿_page69.html">上一页</a><span>...</span><a href="名贤氏族言行类稿_page65.html">65</a><a href="名贤氏族言行类稿_page66.html">66</a><a href="名贤氏族言行类稿_page67.html">67</a><a href="名贤氏族言行类稿_page68.html">68</a><a href="名贤氏族言行类稿_page69.html">69</a><span class="current-page">70</span><a href="名贤氏族言行类稿_page71.html">71</a><a href="名贤氏族言行类稿_page72.html">72</a><a href="名贤氏族言行类稿_page73.html">73</a><a href="名贤氏族言行类稿_page74.html">74</a><a href="名贤氏族言行类稿_page75.html">75</a><span>...</span><a href="名贤氏族言行类稿_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
