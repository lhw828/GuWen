<!DOCTYPE html>
<html>
<head>
    <meta charset="UTF-8">
    <title>山堂肆考 - 第 257 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 257 页/共 632 页</h1>
    <div class="content">　　风裁独持
　　东汉李膺字元礼桓帝时拜司校尉独持风裁以声名自髙人有被其容悦者名为登龙门又晋王衍口中雌黄朝野谓之一代龙门唐皇甫湜与韩愈文章徳望为一代所宗人号为一代龙门有能接见者名为登龙门
　　风节并着
　　宋江公望字民表徽宗朝除左司谏与王缙并以风节著称抗疏极论时政累数百言有云一池四监未知其孰守十羊九牧未知其孰从愿陛下不以先入已信之言宿于心不以未入遽告之言拒于耳决事如析薪从理如破竹上称竒者数四
　　名重军中
　　五代谢彦章临敌御众肃然有威左右驰骤疾若风雨晋人望其行阵整齐相谓曰彦章必在此也其名重军中若此又苕溪渔隠苏子由奉使契丹寄子瞻诗云谁将家集过幽都每被行人问大苏莫把文章动蛮貊恐妨谭笑卧江湖盖子瞻名重当代外至夷人亦爱服如此之重也
　　名播海内
　　世説卢志于众坐问陆士衡曰陆逊陆抗是君何人答曰如卿于卢毓卢珽士龙失色既出谓兄曰何至如此彼容不相知也士衡正色曰我祖父名播海内宁有不知鬼子敢尔议者疑二陆优劣谢公以此定之按志字子通珽少子毓之孙也
　　干将镆鎁
　　唐李邕字泰和扬州人才艺出众卢藏用尝语之曰君如干将莫邪难与争锋然终虞缺折耳邕不能用
　　南金东箭
　　东晋顾荣人称为南金东箭世胄髙门
　　门中龙凤
　　南史王僧防戒子书曰吾家门中优者如龙凤劣者如虎豹
　　廏中骐骥
　　杜广初为刘景廏卒景问其意广申叙有条景执其手曰吾久负贤者因告其妻曰为女求夫三年不觉廏中有骐骥遂以女妻之后广为商州刺史又宋徐勉字修仁徐孝嗣见之曰此人中骐骥必能致千里
　　北州人豪
　　东汉曹节王甫窃防神器固天下所同嫉窦武以至亲操重柄勦除奸凶其势易矣然而身败功頽贻国后患者几事不密而祸成于犹豫也张奂北州人豪素非中人之党武不能收为己用而乃迟回逹旦使逆贼得以欺奂而使之岂不惜哉又皇甫规自负西州豪杰耻不与党人
　　南阳人杰
　　晋邹湛字润甫少以才学知名实南阳之人杰也
　　白衣尚书
　　东汉郑均字仲虞任城人章帝建初中征拜尚书数进忠言以病告归帝东巡过任城乃幸均舍赐尚书禄以终其身时号白衣尚书又宋仁宗时有何羣者嗜古好学善激扬人目为白衣御史
　　青钱学士
　　唐张鷟字文成髙宗朝八以制举皆中甲科员半千称其文犹青铜钱万选万中时号青钱学士又青钱学士可对黑矟将军六朝于栗碑少习武艺材艺过人刘裕尝遗其书题曰黑矟公麾下栗碑好持黑矟故有其号明元因授为黑矟将军
　　龙驹凤雏
　　见兄弟
　　金山玉海
　　梁朱异字彦和徧览五经明山賔表荐之云金山万丈縁涉未登玉海千寻窥映不测武帝朝拜侍中
　　名动衣冠
　　北齐邢劭字子才在洛阳専以山水自娱不暇勤业饮谑既倦方寻经史时霖雨读汉书五日便能徧记年未二十名动衣冠文章独步当世每一文出京师为之纸贵
　　名闻宫禁
　　宋王枢密畴之夫人梅鼎臣之女也景徳初夫人入谢慈圣宫太后问曰夫人谁家子对曰梅鼎臣之女太后笑曰是圣俞家子由是始知圣俞名闻于宫禁也按圣俞名尧臣
　　愿识荆州
　　唐韩朝宗思复之子宗时为荆州刺史李白与书曰白闻天下谭士相聚而言曰生不用封万户侯但愿一识韩荆州何令人景慕至此耶
　　愿见待制
　　宋刘安世字器之号元城市井细民以为若过南京不见刘待制如过泗州不见大圣
　　得声梁楚
　　史记汉曹丘生揖季布曰楚人谚曰得黄金百斤不如季布一诺足下何以得此声于梁楚之间哉又郑当时以任侠自喜脱张羽于阨声闻梁楚间
　　知名东南
　　宋龙大初工诗王荆公退居与郭功父坐有士人上谒视其刺则曰诗人龙大初功父叱之曰相公前敢称诗人令赋沙诗顷之即云茫茫黄出塞漠漠白铺汀鸟去风平潮回日射星功父阁笔由是知名东南
　　人中龙
　　晋宋纎字令艾炖煌人隠于酒泉南山太守马岌具威仪铙鼓造之纎拒而不见岌叹曰名可闻而身不可见徳可仰而人不可覩知先生人中之龙也铭诗石壁曰丹崖百丈青壁万寻奇木蓊郁蔚若邓林其人如玉维国之琛室迩人逺实劳我心
　　殿上虎
　　宋刘安世元祐中为中书舍人面折廷诤人目之为殿上虎绍圣初为章惇蔡卞所忌遂谪岭外人言春循梅新与死为邻髙防雷化説着也怕八州恶地公厯遍其七苏东坡曰刘器之真铁汉不可及也
　　名题殿柱
　　宋陈恕字仲言太宗朝为三司使御笔题殿柱曰陈恕真盐铁使后封晋公
　　名动天阙
　　陈抟亳州真源人尝戒门人种放曰子他日遭逢明主名动天阙夫名者古今美器造物者深忌之天地间无完名子名将有物毁之耳放晚节侈饰过度营产满雍镐间遂丧清节
　　金玉君子
　　宋傅尧俞字钦之元祐中拜中书侍郎名重朝廷风节凛然太皇太后曰傅侍郎清直一节终始不变金玉君子也又章才劭笃学能文世称为笃实君子喜吟诗有过清逺峡诗岩头风急树敧斜江畔渔樵十数家老尽往来名利客年年秋水映芦花
　　忠孝状元
　　宋郑獬字毅夫皇祐五年上御崇政殿试圜丘方泽象天地赋擢进士第一试前一日上焚香祝曰愿得忠孝状元遂得獬
　　开元贤相
　　唐开元中贤相前有房杜后有姚宋
　　元祐名臣
　　宋王存字正仲恂恂不为诡激至于事所当行确不可夺吕希哲荐为元祐名臣
　　水北山人
　　唐韩愈寄卢仝诗水北山人得名声去年去作幕下士水南山人又继往鞍马仆从塞闾里按水北山人谓石洪水南山人谓温造
　　江南夫子
　　宋蔡用之筠州人天禧中登第上万言书上喜曰朕徧观天下奇才伟器未有如用之者出文以示诸学士曰此江南夫子也
　　真儒者
　　唐裴休字公美能文章善书法为人醖借进止雍容宣宗尝称曰真儒者
　　真先生
　　宋嘉祐中有四真之目富彦国真宰相包希仁真御史欧阳永叔真学士胡翼之真先生又元伯顔称防希宪曰宰相中真宰相男子中竒男子
　　北人图形
　　宋韩琦字稚圭所厯诸镇皆有遗爱戎狄尤畏公威名凡使契丹及契丹来使者必问韩侍中安否今何在后琦子忠彦使漠北辽主问左右云孰屡使南朝识韩侍中今忠彦貌类父否或曰颇类乃即宴坐命画工图之而去
　　西贼破胆
　　见将帅下
　　后来王粲
　　唐苏晋珦之子数嵗知为文作八卦论吏部侍郎房颖叔秘书少监王绍宗叹曰后来之王粲
　　再世希夷
　　宋陈济字元徳号风冈守正不仕晚嵗乐希夷大僊之道人称再世希夷
　　神智人
　　北史史宁字永和少以军功加持节征东将军突厥惮之曰此中国神智人也
　　忠清君
　　宋防道少有气节仕魏为殿中侍御史戒其子仕约仕慎仕素曰吾执法太刚子孙不足为师也兖州人为立生祠题曰忠清君
　　山东六儒
　　隋窦仕荣马光张仲让孔厐张买奴刘祖仁皆山东文学之士也开皇初并征授太学博士号为六儒
　　会稽四族
　　世説会稽孔沈魏顗虞存谢奉并是四族之儁孙兴公目之曰沈为孔家金顗为魏家玉虞为长琳宗谢为道伏按长琳存字道奉字言虞氏宗长琳之才谢氏服道之美也
　　大厯十才子
　　唐卢纶字元言与韩翃钱起李端司空曙吉中孚崔峒耿伟夏侯审苗发皆能诗号大厯十才子
　　熙宁三舍人
　　纲目宋熙宁中李定言新法甚便于民王安石荐于帝拜监察御史里行知制诰宋敏求苏颂李大临言定不由铨考擢授朝列隳紊法制所益者小所损者大封还制书诏谕数四颂等执奏不已并坐屡格诏命落知制诰天下谓之三舍人
　　凉州三明
　　东汉太尉段颖字纪明度辽将军皇甫规字威明大司冦张奂字然明并知名显达京师称凉州三明晋南渡后琅琊诸葛恢颍州荀闿陈留蔡谟俱字道明号中兴三明人为之语曰京都三明各有名蔡氏儒雅诸葛清
　　京师二穉
　　东汉周泽字穉都孙堪字子穉京师号二穉
　　一代风骚
　　唐郑谷幼有名誉司空图见而奇之因拊其背曰当为一代风骚又唐李靖以疾逊位上曰朕嘉公意欲以公为一代模楷故不相违
　　一代冠冕
　　宋韩维字持国与司马文正公吕正献公王荆公为四友名家文献政事文学为一代冠冕
　　六君子
　　宋理宗宝祐中丁大全既逐右丞相董槐益恣横用事道路以目太学生陈宜中黄镛林则祖曾唯刘黻陈宗六人上书攻之大全怒遣御史吴衍劾之削其籍编管逺州立碑三学戒诸生勿得妄议国政士论翕然称宜中等号为六君子
　　四先生
　　宋陈襄字述古与乡士陈烈周希孟郑穆为友四人者气古行髙磨礲砺琢相期以天下之重为己任时谓之四先生述古尝知河阳县富公镇河阳凡燕游登临必与之俱吟咏樽俎更唱迭和每曰陈著作竒才也又谢良佐与游酢杨时吕大临号程门四先生
　　北朝四隽
　　北魏髙济与邢颖李熙游雅号北朝四隽又六朝何妥字栖凤与萧眘俱有隽才妥居白杨巷眘居青杨巷世号两隽又晋薛兼与纪瞻闵鸿顾荣贺循齐名号为五隽
　　南山三友
　　宋髙怿字文悦闻种放隠终南山怿亦筑室豹林谷与张尧许勃号南山三友
</div>
    <div class="pagination">
<a href="山堂肆考_page256.html">上一页</a><span>...</span><a href="山堂肆考_page252.html">252</a><a href="山堂肆考_page253.html">253</a><a href="山堂肆考_page254.html">254</a><a href="山堂肆考_page255.html">255</a><a href="山堂肆考_page256.html">256</a><span class="current-page">257</span><a href="山堂肆考_page258.html">258</a><a href="山堂肆考_page259.html">259</a><a href="山堂肆考_page260.html">260</a><a href="山堂肆考_page261.html">261</a><a href="山堂肆考_page262.html">262</a><span>...</span><a href="山堂肆考_page258.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
