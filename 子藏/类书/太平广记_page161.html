<!DOCTYPE html>
<html>
<head>
    <meta charset="UTF-8">
    <title>太平广记 - 第 161 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 161 页/共 323 页</h1>
    <div class="content">
张怀庆
唐李义府尝赋诗曰："镂月成歌扇，裁云作舞衣。自怜回雪影，好取洛川归。"有枣强尉张怀庆好偷名士文章，乃为诗曰："生情镂月为歌扇，出意裁云作舞衣。照镜自怜回雪影，来时好取洛川归。"时人谓之语曰："活剥王昌龄，生吞郭正一。"（出《大唐新语》）


征君
唐肃宗之代，争于贤良，下诏搜山林草泽，有怀才抱德及匡时霸国者，皆可爵而任之。有征君自灵武，衣草衣，蹑芒跔，诣于国门。肃宗闻之喜曰："果有贤士应募矣。"遂召对，访时事得失，卒无一辞。但再三瞻望圣颜而奏曰："微臣有所见，陛下知之乎？"对曰："不知。"奏曰："臣见陛下圣颜，瘦于在灵武时。"帝曰："宵旰所劳，以至于是。"侍臣有匿笑不禁者。及退，更无他言。帝知其妄人也，恐闭将来贤路，黾勉除授一邑宰。洎将寒食，京兆司逐县索杏仁，以备贡奉。闻之，大为不可，独力抗之，遂诣阙请对。京兆司亦慎此征君必有异见，将奈之何。及召对，奏曰："陛下要寒节杏仁，今臣敲将来，乌复进浑杏仁。"上咍而遣之，竟不置其罪。（出《玉堂闲话》）


李佐　
唐李佐，山东名族。少时因安史之乱，失其父。后佐进士擢第，有令名，官为京兆少尹。阴求其父。有识者告后，往迎之于鬻凶器家，归而奉养。如是累月。一旦，父召佐谓曰："汝孝行绝世，然吾三十年在此党中，昨从汝来，未与流辈谢绝。汝可具大猪五头，白醪数斛，蒜韭数瓮，薄饼十拌，开设中堂，吾与群党一酬申款，则无恨矣。"佐恭承其教，数日乃具。父散召两市善薤歌者百人至，初即列坐堂中。久乃杂讴。及暮皆醉。众扶佐父登榻。而薤歌一声。凡百齐和。俄然相扶父出，不知所在。行路观者亿万。明日，佐弃家人入山，数日而卒。（出《独异志》）


元载常衮
唐代宗以庶务毕委宰相，而元载专政，益乱国典。非良金重宝，趑趄左道，不得出入于朝廷。及常兖为相，虽贿赂不行，而介僻自专，失于分别，故升陟多失。或同列进拟稍繁，别谓之沓伯。是时京师语曰："常无分别元好钱，贤者愚，愚者贤。"崔祐甫素公直，因众中唱言："朝廷上下相蒙，善恶同致。清曹峻府，为鼠辈养资考，岂裨皇化耶？"（出《杜阳杂编》）


崔叔清
唐杜佑镇淮南，进崔叔清诗百篇。德宗谓使者："此恶诗，焉用进。"时人呼为"准敕恶诗"。（出《国史补》）


常愿
唐刘禹锡云：贞元中，武臣常愿，好作本色语。曾谓余曰："昔在奉天，为行营都虞候。圣人门，都有几个贤郎。"他悉如此。且曰："奉天城斗许大，更被朱泚吃兵马楦，危（危原作为。据明抄本改。）如累鸡子。今抛向南衙，被公措大伟。龁邓。"邓把将他（他原作化。据明抄本改。）官职去。至永贞初，禹锡为御史监察，见常愿摄事在焉，因谓之曰："更敢道纥邓否？"曰："死罪死罪。"（出《嘉话录》）



蒋　乂
唐蒋乂撰宰臣录，每拜一相，旬月必献传卷（卷原作奉，据明抄本改）故为物议所嗤。（出《国史补》）
唐朝时，蒋乂为宰相们作传，每拜访一个宰相，十日之内献上传文，所以被众人议论和嘲笑。$
崔损
唐崔损，性极谨慎。每奏对，不敢有所发扬。两省清要，皆历践之，在位无称于人。身居宰相。母野殡，不言展墓，不议迁袝（不议迁袝原作下议迁相，据《旧唐书》一三六《崔损传》改）姊为尼，没于近寺，终丧不临。士君子罪之，过为恭逊，不止于容身，而卒用此中上意。窃大位者八年，上知物议不叶，然怜而厚之。（出《谭宾录》）





卷第二百六十一　　嗤鄙四
张茂昭　王播　李秀才　姓严人　王初昆弟　李　据　教坊人　南海祭文宣王太常寺　柳氏婢　韩昶　王智兴　韦氏子　令狐绹　郑光　郑畋卢携　郑綮　郑准张氏子　刘义方　郑群玉　梅权衡　李云翰


张茂昭
唐张茂昭为节镇，频吃人肉，及除统军，到京。班中有人问曰：闻尚书在镇好人肉，虚实？"昭笑曰："人肉腥而且肕，争堪吃。"（出《卢氏杂记》）


李秀才
唐郎中李播典蕲州日，有李生称举子来谒。会播有疾病，子弟见之。览所投诗卷，咸播之诗也。既退，呈于播。惊曰："此昔应举时所行卷也，唯易其名矣。"明日。遣其子邀李生，从容诘之曰："奉大人咨问，此卷莫非秀才有制乎？"李生闻语，色已变曰："是吾平生苦心所著，非谬也。"子又曰："此是大人文战时卷也，兼牋翰未更，却请秀才不妄言。"遽曰："某向来诚为诳耳，二十年前，实于京辇书肆中，以百钱赎得，殊不知是贤尊郎中佳制，下情不胜恐悚。"子复闻于播，笑曰："此盖无能之辈也，亦何怪乎？饥穷若是，实可哀也。"遂沾以生饩，令子延食于书斋。数日后，辞他适，遗之缣缯。是日播方引见。李生拜谢前辈毕，又云："某执郎中盛卷，游于江淮间，已二十载矣。今欲希见惠，可乎？所贵光扬旅寓。"播曰："此乃某昔岁未成事所怀之者，今日老为郡牧，无用处，便奉献可矣。"亦无愧色，旋置袖中。播又曰："秀才今拟何之？"生云："将往江陵，谒表丈卢尚书耳。"播曰："贤表丈任何官？"曰："见为荆南节度使。"播曰："名何也？"对曰："名弘宣。"播拍手大笑曰："秀才又错也，荆门卢尚书，是某亲表丈。"生惭悸失次，乃复进曰："诚君郎中之言，则并荆南表丈，一时曲取。"于是再拜而走出。播叹曰："世上有如此人耶！"蕲间悉话为笑端。（出《大唐新语》）


姓严人
唐京兆尹庞严，及第后，从（后从二字原倒置，据许本改）事寿春。有江淮举人姓严。是登（是登二字原空缺，据《因话录》补）科记误本，倒书庞严姓名，遂赁舟丐食就谒，时郡中止有（止有二字原空缺，据《因话录》补）一判官，亦更不问其氏，便诣门投刺，称从侄。庞之族人甚（甚字原空缺，据黄本补）少，览刺极喜，延纳勤勤，款曲同食。语及族人，都非庞氏之（之字原空缺，据黄本补）事，庞方讶之。因问："至竟郎君何姓？"曰："某姓严。"庞抚掌大笑（抚掌大笑四字原空缺，据黄本补）曰："君误矣！严自名严，预君何事？"挥之令去，而犹自谓不误，（自谓不误四字原空缺，据黄本补）从容而退。（出《因话录》）


王初昆弟
唐长庆太和中，王初、王哲，俱中科名。其父仲舒显于时。二子初宦，不为秘书省官，以家讳故也。既而私相议曰（曰原作而，据许本改）："若遵典礼避私讳，而吾昆弟不得为中书舍人、中书侍郎、列部尚书。"乃相与改讳，只言仲字可矣。又为宣武军堂书记，识者曰："二子逆天忤神，不永。"未几相次殒谢。（出《独异志》）


李据
唐李据，宰相绛之侄。生绮绔间。曾不知书，门荫调补渑池丞。因岁节，索鱼不得。怒追渔师。云："缘獭暴，不敢打鱼。"判云："俯临新岁，猛兽惊人，渔网至宽，疏而不漏。放。"又祗承人请假，状后判云："白日黄昏须到，夜即平明放归。"祗承人竟不敢去。又判决祗承人："如此痴顽，岂合吃杖，决五下。"人有语曰："岂合吃杖，不合决他。"李曰："公何会，'岂'是助语，共之乎者也何别。"（出《卢氏杂说》）


韩昶
唐韩昶，名父之子也。虽教有义方。而性颇暗劣。常为集贤（集贤二字原空缺，据黄本补）校理。史传中有说金根（根原作银，据许本改）车处，皆臆断之曰。岂其（岂其二字原空缺，据黄本补）至除拾遗。果为谏院不受（不受二字原缺，据黄本补）。


王智兴
唐王智兴为汴师，有举人投谒。便□诗卷智兴（智兴二字原空缺。据黄本补。）□□□□□□□子谓鹤膝也遂善待之。兼□□□□□□□□□□□□□书举子明年落第，智兴极怒。□□□□□应□官□□□□□□□□□土□有得者以其例大故□□□□□举□□□□□□汴州一日致宴。忽□秀才□□□□□□□□□□□□饮□冬必更奉荐□□□□□□□□□□□□□□□□□□□明□见诸判官曰。智兴咬□□□□□□□□□□□□□□□□□□□□□□□□□□□□□韦氏子□□□□□□□□微口侄流□□□□□□□□□□□□□□□□□□□□衣裳满身□□□□□□□□□□□□□□□□□□□征召前□□□□□□□□□□□□□□□□□□□□□劄□□□□□□□□□□□□□□□□□□□□□□而□显曰□□□□□□□□□□□□□□□□□□诗□□□□□□□□□□□□


令狐绹
宣宗以政事委令狐绹，君臣道契，人无间然。舍人刘蜕者，每讦（讦原作计，据许本改）其短，密奏之。宣宗留中，但以其事规于令狐绹，而不言其失（许本、黄本失作人）。其间以丞相子不拔解就试，踷略云："号曰无解进士。"又以子弟纳贿，踷云："白日之下，见金而不见人。"令狐憾之，乃俾一人为其书吏，谨事之。刘托以腹心，都不疑虑，因为经业举人致名第，受贿十万，为此吏所告，由是贬焉。君子曰："彭城公将欲律人，先须洁己。安有自负脏污，而发人之短乎？宜其不跻大位也。"先是令狐自以单族，每欲繁其宗，与崔、卢抗衡，凡是当家，率皆引进，皇籍有不得官者，欲进状，请改姓令狐，时人以此少之。（出《北梦琐言》）


郑光
唐郑光除河中节度。宣宗问曰："卿在凤翔，判官是何人？"光曰："冯三。"上不之会。枢密使奏曰："是冯兖，臣曾充使至彼，知之。"上曰："便与冯三为副使。"及罢河中归，又诏对，上曰："卿在河中事大好。"光对曰："臣须开始得。"又更对他事，曰："不得，臣须裂始得。"上大笑。后朝臣每遇延英，入阁候对，多以"开始"为号。时裴思谦郎中为节判，顷客于河中，到使院，裴曰："某（某原作其，据许本改）在身官爵，为尚书削尽。"皆谓不以本官呼之。光在河中时，遇国忌行香，便为判官及屈诸客就寺醼饮。征令。时薛起居保逊，为客在坐。光把酒曰："某改令，身上取果子名。"云："膍脐。"他人皆寻思不得。至薛还令，云："脚杏。"满座大笑。（出《卢氏杂说》）


郑畋卢携
唐宰相郑畋、卢携亲表，同在中书，因公事不协，更相诟詈（詈字原空缺，据黄本补），乃至以砚相掷。时人谓宰相斗击。"以此俱出官。（出《北梦琐言》）


郑綮
唐宰相郑綮虽有诗名，本无廊庙之望。时王纲已紊，四方多故，才既无取，言必依违。太原兵至渭北，天子震恐，渴求破贼术。綮奏："请于文宣王谥号中加一'哲'字。"率此类也。同列以其忝窃，每讥侮之。（出《北梦琐言》）


郑准
唐荥阳郑准以文笔依荆州成汭。常欲自北陈阮，集其所作为十卷，号《刘表军书》。而（书而二字原倒置，据北梦琐言七改）辞体不雅，至如祝朝贵书云，中书舍人草麻，通事舍人曰可。又贺襄州赵洪嗣袭书云："不沐浴佩玉为石祁兆，不登山取符而无恤封。"是显言其庶贱也。应举日待卷，题水牛曰："护犊横身立，逢人揭尾跳。"朝士以为大笑。（出《北梦琐言》）


张氏子
唐张裼有五子，文蔚、彝宪、济美、仁龟，皆有名第，至宰辅丞郎。一子忘其名。少年闻说，壁鱼入道经函中，因蠹蚀神仙字，身有五色，人能取壁鱼吞之，以致神仙而上升。张子感之，乃书神仙字，碎剪置于瓶中，捉壁鱼以投之，冀其蠹蚀，亦欲吞之，遂成心疾。每一发，竟月不食，言词粗秽，都无所避。其家扃闭而守之，候其愈，既如常。而倍食一月食料，须品味而饫之。岁久方卒，是知心灵物也，一伤神气，善犹不可，况为恶乎？即刘辟吞人，张子吞神仙，善恶不同，其伤一也。（出《北梦琐言》）


刘义方
唐刘义方，东府解试《貂蝉冠赋》，韵脚以"审之厚薄"。义方赋（赋字原空缺，据黄本补）成云："某于厚字韵，有一联破的。"乃吟曰："悬之于壁，有类乎兜鍪；戴之于头，又同乎席帽。"（莫后反）无不以为欢笑。


郑群玉
唐东市铁行，有范生，卜举人连中成败，每卦一缣。秀才（秀才二字原空缺，据黄本补）郑群玉短于呈试。家寄海滨，颇有生涯，献赋之来，下视同辈，（同辈二字原空缺，据黄本补）意在必取。仆马鲜华。遂赍缗三千，并江南所出，诣范生。范喜于异礼，卦成乃曰："秀才万全矣。"群玉之气益高。比入试，又多赍珍品，烹之坐享，以至继烛。见诸会赋，多（多字原空缺，据黄本补）有写净者。乃步于庭曰："吾今下笔，一字不得生。铁行范生。须一打（打字原空缺，据黄本补）二十。"突明，竟制白而去。（出《乾鐉子》）


</div>
    <div class="pagination">
<a href="太平广记_page160.html">上一页</a><span>...</span><a href="太平广记_page156.html">156</a><a href="太平广记_page157.html">157</a><a href="太平广记_page158.html">158</a><a href="太平广记_page159.html">159</a><a href="太平广记_page160.html">160</a><span class="current-page">161</span><a href="太平广记_page162.html">162</a><a href="太平广记_page163.html">163</a><a href="太平广记_page164.html">164</a><a href="太平广记_page165.html">165</a><a href="太平广记_page166.html">166</a><span>...</span><a href="太平广记_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
