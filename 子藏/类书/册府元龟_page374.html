<!DOCTYPE html>
<html>
<head>
    <meta charset="UTF-8">
    <title>册府元龟 - 第 374 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 374 页/共 736 页</h1>
    <div class="content">    元凤三年诏曰：乃者民被水灾颇匮於食朕虚仓廪使使者赈困乏其止四年毋漕。
    三年以前所赈贷非丞相御史所请边郡受牛者勿收责（武帝始开三边徙民屯田皆与犁牛後丞相御史复间有所请今敕自上所赐与勿收丞相所请乃令其雇税耳）。
    宣帝本始三年五月大旱郡国伤旱甚者民毋出租赋三辅民就贱者。且毋收事尽四年（收谓租赋事谓役使尽本始四年而止）。
    四年四月郡国地震或山摧诏被地震坏败甚者勿收租赋。
    元康二年五月诏曰：今天下颇被疾疫之灾朕甚愍之其令郡国被灾甚者毋出今年租赋。
    四年诏复平阳侯曹参玄孙之孙杜陵公乘喜家（诸复家皆世世无所与得传同产子）。
    元帝初元元年三月行幸河东祠后土行所过勿出租赋。
    四月诏曰：关东今年不登民多困乏其令郡国被灾害甚者毋出租赋。
    永光元年正月行幸甘泉郊泰行所过毋出租赋成帝建始元年十二月诏郡国被灾什四已上毋收田租。
    三年三月赦诸逋租赋所赈贷勿收。
    河平四年正月赦天下诸逋租赋勿收。
    鸿嘉元年二月诏逋贷未入者勿收。
    四年春正月诏曰：数敕有司务行宽大而禁苛暴迄今不改一人有辜举宗拘系农夫失业怨恨者众伤害和气水旱为灾关东流冗者众（冗散失其事业也。）青幽冀部尤剧朕甚痛焉未闻在位有恻然者孰当助朕忧之已遣使者循行郡国被灾害什四以上民赀不满三万勿出租赋逋贷未入皆勿收流民欲入关辄籍内（录其名籍而内之）所之郡国谨遇以礼务有以全活之思称朕意。
    永始四年三月幸河东祠后土行所过无出田租。
    哀帝绥和三年秋诏河南颍川郡大水流杀人民坏庐舍其令水所伤县邑及他郡国灾害什四已上民赀不满十万皆无出今年租赋。
    平帝元始元年六月复贞妇乡一人（每乡一人取其尤最者）。
    後汉光武建武五年十二月复济阳二年徭役（洛阳县故城在今曹州宛句县西南光武考南顿君初为济阳令以哀帝建平六年帝生于济阳宫故复）。
    六年正月改舂陵乡为章陵县世世复徭役比丰沛无有所豫（高祖丰沛邑人故世世给复光武春陵人故比之）。
    十九年九月光武南巡狩幸南阳进幸汝南南顿县舍置酒会赐吏人复南顿田租岁父老前叩头言皇考居此日久陛下识知寺舍（寺司也。官府所止皆曰：寺）每来辄加厚恩愿赐复十年帝曰：天下重器尝恐不任日复一日安敢期十岁乎！吏人。又言陛下实惜之何言谦也。帝大笑复增一岁二十年复济阳县徭役六岁。
    二十二年九月戊辰地震制诰曰：日者地震南阳尤甚其口赋逋税而庐宅尤破坏者无收责（汉仪注曰：人年十五至五十六岁出赋钱人一百二十为一算。又七岁至十四出口钱人二十以供天子至武帝时。又口加三钱以补车骑马逋税谓欠田租也。）。
    三十年七月幸鲁国复济阳县是年徭役。
    中元元年二月封泰山四月大赦天下复嬴博梁父奉高（四县属泰州郡）勿出今年田租刍藁。
    十一月复济阳南顿是年徭役。
    明帝中元二年二月即位九月赦陇西勿收今年租调。又所发天水三千人亦复是岁更赋（更谓戍卒更相代也。赋谓雇更之钱也。更有三品有卒更有践更有过更古正卒无常人皆当迭为之有一月一更是为卒更贫者欲得雇更钱次直者出钱雇之月二千是为践更古者天下人皆当戍边三日亦名为更不可人人自行三日戍当行者不可往即还因任一岁次直者出钱三百雇之谓之过更）。
    永平五年十月行幸邺与赵王栩会邺常山三老言於帝曰：上生於元氏愿蒙优复诏曰：丰沛济阳受命所由加恩报德其宜也。今永平之政百姓怨结而吏人求复令人愧笑重逆此县之拳拳其复元氏县田租更赋六岁劳赐县掾史及门阑走卒（五伯铃下侍阁门阑部署街里走卒皆有程品多少随所典令）。
    九年三月诏郡国死罪囚减罪与妻子诣五原朔方占著所在死者皆赐妻父。若男同产一人复终身其妻无父兄独有母者赐其母钱六万。又复其口算和帝永元四年十二月诏今年郡国秋稼为旱蝗所伤其什四已上勿收田租刍藁有不满者以实除之（所损什不满二者以见损除也。）。
    六年三月庚寅诏流民欲就贱还归者复一岁田租更赋。
    九年六月蝗旱诏今年秋稼为蝗虫所伤皆勿受租更刍藁。若有所损失以实除之馀当收租者亦半入十三年九月壬子诏曰：荆州比岁不节今此淫水为害（平地出水为淫水）馀虽颇登而多不均浃深惟四民农食之本惨然怀矜其令天下半入今年田租刍藁有宜以实除者如故事贫民假种食皆勿收责。
    十四年七月甲寅诏复象林县更赋田租刍藁二岁十月甲申诏兖豫荆州今年水雨淫过多伤农功其令被害什四已上皆半入田租刍藁其不满者以实除之。
    十六年七月辛巳诏令天下皆半入今年田租刍藁其被灾害者以实除之及田租刍藁皆勿收责。
    安帝永初四年正月丁夕阝诏以三辅比遭寇乱人庶流冗除三年逋租过更口算刍綦。
    七年八月诏郡国被蝗伤稼十五已上勿收今年田租不满者以实除之。
    元初元年十月乙夕卩诏除三辅三岁田租更赋口算建光元年十一月诏今年田租其被灾甚者勿收口赋丙午诏京师及郡国被水雨伤稼者随顷亩减田租。
    延光元年京师及郡国二十七雨水大风杀人诏田被淹伤者一切勿收田租。
    三年二月东巡狩祠南顿君光武皇帝于济阳复济阳今年田租刍藁。
    四年六月少帝北乡侯诏先帝巡狩所幸皆半入今年田租。
    顺帝永建元年十月甲辰诏以疫疠水涝令入半输今年田租伤害什四已上勿收责不满者以实除之三年正月丙子汉阳地舀裂乙未诏勿收汉阳今年田租口赋。
    五年四月辛巳诏郡国贫人被灾者勿收责今年过更。
    六年十一月辛亥诏曰：连年灾潦冀部尤甚比蠲除实伤赡恤穷匮而百姓犹有弃业流亡不绝疑郡国用心怠惰恩泽不宣易美损上益下书称安民则惠其令冀部勿收今年田租刍藁。
    阳嘉元年三月大赦廪冀州尤贫民勿收今年更租口赋。
    永和三年二月乙亥京师及金城陇西地震二郡山岸摧地舀戊戌遣光禄大夫按行金城陇西赐压死者除今年田租尤甚者勿收口赋。
    四年八月太原郡旱民庶流冗癸丑遣光禄大夫按行除更赋。
    桓帝建和元年正月戊午大赦灾害所伤什四已上勿收田租其不满者以实除之。
    永寿元年六月诏泰山琅琊遇贼者勿收田租复更算三年。
    延熹九年正月诏曰：比岁不登人多饥穷。又有水旱疾疫之困盗贼徵发南州尤甚灾异日食谴告累至乱政在予仍获咎徵其令大司农绝今岁调度徵求及前年所调未毕者勿复收责其灾旱盗贼之郡勿收馀郡悉半入。
    永康元年复博陵河间二郡比丰沛（河间桓帝祖所封博陵桓帝父蠡吾侯冀陵在此）。
    灵帝熹平四年四月郡国七大水六月弘农三辅螟令郡国遇灾者减田租之半其伤害什四已上勿收责。
    光和六年二月复长陵县比丰沛（高祖陵名长陵也。）。
    献帝建安二十四年十一月孙权定荆州尽除荆州民租税。
    魏文帝以汉延康元年七月甲午南征至谯令曰：先王皆乐其所生礼不忘其本谯霸王之邦真人本出其复谯租税二年。
    黄初二年正月壬午复颍川郡一年田租诏曰：颍川先帝所由起兵征伐也。官渡之役四方瓦解远近顾望而此郡守义丁壮荷戈老弱负粮者汉祖以秦中为国本光武恃河内为王基今朕复於此登坛受禅其以此郡翼成大魏。
    明帝青龙元年正月甲申青龙见郏之摩陂井中二月改元改摩陂为龙陂鳏寡孤独无出今年租赋。
    陈留王景元四年十二月以蜀刘禅降癸丑特赦益州士民复除租赋之半。
    咸熙元年十月诏劝募蜀人能内移者给廪二年复除二十岁。
    吴大帝嘉禾三年正月诏曰：兵久不辍民困於役岁，或不登其宽诸逋勿复督课。
    晋武帝泰始元年十二月即位大赦复天下租赋及关市税一年。
    六年七月丁酉复陇右五郡遇寇害者租赋。
    七年闰五月诏交三郡南中诸郡无出今年户调八年六月丙申诏复陇右四郡遇寇害者租赋。
    咸宁元年二月以将士应已娶者多家有五女者给复。
    太康元年五月诏吴将吏渡江复十年百姓及百工复二十年十月除五女复。
    三年十二月丙申诏四方水旱甚者无出田租。
    四年七月丙寅兖州大水复其田租。
    五年七月减天下户课三分之一。
    六年正月庚申朔以比岁不登免租贷宿负八月减百姓绵绢三分之一。
    惠帝永平元年五月壬午除天下户调绵绢。
    成帝咸和四年七月诏复遭贼郡县租税三年。
    咸康二年三月旱诏免所旱郡县徭役。
    六年十一月癸夕卩复琅琊比汉丰沛（琅琊元帝本封）。
    孝武宁康二年四月壬戌诏三吴义兴晋陵及会稽遭水之县尤甚者全除一年租布其次听除半年。
    大元四年正月辛酉大赦郡县遭水旱者减租税。
    五年六月以比岁荒俭大赦自大元三年以前逋租宿债皆蠲除之。
    宋高祖永初元年八月戊辰诏曰：彭沛下邳三郡首事所基情义缱绻事由情奖今昔所同彭城桑梓本乡加隆攸在优复之制宜同丰沛彭沛下邳可复租布三十年。
    文帝元嘉元年八月丁酉即位大赦天下逋租宿债勿复收己酉诏减荆湘二州今年租布之半。
    四年三月行幸丹徒谒京陵诏曰：丹徒桑梓绸缪大业攸始践境永怀触感罔极昔汉章南巡加恩元氏况情义二三有兼曩日思播遗泽酬慰士民其蠲此县今年租布。
    十七年十一月丁亥诏曰：前所给扬南徐二州百姓田粮种子兖两豫青徐诸州比年所宽租应督入者悉除半今年有不收处都原之凡诸逋债优量申减。又州郡估税所在市调多有烦刻山泽之利犹或禁断役召之品遂及稚弱诸如此比伤治害民自今咸依法令务尽优允如有不便即依事别言不得苟趣一时以乖隐┰之旨主者明加宣下称朕意焉二十四年正月甲戌大赦蠲建康秣陵二县今年田租之半。
    二十六年三月丁巳以行幸丹徒谒京陵诏复丹徒县侨旧今岁租布之半行所经县蠲田租之半乙丑申南北沛下邳三郡复二十八年魏人自盱眙奔走癸酉诏曰：犭严狁孔炽难及数州卷言念之寤寐兴悼强敌痍挫迸迹远奔伤之民宜时振理凡遭寇贼郡县令还复居业封尸掩骼赡赈饥流东作方始务尽劝课贷给之宜事从优厚其流寓江淮者并听节属并蠲复调税。
    孝武帝以元嘉三十年五月甲戌即位甲午曲赦京邑三百里内并蠲今年租税新亭战亡者复同京城蠲寻阳西阳郡租布三年。
    孝建元年七月丙辰大赦逋租宿债勿复收曲赦京邑三百里。
    三年制荆徐兖豫雍青冀七州统内家有马一疋者蠲复一丁。
    大明三年二月荆州饥三月甲申原田租布各有差。
    四月竟陵王诞反于广陵车驾出顿宣武堂。
    七月己巳斩诞辛未大赦王畿下贫之家近行顿所由并蠲租一年。
    四年正月乙亥躬耕藉田大赦原除逋租宿债。
    五年二月癸巳诏伐蛮之家蠲租税之半。
    六年四月庚申诏原除南兖州大明三年已前逋租八月癸亥诏原除大明四年已前逋租。
    七年二月甲寅巡南豫南兖二州丙辰赦令行幸所无出今岁租布其逋税馀债勿复收蠲历阳郡租输三年。
    十二月丙午行幸历阳郡甲寅大赦蠲郡租十年前废帝以大明八年闰五月庚申即位十月庚辰诏原除扬南徐州大明七年逋租。
    景和元年八月丙辰原除吴兴义兴晋陵琅琊五郡大明八年已前逋租。
    明帝泰始二年十一月丙申制东土经荒流散并各还本蠲众调。
    四年四月己夕卩诏减郡县田租之半。
    後废帝元徽二年五月壬子江州刺史桂阳王休范反齐王萧道成等讨平之戊戌原除江州逋债其有课非常调役为民蠹者悉皆蠲停。
    三年四月遣尚书郎到诸州检括民户穷老尤贫者蠲除课调丁壮犹有生业随宜宽申赀财足以充限者督令结毕。
    四年七月戊子南徐州刺史建平王景素据京师反讨平之丙申原京邑二县元年已前逋租。
    顺帝明元年七月雍州大水八月壬子遣使赈┰蠲除税调丁夕卩原除元年已前逋调复郡县禄田。
    二年二月戊子蠲雍州缘沔居民前被水灾者租布南齐高帝建元三年七月丁巳诏南兰陵桑梓本郡长蠲租布武进王业所基复十年。又诏三吴义兴三郡遭水减今年田租。
    二年二月甲午诏江西北民遭难流徙者制遣还本土蠲今年租税。
    十月原建元已前逋租。
    三年六月大赦逋租宿债除减有差。
    四年二月诏元年已前逋债皆原除。
    武帝以建元四年三月壬戌即位癸酉诏曰：城直之制（城直言取财直以修城也。）历代宜同顷岁逋弛遂以万计虽在宪宜惩而原心可谅积年逋城可悉原荡自兹以後申旧科有违纠裁。
</div>
    <div class="pagination">
<a href="册府元龟_page373.html">上一页</a><span>...</span><a href="册府元龟_page369.html">369</a><a href="册府元龟_page370.html">370</a><a href="册府元龟_page371.html">371</a><a href="册府元龟_page372.html">372</a><a href="册府元龟_page373.html">373</a><span class="current-page">374</span><a href="册府元龟_page375.html">375</a><a href="册府元龟_page376.html">376</a><a href="册府元龟_page377.html">377</a><a href="册府元龟_page378.html">378</a><a href="册府元龟_page379.html">379</a><span>...</span><a href="册府元龟_page375.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
