<!DOCTYPE html>
<html>
<head>
    <meta charset="UTF-8">
    <title>清稗类钞 - 第 294 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 294 页/共 432 页</h1>
    <div class="content">
　　延安为边塞要隘，与榆林毗连.乾隆时，山谷之间萑苻不静，有司苦之。营汛尤甚，往往一巨案报勘，辄有揭帖，警告文武，戒勿妄捕，甚且取其衵服，封其秘函，署名驰书，置于左右。或竟录其夤缘秘密之商搉语，房闼背人之狎昵语，载明时日，一一告之，以示一举一动之皆能洞察，大好头颅，直我辈囊中物也者。是盖世宗招致亡命，嗣皇屏斥，散而之四方者，所在皆是，故官吏以文告为缉捕，虚应故事，漏网吞舟，非一日矣。

　　会神木县民某以嫠妇奉迈姑，抚二孤，居县城之南三里许，突被淫掠，妇不屈死，财物罄尽，报勘经年，久无耗。适县令以履勘旱灾过其地，里正忽报一无名尸，脰断而未殊，血液模糊，僵伏道左，似遭仇杀状。令检视之，短小精悍，髯长及腹，而怀中得寸纸，大书曰「此淫掠某氏之盗魁也。此盗不诛，是无天理，官不能捕，我为殪之」云云。下不署名，绘二马，小寸许，一伏枥，一昂首长鸣，皆极神骏.令大惊异，亟瘗盗尸，招属认领，详视所书，蜿蜒屈伸，得草圣真传，爱不忍释，以事涉怪诞，遂不附卷，然尸亦卒无有认领者。

　　延安城外有长堤，堤多植柳，曰柳湖。春秋佳日，一碧如油，都人士联袂游观，兴复不浅.某岁三月值郡试，太守扃门坐堂皇，按名给卷毕，退食稍憩。及放牌，复出升座，于案上得一纸，字仿欧阳率更，秀骨天成，尾端绘二马，纸上无他语，七言绝句一章也。绝句曰：「醉揭长竿认酒旗，柳湖风雨急如丝.我来多管人闲事，春水粼粼绉一池。」守询诸童，以为戏也。诸童曰：「无之。」更问左右以物何来，左右亦莫对。乃付首邑令，使察之。令机警，率干役易服沽饮湖堤上三日，果有羣匪轰饮，乘醉大言，意图不轨。出不意，飞黑索系之，得其三而逸其四，一鞫遂伏。盖欲乘考试未毕，谋劫狱掠仓库也。匪谋遂败，守令虑讦告者为匪党之内讧，寝不问。

　　既而葭州、府谷、怀远、甘泉、延川诸州县迭获巨盗，皆先有绘二马者，通词官署，指导窟穴，因而成擒，盗风为之一戢。葭州牧某，故首邑令也。得告密之件，讶纸尾二马与延安献诗者如出一手，稍稍与僚友言之，凡曾受此种揭帖之长吏，争移书询牧，而神木令竟以前所得盗尸怀中之寸楮呈大府，大府亦风闻延安、榆林之间，屡有绘二马人告讦获盗事，悉命呈出，一一验之，若晋鄙合信陵君之军符也。骇甚，乃通檄各郡县，严密侦缉。

　　初，冯之去宁夏也，同学诸生问所之，诡词以对。蔡旭与冯莫逆，特饯之，微叩所向，并以秋闱期近，有劝驾意。冯慨然曰：「当今之世，凡事皆可为，惟官不可为。武夫出入生死，为国效力，不足当谗间者一启口之祸。文官玩愒因循，恋爵禄厚妻子而已，虽有贤者，一木焉能支大厦？某，伤心人也，行将挈山妻，走穷荒，虽行乞，所不辞，安能守此一衿乎？吾妻以不逾月之新妇，能割股和药以尽孝于吾母，故不忍弃之，否则亦敝屣耳。」蔡请其所游之方，则曰无定。及隐于冶，蔡乃时时得冯消息焉。

　　越十五年， 蔡之外舅魏某以孝廉大挑一等， 签分陕西， 得宝鸡令， 移权延安。 蔡送妇归宁， 骤遇冯于市， 短衣黧面， 坐冶炉下， 炉火熠耀， 映冯面， 作纯青色， 惊不敢认. 及见其妻， 布衣推髻， 虽在尘中， 不改静穆之旧， 乃遽前执冯手， 问何所取义而托业于冶。 冯曰： 「我固不辞行乞， 冶不犹胜于行乞乎？ 」蔡大嗟叹， 时相过从。 一日， 蔡忽来别， 谓外舅以捕盗不力， 将去官， 己亦将挈妇返宁夏。 冯笑曰：「盗固不可治也， 将谁尤！ 」后又数年， 冯与妻中宵丧其元， 一子生十年矣， 藉草卧下， 幸免于难. 宰官勘验， 门户前后无盗迹， 奇之。 检其巾箱， 惟破书中有一横幅， 绘事精绝， 平沙卷草， 二骥俯仰其间， 神采生动， 情景悲壮， 下题「沙掩风嘶」四字， 并系以诗， 警句云：「兼善不可得， 独善胡为者。 借手一锄凶， 隐身炉冶下。」其以二骥影「冯」字，平沙着妻姓氏，是又一幅闺中行乐图也。宰爱不忍释，携归，知盗之贼冯，为复仇计，严缉之，无所获.乃捐资为冯营葬，树丰碑于墓前，曰「侠士冯铁匠夫妇归骨处」。遗子颇驯谨，宰使与己子偕，就傅后，竟继其书香。冯名搏，字翰飞，市隐后，人皆呼为冯铁匠，罕有知其名字者。

　　曹王在报王恕曹王在，上海人，为县着姓。工制义.乾隆甲寅春，与沈大成同游广州，客学使王东麓所，大成则馆闽抚铜梁王中丞恕署中。越一年，王闻曹名，迎以为诸子师，大合乐，置酒，宾客咸会，具公服拜之，延之上坐，指谓众人曰：「此江表曹先生，海内名士，即仆亦当师之。」曹逊谢不敢当，而王终席未倦。既罢，曹私谓大成曰：「我馆人多矣，未有王公之礼我若此也。吾何以报之？」自是生辰及岁朝节日，王必具公服拜之，有疾，晨夕往问，暇即至馆，与论文史。盖由粤去闽，迄王之薨，如一日也。

　　王既归葬蜀，家属侨濡须，曹将渡江，其妻弟朱补园少詹招之试京兆。曹曰：「王氏诸子学未成，义不可他去。且因奥援以就功名，非吾志也。」后王家仍返铜梁，而曹以疾留。逾年，其家以乡无硕师也，书来，言道远家贫，不敢强之行。曹欣然治装，携其长子间关入蜀。有阻之者，曰：「此吾报王公之日也，即死无憾。」去数年，归，过大成曰：「王氏诸子学皆成，其季汝嘉、汝璧尤刻苦，能趾美。吾死，可见王公于地下矣。」汝璧后入仕，以安徽巡抚入官工部侍郎。

　　李仲彭还束修连城李简庵茂才有子名成文，字仲彭，亦诸生。境极困，以授徒自给.岁终，以徒学未成为愧，于束修，有半受者，有全却者，徒以感奋.尝应举，有人馈赆之，固辞不受，或遗其家，既而知之，即酬以古琴。

　　李七为主受刑乾隆乙卯，宜绵督陕甘，好盘诘私贩，凡回疆屯戍官吏私往来贩玉者，尽被获，立正典刑。有故巡抚某，贪吏也，以罪戍边，使其仆李七往来贩玉。事发，李挺身自认，谓主人初不知也。大吏胁以三木，李供如初，论大辟。

　　向永来负老主母向永来，干州人，向峯仆也。乾隆乙卯，苗变，峯远出，峯母杨氏老不能行，永来负之逃。至张排砦，与杨俱遇害。

　　余观德焚券乾隆末，高邮知州孙某尝负歙人余观德白金五千两，及余以索逋往，而孙病殆，濒危，执余手以稚妻幼子为托。余乃为买宅于扬州小东门，任其家用，俟其子能就学，属之名师，且时周给之，而焚前券。

　　徐明经分人以财钱塘徐虚斋明经以诚生平辟佛老，而好施与，闭户教授，单寒之家，辄不计其修，且岁时周恤之。乾隆季年，表弟范圻方髫龀，从父宦游，遭家不造，自数千里外扶父榇归，依明经，则曰：「中表亦同血胤，犹我弟也。」饮食教诲，无微不至，及其成人，为之授室，并给资使游秦、晋，为诸侯上客。明经之曾孙为印香舍人恩绶，有祖风，亦贫而好施，即珂之父也。

　　何春渚供厉樊榭月上栗主厉樊榭征君鹗之歾也，杭堇浦太史世骏哭以诗，有云：「泉路定应寻月上，断风零雨说相思。」月上，征君爱姬也，早卒，征君有《悼亡姬》七律十二首，极凄丽。征君无子，殁四十余年，征君及月上栗主俱委榛莽中，何春渚布衣琪见之取归，送黄山谷祠，洒埽一室以供之。青浦王兰泉侍郎昶且属同人岁于忌日为荐酒脯以祭之。

　　成善还人媳成善，满洲人，冀州知州。时甘肃道员蒋全迪以冒赈伏法，子孙皆遣戍，妻孥流离觅食，至州界，妻病旅店中，因卖媳为婢。成买其媳归，询知家世，慨然曰：「等为外吏，岂可幸其患难，辱及家室，安知吾子孙他日不至此耶？」立遣还，并厚赠以赀，送其妻媳回籍。

　　纪某为丁氏子雪弒父冤山阳丁佩弦富而吝，乡人怨之，呼为铁丁。丁闻之，亦自喜也，遂以为号。丁有子，冠矣，有女，笄矣，不为婚，不为嫁也。或问之，曰：「婚嫁多费，置之，俟其力能自致耳。」子能读书，孝其父，见其父之焦劳也，每为其父劝。父不听，言辄挞之，积久，恩义益疏。而其子曾不之顾，涕泣甫过，则又笑语于前矣，虽百挞不去也。女聪颖绝伦，有艳名。铁丁既不问婚嫁，少年得间，辄与女通殷勤，女不拒。其子既不得于父，又以妹之举动为不然，亦时时规之。妹亦厌其兄之迂，又怜其诚也，面拒之，而阴于父前为之游说，故父子之间相夷犹未甚也。

　　邑有狂生纪某，嗜酒能文，好议论当世事。酒酣兴至，辄面折人，邑人皆畏而远之，女独好与谈。一日，里中演剧，纪半醉而往，遇女，纪遽前揖曰：「而翁老铁无恙？」女大怒，猝拳之，折其齿，纪负痛不怒，惟大笑引却.女反不自安，拾其齿，明日将送还。而纪书来，曰：「慕卿久，家贫不能具六礼.齿者骨肉之余， 既玉手亲折， 即留为聘仪， 当胜于珠玉也。 」女得函， 沈吟久之置不覆， 然自是敛迹不出门， 不见人， 惟时以言餂其父。 继见其父之意不可移也， 遂奔于纪. 纪无父母兄弟， 家徒壁立。 且女惟以女红文字为活， 间谒丁， 丁以省嫁资为喜， 转有嘉礼. 久之， 纪有所亲商于山左， 招之， 挈家去。 女辞父， 涕泗交颐， 丁了无惨色， 于是顽钝无耻之名益着。 年余， 又逐其子， 盖其子偶窃钱数百文济一贫瞽之老者也。 丁独与群仆居， 无何， 中夜为人所杀， 莫知主名。 诸仆得丁子于室， 因偕丁族人执之送于官。 官讯之， 涕堕如缏， 曰：「父死， 我不独生， 死可也。 谓我弒逆则冤甚。 」裔以父为何人所杀， 则称不知。 按察某疑之， 延其狱， 不遽断， 而其事已传播远近。 会学使按临济南， 按察往迎， 学使力言其冤， 按察以未获正凶终不释也。 丁子在狱久， 历诸艰苦， 自谓必死， 再阅月， 狱卒忽宽待之， 移至一室， 枕褥衾榻悉备， 丁子怪之。 已而狱卒言学使署中有人来谒， 视之， 则纪也。 纪在山左得学使识拔， 已为入幕之宾矣。 丁子前惎纪， 未尝正视， 至是惨怚之中， 颇有惭色。 纪询得颠末， 盖丁子虽被逐， 然不忘其父， 夜分俟父熟寝， 辄往省视。 是日见父死于床， 大惊而呼， 遂为众执。 丁之族人则谋分其产， 计莫如先毙其子， 因厚诬焉。 纪闻之， 乃告学使再请按察严询诸仆， 尽得其情， 果诸仆恨丁之刻， 合谋弒之， 而嫁罪于其子也。 案既成， 丁子始谢纪奉夫妇. 纪将为之议婚于大家， 丁子不欲， 继乃自言前为父所逐时， 宿破庙中， 见瞽女以星命度日， 而绝孝其（缺文）

　　樵叟救某宦出狱峨眉之麓，林木蓊然，居民类业樵。某岁春，来一叟，须发斑然，偻其背，扶一杖，时造酒肆饮，辄罄数十觥，余晷则负锄事樵。夜宿古剎中，默然未尝发一言，如是者年余.一日，叟方辍饮步山中，突有老仆拥一女郎至，见叟，则下拜，叟拂袖径去。时已薄瞑，遂失所在，居人奇之，叩女郎以颠末。女郎操南音曰：「叟，游侠士也。我父宦于浙，叟乃来归，自称曰勇士。父奇其貌，礼之殊众宾，叟安之，未尝谢.明年，父遭权贵忌下狱，就道之日，忽失叟迹.明年父归，未尝不兴言感叟也。」初，女之父下狱后，叟欲拯之者屡矣，犹以为未得间.会某相子好剑术，无师，欲募天下勇者精其术，虽万金勿吝。叟挺然往，旬日之间，技大进，某相乃进叟而谓之曰：「子傅我儿，技乃大进，我实嘉子。子有何欲，我必从之。」叟乃乘间以女父事进，并告之曰：「能拯若人，感如身受。」父遂以是归.知叟所为，感甚，誓欲迹之，顾病癃勿果，乃教女觅叟，跋涉长途，有日矣。今始遇之，何图绝裾若此，施恩不望报，仁哉叟也。居民相与嗟咤，始知叟乃非常人也。

　　十九猫殉主人汪均之上舍，文端公廷珍次公子也。其夫人饲猫二十余头，各有名号，呼之辄至。恒手调香饵饲之，猫不食，己亦不食也。夫人卒，猫号恸不食，方殓，跃入棺，伏尸旁不动。出之，则傍棺哀鸣，泪如雨下，不数日，或投池中，或入灶突，十九猫悉并命矣。

　　吴婢救王仆杭州汪大丰之族母有婢吴，颇婉顺，母怜之，后病且死，嘱二子善遣之。子体母意，厚赐之，遣老仆王某送归其家。婢父母均前卒，两兄皆无赖，所赍既诱尽，更以二百金鬻之远所，音耗遂绝.久之，王以急事往闽，渡海遇蔡牵被掠，驱至一艇中。忽有呼之者，曰：「若非汪孺人家王伯乎？」王谛视，急呼曰：「吴姐乃在此，救我救我。」吴叱左右解其缚，谓：「两兄皆匪人，荡我赀，复计陷我。此间大出海捐千金购我，颇厚我。然所为不道，我微讽之，渠亦自危。然以羣伙牵制，不能决行，当与之俱烬矣。」俄顷牵来，羣盗传呼曰：「大出海至。」盖大出海者，舶主之尊称也。牵短衣跨褶，妇则戎服裹头，诚压寨夫人也，惟皆徒跣耳。吴指王谓牵曰：「此我旧主之仆，昔蒙其惠，老且贫，勿责其赎也。幸送之归.」牵诺之，赠以金，并一旗，曰：「执此，海道无阻。」王与吴大泣而别，归以告其兄。时二兄鬻妹金已罄，计为盗亦得，入海投之。吴闻其至，即怒曰：「人之无良，我乃以为兄耶，必杀之。」牵为宛转解释，始抱头窜归.后牵败，以巨炮自沈其舟，则吴果与之俱烬矣。

　　罗壮勇杀豪救妇锦江某孀妇老而贫，有子远出经商，三年不归.媳方少艾，土豪某强委禽焉，不可，则将刧取之。姑妇夜泣，罗壮勇公思举方为盗，过其屋，闻泣声，伏听而悲之，即跃下，授以橐中所获，使他匿。是夜，豪方饮于室，有物若魈魅，忽入室，攫其首去。时川盗推壮勇为最便捷，其家疑为壮勇也。报官，并悬千金之赏以捕之，久之不得。嘉庆戊午，川、楚军兴，壮勇积功至提督。他日谒县令，自言之，且曰：「法不可废，请归案待罪，可也。」令再三逊谢，乃销案。壮勇以千金给豪家，曰：「若悬赏千金，是为我定价也。请以此自赎，何如？」

　　罗壮勇妻鬻身救夫罗壮勇改行后，始娶妻，忽患奇疾，百方不治。一道人过门曰：「有方可救，但得钱三十千，乃可制药。」罗自念贫窭，安得三十千钱，语其妻曰：「吾病且死，汝亦饿死耳。苟鬻汝，得钱买药，则两活矣。」妻不可，强之再三，泣而从之。病果瘳。罗既官游击，乃遣人访其妻，以重金赎还，为夫妇如初，报其鬻身救夫之义也。此事不足训，然以视少共艰苦，既贵而厌弃其糟糠者，其厚薄之区，殆不可以道里计矣。

　　齐二寡妇救老尼嘉庆时，有齐二寡妇王氏者，美而勇，且善幻术，工技击，从夫鬻技四方，能着弓鞋立马上，驰骋若飞.白莲教匪作乱，横突兵间，剽悍无敌。时夫死，齐方祝发尼庵.庵多常住，官觊其利，诬老尼通贼，系之狱，籍其产.齐素以拳勇教授乡里，游侠多出门下，乃共谋劫狱，出老尼。既劫，则众不可散，遂与诸游侠据山为乱，投入白莲教，为教首，渐更男子服，改初志矣。

　　朱文正病中作墓铭上海曹侍御疏劾和珅，身后始蒙优奖。当嘉庆己未，侍御子玉水舍人江将扶榇归葬，求铭于朱文正公珪。文正病背痈方剧，舍人请俟愈后为之寄江南，曰可及也。文正曰：「不可，吾病，吾文且益真挚，愈于不病者。」乃流涕属草。稿竣，请刘文清公墉书之。文清为避易数字，文正意不惬，复改定，而文清更书之，即后所刊石流传者也。

　　黄竹冈送裴宗锡柩黄壆，字竹冈，吴县人。晚游天台，翛然有遗世之想。更名云鸐，称吴中云鸐老人。嘉庆时，尝客皖抚裴宗锡幕，事无大小，悉谘之。裴调云南，从之。裴卒于官，节相李侍尧兼摄抚篆，仍延之。未几，裴丧归，子幼，无期功亲为护丧者，竹冈即辞节相以送之归，盖水陆万余里也。

　　俞文救秀才俞文，苏州人，世为紫阳书院门斗。嗜酒。嘉庆己未，有某生负富者金，庭辱于县，会学使以试事按郡，诸生数十人讼某冤，且讦县令受富者关白，不直，则大噪.学使惧，檄某丞杂治。而附郭他县令素与院生有隙，思窜名倾之，密召文，属其言不法事。翌日，当庭鞫，呼文，使指名，不应，则厉声曰某某犯某事。文瞠目呼无之，且谓某某皆好秀才，会鞫者气沮。文身被三木，一昼夜股骨折，胫露，卒无他言。后以狱解，得释，徜徉于酒者又二十年，始卒。

　　王诚救毛大瀛毛大瀛，宝山人，原名诗正，字又苌.乾隆时诸生。工词章，充四库全书馆誊录，议叙州同。嘉庆丙辰，从勒保平达州教匪，计擒贼首，叙功，赏戴花翎，擢简州知州。庚申三月，匪渡嘉陵，犯成都，大瀛被檄募勇遏之。匪窜州境，大瀛率三百人迎击于土沟桥，斩获无算。匪大至，兵溃，匪飞戟刺大瀛，大瀛仆。其仆王诚急冠大瀛冠，效纪信故事，为误匪计。匪寸磔之，截其首去。而大瀛身亦被十余创，肠出腹外，手持矟，骂不绝口而死，时年六十六矣。

　　龚龚奠顾澹湖顾公燮，字丹午，号澹湖，又号担瓠，吴郡老诸生也。少从学于陆桂森、张九叶，既入泮，试辄高等。中年放旷，不事举子业.长子早卒，次子好游荡，逐之，走至安庆，有悦之者招为壻，不复还，竟无后。澹湖有义仆曰龚龚者，殁后，每清明，寒食，辄携盂饭巵酒以上冢，焚纸钱奠之。

　　何玉鉴慷慨好义何玉鉴，字明选，桂阳监生。慷慨好义.尝从妇翁范宗裕于东乡县令任所，有饶向荣者，贫士也，玉鉴怜其才，请于宗裕，延为童子师，复倾囊赡之。向荣励学三载，入翰林。又县民某女许嫁一士人，后以其贫而悔，讼于官，其壻恚欲死。玉鉴助以百金，使成礼.士人赋诗赠玉鉴以为谢，有云：「镜眉别画伤千古，故剑重还恃二天。」

　　林清周给曹纶曹纶，汉军正黄旗人。父廷奎，贵州安顺府同知。乾隆庚戌，纶随任高邮，时林清为粮道随役至高邮查漕，与纶识.廷奎有廉声，卒之日，益拮据。纶归都，妻子鹑衣百结，纶出外供职，则衣敝袍，自与妻子析薪执爨，日或不给二鬴，则市馎饦以充饥.嘉庆丁卯春，纶卧疾不出，忽闻叩门声，启视，则清也。握手道旧事，清愀然曰：「公子一寒至此，清虽力薄，然通财济乏，义也，何敢辞！」即与以白金数镒，寻遣人持衣数袭赠之。夏四月，病起，造清之门，清约纶为兄弟，纶有乏，清必给之。

　　白兰花募赈捐嘉庆中叶，有漕督某者，素刚鲠，恶淮商周海门之豪侈而劾之，三疏不动。一日，某忽自至其家，置酒饮宴，欢若兄弟，一时羣诧之，久乃度其奥援之有自也。尝于春日饮客花下，与客纵论古今豪杰及剑侠，海门拊膺曰：「吾闻剑侠之术亦非所难，而环顾当世，乃寥寥如曙后星，何也？诸君亦曾有此遇否？」座有少年起而对曰：「有之，且尝一见之，其人盖在缧绁中也。」

　　海门亟问何人，客曰：「其人不知姓名，或谓为郁林州人。其入人家，无冬无夏，临去，留白兰花一翦，不知其所自来，世所称白兰花者也。」众请毕其说，客曰：「白兰花无居止，无踪迹，往往无意遇之，求之又不可得。庚午，东江大水，民漂荡者以万计。请于官，官不赈，某董事倡募义捐，应者寥寥。董事夜寐，置捐册于案，明旦失所在，而缾中插白兰花一，大惊.越三日，有人持捐册来，且促董事往任散赈之事。董事素识其人，问所从来，曰：「途中有人以此给我，嘱来相邀，且云待于河干。」董事视其簿，则平日所号为老悭者，皆乐输千百，最后则不肯认赈之某官，亦捐白金八千，且钤有县印也。于时趋而前，至河干，万锺之粟，千镒之金，已立具。事后追问，莫知其由，以意度之，其为强迫可知。自是白兰花之名大噪，巨室豪右，中夜尝无故自惊，以为白兰花至也，迹之，无朕兆。某将军以海寇发，率师船巡海。一夕，舟泊虎门，即座舰宴客，妓女数十人左右拥抱。将军宴罢，留妓侍寝。将军起，则白兰花俨然在案，大骇，久之，无异，疑而遍检舟中，无形影。已而用印，则印字已磨漶不可见，而别有篆文「粉侯」二字，幕宾识之以告，将军大怒，潜召工更摹刻焉。」

　　魏长生有侠气魏三，名长生，四川金堂人，行三，秦腔之花旦也。入都时，年将三十矣。时都中盛行弋腔，士大夫厌其嚣杂，长生因之改秦腔，名动京师，王公贵人无不愿识之。其为人有侠气，纳兰太傅孙曰成安者，初与之狎，后遇事遣戍归，贫无以立，长生时周恤之。

　　王应祥代人偿逋永嘉王应祥，字国桢.初读书，以家资中落遂自主会计，以善治生渐饶裕。性慷爽，商人梁子藏以负逋无措，将就死，乃假以多金，并为转貣于他人，至期不偿，更自鬻田宅以偿之。

　　郭家彪慷慨好施郭家彪，字春坊，湘阴人。生而温约夷愉，与人无竞，而慷慨好施。家故饶裕，诸父豪宕，或日费数十万钱无所惜，家彪亦夷然，不为有亡之顾虑也。亲故假贷，辄如其意以去，或贷于他人要一言为质，及期爽约，而责偿于家彪，亦不拒。岁中为人理宿逋，率至三四，久之，往往不雠，则毁其约契。会岁大祲，家以中圮，然志在淡泊，不以丰约易度，布衣粝食，萧然自得，益以济人为务。且广储方药，病者踵门求乞，手剂与之。自寻常草木、马勃、牛溲以至丹砂、锺乳、千岁之苓、尚方之参诸奇珍物，无所不蓄，亦无所不施。其尤贫者，辅以羞饵，使人日再问焉；疾革，躬三问焉；没后，里人言之，辄涕泗交颐也。

　　程升清厘汪滋畹债有程升者，汪阁学滋畹之旧仆也。阁学官翰林时，升年逾六旬，阁学有友人为之买妾，令升送之入都，坚不从，且以大义责之，乃遣妾别嫁。阁学卒，逋负累累，负之者亦复不少，升终年跋涉，而为之清厘，不以为劳也。

　　骆六救陶凫芗骆六，宝坻人。幼为陶凫芗仆.嘉庆癸酉，六方从陶以翰林在文颖馆校书，时仁宗秋狝木兰，教匪林清勾结内监张泰、王福禄、刘得财等作乱，京师震动。数匪入馆，骆藏陶复室中，扃其户，自索器谋拒之，苦无械，乃折桌足持与鬬.匪削以刀断四指，晕而仆。匪入室，虚无人，遂出。时皂隶数人伏草中，匪去，乃出闭馆门，陶与诸人共守之。事平，骆殊未死，移归邸，渐苏，陶厚待之。其后陶每陛见，宣宗辄问义仆骆六尚在否。陶养之，终其身。

　　六诚朴无他长，不知机械变诈，故临难忠奋，有古人风.年七十卒于家。子满仓，有田二顷，陶所赐也。

　　郝某雪邱梦余冤山阳邱梦余孝廉烿少孤苦，无恒业，俭衣削食，积修脯若干缗，权子母，久之，子本相侔，生息渐裕。有猾吏利其赀，踵门求贷，既贷，竟不偿，乃诉之郡。吏以赀赂守，不之理，促之，守怒，辱梦余于堂。梦余乃上控大府，吏恃其狡，冤不雪。同舍生有郝某者，愤甚，招诸生集明伦堂，问吏罪，众畏缩不敢前，事遂寝。

　　陈稚峯待妻弟陈稚峯之游滇也，以妻弟许某有采铜之役，固请与偕。一年而许卒于滇，失铜价至三千金，孤悬八千里外，势且不返。稚峯经纪其丧，竭力营救，滇之当官者咸高其谊，卒偿所失铜价，载许与其族人之柩及妾若遗腹子，间关以归其家。

　　新城陈氏义田自北宋范文正公以来设置义庄，至本朝，崇尚风义，凡以义田义产敬宗收族上闻者，岁不下百十家，其父子兄弟赓续推衍，立法之善及其后遗泽之长者，则莫如江右新城陈氏。陈据高赀已百年，自赠光禄大夫道始置义田二千石，其诸子金衢严道守诚、陈州府知府守诒、内阁中书守中、江苏按察使守训、内阁中书守誉，先后增益学田、祭田、小宗义田至七千石，嘉庆时详具文簿，牒于县府行省，以达于部，得旨旌奖。时光禄之孙仓场侍郎观、礼部侍郎用光，曾孙工部侍郎希曾，均在朝列，具折入谢.仁宗召见而垂询焉。而希曾兄浙江道御史希祖、用光侄翰林兰祥，及其它封胡羯末官曹郎监司、取甲乙科者，期功房从中多至数十人，可谓盛矣。

　　沈芳周贫乏嘉庆时，长洲有女士沈芳者，字梦湘，为诸生顾春山继室。好读书，耽吟咏，兼工绘事。所售笔墨之资辄以周贫乏，曰：「吾无饥寒忧，留此何用？」

　　盗报庞某恩庞某以酿酒为业，一日，晨起，有偷儿卧瓮侧，枕所窃衣物甚酣。呼之起，跪而乞命。问其姓氏，讶曰：「故人子也，乌得流为穿窬？果能改过，当赠二金以资谋生。」因启后门令去。越数年，庞至闽从戎，官千总，时海盗充斥，出洋巡哨，遇盗迫捕，众寡不敌，盗凿舟，舟覆，十余人皆被擒。擒至一岛，岛有城，峻甚，槛车盘旋而上。至一处，宏敞如官廨，簇拥而前。俄闻呼过堂处决，点名至庞，酋诘里居姓氏，备述之，有霁色，喝左右留庞再询，余皆槛候。俄降座，惊释其缚，请入后堂，令易新衣。左右按庞于座，降阶下拜，大惊，酋曰：「君不忆瓮旁酣睡者耶？别后仍复潦倒，饥寒驱人，役于闽舶。一日，舟覆，蒙岛王收录，不没微劳，得膺此职。君如肯落草，当虚左以待焉。」

　　落草者，为盗之隐语也。庞笑谢不敏，酋乃留之暂居。一日，设筵宴之，命侍儿执巾栉。居数月，酋语庞曰：「君有旋闽之思乎？他日遇于中流，自当退避三舍，不敢犯君之锋，即所以为报也。」翌日，祖饯海滨，馈贻优渥，庞惟受其器械旗帜，为归而首功计。被擒者亦皆释回。不数日抵闽，以失利被擒、设计图脱、夺获军装呈验等情禀知上官，上官嘉其智勇，加升衔。其后每巡哨，所向辄有功，他将则否，于是积功擢总兵。后因病假归，盗猖獗如初，及起用，仍肃清无事。

　　阎老六为主人御张老材郯城张老材，盗之豪者也。郯有富人娶于东郭，张侦之。盗约行刼之先，必留符识于门或墙之隐处，以为验，既告其徒，亦以示他盗使知有先之者，则不复争也。是日张先往，既识之矣，明日复往，以其宾从之多未敢仓猝从事也，则杂稠人中而观之。

　　时有丐傍偕立，张视之，其举止盗也，其面目盗也，其神情状态无一非盗也。张度其为外来者也，则以盗语语之，且示以所识.丐忽跃然起，呼曰：「盗来矣，不速捕，将失之。」遽牵张臂。张大骇，亦反肱击之。张绝勇健，丐亦多力，两人相持牵掣，击触阶下，阶上人皆惊起。张度终不得脱，则诘丐曰：「若亦丐而盗者也。」主人闻之，趋而前曰：「如两君言，两君皆不免于盗也。今日吉期，辱两君光降，两君之来，不盗于我，而相偕以道，是两君之厚我也。请即此宾筵，相与一酌，何如？」

　　丐至是大笑，曰：「甚善。」遽自趋上座，引满而釂，张亦忸怩就座。酒数巡，张欲起，丐挽之曰：「张某，若贼心未死，欲顾而之他耶？若欲去，若知我何人？」张不能答。丐俯首，自解其足置案，则刻木者也。 曳下衣示人曰胫以下血色犹殷， 如新截以刃者。 座客皆大惊， 张亦动色。 丐引满曰： 「失此足， 二十年矣。 」顾张曰：「仆当日亦如君所为者也。 君亦知泰安有阎老六乎？ 仆是也。 仆当时与徒党纵横东道有年矣。 一日， 有老人偕女郎自北来， 资装不甚多， 惟挟两瓮， 铸铜为之， 其光可鉴. 车之上下， 皆自提携之， 不令他人近也。 仆当时甚怪之， 尾之行， 自阿城而南， 宿于安山驿. 老人入逆旅， 有美少年自南来， 华服跨紫骝， 亦入， 相见欢甚。 是日， 老人命具花烛， 为少年与女郎就逆旅中合卺， 老人所赠， 两瓮而已。 女郎明珰翠羽， 金钿玉钗， 曳百褶裙， 衣饰皆非仓猝所具者， 窥之， 悉取自瓮中。 瓮固不大， 不识何以取携如是。 是夜， 女郎卸妆， 乃置瓮中， 老人则俟合卺礼成， 匆匆冒夜径去。 于是仆等即往刧之， 推其门， 无声， 入其室， 不见动静， 揭其帐， 两人方跏趺对坐， 声息都渺， 刃砍之， 如着棉絮， 不惊亦不怒， 惟曰： 「汝辈欲金帛耶， 在床下瓮中， 能取即自取也。 」仆极力提掇， 瓮重几万斤， 不可动。 仆知有异， 回顾欲出， 而同伴三人者， 皆卤莽， 遽挥刃连劈床上人。 于是少年怒， 跃起， 奋袖一挥， 四人皆仆地。 少年顾仆曰： 「汝盗首耶？ 」当时度不能脱， 即应之曰： 「是。 」少年释三人去， 举瓮置前， 令持去， 仆终不能稍移。 少年笑曰： 「无用至此， 尚称健儿耶？ 趣去， 毋溷。 」仅得脱。 明旦， 少年夫妇东行， 仍遥尾之， 欲观其究竟。 行二十里， 少年忽回顾曰： 「若不欲生耶？ 」嗔目一叱， 电光自其目出， 隔十数丈， 已及吾身， 其凉如水， 不觉昏绝. 及醒， 则在室中， 诸同伴方环视， 盖两足皆失， 病创卧一昼夜矣。 自是改行不敢复为。 不图今日复为君所窥， 君真好眼力哉， 惜武技尚未至也。 」乃以手划桌面作势， 深入半寸许， 张大惊服。

　　张王是欲请丐长其群， 丐不许， 张之徒来者多人， 见此状， 皆不敢动。 自是富人德丐， 日周给之。 丐得钱， 辄散去， 不留一文。 张以为形迹已露， 乃不复为盗于近地， 而时时远出。 一旦， 刧漕艘于河壖， 被格创死， 州判某以富人与张有一席之雅， 因诬以窝赃， 欲诈取财帛也。 不与， 因陷之狱中。 丐闻， 为之诣堂上， 侃侃而辨， 官并逮丐与富人同系.丐谓富人曰：「事急， 吾不得不为冯妇矣。 」遂自褫其械， 夜踰墙去。 将旦， 复还， 是夜官库被刼， 而州判得银于床头， 大骇， 不敢隐， 以呈太守， 果库银也。 虽然失数不符尚多， 竟以嫌疑撤任。 后任至， 富人遂得昭雪出狱， 更求丐， 不知所之矣。

　　伊墨卿赠宋芷湾金嘉、道间，伊墨卿太守秉绶以翰林出守惠州，时嘉应宋芷湾太史湘以会试无旅赀，当时公车资费人必数百金，宋与伊为文字交，告贷于伊。伊曰：「能以东西南北四字赠我一七言联语，当以三百金为赠。」宋不假思索，秉笔立成，联曰：「南海有人瞻北斗，东坡此地即西湖。 「 惠州有小西湖。」 」伊大喜，决其是科必售，赠以五百金。宋果于是科膺选.伊墨卿经纪张孟词丧宁化张孟词，名腾蛟，少负异才。家近蛟湖，朱文正尝以老蛟精呼之。性喜博览，尝撰《山海精良》一书，未就而卒。孟词与伊墨卿交笃，殁于京邸，墨卿为经纪其丧。哭以诗，有「执手弥留际，心宣更目成。亮为雏凤计，竟失老蛟精」。

　　某伶恤某公妻子某伶者，色艺俱工绝，游于陕，陕尚秦声，无解南音者，困甚，无所得衣食。时某部为秦声冠，投焉，部中人共揶揄之，亦不甚令登场。会抚署燕客，数折后，藩司某问有能昆曲者否，部中无以应。伶独趋进自承，曹长愕然，欲止之，则堂上已呼召矣。登台奏技，甫一发声，某色喜，满座倾听，歌一阕，遽止之，曰：「笛板工尺相左，他乐器亦无一合者，是乌足尽所长.」趣呼藩署家乐和之，使演《扫花》一出.伶既畜技久，思一逞，又多历輱轲，愤郁无所泄，至是，乃尽吐之，浏亮顿挫，曲尽其妙。某号称知音，不觉神夺而身离席也。座客见其倾倒如是，咸称羡附和之。曲终，缠头以千计，而伶之名大噪。
</div>
    <div class="pagination">
<a href="清稗类钞_page293.html">上一页</a><span>...</span><a href="清稗类钞_page289.html">289</a><a href="清稗类钞_page290.html">290</a><a href="清稗类钞_page291.html">291</a><a href="清稗类钞_page292.html">292</a><a href="清稗类钞_page293.html">293</a><span class="current-page">294</span><a href="清稗类钞_page295.html">295</a><a href="清稗类钞_page296.html">296</a><a href="清稗类钞_page297.html">297</a><a href="清稗类钞_page298.html">298</a><a href="清稗类钞_page299.html">299</a><span>...</span><a href="清稗类钞_page295.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
