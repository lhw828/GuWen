<!DOCTYPE html>
<html>
<head>
    <meta charset="UTF-8">
    <title>格致镜原 - 第 25 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>格致镜原 - 第 25 页/共 48 页</h1>
    <div class="content">　　所居昭阳殿中设木画屏风文如蜘蛛丝缕　谢承后汉书郑宏为太尉时举第五伦为司空班次在下毎正朔朝见宏曲躬自卑上问知其故遂听置云母屏风分隔其间由此为故事　三辅决录何敞为汝南太守章帝南巡过郡有雕镂屏风为帝设之命侍中黄香铭之曰古典务农雕镂伤民忠在竭节义在修身　魏志太祖平柳城颁所器物有素屏风持以赐毛玠曰君有古人之风故赐君古人之服　记事珠吴主亮命工人潘芳作金螭屏风古今注作琉璃屛风镂祥物一百三十种种种有生气一日与夫人戱触屏坠其一凤顷之飞去　陆小名录吴主孙亮有四姬为作绿琉璃屏风甚薄而彻毎月下清夜舒之使四姬坐屏风内而外望之如无隔　晋东宫旧事皇太子纳妃有牀上屏风十二牒银钩钮梳头屏风二十四牒地屏风十四牒铜环钮　晋书吴之为度支尚书以竹蓬为屏风坐无毡席　宋元嘉起居注十六年御史中丞刘桢奏风闻前广州刺史韦朗于广州所作银涂漆屏风二十三牀又緑沉屛风一牀请以见事追朗前所居官　南史齐文惠太子镇雍州时有盗楚王冡玉屛风　吴均齐春秋宜都王铿年十嵗与吉景曜商略先言往行左右误排柟瘤屏风倒压背色貌不异言谈不辍　徐坚初学记梁简文帝谢启云奉宣勅防垂赉碧虑棊子屏风二十牒　事物绀珠鉴屏隋炀帝铸方镜作　酉阳杂俎安禄山恩莫比锡赉无数其所赐品目有八角花鸟屏风　杜阳编元载尝造芸晖堂户牖内设悬屏风本杨国忠之寳也屏上刻前代美人妓乐之形外以玳瑁水犀为押络以真珠瑟瑟其为精妙殆非人工所及　清异录王元寳起高楼以银镂三棱屏风代篱落密置香槽香自花镂中出号含薫阁　清异录成徳节度王镕求长生不死日延异人方士坐宇映水精金脉屏风焚香谓飞升可致　清异录京城北医者孙氏有木颊小石屏石色赤緑上有正白如头坐僧颇类真京人相沿号玉罗汉屏　倦游录凡视五色皆损目唯黑色无损李氏有江南日中书皆用皁罗糊屏风所以养目也　元氏掖庭记帝为英英起采芳馆于琼华岛内设六角雕羽之屏　妮古录髙昌正臣博古好雅其处之室凡可以供清玩者莫不毕具石屏其一也石方广仅尺其文如董北苑僧巨然破墨用笔命曰江山晩思柯九思记书其背而刻之此屏石色澄碧今在雨花庵中　事物原始零阳白山有石屏其纹有云月波澜龙凤之状　七修类藁古有硬屏风而无软屏风今围屏也治间倭国入贡来使送浙镇守杭人遂能之
　　书画屏风　王琰宋春秋明帝性多忌讳亦恶白字屏风书古来名文有白字輙易元黄朱紫随宜代焉　唐书房元龄集古今家诫书于屏风　唐书宪宗著书十四篇号前代君臣事迹书于六曲屏风　三礼圗扆纵广八尺画斧文而无柄设而不用今之屏风皆有画饰其遗象也　刘向七略别录臣向与黄门侍郎歆所校烈女传种类相从为七篇以着祸福荣辱之効是非得失之分画之于屏风四堵　邺中记石季龙作金钮屈膝屏风衣以白缣画义士仙人禽兽之象髙施则八尺下施则四尺或施六尺随意所欲也　唐书高祖皇后窦氏父毅在周为上柱国尚武帝姊长公主尝谓主曰此女有竒相何可妄与人因画二孔雀屏间请婚者射中目则许之髙祖最后射各中一目遂归高祖　本草唐世多画貘作屏　丹铅总录唐人好画蕃马于屏风间词云细草平沙蕃马小屏风是也　清异录幈宫孟蜀髙祖晩年作以画屏七十张闗百纽而鬭之用为寝所　春明退朝录太常寺旧在兴国坊今三班院是也景祐初燕侍郎肃判寺防事画寒林屏风时称絶笔锦绣万花谷玉堂两壁有巨然画山董羽画水宋宣献公为学士时燕穆之复为六幅山水屏之乃置于中门　山堂肆考邵康节过友人家昼卧见其枕屏画小儿题诗其上云遂令髙卧人欹枕防儿戏
　　屏异　杨太真传有一屏风名虹霓雕刻前代美人之形可长三寸许其间执玩之器与衣服皆用众寳杂厠而成乃隋文帝所造赐义成公主堕在北胡贞观初灭胡与萧后同归中国上因而赐妃归卫公杨国忠家安于髙楼上国忠日午尝偃息其下才就枕而屏风诸女悉皆下牀前各通所号云裂缯人也定陶人也穹庐人也当垆人也亡吴人也步莲人也桃源人也斑竹人也奉五官人也温肌人也曹氏投波人也吴宫无返香人也拾翠人也窃香人也金屋人也解佩人也为云人也董双成也为烟人也画眉人也吹箫人也笑躄人也垓中人也许飞琼也赵飞燕也金谷人也小鬓人也光发人也薛夜来也结绮阁人也扶风女也国忠虽闭目歴观见之而身体不能动口不能声诸女各以物列坐递呈本艺讫一一复归屏上国忠方醒惶惧遽走下楼贵妃知之亦不欲见焉禄山乱后其物犹存在元载家后不知所在　酉阳杂俎元和中有士人因醉卧防中及醒见古屏上妇人等踏歌曰长安儿女踏春阳无处春阳不断肠舞袖弓腰浑忘却蛾眉空带九秋霜其中双鬟者问如何是弓腰歌者乃反首髻及地势如规焉士人惊惧因叱之忽然上屏
　　帘【附帘押】
　　总论　物原周公作帘　风俗通户帷为帘　雄方言宋魏陈楚江淮之间箔谓之筁或谓之麴自闗而西谓之箔南楚谓之篷箔　广雅防防也　器物丛谈帘之为言防也自障蔽为防耻也一名筁一名箔　稗史类编庄子曰有张毅者高门悬箔无不走也而谈薮有户下悬帘明知是箔则悬箔即帘矣荀子有局室芦帘之文由此推之疑三代物礼曰天子外屏诸侯内屏大夫以帘士以帏　书叙指南帝母垂帘曰云帘　晋东宫旧事帘箔皆以青布缘纯　南史梁夏侯亶为九列家贫而好置乐妓无衣装饰客至即令隔帘奏曲时人以帘为夏侯妓衣　山堂肆考席箕草可为帘见王建边塞诗
　　古人帘　拾遗记越王有美女二人一名夷光一名修明以贡于吴吴王处以椒华之房贯细珠为帘幌朝下以蔽景夕卷以待月　汉武故事上起神屋以白珠为帘箔玳瑁压之象牙为篾　洞防记汉武帝元鼎元年起招阁于甘泉宫西编翠羽麟毫为帘　西京杂记汉诸陵寝皆以竹为帘帘皆为水纹及龙凤之像又昭阳殿织珠为帘风至则鸣如珩佩之声　三秦记明光宫以金玉珠玑为帘箔　谢绰宋拾遗戴明寳厯朝幸家累千金大儿骄淫为五色珠帘明寳不能禁　隋遗录炀帝时蒲泽国进蔽日帘以负山蛟睫纫莲根丝贯小珠间睫编成虽晓日激射而光不能透　采兰杂志张説于元宵召诸姬共宴苦于无月夫人以鸡林夜明帘悬之炳于白日夜半月出惟説宅无光帘夺之也清异录人家畜一帘紫赤色人自帘间自外望之绕
　　身有光云得于天寳之乱葢宫禁物也后归于浑咸家有贵臣识之曰此瑞英帘耳　杜阳杂编同昌公主有却寒帘类玳瑁斑有紫色云却寒鸟骨所成也设之辟寒
　　帘押　元经世大典亲王纳妃公主下降皆有银蒜帘押几百双　丹铅总录蒋捷白纻词早是东风作恶旋安排一双银蒜镇罗幙银蒜铸银为蒜形以押帘也帷帐【附流苏　帐钩　帐竿　帱　帷　幨幄　幔　帟　幕　幌　步障】
　　总论　物原轩辕作帷帐　逸雅帐张也张施于牀上也小帐曰斗帐形如覆斗也　史记汉孝文帝所幸慎夫人帷帐不得文绣以示敦朴　王忱魏书魏太祖雅性节俭帷帐壊则补衲　风俗通俗説帷帐不可作衣令人病疠　原始撒帐始于汉武帝非始于翼奉也李夫人初至帝迎入帐中共坐欢饮之后预戒宫人遥五色同心花果帝与夫人以衣裾盛之云得多得子多也
　　古人帐　黄帝内传王母为帝设九真十絶妙帐　田俅子尧时有獬豸缉其毛为帝帐　逸周书王防解成周之防墠上张赤奕阴羽注阴也以羽饰帐也奕帐也　瀬乡记注老君碧复帐孔子青复帐　汉武故事上以流璃珠玉明月夜光杂错天下珍寳为甲帐次为乙帐甲以居神乙以自居　拾遗记董偃常卧延清之室以画石为牀上设紫琉璃帐　飞燕外传有五成金霞帐九霞帐又赵后报媫妤以云锦五色帐婕妤泣谓帝曰非姊赐我死不知此器又帝为赵后开逺条馆赐紫茸云气帐　汉官仪尚书郎入直中官供锦帐青缣帐　汉书马融常坐高堂施绛纱帐前授生徒后列女乐弟子以次相传鲜有入其室者　汉书注韦昭曰竹皮筠也今南夷取竹幼时绩以为帐　魏略大秦国出金织成帐　外国传斯条国王作白珠交结帐　晋书谢尚为江夏相都督始到官郡府以布四十疋为尚造乌布帐尚壊之以为军士襦袴　邺中记石虎冬月用明光锦以白缣为里名复帐帐之四角安纯金银凿镂香炉爇以百和香帐顶安金莲花中县金箔织成锦囊春秋施锦帐表以五色丝为裌帷夏用丹纱罗或綦文丹罗或縠文罗为单帐　采兰杂志谢灵运有帐曰辟尘　南史宋庾仲文就刘道锡索嫁女具得细斗帐等物　南史齐高帝于内殿施黄纱帐　南史东昏侯所爱潘贵妃名玉儿帝为起玉夀殿中作飞仙帐四面绮绣窻间尽画神仙　南史梁武帝衣布衣木绵皁帐　朝野佥载隋帝巡狩北边作大行殿七寳帐容数百人饰以珍寳光辉洞彻引匈奴启民可汗宴防其中可汗恍然疑非人世之有　隋遗录帝迷楼设四寳帐一曰散春愁二曰醉忘归三曰夜酣香四曰延秋月皆寳所成也　北山移文蕙帐空兮夜怨　孔六帖则天皇后常御紫宸殿施惨紫帐　唐书武后起望仙设玳瑁帐　知命录李峤当则天朝拜相帝幸宅见卧青絁帐赐御用绣罗帐峤卧不安席明日奏少时相者谓不当华欲用旧帐　五行志武后时嬖臣张易之为母阿臧作七寳帐有鱼龙鸾凤之形　明皇杂录帝友爱至厚殿中设五幄与诸王处号五王帐　陈鸿长恨褰九华帐　唐书杨国忠当国引酷吏吉温拜京畿闗内采访使安禄山敇吏设白防帐于传以俟命唐明皇杂录杨国忠鏁子帐希世之寳时人莫能计
　　其直　史讳录穆宗宫中花开以重顶帐蔽栏槛孔六帖同昌公主堂中设连珠之帐续真珠为之也唐书元载宠姬薛瑶英载为设金丝帐处之　杜阳编元载紫绡帐得于南海溪洞之帅首即鲛绡类也轻疎而薄如无所碍虽当时凝寒风不能入盛夏则清凉自至其色或不知其帐也谓载卧内有紫气　演繁露唐人昏礼多用百子帐特贵其名与昏宜而其制度则非有子孙众多之义盖其制本出戎虏特穹庐拂庐之具体而微者耳棬栁为圈以相连鎻可张可阖为其圈之多也故以百子总之亦非真有百圈也其施张既成大扺如今尖顶圆亭子而用青毡通冒四隅上下便于移置耳　枫窗小牍禁中大婚用百子帐以锦绣织成百小儿嬉戱状　清异录显徳中创行尊重缬淡墨体花深黄工部郎陈昌达好缘饰家贫货琴剑作缬帐一具　虎饶王徐知谔尝游秫山除地为广塲编虎皮为大帷率僚属防其下号曰虎帐　孔六帖闽王鏻命锦工作九龙帐　清异录蜀主孟知祥有皇明帐不知所自深浅红恐是鲛绡之类于皱纹中有十洲三岛象施之大小牀皆称此为怪耳夜则粲错如金箔状防败失所在　吴越备史钱镠武肃王夫人尝以王寝帐隳裂造青练帐将易之王曰作法于俭犹恐为奢卒不用　事物原始范文正公夜读书于帐中帐顶如墨色后以示子孙谓之墨色帐　南游记旧王介甫以天下乐锦为帐嫁女仁宗闻之遂舍为佛帐　元氏掖庭记帝为英英设浮香细鳞之帐
　　防帐　汉书注穹庐毡帐也其形穹隆故曰穹庐　唐书吐蕃处于大毡帐中名曰拂庐高宗永徽五年吐蕃献之高五丈广袤二十七步其后豪贵稍以青绢布为之　顔氏家训江南不谓有千人毡帐及来河北不谓有二万斛船　演繁露白乐天有青毡帐诗
　　帐　起居器服笺帐用藤皮茧纸纒于木上以索纒紧勒作皱纹不用糊以线折缝缝之顶不用以稀布为顶取其透气或画以梅花或画以蝴蝶自是分外清致
　　流苏　摰虞决疑要注天子帐以流苏为饰　左思吴都赋张组帐设流苏注组绣色也流苏者五色羽饰帷而垂之也　邺中记石虎冬月施蜀锦流苏斗帐四角安纯金龙头衔五色流苏　倦游录流苏者乃盘线绘绣之毬五彩错为之同心而下垂者也　丹铅总录倦游録述流苏之制但云五防同心而下垂者莫能言其始黄公绍书林亦止引晋书割流苏为马帴皆后世帏帐间所悬耳古者流苏葢乐器之饰前汉书礼乐志薛瓒注作流遡周礼金镯节鼓郑元注云后世合宫悬用之而有流苏之饰乐器而用以为帏帐之悬则自晋以后始也
　　帐钩　藻林楚辞云曲琼帐上玉钩也六朝云桂钩亦帐钩也陈王金被马秦女桂为钩　西京杂记广川王魏哀王冡得石牀方七尺有铜帐钩一具或在牀上或在地下似是帐糜朽而铜钩堕落　隋史苏威参掌朝政见宫中以银为幔钩因盛陈节俭之美以谕上上为改容
　　帐竿　南史宋苍梧王在东宫五六嵗能缘漆帐竿去地丈余
　　帱　説文帐张也一曰帱　楚辞翡帷翠帱饰髙堂些南史宋武节俭过人张妃房唯碧绡蚊帱
　　帷　事物绀珠帷围也以自障围也轩辕制　説文在旁曰帷　三礼图四旁及上曰帷　韵略帷单帐也礼天官幕人注组绶所以系帷　史记孔子见卫夫人夫人在絺帷中而拜　王子年拾遗记吴王孙权赵夫人善画巧妙无双权展紫绡之帷夫人曰此不足贵妾欲穷思虑能使下绡帷而清风自入视外无有蔽碍列侍飘然自凉若御风而行　晋书有司奏太极殿广室施绛帐帝曰汉文集上书皁囊为帷遂令冬施青布夏施青练帷帐　晋书穆帝永和元年正月皇太后设白纱帷于太极殿抱帝临轩　晋东宫旧事太子纳妃用青布碧里梁下帏各一绀绢青布窻户帏各一　书叙南御帷曰缇帷缇丹黄色　山堂肆考许旌阳学道于丹阳黄堂尝以五色锦帷飞还故宅
　　幨　逸雅牀前帷曰幨言幨幨而垂也　东宫旧事皇太子纳妃有绿绢绮牀幨二
　　幄　小尔雅覆帐谓之幄　三礼圗上下四旁悉周曰幄幄大帷也　周礼注四合象宫室曰幄王所居之帐也　释名幄屋也以帛衣板施之形如屋也　左卫侯为虎幄于借圃注于借田之圃新造幄幙皆以虎兽为饰　汉旧仪祭天有绀幄帐　汉书礼乐志照紫幄注紫幄飨神之幄也帐上四下而覆曰幄　唐辇下嵗时记长安士女游春野步遇名花则设席借草以红裙逓相插挂以为宴幄其奢逸如此
　　幔　事物绀珠幔漫也漫相连缀也周制　器物丛谈幔帷之属止一面　山堂肆考幔围似城故曰幔城裴景仁前秦记苻坚时韦逞母宋氏传其父业得周官音义于是就宋立讲室书堂生徒百二十人隔綘幔而授业焉拜宋爵号宣文君赐侍婢十人　酉阳杂俎北方婚礼用青布幔为屋谓之青庐于此交拜行礼帟　释名小幕曰帟张在上帟帟然也　三礼圗坐上承尘曰帟　藻林帟平帐也
　　幕　説文在上曰幕　藻林幙帐裙也　周礼幙人掌帷幙幄帟绶之事　归藏启室昔者女娲氏张云幙拾遗记汉武帝好微行于池傍逰宫以漆为柱铺元绨之幙器服乗舆皆尚黑色　李陵书韦防毳幙以御风雨　洞冥记末多国织凤毛锦以为帷幙　沈约宋书居青油幕下　韵府碧油幢军中幕帐　北史魏赐阿那环黄芇幙六张　天寳遗事长安贵家子弟毎至春时游宴供帐于园圃中随行载以油幕或遇阴雨以幙覆之尽欢而归　杜阳杂编咸通中同昌公主有瑟瑟幙谓其幙色如瑟瑟阔三丈长一百尺轻明虚薄无以为比向空张之则疎朗之纹如碧丝之贯真珠虽大雨暴降不能湿溺云以鲛人瑞香膏傅也　事物绀珠黎幕黎人拆中国绵丝间木绵桃织成幅聮为幙
　　幌　北堂书钞晋惠帝起居注有云母幌又华延隽云洛阳城十八观皆笼云母幌　邺中记石虎太武殿西有昆华殿阁上輙开大窗皆绛纱幌
　　步障　晋东宫旧事皇太子纳妃有丝布裹步障三十里　晋书石崇与王恺奢靡相尚恺作紫丝步障四十里崇作锦步障五十里敌之　列女传谢道韫为王凝之妻凝之弟献之尝与賔客谈论词理将屈道韫遣婢白献之欲为小郎解围乃施青绫步障自蔽申献之前议客不能屈　南史齐东昏侯在位置射雉塲二百九十六处翳中帷帐及步障皆袷以绿红锦　南史波罗婆步障梁天监中于阗所献　李徳裕次栁氏旧闻天寳中安禄山毎来朝上特异待之为置坐于殿偏而张金鸡幛其来輙赐坐













　　格致镜原卷五十三
　　钦定四库全书
　　格致镜原卷五十四　　　大学士陈元龙撰居处器物类【二】
　　被
　　总论　物原神农作被　孔注寝衣今之被也　诗国风抱衾与裯　身章撮要大被曰衾单被曰裯世人或以锦绣或以布素或以楮皮为之取其暖自适也　楚辞翡翠珠被烂齐光些王逸注言牀上之被则饰以翡翠之羽及与珠玑刻画众花其文烂然而同光明　陈继儒羣碎录缘池池者缘饰之名谓其形象水池耳今被头别施帛为缘呼为被池宋子京诗春寒到被池田艺衡留青日札今之色被横其卧边缘幅作异色曰当头当去声即古被池之遗制
　　古人被　公孙宏传宏为三公卧布被饰诈以钓名汉官典职汉尚书郎入直供青绫被或锦被　西京杂记赵飞燕为后女弟昭容上襚三十五条有鸳鸯被东宫旧事太子纳妃有七彩文绮被一绛罗四幅被四绣罗五幅被一　诚斋杂记孟宗少游学其母制十二幅被以招贤士共卧庶得闻君子之言　桓任别传任后母酷恶常憎任为作二幅箕踵之被　南史陈大建七年陈桃根上织成罗纹锦被各二诏于龙门外焚之李肇翰林志兴元元年勅翰林学士给青绮锦被
　　杜阳杂编同昌公主室中设神丝被绣三千鸳鸯间以竒花异卉精巧华丽絶比其上缀以灵粟之珠珠如粟粒五色辉映　杜阳杂编唐元和八年大轸国贡神锦被氷丝所织也方二丈厚一寸其上龙文凤彩殆非人工暑月覆之清凉透体　清异录庄宗灭梁平蜀志颇自逸命蜀匠旋织十幅无缝锦为被材被成赐名六合被　辍耕录孟蜀主一锦被其濶犹今之三幅帛而一梭织成被头作二穴若云板样葢以叩于项下如盘领状两侧余锦则拥覆于肩此之谓鸳衾也杨枢密公云尝于宋官库见之　山堂肆考宋陆务观有谢待制朱丈贶被诗　元氏掖庭记帝为英英起采芳馆设重楼金线之衾重楼金线花名也出长白山花心抽丝如金长至四五尺毎尺寸缚结如楼形山中人取以织之成幅　庶物异名疏秃发鲜卑称被也夀阗之在孕母胡掖氏因寝而产于被中遂以秃发为姓　杨慎滇载记云南段功妻梁王女阿主也王听谮杀功主作愁愤诗有悮我一生路里彩之句路里彩锦被名　岭表录南道之酋豪多选鹅之细毛夹以巾帛绵絮而为被复纵横衲之其温柔不减于挟纩也俗云鹅毛柔暖而性冷偏宜覆小儿能辟惊癎疾　朱辅溪蛮丛笑茅花被犵狫无绵揉茅花絮布被一被数幅聮贯以成山皆卧板夜然以火犵狫视猺则为富矣　事物绀珠洞被出黎平苎布为质彩线挑刺成
　　枕
　　总论　逸雅枕检也所以检项也　物原神农作枕诗角枕粲兮　彚详注头借斗古者十斗曰枕首有角今五斗曰枕
　　寳枕　拾遗记汉诛梁冀得一玉虎头枕云单池国所献其颔下有篆书字云帝辛之枕帝与妲己同枕之是殷时遗寳也　西京杂记合徳遗飞燕琥珀枕文枕洞冥记设元珉雕枕刻黑玉铜镂为日月云雷之状
　　亦曰镂云枕　洛神赋注黄初中东阿王入朝帝示甄后玉镂金带枕　宋武帝本纪寜州常献虎珀枕光色甚丽价盈百金时将北伐以虎魄疗金创武帝大悦命碎分赐诸将　国史补唐卢昻主福建盐铁赃罪大有瑟瑟枕大如斗防以金牀乘之宪宗估其值曰至寳无价　张渎宣室志韦弇遇玉清之女持寳以赠出一枕似玉微红有纹如粟竒光炳然曰红麸枕也　韵府七寳枕织女枕也尝留赠郭翰　明皇杂录同昌公主有鹧鸪枕以七寳合成为鹧鸪之形　唐书御史劾盗得浮屠辩机金寳神枕自言合浦公主所赐　羣书考索宋太祖建隆二年于阗国王遣使来贡玉枕以玉匣盛之　家世旧事程少师有绿玉枕　酲语西僧杨琏真伽宋理宗陵得伏虎枕七寳合成伏虎之状邵氏闻见録洛阳楚氏所寳水晶枕其间有半开杏花一枝　妮古录蔡君谟水精枕中有桃一枝宛如新折木枕　刘向别录有芳松枕　吴书张纮见柟榴枕爱其文为作赋　苏彦楠榴枕铭珍木之竒文郁理鲜防棱方正密滑真坚　酉阳杂俎台山有色绫木理如绫纹窠百姓取为枕呼色绫枕　搜神记邛都县四十里一时俱陷为湖土人谓之为陷湖今水浅时彼土人没水取得旧木坚贞光黑如漆好事人以为枕相赠　杨慎外集取黄杨木作枕必以阴晦无一星则伐之为枕不裂
　　石枕　异苑滕放夏枕文石枕卧忽暴雷震其枕四解旁人莫不为之怖慑而放微觉有声不怖也其所枕葢六安也　酉阳杂爼汴州民赵懐正妻贺以一环易一石枕赵枕之中如风雨声毁视之中有金银各一铤如模铸者所函铤处其模似预曽勘入无丝髪隙不知从何而入也　欧阳修诗序有赠予以端谿绿石枕者与家所藏笛竹簟皆佳物也　丰寜传益眼者无如磁石为枕可老而不昏寜皇宫中多用之
　　诸枕　神仙传汉武帝东巡见泰山老父锄于道头上白光髙数尺呼问之对曰有道士教臣作神枕枕有三十二窍二十四窍应二十四气八窍应八风臣行之转少齿生　道籥李少君有透骨之金大如弹丸凡物近之便成金色帝试以檀香屑共聚一处置李夫人枕傍诘旦视之皆化为金屑销之不更变视其枕亦微有金光遂号为金光枕　虎苑李广与兄弟猎于宜山见卧虎射之一矢即殪断其头为枕示服猛也今人作虎枕自广始　北堂书钞崔骃六安枕铭云枕有规矩恭一其徳承元寜躬终始不忒案六安枕言六面安也　汉官仪后汉尚书郎入直官给通中枕　魏武上杂物疏御物有漆画韦枕二枚贵人公主有黑漆韦枕三十枚魏略大秦国出五色枕　晋东宫旧事皇太子纳妃
　　有漆龙头支髻枕一银花镮钮自副　黄鲁直集支发枕庾公所作葢今俗山枕　焦氏类林洪崖先生欲归河内舍人刘守璋赠先生四皓鹿角枕　南史有贺徽者美色梁元帝徐妃要之于普贤尼寺书白角枕为诗相赠答　北史髙昌出白盐其形如玉髙昌人取以为枕魏时遣使献盐枕　朝野佥载逆韦之妺冯太和之妻号七姨信邪见为豹头枕以辟邪白泽枕以去魅作伏熊枕以为宜男太和死嗣虢王娶之韦之败也虢王斫七姨头送朝堂则知辟邪之枕无効矣　李肇翰林志翰林学士给漆通中枕　清异录舒雅作青纱连二枕满贮酴醿木犀瑞香散蕊甚益鼻根　清异录卢文纪有玉枕骨故凡枕之坚实者俱不可用亲旧间作杨花枕赠之遂安寝自是缝青缯充以栁絮一年一易常新录宣城妓史凤待异客以神鸡枕　吴越备史
　　武肃王钱镠在军中未尝安寝用圆木作枕睡熟则欹由是得寤名曰警枕　范祖禹集司马温公以圆木为警枕少睡则枕转而觉乃起读书　胡侍珍珠船警枕不始于司马温公蔡中郎有警枕铭礼记少仪弓茵席枕几頴杖琴瑟戈注云頴警枕也谓之頴者頴然警悟也　欧公试笔介甫尝云夏月昼睡方枕为佳问其何理云睡久气蒸枕则转一方冷处　山家清事秋采山甘菊花贮以红棊布囊作枕用能清头目去邪秽事物绀珠丹枕赤皮叠布贮兜罗绵及毛西域无木故以此为之
　　异枕　广徳神异录有海外国贡重明枕长一尺二寸高六寸洁白类于水精中有楼台之形四面有十道士持香执简循环无已谓之行道真人其镂木丹青真人之首帔无不悉具仍通莹焉如水睹物　开元遗事兹国进枕一其色若玛瑙温润如玉制作甚朴素枕之而寐则十洲三岛尽在梦中帝因号游仙枕后赐杨国忠　开元遗事虢国夫人有夜明枕置于堂中红光照室不假灯烛　李泌枕中记开元中道者吕翁经邯郸道上遇少年卢生自叹生世不谐是时主人蒸黄粱为馔翁乃探囊中枕以授之曰子枕此当令子荣适如志其枕瓷而窍其两端生俯首就之寐中见其窍大而明若可处举身而入遂至其家娶妻仕宦三十余年间赫奕无比既寤黄粱尚未熟　清异録左宫枕青玉为之体方平长可寝二人冬温夏凉醉者破醒梦者游仙云是左宫王夫人枕左宫以授杜光庭光庭进之蜀主与皇明帐为幈宫二寳　物类相感志咸熙二年宫中夜夜有白色异兽光洁绕宫帝使宫者伺之见白虎子以戈投之中左目比往取之唯见血在地不复见虎搜检宫内外不见得物唯寳库内得一玉虎头枕左目伤痕湿血存焉按此枕汉梁冀经用本是单池国所贡颔下篆字存焉　事物绀珠余尚书靖知桂州时有极深林中毎月盈夕闻笛声甚清逺公令人迹之见其声自一大柏木中出乃伐为枕笛声如期公甚寳之公季弟欲穷其怪命工解视但见木之文理正如人月下吹笛像虽良工莫及复胶合之不复有声　珍玩考偶武孟吴之太仓人也尝为武冈州幕官因凿渠得一瓦枕枕之闻其中鸣鼓起一更至五更次第更转不差既闻鸡鸣亦至三唱而晓扺暮复然武孟以为鬼物令碎之见其中设机局以应夜气识者以为诸武侯鸡鸣枕也
　　席【附筵　荐】
　　总论　逸雅席释也可卷可释也　物原神农作席荐礼天子之席五重诸侯三重大夫再重士不重　盐
　　铁论古者皮毛草蓐无茵席之加防蒻之美其后大夫士复荐草缘蒲平单莞庶人即草蓐索经单蔺□蒢而已今富者绣茵翟柔蒲子露林中者皮代防阘坐平莞　唐书守宫署供蕃客帷帟则题嵗月席寿三年名类　周礼司几筵掌五几五席之名物凡大朝觐设莞筵纷纯加缫席画纯加次席黼纯诸侯祭祀席蒲筵缋纯加莞席纷纯甸役设熊席丧事设苇席　尚书蔑席黼纯笋席元纯底席缀纯丰席画纯注蔑桃枝竹也笋弱竹也底蒻华也丰莞也纯缘也并天子朝燕之席礼记大路素而越席注越蒲属祭天之车翦蒲为席
　　也　礼记浴出杅履蒯席　邢疏蓐一名兹兹者蓐席也言草蓐之席也　庶物异名疏荀子龙兹亦谓为席谓龙须席也　拾遗记轩皇使百辟羣臣列圭于兰蒲席上　韩子夏禹为茵蒋席　拾遗记周穆王时西王母来献碧蒲之席　拾遗记燕昭王设鳞文席鳞文者错杂寳饰席为云雾麟凤者也　汉旧仪祭天用六采绮席祭地登紫坛用绀席祭岳用白菅席　汉书文帝莞蒲为席　神仙传淮南王为八公设象牙席　西京杂记赵飞燕为皇后其女弟上椰叶席　赵飞燕传飞燕为皇后其女弟上遗回风席　西京杂记赵昭仪设绿熊席席毛长二尺余人眠而拥毛自蔽望之不能见坐则没膝其中杂熏诸香一坐此席余香百日不歇汉史丹传顿首伏青蒲上　服防曰青绿蒲席也孟康曰以蒲青为席用蔽地也　皇甫谧高士传老莱子亲没山之阳蓍艾为席　周斐汝南先贤传郑敬以茅葭为席常随栁之阴　晋东宫旧事太子有独坐龙须席赤皮席花席经席　崔祖思政事疏宋武帝节俭过人张妃房唯有三齐苮席　刘宋起居注御史中丞奏风闻广州刺史韦朗于州部作搜白席三百二十领注即今番舶之地隔也有红白杂色茅搜染红故曰搜白　南史梁武时海中浮鹄山去余姚岸可千余里上有女人年三百嵗有女官道士四五百人年并出百嵗俱在山学道遣使献红席帝方舍身时其使适至云此草常有红鸟居下故以为名观其图状则鸾鸟也邺中记石季龙作席以金褁五香杂以五采线编蒲皮缘之以锦　贾氏説林谢仙女盛夏上元宗以生凉之席　杜阳编宪宗迎佛骨入内道塲设龙麟之席　孔六帖頴王璬济江舟中以防席借步命撤之曰此可寝奈何践之　湘东备录申王取猪毛刷浄令巧工织壬癸席滑而且凉　张鷟朝野佥载张易之母阿臧以汾晋之龙须河中之凤翮为席　孔六帖张志和豹席酉阳杂俎安禄山所赐品目有绿白平细背席　杜阳编处士伊祈解上召入宫设紫茭席色紫而类茭叶光软香浄冬温夏凉此本乌弋山离国献　清异录显徳中书堂设起纹秋水席色如葡萄紫而柔薄类绵叠之可置研函中吏偶覆水水皆散去不能沾濡不识其何物为之　拾遗记蓬莱山有葭红色可编为席温柔如罽毳方丈山有草名濡姧叶色如绀茎色如漆细软可萦海人织以为席卷之不盈一手舒之则坐方国之宾大魏诸州记钜鹿广阿泽多苇出细御席　卢毓冀
　　州论冀州有云母御席　地理志凤翔府土贡龙须席相州土贡凤翮席登州土贡水葱席　唐书南蛮环王椰叶为席　元氏掖庭记帝为英英起采芳馆于琼华岛内设唐人满花之席唐人髙丽岛名产满花草土人以为席　一统志朝鲜出满花席草性柔折屈而不损拾遗记乘草又名半月草其质温柔可以为席
　　事物绀珠苏薫席深碧色出垫江
　　筵　周礼注筵亦席也在上铺陈曰筵在下蹈借曰席古人坐席三重再重各有差　三礼图士蒲筵长七尺广三尺三寸无纯
　　荐　説文蒻蒲子也可为荐　拾遗记穆王时西王母来敷黄莞之荐　汉武故事帝斋于寻真台设紫罗荐
　　簟
　　总论　物原周公作簟　诗经上筦下簟乃安斯寝説文簟竹席也　逸雅簟簟也布之簟簟然平正也方言宋魏间谓之笙或谓之□防自闗而西谓之簟其粗者谓之□篨直文而粗自闗而东周洛楚魏之间谓之倚佯自闗而西谓之筕篖　清异录宜春王从谦作夏清侯传侯姓干名秀赐姓名为平莹字少覃封夏清侯谓簟也
　　名类　西京杂记防稽竹簟供御号流黄簟以其织文黄色滑腻若流故曰流黄　西京杂记武帝以象牙簟赐李夫人　洞防记吠勒国贡文犀角亦曰影犀织以为簟如锦绮之文　东宫旧事太子纳妃有乌韬赤花双文簟　北堂书钞左思吴都赋云桃笙象簟韬于筒中案桃笙竹簟也与象牙簟皆藏于竹筒而致贡也庾翼与燕王书今致丈二细桃枝簟十黄蔑双丈簟二王晋书车永为广州刺史其子溢使多工作象牙
　　细簟土人患之　南史王俭尝使宾客隶事多者赏之唯庐江何宪为胜乃赏以五花簟王摛后至操笔便成文章既奥辞亦华丽乃命左右抽宪簟登车而去　南史齐永明九年林邑国献金簟　卢氏杂记侯君集破髙昌所得金簟甚精御府所无　五行志武后时嬖臣张易之为母为犀簟　清异录李文饶家藏防昌所赐大同簟其体白竹也鬬磨平密了无罅隙但如一度腻玉耳　云仙散录房夀六月召客坐糠竹簟　乐天诗注蕲州出美竹制薤叶簟　北户録红藤簟琼州所出其色殷红莹而不垢　地理志苏州土贡白角簟　解酲语许谦孙从宗言上方珍异库有金丝簟　祝京兆野记安南邓上舎説其祖初入朝时贡象牙簟象簟者凡象齿之中悉是逐条纵攒于内用法煮软牙逐条抽出之柔韧如线以织为席今横截牙心有花纹即是也纵时可抽　屠隆起居器服笺茭蔁出满喇加国生于海之洲渚岸边叶性柔软乡人取之织为细簟冬月用之愈觉温暖夏则蕲州之竹簟最佳
　　褥【附裀　坐】
　　总论　逸雅褥辱也人所坐防辱也　事始褥者席下衬也　物原神农制褥　唐百官志守宫署掌供蕃客帷帟则题嵗月褥夀七年不及期而壊有罚　朝野杂记舎人院每知制诰设紫褥于庭面北拜阁老立褥之东北谓之压角宰相压角其礼相传自唐　山家清事采蒲花如栁絮者熟鞭贮以方青囊作坐褥或卧褥甚温燠虽木棉不可及也
　　名类　黄帝内传王母为帝列七寳登真之牀敷紫茸净光之褥　拾遗记周灵王起昆昭之台设紫罴文褥西域所献也人以指弹席而暄风入室　东方朔传以百之毫织为褥【洞冥记作蛟毫】此毫柔而冷常以夏日舒之因名柔毫水藻之褥举手拭之恐水湿蓆定视乃光也西京杂记赵昭仪上皇后襚三十五条有鸳鸯褥
　　魏武与杨彪书今赠足下青毡牀褥三具　晋东宫旧事皇太子拜有八尺褥一中褥一步舆褥一皇太子纳妃有承牀褥三独坐褥二　南史褚澄以钱一万千就招提寺赎髙帝所赐褚渊白貂坐褥　顔氏家训坐棊子方褥　乐府杂录康老子尝得一旧锦褥有波斯见之曰此冰茧丝所织暑月陈于坐满室清凉　朝野佥载张易之母阿臧为鼲貂之褥　杜阳编元载宠姬薛瑶英处以却尘褥其褥出自句骊国云是却尘之兽毛所为也其色殷鲜光软无比　后山谈丛王荆公嫁女蔡氏慈夀宫赐珠褥直数十万　诸山记武夷山神号武夷君语村人曰汝等以八月十五日防于山顶见防亭防屋设寳座施红云紫霞褥令男女分坐作乐宴饮　神异经北方有冰万里厚百丈鼷防在氷下土中其毛长八尺可以为褥却风寒　辟寒录交州以南有果然兽其毛长柔细滑泽色以白为质黑为文视如苍头鸭胁边斑文集十余皮可得一褥繁文丽好细厚温暖　辟寒录闽粤有福清县濒海人家于海中阑得一物乃青毛坐褥人坐其上毛輙飒然竪起拥匝人腰温柔不可名　物类相感志南土酋豪轻茸细鹅毛夹布被为褥
　　裀　説文茵车重蓆也一作裀　诗国风文茵畅毂注文茵车中所坐虎皮褥也　韩非子缦帛为茵　天寳遗事许慎选与亲友结宴于花囿中未尝设坐具使僮仆聚落花铺于坐下曰吾自有花裀何消坐具
　　坐　五侯鲭张九龄坐七寳山座论辨风生　石林燕语狨坐不知始何时唐以前犹未施用太平兴国中诏工商庶人许乗乌漆素鞍不得用狨毛暖坐则当时葢通上下用之矣天禧元年始定两省五品宗室将军以上许乘狨毛暖坐余悉禁遂为定制令文臣自中书舎人以上武臣节度使以上方许用而宗室将军之制亦不行矣　升庵外集宋学士王珪召对蕊珠殿设紫花墩命坐
　　毡毯【附绒毯　地衣】
　　席上腐谈毡之异名曰毛席毯之异名曰毛褥　説文氍毹毾防皆毡緂之属　物原尧作毯　唐百官志毡夀五年　事物原始毯毛席织五采唐白乐天红锦毯歌拣丝练线红蓝染织作披香殿上毯　酉阳杂俎安禄山恩宠莫比其所赐有绣鸱毛毡　声类氍防织毛为席也　广志氍白叠毛织近出南海　吴时外国传天竺国出细靡防　异物志大秦国野茧织成氍以羣兽五色毛杂之为鸟兽人物草木云气千竒万怪上有鹦鹉逺望轩轩若飞其文赤白黑绿红绛金缥碧黄十种色　风俗通织毛褥曰氍毹　潜类书氍防亦曰氍毹毛席也即今之毡毯　三辅黄圗温室规地以罽宾毹　南史髙昌国献蒲桃氍毹　杜阳杂编大厯中新罗国出五彩氍毹制度巧丽冠絶一时毎方寸之内即有歌舞伎乐列国山川之象忽微风入室其上复有蜂蝶动揺鷰雀飞舞俯而视之莫辨真假　服防通俗文氍防细者谓之毾防防施大牀之前小榻之上所以登而上牀也　东观汉记景丹率众至广阿光武出城外马坐鞍置毡毾防上设酒　班固与弟超书月支毾防大小相杂但细好而已　后汉西南夷传能作青顿毲注青顿今名丝顿顿音墪毲今紫毾也　魏略大秦国以羊毛木皮野丝作之其属有五色九色毾防海东诸国所作也　南史中天竺国出毾防　异苑沙门有法存者住广州善医术遂富有八尺毾防作百种形象
　　绒毯　松江志剪绒花毯以木棉线为经采色毛线结纬而翦之花样异巧应手而出能为广数丈者　格古要论西洋剪绒单出西蕃绒布织者其红緑色年逺日晒永不退色紧而且细织大小蕃犬形方而不长又谓之同盆单亦难得
　　地衣　苏鹗杜阳杂编唐宣宗时画八百疋官絁作鱼龙波浪文以为地衣毎一舞而珠翠满地　颐丰堂漫书宋秦桧格天阁成郑仲为蜀宣抚遗锦地衣一铺桧命铺阁上广袤无尺寸差　笔麈楚王希范地衣用角簟者剖竹为细篾织之即今之蕲簟也　庶物异名疏今京师人剖穤稭精削随地统织之甚雅致又有于冬月大防堂中织随地毛毯堂柱础处则分而不聮置之乃合举非多人不可五色相鲜可谓侈极矣
　　竹夫人
　　合璧事类竹夫人竹几也东坡送竹几与谢秀才诗赠君无语竹夫人　黄鲁直诗序赵子充示竹夫人诗予谓憩臂休膝似非夫人之职而冬夏青青竹之所长予为更名曰青奴　山堂肆考杨铁崖有抱节君传抱节君谓竹夫人也
　　汤婆
　　器物丛谈汤婆暖足瓶又名脚婆　山谷诗千金买脚婆夜夜睡天明　事物原始锡奴温足瓶也俗名汤婆子
　　衣架
　　礼内则不敢县于夫之楎椸注架衣之具横者曰椸直者曰楎以竿为之　邢疏凡以竿为衣架者名箷曲礼曰男女不同椸枷谓此也　古乐府还视桁上无悬衣注桁衣架
　　巾箱
　　南史齐时人桓温女塜得金巾箱织金篾为严器南史范岫为长城令时有梓材巾箱至数十年经贵遂不改易　南史宋褚在选部时出行左右尝捧一黄帽箱风吹剥殆尽　三余帖陈宣华有沉香履箱金屈膝
　　囊【附被囊　袋　荷包】
　　孙奕示儿编説文曰无底曰囊有底曰槖董氏曰无底曰槖有底曰囊唐韵曰槖无底囊　周礼男鞶革女鞶丝郑注鞶小囊盛巾者男用韦女用缯　晋书鞶古制汉世着鞶囊者侧在腰间或谓之傍囊或谓之绶囊然则以紫囊盛绶也或盛或散各有其时　汉武内传帝见西王母巾器中有一卷小书盛以紫锦之囊　词林海错幐囊可带者汉书制为幐囊　汉外戚传中黄门持诏记盛绿绨方底注方底盛书囊形如今之算幐曹瞒传操佻易自佩小鞶囊盛手巾细物　晋中经
　　簿盛书用皁缥囊布里书函中皆有香囊　东宫旧事太子纳妃有绛石绮绢里被囊一丹罗长命绮绢里椀囊一紫綦文绮绛绢里椀囊二　晋书八座尚书荷紫以生紫为袷囊缀之服外加于左肩昔周公负成王制此服衣至今以为朝服　梁书周舍问刘杳尚书官着紫荷槖相传云挈囊竟何所出答曰张安世传曰持槖簪笔事孝武皇帝数十年韦昭张晏注并云槖囊也近臣笔以待顾问　锦绣万花谷梁中丞给威仪十人其八人武冠绛帻执青仪囊在前　刘义庆启承赐金缕琥珀茱萸囊七寳树装绢里副之　酉阳杂俎北朝妇人夏至日进扇及粉脂囊　续齐谐记农邓绍八月朝入华山见一童子以五色防囊盛取柏叶下露云赤松先生取以明目今八月朝作眼明囊象此也　梁简文帝眼明囊赋序俗之妇人八月旦多以锦翠珠寳为眼明囊因竞淩晨取露以拭目　卢公家范凡八月旦取承露盘赤松子柏上露为囊以膏面皮　续齐谐记汝南桓景随费长房游学累年长房谓曰九月九日汝家中当有灾宜急去令家人各作绛囊盛茱萸以系臂登髙饮菊花酒此祸可除景如言举家登山夕还见鸡犬牛羊一时暴死长房闻之曰此可代也今世人九日登髙饮酒妇人带茱茰囊葢始于此　隋唐嘉话千秋节士庶结承露丝囊相遗　姚汝能安禄山事迹天长节禄山进玉石功徳等优诏褒美赐承露囊　清异录唐季王侯竞作方便囊重锦为之形如今之照袋毎出行杂置衣巾箆鉴香药词册颇为简快　李贺传贺毎旦日弱马从小奚奴背古锦囊遇所得书投囊中博物志鸿毛为囊可以渡江不漏　谢氏诗源更嬴
　　之妻能作鎻云囊佩之陟髙山有云处不必开囊而自然有云气入其中归至家启视皆有云气白如绵自囊而出囊大如茧而可以开合　庶物异名疏晋以后士大夫尚清谈喜宴逸始作囊其制今不可见按顔氏家训云梁朝全盛之时贵游子弟驾长檐车凭班丝囊急就注云韦囊在车中人所慿伏也今谓之隐囊
　　被囊　晋书惠帝及成都王頴单车走洛阳服御分防仓卒上下无赍侍中黄门被囊中赍私钱三千诏贷用资暇录被囊非古制不知孰起也比者逺游行则用
　　太和九年以十家之累者逦迤窜谪人人皆不自期常虞仓卒之遣毎出私第咸备四时服用旧以纽为腰囊置于殿乗至是服用既繁乃以被易之成俗于今大中已来吴人亦结丝为之徒翫而不用也
　　袋　书叙指南赵后算袋曰算幐　郭思画论唐髙宗朝一品以下文官带手巾算袋刀子砺石睿宗朝制武官五品以上带佩刀刀子磨石契苾真哕厥针筒火石袋　炙毂子鱼袋古之算袋取合鱼符之义　卢公家范凡腊日上藻豆袋　春明退朝录官诰院敕郡夫人使金花罗纸七张锦缥袋　珍珠船王太保毎天气和暖必乗小驷从三四苍头携照袋贮笔砚韵略刀子牋并小乐器之类照袋以乌皮为之四方有葢并襻五代士人多用之　酉阳杂爼元和末有淮西军将使于汴州止驿中夜久眠将熟忽觉一物压已军将素健惊起与之角力其物遂退因夺得手中革囊闇中哀祈甚苦军将谓曰汝语我物名我当相还良久曰此蓄气袋耳军将乃举甓击之语遂絶其囊可盛数升绛色如藕丝携于日中无影
　　荷包　名义考晋舆服志文武皆有囊缀绶八座尚书则荷紫乃负荷之荷非荷蕖也今谓囊曰荷包本此桐薪沈约宋书礼志载尚书令仆射尚书朝服肩上有生紫袷囊缀之朝服外俗呼曰紫荷或云汉代以盛奏事负荷而行未详也据此则今俗男女杂佩流苏尚有荷包之称其沿古朝服制乎名虽不典义有所承　事物绀珠荷包或金银或缬绣又压口捺子荷包上用
　　柜
　　稗史类编国语曰夏之衰也褒之神化为二龙夏后布币而防告之卜藏其漦吉龙亡而漦在椟韦昭曰椟匮也书武王有疾周公作册纳之金縢之匮中葢椟匮一器也夏后谓之椟周始谓之匮然则三代之制也　韩子楚人卖珠于郑为木兰之柜薫以桂椒缀以珠玉饰以瑰玉缉以翡翠郑人买其柜还其珠可谓善卖柜不可谓善鬻珠也　杜阳杂编唐武宗防昌初渤海贡马脑柜方三尺深色如茜所制工巧无比用贮神仙之书置之帐侧
　　簏【附笥　笼】
　　吴语大荒洊饥市无赤米而囷鹿空虚注先儒以圆曰囷方曰鹿囷聚也亦散也鹿善聚善散故囷谓之鹿俗作簏　东宫旧事太子纳妃有漆文金装衣簏　周顗传王敦籍顗家得数枚素簏盛故絮而已其清约如此　同话录云水人以小竹揉之下为方逯上为方葢逯之中置衣衾之属葢之下藏药物之属负之于背以行名曰避秦此二字班马书皆载于四皓事处器物因是以名其源流有如此者
　　笥　事物原始笥郑康成曰竹器也用以盛饮食者方曰笥即今之方食箱也　吴越春秋越以文笥七枚献于吴王　庶物异名疏庄子刍狗之未陈也盛以箧衍箧衍笥也　风俗通灵帝建宁中京师皆以方苇笥为妆具
　　笼　方言笼南楚江之间谓之篣或谓之笯郭注亦呼为篮　溪蛮丛笑负物不以肩用木为半枷之状箝其项以布带或皮系之额上名背笼
　　奁　匣
　　博古图凤奁兽奁皆有葢无铭许慎以为鉴观古人贮物之器多以奁称不独为鉴而设昔丁度以为香器意其有得于是考其形方若槛葢如屋栱一饰以凤一饰以兽所饰虽异制度相若又四神奁有葢无铭葢起三羊回颈相向顶间以四神为饰纯间为方斜雷纹三足作熊状又蟠虬擕奁有葢无铭是器状若截筩葢顶饰以蟠虬上下纯素三足为熊形而耳作兽状连环龙首以为提梁　魏武上杂物疏御杂物用有纯银澡豆奁纯银括镂奁又有银镂漆匣四枚　杜阳杂编咸通中同昌公主有翡翠匣积毛羽饰之　吴钧诗玉检茱萸匣　西京杂记汉时帝及侯王送葬者皆珠襦玉匣匣上镂以蛟龙

</div>
    <div class="pagination">
<a href="格致镜原_page24.html">上一页</a><span>...</span><a href="格致镜原_page20.html">20</a><a href="格致镜原_page21.html">21</a><a href="格致镜原_page22.html">22</a><a href="格致镜原_page23.html">23</a><a href="格致镜原_page24.html">24</a><span class="current-page">25</span><a href="格致镜原_page26.html">26</a><a href="格致镜原_page27.html">27</a><a href="格致镜原_page28.html">28</a><a href="格致镜原_page29.html">29</a><a href="格致镜原_page30.html">30</a><span>...</span><a href="格致镜原_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
