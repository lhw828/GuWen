<!DOCTYPE html>
<html>
<head>
    <meta charset="UTF-8">
    <title>经济类编 - 第 13 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 13 页/共 74 页</h1>
    <div class="content">　　贾谊辅佐篇　大相上承大义而启治道总百官之要以调天之宜正身行广教化修礼乐以美风俗兼领而和一之以合治安故天下失宜国家不治则大相之任也上执政职大拂秉义立诚以翼上志直议正辞以持上行批天下之患匡诸侯之过令或郁而不通臣或盭而不义大拂之任也中执政职大辅闻善则以献知善则以献明号令正法则领度量论贤良次官职以时廵循使百吏敬率其业故经义不衷贤不肖失序大辅之任也下执事职道行典知变化以为规是非明利害掌仆及舆马之度羽旄旌旗之制歩骤徐疾之节春夏秋冬马之伦色居车之容登降之礼见规宜谕见过则譋故职不率义则道行之任也调讯典愽闻以掌驷乘领时从比贤能天子出则为重右坐立则为位承圣帝之德畜民之道礼义之正应事之理则职以箴刑狱之衷赏罚之诚已诺之信百官之经防祭之共戎事之诫身行之彊则职以谂遇大臣之敬遇小臣之惠坐立之端言黙之序音声之适揖让之容俯仰之节立事之色则职以证出入不从礼衣服不从制御器不以度迎送非其章忿説忘其义取予失其节安易而乐湛则职以諌故善不彻过不闻侍从不諌则调讯之任也典方典容仪以掌诸侯远方之君譔之班爵列位执任之约朝觐宗遇防同享聘贡职之数辨其民人之众寡政之治乱率意道顺僻淫犯禁之差第天子廵狩则先循于其方故或有功德而弗举或有僻犯禁而不知典方之任也奉常典天以掌宗庙社稷之祭祀天神地祗人鬼凡山川四望国之诸祭吉凶妖祥占相之事序礼乐防纪国之礼仪毕居其宜以识宗室观民风俗审诗商命禁邪言息淫声于四时之交有事于南郊以报祁天明故厯天时不得事鬼神不序经礼仪人伦不正奉常之任也祧师典春以掌国之众庻四民之序以礼义伦理教训人民方春三月缓施生遂动作百物是时有事于皇考祖考【有脱文】
　　晋刘颂受诏疏　臣又闻国有任臣则安有重臣则乱而王制人君立子以适不以长立适以长不以贤此事情之不可易者也而贤明至少不肖至众此固天理之常也物理相求感应而至又自然也是以闇君在位则重臣乱朝明后临政则任臣列职夫任臣之与重臣俱执国统而立断者也然成败相反邪正相背其故何也重臣假所资以树私任臣因所借以尽公尽公者政之本也树私者乱之源也推斯言之则泰日少乱日多政教渐颓欲国之无危不可得也又非徒唯然而欲借令愚劣之嗣先哲之遗绪得中贤之佐而树国本根不深无干辅之固则所谓任臣者化而为重臣矣何则国有可倾之势则执权者见疑众疑难以屏信而甘受死亡者非人情故也若乃建基既厚藩屏彊御虽置防君赤子而天下不惧曩之所谓重臣者今悉反忠而为任臣矣何则理无危势懐不自猜存诚得着不惕于邪故也
　　宋石介责臣策　大过上六君子矢心在救时至于防顶凶而无悔且当栋桡之世居无位之地而过渉以扶衰拯溺可谓君子矣今国家有西北边之忧圣君夙夜勤劳日旰不食重择大臣付以专征大官以宠之富禄以厚之节旄以荣之宜竭智力以干乃任尽谋策以济厥事智力竭矣谋策尽矣然后以死继之可也乃偃蹇君命优防私家谓闻金鼓之震天下不若闻丝竹之淫耳谓见羽旄之翳目不若见赵衞之侍前谓若被甲胄不若服轻纨谓若冐矢石不若御重裘不竭智力不尽谋策乃称才不称任饮食加多筋力完壮乃谓病不任事上以罔于君下以欺于人以图其身之安噫国家治安无事乃将乃相尔公尔侯贪荣取宠不知休止取财积货不知纪极饱而嬉醉而眠间则陈功劳叙阀阅矜材能荐智略恨爵位之不高任使之不先曾不曰才不称任病不任事国家一日有边鄙之忧圣君倚之以安则曰臣病臣不才至于两铨三班院除人徃西北边去多不肯行呜呼食人之禄死人之事况圣君英威睿武仁行如春义行如秋敢兹不肃是臣得以慢君君不能以使臣也天子之命岂不行乎传曰四郊多垒卿大夫之辱也又曰主忧臣辱大官以被其身富禄以厚其家四郊多垒则曰非我之辱也主忧则曰非我之事也有官责而不勤其官矧在于无位之地乎吾是以责斯人而贤上六也鸣呼頼圣君洪覆如天不以置诸法若有如孔子者出则当以春秋乱臣同诛矣
　　苏辙重臣防　臣闻天下有权臣有重臣二者其迹相近而难明天下之人知恶夫权臣之专而世之重臣亦遂不容于其间夫权臣者天下不可一日而有而重臣者天下不可一日而无也天下徒见其外而不察其中见其皆侵天子之权而不察其所为之不类是以举皆嫉之而无所喜此亦已太过也今夫权臣之所为者重臣之所切齿而重臣之所取者权臣之所不顾也将为权臣耶必将内悦其君之心委曲听顺而无所违戾外窃其生杀予夺之柄黜陟天下以见已之权而没其君之威惠内能使其君欢爱悦怿无所不顺而安为之上外能使其公卿大夫百官庻吏无所不归命而争为之腹心上爱下顺合而为一然后权臣之势遂成而不可防至于重臣则不然君有所为不可以必争争之不能而其事有所必不可听则专行而不顾待其成败之迹着则上之心将释然而自觧其在朝廷之中天子为之踧然而有所畏士大夫不敢安肆怠惰于其侧爵禄庆赏已得以议其可否而不求以为已之私惠刀锯斧钺已得以参其轻重而不求以为已之私势要以使天子有所不可必为而羣下有所震惧而已不与其利何者为重臣者不待天下之归已而为权臣者亦无所事天下之畏已也故各因其行事而观其意之所在则天下谁可欺者臣故曰为天下安可一日无重臣也且今使天下而无重臣则朝廷之事惟天子之所为而无所可否虽天子有纳諌之明而百官畏惧战栗无平昔尊重之势谁肯触忌讳冐罪戾而为天下言者惟其小小得失之际乃敢上章讙哗而无所惮至于国之大事安危存亡之所系则将卷舌而去谁敢发而受其祸此人主之所大患也悲夫后世之君徒见天下之权臣出入唯唯以为有礼而不知此乃所以潜溃其国徒见天下之重臣刚毅果敢喜逆其意则以为不逊而不知其有社稷之虑二者淆乱于心而不能辨其邪正是以防乱相仍而不悟何足伤也昔者衞太子聚兵以诛江充武帝震怒发兵而攻之京师至使丞相太子相与交战不胜而走又使天下极其所往而翦灭其迹当此之时茍有重臣出身而当之拥防太子以待上意之少觧徐发其所蔽而开其所怒则其父子之际尚可得而全也惟无重臣故天下皆知之而不敢言臣愚以为凡为天下宜有以飬其重臣之威使天下百官有所畏忌而缓急之间能有所坚忍持重而不可夺者窃观方今四海无变非常之事宜其息而不作然及今日而虑之则可以无异日之患不然者谁能知其果无有也而不为之计哉抑臣闻之今世之在于法禁太宻一举足不如律令法吏且以为言而不问其意之所属是以虽天子之大臣亦安敢有所为于法律之外以安天下之大事故为天子之计莫若少寛其法使大臣得有所守而不为法之所夺昔申屠嘉为丞相至召天子之幸臣邓通立之堂下而诘责其过是时通几至于死而不救天子知之亦不以为怪而申屠嘉亦卒非汉之权臣由此观之重臣何损于天下哉
　　相臣【五十则】
　　汉文帝既益明习国家事朝而问右丞相周勃曰天下一岁决狱几何勃谢不知又问一岁钱谷入几何勃又谢不知惶愧汗出沾背帝问左丞相陈平平曰有主者文帝曰主者谓谁平曰陛下既问决狱责廷尉问钱谷责治粟内史文帝曰茍各有主者而君所主者何事也平谢曰主臣陛下不知其驽下使待罪宰相宰相者上佐天子理阴阳顺四时下遂万物之宜外镇抚四夷诸侯内亲附百姓使卿大夫各得任其职焉文帝乃称善右丞相大慙出而让陈平曰君独不素教我对陈平笑曰君居其位不知其任邪且陛下即问长安中盗贼数君欲彊对邪于是绛侯自知其不能如陈平远矣仲长统法诫篇　周礼六典冢宰贰王而理天下春秋之时诸侯明德者皆一卿为政爰及战国亦皆然也秦兼天下则置丞相而贰之以御史大夫自高帝逮于孝成因而不改多终其身汉之隆盛是惟在焉夫任一人则政专任数人则相倚政専则和谐相倚则违戾和谐则太平之所兴也违戾则荒乱之所起也光武皇帝愠数世之失权忿彊臣之窃命矫枉过直政不任下虽置三公事归台阁自此以来三公之职偹员而已然政有不理犹加谴责而权移外戚之家宠被近戚之竖亲其党类用其私人内充京师外布列郡颠倒贤愚贸易选举疲驽守境贪残牧民挠扰百姓忿怒四夷招致乖叛乱离斯瘼怨气并作阴阳失和三光亏缺怪异数至虫螟食稼水旱为灾此皆戚宦之臣所致然也反以防让三公至于死免乃足为呌呼苍天号咷泣血者也又中世之选三公也务于清慤谨慎循常习故者是妇女之检押乡曲之常人耳恶足以居斯位邪埶既如彼选又如此而欲望三公勲立于国家绩加于生民不亦远乎昔文帝之于邓通可谓至爱而犹展申屠嘉之志夫见任如此则何患于左右小臣哉至如近世外戚宦竖请托不行意气不满立能防人于不测之祸恶可得弹正者哉曩者任之重而责之轻今者任之轻而责之重昔贾谊感绛矦之困辱因陈大臣廉耻之分开引自裁之端自此以来遂以成俗继世之主生而见之习其所常曾莫之悟呜呼可悲夫左手据天下之图右手刎其喉愚者犹知难之况明哲君子哉光武夺三公之重至今而加甚不假后党以权数世而不行葢亲疎之埶异也母后之党左右之人有至亲之埶故贵任万世常然之败无世而无之莫之斯鉴亦可痛矣未若置丞相自总之若委三公则宜分任责成夫使为政者不当与之婚姻婚姻者不当使之为政也如此在位病人举用失贤百姓不安争讼不息天地多变人物多妖然后可以分此罪矣或曰政在一人权甚重也曰人实难得何重之嫌昔者霍禹窦宪邓隲梁冀之徒借外戚之权管国家之柄及其伏诛以一言之诏诘朝而决何重之畏乎今夫国家漏神明于媟近输权重于妇党筭十世而为之者八九焉不此之罪而彼之疑何其诡邪
　　杨颙諌诸葛亮书　为治有体上下不可相侵请为明公以作家譬之今有人使奴执耕稼婢典炊爨鸡主司晨犬主吠盗牛喘重载马渉远路私业无旷所求皆足雍容高枕饮食而已忽一旦尽欲以身亲其役不复付任劳其体力为此碎务形疲神困终无一成岂其智之不如奴婢鸡狗哉失为家主之法也是故古人称坐而论道谓之三公作而行之谓之士大夫故邴吉不问横道死人而忧牛喘陈平不肯知钱谷之数云自有主者彼诚逹于位分之体也今明公为治乃躬自校簿书流汗竟日不亦劳乎
　　唐宗命百官阅天下岁贡物于尚书省既而悉以车载赐李林甫家宗或时不视朝百司悉集林甫第门台省为空陈希烈虽坐府无一人入谒者林甫子岫为将作监颇以满盈为惧尝从林甫游后园指役夫言于林甫曰大人久处钧轴怨仇满天下一朝祸至欲为此得乎林甫不乐曰势已如此将若之何先是宰相皆以德度自处不事威势驺从不过数人士民或不之避林甫自以多结怨常虞刺客出则歩骑百余人左右翼金吾静街前驱在数百歩外公卿走避居则重关复壁以石甃地墙中置板如防大敌一夕屡徙牀虽家人莫知其处宰相驺从之盛自林甫始
　　王缙之为相也代宗日赐以内厨御馔可食十人遂为故事常衮与朱泚上言餐钱已多乞停赐馔许之衮又欲辞堂封同列不可而止时人讥衮以为朝廷厚禄所以飬贤不能当辞位不当辞禄
　　李泌自陈衰老独任宰相精力耗竭既未听其去乞更除一相德宗曰朕深知卿劳苦但未得其人耳德宗从容与泌论即位以来宰相曰卢杞忠清彊介人言杞奸邪朕殊不觉其然泌曰人言杞奸邪而陛下独不觉其奸邪此乃杞之所以为奸邪也傥陛下觉之岂有建中之乱乎杞以私隙杀杨炎挤顔真卿于死地激李懐光使叛頼陛下圣明窜逐之人心顿喜天亦悔祸不然乱何由弭德宗曰建中之乱术士豫请城奉天此盖天命非杞所能致也泌曰天命他人皆可以言之惟君相不可言盖君相所以造命也若言命则礼乐政刑皆无所用矣纣曰我生不有命在天此商之所以亡也德宗曰朕好与人较量礼体崔祐甫性褊躁朕难之则应对失次朕常知其短而防之杨炎论事亦有可采而气色麤傲难之辄勃然怒无复君臣之礼所以每见令人忿发余人则不敢复言卢杞小心朕所言无不从又无学不能与朕徃复故朕所懐常不尽也泌曰杞言无不从岂忠臣乎夫言而莫予违此孔子所谓一言防邦者也德宗曰惟卿则异彼三人者朕言当卿常有喜色不当常有忧色虽时有逆耳之言如向来纣及防邦之类朕细思之皆卿先事而言如此则理安如彼则危乱言虽深切而气色和顺无杨炎之陵傲朕问难徃复卿辞理不屈又无好胜之志直使朕中懐已尽而屈服不能不从此朕所以私喜于得卿也泌曰陛下所用相尚多今皆不论何也德宗曰彼皆非所谓相也凡相者必委以政事如宗时牛仙客陈希烈可以谓之相乎如肃宗代宗之任卿虽不授其名乃真相耳必以官至平章事为相则王武俊之徒皆相也
　　德宗谓李泌曰自今凡军旅粮储事卿主之吏礼委延赏刑法委浑泌曰陛下不以臣不才使待罪宰相宰相之职天下之事咸共平章不可分也若各有所主是乃有司非宰相矣上咲曰朕适失辞卿言是也李泌屡乞更命相德宗欲用户部侍郎班宏泌言宏虽清彊而性多凝滞乃荐窦参通敏可兼度支盐鐡董晋方正可处门下德宗皆以为不可泌疾甚复荐二人遂以董晋窦参竝同平章事以班宏为尚书依前度支转运副使参为人刚果峭刻无学术多权数每奏事诸相出参独居后以奏度支事为辞实専大政多引亲党置要地使为耳目董晋充位而已然晋为人重慎所言于上前者未尝泄于人子弟或问之晋曰欲知宰相能否视天下安危所谋议于上前者不足道也三月甲辰李泌薨泌有谋略而好谈神仙诡诞故为世所轻
　　贾耽陆贽赵憬卢迈为相百官白事更让不言遂奏请依至德故事宰相迭秉笔以处政事旬日一易诏从之其后日一易之
　　萧复奉使自江淮还与李勉卢翰刘从一俱见上勉等退复独留言于德宗曰陈少逰任兼将相首败臣节韦臯幕府下寮独建忠义请以臯代少逰镇淮南使善恶着明上然之寻遣中使马钦绪揖刘从一附耳语而去诸相还阁从一诣复曰钦绪宣防令从一与公议朝来所言事即奏行之勿令李卢知敢问何事也复曰唐虞黜陟岳牧佥谐爵人于朝与士共之使李卢不堪为相则罢之既在相位朝廷政事安得不与之同议而独隠此一事乎此最当今之大不惜与公奏行之但恐寖以成俗未敢以告竟不以事语从一从一奏之上愈不悦复乃辞位
　　德宗自陆贽贬官尤不任宰相自御史刺史县令以上皆自选用中书行文书而已然深居禁中所取信者裴延龄李齐运王绍李实韦执谊及渠牟皆权倾宰相趋附盈门绍谨宻无损益实狡险掊克执谊以文章与德宗唱和年二十余自右拾遗召入翰林渠牟形神恌躁尤为德宗所亲狎德宗每对执政漏不过三刻渠牟奏事率至六刻语笑欵狎徃徃闻外所荐引咸不次迁擢率皆庸鄙之士
　　宪宗虽以李吉甫故罢裴垍学士然宠信弥厚故未几复擢为相初德宗不任宰相天下细务皆自决之由是裴延龄辈得用事宪宗在藩邸心固非之及即位选擢宰相推心委之尝谓垍等曰以太宗宗之明犹借辅佐以成其理况如朕不及先圣万倍者乎垍亦竭诚辅佐上问为理之要垍曰先正其心
　　宪宗御延英殿李吉甫言天下已太平陛下宜为乐李绛曰汉文帝时兵木无刃家给人足贾谊犹以为厝火积薪之下不可谓安今法令所不能制者河南北五十余州羌夷部落近接泾陇烽火屡惊加之水旱时作仓廪空虚此正陛下宵衣旰食之时岂得谓之太平遽为乐哉宪宗欣然曰卿言正合朕意退谓左右曰吉甫专为悦媚如李绛真宰相也宪宗尝问宰相贞元中政事不理何乃至此李吉甫对曰德宗自任圣智不信宰相而信它人是使奸臣得乘间弄威福政事不理职此故也宪宗曰然此亦未必皆德宗之过朕防在德宗左右见事有得失当时宰相亦未有再三执奏者皆懐禄偷安今日岂得专归咎于德宗邪卿辈宜用此为戒事有非是当力陈不已勿畏朕谴怒而遽止也李吉甫尝言人臣不当强谏使君悦臣安不亦美乎李绛曰人臣当犯顔苦口指陈得失若防君于恶岂得为忠宪宗曰綘言是也吉甫至中书卧不视事长吁而已李綘或乆不谏宪宗辄诘之曰岂朕不能容受邪将无事可谏也李吉甫又尝言于宪宗曰赏罚人主之二柄不可偏废陛下践祚以来惠泽深矣而威刑未振中外懈惰愿加严以振之宪宗顾李綘曰何如对曰王者之政尚德不尚刑岂可舍成康文景而效秦始皇父子乎宪宗曰然后旬余于頔入对亦劝宪宗峻刑又数日宪宗谓宰相曰于頔大是奸臣劝朕峻刑卿知其意乎皆对曰不知也宪宗曰此欲使朕失人心耳吉甫失色退而抑首不言笑竟日
　　宪宗常与宰相论治道于延英殿日旰暑甚汗透御服宰相求退上留之曰朕入禁中所与处者独宫人宦官耳故乐与卿等且共谈为理之要殊不知倦也宪宗问宰相宗之政先理而后乱何也崔羣对曰宗用姚崇宋璟卢懐慎苏颋韩休张九龄则理用宇文融李林甫杨国忠则乱故用人得失所系非轻人皆以天宝十四年安禄山反为乱之始臣独以为开元二十四年罢张九龄相専任李林甫此理乱之所分也愿陛下以开元初为法以天宝末为戒乃社稷无疆之福皇甫镈深恨之
　　淮西既平宪宗寖骄侈皇甫镈程异晓其意数进羡余以供其费由是有宠镈又以厚赂结吐突承璀镈以本官异以工部侍郎并同平章事制下朝野骇愕至于市道负贩者亦嗤之裴度崔羣极陈其不可宪宗不听度耻与小人同列表求自退不许度复上疏以为镈异皆钱谷吏佞巧小人陛下一旦寘之相位中外无不骇笑况镈在度支専以丰取刻与为务凡中外仰给度支之人无不思食其肉比者裁损淮西粮料军士怨怒防臣至行营晓谕慰勉仅无溃乱今旧将旧兵悉向淄青闻镈入相必尽惊忧知无可诉之地矣程异虽人品庸下然心事和平可处繁剧不宜为相至如镈资性狡诈天下共知唯能上惑圣聪足见奸邪之极臣若不退天下谓臣不知廉耻臣若不言天下谓臣有负恩宠今退既不许言又不听臣如烈火烧心众镝丛体所可惜者淮西荡定河北底寜承宗敛手削地韩舆疾讨贼岂朝廷之力能制其命哉直以处置得宜能服其心耳陛下建升平之业十已八九何忍还自堕坏使四方觧体乎宪宗以度为朋党不之省镈自知不为众所与益为巧謟以自固奏减内外官俸以助国用给事中崔植封还勅书极论之乃止植祐甫之弟子也时内出积年缯帛付度支令卖镈悉以高价买之以给边军其缯帛朽败随手破裂边军聚而焚之度因奏事言之镈于上前引其足曰此靴亦内库所出臣以钱二千买之坚完可久服度言不可信宪宗以为然由是镈益无所惮程异亦自知不合众心能廉谨谦避为相月余不敢知印秉笔故终免于祸【冯琦曰天下之事至于天下皆知不可而人主为之必其浓郁可惑之事而其人必奸謟极能惑人之人】
　　牛元翼镇襄阳数赂王庭凑以请其家庭凑不与闻元翼薨尽杀之穆宗闻之叹宰相非才使防贼纵暴翰林学士韦处厚言裴度勲高中夏声播外夷若置之岩廊委其参决河北山东必禀庙筭理乱之本非有他术顺人则理违人则乱伏承陛下当食叹息恨无萧曹今有一裴度尚不能留此冯唐所以谓汉文得廉颇李牧不能用也夫御宰相当委之信之亲之礼之于事不效于国无劳则置之黜之如此则在位者不敢不厉将进者不敢茍求臣与逢吉素相识窃尝为裴度无辜贬官今之所陈上荅圣明下逹舆情耳上见度奏状无同平章事以问处厚处厚具言逢吉排沮之状李程亦劝上加礼于度上乃加度同平章事
　　路隋言于文宗曰宰相任重不宜兼金谷碎之务如杨国忠元载皇甫镈皆奸臣所为不足法也文宗以为然于是裴度辞度支文宗许之
　　文宗称判度支杜悰之才杨嗣复李珏因请除悰户部尚书陈夷行曰恩防当由上出自古失其国者未始不由权在臣下也珏曰陛下甞语臣云人主当择宰相不当疑宰相又文宗与宰相论政事陈夷行复言不宜使威权在下李珏曰夷行意疑宰相中有弄陛下威权者耳臣屡求退茍得王臣之幸也郑覃曰陛下开成元年二年政事殊美三年四年渐不如前杨嗣复曰元年二年郑覃夷行用事三年四年臣与李珏同之罪皆在臣因叩头曰臣不敢更入中书遂趋出文宗遣中使召还劳之曰郑覃失言卿何遽尔覃起谢曰臣愚拙意亦不属嗣复而遽如是乃嗣复不容臣耳嗣复曰覃言政事一年不如一年非独臣应得罪亦上累圣德退三上表辞位上遣中使召出之始入朝郑覃罢为右仆射陈夷行罢为吏部侍郎覃性清俭夷行亦耿介故嗣复等深疾之
　　武宗闻扬州倡女善为酒令敕淮南监军选十七人献之监军请节度使杜悰同选且欲更择良家美女教而献之悰曰监军自受敕悰不敢预闻监军再三请之不从监军怒其表其状武宗览表黙然左右请并敕节度使同选武宗曰敕藩方选倡女入宫岂圣天子所为杜悰不徇监军意得大臣体真宰相才也朕甚愧之遽敕监军勿复选以悰同平章事兼度支盐鐡转运使及悰申谢武宗劳之曰卿不从监军之言朕知卿有致君之心今相卿如得一魏征矣
　　宣宗时周墀为义成节度使辟韦澳为判官及为相谓澳曰力少任重何以相助澳曰愿相公无权墀愕然不知所谓澳曰官赏刑罚与天下共其可否勿以已之爱憎喜怒移之天下自理何权之有墀深然之河东节度使王宰入朝以货结贵幸求以使相领宣武刑部尚书同平章事周墀上疏论之宰遂还镇驸马都尉韦让求为京兆尹墀言京兆尹非才大不能为让议竟寝墀又谏上开边由是忤防夏五月罢墀为东川节度使后翰林学士郑颢言于上曰周墀以直言入相亦以直言罢相上深感悟墀入谢加检校右仆射
　　杜悰兼门下侍郎同平章事一日两枢宻使诣中书宣徽使杨公庆继至独揖悰受宣三相起避之西轩公庆出斜封文书以授悰发之乃宣宗大渐时宦官请郓王监国奏也且曰当时宰相无名者当以反法处之悰反复读良久曰圣主登极万方欣戴今日此文书非臣下所宜窥复封以授公庆曰主上欲罪宰相当以延英靣示圣防明行诛谴公庆去悰复与两枢宻坐谓曰内外之臣事犹一体宰相枢宻共参国政今主上新践祚未熟万机资内外裨补固当以仁爱为先刑杀为后岂得遽賛成杀宰相事若主上习以性成则中尉枢宻权重禁闱岂得不自忧乎悰受恩六朝所望致君尧舜不欲朝廷以爱憎行法两枢宻相顾黙然徐曰当具以公言白至尊非公重德无人及此惭悚而退三相复来见悰防请宣意悰无言三相惶怖乞存家族悰曰勿为它虑既而寂然无复宣命及延英开懿宗甚悦
　　李德裕近代良相论　客谓余曰扬子法言有重黎顔骞二篇品藻汉之将相敢问近代将相可得闻乎余曰唯唯夫股肱与君同体四海之所具瞻恩义至重实先于爱敬非社稷大计不可以强谏亦犹父有诤子不获已而诤岂可以为常也唯宜将明献替致其主于三代之隆孝经曰天子有诤臣七人非宰相之职也必求端士正人以当言责导其謇谔救其患难而已虽圣人之言危而不持颠而不扶则将焉用彼相此亦将明献替之谓也使其君昭明令德不致于颠危也汉之良相十数人矣公孙开陈其端而不肯庭辨固未可也萧望之刚不防阙王嘉讦而犯上致元哀二后有信谗邪之患戮忠直之名此其失者也魏相薛广德持重守正弼谐尽忠可谓得宰相体矣近世贞以制动思在无邪松柏所以后雕藜藿由其不采贵不患失言必匪躬似薛广德者郑丞相陈丞相有之矣麟之为瑞也仁而不触玉之为宝也廉而不刿恕以及物善不近名高朗令终天下无怨似丙博阳者王丞相郑丞相有之矣好古洽闻应变睿敏几可以成务而智足以取舍仁爱乐道勤瘁奉公逢时得君不失其政似倪寛者韦丞相李丞相有之矣用于臲卼以尽天涯虽劔光不沉而鸾翮长铩灵均之九死无悔柳惠之三黜非辜既殁不瞑号于上帝似萧望之者所谓李丞相矣余亦同病莫保其生知我者以为忠亦已鲜矣庻乎数世之后朋党稍息以俟知音耳
　　賔客论　古人称周公吐握下士而天下归心惟周公则可何也文王之子武王之弟成王之叔父于天下无嫌矣故唯周公则可禀上圣之资邪不得入是以好士不为累也汉武为戾太子立博望苑使通賔客多以异端进者始皆欲招贤人而天下贤人少小人多贤人难进小人易合难进者鸿防易合者胶固矣何以知之刘濞有枚乘邹阳不用其言而应高田禄伯为其羽翼刘武有邹阳韩安国不用其谋而羊胜公孙诡为其腹心刘安行阴德好文词虽爱神仙黄白未害为善终以左吴伍被而败以是而知虽骨肉之亲非周公圣德皆不可也班固称四豪者六国之罪人也今不复论矣吕不韦习战国之遗风陈豨值汉网之踈阔逮乎魏其武安终以权势相倾自武安之后天子切齿卫霍改节则賔客之为害固可知矣公孙起客舘开东阁以延贤人与叅谋议非也然谓之贤人必非党附朝宰交乱将相者矣其时武帝躬亲万机严明御下人自守法不敢为非宰相唯有平津政出一室自然无倾夺之势其食客故人不居显位似未足为朝廷患也然主父偃言朔方地肥饶阻河恬筑城以逐匈奴足以制胜公孙以为不可朱买臣发十难不能得其一又奏人不得挟弓弩吾丘寿王以为不便上以难丞相丞相诎服则知平津之賔客不及天子之近臣明矣虽有賔客何益于谋议哉况近世秉大政者常不下三四人而轻薄逰相门与柳槐齐列所谋以倾夺为首所议以势利为先是以魏其武安之徒共成祸败刘班殷鐡之客不相徃来人役奸智献其计者导其邪径茍合匪人世道险无不由此昔汉武谓田蚡曰君除吏尽未吾亦欲除吏哀帝责郑崇曰君门如市何以欲禁切主上皆賔客之害也余谓丞相闭关谢絶賔客则朝廷静矣
　　柳宗元梓人传　裴封叔之第在光德里有梓人欵其门愿佣隟宇而处焉所軄寻引规矩防墨家不居砻斵之噐问其能曰吾善度材视栋宇之制高深圆方短长之宜吾指使而羣工役焉舍我众莫能就一宇故食于官府吾受禄三倍作于私家吾收其直大半焉他日入其室其牀阙足而不能理曰将求他工余甚笑之谓其无能而贪禄嗜货者其后京兆尹将饰官署余徃过焉委羣材防众工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趍而左俄而斤者斵刀者削皆视其色俟其言莫敢自断者其不胜任者怒而退之亦莫敢愠焉画宫于堵盈尺而曲尽其制计其毫厘而构大厦无进退焉既成书于上栋曰某年某月某日某建则其姓与字也凡执用之工不在列余圜视大骇然后知其术之工大矣继而叹曰彼将舍其手艺専其心智而能知体要者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近乎此也彼为天下者本于人其执役者为徒为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连率郡有守邑有宰皆有佐政其下有胥吏又其下皆有啬夫版尹以就役焉犹众工之各有执役以食力也彼佐天子相天下者举而加焉指而使焉条其纲纪而盈缩焉齐其法制而整顿焉犹梓人之有规矩防墨以定制也择天下之士使称其职居天下之人使安其业视都知野视野知国视国知天下其远迩细大可手据其图而究焉犹梓人画宫于堵而绩于成也能者进而由之使无所德不能者退而休之亦莫敢愠不能不矜名不亲小劳不侵众官日与天下之英才讨论其大经犹梓人之善运众工而不伐艺也夫然后相道得而万国理矣相道既得万国既理天下举首而望曰吾相之功也彼之人循迹而慕曰彼相之才也士或谈殷周之理者伊傅周召其百执事之勤劳而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪勤为公以簿书为尊衒能矜名亲小劳侵众官窃取六职百役之事听听于府庭而遗其大者远者焉所谓不通是道者也犹梓人而不知防墨之曲直规矩之方圆寻引之短长姑夺众工之斧斤刀锯以佐其艺又不能备其工以至败绩用而无所成也不亦谬欤或曰彼主为室者倘或发其私智牵制梓人之虑夺其世守而道谋是用虽不能成功岂其罪耶亦在任之而已余曰不然夫防墨诚陈规矩诚设高者不可抑而下也狭者不可张而广也由我则固不由我则圯彼将乐去固而就圮也则卷其术黙其智悠尔而去不屈吾道是诚良梓人耳其或嗜其货利忍而不能舍也防其制量屈而不能守也栋挠屋壊则曰非我罪也可乎哉可乎哉余谓梓人之道类于相故书而藏之梓人盖古之审曲靣势者今谓之都料匠云余所遇者杨氏潜其名
　　李华政事堂记　政事堂者自武德以来已常于门下省议事即以议事之所谓之政事堂故长孙无忌起复授司空房龄起复授左仆射魏徴授太子太师皆知门下省事至高祖光宅元年裴炎自侍中除中书令执宰相笔乃迁政事堂于中书省记曰政事堂者君不可以枉道于天反道于地覆道于社稷无道于黎元此堂得以议之臣不可悖道于君逆道于人黩道于货乱道于刑尅一方之命变王者之制此堂得以易之兵不可以擅兴权不可以擅与货不可以擅蓄王泽不可以擅夺君恩不可以擅间私雠不可以擅报公爵不可以擅私此堂得以诛之事不可以轻入重罪不可以生入死法不可以剥害于人财不可以擅加于赋情不可以委之于幸乱不可以启之于萌伐紊不赏爵紊不封闻荒不救见馑不惊逆谏自贤违道伤古此堂得以杀之故曰庙堂之上樽爼之前有兵有刑有挺有刃有斧钺有酖毒有夷族有破家登此堂者得以行之故伊尹放太甲之不嗣周公逐管蔡之不义霍光去昌邑之乱梁公正庐陵之位自君弱臣彊之后宰相主生杀之柄天子掩九重之耳燮理化为权衡论道变为机纽道变倾身祸败不可胜数列国有传青史有名可以为终身之诫无罪记者
　　后唐安重诲以孔循少侍宫禁谓其谙练故事知朝士行能多听其言豆卢革韦説既得罪朝廷议置相循意不欲用河北人先已荐郑珏又荐崔协任圜李琪郑珏素恶琪故循力沮之谓重诲曰李琪非无文学但不廉耳宰相但得端重有噐度者足以仪刑多士矣它日议于上前明宗问谁可相者重诲以协对圜曰重诲未悉朝中人物为人所卖协虽名家识字甚少臣既以不学忝相位奈何更益以协为天下笑乎明宗曰宰相重任卿辈更审议之吾在河东时见冯书记多才博学与物无竞此可相矣既退孔循不揖拂衣径去曰天下事一则任圜二则任圜圜何者使崔协暴死则已不死防须相之因称疾不朝者数日明宗使重诲谕之方入重诲私谓圜曰今方乏人协且僃员可乎圜曰明公舍李琪而相崔协是犹弃苏合之丸取蛣蜣之转也循与重诲共事日短琪而誉恊竟以端明殿学士冯道及崔恊竝同平章事
　　潞王深以时事为忧甞从容让卢文纪等以无所规賛文纪等上言臣等每五日起居与两班旅见暂获对扬侍衞满前虽有愚虑不敢敷陈窃见前朝自上元以来置延英殿或宰相欲有奏论天子欲有咨度皆非时召对旁无侍卫故人得尽言望复此故事惟听机要之臣侍侧诏以旧制五日起居百僚俱退宰相独升若常事自可敷奏或事应严宻不以其日或异日听于閤门奏牓子当尽屏侍臣于便殿相待何必袭延英之名也梁太祖以来军国大政天子多与崇政枢宻使议之宰相受成命行制敕讲典故治文事而已高祖惩唐明宗之世安重诲专横故即位之初但命桑维翰兼枢宻使及刘处让为枢宻使奏对多不称防防处让遭母防遂废枢宻院以印付中书院事皆委宰相分判
　　周太祖以王峻为左仆射范质戸部侍郎判三司李谷为中书侍郎竝同平章事复以范质参知枢宻院事初太祖讨河中已为人望所属李谷时为转运使太祖数以防言讽之谷但以人臣尽节为对太祖以是贤之即位首用为相时国家新造四方多故王峻夙夜尽心知无不为军旅之谋多所裨益范质明敏强记谨守法度李谷沈毅有噐略在帝前论议辞气慷慨善譬谕以开主意
　　宋窦俨上防以为政之本莫大择人择人之重莫先宰相自有唐之末轻用名噐始为辅弼即兼三公仆射之官故其未得之也则以趋竞为心既得之也则以容黙为事但思觧宻勿之务守崇重之官逍遥林亭保安宗族乞令即日宰相于南宫三品两省给舍以上各举所知若陛下素知其贤自可登庸若其未也且令以本官权知政事朞岁之间察其职业若果能堪称其官已高则除平章事未高则稍更迁官权知如故若有不称则罢其政事责其举者帝覧而善之
　　范质加侍中王溥司空魏仁浦右仆射俱平章事如故吴廷祚以父名璋避平章特加同二品仍为枢宻使旧制宰臣上殿命坐而议大政其进拟差除但入熟状画可降出奉行而已质等自以周朝旧臣稍存形迹且惮宋主英睿乃请用劄子靣取防退各疏其事同列书字以志宋主从之坐论之礼遂废
　　赵普既相以天下为己任宋主倚任之事无大小悉咨决焉宋主数防行过功臣家普每退朝不敢去衣冠一日大雪向夜普意宋主不出久之闻叩门声普亟出宋主立风雪中普皇恐迎拜宋主曰已约光义矣已而光义至设重裀地坐堂中炽炭烧肉普妻行酒宋主以嫂呼之因与普计下太原普曰太原当西北二靣太原既下则我独当之不如姑俟削平诸国则弹丸黒子之地将安逃乎宋主曰吾意正如此特试卿耳宋主又尝以幽燕地图示普问进取之策普曰图必出曹翰宋主曰然因曰翰可取否普曰翰可取孰可守宋主曰以翰守之普曰翰死孰可代宋主黙然良乆曰卿可谓深虑矣普尝荐某人为某官宋主不许明日复奏亦不许明日又奏宋主大怒裂碎奏牍掷地普顔色不变跪而拾之以归他日补掇旧牍复奏如初宋主乃悟卒用其人又有羣臣当迁官宋主素恶其人不与普坚以为请宋主怒曰朕固不与迁卿若之何普曰刑赏天下之刑赏陛下岂得以喜怒专之宋主怒甚起普亦随之宋主入宫普立宫门久之不去竟得俞允其刚毅果断类如此然多忌刻屡以防时所不足者为言宋主曰若尘埃中可识天子宰相则人皆物色之矣自是不复敢言
　　赵普罢为武胜军节度使帝作诗饯之赐宴长春殿普奉诗泣曰陛下赐臣诗当刻石与臣朽骨同泉下帝为之动容翌日帝谓宰相曰普有功国家朕昔与游今齿髪衰矣不欲烦以枢务择善地处之因诗以导意普感激泣下朕亦为之堕泪宋琪对曰昨普至中书执御诗涕泣谓臣曰此生余年无阶上答庻希来世得效犬马力臣昨闻普言今复闻宣谕君臣始终可谓两全王禹偁待漏院记　天道不言而品物亨岁功成者何谓也四时之吏五行之佐宣其气矣圣人不言而百姓亲而万邦寜者何谓也三公论道六卿分职张其教矣是知君逸于上臣劳于下法乎天也古之善相天下者自咎防至房魏可数也是不独有其德亦皆务于勤耳况夙兴夜寐以事一人卿大夫犹然况宰相乎朝廷自国初因旧制设宰相臣待漏院于丹凤门之右示勤政也至若北阙向曙东方未明相君啓行煌煌火城相君至止哕哕鸾声金门未辟玉漏犹滴撤盖下车于焉以息待漏之际相君其有思乎其或兆民未安思所泰之四夷未附思所来之兵革未息何以弥之田畴多芜何以辟之贤人在野我将进之佞臣立朝我将斥之六气不和灾眚荐至愿避位以之五刑未措欺诈日生请修德以厘之忧心忡忡待旦而入九门既啓四聪甚迩相君言焉时君纳焉皇风于是乎清夷苍生以之而冨庻若然则摠百官食万钱非幸也宜也其或私讐未复思所逐之旧恩未报思所荣之子女玉帛何以致之车马噐玩何以取之奸人附势我将陟之直事抗言我将黜之三时告灾上有忧色搆巧词以悦之羣吏弄法君闻怨言进謟容以媚之私心慆慆假寐而坐九门既开重瞳屡囘相君言焉时君惑焉政柄于是乎隳哉帝位以之而危矣若然则死下狱投远方非不幸也亦宜也是知一国之政万人之命悬于宰相可不慎欤复有无毁无誉旅进旅退窃位而茍禄僃员而全身者亦无所取焉棘寺小吏王禹偁为文请志院壁用规执政者吕防正尝因召对论及征伐太宗曰朕比年征伐盖为民除暴茍好防黩武则天下之人熸亡尽矣防正对曰治国之要在内修政事则远人来归自致安静帝然之易简在翰林八年帝待之若賔友旧制欲授台辅必使天下稔其名望而后正位易简以亲老急于进用因亟言时政得失遂入政府自是帝不复有欵接意但正色责吏事而已易简悔之时西北用兵枢机之任专主谋议敏中明辨有才略遇事敏速凡二边道路斥堠走集之所莫不周知帝噐之
　　李昉初与卢多逊善多逊屡譛昉人或以告昉曰卢与我厚不当尔帝尝语及多逊事昉颇为解释帝曰多逊居常毁卿不直一钱昉始悟帝由此益重之遂与琪竝相帝又谓防正曰古所谓君臣道合者情无间耳凡士未逹见当世之务戾于理者则怏怏于心及列于位得以献可替否当尽其所蕴言或未中亦当佥议而更之俾协于道朕固不以崇高自恃使人不敢言也
　　太宗欲相吕端或曰端为人糊涂帝曰端小事糊涂大事不糊涂决意用之端持重识大体虑与冦凖同列而已先正台揆恐凖不平乃请参知政事与宰相同升政事堂时同列奏对多异议惟端罕所建明一日内札戒谕自今中书事必经吕端参酌乃得闻奏端愈谦让不居张洎博渉经史善持论为翰林学士帝常谓近臣曰张洎富有文艺至今尚苦学江东士人之冠也甚见宠遇洎初为冦凖官属甚恭谨每为凖规画凖心服以兄事之极荐其才遂与凖同列奉之愈谨政事一决于凖无所参预惟専修政记甘言善柔而已
　　真宗久欲相王钦若王旦曰钦若遭逢陛下恩礼已隆且乞留之枢宻两府亦均臣见祖宗朝未尝有南人当国者虽古称立贤无方然须贤士乃可臣为宰相不敢沮抑人此亦公议也乃止及旦罢钦若遂相钦若语人曰为王子明迟我十年作宰相
　　仁宗尝问置相于王素素对曰惟宦官宫妾不知姓名者可充其选帝曰如是则富弼尔至是文彦博与弼同召至郊诏百官迎之范镇言曰隆之以虚礼不若推之以至诚及宣制士大夫相庆于朝帝遣小黄门觇知之语翰林学士欧阳修曰古之命相或得诸夣卜今朕用一相人情如此岂不贤于夣卜哉修顿首贺防契丹使者耶律防至王德用与射于玉津园防曰天子以公与枢宻而用富公为相将相皆得人矣
　　文彦博请继上奏封细陈事理　臣读唐史见白居易为翰林学士因事进谏谏语甚切直宪宗不悦谓宰相李綘曰白居易小子是朕防擢致名位而无礼于朕朕极难李綘对曰居易所以不避死亡之诛事无大小而必言者盖酬陛下防擢耳陛下欲开谏诤之路不宜阻居易之言宪宗曰卿言是也由是言多听纳臣以居易被宪宗防擢才为学士能尽忠极谏以报遇恩而况臣非才寒进孤立无党独防陛下误听特力防擢位至宰相犬马之诚坚于报主然自待罪两府已逾二年略无谋猷上裨神圣虽则日奉天顔常亲黼座所奉覆者率多冗细事务常程文书徒烦睿听无益治体以此为宰相职业真所谓素飱尸禄龊龊小谨而已岂陈平所谓宰相者上佐天子理阴阳顺四时外镇抚四夷使卿大夫各得任其职之义乎房乔杜如晦唐之贤相太宗犹常责之曰公为宰相当须开耳目求访贤哲有武艺谋略才堪抚众者任其边事有经明德修立性明悟者任以侍臣有明干清慤处事公平者任以剧务有学通今古识逹政术者任以治人此乃宰相之禆益也比闻听受词讼日不暇给安能助朕求贤哉斯言之责诚为至当臣每侍丹扆累闻德音常以求贤致治为切务推诚纳谏为至德臣愚不能上副圣意而陛下至仁未忍以大义责臣而臣独不内媿于心乎臣复自念性本朴忠言多蹇拙幸得进对咫尺天威凡所敷陈或未详尽臣甞观唐宰相赵憬奏章欲上疏论事其略曰稽颡丹陛仰对宸严蹇纳易穷遽数难辩理详则尘凟颇甚言略则利害不分窃闻贞观开元之际宰辅论事或多上书所兾获尽情理时德宗嘉纳之今臣之愚犹憬之志此后有靣陈口奏顷刻之间或蹇讷有所未尽事理有所未周即欲继上奏对细陈理道上裨睿圣访纳之勤下尽防臣区区之蕴固不敢妄陈偏见亦不乞留中不出惟冀圣慈特赐详择
　　韩琦为首相法令典故问曽公亮文学之事问欧阳修三人同心辅政百官奉法循理朝廷称治修以兵民官吏财利之要中书所当知者集为总目遇事取视之不复求诸有司
　　陈升之既相神宗问司马光曰近相升之外议云何对曰闽人狡险楚人轻易今二相皆闽人二参政皆楚人必将援引乡党之士充塞朝廷风俗何以更得淳厚帝曰升之有才智晓民政光曰但不能临大节不可夺耳凡才智之士必得忠直之人从旁制之此明主用人之法也帝又曰王安石何如对曰人言安石奸邪则毁之太过但不晓事又执抝耳
　　司马光已得疾而青苗免役将官之法犹在西戎之议未决光叹曰四害未除吾死不瞑目矣折简与吕公着曰光以身付医以家事付愚子惟国事未有所托今以属公既而诏免朝觐许乘肩舆三日一入省光不敢当曰不见君不可以视事诏令子康扶入对辽人闻之敕其边吏曰中国相司马矣毋轻生事开边隙
　　王珪以文学见推流辈然自执政至宰相凡十六年无所建明率道防将顺当时目为三防相公以其上殿进呈云取圣防上可否讫曰领圣防退谕禀事者云已得圣防也
　　宰相省阅所进文书于待漏院同列不得闻唐介谓曽公亮曰身在政府而事不预知上或有所问何辞以对乃与同视后遂为常
　　谢泌论宰执不许接客　伏覩闻诏宰执枢宻使不许接见賔客是疑大臣以私也书曰任贤勿贰去邪勿疑张説谓姚元崇外则疎而接物内则谨以事君此真得大臣之体今天下至广万几至繁陛下以聪明寄于辅臣自非接见羣官何以悉知外事若令都堂候见则羣官请见咨事无时是大臣常须候百执事于政事堂畧无解衣之暇古人有曰疑则勿用用则勿疑若政在大夫禄去公室国祚衰季强臣擅权当此之时乃可为虑今陛下鞭挞宇宙总揽豪杰朝廷无巧言之士方靣无姑息之人礼乐征伐自天子出书曰无偏无党王道荡荡今日之谓也奈何疑执政为衰世之事乎昔孔光不言温室中树顾雍封侯三日家人不知谢安石对客围碁捷书至而客不觉大臣当宻慎如此虽妻子犹不得闻况他人乎使非其人当斥去之既得其人任之以政又何疑也设若杜公堂谒见之礼岂无私室乎塞相府请托之渐岂无他径乎此非陛下推赤心以待大臣展四体以报下之道也王禹偁昧于大体妄有陈述上累圣德防蔽聪明狂躁之言不可听用
　　苏洵任相论　古之善观人之国者观其相何如人而已议者常曰将与相均将特一大有司耳非相侔也国有征伐而后将权重有征伐无征伐相皆不可一日轻相贤耶则羣有司皆贤而将亦贤矣将贤耶相虽不贤将不可易也故曰将特一大有司耳非相侔也任相之道与任将不同为将者大槩多才而或顽钝无耻非皆节廉好礼不可犯者也故不必优以礼貎而其有不覊不法之事则亦不可以常法御何则豪纵不趋约束者亦将之常态也武帝视大将军往往踞厠而李广利破大宛侵杀士卒之罪则寝而不问此任将之道也若夫相必节廉好礼者为也又非豪纵不趋约束者为也故接之以礼而重责之古者相见于天子天子为之离席起立在道为之下舆有病亲问不幸而死亲吊待之如此其厚然其有罪亦不私也天地大变天下大过而相以不起闻矣相不胜任策书至而布衣出府免矣相有他失而栈车牝马归以思过矣夫接之以礼然后可以重其责而使无怨言责之重然后接之以礼而不为过礼薄而责重彼将曰主上遇我以何礼而重我以此责也甚矣责轻而礼重彼将遂弛然不肯自饬故礼以维其心而重责以勉其怠而后为相者莫不尽忠于朝廷而不防其私吾观贾谊书至所谓长太息者常反覆读不能已以为谊生文帝时文帝遇将相大臣不为无礼独周勃一下狱谊遂发此使谊生于近世见其所以遇宰相者则当复何如也夫汤武之德三尺竪子皆知其为圣人而犹有伊尹太公者为师友焉伊尹太公非贤于汤武也而二圣人者特不顾以师友之以明有尊也噫近世之君姑勿责于此天子御坐见宰相而起者有之乎无矣在舆而下者有之乎亦无矣天子坐殿上宰相与百官趋走于下掌仪之官名而呼之若郡守召胥吏耳虽臣子为此亦不过然尊尊贵贵之道不若是防也夫既不能待之以礼则其罪之也吾法将亦不能用何者不果于用礼而果于用刑则其心不服故法曰有某罪而加之以某刑及其免相也既曰有某罪而刑不加焉不过削之一官而出之大藩镇此其皆始于不为之礼贾谊曰中罪而自弛大罪而自裁夫人不我诛而安忍弃其身此必有大愧于其君故人君者必有以愧其臣故其臣有所不为武帝尝以不冠见平津侯故当天下多事朝廷忧惧之际使石庆得容于其间而无恠焉然则必其待之如礼而后可以责之如法也且吾闻之待以礼而彼不自效以报其上重其责而彼不自勉以全其身安其禄位成其功名者天下无有也彼人主傲然于上不礼宰相以自尊大者孰若使宰相自效以报其上之为礼宰相利其君之不责而丰其私者孰若自勉以全其身安其禄位成其功名之为福吾又未见去利而就害远福而求祸者也
　　马廷鸾扼于贾似道力辞相位乃授观文殿大学士知饶州入辞度宗恻怛乆之曰丞相勉为朕留廷鸾对曰臣死亡无日恐不得再见君父然国事方殷疆圉孔棘天下安危人主不知国家利害羣臣不知军前胜负列阃不知陛下与元老大臣惟懐永图臣死且瞑目泣拜而出
　　理宗时董槐自以为人主所振防茍可以利安国家者无不为尝言于帝有害吏者三一戚里不奉法二执法大吏乆于其官而擅威福三皇城内不检士将率不检下故士卒横士卒横则变生于无时执法威福擅故贤不肖混淆贤不肖混淆则奸壬肆贤人伏而不出亲戚不奉法故法令轻法令轻故朝廷卑三者不去政且废愿自上除之于是嫉之者滋甚时帝年寖高操柄独断羣臣无当意者渐喜狎佞人丁大全方謟事内嬖独侍御史窃弄威权帝弗觉悟大全尝遣客私于槐槐曰吾闻人臣无私交吾惟事上不敢私结纳幸为谢丁君大全度槐终不容已乃日夜刻求槐短槐入对极言大全衺侫不可近帝曰大全未尝短卿卿勿疑槐曰臣与大全何怨顾陛下防臣至此臣知大全奸衺而噤不言是负陛下也且陛下谓大全忠而臣以为奸不可与俱事陛下矣上书乞骸骨不报大全益怨之乃上章劾槐章未下大全夜半以台檄调隅兵百余人露刅围槐第驱迫之出绐令与槐至大理寺欲以此胁之须防出北关弃槐呼而散槐徐歩入接待寺罢相之制始下物论殊骇三学生屡上书言之乃诏槐以观文殿大学士提举洞霄宫大全既逐槐益恣横用事道路以目太学生陈宜中黄镛林则祖曾唯刘黻陈宗六人上书攻之大全怒使御史吴衍劾之削其籍编远州立碑三学戒诸生勿得妄议国政士论潝然称宜中等号为六君子防古耶律楚材奏诸路州县长吏专理民事万戸府专总军政课税所专掌钱谷各不相统摄着为令又举札哈钮祜禄与之同事权贵不得志燕京路长官舒穆噜轩达布激怒皇叔乌珍使奏楚材用南朝旧人恐有异志不宜重用因诬构百端必欲寘于死地札哈钮祜禄重山等惧让楚材曰何为强更张必有今日事楚材曰立朝廷以来每事皆我自为诸公何预焉若果获罪我自当之防古主察乌珍之诬逐其使者已而轩达布为人所诉帝命楚材鞫治楚材奏曰此人倨傲故易招谤今方有事南方他日治之未晚也防古主私谓近侍曰楚材不校私讐真寛厚长者汝曹当效之防古主至云中诸路所贡课额银币及仓廪物斛文簿具陈于前悉符楚材元奏之数笑曰卿何使钱币流入如此即日授以中书省印俾领其事事无巨细一以委之
　　元额森奏事毕帝问曰卿等日所行者何事对曰奉行诏防而已帝曰卿等何尝奉行朕防虽祖宗遗训朝廷法令皆不遵守夫法者所以辨上下定民志自古未有法不立而天下治者使人君制法宰相能守法则民知畏避免于刑戮若法弛民慢怨言并兴求治难矣额森因言故事丞相必用防古勲臣额森西域人不厌人望因恳辞遂以宣徽使博迪咱为右丞相额森任左丞相经济类编卷二十
<子部,类书类,经济类编>
　　钦定四库全书
　　经济类编卷二十一
　　明　冯琦冯瑗　撰
　　臣类二
　　相业【三十则】
　　司马迁管仲传　管仲既任政相齐以区区之齐在海濵通货积财富国彊兵与俗同好恶故其称曰仓廪实而知礼节衣食足而知荣辱上服度则六亲固四维不张国乃灭亡下令如流水之原令顺民心故论卑而易行俗之所欲因而予之俗之所否因而去之其为政也善因祸而为福转败而为功贵轻重愼权衡桓公实怒少姬南袭蔡管仲因而伐楚责包茅不入贡于周室桓公实北征山戎而管仲因而令燕修召公之政于柯之会桓公欲背曹沫之约管仲因而信之诸侯由是归齐故曰知与之为取政之寳也管仲富拟于宫室有三归反玷齐人不以为侈管仲卒齐国遵其政常彊于诸侯子产相郑简公谓子产曰内政毋出外政毋入夫衣裘之不美车马之不饬子女之不洁寡人之丑也国家之不治封疆之不正夫子之丑也子产相郑终简公之身内无国中之乱外无诸侯之患也
　　子皮授子产以政辞曰国小而偪族大宠多不可为也子皮曰虎帅以听谁敢犯子子善相之国无小小能事大国乃寛子产为政有事伯石赂与之邑子大叔曰国皆其国也奚独赂焉子产曰无欲实难皆得其欲以从其事而要其成非我有成其在人乎何爱于邑邑将焉往子大叔曰若四国何子产曰非相违也而相从也四国何尤焉郑书有之曰安定国家必大焉先姑先安大以待其所归既伯石惧而归邑卒与之伯有既死使大史命伯石为卿辞大史则请命焉复命之又辞如是三乃受策入拜子产是以恶其为人也使次已位子产使都鄙有章上下有服田有封洫庐井有伍大人之忠俭者从而与之泰侈者因而毙之丰卷将祭请田焉弗许曰唯君用鲜众给而已子张怒而征役子产奔晋子皮止之而逐丰卷丰卷奔晋子产请其田里三年而复之反其田里及其入焉从政一年舆人诵之曰取我衣冠而褚之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之
　　汉髙祖起为沛公萧何常为丞督事沛公至咸阳诸将皆争走金帛财物之府分之何独先入收秦丞相御史律令图书藏之沛公为汉王以何为丞相项王与诸侯屠烧咸阳而去汉王所以具知天下阨塞户口多少彊弱之处民所疾苦者以何具得秦图书也何进言韩信汉王以信为大将军语在淮隂侯事中汉王引兵东定三秦何以丞相留收巴蜀塡抚谕告使给军食汉二年汉王与诸侯击楚何守闗中侍太子治栎阳为法令约束立宗庙社稷宫室县邑辄奏上可许以从事即不及奏上辄以便宜施行上来以闻闗中事计户口转漕给军汉王数失军遁去何常兴闗中卒辄补缺上以此専属任何闗中事　太史公曰萧相国何于秦时为刀笔吏録録未有奇节及汉兴依日月之末光何谨守管籥因民之疾奉法顺流与之更始淮隂黥布等皆以诛灭而何之勲烂焉位冠羣臣声施后世与闳夭散宜生等争烈矣
　　萧何病恵帝亲自临视因问曰君即百岁后谁可代君者对曰知臣莫如主帝曰曹参何如何顿首曰帝得之矣臣死不恨何薨以曹参为相国参代何为相举事无所变更一遵何约束择郡国吏木讷于文辞重厚长者即召除为丞相史吏之言文刻深欲务声名者辄斥去日夜饮醇酒参子窋为中大夫帝怪相国不治事以为岂少朕与使窋归以其私问参参怒笞窋二百曰趣入侍天下事非若所当言也至朝时帝让参曰与窋胡治乎乃者我使谏君也参免冠谢曰陛下自察圣武孰与髙帝帝曰朕乃安敢望先帝又曰陛下观臣能孰与萧何贤帝曰君似不及也参曰陛下言之是也高帝与萧何定天下法令既明今陛下垂拱参等守职遵而勿失不亦可乎帝曰善君休矣参为相国出入三年百姓歌之曰萧何为法较若画一曹参代之守而弗失载其清净民以宁壹
　　晋书王导论　飞龙御天故资云雨之势帝王兴运必俟股肱之力轩辕圣人也杖师臣而授图商汤哲后也托负鼎而成业自斯已降罔不由之原夫典午发踪本于陵寡金行抚运无徳在时九土未宅其心四夷已承其弊既而中原荡覆江左嗣兴兆着元石之图乖少康之祀夏时无思晋之士异文叔之兴刘辅佐中宗艰哉甚矣茂防名枝屏叶情交好负其才智恃彼江湖思建尅复之功用成翼宣之道于是王敦内侮凭天邑而狼顾苏峻连兵指宸居而隼击实赖元宰固怀匪石之心潜运忠谟竟翦吞沙之冦乃诚贯日主垂饵以终全贞志陵霜国缀旒而不灭观其开设学校存乎鼎沸之中爰立章程在乎栉风之际虽则世道多故而规模宏逺矣比夫萧曹弼汉六合为家奭望匡周万方同轨功未半古不足为俦至若夷吾体仁能相小国孔明践义善翊新邦抚事论情抑斯之类也提挈三世终始一心称为仲父盖其宜矣恬珣种徳副吕防之赠刀谧乃隤声惭刘毅之征玺语曰深山大泽有龙有蛇实斯之谓也
　　唐裴光庭薨明皇问萧嵩可代光庭者嵩言韩休于明皇以休为黄门侍郎同平章事休为人峭直不干荣利及为相甚允时望始嵩以休恬和谓其易制故引之及与共事休守正不阿嵩渐恶之宋璟叹曰不意韩休乃能如是明皇或宫中宴乐及后苑游猎小有过差辄谓左右曰韩休知否言终谏疏已至明皇尝临镜黙然不乐左右曰韩休为相陛下殊瘦于旧何不逐之明皇叹曰吾貌虽痩天下必肥萧嵩奏事常顺防既退吾寝不安韩休尝力争既退吾寝乃安吾用韩休为社稷耳非为身也
　　武宗加李徳裕太尉卫国公李徳裕辞上曰恨无官赏卿耳初徳裕以比年将帅出征屡败其弊有三一者诏令下车前者日有三四宰相多不预闻二者监军各以意见指挥军事将士不得专进退三者毎军各有宦者为监使悉选军中骁勇数百为牙队其在陈战鬬者皆怯弱之士毎战视事势小却辄引旗先走陈从而溃徳裕乃与枢宻使杨钦义刘行深议约敕监军不得预军政每兵千人听取十人自卫有功随例霑赏二枢宻皆以为然白上行之自非中书进诏意更无他诏自中出者号令既简将帅得以施其谋畧故所向有功元和后数用兵宰相或不休沐或继火乃得罢徳裕从容裁决率午漏下还第休沐辄如令沛然若无事时
　　宋赵普卒太宗闻之震悼近臣曰普能断大事尽忠国家真社稷臣也普性深沈有岸谷少习吏事寡学术及为相太祖劝以读书遂手不释卷每归私第阖户啓箧取书诵之竟日及次日临政处决如流既卒家人发箧视之则论语二十篇也
　　太宗尝欲遣人使朔方谕中书选可任事者吕正以名上帝不许他日三问三以其人对帝怒曰卿何执邪正对曰臣非执臣不欲用媚道妄随人主意以害国事因称其人可使余人不及同列竦息不敢动帝退谓左右曰正气量我不如既而卒用其人果称职至是罢相判河南
　　布衣翟颖性险诞与知制诰胡旦狎旦为作大言使颖上之且改颖名曰马周以为唐马周复出也于是颖击登闻鼓讼李昉居宰相位当北方有事之时不为边备徒知赋诗宴乐帝由是厌昉遂罢为右仆射昉和厚多恕在位小心醇谨每有求进用者虽知其材可取必正色絶之已而擢用或不足用必和顔温语待之子弟问其故昉曰用贤人主之事若受其请是市私恩也故多絶之使恩归于上若不用者既失所望又无善辞取怨之道也
　　张齐贤慷慨有大畧每以致君自负常为真宗言皇王之道帝曰皇王之道非有迹但庶事无挠则近之矣帝尝问李沆治道所宜先沆曰不用浮薄新进喜事之人此最为先帝问其人沆曰如梅询曽致尧辈是矣帝又语及唐人树党遂使王室微弱盖奸邪难辨耳沆曰佞言似忠奸言似信如卢杞蔽徳宗李勉以为真奸邪是也帝曰奸邪之迹虽曰难辨久而自败一夕内出手诏欲以刘美人为贵妃沆对使者引烛焚之附奏曰但道臣沆以为不可其议遂寝帝尝谓沆曰人皆有宻啓卿独无何也对曰臣待罪宰相公事则公言之何用宻启夫人臣有宻启者非谗即佞臣常恶之岂可效尤真宗时西北用兵帝便殿延访或至旰食王旦叹曰我辈安得坐见太平优游无事耶沆曰强敌外患足为警戒他日四方宁谧朝廷未必无事沆又日取四方水旱盗贼奏之旦以为细事不足烦帝听沆曰人主少年当使知四方艰难不然血气方刚不留意声色犬马则土木甲兵祷祠之事作矣吾老不及见此叅政他日之忧也丁谓与冦准善准屡荐其才于沆沆不用准问之沆曰顾其为人可使之在人上乎准曰如谓者相公终能抑之使在人下乎沆笑曰他日当思吾言沆尝曰居重位无补惟中外所陈利害一切报罢之少以报国尔朝廷防制纎悉备具或徇所陈请行一事即所伤多矣陆象先所谓庸人扰之是已憸人茍一时之进岂念厉时耶沆尝读论语或问之沆曰沆为宰相如节用而爱人使民以时尚未能行圣人之言终身诵之可也沆性直谅内行脩谨居位慎宻不求声誉遵法度识大体人莫能干以私公退终日危坐未尝跛倚治第封邱门内防事前仅容旋马或言其太隘沆笑曰居第当传子孙此为宰相防事诚隘为大祀奉礼防事则已寛矣及卒帝惊恸谓左右曰沆忠良纯厚始终如一岂意不享遐寿耶赠太尉中书令諡文靖
　　王旦为首相会天下无事慎守祖宗法度无所变改帝久益信言无不从凡大臣有所奏请必问曰王旦以为如何旦与人寡言笑及奏事羣臣异同旦徐一言以定居家賔客满堂察可与言及素知名者数月后召与语询访四方利病或使疏其言而献之以观其所长宻籍其名荐之人未尝知谏议大夫张师徳两诣旦门不得见意为人所毁以告向敏中敏中从容为旦言之旦曰旦处安得有毁人者及议知制诰旦曰可惜张师徳敏中问之旦曰师徳名家子有士行不意两及吾门状元及第荣进素定当静以待之若复奔竞使无阶而入者当如何也薛奎发运江淮辞旦旦无他语但云东南民力竭矣奎退叹曰真宰相之言也内臣刘承珪以忠谨得幸既病求节度使帝谓旦曰承珪待此以瞑目旦执不可曰他日求为枢宻使此其阶也遂止自是内臣不过留后旦任事久有谤之者辄引咎不辨至人有过失虽人主盛怒可辨者辨之必得而后已至是疾笃帝临问亲调药并薯蓣粥赐之遣内侍问者日至三四及薨痛悼不已旦遗令削髪披缁以敛盖悔其不諌天书之失也诸子欲奉遗令杨亿以为不可乃止
　　王曾性资端厚在朝廷进止有常处平居寡言笑人不敢干以私进退士人莫有知者范仲淹尝谓曾曰明扬士类宰相任也公之盛徳独少此尔曾曰恩欲归已怨将谁归邪仲淹服其言　史臣曰方仁宗初立庄献临朝将有専制之患曾正色危言能使宦官近习不敢窥觎而仁宗君徳日就庄献亦全令名古所谓社稷臣于斯见矣赠侍中卒諡文正
　　章献太后临朝十余年间天下晏然吕夷简之力为多及西夏用师契丹求地夷简选将命使二边以宁独建募万胜军加契丹岁帛大为后日之患又成郭后之废逐孔道辅范仲淹于外时论少之然所斥士旋复收用亦不终废其于天下之事屈伸舒卷动有操术故当国最久虽数为言者所诋而帝眷倚不衰　朱熹曰当吕公用事之时其举措不合众心者多矣而又恶忠贤异已必力排之逮其晩节知天下公议不可终拂又虑天下之事或至危乱而忠贤之排去者将起复用是以宁损故怨以为收之桑榆之计其虑患之意虽未必尽出于至公而补过之善天下实被其赐则与世之遂非长恶力战天下之公议以贻患国家者相去逺矣
　　欧阳修余靖论王举正懦黙不任事范仲淹有相才请罢举正而用仲淹仁宗然之举正遂罢拜仲淹叅知政事仲淹曰执政可由谏官而得乎固辞不拜愿与韩琦出行边命为陜西宣抚使未行复除叅知政事帝方鋭意太平数问当世事仲淹语人曰上用我至矣事有先后久安之弊非朝夕可革也帝再赐手诏又为之开天章阁召辅臣条对仲淹退而上十事曰明黜陟抑侥幸精贡举择长官均公田厚农桑修武备推恩信重命令减徭役悉采用之宜着令者皆以诏书画一颁下　帝复申副枢之命富弼犹固辞帝使宰相谕之曰此朝廷特用非以使辽故也时元昊使辞帝至紫宸殿俟弼缀枢宻院班乃坐弼不得已受命帝以平治责成辅相命弼主北事仲淹主西事弼上当世之务十余条及安边十三策大畧以进贤退不肖止侥幸去宿弊欲渐易监司之不才者使澄汰所部吏于是小人始不悦矣
　　范仲淹为政忠厚所至有恩邠庆二州之民与属羌皆画像立生祠其卒也哀号如父　吕中曰先儒论本朝人物以仲淹为第一观其所学必忠孝为本其所志则先天下之忧而忧后天下之乐而乐其有所为必尽其力曰为之自我者当如是其成与否有不在我者虽圣贤不能必此诸葛武侯不计成败利钝之诚心也仁宗晩年欲大用之而淹已即世岂天未欲平治天下欤仁宗御大庆殿受朝暴感风趣行礼而罢翼日文彦博召内侍都知史志聪问状对曰禁宻不敢漏言彦博叱曰尔曹出入禁闼不令宰相知天子起居欲何为邪自今疾势增损必以告不尔当行军法又与刘沆富弼谋启醮于大庆殿因留宿殿庐志聪白无故事彦博曰此岂论故事邪因赦死罪以下令辅臣祷天地宗庙社稷知开封府王素夜叩宫门上变彦博不使入明旦有言禁卒告都虞欲为乱刘沆欲捕治彦博召都指挥使许怀徳问都虞何如人怀徳称其愿可保彦博曰然则卒有怨诬之耳当亟诛之以靖众乃请沆判状尾斩卒于军门北京留守贾昌朝素恶富弼隂结内侍武继隆令司天官二人言国家不当穿河于北方致上体不安后数日二人又上言请皇后同聴治亦继隆所教也志聪以其状白执政彦博视而怀之徐召二人诘之曰天文变异汝职所当言也何得辄预国家大事汝罪当族二人惧色变彦博曰观汝直狂愚耳未忍治汝罪自今无得复然二人退乃出状示同列同列皆愤怒曰奴敢尔僣言何不斩之彦博曰斩之则事彰灼于中宫不安众皆曰善既而议遣司天官定六防方位复使二人往继隆白请留之彦博曰彼本不敢妄言有教之者耳继隆黙不敢对二人至六防恐治前罪更言六防在东北非正北也二月帝疾愈御延和殿彦博等还私第当是时京师岌岌赖彦博弼持重众心乃安已而刘沆白帝曰陛下违豫时彦博擅斩告反者彦博以沆判呈帝乃解
　　英宗疾甚举措或改常度遇宦者尤少恩左右多不悦乃共为谗间两宫遂成隙内外恟惧知谏院吕诲上书两宫开陈大义词防深切多人所难言者然两宫犹未释然一日韩琦欧阳修奏事前太后呜咽流涕道其所以琦曰此病故尔疾已必不然子疾母可不容之乎后意不解修进曰太后事先帝数十年仁徳着于天下昔温成之宠太后处之裕如今母子间反不能容耶后意稍和修复曰先帝在位久徳泽在人故一日晏驾天下共戴嗣君无敢异同者今太后一妇人臣等五六措大耳非先帝遗意天下谁肻聴从后黙然久之琦进曰臣等在外圣躬若失调防太后不得辞其责后惊曰是何言我心更切也同列闻者莫不流汗后数日琦独见帝帝曰太后待我少恩琦对曰自古圣帝明王不为少矣独称舜为大孝岂其余尽不孝哉父母慈而子孝此常事不足道惟父母不慈而子不失孝乃为可称但恐陛下事之未至耳父母岂有不慈者哉帝大感悟帝自六月不御殿至是初御紫宸殿见百官琦因请乘舆祷雨具素服以出人情大安
　　韩琦欲太后撤帘还政乃取十余事禀帝帝裁决悉当琦即诣太后覆奏后毎事称善琦因白后求去后曰相公不可去我当居深宫耳遂起琦即厉声命撤帘帘既落犹于御屏后见后衣也英宗始亲政加琦右仆射吕中曰当国家危疑之日大臣以能任事者一曰徳望二曰才智有才智而无徳望以镇之则未足以服天下之心有徳望而无才智以充之则未足以办天下之事故曰可以托六尺之孤可以寄百里之命临大节而不可夺韩魏公盖自庆厯嘉祐之时可属大事重厚如勃其徳望服人心久矣至于处事应变胸中才智又足以运用天下此其所以正英宗之始欤在真宗之初则有吕端在仁宗之初则有王曾此皆安国家定社稷之名臣也
　　英宗时韩琦与富弼同相或中书有疑事往往与枢宻谋之自弼使枢密非得防合议者琦未尝询弼弼颇不怿及太后还政弼大惊曰弼备位辅佐他事固不可预闻此事韩公独不能共之邪或以咎琦琦曰此事当如出太后意安可显言于众弼愈不怿帝亲政加弼户部尚书弼辞曰制词取嘉祐中尝议建储推恩此特丝髪之劳何足加赏仁宗太后于陛下有天地之恩尚未闻所以为报可谓倒置再奏不聴乃受至是以足疾力求解政章二十余上遂以使相郑国公判扬州未防徙判汝州张昪请老帝曰太尉勤劳王家讵可遽去但命五日一至院进见母蹈舞司马光亦疏昪忠谨清直请留于朝而昪求去益力乃判许州先是韩琦曾公亮欲迁欧阳修为枢密使将进拟修觉其意谓之曰今天子谅隂母后垂帘而二三大臣自相位置何以示天下琦等服其言而止
　　韩琦执政三朝或言其専英宗颇不悦曾公亮因力荐安石觊以间琦琦求去益力帝不得已以琦为镇安武胜军节度使司徒兼侍中判相州入对帝泣曰侍中必欲去今日已降制矣然卿去谁可属国者王安石何如琦对曰安石为翰林学士则有余处辅弼之地则不可帝不答琦早有盛名识量英伟临事喜愠不见于色居相位再决大策以安社稷当是时朝廷多故琦处危疑之际知无不为或曰公所为诚善万一蹉跌岂惟身不自保恐家无所处矣琦叹曰是何言邪人臣当尽力事君死生以之至于成败天也岂可豫忧其不济遂辍不为哉闻者赧服
　　韩琦卒前一夕大星陨州治枥马皆惊神宗自为碑文载琦大节篆其首曰两朝顾命定策元勲赠尚书令諡忠献后追封魏王　史臣曰琦相三朝立二帝厥功大矣当治平危疑之际两宫防成嫌隙琦处之裕如卒安社稷人服其量欧阳修称其临大事决大议垂绅正笏不动声色措天下于泰山之安可谓社稷之臣岂不信哉
　　韩公富弼卒遗表大畧云陛下即位之初邪臣纳説上误聪明浸成祸患今上自辅臣下及多士畏祸图利习成敝风去年永乐之役兵民死亡者数十万今久戌未解百姓困穷岂讳过耻败不思救祸之时乎天地至仁宁与羌夷校胜负愿休兵息民使闗陜之间稍遂生理兼陜西再团保甲州县奉行势侔星火人情惶骇不若寝罢以绥怀之臣之所陈急于济事若夫要道则在圣心所存与所用之人君子小人之辨尔弼早有公辅之望名闻邻国辽使每至必问其出处安否临事周悉不万全不发当其敢言奋不顾身忠义之性老而弥笃家居一纪斯须未尝忘朝廷讣闻赠太尉諡文忠
　　哲宗初两宫虚已以聴司马光为政光亦自见言行计从欲以身徇社稷躬亲庶务不舍昼夜賔客见其体羸举诸葛亮食少事烦以为戒光曰死生命也为之益力病革谆谆语如梦中皆朝廷天下事也及薨太后哭之恸与帝临其丧赠太师温国公諡文正京师人为之罢市往吊及如陜葬送者如哭私亲岭南封州父老亦相率具祭都中四方皆画像以祀饮食必祝焉子康居丧因寝地得腹疾召医李积于兖乡民闻之告积曰百姓受司马公恩深今其子病愿速往也积至则康疾不可为矣光孝友忠信恭俭正直居处有法动作有礼自少至老语未尝妄自言吾无过人者但平生所为未尝有不可对人言者耳诚心自然天下敬信陜洛间皆化其徳有不善曰君实得无知之乎光于物澹然无所好于学无所不通惟不喜释老曰其微言不能出吾书其诞吾不信也及居政府凡王安石吕恵卿所建新法为民害者刬革畧尽毅然以天下自任开言路进贤才海内之民欢忻鼓舞甚于更生一变而为嘉祐治平之治君子称其有旋干转坤之功而光已老且病不克终治惜哉
　　吕公着薨太皇太后见辅臣泣曰邦国不幸司马相公既亡司空复逝帝亦悲感即诣其家临奠赠太师封申国公諡正献公着自少讲学即以治心养性为本平居无疾言遽色于声利纷华泊然无所好简重清净盖天禀然其识虑深敏量宏而学粹遇事善决茍便于国不以利害动其心与人交出于至诚好徳乐善见士大夫以人物为意者必问其所知与其所闻参互考实以达于上每议政事博采众善以为善至所当守则毅然不可囘夺神宗尝言其于人材不欺如权衡之称物尤能避逺声迹不以知人自处王安石博辨骋辞人莫敢与亢公着独以精识约言服之安石尝曰疵吝每不自胜一诣长者即废其敬服如此
　　哲宗既相章惇范纯仁请去益力乃以观文殿大学士出知颖昌府自帝亲政纯仁扶佑之力居多然羣邪间之不能尽行其言凡荐引人才必以天下公议其人不知自纯仁所举或曰为宰相岂可不牢笼天下士使知出于门下纯仁曰但朝廷进用不失正人何必其知出于我邪
　　古后鼐玛锦氏称制温都尔哈玛尔専政用事权倾中外后至以御寳空纸使自书填楚材曰天下者先帝之天下朝廷自有宪章今欲紊之臣不敢奉诏又有防凡温都尔哈玛尔所建白令史不为书者断其手楚材曰国之典故先帝悉委老臣令史何预焉事若合理自当奉行如不可行死且不避况截手乎后不悦楚材愤悒成疾而卒或譛之曰楚材为相三十年天下贡赋半入其家后命近臣覆视之惟琴玩十余及古今书画金石遗文数千卷楚材天资英迈夐出人表正色立朝不为势屈每陈国家利病生民休戚辞色恳切古太宗尝曰汝又欲为百姓哭邪楚材每言兴一利不若除一害生一事不若减一事人以为名言至顺初赠太史追封广寕王諡文正
　　初元世祖崩时博果宻得受顾命丞相旺札勒以其年位在下深忌之帝知其故慰劳之曰卿先朝腹心惟朝夕启沃匡朕不逮庶无负先皇帝付托之重廷议大事多采其言河东守臣献嘉禾博果宻曰汝部内所产尽如是邪曰惟此数茎耳博果宻曰如此则既无益于民何足为瑞遂罢遣之西僧作佛事诸释罪囚祈福谓之图鲁木豪民犯法者皆赂之以求免有杀主杀夫西僧请被以帝后服乗黄犊出宫门释之云可得福博果宻曰人伦者王政之本风化之基岂可容其乱法如是帝责丞相曰朕戒汝无令博果宻知今闻其言朕甚媿之使人语博果宻曰卿且休朕今从卿言有奴告主者主被诛即以其主所居官与之博果宻言若此必大坏天下风俗无复上下之分矣帝悟为追废前命丞相以下多与谋议不合奏以为陕西行省平章政事太后谓帝曰博果宻朝廷正人先皇帝所付托岂可出之于外邪乃复留之
　　社稷臣【六则】
　　魏文侯且置相召李克而问焉曰寡人将置相置于季成子与翟触【即翟璜】我孰置而可李克曰臣闻之贱不谋贵外不谋内疎不谋亲臣者疎贱不敢闻命文侯曰此国事也愿先生临事而勿辞李克曰君不察故也可知矣贵视其所举富视其所与贫视其所不取穷视其所不为由此观之可知矣文侯曰先生出矣寡人之相定矣李克出过翟黄翟黄问曰吾闻君问相于先生未知果孰为相李克曰季成子为相翟黄作色不悦曰触失望于先生李克曰子何遽失望于我我于子之君也岂与我比周而求大官哉君问相于我臣对曰君不察故也贵视其所举富视其所与贫视其所不取穷视其所不为由此观之可知也君曰出矣寡人之相定矣以是知季成子为相翟黄不悦曰触何遽不为相乎西河之守触所任也计事内史触所任也王欲攻中山吾进乐羊无使治之臣吾进先生无使傅其子吾进屈侯附触何负于季成子李克曰不如季成子季成子食采千钟什九居外一居中是以东得卜子夏田子方段干木彼其所举人主之师也子之所举人臣之才也翟黄迮然而惭曰触失对于先生请自修然后学言未卒而左右言季成子立为相矣于是翟黄黙然变色内惭不敢出三月也
　　卫有太史曰柳庄寝疾公曰若疾革虽当祭必告公再拜稽手请于尸曰有臣柳庄也者非寡人之臣社稷之臣也闻之死请往不释服而往遂以襚之
　　晏子侍于齐景公朝寒请进食对曰婴非君之防养臣也敢辞公曰请进服裘对曰婴非田泽之臣也敢辞公曰然夫子于寡人奚为者也对曰社稷之臣也公曰何谓社稷之臣对曰社稷之臣能立社稷辨上下之宜使得其理制百官之序使得其宜作为辞令可分布于四方自是之后君不以礼不见晏子也
　　楚威王问于莫敖子华曰自从先君文王以至不谷之身亦有不为爵劝不为禄勉以忧社稷者乎莫敖子华对曰如华不足以知之矣王曰不于大夫无所闻之莫敖子华对曰君王将何问者也彼有廉其爵贫其身以忧社稷者有崇其爵丰其禄以忧社稷者有断脰决腹一瞑而万世不视不知所益以忧社稷者有劳其身愁其思以忧社稷者亦有不为爵劝不为禄勉以忧社稷者王曰大夫此言将何谓也莫敖子华对曰昔令尹子文缁帛之衣以朝鹿裘以处未明而立于朝日晦而归食朝不谋夕无一日之积故彼廉其爵贫其身以忧社稷者令尹子文是也昔者叶公子髙身获于表薄而财于柱国定白公之祸宁楚国之事恢先君以揜方城之外四封不廉名不挫于诸侯当此之时也天下莫敢以兵南乡叶公子髙食田六百畛故彼崇其爵丰其禄以忧社稷者叶公子髙是也昔者吴与楚战于柏举两军之间夫卒交莫敖大心抚其御之手顾而太息曰嗟乎子乎楚国亡之日至矣吾将深入吴军若扑一人若捽一人以与大心者也社稷其庶几乎故断脰决腹一瞑而万世不视不知所益以忧社稷者莫敖大心是也昔呉与楚战于柏举三战入郢寡君身出大夫悉属百姓离散棼冒勃苏曰吾被坚执鋭赴强敌而死此犹一卒也不若奔诸侯于是赢粮潜行上峥山逾深谿蹠穿膝暴七日而薄秦王之朝雀立不转昼吟宵哭七日不得告水浆无入口瘨而殚闷旄不知人奏王闻而走之冠带不相及左奉其首右濡其口勃蘓乃蘓秦王身问之子孰谁也棼冒勃苏对曰臣非异楚使新造盭棼冒勃苏呉与楚人战于柏举三战入郢寡君身出大夫悉属百姓离散使下臣来告亡且求救秦王顾令之起寡人闻之万乘之君得罪一士社稷其危今此之谓也遂出革车千乘卒万人属之子满与子虎下塞以东与呉人战于浊水而大败之亦闻于遂浦故劳其身愁其思以忧社稷者棼冒勃苏是也呉与楚战于柏举三战入郢君王身出大夫悉属百姓离散蒙谷结鬬于宫唐之上舎鬭奔郢曰若有孤楚国社稷其庶几乎遂入大宫负鸡次之典以浮于江逃于云梦之中昭王反郢五官失法百姓昏乱蒙谷献典五官得法而百姓大治此谷之功多与存国相若封之执圭田六百畛谷怒曰谷非人臣社稷之臣茍社稷血食余岂患无君乎遂自弃于磨山之中至今无位故不为爵劝不为禄勉以忧社稷者谷是也王乃太息曰此古之人也今之人焉能有之邪莫敖子华对曰昔者先君灵王好小腰楚士约食冯而能立式而能起食之可欲忍而不入死之可恶然而不避华闻之其君好发者其臣决拾君王直不好若君王诚好贤此五臣者皆可得而致之
　　汉汲黯多病病且满三月武帝尝赐告者数终不愈最后病庄助为请告上曰汲黯何如人哉助曰使黯任职居官无以逾人然至其辅少主守城深坚招之不来麾之不去虽自谓贲育亦不能夺之矣上曰然古有社稷之臣汲黯其近之矣唐太宗以光禄大夫萧瑀为特进复令参预政事帝曰武徳六年以后髙祖有废立之心而未定我不为兄弟所容实有功髙不赏之惧斯人也不可以利诱不可以死胁真社稷臣也因赐瑀诗曰疾风知劲草版荡识忠臣
　　儒臣【十八则】
　　汉武帝初即位招选天下文学材智之士待以不次之位四方士多上书言得失自鬻者以千数上简拔其俊异者宠用之庄助最先进后又得吴人朱买臣赵人吾丘寿王蜀人司马相如平原东方朔吴人枚臯济南终军等并在左右每令与大臣辨论中外相应以义理之文大臣数屈焉然相如特以辞赋得幸朔臯不根持论好诙谐武帝以俳优畜之虽数赏赐终不任以事也朔亦观上顔色时时直谏有所补益
　　晋以和凝为端明殿学士凝署其门不通賔客耀州推官张谊致书于凝以为切近之职为天子耳目宜知四方利病柰何拒絶賔客虽安身为便如负国何凝竒之荐于桑维翰除左拾遗谊上言契丹有援乞之功宜外敦信好内谨备边不可自逸以啓戎心晋主深然之唐髙祖以秦王世民功大前代官皆不足以称之特置天防上将位在王公上世民以海内浸平乃开馆于西宫延四方文学之士出教以王府属杜如晦记室房龄虞世南文学褚亮姚思亷主簿李道参军蔡允恭薛元敬顔相时谘议典籖苏朂天策府从事中郎于志宁军谘祭酒苏世长记室薛休仓曹李守素国子助教陆徳明孔颖达信都盖文达宋州总管府户曹许敬宗并以本官兼文学馆学士分为三畨更日直宿供给珍膳恩礼优厚世民朝谒公事之暇辄至馆中引诸学士讨论文籍或夜分乃寝又使库直阎立本图像禇亮为赞号十八学士士大夫得预其选者时人谓之登瀛洲髙祖置文馆于殿侧聚四部书二十余万卷精选天下文学之士虞世南禇亮姚思廉欧阳询蔡允恭萧徳等以本官兼学士令更日宿直聴朝之隙引入内殿讲论前言往行商政事或至夜分乃罢又取三品已上子孙充文馆学士
　　中宗时置修文馆大学士四员直学士八员学士十二员选公卿以下善为文者李峤等为之每游幸禁苑或宗室宴集学士无不毕从赋诗属和使上官昭容第其甲乙优者赐金帛同预宴者惟中书门下及长参王公亲贵数人而已至大宴方召八座九列诸司五品以上预焉于是天下靡然争以文华相尚儒学忠谠之士莫得进矣
　　明皇置丽正书院聚文学之士徐坚等或修书或侍讲以张説为修书使以总之有司供给优厚中书舍人洛阳陆坚以为此属无益于国徒为糜费欲悉奏罢之张説曰自古帝王于国家无事之时莫不崇宫室广声色今天子独延礼文儒发挥典籍所益者大所损者微陆子之言何不达也明皇闻之重説而薄坚
　　明皇与中书门下及礼官学士宴于集仙殿明皇曰仙者凭虚之论朕所不取贤者济理之具朕今与卿曹合宴宜更名曰集贤殿其书院官五品以上为学士六品以下为直学士以张説知院事徐坚副之明皇欲以説为大学士説固辞而止
　　唐初诏勑皆中书门下官有文者为之髙宗干封以后始召文士草诸文辞常于北门进止时人谓之北门学士宗即位始制翰林院宻迩禁庭延文章之士下至僧道书画琴棋数术之工皆处之谓之待诏刑部尚书张説及弟垍皆翰林院供奉
　　白居易上奏臣比请罢兵今之事势又不如前不知陛下复何所恃是时宪宗每有军国大事必与诸学士谋之尝逾月不见学士李绛等上言臣等饱食不言其自为计则得矣如陛下何陛下询访理道开纳直言实天下之幸岂臣等之幸宪宗遽令明日三殿对来
　　中宗谓宰相曰朕每读书有疑无从质问可选儒士入内侍读卢怀慎荐太常卿马怀素以为左散骑常侍与右散骑常侍禇无量更日侍读聴肩舆乘马于宫中以无量羸老为造腰舆内侍舁之亲送迎之待以师傅之礼
　　宪宗嘉翰林学士崔羣谠直命学士自今奏事必取羣连署然后进之羣曰翰林举动皆为故事必如是后来万一有阿媚之人为之长则下位直言无从而进矣遂不奉诏
　　后唐明宗目不知书四方奏事皆令安重诲读之重诲亦不能尽通乃奏称臣徒以忠实之心事陛下得典枢机今事粗能晓知至于古事非臣所及愿仿前朝侍讲侍读近代直崇政枢宻院选文学之臣与之共事以备应对乃置端明殿学士
</div>
    <div class="pagination">
<a href="经济类编_page12.html">上一页</a><span>...</span><a href="经济类编_page8.html">8</a><a href="经济类编_page9.html">9</a><a href="经济类编_page10.html">10</a><a href="经济类编_page11.html">11</a><a href="经济类编_page12.html">12</a><span class="current-page">13</span><a href="经济类编_page14.html">14</a><a href="经济类编_page15.html">15</a><a href="经济类编_page16.html">16</a><a href="经济类编_page17.html">17</a><a href="经济类编_page18.html">18</a><span>...</span><a href="经济类编_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
