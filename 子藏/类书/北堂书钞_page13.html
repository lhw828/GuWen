<!DOCTYPE html>
<html>
 <head>
  <meta charset="utf-8"/>
  <title>
   北堂书钞 - 第 13 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北堂书钞 - 第 13 页/共 42 页
  </h1>
  <div class="content">
   司隶周官银章青绶 【晋百官表注曰司隶校尉周官也银章青绶五时朝服武佩水苍玉○今案亦见续汉书百官志五有周官也以上陈俞本与原钞悉同】 主徒隶 【环济要略云司隶周官也主徒隶汉武始置从中都官徒千二百人捕巫蛊事复其兵然使重领京师也○今案玉函山房辑本要略合本篇所引三条为一而删去汉武以下二十七字葢据陈本俞本亦照陈本删】 捕奸猾 【汉书百官公卿表司隶周官也武帝征和四年依周置持节领徒千二百人捕巫蛊大毒奸猾复其兵因统京兆扶风河内弘农等七郡○今案近本汉书十九上百官表依周置作初置领徒作从中都官徒大毒作督大复其十六字作后罢其兵察三辅三河弘农十一字陈本删周官句弘农等七郡五字照原钞余从近本汉书改】 督二千石 【汉旧仪云司隶校尉武帝初置后诸矦王贵戚不服乃以中都中官徒奴千二百人属为一校尉部剌史督二千石也○今案平津本汉旧仪补遗谓据书钞引陈俞本同】 察举百僚 【续汉书百官志司隶校尉比二千石武帝置持节掌察举百僚以下及京师近郡犯法者○今案后汉书三十七百官志作孝正帝初置余同御览二百五十引续汉志脱二字脱帝置字掌作常郡作都余亦同陈俞本照近本后汉书改】 统七郡 【汉书百官公卿表表司隶武帝征和四年置持节统京兆扶风河内弘农等七郡为校尉也○今案详本篇上捕奸猾注】 领三河 【汉官仪司隶校尉部判司征和中阳石子孙敬声巫蛊之狱乃以周礼置司隶校尉持节督督大奸猾事置其司今董领京师三辅三河弘农者○今案平津辑本汉官仪无部判司三字谓据书钞引又注云子孙当作公孙陈本祇注见前俞本亦脱考后汉三十七百官志注引荀绰晋百官表注有征和中阳石公主巫蛊之狱起句则本钞子孙固误而渊如作公孙亦非矣】 乘骢马 【列异记云鲍宣至子永孙暗俱为司隶乘骢马京师歌之曰鲍氏骢三入司隶再入公马虽疲行步通○今案通典职官十四引列异记隶下有校尉二字通作工陈本三误四瘦误集余同俞本疲作瘦通改工余亦同】 从缇骑 【环济要略云司隶出从缇骑○今案玉函辑本要略据书钞引陈俞本同】 专道而行 【汉书百官公卿表司隶校尉掌察皇太子以下行马内事皆主之专道而行专席而坐○今案近本汉书十九上百官表脱陈本以作天删末句以为即下文标目不知校尉亦独坐之一也】 专席而坐 【东观汉记云御史中丞司隶校尉尚书令并专席而坐故京师号曰三独坐○今案类聚卷六十九引及姚辑东观记卷八同原钞脱御史中三字校尉二字据补陈俞本并字作朝会皆三字余同】 无所不统 【汉官仪云司隶校尉纠皇太子三公以下及旁郡无所不统○今案平津本汉官仪据御览职官部引郡下有国字】 无不综典 【魏志锺会字士季迁司隶校尉虽在外司时政损益与夺无不综典○今案魏志二十八锺会傅益下有当世二字原钞司误国已据订】 察按公卿 【环济要略司隶主徒隶董京师察按公卿以下○今案玉函辑本要略据书钞引同】 内正百僚外督邦畿 【王晋书李胤领司隶校尉屡自表让不宜兼监司之官皇太子出居东宫上以司隶内正百僚外督邦畿事任峻重○今案亦见今晋书四十四李胤传无标目二句余同陈本有增引】 时惟鹰鹯 【胡伯始司隶校尉箴率隶掘蛊以诘其奸既定既寍爰遂其官俾督京甸时惟鹰鹯应璩诗云司隶鹰扬吏爪牙徒握空折翘跃毛距宛颈还入笼世人指为武谁复励严冬○今案陈俞本胡伯始皆作崔瑗陈无应璩诗俞则箴字以下全删】 旧号卧虎 【傅咸集教云司隶校尉旧号卧虎诚以举网而万目理提领而众毛从也○今案百三家傅咸集教上有司隶二字从作顺陈本俞本脱教云二字余与原钞同】 剌举无所回避 【谢承汉书许永字永先为司隶校尉督师京师是时阉侍在内贵幸用势永举法无所回避京师号曰许永光曰○今案姚辑汪辑本谢书脱督师四字阉作奄末四字作许游光陈本脱字永先三字脱督师四字侍作寺脱京师八字俞本许永作许允亦脱督师句作奄寺作许游光余与原钞同】 司隶纠上检下 【应劭汉官司隶校尉初置惟宽饶王章鲍宣纠上检下严刑必断贵戚惮之京师政清○今案原钞宽饶误实领据本篇下再引订改平津馆辑本汉官仪卷上仍作实领余同陈本脱初置以下七字俞本王章在葢宽饶之前余亦同】 权门雀目鼠步 【东观汉记云阳球字方正为司隶校尉诣阙上书谢恩表言常侍王甫罪过奔车收送诏狱自临考之死以杖下权门惶怖服悚莫不雀目鼠步京师肃然○今案聚珍本东观记二十一阳球传脱奔字服悚作股栗姚辑本脱谢恩二字以作于脱服悚二字陈俞本亦脱服悚二字余同聚珍本】 捕治阉侍 【谢承后汉书云许永司隶校尉是时阉侍用势永先举法治之○今案本篇上文引治之作无所回避陈俞本阉作奄永作允同为一人一事何以前作许永后作许允矛盾如是】 奏免迁官 【干宝晋惣纪传咸兼司隶校尉时朝廷宽子豪右放恣郡县从容寇贼充斥相交请托朝野溷淆咸于是数日之间三奏免迁官奏官謇谔终无曲挠有司肃然○今案今晋书四十七傅咸传与此迥异然咸于是三句作咸奏免尹澹等又以长官到官未几便迁云云是本钞迁字不误陈俞本改迁作送乃误也余亦与本钞同】 走燛奏赵王权戚挫折 【续汉书鲍永字君长为司隶校尉上叔父赵王孝良送来歙丧还入大夏城门与右郎将相逢良怒召门贱吏永走马往前奏良大不敬由是权戚挫折百僚肃然数举奏非法朝廷善之永辟右扶风平陵鲍恢以为都官从事恢亦抗直不避强御诏册曰贵戚且当敛手以避二鲍其见重又如此○今案姚辑续汉书无孝字与字贱吏作侯诘责无往字戚挫作威挫册作敕无当字汪辑本入下有大字右下有中字脱永走二字余与姚辑同俞本逢下有道迫二字余亦与姚辑同陈本改引范书非是】 奔车收王甫权门惶怖 【续汉书阳球字方正以司隶校尉表中常侍王甫罪过奔车收之狱自临考之死杖下权门惶怖○今案姚辑续汉书阳球传所引太简惟御览二百五十引中下无书字据删奔车句作收送洛阳诏狱考作楮无权门句汪辑本无诏字余与御览同陈本改引范书】 奏收尹模 【王晋书何曾字颖考为司隶校尉时抚军都尉尹模因校事作威曾奏收之罪甚狼籍○今案俞本考作孝脱时字威下有奸利盈积句收之二字照今晋书改劾之余同陈本悉照今晋书改而仍冒王晋书名谬甚】 重据阮籍 【王晋书何曾字颖考为司隶校尉曾启文帝曰公方以孝治天下而听阮籍以重哀饮酒食肉于公坐宜摈四裔无令污染华夏文帝曰此子羸病若此君不能为彼忍之耶曾重引据甚切而籍饮吃若故也○今案亦见今晋书三十三何曾传坐作座彼作我无而籍句余同陈本注见上俞本字颖十三字作阮籍负才放诞居丧无礼何曾因言于帝曰十七字又坐作座彼作吾据下有辞理二字而籍句作帝虽不从时人敬惮之九字余同】 晚开早閇 【谢承后汉书云公卿晔为司隶校尉时京兆门晚开早閇○今案姚辑谢书公孙晔传閇作闭原钞脱时字门字据补姚辑本作早开晚闭余同陈本仍脱时门二字俞本祗脱门字考玉篇閇俗闭字】 枹鼓不鸣 【益都耆旧传赵祈字百鸾为司隶校尉枹鼓不鸣民无称脕○今案陈俞本称作侵余同】 京师清静 【续汉书云宣秉字巨公迁司隶校尉奉公遵典督察奸邪务举宏纲正大体阔略细微其政严而不苟百僚肃然京师清静○今案姚辑续汉书宣秉传奉公作奉法僚作官汪辑本苟作苟余与姚本同原钞秉误康以形近致讹已据更正陈本秉仍作康法官二字照改小注又改静作净】 京师政清 【汉官仪司隶校尉初置惟宽饶王章鲍宣贵戚惮之京师政清○今案己见本篇上引但详略不同耳平津本既入汉官仪卷上又据陈本引入汉旧仪补遗一而二之苟非见原钞几为所误】 持平僚敬惮 【续汉书牟融字子优拜司隶校尉典司京师执宪持平多所举正百僚莫不敬惮魏志云徐迁司隶校尉百官敬惮○今案姚辑汪辑本续汉书牟融传宪作直余同御览二百五十引无字子优三字师作都余亦同又魏志见御览二百五十引作徐宣事今考魏志徐宣传有司隶句无百官句】 公正百僚忌难 【续汉书鲍永字君长为司隶校尉永性矜严公正百僚忌难每朝各加戒慎○今案姚辑续汉书鲍永传脱永性以下汪辑本与原钞同陈俞汪本性上均无平字本钞平字衍文也删之】 宦侍屏气 【谢承汉书李膺字符礼拜司隶校尉张让弟翔为野王令贪残无道畏膺而逃藏让合柱中膺率将吏破柱取翔出狱杀之让诉冤于帝帝诏膺诘之膺曰仲尼为鲁司寇七日诛少正卯今臣列官已积旬惧以淹留为愆不意获速疾之罪留之五日克殄大二帝顷谓让曰此尔弟之罪司隶何愆自是宦侍屏气休沐不敢复出帝问其故并叩头曰畏李校尉○严氏校元下删初字曰膺改膺曰聪改敢头下删注字裹改畏今案姚辑汪辑本谢书李膺传脱此条陈俞本改引范后汉书】 奸慝自弭 【楚国先贤传云黄尚字伯可为司隶校尉奸慝自弭言其人不素食也郭仲产南雍州记云黄尚为司隶咸服也○今案御览四百九十六引楚国先贤传无字伯可三字言其人句则虞永兴引申语也余同陈俞本皆引至自弭二人余删】 权贵改服 【谢承后汉书刘治字伯拒为司隶校尉权贵子弟罢职遂还京师辄改易舆服隐慝财宝○今案姚辑谢书作刘佑传拒作巨权上有时字职遂作州郡辄上有每至界首句余同汪辑本拒作袒余与姚同陈俞本佑作佑余亦与姚辑同】 强族敛手 【谢承后汉书公孙晔字春光为司隶校尉下车减损随车坐席不迁豪杰贵戚宾各绝其书疏按法捕治无所回避京师宴然强族由是敛手○严氏校补敛手二字今案姚辑谢书公孙晔传脱下车以陈俞本皆误作纷华陈本脱字春三字及下车二十字京师四字俞本脱由是二字余与原钞同汪辑谢书与俞同】 令长去官 【谢汉书许永为司隶校尉中官子弟为令长官者并弃官汪辑本谢书许永传脱京师四字余同陈俞本亦脱此四字陈又于误放】 守令投印 【王晋书刘毅字仲雄为司隶校尉奏何曾刘实羊琇张施所犯良藉司部守令事相连及望风投印绶者甚众贵戚敛手○今案俞本何上有太尉二字刘上有尚书二字实下有父子二字施作佗手上有众以为毅能继诸葛丰盖宽饶十二字陈本照今晋书改而仍存王晋书名谬甚】 閇合不通私书 【谢承后汉书华松字爱卿握为司隶校尉是时贵戚专势松下车閇合不通私书不与豪右相见奸慝犯者辄死定奏马氏三侯豪杰敛手由是深见非恨也○今案姚辑谢书华松传脱字爱卿三字脱死定二字脱马氏四字杰作羣汪辑本脱定字有马氏四字余与姚同又御览二百五十引无由是句余与汪同陈本删不与以下俞本与姚辑本同】 閇合不通豪右 【谢汉书云任防字文始为司隶校尉下车尝食干饭十日炊閇合不通豪右施设禁令按法贵戚敛手互相约敕不敢干越○今案姚辑谢书任防传互作致脱敢干三字俞本不脱余与姚辑同陈本脱字文始脱施设以下惟汪辑本作王防又云一作任防互亦作致余与原钞悉同】 石鉴再为司隶 【臧荣绪晋书石鉴以才干习于从攻敢断无疑为称再为司隶校尉○今案晋书四十四石鉴传祇有未句陈俞本脱为称二字余与原钞同】 刘暾五为司隶 【臧晋书刘暾字长升五为司隶允协物情故也○今案亦见今晋书刘暾传同陈本脱字长升三字俞本升作叔】 虞诩言常侍输左校 【谢承后汉书虞诩字叔卿拜司隶校尉时中书侍郎张防专用权势辄按之而屡寝之不下诩乃自系言防弄国威柄臣不忍与之同朝谨自系以闻防流涕欣帝诩坐输左校二日之中传考四狱孙程知诩以忠获罪言之而得免○严氏校升改下今案姚辑谢书脱虞诩传汪辑本亦脱此条考范书诩传升卿中书侍郎作中常侍不下作不报余则虚字微异耳陈俞本改引范后汉书】 许永言阉侍当下廷尉 【谢汉书许永为司隶校尉言阉侍在内并贵幸用事于外见怨以宰臣遂见诬谮当下廷尉永谓友人曰永年当七十庶几以忠义致身未得歼奸臣之首而先贼受害何能复入奏对刀笔吏豹■〈豸良〉之口遂仰药而死○今案姚辑汪辑本谢书许永传阉作奄事作势臣作人吏下脱豹■〈豸良〉四字余同陈俞本与姚辑同】 摧辱宰相 【汉书鲍宣子子都为司隶校尉时丞相孔光园陵官属以令行驰道中宣出逢之使吏拘止丞相掾吏摧辱宰相坐大不敬下廷尉狱博士弟子王咸举幡太学下曰欲救鲍司隶者会此下诸生会者千数人遮丞相自言丞相车即不得行言宣罪可减死一等○今案汉书七十二鲍宣传拘作钩千数作千余原钞脱掾吏六字脱一等二字据补陈俞本照汉书增引甚详】 贱易上卿 【汉书翟方进字子威为丞相司直司隶校尉涓勋初拜不肯谒丞相御史大夫后朝会相见又踞方进举奏勋轻慢宰相贱易上卿请下丞相免勋○今案汉书八十四翟方进传亦见本钞六十二司直篇引陈俞本略增】 丁冲饮酒醉死 【魏略丁冲为司隶校尉后数岁遇诸将饮酒美不觉醉死○今案魏志十九陈思王传注引魏略岁遇作来过末句作不能止醉烂肠死七字又御览三百七十六引魏略仍作岁遇陈俞本与原钞同】 鲍昱救火免官 【续汉书鲍昱字守文拜司隶校尉吾欲令天下知忠臣之子复为司隶昱在职奉法守正有父风坐救火迟免官今案姚辑汪辑本续汉书鲍昱传脱吾欲十四字余同陈俞本与汪辑本悉同】 

　　○五校尉八十二 

　　五校尉二千石 【汉书百官公卿表五校尉皆二千石武帝置又有虎贲校尉胡骑校尉悉隶城门校尉建武七年省长水射声九年改屯骑为骁骑青巾十年又置长水骑为屯骑省越骑置司马并长水又省中垒校尉以虎贲并射声及步兵为五校尉○今案悉隶句以上永兴从汉书十九上百官表节引建武以下或是应劭注据本篇掌骑士条下注引青巾云云可知今汉书特脱此注耳陈本脱青字巾误中】 主禁兵 【东观记马光字叔山监越骑视事帅厉吏士是时五校尉令在北军营中光以为五校尉乃主禁兵所以宿卫两宫不宜在一处表请二校尉附北宫○今案聚珍本姚辑本东观记十二马光传无是字无乃字余同陈本删帅厉下十六字宿上添引武备二字删表请句俞本禁兵下添引武备二字而止余同陈本】 掌宿卫 【续汉书百官志五校尉各一人秩比二千石掌宿卫兵○今案见后汉三十七百官志陈本掌上衍临字俞本与原钞同】 宿卫两宫 【东观汉记马光字叔山监越骑校尉时五校尉令在北军营中光以为五校尉所以宿卫两宫不宜在一处表请二校尉附北宫诏书许越骑射声等治北宫○今案聚珍本姚辑本东观记十二马光传等误寺余同姚又寺上有治字俞本亦误作寺】 各领千兵 【晋令云晋承汉置五校尉为宿卫宣各领千兵晋初诸王起家多为之○今案御览二百四十二引无晋令二字作陶氏职官要录军作官无晋初以下余同陈俞本皆作晋品令陈本至千兵句止俞本与原钞同】 官显职闲 【东观汉记刘般字仲兴兼屯骑校尉时五校尉官显职闲多以宗室居之○今案聚珍本东观记十七刘殷传仲作伯余同姚辑本脱此条陈俞本改引后汉】 禁兵武备 【东观汉记马光监越骑校尉时五校尉令在北军营内光以为五校尉主禁兵武备宿卫两宫不宜在一处表请二校尉附北宫诏许越骑射声等治北宫○今案详本篇上两引】 上应天工下厌郡望 【东观梁不疑拜步兵校上书曰列校之职上应天工下厌郡望实非过少所宜任也○今案聚珍本东观汉记十二梁不疑传及御览二百四十二引皆无宜字又聚珍本夹注谓与梁冀传同恐因冀传误复故陈俞本皆改梁冀但隋以前已然仍久为是】 府寺宽敞舆服光丽 【东观刘般字仲兴兼屯骑校尉宫显职闲府寺宽敞舆服光丽故多以宗室居之○今案聚珍本东观记十七仲作伯余同本篇上亦引各有详略耳姚本脱此条陈本改注后汉】 掌屯兵 【汉书百官公卿表步兵校尉掌上苑门屯兵续汉书百官志步兵校尉掌宿卫兵○今案汉书十九上百官表同】 掌骑士 【汉书百官公卿表屯骑校尉掌骑士应劭注云世祖中兴改为青巾校尉续汉书百官志云屯骑校尉掌宿卫兵晋中兴书司马无忌让屯骑校尉之任职典禁兵宿卫事重必宜其人岂臣微弱所克堪也○今案汉书一条见十九上百官表惟脱应劭注续汉一条近本同陈本祇引汉书及续汉书亦无应注俞本删应注中兴书一条克堪作堪充余与原钞悉同】 掌胡骑 【汉书百官公卿表云长水校尉掌长水宣曲胡骑如湻注长水胡名也晋灼注云卫故长水胡人如湻注曰宣曲观名刑胡骑校尉掌宿卫兵○今案汉书十九上百官表同惟注文长水胡名宣曲观名二句今本作师古注得读旧钞始知本是如湻旧注也余注皆脱无可引校俞本谓详通典并改引续汉二句皆非本条注卜陈本直题作师古注与改引五代十国书其谬等矣】 掌射声 【汉书百官公卿表射声校尉掌待诏射声士也服虔注云工射者也冥冥中闻声则中之因名也应劭曰须诏所命而射故曰待诏射声也续汉书百官志云射声校尉掌宿卫兵也○今案汉书十九上百官表并服注皆同惟故曰句脱声字耳又续志见后汉书三十七百官志亦同陈本工误士】 大猷虔恭法宪 【王晋书齐王攸字大猷少以英奇见称始除步兵校尉时年十八初受戎任职虔恭法宪绥御有方○今案陈俞本同】 士恭躬处俭约 【晋中兴书宗室录云谯愍王承字士恭太兴初为屯骑校尉承列位兼重身居藩屏犹躬处俭约乘草莽车○今案亦见今晋书三十七谯闵王传士恭作敬才本钞剌史篇引他事作士敬以避宋讳传钞者改敬作恭耳陈俞本王承误任丞殊谬然皆作士恭陈删太兴三字承列五字身作位又删乘草四字俞则承列二字作职脱身字犹字余与原钞同】 仲华鹰扬虎视 【汝南先贤传曰应顺字仲华拜射声校尉鹰杨虎视○今案陈本俞本同】 马光帅厉吏士 【东观光字叔山监越骑校尉视事厉吏士教习吾兵○今案聚珍本姚辑本东观汉记马光传吾兵作有方亦详＋本篇上主禁兵条下陈俞本删字叔六字作为字又删视事二字改吾兵作有方】 刘超兵多义随 【晋中兴书刘录云超字世踰为射声校尉时校尉兵以义兴人多义随超因领之号曰君子营以实宿卫○今案御览二百四十二引中兴书校尉兵作军校兵余同陈本脱录云二字脱世踰五字时校二句作时军校无兵义兴人多义随领之作统领其众又脱末句俞本军校二句同陈本以实句移号曰句上余与原钞同】 吏士称仁 【续汉书曹褎字叔通迁射声校尉按行营舍有不葬者百余悉为买官地葬之为之设祭吏士咸称其仁○今案姚辑续汉书曹褎传脱此条御览二百四十二引无有字无百余字无为之字余同又五百五十一再引有百余二字汪辑本据御览引亦同陈俞本改引范书】 吏士敬畏 【谢汉书邓通字子渊迁越骑校尉为营吏士所敬畏天下叹之○今案姚辑汪辑本谢书邓通传叹之作叹服余同又汪本无吏字陈本脱通字二字并脱末句俞本与原钞同】 不同常例 【王晋书武帝诏曰射声校尉胡夺外掌方任参九列不宜同之常例勿使入直○今案御览二百四十二引王晋书原钞胡奋误故旧脱外字参误泰据订陈本删胡奋六字及末句俞本仍误故旧余同】 高选纲佐 【晋中兴书东海王冲字道让为长水校尉年十一高选纲佐以刘躭为司马顾和为主簿○今案亦见今晋书六十四王冲传纲作僚无年十一字陈俞本与原钞悉同】 给千人 【王晋书云王允为屯骑校尉给千人营置长吏司马○今案今晋书王允传无御览二百四十二引晋书作濮阳王允余与原钞同陈俞本亦同疑即王晋书也】 领千营 【王晋书云下邳王晃传云晃起家为长水校尉领千营置长史司马○今案御览二百四十二引王晋书领千营作给千人余同陈俞本晃作冕脱长字史误吏余同】 伯宗陈上方略 【续汉书耿恭字伯宗迁长水校尉西羌反恭上疏陈方略召问状后遣恭将五校尉御之○今案姚辑汪辑本续汉书耿恭传后作乃尉御之作士三千人陈俞本与姚辑同】 武孺数言便宜 【东观贾宗字武孺为长水校尉宗性方正奉职爱士及在朝廷数言便宜深见亲异赏赐殊厚上美宗既有武节又兼经术每宴会令与当世大儒问难经传○今案聚珍本东观汉记卷八贾宗传宗性四字在为长句上姚辑本脱既字令字大误文问作论余同俞本与姚辑本同陈本无上美以下】 戴陵谏弋猎 【魏志云戴陵长水校尉谏文帝不宜数行弋猎帝大怒陵减死罪一等○今案魏志卷二文帝纪戴陵二字在尉下陈俞本长上添为字余亦同】 留赞好直言 【吴书留赞字正明为屯骑校尉时事得失每常规谏好直言不阿旨孙权以此惮之○今案吴志十九孙峻传注引吴书同陈俞本亦同惟陈脱字正明三字】 任峻见事理 【魏志任峻字伯远迁长水校尉峻宽厚有度而见事理每有所陈太祖多善之○今案魏志十六任峻传远作达俞本与原钞同陈删字伯达三字】 陆嘉有德行 【王晋书陆嘉字文仲嘉仕吴稍至屯卫校尉既名族有德行名声好学有才思○今案俞本仕上无嘉字名声作声誉余同陈本删字文四字删名声以下】 任宏教兵书 【汉书艺文志成帝时遣步兵校尉任宏教兵书○今案汉书三十艺文志遣作诏陈本与原钞同】 贾宗兼经行 【东观贾宗字武孺为长水校尉宗既有武节又兼经术每宴会令与当世大儒司徒丁鸿问难经术○今案聚珍本姚辑本东观贾宗传同与本篇上引各有详略俞本尉下添引上美二字大误文余亦同】 正五经异说 【续汉书樊儵字长亘为长水校尉与公卿杂定郊祀礼仪以谶记正五经异说○今案姚辑汪辑本续汉书樊儵传无字长亘三字又考聚珍本东观记注云儵字长鱼陈俞本祀作祠余同】 定五经同异 【东观丁鸿字孝公兼射声校尉肃宗召鸿与诸儒桓郁贾逵等论定五经同异于白虎观鸿最明诸人称之帝数嗟叹曰殿中无双丁孝公○今案聚珍本东观汉记十五丁鸿传论定作集议无鸿最七字帝数句作上嗟叹鸿才号之曰余同姚辑本脱字孝公八字诸儒二字余与聚珍本同陈本改引后汉】 嗣宗纵酒昏酣 【魏氏春秋阮籍字嗣宗闻步兵校尉缺厨多美酒营人善酿求为校尉随纵酒昏酣遗落世事○今案魏志二十一王粲附阮籍传注引魏氏春秋同亦见本钞百四十八引陈本酿下添酒字】 破石纵暴无道 【谢续汉书云曲节弟破石为越骑校尉越骑营五伯妻有美色破石从求之五伯不敢逆妻执意不肯遂自杀其纵暴无道多此类也○今案姚辑谢书曹破石传逆作违姚辑本曹节附弟破石传亦作违肯下有行字御览二百四十九引五作伍逆作违纵作淫又四百三十九引仍作五伯余同陈俞本伯作百亦有行字余亦同】 公路以气高人 【魏志袁术字公路为长水校尉好奢淫骑盛车马以气高人语曰路中得鬼袁长水○今案魏志袁术传长水作折冲无骑盛四字及语曰以下气高句作以侠气闻陈俞本无淫字骑作绮语作谣余同】 

　　○城门校尉八十三 

　　掌京师城门 【汉书百官公卿表城门校尉掌京师城门屯兵有司马○今案见汉书十九上百官表同】 掌北军垒 【汉书百官公卿表云十二城门侯中垒校尉掌北军垒门内外玉函山房辑本百官志云省中垒校尉以监五营也○今案近本汉书十九上百官表外下有掌西域三字余同王氏读书杂志引旧钞以校汉书亦作内外又近本续汉百官志作旧有中垒校尉中兴省中垒但署中候以监五营胡骑云云本钞节文耳陈本照近本汉书改而删续志俞本与原钞悉同】 掌轻车外士 【汉书百官公卿表云虎贲校尉掌轻车外士武帝置有丞司马秩二千石○案近本汉书十九上百官表无外士二字陈本引至轻车二字止俞本与原钞同】 掌诸军兵田 【魏略司农校尉黄初四年置秩比二千石前主无宪后掌诸军屯田○今案御览二百四十二引魏略农下有度支二字无前主五字陈俞本无度支字脱四年字余与御览同】 主天下材木 【魏略云材官校尉黄初中置秩比二千石主天下材木属少府○今案御览二百四十二引魏略材木作材官陈俞本脱中字余同】 

　　○护羌校尉八十四 

　　主西羌 【续汉书百官志护羌校尉一人主西羌秩比二千石○今案见续汉百官志五陈俞本同】 主乌桓 【续汉书百官志护乌桓校尉一人主乌桓胡秩比二千石○今案见续汉百官志五陈俞本无胡字余同】 羌胡感悦 【东观记邓训为护羌校尉诸胡皆喜羌俗耻病死每病临困辄持刀以自剌训闻有困病者辄拘持束缚不与兵刃使医药疗治者非一小大莫不感悦训病卒吏民羌胡爱惜旦夕临者数千人或以刀自割又剌杀犬马牛羊曰邓使君已死我曹皆死耳前乌桓吏士皆奔走道路至以空城郭○今案聚珍本东观记卷八邓训传无持刀以三字无闻有五字辄作合使医九字作医药疗之多愈民作人余同姚辑本脱诸胡皆善句脱持字治作之民作人皆作俱士作人余亦同陈俞本虚字小异】 见昆弥欢喜 【东观记耿恭字伯宗始置西域都护戊己校尉恭至部移檄乌孙示汉威德昆弥己下皆欢喜遣使献名马愿遣子入侍○今案聚珍本东观记卷八耿恭传部作即戊误伐已据改姚辑本部亦误即余同陈本改引后汉俞本部作都余同】 田豫受金答其厚意 【魏略田豫字国让为护乌丸校尉鲜卑等多以牛马送豫豫辄送官复密坏金三十斤谓豫曰愿辟左右欲有所道因曰今以此上公豫张袖受之答其厚意胡去具以状闻诏曰昔魏绛开怀以和戎今卿举袖以受狄金朕甚嘉焉赐青绫五百疋豫分半藏少府后胡来以与之○今案魏志二十六田豫传注引魏略无字国让三字辄作转辟作避和作纳青绫作绢又本钞三十八廉洁篇引三十斤作四十斤恐误俞本让误乌丸作羌卑下有素利二字欲上有我字因下有跪字曰下作我见公贫今作密分上有得赐二字少作小来上有复字陈本略增余同俞本】 

　　北堂书钞卷第六十一 

　　●北堂书钞卷第六十二　　　　设官部十四 

　　隋秘书郎虞世南撰 
　　南海孔广陶校注 
　　御史中丞八十五　　　　治书侍御史八十六 
　　侍御史八十七　　　　　直指绣衣八十八 
　　兰台令史八十九　　　　司直九十 
　　谒者仆射九十一 

　　○御史中丞八十五 

　　殿内举劾 【茂陵书中丞别居殿内举劾案章故曰中丞○今案陈本注汉书居殿内作在殿中余同考汉书汉书作在殿中】 监国得失 【王充论衡兰台之官监国得失汉官典职云中丞掌兰台○今案论衡十三别通篇监国作国所监余同平津馆辑本汉官典职同俞本脱汉官七字则掌兰台句混入论衡谬矣陈本与旧钞同】 揔兰台 【汉官解故云建武省御史大夫置中丞一人揔兰台之官上官得举法其权次尚书百官表注云御史中丞皆揔绳台内所司也○今案陈俞本脱百官表以下故作诂武下有以来二字法上有非字平津馆辑本据旧钞引谓举法二字御览作举非官误也当作举非法】 督司隶 【汉旧仪云御史中丞督司隶司隶督司直司直督剌史二千石下至墨绶大夫见孝廉上计丞长史皆于宫司马门外○今案陈本脱大夫以下旧作书司隶督司直作司隶督丞相丞相督司宜二句余同平津本汉旧仪卷上与陈本同而大夫以下别为一条又云于宫旧作放官从书钞引改】 掌图籍受章奏 【汉书百官公卿表云御史大夫有两丞秩比千石一曰中丞秩中二千石兰台掌图籍秘书外督部剌史内受公卿章奏事所举劾按章环济要略云御史中丞有石室以藏秘书图谶之属也○今案汉书十九上秩中二千石句作在殿中三字奏上无章字余同环济以下初学记十二引同陈本已从今本汉书改然殿误作杀又注内作受奏与标目作受章奏又自歧出抑谬矣】 不得纠尚书 【傅咸集上表自理云中丞司隶俱纠皇太子以下则共对司内外矣得纠皇太子而不得纠尚书臣之闇塞既所未喻○今案严辑本傅咸集上表自理作上事自辨喻作辟御览二百二十六引亦作辟陈俞本已改今晋书】 督太子以下 【晋百官表注御史中丞掌督太子以下在宫门行为内违犯法者皆弹纠之虽在行马外而监司不纠亦得奏之○今案俞本脱陈本于御史以下别改他文】 纠察百僚 【汉旧仪云御史中丞两梁冠秩千石纠察百僚○今案两梁六字俞本作内掌兰台外督诸州剌史陈本无外字平津本汉旧仪补遗一卷千石下仍照陈本补入】 课第剌史 【汉书陈咸字子康为御史中丞揔领州部奏事课第诸州剌史内执法殿内公卿以下皆敬惮之○今案汉书六十六部作郡诸下无州字】 在殿内察非法 【续汉书百官志御史中丞在殿内察举非法曰中丞○今案续汉书百官志三察误密苶曰中丞三字陈俞本亦删曰中丞三字】 居殿内察非法 【韦昭辨释名云御史中丞有二人一人别居殿内举非法故曰中丞○今案御览二百二十五引辨释名内作中陈俞本玉函山房辑本皆作中永兴改内者因隋讳忠兼避也】 会同专席 【汉旧仪御史中丞朝独坐出讨奸猾内与尚书令司隶校尉会同皆专席京师号之曰三独坐者也○今案平津辑本据旧钞引同陈本已改东观汉记】 遇尚书郎避车住揖 【汉官典职云御史中丞遇尚书郎避车执板住咡丞郎下车举手礼平施也○今案白帖七十四引典职丞郎下作车过乃去之陈俞本平津辑本亦然又陈俞本汉官误汉书】 遇洛阳令分路而行 【晋百官表注云御史中丞故事与洛阳令相遇则分路而行以土主逐辅不欲稽留也○今案亦见初学记十二御览二百二十五引魏氏春秋主下有多字余同陈本已改魏氏春秋仍脱土主句】 陈羣举鲍勋 【魏志黄初四年尚书令陈羣仆射司马宣王并举鲍勋为宫正宫正即御史中丞也帝不得已而用之百寮严惮莫不肃然○今案魏志十二莫作罔】 山公启刁攸 【山公启事云御史中丞刁攸旧人年衰近损百僚未甚为惮坐治政事改尚书可也○今案严辑本山公启事同初学记十二御览二百三十二引无年衰以下初学记旧下有能字】 周浚有才用 【山公启事云御史中丞周浚果毅有才用○严氏校启下补事字今案翰苑新书前集三引启事无用字】 孔颢有才能 【山公启事云孔颢有才能果劲不挠以为御史中丞诏可之○今案翰苑新书前集三引启事无诏可之三字】 察举无所回避 【东观记马严拜御史中丞赐冠帻衣服车马严为司马职典兰台外营州牧举劾按章申明旧典奉法察举无所回避百寮惮之○今案聚珍本东观记脱赐冠至州牧十九字陈本脱为司十一字姚本脱此条】 弹奏无所屈挠 【晋中兴书济阳录江绘为御史中丞既到职弹奏无所屈挠时元显专政多行骄横着恶白日夜开具六门宵行绘乃密启之○今案陈俞本脱着恶十一字】 秉直不惮强御 【王晋书李熹字季和迁御史中丞当官秉直不惮强御○今案陈俞本脱王字亦见今晋书四十一秉直作正色翰苑新书前集卷三引臧晋书憙作喜无御史二字余同】 弹奏不畏强御 【晋中兴书邓隗为中丞劾奏请免王含官事虽被寝王氏深忌嫉之弹奏不畏强御皆此类也○今案本钞司直篇引中兴书此文邓作刘陈俞本作邓翰苑新书前集卷三引晋中兴书有中丞句弹奏句亦作邓】 奏効少府秽浊 【王晋书傅咸字长虞迁御史中丞奏劾少府夏矦陵取宫田立私屋近小人委以家计令工匠窃盗官物附益于私所营唯利丑问充斥大臣秽浊无以为训奏上免陵官○今案亦见今晋书四十七陵作骏无取官以下陈本虞作处俞本作虚余同】 奏劾司马不敬 【晋中兴书宗室录谯王括迁御史中丞太宗初即位未解严大司马愠屯中堂夜吹警角括奏劾大不敬请治罪明日温见奏事叹曰此儿乃敢弹我真可畏也○今案初学记十二引中兴书括作恬无宗室录三字陈本亦作恬无录字治作理】 举正非法百僚震悚 【东观记云樊准字初陵为御史中丞执宪御下举正非法百僚震悚○今案聚珍本东观记初作幼悚作慓姚辑本脱字初三字脱执宪句余同】 明法执绳内外震肃 【傅宣别传云宣为御史中丞明法执绳内外震肃甚有威风○今案初学记十二引傅别传及陈本别误列执作直】 正议直绳 【周处为御史中丞梁王彤为大将代越王偏镇关中不时移处奏彤正议道直绳不挠权门所奏虽不见从于时当惮者也○今案此条失书名初学记十二引王隐晋书有周处奏彤正绳直笔一段文与此大同小异陈本已改从初学记】 羣僚惮之 【东观记云何熙字子温为御史中丞羣僚惮之○今案聚珍本姚辑本东观记温上脱子字陈本脱字子温三字】 百官惮之 【臧晋书李胤字宣伯迁御史中丞恭俭直绳百官惮之○今案陈本胤作彻俭作恪今晋书四十四亦作恪】 执宪百僚敬服 【谢汉书傅贤字仲舒拜御史中丞执宪公平百僚敬服以能治献迁□州剌史○今案陈本及姚本汪本谢书脱以能二句】 奉法百僚所敬畏 【谢汉书陈谦字伯让拜御史中丞执宪奉法多所籴正为百僚所敬畏○今案执姚辑谢书让作谦拜作为无执宪以下初学记十二引及汪辑本续汉书绳作纠无畏字余同陈本已改注续汉书】 贬退分明 【汉书薛宣字贡君以明习文法诏补御史中丞执法殿中外惣部剌史郡国二千石所贬退称进白黑分明由是知名○今案汉书八十三贡作赣】 豪强屏息 【卞敬宗司直箴云惟兹宪合皇威斯翼临下者援凭小者抑昔有二鲍豪强屏息良臣献箴欲告司直○今案陈本合作台无临下二句】 宽而不纵 【臧荣绪晋书矦史光字孝门太始中诏曰光历职内外恪勤在公其以光为御史中丞光在职宽仁不纵奏大保王祥等○今案翰苑新书前三引臧晋书仁作而太始至中丞二十三字作为中丞三字陈俞本已汝注今晋书】 威而不克 【臧晋书唐峻为御史中丞威而不克○今案陈本俞本唐作庾余同翰苑新书前集卷三引臧晋书正作唐与旧钞脗合又克作刻无御史二字】 梅陶奉王宪 【梅陶自牧云余为中丞曾以法鞭皇太子传令亲友莫不致余笑而应之曰堂高由陛皇太子所以得崇于上由吾奉王者宪岂其枉道曲媚后皇太子将见延谒赐以清燕○今案初学记十二引自叙传下无令字堂上无曰字宪作法岂作吾谒作请陈本由误曰岂其作吾岂又小注改宪为法与标目不符尤谬】 刘隗多所纠 【虞预晋书云刘隗字大连中宗为丞相称制以隗为司直多所弹纠文案咸先奏上虽不尽从多所采用○今案亦见本钞司直篇陈本脱字大连十字及文案以下】 臧宣微文深诋 【史记藏宣为御史中丞几二十年以微文深诋杀者甚众○今案陈本作臧俞本作威今本史记酷吏传作减但本钞此篇凡三引皆作臧疑隋时古本如此御览二百二十五引微文此段亦作臧宣】 杜周内深 【史记杜周与臧宣更为中丞十余载其治与宣相傲然重迟外宽内深次猾也○今案史记酷吏传及陈俞本滑作骨同惟臧字有异与上条同】 锺雅挠阿 【晋中兴书济阴王录云王导称疾不朝而出送郄鉴十台奏导专任无敬御史中丞锺雅挠阿不纠并宜弹肃虽事寝不行举朝惮之郭子云锺雅自左丞为中丞常快快恨云独处已以事也○今案陈俞本脱济阴四字及郭子以下挠阿作阿挠又俞本十台作入台】 臧宣酷 【史记臧宣为御史中丞称为敢决疑治政酷暴者也○今案臧字异文详本篇上二条惟治政句今史记酷吏传无之】 

　　○治书侍御史八十六 

　　冠法冠 【胡伯始汉官云侍御史四人治书皆冠法冠一名獬豸兽名知曲直触不正○今案陈俞本汉官下有仪字非也又治作持不正作邪佞平津本胡伯始汉官未收此条范书何敞传注引应劭汉官仪不正作邪佞余同然本钞作胡伯始不合】 评疑谳 【续汉书百官志治书侍御史秩六百石选明法律者为之评天下诸谳疑狱掌以法律当其是非纠六品以下○今案续汉百官志三选明上有本注曰掌四字评作凡无纠六以下】 评廷尉狱事 【汉百官公卿表宣帝从略温舒议幸宣室决狱令待御史二人治书评廷尉事遂置治书侍御史诸大官当假节者皆以治书侍御史诣廷尉也○今案汉书十九上百官公卿表无此文汉书宣帝纪路温舒传亦无之陈俞本脱遂置以下又俞本无从路五字余同但本钞汉百官公卿表六字究有误也考续汉百官志补注引胡广曰有从温舒议此文】 治廷尉奏事 【汉官仪治书侍御史宣帝常幸宣室齐居而决狱事令侍御史二人治书后置秩六百石印绶与符玺郎共平治廷尉奏事○今案平津馆辑本同陈俞本删此注但移下文汉官典职一条为此条注文非旧钞面目矣】 掌法是非 【续汉书百官志云治书侍御史掌以法律当其是非○今案续汉书百官志三】 平罪轻重 【汉官典职云治书侍御史二人治廷尉奏事平罪轻重○今案陈俞本平津辑本平罪作罪当】 纠察六品 【续汉书百官志云治书侍御史纠察六品以下桓帝以后不治谳充位而已○今案续汉志无纠察以下本钞七文引亦有六品一句御览二百六引无察字余同陈本俞本桓作惠不治三字作无所平治充作备】 慰劳四方 【魏氏春秋云荀昱字昱伯为治书侍御史慰劳四方○今案陈俞本昱作寓】 选明法律 【续汉书百官志宣帝幸宣室决狱令侍御史二人治书治书御史起此选明法律者为之○今案详本篇上文】 授准绳官 【谬世应石鉴碑云君为治书侍御史朝廷以公雅节不羣直方其道仍授准绳之官频居爪牙之任鹰时虎视而庶僚风靡○今案严辑本谬世应文同陈俞本准作准】 识朗明正 【山公启事云治书侍御史王启识朗明正后来之俊也○今案陈俞本严辑本山公启事同】 鹰跱虎视 【谬世应石鉴云君为治书侍御史鹰跱虎视而庶僚风靡○今案详本篇上文】 高柔省讼 【魏志高柔字文惠为治书侍御史时人闲数有诽谤柔上疏曰今妖言者必戮告之者必赏既使过误无反善之路又鬪凶狡之羣相诬罔之渐诚非所以息奸省讼也○今案魏志二十四人闲作民闲奸作奸本钞改人者唐钞避太宗讳也】 石鉴直方 【谬世应集石鉴碑云君为治书侍御史朝廷以公雅节不羣直方其道频居爪牙之任○今案详本篇上文】 诏书以王冲为治书 【晋太康起居注武帝诏曰故司空王基夙为先帝授任基子冲尚书郎中虽复清途犹未免楚挞其以冲为治书侍御史○今案御览二百十五引太康起居注复作在余同陈俞本脱太康二字冲作仲无虽复九字】 手诏以陈寿为治书 【王晋书杜预为镇南入辞启巴蜀有陈寿才史通博宜补黄散上曰卿说晚寿可作治书侍御史否预对曰唯在圣诏即手诏用寿为治书侍御史○今案陈俞本为镇南三字作将之镇又陈本脱巴字并上曰二十三字俞本散下有之职二字卿下有何字预对误须对圣误正椎下脱在字考今晋书杜预传无巴蜀有三字及卿说晚三字余同】 程邈作大篆 【卫恒集云程邈为衙狱吏得罪始皇系云阳十年从狱中作大篆少者增益多者减损方者使圆圆者使方奏之始皇善之出为御史○今案晋书三十六载四体书势减损作损减圆作员陈本已改员】 儿宽语经学 【汉书儿宽传举侍御史见上语经学上悦之从问尚书一篇○今案见汉书五十八】 班固作哀辞 【班固集马仲都哀辞云车骑阳文矦马仲都明帝舅也从车驾于洛川浮桥马入水溺死帝顾谓侍御史班固于马上作哀辞○今案陈本马上误为上无马上于字余同百三家本固集车骑下有将军二字阳文作顺文洛川作水字入水上有惊字余同】 李恂写山川 【续汉书李恂字少英迁御史持节使幽州所过皆图写山川屯田聚落百余卷肃宗嘉之○今案陈本脱字少英三字姚辑汪辑本续汉书亦然但御上有侍字汪本又肃作宪余亦同】 周腾观星象 【豫章周腾字叔达为侍御史桓帝当郊平明应出腾仰观曰夫主者象星今宿中宿及策马星悉不动上明不出至四更皇太子卒○今案陈本不动上有下字余同】 陈咸归于乡里 【东观记陈宠曾祖父咸哀平间以明律令为侍御史王莽篡位父子相将归于乡里闭门不出入乃收家中律令文书壁藏之以俟帝王咸常敕戒子孙曰为人议法当依于轻虽有百金之利无与人重比○今案本钞侍御史篇引比作议余同聚珍本东观记十九无于字入字敕字利下有慎字姚辑本为上脱令字脱比字余与聚珍同陈本脱比字余亦与聚珍本同】 惠伯遁入山林 【陈留风俗传云桓烈字惠伯为侍御史以王莽之初遁入山林世祖即位光于家食二千石禄以旌其德○今案陈俞本光于作就其食下有以字又陈本脱传字】 

　　○侍御史八十七 

　　周曰柱下秦为御史 【汉官仪周曰柱下史考聃为之奏改为御史注下史一名柱后史谓冠以鈌为柱言其审固不挠也○今案陈俞本改注六典非也平津馆辑本汉官仪据书钞引无周曰二字固字则其所见本异也考初学记十二引汉官无仪字周曰作周官为三字无老聃九字余与旧钞合通典职官门虽不引书名与旧钞悉同】 初上称守满岁拜真 【晋百官表注侍御史员十五人皆用公府掾属高第补或用故守相议郎中为之初上称守满岁拜真○今案陈本改注续汉百官志考今晋书二十四职官志侍御史条下无此文】 冠法冠 【汉官仪侍御史冠法冠案详本卷上治书侍御史篇】 簪白笔 【魏略明帝时大会殿中侍御史簪白笔侧阶而坐上问曰在此为何官侍中辛毗对曰此为御史旧时簪白笔以奏不法今但备官位耳○今案御览六百八十八引魏略曰在作左右旧时句无时字白字耳上无位字余同陈本明帝时作帝尝但作直无官字位下有但毦笔二字】 官注言行 【汉旧仪云侍御史周官也始皇灭楚以其君冠赐御史汉兴袭秦因而不改掌注言行纠诸不法府掾属高第补之秩六百石员五十人○今案陈俞本脱始皇十一字及府掾以下平津馆辑本汉旧仪补遗据书钞引与旧钞脗合又附注云五十人当依续汉志作十五人】 主方书 【史记张苍好书厯秦时为御史主柱下方书也○今案史记张丞相列传好书下有律字陈本脱好书三字柱误拄】 受奏事 【续汉书百官志侍御史员十五人受公卿郡吏奏章有违失者举劾○今案续汉百官志三无员字劾下有之字陈本已照改】 治诏狱 【晋百官奏事箴云侍御史一人秩与御史同掌治诏狱及廷尉不当者皆治之○今案陈俞本脱秩字余同】 察辞诏 【汉旧仪惠帝三年相国奏遣御史监察三辅郡所察辞诏凡九条监者二岁一更常以中月奏事也○今案　　　钦定图书集成岁功典八十六引汉旧仪遣作诸中月作十一月余同陈俞本汉旧仪改汉官辨诂无羣字余同本钞下文引三辅以上亦作汉官辨故故诂古通字】 举非法 【续汉书百官志侍御史十五人秩六百石掾属高第□之或故牧守议郎中为之掌察举非法受公卿郡吏奏事有违失者举劾○今案续汉百官志三无掾属十五字刘昭注引汉仪有掾属六字余同】 察百僚督州郡 【汉官典职云侍御史纠察百僚督察州郡○今案续汉志补注引汉官典职督下无察字陈俞本已照删】 掌万民 【汉官仪侍臣云侍御史秦官周有御史掌郡国都邑及万民之治以赞冢宰○今案陈本无及字侍臣考御览二百二十七引汉官仪郡作邦邑作鄙余与旧钞脗合足订陈本之误】 监三辅 【汉官辨故云惠帝三年相国奏遣御史监三辅○今案详上文察辞诏一条下】 掌殿门宿卫 【晋百官表注云侍御史掌殿门以内防宿卫署在殿中者皆揔摄○今案陈俞本同】 不入殿案行 【傅咸集百官表云侍御史不得入殿案行○今案陈俞本及傅节子辑本同】 监威仪 【续汉书百官志侍御史十五人掌察举法凡郊庙之祠及大朝会大封拜则二人监威仪有过误则奏劾之○今案续汉百官志三过误作违失木钞上文两引亦作违失】 监祭祀 【晋百官表侍御史周为柱下史老聃为之职掌诸嘈其治事纠察不法监祭祀朝会及诸公象也○今案陈俞本脱聃四字及诸五字又陈本注内监下＼脱脱祭字考今晋书职官志亦无此文】 赵尧刀笔称迁至御史 【汉杂事云赵尧以刀笔称迁至御史○今案陈本称作稍御上有侍字】 郑均月余而迁 【东观记郑均字仲虞拜侍御史召见极问乃上封事月余迁尚书○今案本钞下文引郑均四句召作引余同陈本及聚珍本姚辑本东观记无召见八字余同】 盛吉一月而迁 【会稽典录云盛吉字君达厯司徒居方拜侍御史一月而迁中丞○今案俞本脱陈本字君十二字作拜司徒三字】 斩伐不避贵戚 【史记尹齐以刀笔稍迁至侍御史事张汤汤称为廉正使督盗贼所斩伐不避贵戚○今案陈俞本御上无侍字戚作埶史记酷吏列传亦无侍字考本钞下文两引史记酷吏传皆作侍御史此盖隋时所见本如此】 执政无所回避 【续汉书桓典为侍御史是时宦官争权典执政无所回避常乘骢马京师畏惮为之语曰行行且止避骢马御史○今案陈本争作秉余同姚辑本汪辑本续汉书秉权作乱政执政作执法畏惮作畏之余同初学记十二引执政下有心字余与姚同】 埋车奏梁冀 【续汉书张纲字大纪迁侍御史汉初安帝遣八使巡行风俗八使同日拜谓之八座皆宿儒要位惟纲年少官微余人受命各之所部而纲独埋其车轮于洛阳都亭曰豺狼当路安问狐狸遂奏梁冀兄弟罪恶京师震悚○今案初学记十二御览二百二十七引大纪作文纪无安帝二字座作彦无余人二字又初学记二十引有安帝二字御览七百七十八引独作顺帝考范书遣八使事在顺帝汉安元年陈本已改注范书姚辑汪辑本续汉字句微异】 索纸奏郭彰 【傅畅晋赞云刘毅子暾字长升遵其家业用心厉正为侍御史郭彰以后亲呵暾我不能截君角暾曰天子法冠而欲截角何以敬耳索纸笔奏之彰伏座下不敢复言于是暾正直之望同于内外也○今案俞本脱毅子二字升作叔又无座下字复字同作着陈本已改今晋书见卷四十五】 延年霍光无人臣礼 【汉书严延年迁侍御史宣帝立奏劾霍光擅立主无人臣礼奏虽寝朝廷肃然震悚○今案汉书九十立主作废立肃然作肃焉无震悚二字】 陈翔奏梁冀威仪不整 【续汉书陈翔字子麟迁侍御史正朔旦朝贺梁冀威仪不整请收治罪时人奇之○今案初学记十二引及姚辑汪辑本续汉书正朔旦作元日治作理陈本治上增理字亦作元日】 刘暾奏王浑无大臣之节 【傅畅晋谮奏司徒王浑蒙国厚恩备位鼎司不能上佐于天子下遂万物之宜举动轻速无大臣之节请免官诸闻暾此奏皆叹美之○今案俞本于天子三字作公口二字无诸闻以下陈本已改今晋书】 治狱以为能 【史记张汤补侍御史案事治陈皇后蛊狱深竟党与上以为能○今案近本史记酷吏传无侍字】 断狱朝野称当 【王晋书庾峻字山甫博学有才思长安犬狱久不决转峻为侍御史往断之朝野称当○今案陈本同事文类聚新集二十九引王隐晋书博作好无长安以下今晋书五十亦作好当作允】 戴礼能治剧 【谢汉书戴礼雅有威重拜侍御史以能治剧出为丹阳东都尉○今案陈俞本及姚本汪本谢书同】　孙琳习内事 【山公启事云通事令史孙琳习内事久才宜殿中侍御史须宜补之不审可否○今案初学记十二引启事琳作□久字在习字上须宜作须空陈本已照改】 郑璩尽节刚正 【东观记云郑璩字平卿拜侍御史上疏曰臣斗筲之小吏擢在察视之官职任过分当剌邪矫枉诏书示官府曰璩尽节刚正亦何陵迟之有赐璩素六十匹由是显名○今案聚珍本十九同陈本璩误剧侍御史误作内史本钞下文引亦作璩作侍御史姚辑本亦作璩余与陈同】 刘暾用心厉正 【晋诸公赞刘暾字长升遵其家业用心厉正为侍御史之职○今案详本篇上文】 嘉其持重 【续汉书种暠字伯景顺帝时为侍御史监太子于承光宫中常侍高梵从中军贺迎太子太傅杜乔疑不知所为暠乃手剑当前曰太子国之储嗣今常侍无尺寸诏何知非奸帝嘉其持重称善良久○今案姚辑本汪辑本后汉从中五字作受敕迎三字杜乔作高襄车下无前字嗣作副尺寸作一尺汪又夹注云高襄一作杜乔陈本脱字伯景三字尺寸二字所为作所以仍作杜乔余与姚同】 引见极问乃上封事 【东观记云郑均字仲虞拜侍御史引见极问乃上封事上甚悦赐车马衣服○今案本篇上文引无上甚八字引见作召见余同】 议法依轻 【东观记陈宠曾祖父咸哀平问以明律令为侍御史常敕戒子孙曰为人议法令当依轻虽有百金之利无异人重议○今案本卷治书侍御史篇引议作比余详上】 剌邪矫枉 【东观记郑璩为侍御史义已见上○今案详本篇上文】 杨秉有宰相之才 【谢汉书杨秉字叔节拜侍御史执法省门多所弹纠名由此显京师咸称有宰相之才○今案陈俞本无字叔节三字姚辑汪辑本谢书亦然并脱执法四字】 刁曜有鞭臣之节 【谢汉书刁曜拜侍御史自在朝廷堂堂蹇谔有鞭臣之节○今案陈俞本及姚辑本汪辑本谢书鞭俱作边姚氏附注以边字为误而未知其当作某字今影钞作鞭则其字本作鯾无疑鲠鞭形近易讹故也】 

　　○直指绣衣八十八 

　　绣衣直指武帝所制 【汉书百官公卿表谢书有绣衣直指武帝所制不常置也○今案见汉书卷十九上】 讨奸猎治大狱 【汉书百官公卿表谢书有绣衣直指出讨奸猾治大狱武帝所制不常置也○今案见卷十九上１】 贵戚惶恐 【汉书江充字次倩使匈奴还拜直指绣衣使者督三辅盗贼禁察踰侈充举劾奏可于是贵戚子弟惶恐叩头求免○今案汉书四十五免作哀陈本亦作哀】 威震州郡 【汉书隽不疑传云武帝末郡国盗贼羣起暴胜之为直指使者衣绣衣持斧逐捕盗贼督课郡国东至渤海以军兴诛不从命者威震州郡暴胜之素闻不疑贤至渤海欲相见之○今案汉书七十一无渤字震作振欲相四字作遣吏请与相见陈本至州郡句止已改从今本】 王贺纵而不诛 【汉书王贺字翁孺为绣衣御史逐捕羣盗纵而不诛○今案见汉书九十八元后传】 

　　○兰台令史八十九 

　　景伯作颂除台令史 【华谭汉书贾逵字景伯有胆才能通古今学神爵集宫殿上召见敕兰台给笔作神爵颂除兰台令史○今案汪辑本华峤后汉书及陈俞本学下多时有二字又汪本无学字古今作今古笔下有札字又注云书钞引作华谭】 武仲能文为兰台令史 【魏文典论傅毅之于班固因与弟超书曰武仲以能属文为兰台令史○今案文选五十二固下有伯仲之闲耳而固二句无因字余同陈本书曰以上作班固与弟书曰六字俞本作傅毅之文与班固同与弟书曰云云】 班固作本纪 【续汉书班固除兰台令史与陈宗尹敏共作世祖本纪○今案姚辑本同汪辑本续汉作改成】 李尤撰汉记 【魏文典论云李尤字伯宗年少有文章贾逵荐尤有相如杨雄之风拜兰台令史与刘珍等共撰汉记○今案俞本脱年字陈本宗作仁年少句作少以文章显余同考文选典论论文无此段百三家魏文集建安诸序无年字珍作桢余同】 

　　○司直九十 

　　朝廷惮之 【汉书翟方进传为丞相司直旬月闻免两司隶朝廷惮之丞相薛宣嘉其重器乃常诚掾史谨事司直翟君必在相位以其不久也○今案汉书八十四月作岁嘉其重器作甚器重焉余同陈俞本已照改】 百僚惮之 【东观汉记杜林字伯山迁大司徒司直百僚知林以明德用甚尊惮之○今案聚珍本东观记明作名尊作敬姚辑本陈俞本亦作敬余同本钞敬改尊者宋人传写避翼祖讳也】 方进免涓勋 【汉书翟方进字子威为丞相司直司隶涓勋初拜不肯谒丞相薛宣御史大夫方进后朝会相见礼节又倨方进阴察之勋私过光禄大夫庆忌又逢帝舅王商下车立于是方进举奏勋轻慢宰相贱易上卿又屈节失度邪□无常请下丞相免勋官○今案见汉书八十四】 刘隗劾王含 【晋中兴书彭城刘录云隗字大连为丞相司直王舍以兄弟显贵骄傲自恣隗自劾奏免含官王氏深忌之○今案亦见今晋书六十九兄弟作族强免含官作事虽被寝余同陈俞本已改从今晋书仍冒称中兴书非也又俞本大连作文连文钞御史中丞篇引中兴书此段作邓隗】 弹奏不畏强御 【晋中兴书刘隗为丞相司直在朝不畏强御○今案亦见今ｖ六十九同考本钞御史中丞篇及翰苑新书前集卷三引晋中兴书皆作邓隗】 所纠多见采用 【虞预晋书刘隗为丞相司直在朝多所弹纠虽上不尽从多见采用○今案陈俞本同本钞御史中丞篇引同】 王良节俭妻子不至官舍 【续汉书王良字仲子拜司徒司直妻子不至官舍在位布被瓦器无兼膳节俭过度○今案陈俞本及汪辑本续汉书拜下有大字至作入姚本亦有大字】 宣秉笃义禄俸收养宗族 【续汉书宣秉字巨公拜司徒司直清白笃义得禄俸收养内外宗族○今案陈俞本及姚辑本拜下有大字无俸字汪辑本亦然又宗作亲】 

　　○谒者仆射九十一 

　　谒者仆射秦官 【应劭汉官仪谒者仆射秦官也古者重武事故射有主射以督之也○今案范书光武纪注引故射有三字作每官必有四字余同陈俞本古下无者字故射有三字作是故设三字】 持匕首剑 【汉官仪明帝诏书昔荆轲劫秦始皇变起两楹之间其后谒者之引客持匕首剑剌掖高祖偃武易之以板○今案平津馆辑本掖作腋武下有行文故三字陈俞本脱之引客三字余同平津本】 冠高山冠 【胡百始汉官云秦灭齐以其君冠赐近臣今谒者仆射所冠高山冠是也○今案陈俞本官下增仪字除同平津本胡伯始汉官一卷脱此条考续汉志补注引胡广说与此同】 掌朝觐威仪 【晋百官表注谒者仆射一人秦官凡掌朝觐威仪神礼容拜望奉卿校以上朝录谒者凡台白谒于所司揔统也○今案陈俞本神礼以下及掌上凡字】 释之言便宜 【汉书张释之字季中郎将袁盎知其贤请补谒者既朝毕因前言便宜事文帝称善迁谒者仆射从行登虎圈上问上林尉禽器簿十余问不能对虎图啬夫对飨应无穷诏释之拜啬夫为上林令释之前曰夫绛矦周勃东阳矦张相如此两人言不能出口岂效啬夫喋叶利口捷给哉且秦以任刀笔之吏天上土崩今陛下以啬夫口辨而迁之臣恐天下急口辨无其旧帝乃止释之参乘○今案汉书五十急口作争口余同旧钞诏释之至参乘十五句窜入下条注中今移正】 耿秉议边事 【续汉书耿秉字伯初为谒者仆射每公卿会议常引秉上殿访以边事○今案俞本姚本汪本续汉为谒作拜谒陈本改引范书而书名作汉书脱后字则尤谬矣】 季明有高才 【张显折言云魏谒者仆射季明清达有高才多识前代格言以为杨雄司马游俦也○今案俞本析作片游作之格言下脱以字陈本玉函山房辑本折言脱杨雄句又陈本脱折言二字】 尧之尊官 【汉官仪孝明皇帝丁酉诏书曰谒者尧之尊官所以试舜于四门○今案平津辑本据旧钞引同陈本孝明九年作明帝诏曰四字舜下有宾字】 汉武初置 【汉书百官公卿表武帝太初元年置谒者仆射七十人秩六百石○今案见汉书十九上】 大声者补之 【汉旧仪云谒者缺选中郎令美鬓眉大声者以补之○今案陈本同平津辑本声作音】 威容者为之 【晋百官表注旧谒者七十人后省置三十人皆用孝廉年五十威容严恪能摈者为之也○今案东汉仓要卷九引晋百官表注无旧谒十二字皆上有汉字摈作宾陈俞本作旧汉余与会要同又俞本宾下有赞字】 出则春引 【续汉书百官志谒者仆一人天子出则奉引○今案见续汉百官志二】 朝则傧赞 【晋百官表注云谒者十八掌捧诏书使拜从之事朝会则傧赞引王卿校尉上殿○今案陈俞本脱使拜五字引王七字又陈本脱会字但留一空格】 掌报章奏事 【汉官仪谒者三十人秩四百石掌报章奏事及丧吊祭享也○今案陈本平津辑本同】 领台内禁令 【晋百官表注云诏谒者问免卿校以上官监祀请雨及丧葬吊祭高功者兼领台内禁令○今案陈俞本兼下脱领字】 视河内失火 【汉书汲黯为谒者河内失火延烧十余家上使黯视之还报曰家人失火屋比延烧不足忧臣过河内贫人伤水旱万余家或父子相食臣谨以便宜持节发河内仓粟以赈贫民请归节伏矫制罪上贤而释之○今案汉书五十卷十余作千余陈本已照改史记汲郑列传河内作河南】 求天下遗书 【汉书成帝纪云河平三年谒者陈农求遗书于天下○今案见汉书卷十】 江充使匈奴 【汉书江充字次倩拜谒者使匈奴始充自请愿使匈奴诏问其状充对曰因变制宜不可预图○今案见汉书四十五】 终军行郡国 【汉书终军字子云为谒者使行郡国建节东出关使者还奏事上甚悦○今案见汉书六十四下】 主父偃所言九事 【汉书主父偃传云上书阙下朝奏暮人见其言九事八事为律令○今案见汉书卷六十四上】 宋叔平罢 【谢汉书宋度字叔平除谒者以诏书赐降候胡郎门门闭度顿首让胡掾赐毕奏罢大鸿胪京师称曰宋叔平一使罢奏九卿○今案陈本脱赐降二十一字姚辑汪辑本谢书侯胡作俟朝郎作一口闭作开使作史罢奏作奏罢余同】 因流为水排 【魏志韩暨为谒者旧时冶作马排每一熟石用马百匹更作人排又费功力暨乃因长流取水为水排计其利益参倍于前在职七年器用充实○今案魏志二十四谒上有监冶二字流下无取水二字参作三熟作孰陈俞本无取字计上有年字参亦作三】 上直持赤帻 【益部耆旧传曰何汝字景伯为谒者上直令持赤帻百僚不懈至晡日果食也○今案陈俞本懈作解又陈本晡误脯】 江次倩魁岸武帝爱之 【汉书江充字次倩为人魁岸容貌甚壮武帝望而爱之曰燕赵固多奇士既至于前问以当世政事上悦之拜谒者○今案汉书四十五爱作异陈俞本已照改】 孟孙瓌玮和帝伟之 【华峤汉书何熙字孟孙身长八尺五寸体貌魁梧丘虚瓌玮与人绝异和帝时拜谒者熙善为威容赞拜殿中音动左右帝伟之○今案魏志十二裴注引无丘虚八字伟之误佳之余同陈俞本脱魁梧丘虚四字及熙善二字姚辑本与裴注引同汪辑续汉书梧下夹注云一作瓌伟又善为句移在绝异下余同】 

　　北堂书钞卷第六十二 


　　●北堂书钞卷第六十三　　　　设官部十五 

　　隋秘书郎虞世南撰 
　　南海孔广陶校注 
　　五官中郎将九十二（左右中郎将附） 
　　虎贲中郎将九十三　　　　　中郎将九十四（典农中郎将附） 
　　南中郎将九十五（东中郎将附北中郎将附） 
　　郎中九十六　　　　　　　　羽林监九十七 
　　羽林郎将九十八（羽林郎附）　　冗从仆射九十九 
　　奉车都尉一百（驸马都尉　协律都尉　武卫都尉　水衡都尉　司金都尉　骑都尉附） 
　　都尉一百一　　　　　　　　都护一百二（监军附） 

　　○五官中郎将九十二（左右中郎将附） 

　　皆主宿卫 【汉官仪云五官左右中郎将秦官也凡郎官皆主更直执戟宿卫○今案陈本同俞本将下条秩比二千石合为一条平津馆辑汉官仪据书钞引同】 比二千石 【汉官仪云五官左右中郎将秦官也秩比二千石续汉书百官志武帝太和九年署○今案俞本删此条陈本但注同上二字考汉武无太和年号今本续汉志亦无当有误】 领三署郎 【环济书百官志五官中郎将凡郎官皆主更直执戟宿卫诸殿门出充车骑○今案陈本俞本皆删此条据近本续汉百官志二则环济二字系由下条误入当作续汉其标目亦然当作出充车骑四字】 领三署郎 【环济要略云五官中郎将领三署郎之官也○今案俞本删此条陈本无之官也三字杜氏通典亦然马氏玉函山房辑帝王要略据陈本】 主左署郎 【续汉书百官志左中郎将比二千石主左署郎署官有中郎侍郎郎中皆无员○今案陈本俞本及续汉志皆同】 主右署郎 【续汉书百官志右中郎将比二千石主右署郎属官有中郎侍郎郎中无员○今案陈本俞本及续汉志皆同】 署官属副丞相 【魏志建安十六年命魏太子?为五官中郎将署官属副丞相魏武令曰告子文汝等悉为侯而子桓独不封侯而为五官将此是太子可知也○今案陈本俞本皆删魏武令余同考御览二百四十一引魏武令汝误沙官下有郎字余同又近本魏志卷一武纪太子?作世子丕署作置】 备礼征拜 【谢汉书樊英字季齐顺帝备礼征拜五官中郎将○今案陈本俞本皆脱字季齐三字姚辑同御览二百四十一引谢书及汪辑本与本钞同】 劳以手书 【东观汉记马严字威卿为五官中郎将边境每有事辄下严处便宜上初立汲汲欲知下情引纳严敕有所闻见辄言帝令自今以往诸上便宜封表遣子以往都使诣省门帝自劳以手书○王石华校标目书手改手书今案陈本严处误作车处并删上初立至省门八句俞本严敕作敕严脱自今以往四字余同聚珍本东观记上初作肃宗初闻见作见闻亦无自今以往句姚辑本作上初余与聚珍本同】 明习故事 【续汉书张纯字伯仁迁五官中郎将纯明习故事建武初旧章多阙每有疑议辄以访纯自郊庙婚冠丧纪多所正定帝甚重之一日或数四引对○今案陈本俞本武字下脱初字仃本并删一日句陈本对作见考御览二百四十一引续汉书对亦作见余同姚辑本亦脱初字或数五字作至数见三字汪辑本据御览引】 专掌问难 【东观汉记魏应字君伯迁五官中郎将诸儒于白虎观讲论五经同异应专掌问难○今案陈本此条改引范汉书非也俞本迁作拜问难作难问与聚珍本姚辑本东观记合】 江革恩宠莫与为比 【东观汉记江革字项伯拜五官中郎将每有朝会天下常使虎贲扶持常自礼之时有疾不会辄敕大官送飡醪恩宠莫与为比○今案陈本俞本删字项伯三字侍下有及进拜三字常自作恒自飡醪作醪膳余同聚珍本项伯作次翁飡作餐余与陈俞同姚辑亦与陈俞本同本钞恒作常系唐人转写避穆宗讳也】 臧宫质朴故常见用 【续汉书臧宫字君公时为左中郎将击武陵贼降之凡所将兵二十余年以信谨质朴故常见用○今案汪辑本姚辑本续汉书皆脱臧宫传范后汉书本传陵作溪降上有至江陵三字无凡所二句公作翁余同陈本改引范汉书谬矣俞本亦引范汉书乃仍作君公并不删凡所二句岂范书亦同彪书乎谬益甚矣】 辛庆忌以光禄大夫迁 【汉书辛庆忌以光禄大夫迁右中郎将○今案陈本俞本迁右作迁左曹考汉书辛庆忌传亦作迁左曹】 段会宗以金城太守转 【汉书段会宗为金城太守转左中郎将○今案陈本俞本左下皆有曹字汉书段会宗传亦然】 征武陵蛮 【东观臧宫字君公以城门校尉转左中郎将征武陵蛮○今案陈本俞本删字君公三字余同聚珍本东观记卷十公作翁姚辑本脱中字余与陈俞本同】 击颍川贼 【续汉书皇甫嵩为左中郎将持节与右中郎将朱儁各领一军击颍川贼进保长社○今案陈本俞本领作统击作共讨川下有黄巾二字脱长社句姚辑本汪辑本续汉书军作半余同陈俞考范汉书嵩本传末句作儁战败嵩进保长祉】 单于闻承宫名称 【汉书承宫字少子迁左中郎将名称闻于匈奴单于遣使表求见宫诏宫自整顿宫曰夷狄眩名非识实也故见臣丑陋见必轻贱不如选长大有威容者示之○今案陈本俞本顿作饰故见以下作臣状丑不可以视远宜选威容者余同范书承宫传亦与陈俞同考汪辑本续汉书承宫传表求作求得余与原钞悉同姚辑本脱误不及矣】 孙权嘉宗预抗直 【蜀志宗预傅云字德艳为左中郎将命使吴孙权问预曰东之与西犹一家而西间增白帝之守何也预对曰臣以为东益巴邱之戍西增白帝之守皆事势宜然俱不足以相问也权大笑嘉其抗直甚优待之○今案蜀志十五宗预传优作爱余同陈本俞本亦据近本作爱陈本待之下又引蜀志七行殊近虵足】 

　　○虎贲中郎将九十三 

　　虎贲中郎将比二千石 【续汉书百官志虎贲中郎将比二千石主领虎贲宿卫属官有左右仆射左右陛长仆射主虎贲郎习射陛长主直虎贲朝会在殿中虎贲侍郎节从虎贲皆无员掌宿卫侍从自节从虎贲久者转迁才能差高至中郎汉官仪云虎贲中郎将古官也书称武王八贲八一会受于牧野言甚猛怒如虎之贲走古有勇士孟贲改奔曰贲盖依此是也○案陈本删虎贲侍郎二句此误比又引周礼及蔡质汉仪二段殊近赘疣俞本亦删侍郎二句又将汉官仪一段别为标目亦改本钞之旧又考御览二百四十一引汉官仪八作三会作擒甚作其恣作怒走作赴无盖依句】 冠鹖尾 【汉官武孝武皇帝初置期门平帝更名虎贲中郎将冠插两鹖尾鹖鸟中之果劲者每所攫撮应爪摧碎鬬不死不止汉官典职云虎贲中郎将戴鹖尾○今案陈本冠插句作戴鹖冠鸟上有鸷字止下有尾上党所贡也句下句鹖尾作毛鹖也俞本无更名以上余同陈本又御览引汉官仪脱鬬不死句续汉志补注引汉官典职尾作冠余皆同】 服虎文 【续汉百官志虎贲武服虎文章衣襄邑岁献织成虎文○今案陈本俞本脱武字章衣作章服又考御览二百四十一引续汉志武服作武骑章作单余同本钞】 王师是成戎事是御 【崔骃虎贲中郎将箴云赫矣帝臣越越厥武桓桓征夫峤峤其旅王是成戎事是御○今案陈本越越作爰奋蟜峤作矫矫张溥百三家本崔集亦作爰奋俞本删赫矣以下】 出翼王路入司阶闼 【续汉书云孔融拜北军中候三日而迁虎贲中郎将○今案陈本俞本此段增入三行有奇与御览二百四十一引同究非本钞之旧汪辑本续汉孔融传拜作迁三上有在职二字余同姚辑本脱三日四字】 张纯一日数见 【又云张纯字伯仁兼虎贲中郎将一日至数见持重慎密虽平行路事出犹不道时上封事辄削去草清廉束修自守○今案陈本此条删去小注俞本无虽平九字及束修二字与姚辑本汪辑本续汉书同】 马防不迁 【东观外戚传马后不以私家干朝廷兄马防为虎贲中郎将讫永平世不迁○今案陈本俞本不以作以不无家字为字兄上有免字余同聚珍本东观记无马防二字余与本钞合又本钞给事黄门侍郎篇引与聚珍本同姚辑本脱此条】 潘岳寓道 【潘岳秋兴赋余春秋四十有二始见二毛以太尉掾兼典农中郎将虎贲中郎寓直散骑之省○今案俞本同陈本秋兴误秩典考文选秋兴赋四作三无典农五字余同】 

　　○中郎将九十四（典农中郎将附） 

　　口对兵事画地成图 【汉书张安世子千秋与霍禹俱为中郎将将兵度辽击乌桓还谒光问子秋战鬬方略山川形势千秋口对兵事画地成图无所忘失光复问禹禹不能记曰皆有卜书光由是贤千秋以禹为不才也○今案陈本于才也下再自变量行又附班固赞一段殊非俞本才也下再引二句亦非本钞之旧今汉书五十九张安世传才作材】 口陈西域手画地形 【谢汉书臧旼有干事才达于从政为汉良吏迁匈奴中郎将讨贼有功还见太尉袁逢逢问其西域诸国土地风俗人物种数旼具答言悉口陈西域手画地形逢奇其才叹息曰虽班固作西域传又何以加此也○王石华校删改形今案陈本删太尉句逢问作有问旻具二句作旻悉口陈逢奇七字作闻者叹服曰余同俞本脱袁逢逢三字奇上亦脱逢字考魏志臧洪传注引谢汉书及姚辑汪辑本皆与本钞同惟陈西域作陈其状】 设施方略羣盗悉破 【东观汉记段颎字纪明有文武智略窦谗等聚众为乱诏遣中郎将有文武者尹颂时表用颎其日拜颎授节剑佩刀衣裳车马束帛将平阳锜颎到所设施方略纠举通急行古司马兵法孙吴之术旬月羣盗悉破○今案聚珍本姚辑本东观记窦谗作窦公孙举诏遣中郎将作诏公卿选将颂作讼表用作荐其日句作乃拜为中郎将无授节十五字无所字无纠举十四字陈本俞本皆与聚珍本同】 宣方略匈奴乞降 【谢汉书张奂字然明为使匈奴中郎将率步骑二万广宣方略大破鲜卑匈奴惶惧诣奂乞降声势猛烈狄战栗不敢犯边时休屠等反众大惧奂安坐帏中与弟子讲论自若徐乃设奇破之○孙氏校朗改郎牵改率今案陈本无诣奂二字脱声势以下俞本狄作其秋余与本钞同姚辑谢承书亦作其秋姚本诣误请汪本作诣】 卫绾长者 【汉书卫绾为中郎将文帝且崩时属孝景曰绾长者善遇之景帝幸上林诏中郎将参乘还而问曰君知所以得参乘平绾曰臣代戏车士以功次迁待罪中郎将不知也○今案汉书四十六卫绾传以功作幸得功余同陈本俞本又据今汉书增入上下文数行殊非本钞之旧】 郅都敢谏 【汉书郅都为中郎将敢直谏面折大臣于朝堂尝从入上林贾姬在厕野彘人厕景帝将持兵救之都伏上前曰陛下自轻奈宗庙太后何上还太后闻之赐金百斤上亦赐金百斤○今案汉书九十郅都传无堂字余同俞本亦然陈本虽无堂字而多引上目句亡姬句不伤句殊非本钞之旧】 子幼法令从事郎官化之 【汉书杨恽字子幼为中郎将以法令从事郎官有罪过辄奏免荐举其有行能者郎官化之莫不自厉令行禁止宫殿之内翕然同声○今案陈本俞本郎官作郎谒者与今汉书六十杨恽传同】 威明巡视将士三军感悦 【谢后汉书皇甫规字威明以先零陆梁上疏自陈乃以规为中郎将讨降之会军士郎将大疫规亲入巷巡视将士三军感悦○今案陈本改引范书非也俞本入巷作入庵庐与姚辑汪辑本谢承书同惟姚本脱郎将二字】 相如建节卭笮 【汉书司马相如为中郎将建节往使卭笮至蜀蜀太守已下郊迎县令负弩矢先驱蜀人以为荣于是卓王孙临卭诸公等皆献牛酒以交欢○今案陈本俞本脱往字弩作弓荣作宠陈本又多引四行则非本钞之旧矣今汉书司马相如传使下无卭二字荣作宠余同负弩矢等句亦见本钞一百二十五弩篇引知陈俞作弓者误也】 苏武持节使匈奴 【汉书苏武字子卿以中郎将持节使匈奴副中郎将张胜及常惠以事犯匈奴左伊秩訾欲降之召武受乱武谓惠曰屈节辱命虽生何面目以归汉引佩刀自剌武气绝半日复息匈奴知武不可胁乃幽武穴中绝不与饮食天雨雪啮雪与旃并吞之数日不死匈奴以为神徙武北海上无人处使牧羊武至海上廪食不至掘野鼠草实而食之故节毛尽落也○今案汉书苏武传饮上无与字草上有去字羊作羝穴中作大窖中俞本无左伊七字余同本钞陈本增改太甚】 纳叛羌 【续汉书皇甫规以西羌之叛为中郎将讨纳叛羌○今案陈本俞本同姚辑本脱汪本据书钞引同】 迎单于 【汉官仪建武二十四年遣中郎将段郴迎单于于五原塞○今案陈本俞本郴皆作柳平津馆辑本作郴仅见北堂书钞一引】 仓库并盈 【魏志任峻字伯远为典农中郎将所在积粟仓库皆盈○今案陈本删字伯远三字俞本作远伯余同魏志十六任峻传远作达库作廪盈作满】 所在著称 【魏略云上以典农大事以徐邈为颍川典农中郎将所在著称○今案陈本俞本皆改引魏志非也俞本又脱颍川二字陈本无大事句后且附邈醉事四行殊谬考御览二百四十一引魏略与本钞正同惟典农大事作农殖大事】 

　　○南中郎将九十五（东中郎将附北中郎将附） 

　　鄢陵伐胡 【魏志武帝纪以鄢陵侯彰为南中郎将行骁骑将军伐胡入涿郡界叛胡数千骑忽至彰用田预计固守虏乃散退彰追之射胡骑应弦而倒彰铠中数箭垂胜至桑干○今案此见魏志任城王彰传非武帝纪入涿以下本钞混入蒋济一条注中今依俞本移正陈本删去乃附引黄须儿事八行谬甚】 山涛守邺 【王晋书山涛于冀州转为北中郎将将守邺也○今案御览二百四十一引王隐晋书无于冀四字余同又今晋书四十三山涛传以守邺也作督邺城守事陈本俞本皆改引今晋书】 蒋济请留 【魏志蒋济传文帝出济为东中郎将济请留诏曰天下未寍要须良臣以镇边境○今案本钞无良臣句要下有入涿四十二字乃由上鄢陵一条注误入兹据俞本及魏志十四订正陈本杂引蒋济留屯事八行与请留无涉不止易本钞之旧也】 曹植醉太祖罢之 【魏志陈思曹植字子建初为南中郎将欲遣救曹仁呼有所敕戒植醉不能受命于是太祖悔而罢之○今案见魏志陈思王传俞本于欲遣上补入行征虏将军句陈本附引魏氏春秋及论植几为太子一段俱非本钞之旧】 石崇得鸩傅祗奏之 【晋诸公赞石崇为南中郎将得鸩以与王恺为鸩害之事司隶傅祇于恺家得鸩奏而免之○严氏校官改害君改司今案陈本俞本皆改引今晋书免之句作诏原之又本钞公作王官司作君今据严校更正】 

　　○郎中九十六 

　　入贺秦王 【韩子云秦昭王有疾百姓为之祷王病愈杀牛赛祷郎中阎遏公孙衍出见赛祷退入拜贺曰王德过尧舜矣王曰何谓也遏曰尧舜病民不能祷故臣以为王胜之○今案近本韩子外储右下肩及陈本俞本赛皆作塞遏曰作对曰民不以下作民未至为之祷故臣以为王过也】 上书光武 【论衡云郎中王贲上书于光武言孝文皇帝时居明光宫□狱三人○王石华校郎中九字错乱据陈本更正今案俞本同陈本删言孝以下王谟辑本论衡艺增篇王贲以下七字作贲光上书非也】 志美行励 【谢汉书张堪字君游年十六受业长安志美行励诸儒号曰圣童世祖即位拜为郎中○今案陈本俞本拜为作召拜与姚辑汪辑本谢承书同本钞十六作六十长下脱安字今依严校改正】 清操自然 【晋录会稽相朱则上书言杨泉为政清操发于自然吴国偃传诣阙下上书朝廷征聘终不移心诏拜泉郎中○今案陈本俞本无为政字无发于字无吴国十一字严铁桥辑全晋文据书钞六十三引晋录与陈俞亦同】 谢廉通一经 【东观顺帝纪云阳嘉二年汝南童子谢廉河南童子赵远年十二各通一经以太学初缮应化而至皆除郎中○今案聚珍本东观记远作建十二作十三化作召俞本同陈本无河南句姚辑本仍作十二余亦同聚珍本】 宋均善论难 【华峤汉书宋均字叔庠为郎中时年十五好经书常以休曰受业博士通诗书善论难○今案姚辑汪辑本华峤书常以休日作每休沐日陈本俞本与姚辑同】 使成前书 【华峤汉书班固拜为郎中使终成前所著书学者莫不庄诵自为郎中遂见亲近读书禁中或连日继夜每行巡狩辄献上赋颂朝廷有大议使难问赏赐恩宠甚渥然二世位不过郎中○今案陈本改引范书非也俞本庄作讽余同姚辑本华峤书庄亦作讽连日继夜作继日连夜汪辑本亦作讽余与原钞同】 令校图谶 【谢汉书尹敏字功季治尚书拜郎中帝以敏博通经记令校图谶○今案陈本俞本拜上无初字与姚辑汪辑本谢承书同陈本更删字功季六字】 冯唐孝着 【汉书冯唐以孝着为郎中署长文帝问曰父老家安在○今案见汉书五十冯唐传陈本俞本皆据汉书增多六字非本钞之旧】 黄香求养 【谢汉书黄香字文强除郎以父老求归供养征拜郎中诏书召黄香在殿下问父年几何何故不入公府○今案陈本俞本诏书作帝字与汪辑谢书同姚辑本则作帝召】 刘俭色养 【徐广晋记东海刘俭请修色养居丧过礼除俭郎中○今案陈本俞本除下无俭字余同】 

　　○羽林监九十七 

　　宣帝令都尉监 【汉书百官公卿表羽林掌送徒武帝太初元年初置名曰建章营骑后改名羽林骑又取从军死事之子孙养羽林官教以五兵号曰羽林孤儿宣帝令中郎将骑都尉监羽林秩比二千石○今案汉书十九上改作更余同陈本亦作更本钞羽林郎将篇亦引作更俞本删此条】 光武置左右监 【续汉书百官志光武以征伐之士劳苦者及陇西安定选郡国良家子便弓马者充之及简五营高手置左右监秩比六百石○今案俞本删此条陈本改注东观汉记本钞羽林郎将篇引充之以上又本篇引置左二句今互校正近本续汉志脱五营句余亦微有异同】 象天羽林为国羽翼 【汉旧仪孝武太初初置羽林象天有羽林星为国之羽翼如林之盛也○今案陈本同平津馆辑本据书钞引亦同俞本为国二句改主车骑三字标目亦作主车骑】 冠加鹖毛 【续汉书百官志羽林左右监皆冠鹖毛谓加双鹖武于文官○今案陈本改注通典非也俞本羽林作光武余同近本续汉志羽林左右监下无此文考御览二百四十二引续汉书有云羽林左右监皆冠鹖冠又本钞一百二十七冠篇引续汉书鹖毛作鹖尾】 位比大夫 【续汉书百官志光武置左右监秩比六百石位比大夫○今案陈本俞本秩比作秩皆余同近本续汉志无位比大夫句】 曹褎差序礼乐 【汉名臣奏云曹褎上疏曰王者莫不制礼作乐诏褎即差序礼乐擢褎监羽林左骑○今案陈本俞本脱监以范有才学与王褎等典集皇览○今案陈本俞本才作文王褎作皇象考魏志卷九曹爽传注引魏略与陈俞同】 

　　○羽林郎将九十八（羽林郎附） 

　　主羽林 【续汉书百官志羽林中郎将比二千石主羽林郎无员加冠双鹖尾选濮阳陇西安定北地上郡西河几六郡良家子补之本武帝以便马从游猎还宿殿陛岩下室中故号岩郎也○今案陈本删加冠句濮作汉无游字与近本续汉志同又将下二条小注并入余同俞本则删加冠以下亦将下条宿卫句并入】 掌宿卫 【续汉书百官志羽林郎掌宿卫侍从○今案续汉书百官志二同陈本俞本但注见上】 还宿殿陛 【续汉书百官志云羽林郎比三百石无员掌宿卫侍从本武帝以便马从游猎还宿殿陛岩下室中故号岩郎也○今案续汉书百官志二同俞本删比三以下十七字陈本但注见上本钞羽林郎比三百石至郎也七句皆误大写今正】 御侮岩除 【汉旧仪云羽林郎选良家子便弓马者为之一名岩郎言其御侮岩除之下或谓严厉素悫○今案平津馆本汉旧仪补遗卷上据影宋书钞引脱便字余同陈本改注续汉志直删严厉句非也俞本改注通典而通典无严厉句则又附入还宿殿陛一条之下考续汉志补注引荀绰晋百官表注有严厉整锐句而俞本直以为续汉志文又改整锐为素整如此雠校误益加误矣】 选良家弓马 【续汉书百官志云羽林光武以征伐之事劳苦者及陇西安定选良家子便弓马者充之○今案详本钞羽林监篇光武置左右监条下】 以良家善骑射 【汉书甘延寿字君况少以良家子善骑射为羽林投石拔距绝于等伦尝超踰羽林亭楼由是迁为郎○王石华校以原钞家字误置射字下更正今案汉书七十甘延寿传同陈本俞本删字君况三字陈本又附考拔距一段殊非本钞之旧】 死事子孙号曰孤儿 【汉书百官公卿表云羽林武帝初置名曰建章营骑后更名曰羽林又取从军死事之子孙养羽林官教以五兵号曰羽林孤儿汉官仪云征匈奴从军死者子孙不能自活养之羽林官比中郎从车驾号为羽林孤儿○今案汉书百官公卿表同平津馆辑汉官仪脱此条考聚珍本汉旧仪有此条征匈奴作武帝时从车驾上有从官二字余同陈本考之不得竟删汉官仪以下俞本则并标目删去】 

　　○冗从仆射九十九 

　　建初置期门仆射 【汉书百官公卿表云武帝建初三年置期门郎有仆射宦者为之则曰冗从黄门也○今案陈本俞本则曰作号曰余同考汉书卷十九上建初作建元无宦者以下】 永寿置冗从仆射 【续汉书百官志桓帝永寿三年初置冗从仆射○今案陈本俞本同】 居则直门户行则夹辇毂 【续汉书百官志云建初三年置期门郎有仆射掌执兵或宦者为之则号冗从黄门仆射居则直守门户行则骑从夹辇毂也○今案陈本作汉书百官公卿表考汉书卷十九上建初作建元无宦者以下又续汉百官志三有宦者以下又无执兵以上疑虞永兴当日实引两书转钞者偶讹脱耳俞本作汉百官志竟删续字亦不合】 掌散从师射事 【环济要略云冗从其有射事则掌师之○今案陈本同俞本师作帅与玉函山房辑环济要略据书钞引合】 从游猎 【续汉书百官志云冗从仆射秩比六百石武帝置期门郎有仆射常从游猎○今案陈本俞本常从作掌御览二百四十二引续汉仍作常从与本钞合】 领黄门 【董巴中官传黄门非尚书者冗居宿卫直守户行则骑从，伏雕铍带赤质虎爪交剑童子佩刀从仆射领○今案陈本俞本同】 先腊逐疫仆射将之 【续汉书百官志先腊一日大傩逐疫鬼冗从仆射将之逐恶鬼于禁中也○王石华校标目酸改疫今案陈本俞本傩上脱大字余同御览二百四十二引续汉有大字】 索官以自显 【傅畅晋诸公赞新蔡王司马滕字符迈起家为冗从仆射滕意欲索官以自显由此出为南阳魏郡太守○今案陈本俞本脱魏郡二字滕作腾蔡下有正哀二字陈本又删字符迈三字家误官御览二百四十二引晋诸公赞索作弃脱南阳魏太四字余同本钞】 和祥有识见 【晋武起居注云东莞王世子司马瑾真固和祥有识见才干以瑾为冗从仆射○今案陈本俞本瑾真作璞贞又陈本无世子以上瑾为作堇为俞本作璞为莞王作嬴公考御览二百四十二引晋武起居注无司马二字祥作详真作贞余同至本钞贞作真者宋钞避仁宗讳也】
  </div>
  <div class="pagination">
   <a href="北堂书钞_page12.html">
    上一页
   </a>
   <span>
    ...
   </span>
   <a href="北堂书钞_page8.html">
    8
   </a>
   <a href="北堂书钞_page9.html">
    9
   </a>
   <a href="北堂书钞_page10.html">
    10
   </a>
   <a href="北堂书钞_page11.html">
    11
   </a>
   <a href="北堂书钞_page12.html">
    12
   </a>
   <span class="current-page">
    13
   </span>
   <a href="北堂书钞_page14.html">
    14
   </a>
   <a href="北堂书钞_page15.html">
    15
   </a>
   <a href="北堂书钞_page16.html">
    16
   </a>
   <a href="北堂书钞_page17.html">
    17
   </a>
   <a href="北堂书钞_page18.html">
    18
   </a>
   <span>
    ...
   </span>
   <a href="北堂书钞_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
