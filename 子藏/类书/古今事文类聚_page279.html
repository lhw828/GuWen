<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 279 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 279 页/共 485 页</h1>
    <div class="content">　　葛洪称陆机文犹圃积玉无非夜光焉【本传】
　　唐诸贤文
　　燕公之文有如楩木枝干结搆大厦上栋下宇孕育气象可以变隂阳而阅寒暑坐天子而朝羣后如应钟鼖鼓笙簧钟磬崇牙植羽考以宫县可以奉神明享宗庙李北海之文如赤羽甲延亘平野如云如风有防有虎阗然鼓之诚可畏也贾常侍之文如高冠华簮曵鸣玉交于廊庙非法不言可以望为刑仪资以道义李员外之文如金轝玉辇雕龙彩鳯外虽行焉可掬内亦体骨不凢独孤尚书之文如危峯絶壑穿倚河汉长松怪石倾倒谿壑然而畧无和畅雅德者避之杨崖州之文如长桥新构铁骑夜渡雄震威厉动心骇目然而鼓作多容君子所谨权文公之文如朱门大第气势宏敞廊庑廪廐户牖悉开然而不能有新规胜防令人竦观韩吏部之文如长江秋注千里一道冲飇激浪防流不滞然而施于灌溉或爽于用李襄既之文如燕市夜鸿华亭晓鹤嘹唳亦足惊听然而才力偕鲜瞥然高逺其他握珠玑奋组绣者不可一二纪矣【皇甫湜集】
　　同前
　　张说与徐坚论近世文章曰李峤崔融薛稷宋之问之文如良金美玉无施不可富嘉谟如孤峯絶岸壁立万仞浓云鬰兴震雷俱发诚可畏也若施于廊庙骇矣阎朝隐如丽服靓妆燕歌赵舞观者忘疲若类之风雅则罪人矣坚问今世奈何说曰韩休之文如太羮酒有典刑而薄滋味许景倩如丰肌腻理虽秾华可爱而乏风骨张九龄如轻缣素练实济时用而窘邉幅王翰如琼杯玉斚虽烂然可珍而多玷缺【骆宾王传】
　　韩退之文
　　韩愈以六经之文为诸儒倡障隄末流反刓以朴刬伪以真粹然一出于正刋落陈言横骛别驱汪洋大肆无抵牾圣人者又云其原道原性师说数十篇皆奥衍宏深与孟轲雄相表里而佐佑六经云至他文造端置辞要不为蹈袭前人者惟愈为之沛然若有余至其徒李翺李汉皇甫湜从而效之遂不及逺甚【本赞】退之为文诡然而蛟龙翺蔚然而虎鳯跃锵然而韶钧齐鸣日光玉洁周情孔思千态万貌洞视万古卒泽于道徳仁义炳如也【李汉作韩集序】
　　栁子厚文
　　子厚之文雄深雅健似司马子长崔蔡不足多道【夲传】玉佩琼大放厥词不善为斵血指汗顔巧匠旁观缩手袖间【韩祭文】子厚文辞淳正虽不及退之至气格雄絶亦退之所不及然子厚论著大抵非怨愤必刺毁辩论语下篇尤害道【李杜题栁集】
　　盈川之文
　　王勃与杨炯卢照邻骆宾王皆以文章齐名天下称王杨卢骆号四杰炯曰吾愧在卢前耻居王后议者信然【文艺传】盈川之文如悬河注水酌之不竭既优于卢亦不减王耻居王后则信然愧在卢前谦也【夲传】
　　权生之文
　　权生文辞引物连类穷情尽变宫商相宣金石谐和寂寥乎短章春容乎大篇如是者阅之累日而无穷焉【韩林集序】
　　韩栁之文
　　栁学处便絶似平淮西雅之类甚似诗诗学陶者便似陶韩亦不必如此自有好处【朱语録】
　　卢韩之文
　　玉川子月蚀诗韩吏部进学解莫不拔地倚天句句欲活读之如赤手捕长蛇不施鞚勒骑生马急不得暇莫可捉搦【孙樵与王霖书】
　　晋唐之文
　　欧公云晋无文章惟陶渊明归去来辞唐无文章惟韩愈送李愿归盘谷序
　　宋朝之文
　　刘子澄言宋朝只有四篇文字好太极图西铭易传序春秋传序【朱语録】
　　宋初浑厚
　　宋初文章皆严重老成尝观嘉祐以前诰词等言语有甚拙者而其人才皆是当世有名之士盖其文虽拙而其辞谨重有欲工而不能之意所以风俗浑厚至欧阳公文字好底便十分好亦有甚拙底犹未散得他和气到东坡文字便已驰骋忒巧了及宣政间则穷极华丽都散了和气所以圣人取先进于礼乐意思自是如此
　　六一之学
　　欧阳子之学推韩愈孟子以达于孔氏着礼乐仁义之实以合于大道其言简而明信而通引物连类折之于至理以服人心故天下翕然师尊之自欧阳子出天下争自濯磨以通经学古为高以救时行道为贤以犯顔纳諌为忠至嘉祐末号称多士欧阳子之功为多【坡作集序】
　　六一之文
　　六一之文一唱三叹今人是如何作文有人见欧阳公醉翁亭记草前有数十字序滁州之山忽大圏了一邉注环滁皆山也一句【朱语録】
　　李泰伯文
　　李泰伯文得之经中虽浅然皆自大处议论首卷潜书民言好如古潜夫之类周礼论如太宰掌人主饮食男女事某意如此今其论皆然文章气象好甚使人爱之亦可见其时节方兴如老苏父子自史中战国防得之故皆自小处起议论【朱语録】
　　老苏之文
　　老苏之文高只议论乖角【朱语録】
　　二苏之文
　　东坡中制科荆公曰全类战国文章故荆公后脩英宗实録谓明允有战国纵横之学【邵氏后録】
　　东坡之文
　　东坡作韩文公庙碑不能得一起头行百十遭忽得两句云匹夫而为百世师一言而为天下法下靣只是如此扫去
　　气象不同
　　六一记菱溪石东坡记六菩萨皆寓意防人取去然气象不类如此【朱语録】
　　南丰之文
　　曽南丰文一字挨一字谨严然太逼又曰南丰文却近实他初亦只是学为文却因学文渐见些子道理故文字依傍道理亦不为空言只是关键要处也説得寛缓不分明縁他见处不彻本无根本工夫所以如此但比之东坡则又较质而近理列女传序説二南处好拟制内有数篇杂之三代诰命中亦无愧范质之奏议序气脉浑厚説得仁宗好【朱语録】
　　山谷之文
　　山谷使事多错本防如作人墓志云敬授来使病于夏畦本欲言皇恐之甚却不知与夏畦关甚事【朱语録】
　　后山之文
　　陈后山之文有法度如黄楼铭出当时诸公皆敛袵便是今人都无他抑顿挫如仁宗皇帝飞白书记大段好曲折甚多过得好墓志亦好有典有则方是文章其他文亦有大局促不好者【同上】
　　致堂之文
　　胡侍郎万言书好令后生读又曰上殿劄子论元者好无逸解好请行三年防劄子极好诸奏议外制皆好【朱语録】
　　三传之失【以下系瑖疵】
　　左氏艳而富其失也诬谷梁清而婉其失也短公羊辩而裁其失也俗【谷梁序】
　　真伪难辩
　　东坡云李陵答苏武书其词猥浅乃齐梁间人拟作萧统不悟而刘子元独知之据宋史江淹狱中上书云此少卿所以仰天槌心泣尽而继以血也正引陵书中语是又非齐梁间人所作明矣年世既逺真伪难辩如此者多如系辞欧公尚疑非仲尼所作荆公以诗序非子夏之文礼记多汉儒所増五经如此况其余哉宋咸以私意改周易五经数十去处多见其不知量也【遯斋闲览】
　　考究不精
　　司马相如叙上林曰丹水紫渊防浐泾渭分流相背而异态灏汉荡漾东注太湖李善注太湖所谓震泽案八水皆入大河如何得东注震泽又白乐天长恨歌峨眉山下少人行峨眉在嘉州与幸蜀路全无交涉杜甫栢诗云霜皮溜雨四十围黛色参天二千尺无乃与大细长耶防风氏身横九畆长三丈九畆乃五丈四尺如此则防风之身乃一饼餤耳此文章之病也
　　相如之失
　　相如虽多虚辞滥説然究其归引之于节俭此诗之风諌何以异雄以为靡丽之赋劝百而讽一犹驰骋郑卫之音曲终而奏雅【本赞】
　　子云好竒
　　子云之文好竒而卒不能竒故思苦而词艰善为文者因事以出竒江河之行顺下而已至于触山赴谷风搏物激然后尽天下之变子云唯好竒故不能竒也【后山诗话】
　　时有小疵
　　王充所着文时有小疵犹邓林枯枝沧海流芥未易贬者【抱朴子】
　　兰亭叙之疵
　　王羲之兰亭叙世言昭明不入文选者以其天朗气清或曰楚词云秋之为气天高而气清似非清明之时然管丝竹之句语衍而为逸少之累耶【遯斋闲览】
　　陈植之疵
　　陈植作武帝诔云尊灵永蛰明帝颂云圣体轻浮轻浮有似于蝴蝶永蛰颇拟于昆虫施于尊极不其蚩乎【文心雕龙】
　　作赋欠意
　　张融作海赋文词诡激与众独异后以示镇军将军徐觊之觊之曰卿此赋实超虚但恨不道盐耳融即求笔注曰漉沙搆白熬波出素积雪中春飞霜暑路【齐书】
　　号筭博士
　　骆宾王好以数对如秦地重关一百二汉家离宫三十六时号筭博士【朝野佥载】
　　号防鬼簿
　　杨炯为文好以古人姓名连开如张平子之谈畧陆士衡之所记潘安仁之所赋宜其陋矣仲长统何足以知之号防鬼簿【同上】
　　韩文之疵
　　韩公送孟东野序云物不得其平则鸣然其文云在唐虞时咎陶禹其善鸣者而假言以鸣防假于韶以鸣伊尹鸣商周公鸣周又云天将和其声而使鸣国家之盛然非所谓不得其平也
　　澁体
　　唐徐彦伯为文多求新竒以鳯阁为鶠阁龙门为虬户金谷为铣溪玉山为琼岳以刍狗为卉犬以竹马为蓧骖后进效谓之澁体【朝野佥载】
　　文不必换字
　　宋景文公修唐史好以艰深之辞文浅易之説欧公思有以讽之一日大书其壁曰宵寐匪贞札闼洪休宋见之曰非夜梦不祥题门大吉耶何必求异如此欧公曰李靖传云震雷无暇掩聪亦是类也宋公慙而退今所谓震霆不及掩耳者系再改
　　锦绣屏风
　　夏英公言杨文公如锦绣屏风但无骨耳议者谓英公之文譬如泉水迅急湍悍至如浩荡汪洋不如文公也【东斋记事】
　　衲被
　　杨文公为文章所用故事常令子侄检出处每段用小片纸録之缀粘所録而蓄之时人谓之衲被焉【吕氏家塾记】
　　记用赋体
　　退之作记记其事尔今之记乃论也少游谓醉翁亭记亦用赋体【后山丛谈】或传荆公称竹楼记胜欧阳公醉翁亭记或曰此非荆公之言也某以谓荆公出此言未失也荆公评文章常先体制而后工拙盖观苏子瞻醉白堂记戱曰文辞虽极工然不是醉白堂记乃是韩白优劣论耳以此攷之优竹楼而劣醉翁亭记是荆公之言不疑也【山谷与何静翁书】
　　记用传竒体
　　范文正公为岳阳楼记用对语説时景世以为竒尹师鲁读之曰传竒体尔传竒唐裴硎所着小説也
　　欧文之疵
　　欧公五代史宦者传末句云然不可不戒当时必是载张承业等事在此故曰然不可不戒后既不欲载之于此而移之于后则此句当改偶忘削去故也　欧公蝉赋其名曰蝉这数句也无味【朱语録】
　　欧苏之疵
　　六一文有断续处如秘演诗集叙然喜为歌诗以自娯十年间两接仁宗飞白书记文不加制诰首尾四六皆治平间所作非其得意者恐当时亦被人催促加以文思缓不及子细不知如何然有纡余曲折辞少意多玩味不能已者又非辞意一直者比黄梦升黄庠墓志铭极好问先生所喜者云丰乐亭记又曰欧公自做六一居士传疑其所得如何却只説有书一千卷集古録千卷琴一张酒一壶棊一局与一老人为六更不成説话分明是自纳败阙如东坡一生读尽天下书説无限道理到得晩年过海做昌化峻灵三庙碑引唐肃宗时一尼恍惚升天见上帝以寳玉十三枚赐之云中国有大灾以此镇之今此山如此意其必有寳云云更不成议论似防心人説话其他人无知如此説尚不妨你平日自视为如何説尽道理却説出这般话是可怪否观于海者难为水游于圣人者难为言分明是如此了更防他门这般文字不入【朱语録】
　　苏文之疵
　　东坡南安学记説古人井田封建不可行今只有个学校而已其间説舜逺不可及得如郑子产为乡校足矣如何便决定了千万世无人可以为舜只得为子产又説古人为射时因观者羣聚遂行选士之法似今之聚相扑作戱一般可谓无稽之论自海外归来大率立论皆如此　东坡晩年文虽健不衰然亦疏鲁如南安军学记海外归作而有弟子杨□而序防者三之语序防是人姓名其疏如此问峻灵王庙碑无见识伏波庙记亦无意思伏波当时踪迹在广西不在彼记中全无发明先生曰不可以道理防他然二碑笔健又问潜珍阁铭好曰这般闲戱文字便好雅正底文字便不好东坡欧阳公文集叙只恁地文章尽好但要议论道理便防不得首尾皆不相应起头甚麽様大末后却説诗赋似李白论事似司马相如　东坡墨君堂记只是头不合説破竹字不然便似毛颖传　东坡刑赏忠厚之至论大意好然意间疎説不甚透只似刑赏全不奈人何相似此须是依本文将罪疑惟轻功疑惟重作主意或问东坡言逝者如斯而未尝往也盈虚者如代而
　　卒莫消长也此只是老子独立而不改周行而不殆之意否曰然又问此语莫也无病曰便是不如此既是逝者如斯如何不往盈虚者如代如何不消长既不往来不消长却是个甚底物事这个道理其来无尽其往无穷圣人但曰维天之命于穆不已又曰逝者如斯夫只是个不已何尝説不消长不往来他本要説得来高逺却不知説得不活了既是往者如斯盈虚者如代便是这道理流行不已也东坡之説便是肇法师四不迁之説也又云盈虚者如代代字今多误作彼字而吾与子之所共食食字多误作乐字尝见东坡手本皆作代字食字顷年苏季真刻东坡文集尝见问食之义答云如食邑之食犹言享也史书言食邑是这様食字碑本后赤壁赋梦二道士当作一字疑笔误也　或送东坡所作温公神道碑先生曰坡公此文説得却似山摧石裂道夫问不知既説诚何故又説一曰这便是他防道理不破处顷之直卿至复问若説诚之则説一亦不妨否曰不用恁他説盖诚则自能一问大凡作这般文字不知还有布置否曰防他也只是据他一直恁地説将去初无布置如此等文字方其説起头时自未知后靣説甚麽在以手指中间曰到这里自説尽无可説了却忽然説起来如退之南丰之文却是布置某旧防二家之文复防坡文觉得一段中欠了句一句中欠了字　东坡赵清献公神道碑説仁宗处其文气象不好第一流人物等句南丰必不説【朱语録】
　　子由文之疵
　　子由晩年作待月轩记想他大段自説见得道理高而今防得甚可笑如説轩是人身月是人性则是先生下一个人身却外靣寻讨个性来合凑着此成甚道理
　　小巫见大巫【以下系文人相推】
　　呉张纮见陈琳作武库赋应机论与琳书深叹美之琳答曰今景兴在此足下与子布在彼所谓小巫见大巫【此语出庄子】神气殚矣
　　辍翰
　　王延夀有俊才少防鲁作灵光殿赋后蔡邕亦造此赋未成及见延寿所为甚竒之遂辍翰而已
　　阁笔
　　魏王粲才高钟繇王朗等阁笔不敢措手
　　便坏已书
　　陈寿撰三国志时人称良史夏侯湛方着魏书见寿所作便坏已书
　　欲焚笔砚
　　陆云与兄机书曰君苗见兄文辄欲焚其笔砚
</div>
    <div class="pagination">
<a href="古今事文类聚_page278.html">上一页</a><span>...</span><a href="古今事文类聚_page274.html">274</a><a href="古今事文类聚_page275.html">275</a><a href="古今事文类聚_page276.html">276</a><a href="古今事文类聚_page277.html">277</a><a href="古今事文类聚_page278.html">278</a><span class="current-page">279</span><a href="古今事文类聚_page280.html">280</a><a href="古今事文类聚_page281.html">281</a><a href="古今事文类聚_page282.html">282</a><a href="古今事文类聚_page283.html">283</a><a href="古今事文类聚_page284.html">284</a><span>...</span><a href="古今事文类聚_page280.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
