<!DOCTYPE html>
<html>
<head>
    <meta charset="UTF-8">
    <title>初学记 - 第 28 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 28 页/共 84 页</h1>
    <div class="content">　表
　【梁沈约《为褚炫让吏部尚书表》】窃惟玄素未辨，必谬朱紫之察；规矩或昧，理丧方圆之功。东西两汉，左雄孤绝于前；南北二晋，山涛莫嗣于后。良由性藏于貌，才隐乎心。楚越无以况其迥殊，山川未足方其险阻。虽复挫暗为明，勉愚生智，亦何以登奇拔异，离渭分泾？
　【梁张缵《让吏部尚书表》】汉革民曹，魏仍东掾，毛孝先以清公见美，卢子若以贞固任职。降及晋世，希睹其人，乐彦辅雍容自守，当时恨其寡誉。山巨源意在拔奇，不免与世沉浮；邓攸牧马家庭，何益止竞之操。卞壶如含瓦石，未闻检裁之功。
　【隋江总《让吏部尚书表》】切以汉置五曹，方今六尚。魏隆八座，拟古六卿；近喻喉舌，远譬枢斗。如东京许郭，西晋裴王，仰首伸眉，可得而论矣。
○ 左右丞第七
叙事
　尚书丞，秦官也。汉因之，至成帝分置列曹尚书四员，便置丞四人；至光武减其二，唯置左右二丞。丞，承也，言承助令仆，总理台事。尚书令与左丞总领纪纲，仆射与右丞掌禀假财谷。魏晋以来，左丞得弹奏八座，故傅咸云：斯乃皇朝之司直，天台之管辖是也。（《宋书 百官志》曰：晋宋之世，左丞主台内禁令，宗庙祠祀，朝仪礼制，选用署吏，纠弹不法；右丞掌台内库藏庐舍，凡诸器用之物及刑狱兵器。）自汉魏以来，品皆第六，秩四百石；梁加品第四，秩六百石。（出《齐职仪》及《五代史 百官志》。）唐龙朔二年，改为左右肃机，咸亨初复旧。

事对
　【纪纲 管辖】蔡质《汉官典职》曰：尚书左丞，凡台中纪纲，皆无所不总。又傅咸《答辛旷诗序》曰：尚书左丞，弹八座以下，居万机之会，斯乃皇朝之司直，天台之管辖。余前为左丞，具此职之要。后忝此任，亻黾亻免从事，日慎一日。
　【司直 准绳】司直见管辖注中。傅畅《诸公赞》曰：许奇，字子泰，为尚书左丞，有准绳操。
　【解交 增秩】《汉官仪》云：汉制八座丞郎初拜，并集都座交礼，迁又解交。《续汉书》云：黄香拜尚书左丞，功满当迁。和帝诏留增秩，后拜尚书，迁仆射。
　【百寮惮 三台清】王隐《晋书》曰：郄弘始为尚书郎，转左丞，在朝为百寮所惮。后坐泄事免。又曰：刘恢，字长升，为尚书左丞，正色在朝。三台清肃，出兼中丞。
　【弹八座 肃三如】弹八座见管辖注。肃三台见三台清注。
　【奏郭奕 弹崔洪】王隐《晋书》曰：傅咸为尚书左丞，时尚书郭奕，咸故将也。累辞疾病不起，复不上朝。又自表妹葬，乞出临丧。诏书听许，咸举奏之。又曰：郄诜为尚书左丞，推奏吏部尚书崔洪。洪曰：“举诜丞而还奏我，此谓挽弩自射。”诜曰：“赵宣子任韩厥为司马，而厥以军法戮宣子。崔侯为国举才，我以才见举，唯官是视，各明至公，何故其言乃至于此也。”洪闻而悦服之。
　【掌威仪 主财用】《续汉书 百官志》曰：左丞掌录尚书吏人上章，百官威仪。《汉官典职》曰：右丞与仆射掌禀假钱谷诸财用。
诗
　【梁沈约《和左丞庾杲之移病诗》】岁暮岂云卿，参差忧与疾；匪浣孰能赐，持身固无述。握兰空盈把，待漏终不溢；嚣喧满眼前，簿领纷盈膝。安用谈天辨，徒劳梦赐笔；挂冠若东都，山林宁复出。
○ 侍郎第八（郎中员外郎）
叙事
　按：侍郎，隋炀帝置也；郎中，秦官也；员外郎，隋文帝置也。初西汉置尚书郎四人。（一人主匈奴单于营部，一人主羌夷吏人，一人主户口垦田，一人主钱帛贡献委输。）光武分尚书为六曹，每一尚书则领六郎，凡三十六郎焉。秦初置郎中令，（领诸郎之在中书者而为之令长也。汉武改名光禄勋。）其属官有三署。（五官中郎将、左中郎将、右中郎将，凡三署也。）署中有郎中、侍郎、无员，多至千人，分隶三署，主执戟侍宫殿。出则充车骑。汉因之。（郎中秩比三百石，侍郎比四百石，以其为郎居中，故曰郎中。以其为郎内侍，故曰侍郎。）《汉官》云：尚书郎，初从三署郎选诣尚书台试，每一郎则试五人。先试笺奏，初入台称郎中，满岁称侍郎，故郎中侍郎之名，犹因三署本号也。（西汉言郎者，多非尚书郎，唯田少为诸曹郎是也。其文帝代冯唐为郎中署长，直不疑盗同舍郎金。武帝代颜驷为郎，三世不迁。成帝时扬雄为侍郎。及诸言以赀为郎，父仕为郎，皆三署郎。至东汉犹难分，有尚书及曹名冠首者即尚书郎，直言为郎亦三署郎。魏以后，即无三署郎。）自汉以来，尚书诸曹郎中、侍郎，或不两置。（或唯置郎中，或唯置侍郎，然二者亦通为尚书郎。）汉世两置，有郎中、侍郎。魏、晋、宋、齐、後魏、北齐唯有郎中。梁、陈两置，有郎中、侍郎。（《五代史 志》云：梁尚书郎，初入台称郎中，功高者转为侍郎。陈氏依梁制，按前代郎中侍郎两置者。侍郎，今郎中之任；郎中，即今员外郎之任。若唯置郎中，亦今郎中之任。）隋文帝开皇初，唯置侍郎，（亦尚书郎也。隋氏讳中，不置郎中，唯置侍郎为尚书郎耳。）寻又每曹置一员外郎。炀帝各于六尚书曹置六侍郎，增品第四，以贰尚书之职。（今六司侍郎。）其诸曹侍郎直曰郎，（除侍字。）曹别置二郎，寻又每曹省一郎，而加承务郎一人，当开皇员外之职。唐又改为郎中，又依开皇，每曹置一员外郎。（隋室讳中，故直称郎；唐初复曰郎中。以上出《汉官仪》、《齐职仪》及《五代 百官志》。）
事对
　【应宿 睹天】华峤《後汉书》曰：馆陶公主为子求郎，不许，赐钱千万，明帝谓群臣曰：“郎中上应列宿，非其人则民受其殃。”王隐《晋书》曰：乐广为尚书郎，与何晏邓等谈讲。卫见而奇之，曰：“常恐微言将绝，今复闻之。”命诸子造焉。谓曰：“此人之水镜也。每见此人，莹然犹披云雾而睹青天也。”
　【起草 题柱】《汉官仪》曰：尚书郎主作文书起草，昼夜更直，五日于建礼门内。《三辅决录注》曰：田凤，字季宗，为尚书郎。容仪端正，入奏事，灵帝目送之，因题柱曰：“堂堂乎张，京兆田郎。”
　【趋墀 伏省】应劭《汉官仪》曰：尚书郎含鸡舌香，伏奏事，黄门郎对揖跪受，故称尚书郎怀香握兰，趋走丹墀。挚虞《三辅决录注》：冯豹为尚书郎，每奏事未报，常伏省闼下，或自昏至明。天子默使人持被覆之。
　【持被 护衣】持被见伏省注中。应劭《汉官仪》曰：尚书郎入直台，廨中给女侍史二人，皆选端正妖丽，执香炉香囊烧薰护衣服。奏事明光殿，省中皆以胡粉涂壁，丹朱漆地。
　【覆锦 含香】蔡质《汉官典职》曰：尚书郎给青缣白绫被，或以锦被。含香见趋墀注中。
　【无双 第一】《东观汉记》曰：黄香知古今，记群书无不涉猎，兼明图谶天官星气钟律历算，穷极道术，京师号曰天下无双，国士瞻重。京师贵香，慕其声名，更馈衣物，拜尚书郎。司马彪《续汉书》曰：胡广，字伯始，举孝廉，试为天下第一，旬月拜尚书郎。
　【三年 五日】蔡质《汉官典职》云：尚书郎初从三署诣台试。初上台称守尚书郎中，满岁称尚书郎，三年称侍郎。又曰：尚书郎夜更直，五日于建礼门内，给青缣白绫被，或以锦被。
　【哀乌位 明时郎】《汉官 天文志》曰：南宫二十五星哀乌郎位，故明帝云郎官上应列宿，即此也。《汉官仪》云：郎见尚书对揖曰明时郎，见二对揖曰左君右君郎。
　【更直建礼 入奏明光】更直建礼见上起草注。入奏明光见上护衣注。
　【兼理两曹 奏事三世】《续汉书》曰：胡伯始旬月拜尚书郎，兼理两曹，转左丞。又曰：徐为尚书郎，性惟周密畏慎，在台阁典职十年，奏事三世，未尝有过。
诗
　【陆士衡《赠尚书郎顾彦先诗》】朝游之曾城，夕息旋直庐；迅雷中霄激，惊电光夜舒。玄云拖朱阁，振风薄绮疏；丰注溢修溜，潢潦浸阶除。停阴结不解，通衢化为渠；沉稼湮梁颍，流民溯荆徐。眷言怀桑梓，无乃将为鱼。
　【梁沈约《悼齐故吏部郎谢诗》】吏部信才杰，文锋振奇响；调与金石谐，思逐风云上。岂言凌霜质，忽随人所往；尺璧尔何冤，忽此同邱壤。
　【唐苏味道《在广州闻崔马二御史并拜台郎诗》】振鹭齐飞日，迁莺远听闻；明光共待漏，清览各披云，喜得廊庙举，嗟为台阁分；故林怀柏悦，新握阻兰薰。冠去神羊影，车迎瑞雉群；远从南斗外，遥仰列星文。
　【沈期《酬苏味道玄夏晚寓直省中诗》】并命登仙阁，分宵直礼闱；大官供宿膳，侍史护朝衣。卷幔天河入，披庭月露微；小池残暑退，高树早凉归。冠剑无时释，轩车待漏飞；明朝题汉柱，三署有光辉。
表
　【梁陆亻垂《拜吏部郎表》】铨衡庶品，历选名实；阮咸贞素，屡荐未登。陆亮忠心，裁居殿职，自非李重清识。李毅恬正，则何以区分管库。式鉴胥史。
○ 中书令第九
叙事
　中书令，汉武所置。出纳帝命，掌尚书奏事，盖周官内史之任。（周官内史掌王之八柄。）初汉武游宴后庭，公卿不得入，始用宦者典尚书，通掌图书章奏之事。（初，秦代少府，遣吏四人在殿中主发书，谓之尚书，尚犹主也。汉由之，初用士人。武帝改用宦者。）其后遂罢尚书，改置中书谒者令，尽用宦者。故沈约《宋书 百官志》云：中书本尚书官是也。谢灵运《晋书》云：以其总掌禁中书记，谓之中书。汉武时司马迁被腐刑之后，为中书令，则其职也。《汉书》不言谒者，史省文也。（其官本名曰中书谒者令，《汉书》直云迁为中书令，是史省文也。宣帝时，弘恭坐腐刑，累迁为令。明习文法，势倾内外。然恭死，石君防亦坐腐刑代为令。）至成帝置尚书官，改中书谒者令，所掌非书权要旧任也。（盖直为禁中宦者之职，非掌朝廷要事也。）故谢灵运《晋书》云：汉成帝已后，无复中书之职，是也。东汉初，亦无其官；至献帝时，魏武为魏王，置秘书令，此又中书之任也。（以其中书通掌图书秘记之事，故以秘书为名。）魏文改秘书令为中书令，以秘书右丞孙资为中书令。魏晋以来，皆置一人，品第三，妙选文学通识之士为之，掌王言。江左更重其任，多以诸公兼之。（古者宰相本是三公，至魏晋，中书令掌王言，才望既重，多以诸公兼之。近世以来，若三公无其人则缺，而中书令当宰辅之任。）近世始专其职。隋文帝改为内史令，置二人。（隋室讳中，依周官改为内史。汉武置中书，有令，有仆射。宣帝时，弘恭为令，石君防为仆射。恭死，石代为令。至魏武，置秘书令；魏文改秘书令左丞为中书令，又置监一人，当仆射之职。首以秘书右丞孙资为中书令，左丞刘放为中书监，历晋、宋、齐、梁、陈、北齐、後魏，皆置中书监，位在令上。至隋省之，故令置二人焉。）炀帝改为内书令。（已上并出《汉官》及《齐职仪》，并《五代史 百官志》。）唐初，又为内史令。武德三年，复为中书令。龙朔二年，改为西台右相，咸亨初复旧。光宅初，改为凤阁内史，神龙初复旧。开元初，改为紫微令，五年复旧。
事对
　【龙池 鸡树】卞伯玉《中书郎诗》曰：大方信包含，优渥遂不已；跃鳞龙凤池，挥翰紫宸里。郭颁《魏晋世语》曰：刘放孙资，共典枢要，夏侯献曹肇，心内不平。殿中有鸡栖树，二人相谓：“此亦久矣，其能复几。”指谓中书监刘放、中书令孙资。
　【西掖 右曹】刘桢《赠徐干诗》曰：谁谓相去远，隔此西掖垣；所限清切禁，中情无由宣。应劭《汉官仪》曰：左右曹受尚书事，前世文士，以中书在右，因谓中书为右曹。又称西掖。
　【紫宸 清禁】紫宸见龙池注。清禁见西掖注。
　【西省 内枢】何法盛《晋中兴书》曰：范宁拜中书侍郎，专掌西省。宋泰始《起居注》曰：王言之职，总司清要。中将军丹阳尹王景文，夙尚弘简，情度淹粹，忠规茂绩，实宣国道，宜兼管内枢。以重其任，可中书令。
　【掖垣 纶阁】刘桢诗：谁谓相去远，隔此西掖垣；所限清切禁，中情无由宣。《礼记》曰：王言如丝，其出如纶。王珉《直中书诗》云：高阁临云日，险岑仰天居。又，中书职掌纶诰，前代词人，因谓纶阁。
　【鸡栖树 鳞跃池】鸡栖树见鸡树注。鳞跃池见龙池注。已上总载中书省。
　【专车 夺池】曹嘉之《晋记》曰：中书监令常同车入朝。至和峤为令，而荀勖为监，峤意强抗，专车而坐，乃使监令异车，自此始也。又曰：荀勖自中书监迁尚书令，人贺之。勖曰：“夺我凤皇池，何贺之有？”
　【隔坐 奕世】《吴录》曰：纪骘，字子上。景皇时，骘父亮为尚书令，骘为中书令。每朝会，诏以屏风隔其坐。《宣城记》云：隔以云母屏。又《晋阳秋》曰：王献之为中书令，献之少而标迈，不循常贯，为一时风流之冠。献之卒，以王珉为中书令，世谓之大王令小王令也。珉父洽又尝为此官，珉复继之。时人以为奕世令望。
　【望士 胜会】檀道鸾《晋阳秋》曰：温峤上疏曰：“臣才短学浅，文疏不通，中书之职，酬对无方，斟酌轻重，岂唯文疏而已。自非望士良才，何可妄居斯任。”累辞而止。又王献之少而标迈，不循常贯，而撮其胜会，故为中书令。
　【典诏命 宣国道】沈约《宋书》曰：傅亮，永初元年为太子詹事中书令，直中书，专典诏命。宋泰始《起居注》曰：二年诏曰：“王言之职，总司清要。丹阳尹王景文，夙尚弘简，情度淹粹，忠规茂绩，实宣国道，可中书令。”
　【参时务 典史书】《王珉别传》曰：珉，字季琰。诏曰：“王珉才学广赡，义理精通，宜处枢近，以参时务。其以珉长兼中书令。”《晋令》曰：中书为诏令记会时事典作史书。
　【立为颂 共讲文】崔鸿《後赵录》曰：徐光，字季武，顿邱人，幼有文才。年十三，王阳攻顿邱，掠之。而令主秣马，光但书往作诗赋，左右以白勒。勒令召光，付纸笔，光立为颂。赐衣服，迁为中书令。何法盛《晋中兴书》曰：王洽，字敬和。明帝曰：“敬和清才贵令，昔为中书郎。吾时尚小，数呼见，意甚亲之。今以为中书令，共讲文章。”
　【贵幸倾朝 尊宠任职】《汉书》曰：石君防与弘恭皆少坐腐刑，为黄门，以选为中尚书。宣帝时，任中书官，以恭为令，君防为仆射。恭死，君防代为令。贵幸倾朝，百寮皆敬事。又曰：司马迁腐刑之后，为中书令，尊宠任职。
　【才学广赡 文旨清远】才学广赡见参时务注。檀道鸾《晋阳秋》曰：肃祖欲人温峤为中书令，手诏曰：“卿以令望，忠允之怀，著于周旋；且文清而旨远，宜居机密，今以卿为中书令。”
　【意性调美 情度淹粹】薛莹《条列吴事》曰：胡冲，意性调美，心趣解畅，有刀笔，闲于时事，为中书令。虽不能匡矫，亦自守不苟求容媚，情度淹粹。见宣国道注。
表
　【宋谢庄《让中书令表》】臣闻璧门天邃，凤沼神深，丝纶王言，出纳帝命。自非望允当时，誉宣庠塾；未有谬乘曲宠，空席兹荣。在于平壮，犹不可勉。况今绵痼，百志俱沦。
○ 中书侍郎第十
叙事
　中书侍郎，魏官也。按：《环济要略》曰：中书有令仆射丞郎，谓西汉时也。又按：卫宏《汉旧仪》曰：汉置中书，领尚书匈奴营部一郎、民曹一郎、谒者一郎，此则中书郎已闻汉代，记传无明文，莫知废置之由矣。沈约《宋志》云：魏文帝黄初间中书置通事郎、次黄门郎。黄门郎已署过，通事乃署名，帝省读书可。晋改通事郎为中书侍郎，盖此始也。（按：《魏志》：明帝诏举中书郎，谓卢毓曰：“选举莫取有名，有名如画地作<变并>，不可啖也。”毓举韩暨，帝用之。又，司马宣王辟王伯兴，擢为中书侍郎，亦明帝时，据此。中书侍郎起魏代，沈约《宋书》云晋改，似谬也。）东晋又改为通事郎，寻复为中书郎，以后因之。按：隋初改中书省为内侍省，隋末改为内书监，唐初又改为内史省，龙朔二年改为西台。光宅初改为凤阁，开元初改为紫微。其侍郎各因台阁改易为名。（若凤阁则名凤阁侍郎，其舍人以下皆仿此。）
事对
　【跃池 入室】卞伯玉《赴中书郎诗》曰：跃鳞龙凤池。何法盛《晋中兴书》曰：王，字仲祖。恬畅，能言，名理，善隶书，与刘恢为中书郎。太宗辅政，恢并数侍捷对，每为入室之宾。恢，字真长，少清峻。时人以比袁曜卿，以恢比荀奉倩。
　【专掌 无对】何法盛《晋中兴书》曰：范宁，字武子，少好学，多所通览。拜中书郎，专掌西省。居职多所献替，有益政道。《王别传》曰：为中书侍郎，四年无对。又迁司徒左长史。少选四人，年频满，以难与比肩也。
　【轨制 书檄】何法盛《晋中兴书》曰：孔演，字元舒。晋国建，与庾亮俱补中书侍郎。于时，中兴肇建，庶事草创，演经学博通，又练悉旧典，朝仪轨制，多所取正焉。由是元明二帝亲爱之。又《嵇氏世家》曰：嵇含为中书郎，书檄云集，初不立草。
　【至行 直言】《魏志》曰：明帝诏举中书郎，吏部尚书卢毓曰：“得其人与否？在卢生耳。”毓举韩暨有至行，帝用之。《晋中兴书》曰：范宁拜中书侍郎，时烈宗雅好文学，而明习五经，甚见亲爱。朝廷拟议，辄谘访之，宁指朝士直言无讳。
　【钟表 卞诗】郭颁《魏晋世语》曰：司马景王命中书郎虞松作表，再呈不可意，令松更定之。经时竭思不能改，心存形色。中书郎钟会察有忧色，问松。松以实对。会取草视，为定五字，松悦服。以呈景王，景王曰：“不当尔耶？”松曰：“钟会也。”王曰：“如此可大用，真王佐才也。”卞伯玉《赴中书诗》曰：跃鳞龙凤池，挥翰紫宸里。
　【五字 片言】五字见钟表注。陆士衡转中书侍郎，齐王收士衡付廷尉。士衡出后谢表曰：“臣以职在中书，制命所出；而臣本以笔札见知，虑逼迫不获已，乃诈发内妹丧，出就弟云，哭泣受吊。”片言只字，文不关其间。
　【难以比肩 肃然改容】难以比肩见无对注中。《宋书》：裴瓒，字国宝，风神标迈，为中书侍郎。出入禁门，见者肃然改容。
诗
　【唐太宗《饯中书侍郎来济诗》】暖暖去尘昏灞岸，飞飞轻盖指河梁；云峰衣结千重叶，雪岫花开几树芳。深悲黄鹤孤舟远，独叹青山别路长；聊制分袂沾襟泪，还用持添离席觞。
　【魏刘公干《赠徐干诗》】谁谓相去远，隔此西掖垣；所限清切禁，中情无由宣。思子沉心曲，长叹不能言；起坐失次第，一日三四迁。步出北寺门，遥见西苑园；细柳夹道生，方塘含清源；轻叶随风转，飞鸟何翩翩。
　【齐谢玄晖《直中书省诗》】紫殿肃阴阴，彤庭赫弘敞；风动万年枝，日华承露掌。玲珑结绮钱，深沉映珠网；红药当阶翻，苍苔依砌上。兹言翔凤池，鸣多清响；信美非吾室，中园思偃仰。朋情以郁陶，春物方骀荡；安得凌风翰，聊恣山泉赏。
　【梁沈约《悼故中书侍郎王融诗》】元长秉奇调，弱冠慕前踪；眷言怀祖武，一篑望成峰。途艰行易跌，命舛志难逢；折风落迅羽，流恨赋青松。
　【魏知古《春夜寓直凤阁怀群公诗》】拜门传漏晚，寓省索居时；昔重安仁赋，今称伯玉诗。鸳池满不溢，鸡树久逾滋；夙夜怀山甫，清风咏所思。
　【韦承庆《直中书省诗》】清沏凤皇池，扶疏鸡树枝；唯应集鸾鹭，何为宿羁雌。大造乾坤辟；深恩雨露垂；鹏既含养，驽骀亦丘驰。木偶翻为用，芝泥忽滥窥；九思空自勉，五字本无施。徒喜逢千载，何阶答二仪；萤光向日尽，蛟力负山疲。禁宇庭除阔，闲霄钟箭移；暗花临户发，残月下帘欹。白鬓随身改，丹心为主披；命将时并泰，言与行俱危。寄谢登巢客，尧年复在斯。
表
　【梁庾肩吾《为宁国公让中书郎表》】臣闻：陟彼太行，伯后之车屡怠；望兹吴坂，少游之马难跻。是知美非流水，立致摧辕；骏靡浮□，便期顿辔。起登天汉，宁陪九万之风；坐济星桥，非使千年之翼。岂有幼称辨慧，足对元礼，弱标俊颖，能嘲子叔。玉重组长，空见休宠，深宫邃宇，孰知怀忧。
○ 中书舍人第十一
叙事
　《环济要略》云：舍人，古官也。（《周礼 地官》有舍人、上士二人。舍犹宫也，掌宫中之政，出廪分财。《列仙传》曰：琴高，赵人，善鼓琴，为宋康王舍人也。《史记》：李斯为秦宫舍人。《汉书》：高祖起丰沛，周勃、傅亮、樊哙皆以舍人从，郦食其亦以舍人知宫内事。）然则中书舍人，晋官也。自汉置中书，无闻其职；魏世中书，始置通事一人，掌呈奏；魏明时有通事刘泰是也，高贵乡公时改为通事都尉。寻又改为通事侍郎。晋初置舍人一人，通事一人。至东晋，合舍人通事二职谓之通事舍人。自晋宋以来，唯掌呈奏，宣王言，甚用事。至梁，用人殊重，多以尊官兼领，并入阁内，始专掌中书诏诰。（自魏晋诏诰，皆中书令、中书侍郎掌之。至梁，始舍人为之。裴子野尝以鸿胪卿兼领通事舍人。）其后除通事二字，直曰中书舍人。陈及北朝皆因之，掌制诏。（陈及後魏，又别置通事舍人，掌宣奏。北齐唯置中书舍人，兼掌宣奏。隋又别置通事舍人，专掌宣奏。）隋及唐皆随台省为名，并内史省则曰内史舍人。云。（并出《齐职仪》及《五代史 百官志》。）
事对
　【忠慎 儒素】《晋中兴书》曰：刘超，字世逾，迁中书舍人。时台省初建，内外多事，超出纳书命，以忠慎称，理身清苦，衣不重帛。又曰：徐邈，字景山，以东州儒素。性好学，尤善经传。烈宗始览典籍，招延礼学之士。后将军谢安举邈应选，补中书舍人。专在西省，撰正五经音训，学者宗之。每预顾问，辄有献替，多所补益，烈宗甚爱之。
　【预顾问 多补益】预顾问及多补益并见上儒素注中。
　【出书命 善经传】出书命见忠慎注中。善经传见儒素注中。
　【掌文法 主呈奏】《荀勖集》曰：晋武帝时，门下启令史伊羡赵咸为中书舍人，对掌文法。勖奏以为不可。《百官志》曰：魏初，中书置通事一人，主呈奏。晋初，中书又置舍人一人。至东晋，合通事及舍人二职谓之通事舍人，兼掌呈奏。
　【合二职 由四户】合二职见主呈奏注。萧景畅《齐书》云：永明元年，荧惑入紫微。时中书通事舍人四人，各注一户，谓之四户。既总重权，势倾天下。会玄象失度，太史奏云：“宜修福禳之。”太尉王俭谓帝曰：“天文乖忤，此由四户。”仍其舍人王文明等各奏之。至梁，除通事二字，直曰中书舍人。掌文翰，犹兼呈奏。
诗
　【唐上官仪《酬薛舍人万年宫晚景寓直怀友诗》】奕奕九成台，窈窕绝尘埃；苍苍万年树，玲珑下萱雾。池色摇晚空，岩光敛余煦；清切丹禁静，浩荡文河注。留连穷胜记，风期暌善谑。东望安仁省，西临子云阁；长啸披烟霞，高步寻兰若。金狄掩通门，雕鞍归骑喧；燕余对明月，制艳促芳樽。别有青山路，策杖访王孙。
　【张文琮《和杨舍人咏中书省花树诗》】华萼映芳丛，参差间早红；因风时落砌；杂雨乍浮空。影照凤池水，香飘鸡树风；岂不爱攀折，希君怀袖中。
　【徐彦伯《赠刘舍人古意诗》】支床灵鸟，文章世所希；巢君碧梧树，舞君青琐闱。或言凤池乐，抚翼更西飞。凤池环禁林，仙阁雾沉沉。璇题激流水，珠缀绵清阴；郁穆帝言重，荧煌台座深。风张丹虎翮，月弄素琴音；双彩结不散，孤英莫寻。浩歌在西省，经传恣潜心。　
卷十二 职官部下　　　○ 侍中第一
叙事
　侍中，古官也。黄帝时，风后为侍中。周时号常伯。周公《立政篇》，戒成王常伯常任以为左右是也。秦取古官，置侍中之职。（应劭《汉官》云：侍中周官，以其周曰常伯，故曰周官。班固《汉书》云：侍中秦官，以其秦取古官复置之，故曰秦官。其实古官。）初秦置侍中，本丞相史也。丞相使史五人来往殿内奏事，故谓之侍中。汉因之，多以为加官。（《汉书 公卿表》曰：侍中，散骑中常侍所加，或列侯将军卿大夫，言此第官兼加侍中也。初汉本用旧儒高德，备切问近对。然贵游子弟及幸臣荣其官，至襁褓受宠位；服绮襦纨，汉初籍孺闳孺，皆冠Ψ冠、贝带，付脂粉。张辟强年十五，霍去病年十八，并为侍中。）《汉官》云：侍中冠武弁大冠，亦曰惠文冠。（《汉书》云：昌邑王贺冠惠文。音义云。惠文，今侍中所著。）加金，附蝉为文，貂尾为饰，谓之貂蝉。（侍中服之则左貂，常侍服之则右貂。董巴《舆服志》云：金取刚，百炼不耗；蝉最居高饮清，貂取内劲悍外温润。本赵武灵王胡服之制，秦始皇破赵，得其冠，赐侍中。）西汉无常员，多至十人。（《齐职仪》云：汉侍中掌乘舆服物，下至亵器虎子之属武帝代，孔安国为侍中。以其儒得，特听常御唾壶朝延荣之。初，汉侍中亲省起居，故俗谓执虎子。虎子，亵器也。至魏文帝时，苏则为侍中，尝与则同隐吉茂者。是时仕甫历县令，见则调之，曰：“仕进不止执虎子。”）东汉初无常员。（《齐职仪》云：东汉侍中，便蕃左右，与帝升降，法驾出。多识者一人参乘，兼负传国玺，操斩白蛇剑。）至灵帝时，侍中舍有八区，论者因言员本八人。（《献帝起居注》曰：初置侍中六人，出入禁中，近侍帷幄，省尚书秦事。据此汉末未或省员。）魏侍中置四人。（《齐职仪》云：魏侍中掌偿赞。大驾出则次直侍中护驾，正直侍中负玺，陪乘，不带剑，皆骑从。御登殿，与散骑侍郎对挟帝，侍中居左，常侍居厅，备切问近对，拾遗补缺也。）晋宋齐梁陈置四人。（《齐职仪》及《五代史 志》云：自晋宋齐梁魏陈，侍中并与三公参国政，直侍左右，应对献替。法驾出，则正直一人负玺。）後魏北齐置六人。（《五代史 百官志》云：北齐侍中，因後魏置六人，掌献纳谏正及进御之职，参与诸公论国政也。）后周初，依周礼天官府置御伯中大夫，武帝改御伯为纳言，亦侍中之任。宣帝末又别置侍中，为加官。隋文帝改侍中为纳言，置二人。炀帝改为侍内，（隋室讳中，故改避之。）唐朝复为侍中。龙朔初为东台左相，咸刘初复旧。光宅初改为纳言，神龙初复旧。开元初改为黄门监，五年复旧。（门下省，自晋以来名之。唐朝三年改为东台，光宅初改曰鸾台，开元改为黄门省。）
事对
　【玉署 琐闱】《汉书》曰：李录，字子长，通尚书。哀帝初即位，召寻待诏黄门，使侍中傅喜问寻。寻对曰：位卑术浅，偶随众贤待诏，反污玉堂之署。《汉官仪》：侍中有玉堂署。卫宏《汉旧仪》曰：黄门郎属黄门令，日慕人对青琐闱拜，名夕郎。《尔雅》曰：宫中门谓之闱。
　【黄枢 青闼】卢谌《宜徽赋》曰：郑山潜于谷口，扬朝隐于黄枢。谌注曰：扬雄为黄门郎，三叶不徙官。散骑常侍范霎《与王中书诗》曰：摄官青琐闼，遥望凤皇池。
　【东寺 左曹】《汉官仪》曰：尚书令侍中上东西寺及侍中寺。又曰：左右曹受尚书事。沈约《宋书》曰：汉使左右曹诸吏分堂。尚书奏事，光武省诸吏，信小黄门受事。前代文士，皆门下为左曹，亦曰东寺。
</div>
    <div class="pagination">
<a href="初学记_page27.html">上一页</a><span>...</span><a href="初学记_page23.html">23</a><a href="初学记_page24.html">24</a><a href="初学记_page25.html">25</a><a href="初学记_page26.html">26</a><a href="初学记_page27.html">27</a><span class="current-page">28</span><a href="初学记_page29.html">29</a><a href="初学记_page30.html">30</a><a href="初学记_page31.html">31</a><a href="初学记_page32.html">32</a><a href="初学记_page33.html">33</a><span>...</span><a href="初学记_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
