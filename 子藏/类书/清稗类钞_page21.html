<!DOCTYPE html>
<html>
<head>
    <meta charset="UTF-8">
    <title>清稗类钞 - 第 21 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 21 页/共 432 页</h1>
    <div class="content">　　孝钦后痛惜名人书画宫中壁间窗槅，皆糊名人书画，有时剥落，则易新者，宫监辈私售诸外，名曰贴落。自道、咸以来，犹未尽易，至孝钦后移居三海时，被人撕毁，恒痛惜之。

　　孝钦后以村市景自娱孝钦后在三海，置地十余亩，遍种野菜，有卖各种蒸食者，有卖茶者，俨如乡村。孝钦常自以钱购食物，准卖者较低昂，不许跪拜。德宗买食物时，则常吝不与.或曰：「此皇帝也。」卖物者曰：「皇帝孰与老佛尊！」视之而嬉。并有时呼孝钦曰老太太，皇后曰大姑，或曰小姐，或曰奶奶，呼帝曰阿哥，又曰爷。一日，大公主与孝钦弈棋，德宗侍久，颇惫，大公主故作倦态，始命罢棋。

　　孝钦后受生母拜跪礼故事，太后母入宫，必行大礼，多不敢受者。隆裕后则侧身避之，孝钦后独端坐受焉，母恨之。母喜淡妆，恶花，入宫，孝钦辄为满簪于头，母大恚，后遂不入。

　　孝钦后崩后情状孝钦后崩时，宫中扰扰，闻有混入窃观者。孝钦尸身，以龙缎盖之。自海还宫，内监拈香前引者，可数十人。陈尸广殿中，殿极阴沉，燃微灯，光射数步以外。闻巨珰言，尸身皆黑，似中毒者，有数亲贵之眷属在殿隅坐语焉。

　　隆裕后与德宗不睦隆裕后为孝钦后内侄女，孝钦自以由西宫出身，故必欲以家人为德宗后。德宗先已专宠珍妃，又颇不属意于隆裕，顾以孝钦之强迫指定，遂勉奉之。德宗既不见悦于孝钦，自光绪戊戌变政后，拘置瀛台，隆裕又非其所悦，一日盛怒，乃将其发簪掷碎，簪为乾隆时遗物。隆裕驰诉于孝钦，孝钦亦无多语，但令移居己之别室。自此，隆裕遂与德宗隔别.其年月虽不可考，盖终德宗之身，已十年矣。

　　隆裕后奉孝钦后命为太后孝钦后崩时，即指立隆裕后为太后，其遗诏有「军国大事摄政王当秉承后意办理」之语，故中间曾有垂帘复活之说.但隆裕颇以摄政王所为不当，诏令入宫申斥也。

　　瑜贵妃不愿称奴才瑜贵妃者，穆宗妃也。有干才，得孝钦后欢，隆裕后亦仰其鼻息。光绪戊申，两宫殂，隆裕晋太后，瑜妃往见，须伏谒称奴才，乃大恚。孝钦奉安时，偕珣妃、瑨妃谒陵。礼毕，不肯还宫，谓将从孝钦于地下。时摄政王派载振等前往奉迎，妃正色语载振等曰：「皇上是专继德宗，抑系兼继穆宗？」振曰：「兼继穆宗。」妃曰：「既兼继穆宗，孝钦后及孝哲后今已宾天，则穆宗一系，我为之长.皇上既系过继，何得独以隆裕太后为母，而我为奴才？」载振等悚惶，力言请妃还宫，从长计议.妃谓还宫作奴才，不若从孝钦于地下也。珣、瑨二妃亦附和之。载振等乃还京，与摄政王、庆王等商定，晋封为皇太妃，不称奴才，礼请还宫，警跸而入，妃及二妃均增加月费.此宣统己酉事也。

　　隆裕后临终语隆裕后性节俭，自宣统辛亥逊位后，渐汰内监宫人，颇遭怨谤.瑜妃从而收拾人心，宫中益恶隆裕。故隆裕崩时，仅宣统帝、世续、二三宫女在侧而已。大渐以前，语世续曰：「孤儿寡母，千古伤心，覩宫宇之荒凉，不知魂归何所。」又语宣统帝曰：「汝生帝王家，一事未喻，而国亡，而母死，茫然不知。吾别汝之期至矣，沟渎道途，听汝自为而已。」


　　清稗类钞  徐珂 编  宫苑类

　　清稗类钞宫苑类　公共处所附禁城各门大内之制，悉因明旧，无所损益，但易大明门为大清门，余正衙便殿皆仍之。惟各朝房旧在午门外者，后皆移于景运、隆宗二门外，盖国初御门之典在太和门，后改御干清门，因亦移入，即唐代之常朝也。常朝五日一举，故御门五日为期，凡题本大除授，皆于此降旨。咸丰中，因文宗违和，此典久辍，及穆宗亲政，无请行者。干清门左右置木箱二，皆藏御门仪物。质言之，实以紫禁城为皇城，南有午门，北有神武门，东有东华门，西有西华门，而午门之内为太和门及太和殿，更入为中和门及中和殿，其内为保和殿，殿后即干清门.禁城无路灯明代禁城有路灯，魏忠贤专权后，尽废之，盖便夤夜出入也。至国朝遂不改，禁门以内，除朝房及各门外，绝无灯，戊夜趋朝，皆暗行而入，相遇非审视不辨。惟亲王有灯引至隆宗、景运二门，军机大臣以角灯入内右门.大清门大清门为大内第一正门，规制极隆重，自太后慈驾、皇帝乘舆外，皇后惟大婚日由此门入，文武状元传胪后由此门出，此外无得出入者。

　　东华门向明而启东华门向明而启，屠者驱豕先入，盖是日御膳房所需用也。次奏事御史随之，次百官及供差人等皆入。

　　午门午门为紫禁城正门，三阙上覆，重楼九间，门前左设嘉量，右设日圭。左右各一阙，西向者曰左掖，东向者曰右掖，上覆钟鼓明廊，翼以两观，杰阁四耸，与中相辅，俗称五凤楼。凡视朝，则鸣钟鼓于楼上，驾出入，午门鸣钟，祭享太庙则以鼓，凯旋献俘，御午门楼行受俘礼.每岁十月朔，颁时宪书于午门外，若有恩诏，亦于是颁之，自丹凤口中垂下。

　　禁中宫殿干清门之内为干清宫，宫门之东曰昭仁殿，西曰弘德殿。东宫及诸王读书之所，一在门之东曰东书房，一在门之西曰西书房，皆北向。翰林院直庐曰南书房，与西书房仅隔一垣，循西廊稍北，曰翻书房，在月华门之南。月华门北曰懋勤殿，干清宫正北曰交泰殿，交泰殿正北曰坤宁宫，宫有东西二暖殿，坤宁宫直北曰钦安殿，又北为御花园、神武门.自昭仁、弘德而北两翼相比者，东曰延禧宫、承干宫、景阳宫、景仁宫、长春宫、锺粹宫，西曰翊坤宫、永和宫、咸福宫、永寿宫、启祥宫、储秀宫.御茶房在干清宫东北，御书房、古董房在景阳宫内，敬事房在景仁宫内，中正殿在长春宫之西，又西为咸安宫，天穹殿在景阳宫东，以上皆在宫门之内。干清门之东曰内左门，西曰内右门，北下东向者曰日精门、昭华门、基化门、景和门，近光左门西向者曰月华门、端则门、隆福门，近光右门、月华门之外曰隆宗门，门之西曰养心殿，南曰慈宁宫， 「 太皇太后所居。」 景和门之东为毓庆宫， 「 皇太子宫也。」 又东为宁寿宫.此外尚有兆祥所、遇喜所，所内永安亭、南府西路、南府中路、东库房、西库房、鹰房、大小狗房、鸟枪房、鸽子房、裱房、药房、露房等名，皆不在宫殿之列。

　　宁寿宫宁寿宫为皇太后所居，每晨后妃均往候起居，谓之跪安。

　　咸安宫武英殿西有咸安宫在焉，为近支宗室子弟读书处，特设咸安宫教习一员.安佑宫安佑宫在圆明园西北隅，朱扉黄甍，一如寝庙制，供奉圣祖、世宗、高宗神牌。仁宗于驻跸御园日，行瞻谒礼，每年四月初八日率诸皇子近御王大臣拜谒，其朔望荐熟彻馔，一如典礼，皆由内务府大臣承办.乐寿宫乐寿宫在颐和园湖滨，孝钦后常居之，以为观书憩息之所，兴至则游湖，卧室无一定。

　　水晶宫大内御花园东有土阜一区，向以日者之言不宜建筑，宣统己酉，兴修水殿，四围浚池，引玉泉山水环绕之，殿上窗棂承尘金铺，无不嵌以玻璃，隆裕后自题扁额曰「灵沼轩」，俗呼为水晶宫.北郊斋宫明嘉靖更定祀典，分祀天地，北郊未建斋宫.高宗念祀典甚巨，未可二郊，宜建北郊斋宫，规模一如南郊。乾隆己巳，上宿斋宫，天时暑热，从者多暍，因仍旧制斋于内宫，恤臣僚也。后以斋宫为更衣殿，不复驻跸焉。

　　热河行宫热河行宫名避暑山庄，皇帝夏日驻跸之所也。极池馆楼台之胜，内有铜佛殿一所，柱壁以精铜为之，藏铜佛像百余尊，皆裸形秘戏图也。

　　奉天行宫行宫之建，在未入关以前，屋不宏敞，约百余间，四重四厢而已，一曰大清门，二曰崇政殿，三曰凤凰楼，四曰清宁宫.大清门前有大围墙，墙之东曰东华门，额题「文德坊」，西曰西华门，额题「武功坊」。大清门后，左曰飞龙阁，右曰翔凤阁.崇政殿有左右二翼门，殿后左有师□斋、月华楼，右有霞绮楼、协中斋.再入即凤凰楼，楼凡三层，楼之东西厢为宫人所居，西曰衍庆麟趾，东曰永福关睢。余为仆隶所居，马厩所在。行宫藏有古物，皆在翔凤、飞龙二阁，翔凤藏珠宝服饰，飞龙藏皮羊鼎盘，别有瓷器库，藏古名瓷。翔凤阁有高宗佩刀两柄，约长尺许，柄以金刚石为之，长四寸许，套以金饰之，光彩夺目，又有朝珠、珍珠、龙袍、盔、瓶、文具、大刀、铜器等物。

　　西安行宫光绪庚子，德宗奉孝钦后西狩幸西安，所建行宫，大门内为一宫庭，旁堆砖瓦累累，殆为修造御园之用。此外又有大宫一座，为召见臣工之所，皇上曾经驻跸，惟狭窄耳。宫后花园，颇堪凭眺，又有内苑一处，孝钦后亦曾驻跸焉。

　　五华故宫云南五华山，明永历故宫在其上。顺治丁亥，洪承畴督师，由贵筑大路入滇，李定国拒战曲靖，吴三桂由广西、四川旁捣其虚，至黄草坝，入省城，永历帝遁阿瓦，三桂重购得之，缢于贵阳府。三桂开藩于滇，即据山上故宫，增修二十余载，备极崇丽。未几，癸丑事作，戊午，大军诸道会于省城，三桂孙洪化被俘。

　　大殿之建筑禁中大殿与颐和园之大殿不同，殿下白石阶级二十层，两边石栏，阶之尽处为长廊，围绕殿之四旁。廊有大柱，涂以红色，窗扇雕刻极精，上下寿字。殿以金砖铺地，已数百年，从未启动，色黑，髹以漆而滑。宝座黑色，橡木所制，中嵌各色玉石。此殿用时极少，惟孝钦后万寿及元旦用之，平日召见乃别一殿。由此往皇帝宫，极精，凡三十二间，虽多不用之屋，陈设仍秩然。其后即皇后宫，较小，凡二十四间，以三间为皇妃之用。帝与后宫，虽甚近而不相连，二处皆有长廊通孝钦后宫.三殿三殿者，太和殿、中和殿、保和殿是也。

　　太和殿在午门内最南，明曰皇极殿，又曰奉天，文华殿在其东，武英殿在其西，规制崇宏。殿外为武英门，御河环绕，石桥三，雕镂工致.东为凝道殿，即武英之东配殿，凡五间.殿之前正中为太和门，东为昭德门，西为贞度门，而太和门外东西相向，尚有二门，东曰协和，西曰熙和。由熙和门入，绕廊而至贞度门，为一大院，东西两庑，屋各二十二间，东庑之中为体仁阁，西庑之中为弘义阁，内府以两庑为银皮段皮及瓷茶六大库，东庑之北为左翼门，西庑之北为右翼门，各五间.历阶而登太和殿，殿基高二丈，殿高十一丈，广十有一间，纵五间，上为重檐，脊四垂，前后金扉四十，金锁窗十六，题额曰「建极绥猷」，规模甚宏壮。殿前丹陛，环以白石阑，陛五出，各三层，下层二十一级，中层、上层各九级，三折而上。左右置金缸各二，周径约二人抱，抉其环掷之，铛然声作，移时始悠然而止。陛间共列鼎十八。殿有铜狮高十丈，斑文似翡翠，浓润欲滴。台阶上有铜龟、铜鹤各二，人称之曰朱雀元武，日圭、嘉量各一，大铁缸八，两庑四周又设铁缸二十四，盖储水以消防也。每岁元旦、冬至、万寿三大节及大朝会燕飨、命将出师、临轩策士、百僚除授谢恩各事皆御焉。丹墀内为文武百官行礼位，范铜为山形，曰品级山，镌正从一品至正从九品，东西各二行三十有六，列于道旁。殿之正中有太和殿额，满、汉文并列。出太和门，华表并峙，石桥五道横列，是为内金五桥，桥下为内金水河。是河自神武门西地沟引护城河水流入沿西一带，经武英殿前而至太和门外，复流经文渊阁而出紫禁城，然皆积秽成深绿色。

　　太和殿左右各一门，左曰中左，右曰中右，皆三间南向，殿之后，东西两庑各三十间.正中南向者为中和殿，明曰中极，又曰华盖.殿纵广各三间，方檐圆顶，题额曰「允执厥中」，南北陛各三出，东西陛各一出。西庑第二连房为铜器库，凡祭祀视祝版及耕籍视五谷农器皆于此，玉牒告成，则恭进于中和殿。

　　保和殿在太和殿后，明曰建极，又曰谨身，壮丽虽不及太和殿，而规模则过之，盖太和殿前曾受天灾，重行修复，保和殿为明时故址也。殿九重，檐垂脊，题额曰「皇建有极」，前陛各三出，与太和殿陛相属，殿后陛三层三出，北向，殿左右各一门，左曰后左，右曰后右，皆三间南向，前后出陛。每岁除夕筵宴外藩，每科朝考新进士，皆御焉。凡列祖宝训、实录告成，备仪仗陈设，纂修官呈进于此。殿有景泰蓝香炉等物，亦明景泰帝所制，铜皆作金色，迥非新出者所及。保和殿之后，即大内也。

　　英华殿英华殿，明代所建，在寿安宫北，自皇太后、皇后以次均以此为礼佛之所，殿前有菩提树七株，采撷其子以为念珠。

　　传心殿传心殿在文华殿东，前为景行门，祀皇师、帝师、先圣、先师之位，院东有大庖井，上覆以亭。

　　寿皇殿寿皇殿在景山门内正北，殿凡九室，重檐金楹，一如太庙制，供奉列圣御容。仁宗遇元旦岁暮及圣诞忌辰皆亲诣行礼，诸皇子皇孙及近支亲郡王皆从。旁为永思殿，即列圣苫庐地，凡瞻谒日，必于永思殿传膳办事。

　　承光殿承光殿在北海团城内，为辽、金旧址，凡三间，中悬大匾一，书曰「大圆宝镜」，旁柱有一联曰：「七宝庄严开玉镜，万年福寿护金瓯.」为孝钦后书；其前两柱，亦悬一联云：「九陌红尘飞不到，十洲清气晓来多。」则文宗御笔也。

　　光绪己丑八月祈年殿灾京师北门外有祈年殿，光绪己丑八月二十四日寅刻，雷电交作，大雨如注，忽霹雳一声，直击祈年殿前所悬之额，碎堕陛上，雷火燃着悬额之木。未刻，殿中火起，烟焰自槅扇窗棂出，烧着梁柱，其光熊熊，如赤虹亘天。守坛官弁鸣锣报警，步军统领发令箭，传集官兵及五城坊官水会奔救，殿宇过高，水激不到，虽雨势倾盆，又为琉璃亭顶所隔，奉祀刘世印率人进殿，将列祖列宗楠木雕刻之九龙大宝座取出，而皇天上帝之宝座火已燃及，无从措手。戌刻后，祈年殿八十一楹及檀木雕成之朱扉黄座悉为灰烬.数十里内，光同白昼，香气勃发，盖其楹栋皆以香楠木为之，大逾合抱，为明成祖时所建也。火至天明始熄，丹陛上之汉白玉石栏杆悉炸裂。二十六日，奉诏惩处太常寺各官及坛户有典守之责者，嘉奖五城水会绅董，并以寅畏天灾君臣交儆之意宣示内外大小臣工。

　　孝钦后训政时之殿殿约长二百尺，宽一百五十尺，以乌木为之，一切铺饰皆黄建绒.偏左置长案，铺黄缎。孝钦后入殿升宝座，两旁有孔雀毛所制之翣各一柄，皇帝之座在其左，大臣皆跪于案前，面孝钦.殿后有若暖阁者，约长二十尺，宽十八尺，围以雕栏，约高二尺，可容一人出入，登陛六级，即至此处。后有小屏，宝座后有屏风，长二十尺，高十尺。

　　崇政殿太祖初定辽渖，建立宫室，卑浅其制，有茅茨土阶之意。所建陪京宫殿，大清门内即崇政殿，为视政朝贺之所。其后凤凰阁分限内外，内为清宁宫，供奉神主，即为燕寝之地，其旁六宫分列，制度皆极俭朴。

　　体仁阁弘义阁体仁、弘义二阁在明时曰文昭、武成。

　　文渊阁文渊阁之名始于明，阁制仿浙江鄞县范氏天一阁，取天一生水地六成之二义，以贮《四库全书》，有御制记勒石。

　　清福阁清福阁凡二间，为颐和园扼胜之处。阁四面有窗，孝钦后辄以大间为餐室，小间为更衣室，盖孝钦每至一处，必有更衣室也。

　　翔凤阁七阁藏书，在奉天者曰文溯，盖太宗统师入关，尝释奠于盛京文庙，即筑翔凤阁以译书史。

　　乐善堂乐善堂，高宗书斋名。高宗尝自署十全老人，有小玉印刻此四字，内府图书多押之。

　　倚虹堂京都西直门外高梁桥，有倚虹堂船坞，孝钦后幸颐和园辄于此登舟。

　　浴德堂浴德堂在武英殿西北，屋三间，堂以白色炼瓦造成，人声响应，划然有声。盖乾隆时征服回部，虏获香妃，纳入后宫，而居其父母于宫外，顺治门内南闹口，有所谓回子营者，即当日回王居邸也。香妃入宫，大为高宗爱幸，思念父母，欲归不得，高宗乃于南海之滨，建望家楼，以慰其意。其后，西为井亭，高与堂齐，亭中一井，以砖石砌成方形之水管，沿堂之后檐而过.东为浴室，室之顶形圆如盖，井旁之方水管直接于此。其侧一小门，铁棂为窗，一砖台，有阶级可登，或谓昔时此台置一锅炉，以煮水者。观其布置，冷热水俱可由管直注于浴盆，盖此固为高宗当日赐香妃沐浴之所。其建筑仿欧西意大利形式，说者以为当时高宗命意人设计而成也。

　　或又谓乾隆时，武英殿中皆贮书籍，凡钦命定刻之书，俱于殿之左右值房校刊装潢，浴德堂为词臣校书之所，旧称之为修书处，此当在香妃逝世后之事矣。

　　浴德堂后，院落甚宽，树木葱郁，有河流自西北而东南，为内金水桥之经流，俗称筩子河，左与社稷坛为邻。

　　十王亭太宗抚定辽渖，集思广益，造亭于宫右，遇有军国重事，集宗藩议于亭中而量加采择，名十王亭，盖宗藩有十人也。

　　大内应候室光绪中，大内有宫眷应候室，在牡丹山上，地如郊野，室中陈设皆竹器，窗格雕成蜨形寿字，内悬粉红丝帘。室后为竹棚，绕以栏杆，凭栏置椅，上悬红纱灯，薄暮即燃。

　　大内密室孝钦后卧室旁有一室，复自此而进一过道，两壁绘画极美，由壁基下抽出二木塞，此壁移开，即现一室，如地穴状，无窗。先由上入，房之一端有一大石，上铺黄褥，旁置香炉一，无他器具。其尽处又为一过道，仍如前之木壁，如此层层推去，为无数密室，盖宫墙皆为过道，每一过道即有一密室。其中一室，孝钦收藏珍宝，光绪庚子，孝钦西狩，珍宝皆藏室内，其后归视，均未移动，盖此室就外视之，为一片黑石之墙，绝不见有密室也。

　　如意馆如意馆在启祥宫南，馆室数楹，凡绘工文史及雕琢玉器裱褙帖轴之匠，皆在焉。高宗万几之暇，尝幸院中，看绘士作画，其用笔草率者，辄手教之。有绘士张宗苍，以山水擅长，仿北宋诸家，无不毕肖，上嘉其艺，特赐工部主事。他如陈孝泳、徐洋辈，皆以文学优长，得钦赐举人，一体会试，或以外郡佐杂升用，亦各视其才也。

　　绮花馆绮花馆在颐和园，有机匠居之，织绸缎焉。每年分赏王公大臣之疋头皆取材于是，仅黄蓝红三色，作寿字花纹.总其成者，为尚衣某。

　　狮子园狮子园为高宗降生之地，常于世宗忌辰临驻.畅春园叶洮，字金城，青浦人。胸有邱壑，大内畅春园一树一石皆其布置。

　　圆明园圆明园在挂甲屯北，距畅春园里许， 「 园为世宗居藩邸时赐园，康熙己丑建。」 高宗六巡江浙，罗列天下名胜点缀于园，其中四十景俱仿各处胜地为之，万几余暇，题为《四十景图咏》，命词臣校录刊之，颁赐王公大臣。园有门十八，南曰大宫门，曰左右门，曰东西夹门，曰东西如意门，曰福园门，曰西南门，曰水闸门，曰藻园门；东曰东楼门，曰铁门，曰明春门，曰蕊珠宫门，曰随墙门；正北曰北楼门.为闸三：西南为一空进水闸，东北为五空出水闸，为一空出水闸. 「 园水发源玉泉山，由西马庙入进水闸，支流派衍至园内日天琳宇、柳浪闻莺诸处之响水口，水势遂分，西北高而东南低，五空出水闸在明春门北，一空出水闸在蕊珠宫北，水出苑墙，经长春园出七空闸，东入清河。大宫门前辇道东西皆有湖，是为前湖。」 大宫门五楹，门前左右朝门各五楹，其后为宗人府、内阁、吏部、礼部、兵部、都察院、理藩院、翰林院、詹事府、国子监、銮仪卫、东四旗各衙门等直房。东夹道内为银库，又东北为南书房，东南为档案房，西为户部、刑部、工部、钦天监、内务府、光禄寺、通政司、大理寺、鸿胪寺、太常寺、太仆寺、御书处、上驷院、武备院、西四旗各衙门直房。西夹道之西南为造办处，又南为药房。大宫门内为出入贤良门，五楹，门左右为直房。前跨石桥，度桥，东西朝房各五楹，西南为茶膳房，再西为翻书房，东南为清茶房，为军机处。 「 出入贤良门是为二宫门，凡武职侍卫引见御此门校射，左右直房为各部院臣工入直之所，东西设两罩门，各衙门奏事由东罩门递进，茶膳房太监人等由西罩门出入。门前河形如月，中驾石桥三，其水自西来东注如意门闸口，会东园各河而出。」 出入贤良门内为正大光明殿，七楹，东西配殿各五楹，后为寿山殿，东为洞明堂。 「 园景四十，正大光明殿其一也。」 正大光明殿东为勤政亲贤殿，五楹， 「 四十景之一也。」 殿东为飞云轩、静鉴阁，其北为怀清芬，又北为秀木佳荫，转后为生秋庭阁，东为芳碧丛，后为保合、太和殿，三楹，又后为富春楼，楼东为竹林清响。正大光明殿后曰前湖，湖北为圆明园殿，五楹，后为奉三无私殿，七楹，又后为九州岛清宴殿， 「 四十景之一也。」 七楹，东为天地一家春，西为乐安和，又西为清晖阁，阁前为露香斋，左为茹古堂，为松云楼，右为涵德书屋、富春楼，北为御兰芬楼。楼后为纪恩堂镂月开云， 「 四十景之一也。」 原名牡丹台， 「 乾隆甲子易名，丙戌年题额曰「纪恩堂」。」 堂后有池，池西北方楼为天然图画楼， 「 四十景之一也。」 北为朗吟阁，又北为竹迈楼，东为五福堂，五楹，后殿五楹为竹深荷净，其东南为静知春事佳，又东渡河为苏堤春晓。由五福堂渡河而北，山阜旋绕，内为碧桐书院， 「 四十景之一也。」 前宇正殿后照殿各五楹，其西岩石上为云岑亭，书院西为慈云普护， 「 四十景之一也。」 前殿南临后湖三楹为欢喜佛场，其北楼三楹，上奉观音大士，下祀关羽，东偏为龙王殿，祀圆明园昭福龙王。慈云普护之西，临湖有楼，上下各三楹，为上下天光， 「 四十景之一也。」 左右各有六方亭，后为平安院，西折而南度桥为杏花村馆， 「 四十景之一也。」 西北为春雨轩，轩西为杏花村，村南为磵壑余清。春雨轩后，东为镜水斋，西北室为柳斋，又西为翠微堂。杏花春馆之西度碧澜桥为坦坦荡荡， 「 四十景之一也。」 三楹，前为素心堂，后为光风霁月堂，东北为知鱼亭，又东北为萃景斋，西北为双佳斋.坦坦荡荡之南为茹古涵今， 「 四十景之一也。」 五楹，南向，其后方殿为韶景轩，四面各五楹，轩东为茂育斋，西为竹香斋，又北为静通斋.茹古涵今之南为长春仙馆， 「 高宗旧时四十景之一也。」 门三楹，正殿五楹，后为绿荫轩，西廊后为丽景轩。长春仙馆之西为含碧堂，五楹，后为林虚桂静，左为古香斋，其东楹有阁，为柳斋，为墨池云，后为随安室。由长春仙馆西南门迤西为藻园，内为旷然堂，五楹，堂后为贮清书屋，堂东池上为夕佳书屋，稍北为镜澜榭，东南为凝眺楼，为怀新馆，西北为湛碧轩，西南为湛清华、杏花春馆，西北为万方安和， 「 四十景之一也。」 建于池中，形如卍字。万方安和后，度桥折而东，稍北，石洞之南为武林春色， 「 四十景之一也。」 池北轩为壶中日月长，东为天然佳妙，其南为洞天日月多佳景。 「 旧总名桃花坞，雍正丙午高宗读书于此，额曰「乐善堂」。」 武林春色之西为全璧堂，东南亭为小隐栖迟.堂后由山口入，东为清秀亭，西为清会亭，北为桃花坞，西为清水濯缨室，又西稍北为桃源深处，坞东为馆春轩，东北为品诗堂。万方安和西南为山高水长楼， 「 四十景之一也。」 西向九楹，后拥连冈，前带河流，地势平衍，凡数顷。 「 其地为外藩朝正锡宴及平时侍卫校射之所，每岁灯节则陈火戏于此处。」 山高水长楼之北，度桥，由山口入，梵剎一区，为月地云居殿， 「 四十景之一也。」 五楹，前殿方式，四面各五楹，后楼上下各七楹，东为法源楼，又东为静室。西度桥，折而北，为刘猛将军庙.月地云居之后循山径入，为鸿慈永佑， 「 四十景之一也。」 安佑宫前琉璃坊座南面额也，左右石华表各一，坊南及东西复有三坊，环列其南，为月河桥。又东南为政孚殿，三楹，西向宫门五楹，南向为安佑门，前白玉石桥三座，左右井亭各一，朝房各五楹，内重檐正殿九楹，为安佑宫，内中龛奉圣祖御容，左龛奉世宗御容，右龛奉高宗御容，左右配殿各五楹，碑亭各一，燎亭各一。鸿慈永佑后垣西北为紫碧山房，前宇为横云堂山房，东宕洞中为石帆室，东南为丰乐轩，北为霁华楼，迤东为景晖楼。横云堂西池上为澄素楼，西北为引溪亭。东垣外径，连冈三重，度桥而东则汇芳书院也， 「 四十景之一也。」 内宇为抒藻轩，后为涵远斋，斋前西垣内为翠照楼，东垣内为倬云楼，又东为眉月轩，楼南稍东为随安室，又东敞宇三楹为问津，踰桥有石坊，为断桥残雪。汇芳书院之南为日天琳宇，西前楼下之正字也，其制有中前楼、中后楼上下各七楹，有西前楼、西后楼上下各七楹，前后楼间穿堂各三楹，中前楼南有天桥与楼相属，天桥东南重檐八方者为灯亭，西前楼南为东转角楼，又西稍南为西转角楼，中前楼之东垣内八方亭为楞严坛。又东别院为瑞应宫，前为仁应殿，中为和感殿，后为宴安殿。日天琳宇迤东稍南，稻田弥望，河水周环，中有田字式殿，凡四门，其东北面皆有楼，北楼玉宇为澹泊宁静， 「 四十景之一也」 　东为曙光楼，殿之东门外为翠扶楼，西门外别垣内宇为多稼轩，七楹。其东临稻畦者，前为观稼轩，后为怡情悦目，为稻香亭，又东稍北为溪山不尽，为兰溪隐玉，多稼轩西池南为水精域，西偏为静香屋，为招鹤磴，池后东北为寸碧，西北为引胜，正北为互妙楼。澹泊宁静度河桥而西为映水兰香， 「 四十景之一也。」 东南为钓鱼矶，北为印月池，又北为知耕织，为濯龙沼，西南为贵织山堂、祀蚕神。映水兰香东北为水木明瑟， 「 四十景之一也。」 其北稍西为文源阁，上下各六楹， 「 乾隆甲午年所建，与文渊阁、文津阁皆贮四库全书，并有记。」 阁西为柳浪闻莺.西北环池带河为濂溪乐处， 「 四十景之一也。」 后为云香清胜，东为芰荷深处。折而东北为香雪廊，廊东为云霞舒卷楼，为临泉亭，其南为汇万总春之庙，正殿为蕃育羣芳，东北为香远益清楼，西为乐天和，为味真书屋，又西为池水共心月同明。庙东沿山径出为普济桥，濂溪乐处迤北对河外稻塍者为多稼如云， 「 四十景之一也。」 前为芰荷香，东南为湛绿色，东北为鱼跃鸢飞， 「 四十景之一也。」 四面为门，各五楹，东为畅观轩，西南为铺翠环流，楼南为传妙室。又南出山口为多子亭，其东禾畴弥望。河南北岸仿农居村市者曰北远山村， 「 四十景之一也。」 北岸石垣西为兰野，后为绘雨精舍，其西南为水村图.又西有楼，前后相属，前为皆春阁，后为稻凉楼，又西为涉趣楼，右为湛虚书屋。东北度桥，折而西为湛虚翠轩，又西为耕云堂，为若帆阁，西南临河为西峯秀色。 「 四十景之一也。」 河西为小匡庐，东为含韵斋，又东为一堂和气，又东南为自得轩。后垣东为岚镜舫，西为花港观鱼.迤东东西船坞各二，北为四宜书屋， 「 四十景之一也。」 安澜园 「 乾隆壬午赐海宁陈氏园名，因仿此，有宸翰记。」 之正宇也。东南为葄经馆，又南为采芳洲，后为飞睇亭，东北为绿帷舫，西南为无边风月之阁，又西南为涵秋堂，北为烟月清真楼，楼西南为远秀山房，楼北度曲桥为染霞楼。四宜书屋之东临池楼宇为方壶胜境， 「 四十景之一也。」 南建二坊，其北为哕鸾殿，为琼华楼，殿东为蕊珠宫，宫南船坞，西北为三潭印月。度桥为天宇空明，后为澄景堂，东为清旷楼，西为华照楼。澡身浴德 「 四十景之一也。」 在福海西南隅，即澄虚榭正宇，南为含清辉，北为涵妙识.折而西向为静香馆，又西为解愠书屋，西南为旷然阁.北度河桥为望瀛洲，其北为深柳读书堂，为溪月松风.平湖秋月 「 四十景之一也。」 在福海西北隅，正宇西为流水音，东北出山口临河为花屿兰皋，折而东南度桥为两峯插云，又东南为山水乐，其北为君子轩，为藏密楼，为蓬岛瑶台. 「 四十景之一也。」 在福海中央殿前，东为畅襟楼，西为神洲二岛，东偏为随安室，西偏为日月平安报好音。东南渡桥为东岛，有亭为瀛海仙山，西北度桥为北岛、接秀山房。 「 四十景之一也。」 在福海东隅正宇后为琴趣轩，其北方楼为寻云，东南为澄练楼，楼后为怡然书屋，稍东佛堂为安隐幢，南为揽翠亭。别有洞天 「 四十景之一也。」 在接秀山房之南，依山临河，西曰纳翠，西南曰水木清华之阁，稍北为时赏斋，西为夹镜鸣琴， 「 四十景之一也。」 南为聚远楼，东为广育宫，前建坊座，后为凝祥殿。宫东为南屏晚钟，又东度桥为西山入画，为山容水态，西为湖山在望，为佳山水，为洞里长春。涵虚朗鉴 「 四十景之一也。」 在福海东，即雷峯夕照正宇，其北稍西为惠如春，又东北为寻云榭，又北为贻兰亭，为会心不远，其南为临众芳，为云锦墅，为菊秀松蕤，为万景大全。廓然大公 「 四十景之一也。」 在平湖秋月之西，前为双鹤斋，西为环秀山房，西北为规月桥，为临湖楼，东北为绮吟堂，又北为釆芝径。经岩洞而西为峭菁居，西为披云径，为启秀亭，为韵石淙，为芰荷深处，北垣门外为天真可佳楼，西垣外为影山楼。坐石临流 「 四十景之一也。」 在水木明瑟东南、澹泊宁静之东，曲院风荷 「 四十景之一也。」 又在坐石临流东南、碧桐书院正东，其西佛楼为落伽胜境，其南跨地东西桥九空，坊楔二，西为金鳌，东为玉蝀.金鳌西南河外室为四围佳丽，玉蝀东亭为饮练长虹。又东南度桥，折而北，设城关，为宁和镇，其东南为东楼门，其北为同乐园，前后楼各五楹，前为清音阁，东为永日堂，中有南北长街，街西为抱璞草堂，街北度双桥、为舍卫城、前树坊楔三。城南面为多宝阁，内为山门，正殿为寿国寿民，后为仁慈殿，又后为普福官，城北为最胜阁.洞天深处 「 高宗御书四十景之一也。」 在如意馆西稍南前宇，乃诸皇子所居，为四所，东西二街，南北一街，前为福园门，四所之西为诸皇子肄业之所，前为前垂天贶，中为中天景物，东宇为斯文在兹， 「 神龛悬至圣先师像。」 后为后天不老。 「 四额世宗御书圆明园册。」

　　圆明园被灾咸丰庚申十月十六日，英法联军至天津，文宗方园居，闻敌至通州，仓卒率后妃幸热河。十九日，英人至圆明园宫门，管园大臣文丰当门说止之。敌兵已去，文知奸人必乘间起，守卫禁兵无一在者，索马还内，投福海死。奸人乘时纵火，入宫劫掠，敌兵从之，火三昼夜不熄。

　　安乐渡故事，皇帝在圆明园御舟徐行，则岸上宫人必曼声呼曰：「安乐渡。」递相呼唤，其声悠扬不绝，至舟达彼岸乃已。文宗出狩时，穆宗尚在抱，戏效其声，上抚穆宗首曰：「今日无复有是矣。」言讫，潸然泪下，内侍等皆相顾凄惶不已。

　　绮春园含晖园在圆明园东，有复道相属，仁宗三女庄敬公主厘降时，赐居于此。公主薨，额驸索特那木多尔济照例缴进，又以成哲亲王寓园西爽村均并入绮春园中。道光时，宣宗尊养孝和后于绮春园，文宗初元，亦奉孝静后居此，问安视膳，一如道光间礼.盖文宗幼时失母，为孝静所抚育，故即位后孝静由康慈皇贵太妃尊为太后也。咸丰庚申淀园之灾，绮春亦同归煨烬矣。
</div>
    <div class="pagination">
<a href="清稗类钞_page20.html">上一页</a><span>...</span><a href="清稗类钞_page16.html">16</a><a href="清稗类钞_page17.html">17</a><a href="清稗类钞_page18.html">18</a><a href="清稗类钞_page19.html">19</a><a href="清稗类钞_page20.html">20</a><span class="current-page">21</span><a href="清稗类钞_page22.html">22</a><a href="清稗类钞_page23.html">23</a><a href="清稗类钞_page24.html">24</a><a href="清稗类钞_page25.html">25</a><a href="清稗类钞_page26.html">26</a><span>...</span><a href="清稗类钞_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
