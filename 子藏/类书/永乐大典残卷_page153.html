<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 153 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 153 页/共 331 页
  </h1>
  <div class="content">
   一用火钩烧红垂城下，贼人见之用手樊悬，以损其手。
　　一烧城多置瓮听，恐有人马凿城为孔，昔恩州用此破之。
　　一用旋风炮打填濠人、及围队人马。
　　一垂火箱烧炙穴中，掘城濠人及掘天井填杀掘城人。
　　一绕城多设突门，暗出勇骑人马，攻其不意之处。
　　一城中空阔地多堆积砖石，可抛掷城下敌人。
　　一收城中粪秽，用水调稀，顺风浇污攻城敌人。
　　一贼若于城外高山之上，置起望楼，观我城中虚实者，如城中军马数少，即以居民牛马尽与披挂衣甲，于街市摆列。又使居民上城，少壮者在前，老弱者在后，俱要相接。次用妇女披挂搠立，不可与少壮男子相杂，恐生奸邪，可代正军防守门户，往来巡城应急使用。
　　一可于城外聚集民户大军，及拆屋囗大小竹木作木栅，周围密下枯签七里，椿外开深沟，起直吊桥。遇夜下锁蒺藜地，栅板差人伏路，城里重门击柝鸣鼓，知更提铃巡警，以防奸宄城门。当路安置转关机桥、木马子、陷阱坑，昼夜官军守把四门，盘诘奸细。
　　一城内无事日，多穿井准备缓急，要水用度。及檐、桶、井绳之类亦备。
　　一城内多用泥草及湿毡搭盖，积聚柴薪，令人宿护，防贼火烧。
　　右已上防城之法，虽是广设备御，昼夜无停，巧施谋策，详在主将。度其虚实，临机应变，可以保全。
　　【武经总要】
　　《守城》：梁侯景反浮江西，寇军次夏首，王僧辩为大都督，军次巴陵，既景陷郢城，将进寇荆州。于是氵公江屯戍，望风请服。僧辩并沉公私船于水，分命众军乘城固守。偃旗卧鼓，安若无人。翌日贼众济江，轻骑至城下谓城中曰：“语王领军何不早降”？僧辩使答曰：“大军但向荆州，此自当非碍。僧辩城中百口在人掌握，岂得便顷降之？景军内薄，苦攻城内，同时鼓噪矢石雨下，贼乃引退。元帝又命北平将军胡僧礻右率兵援僧辩。是日，贼复攻城不克。又为火舰烧栅，风不便，自焚而退。有流星堕营中，贼徒大骇，相顾失色。贼帅任约又为陆法和所擒，景乃烧营夜遁。
　　侯景反攻陷历阳至新林，帝使羊侃入副宣城王都督城内诸军。景卒既至，百姓竞入。公私混乱，无复次序，侃乃区分防拟，皆以宗室间之。军入争入武库，自取器甲，所司不能禁，侃命较数人，方得止。及贼逼城，众皆汹惧，侃伪称得外射书云：郡陵西昌侯已至近路。众乃少安，贼攻东掖门。纵火甚盛。侃以水决灭火，射杀数人，贼乃退。有诏送金五千两，银五千两，绢万匹，赐战士，侃辞不受。部曲千万人并私加赏，贼为尖头木驴攻城，矢石所不能制。侃作雉尾炬，施铁镞以油灌之，掷驴上焚之，俄尽。贼又东西起二土山以临城，城中震骇。侃命为地道，潜引其土山不敢立。贼又作登城楼，高十馀丈，欲临射城中，侃曰：“车高堑虚，彼来必倒。可卧而观”之。及车动果倒，众皆服焉。贼既频攻不捷，乃恐长围。朱异张绾议出击之，帝以问侃，曰：“不可；贼多日攻城，既不能下，故立长围，欲引城中降者耳。令击之，出人若少，不足破贼。若多，则一旦失利，门隘桥小，必大致挫”。衄不从，遂使千馀人出战，未及交锋，望风退走。果以争桥水，死者大半。
　　西魏将韦孝宽守玉壁，时东魏大将高欢倾山东之众志图西入，以玉壁冲要，先命攻之。连营数十里，乃于城南起土山，欲乘之以入。当见山处城上先有两高楼，孝宽更缚木接之，令极高峻。多积战具，以御之。欢伙谓城中曰：“纵尔得楼至天，我会穿城取尔。遂于城南凿地道，又于城北。起土山且作且攻，昼夜不息。孝宽复掘长堑，截其地道，仍简战士屯城外，堑上每穿至堑，战士即擒杀之。又于堑外积柴贮火，敌人有在地道内者，使下柴火以皮鞭吹之，火气一冲，咸即灼烂。城外又造攻车，车之所及，莫不摧毁。虽有排盾，莫之能抗。孝宽乃缝布为缦，随共所向，则张设之。布既悬于空中，其车竟不能环。城外又缚松于竿，灌油加火，规以烧布，并欲焚楼孝宽复长作铁钩，利其锋刃。火竿既来，以钩遥割之，松麻俱落城外。又于城四面穿地作二十一道，分为四路，于其中各施梁柱。作讫，以油灌柱，放火烧之。柱折，城皆崩坏。孝宽又随崩处竖木栅以捍之，敌不能大破。外尽其攻击之术，孝宽咸拒破之。欢无如之何，乃遣仓曹忝军祖孝徵谓曰：“未闻救兵何不降也？孝宽报云：“我城池严固，兵食有馀，攻者自劳，守者常逸，岂待旬朔之间，已须救援。适忧尔众有不足之危，我关西男子必不为降将军也”。孝徵乃射募格于城中，云“能斩城主降者，拜太尉，封郡公。邑万户，赏帛万”匹。孝宽手题书背反射城外，云：“若有斩高欢者，一依此赏”。孝宽弟子迁先在山东，又锁至城下，临以白刃云：“若不早降，便行大戮。”孝宽慷慨激扬，略无顾意。士卒莫不感励相劝。苦战六旬，伤及病死者十四五，智力俱困，因而发疾，夜遁去。
　　魏王思政守颖川，东魏太尉高岳来攻。筑土山以临城，飞梯火车，尽攻击之法。思政亦作火锁，因迅风便投之土山。又射以火箭，烧其攻具。仍募勇士，缒而出战。据其两山上置楼堞以助防守，高澄更益兵，堰洧水以灌城。时虽有怪兽每冲坏其堰，然城被灌已久，多亦崩颓。岳悉众苦攻，思政身当矢石与士卒同劳苦，岳乃更修堰，作铁龙杂兽。用压水神，堰成，水大至，城中泉涌溢悬釜而炊，粮力俱竭。慕容绍宗、刘丰生及其将慕容永珍，意以为闲兵乘楼船以望城内，令善射人俯射城中。俄而大风暴起，船乃漂至城下，城上人以长钩牵船，弓弩乱发，绍宗穷迫赴水而死。丰生浮向土山，复中矢而毙。擒永珍，并获船中器械。思政谓永珍曰：仆之破亡在于晷漏，诚知杀卿无益。然人臣之节，守之以死。”乃流涕斩之。思政初入颖川，士卒八千人，被围既久，城中无盐粮，死者十六七。及城陷之日，存者才三千人。虽外无救援，亦无叛者。
　　后周梁士彦为晋州刺吏，齐后主亲率兵攻围之。楼堞皆尽，短兵相接。士彦慷慨自若，谓将士曰：死在今日，吾为尔先”。于是勇烈齐奋，呼声动地，无不一当百。齐师少却，乃令妻妾及军人子女昼夜修城。三日而就。武帝六军亦至，齐师围解，士彦见帝，持帝须而泣，帝亦为之流涕。时帝欲班师，士彦扣马谏，帝从之。执其手曰：“朕有晋州为平齐之基，宜善守之。”
　　唐朱氵此乱德宗幸奉天，居数日，贼军至。造城阔数十丈，以巨轮为脚，推之使前。施湿毡，生牛革，多悬水囊以为障，直指城东北隅。两旁构木为庐，冒以牛革回环相属。负土运薪于其城下，以填壕堑，矢石不能伤。城中汹惧，相顾失色，帝如浑王咸勉谕之，令赍空名告身。自御史大夫实封五百户巳下者千馀轴，募诸军突将敢死之士，以当之。兼赐王咸御笔一管，当战胜，量其功伐，即署其名授之。不足者笔书其身，因命以位，抚王咸背而遣之。前一日，土咸与防城，使侯仲庄揣云桥来路，先凿地道，下可深丈馀，上积马粪深五六尺。次二日，即令热火，次一日，复下柴薪夜烧之。平明火焰高于城垒，是时北风正急，贼乃随风推桥，以泊城下。贼三千馀人，相继而登城上。士座皆久寒馁，又少甲胄，王咸但感激诫厉之。以饥弱之众，当剧贼之锋，虽力战应敌，人尤不济。公卿已下仰首祝天，贼徒至地道所，桥脚偏陷不能进。须曳风回焰转，云桥焚为灰烬，贼焚死者数千。城中欢噪振地。时王咸中流矢，遽自拔之。血流沾沫，格斗不已。不言疮痛，以激士心，既而李怀光大军至，贼解围去。
　　吴少诚攻许州，上官说知节度留后，欲弃城走。判官留昌裔追上之，曰：“留后既受诏，宜以死守城。况城中士马，足以破贼。但坚壁不战，不过五七日，贼势必衰。我以全制之可也”。说然之，贼日夕攻急，堞壤坏不得修。昌裔令造战棚木、棚以待之，募壮士破营，得突将十人。凿城分出，大破之，因立战棚、木棚于城上，以攻不陷。
　　五代梁军败于上党，晋人乘胜进迫泽州。州城将陷，河东留守张全义召牛存节谋。遂以本国及右龙武羽林等军，将接应上党，师至天井关，存节谓诸将曰：“是行也，虽不奉诏旨，然泽州要害地，不可失也！当救之时，晋人新胜，其锋甚盛。存节引众而前，衔枚夜至泽州。适遇守陴者已纵火鼓噪以应外军，刺史王班保牙城，不知所为，有节至。乃定，晋军寻至。乃分布守御，晋军四面攻斗，开地道以入城。存节亦以隧道应之，逆战于地中，晋军不能进。又以劲弩射之，中者人马皆洞。经十三日，晋军死伤者甚众，焚营而退，郡以获全。
　　黄巢陷长安，赵为陈州刺史。语诸将吏曰：“以吾计，巢不为长安市人所诛，必驱其众东走。吾州适当其冲矣”。乃治城池为守备，迁民六十里内者皆入城中。选其子弟配以兵甲，以其弟昶王羽为将。巢败，果东走。先遣孟楷据项城，昶击破之。执楷归，巢从后至。闻楷被执，大怒。既而秦宗权以蔡州附巢，巢势甚盛，乃悉众围。置春磨糜人之肉以为食，陈人恐，语其下曰：“吾家三世陈将，必能保此。尔曹男子，当于死中求生。建功立业，未必不因此时”。陈人皆踊跃，巢栅城北三里为入，仙营起宫间置百官城，聚粮饷欲以久弊之。其兵号二十万馀人，旧有巨弩数百，皆废坏。后生弩工皆不识其器，王羽创意理之，弩矢激五百步，人马皆洞。以故巢不敢近围。凡三百日，食将尽，乃乞兵于梁。梁太祖与李克用皆自将会击，败巢将黄邺于西华，西华有积粟，巢恃以为饷，及邺败，巢乃解围去。
　　晋将李嗣昭守潞州，汴将李思安将兵十万攻之。嗣昭乃筑夹城，深沟高垒，内外重复，飞走路绝，抚循士众登城拒守，尝享诸将登城，张乐贼矢中足，嗣昭密拔之，坐客不知觉。酣饮如故，以安士心。梁祖驰书说诱百端，嗣昭焚具伪诏，斩其使者。城中固守经年，晋王率周德威等来攻梁军。梁兵大溃，嗣昭方开门。
　　【守城隶】
　　《靖康朝野佥言后序》：靖康丙午，规以通直郎知德安府安陆县事。丁未春正月，群盗王在等犯德安府。时郡将阙，规摄府事，贼来攻城，规在城上与贼语。问何因到此，贼言京城己为虏破。规独念都城之大壕堑深阔，城壁高厚，实龙渊虎垒，况禁旅卫士百万，虽虏人乘我厄运，一时强盛，亦何能破。殆不足信。二月四日，贼遁遣人诣都城奏功还。乃知京城果为虏陷，徒深痛切，但不知城破之所以然尔。又恨当时不得身在围城中，陪守御之士，以效绵薄。绍兴巳酉春三月，朝廷既复河南，规自祠宫被命，知顺昌府，夏五月到官，行及期年，暇日会同僚语及靖康之难，汝阴令云尝收东斋杂录一编，中有靖康朝野佥言，具载金人攻城始末。规得之，熟读痛心疾首，不觉涕零嗟乎。治乱强弱，虽曰有数，未有不因人事得失之所致者。若非事之失，则天亦不得而为灾。规不揆至愚，窃观金人攻陷京城，朝廷大臣与官吏将帅，应敌捍御之失，虽既往不咎，然前车之覆，后车之戒，事有补于将来，不可不备论也。朝廷欲再援太原，大臣以谓中国势弱，夷狄方强，用兵无益，宜割三镇以赂之。殊不知势之强弱在人为我之计，胜彼则强，不胜彼则弱。若不用兵，何术以强中国之势。遏夷狄之强，用之则有强有弱，不用则终止于弱而已。强者复弱，弱者复强，强弱之势，自古无定，惟在用兵之人如何耳。
　　河东宣抚使统兵十七万以援太原，又招河东义勇兵五万，共二十二万，皆败绩。致太原陷于虏，非兵不多，盖用兵失也。其所以失者，兵二十二万直行而前，先锋遇敌者有几。一不胜而却，与其后大兵皆却，宜乎不能援也。有识者观之，不待已败而后知其不能援，殊不知攻城者，分攻城兵，备战兵，运粮兵，扼援兵，若兵不多，则攻必不久而速退。又不待其援也。假使当时往援者将良得计，虽无兵二十二万，只十万亦可以必援。又无十万，只五万亦可以优为之援也。又不五万，至其下亦可援之。理且以五万为率，若止分为五十将，留十，将护卫大将，兼备策应内分三两将，诣扼援兵前，广张兵势，牵制扼援之兵。以二十将分地，深入虏境，绵亘可布三五十里，不知虏人用兵多少，便能尽害。以二十将周围行偏僻小路寻求乡导，多遣远探，向前设伏。伺望敌人打粮兵。多则退藏，少即擒之。但只绝其粮道，不必深入直抵城下。其贼自退。又且兵既分遣，则人力并用。假令数将失利，其大兵必不至于一齐败衄，溃散为盗。京城之难，其源在援太原之失利也。
　　粘罕攻太原之寿阳，寿阳城小而百姓死守，凡三攻，残虏之众万人而竟不拔，此必守城人中有善为守御之策者。佥言以谓城小而百姓死守者，非也。攻城者有生有死，善守者有生无死，寿阳之人可谓善守而不得谓之死守。又或云城小而坚者，亦非也。若城大小矢石交过，善守者亦难以设险施策。规以谓城大而守愈易，分段数作限隔则易守。若已先策定险备，设使贼欲登城，纵令登城，已登即死。贼欲入城，引之入城，已入即死。今夫百里之城，内有数步之地，贼人登之，守城之人便自甘心，伏其城拔，乞命于贼者，非攻之善，乃守之不善也。九月按炮于封丘门外，大炮数百座皆在门外，贼至不收，遂为金人所得。咸谓攻城之具，规以谓城破亦不在此。有善守者，假使更资炮数百座，亦必无害。在于御炮之术善不善也。统制官辛康宗以贼去城远，止兵不得发箭，止之甚善。百姓鼓众击杀，此亦见其自乱，素治之术失也。贼先采湿木编洞屋，以生牛皮盖其上。戴之，令人运土木宀真濠。欲进攻城，守城人若得计，则城内先施大炮碎之。亦可用单梢炮取远至二百五十步外，制贼首领用众之人，所谓炮放远至二百五十步外，盖州郡旧有朝廷所降守御册定格单梢炮致远。上等二百七十步，中等二百六十步，下等二百五十步，不知京城当时仓卒之际，用与不用此格。若人稍不用心，则下等二百五十步亦莫能及。若能究心，则二百七十步过之甚易。又以小炮御近众，其小炮每十人已上，不过十五人施放一座，亦可以致数十步。勿谓小炮不能害物，中人四支则四支必折，中腰以上则人必死，中马亦然。又况大炮每放一炮，小炮可放数炮。兼小炮不必用石，以重三四斤泥圆为之，泥圆之利亦博。不独放时易得无穷。放去中人必死伤，不中炮为物击破，不致反资贼用。若要摧毁攻械，则须用火炮及石。金人攻城用火炮，盖欲摧坏城楼。守城欲摧毁贼人攻械，火炮与小炮齐用。纵贼在外伐大木为对楼、云梯、大车等攻械，可以破尽。金人广列垒石炮座，寻碑石、磨盖、石羊虎为炮欲攻之，所列炮座百馀，飞石如雨，击守城之卒死伤，日不下一二十人，此非攻城之能，盖守御官一时失计耳。苟守御官得计，止令卒近女头墙坐立，城外炮来，高则于女头墙上过，低则打中女头墙击破在外，无缘中人。一卒亦不至于死伤，又岂有死伤日不下一二十人者，女头墙稍加高厚，则愈加安堵。又须先用稍大木造高一丈，长一丈，阔一丈，上下外直里斜。外密里稀，洞子，外密处以大麻绳横编，如荆竹笆相似，以备炮石众多。攻坏女头墙，即于两边连珠进洞子向前，以代女头。若此则炮石纵火数多未易能损，间有损者，即逐旋抽换。假令只以如此御捍，则炮亦何能害人也。可必其无虞也。贼以云梯对楼攻东水门，其间御捍，有设重楼获胜者，固甚善也。又恐人在重楼之上，愈招矢石，又攻东门，守御官守具亦备对楼云梯至。每以冲木倒仆，死者无数，此亦奇策。然持冲木与对楼上人相对，不免互伤。亦非全胜，金人填壕桥成运对楼过濠攻城，城下列炮座二百馀所。七梢炮、撒星炮座石炮并发，又以强弩千馀助之，城上矢石如雨，使守御卒不能存立，然后推对楼使登城。每对楼载兵八十人，一对楼得城，则引众兵上，此金人攻城之方也。其炮大数多，矢石齐发，只前说女头墙次备以洞子，皆可隔尽矣。对楼登城，每一对楼果能载兵八十人。楼广不过二丈，当面立得几人。与守城人接战者不过十数人而已。假令八十人尽用力，施设五对楼，止四百人，此外必无伏兵，亦无奇兵。楼高须及五丈，乘高而来，其迹亦自甚危，自履危地来与城上立平地人接战，胜负人人可以自决。若守城者于此不胜，则交战于平田广野之地，不知其败若何。况对楼于填平壕上，惟可以直进直退，必不能于城下横行。守城人备御不过止备对楼所占之地，假使有十对楼所占地，步数亦不多，不独接战可以必胜。纵兵上城，获全胜者术亦多矣。不思则弗得也。贼用云梯止要登城，每座云梯须十馀人可以负荷到城，城上御之亦难向前来。纵不御之使贼倚城登梯上，至城头少不死者，何以致之。于女头墙里鹊台上靠墙立排义木，每空阔三四寸一根，通过枪刀向上高出女头墙五六尺。贼至女头墙上，必为排义木隔住，背后乘空，守御人于木空中施枪刀刺击，岂有刺击不下者，而不死者鲜矣。闰十一月二十四日再攻，推对楼五座盛石来。城上以竿冲倒三座，城上卒争持草以焚之。对楼木多而草盛火炽，木乘南风，遂引烧城上楼子三座。对楼既倒在城外，必不能却回，亦不能再起，自是堵住贼人攻械来路，可以置而不问焚者失也。纵不引烧城楼，止烧了贼人对楼，亦是城上人自持草火与贼烧开，再进攻械来路，此事大失所有。再造城楼骨格，欲于旧处安立者，以理度之，自是贼必不容矢石必倍。守御官若能用前说，造洞子于阙楼子处，两头连珠并进，不终日决可蔽合。权代女头墙以隔矢石，矢石虽愈倍于前，亦必无害。次于烧了城楼处，两头横直深埋排义木，以防贼急登城上。分甲兵两向，次于城里，从下斜筑，向上至城。面外垠向下陡峻，次于城里脚下，取土为深壕，离壕三五丈筑月城围之，使贼乘对楼到城。如不下对楼，上城却回，则已若上城必自立不得。倒入壕内无不死者。如此一挫，贼必罢攻退兵。当时守御之人，于此失之，以致城陷，岂不痛哉。
　　凡攻守之械，害物最重者莫甚于炮。然亦全在人用，若攻城人能用，而守城人不能御之，则攻城人可以施其能。若守城人能用，则攻城人虽能者，亦难施设。窃闻虏人用炮攻城，守御人于城上亦尝用炮。城面地步不广，必然难安大炮，亦难容数多。虽有炮台，炮台地步亦不甚广，又炮欲施放，敌人在外先见，必须以众炮来击。又城上炮亦在高处，自然招城外炮，敌人用炮可以直指而击之，以此观当时守御之人，可谓不能用炮也明矣。假令当时于城里脚下立炮，仍每座炮前埋立小木为衣，敌人在外不见立炮所在，虽有能用炮者，何能施设？或谓炮在城里，炮手不能见得城外事，无由取的。每一座炮，别用一人于城上专管，城里一座，外照物所在，里照炮梢与外物相对，即令施放。少偏则令炮手略少挪脚，太偏则就令拽炮人抬转炮座，放过则令减人。或用炮稍大者，不及则令添人，或用炮稍小者，照料得一炮打中，后炮少有不中。又城里立炮可置数多，守御人用炮若止能如此，则攻城人用炮何能为也。
　　筑城之制，城面上必作女头墙，女头中间立狗脚木一条。每两女头中挂搭篦篱，惟可以遮隔弓弩箭，于炮石则难以遮隔。若改作平头墙，不用篦篱，只于近下留品字方空眼，与女头相似，亦甚济用。
　　或问何以备御，城外脚下自有马面，里两边皆见城外脚下，于墙头上坠下害贼之物。
　　贼人初到城下，观其攻械，势恐难遏。宜便于城里脚下取为深阔里壕，去壕数丈，再筑里城一重，对旧城门更不作门，却于新筑城下缘里壕入三二里地，新城开门，使人人得大城直行不得。须于里壕垠上新城脚下缭绕行三二里，方始入门。若此则假使贼善填壕。止不过填得外壕，必不能填得里壕，贼若由门入城，须行新城脚下，里壕垠上新城上人直下临城，何物不可施用？正贼死，城必不敢入，既由正门入城尚不敢入，则岂肯用命打城入城。但只如此为备则贼兵虽多，攻械百种，诚可谈笑以待之。
　　又况京师旧城亦自可守，若逐急措置，便可使势如金汤。有不可犯之理，兼京城之内，军兵百姓，金银粟帛，计以亿兆之数，亦莫能尽。若令竭作，不独添筑一城一壕，可不日而成。假令添筑城壕数重，人亦不劳而办，重城重壕既备，然后招敌人入城议事。彼若见之，必不攻而退。俗谚云：求人不如求己。此之谓也。京城周围地约一百二十里，闻当时贼在城外，诸门多闭。有以土实者，止开三两门通人出入，如此乃是自闭生路，而为贼开其生路也。为守之计，不独大启诸门，仍于两门之间，更开三两门，使周围有门，数十座齐开，于城内运土出外，填壕作路，使战兵出入。无至自碍，城上觇望贼人空隙，稍得便处，即遣兵击杀。或夜出兵，使贼在外所备处多。昼夜备战无有休息，彼自不能久攻。兼既城内创开城门，自运土填壕，欲为出兵计，则贼在外填壕欲入之计，不攻自破。然所以敢自创开城门出填壕者，非谓贼兵可欺，盖恃其自于城内设险已备，引贼入城，而贼必死耳。晋王后遣都护王昌，及鲜卑段就六眷、末木丕等部伍万之众以讨石勒，诸将皆劝勒固守以疲寇。独张宾孔苌以谓可速凿北垒为突门二十馀道，勒即以苌为攻战都督造突门于北城，鲜卑入屯北垒，勒候其陈未定，躬帅将士鼓噪于城上。会孔苌督诸门，伏兵俱出击之，生擒末木丕，就六眷等众皆奔散。苌乘胜追击，枕尸三十馀里，获铠马五十匹，此乃守中有攻，可谓善守城者也。后之守城者，何惮而不法欤！州郡城池之制，人皆以为尽善。城上有敌楼而虏人用大炮摧击，城外有壕而虏人用洞子填，垒城高数丈而虏人用天桥鹅车、对楼、幔道、云梯等攻具登城，据其城池之制作可以自谓坚固，前古所未有，奈何虏人攻械之备，亦前古所未有。故事贵仍旧，而人惮改作，其间有须更改者，不可不更改也。今之敌楼不可仍旧制，须更改可也。宜于马面上筑高厚墙，下留品字样，方径及尺，空眼以备觇望。及设施枪路，墙里近下以细小木盖一两架瓦棚，可令守御人备风雨，屋在墙里，比墙低下，则炮在外虽大而数多，施设千万，悉莫能及人。
　　壕上作桥，桥中作钓桥，时暂隔贼则可，若出兵则不能无碍。宜为实桥，兵出入俱利。城门宜迂回曲折，移向里百馀步置，不独贼矢石不入，其旧作门楼处。行人一步向里便是贼落陷阱，何谓陷阱，盖百步内两壁城上，下临贼人，应敌之具，皆可设施。
　　旧门前横筑护门墙，高丈馀，两头遮遇门三二丈。城门启闭，人马出入壕外人皆不见，孰敢窥伺。
　　城外脚下去城二丈，临壕垠上宜筑高厚羊马墙，高及一丈，厚及六尺。墙脚下亦筑鹊台，高二三尺，阔四尺。鹊台上立羊马墙，上亦留品字空眼，以备觇望及通枪路。一如大城上女头墙，墙里鹊台上载埋排杈木，以备贼填平壕堑，攻破羊马墙。至城脚下，则贼与羊马墙内两边受敌头上，大城向下所施矢石，即是贼当一面，而守城人三面御之。羊马墙内兵赖羊马墙遮隔壕外矢石，是羊马墙与大城，系是上下两城相乘齐用，使贼人虽破羊马墙，而无敢入者。故羊马墙比大城虽甚低薄，其捍御坚守之效不在大城之下也。又羊马墙内所置之兵，正披城下寨以当伏兵，不知贼人以何术可解。若此，则既有羊马墙，而鹿角木可以不用，仍于大城多设暗门，以备遣兵于羊马墙内出入。又羊马墙脚去大城脚止于二丈，不令大远者虑大城上抛掷砖石难过墙外，反害墙内人。又不令大近者虑其大窄，难以回转长枪。
　　又于大城里城脚下作深阔里壕，里壕上向里度地五七丈，可作往来路。外筑里城排叉木，但多备下贼攻城应敌处用此，以设备虽使虏人善攻，不足畏也。
　　墨翟宋大夫善守御，公输般为云梯之械，将攻宋。墨子见之，乃解带为城，以裸为械，九设攻城之机。墨子九拒之。公输般攻械尽，墨子守有馀。公输屈曰：“吾知所以拒我者”。以此见攻械者，宜乎古人以为策之下也。夫守城者每见敌人设一攻械而无数策以拒之者，未之思也。嗟乎！靖康丙午，虏人以儿戏之具攻城，守御者一时失计，遂致城拔，迄及一纪有馀，而虏人犹不思当时幸胜，尚以骄气相陵。规于未知虏人攻城设施之前，每见人云金人攻城，大炮对楼，势岂可当。贵显言之则快然而不敢辩，众人言之则亦不敢痛折，今既知其详，则岂可不尽曲折剖其所见而言之。然用兵之道，以正合，以奇胜，善出奇者无穷如天地，不竭如江海，千变万化，人孰能穷之。今止据虏人攻城施设，略举捍御之策，至于尽精微致敌杀敌之方，虽不惮于文繁而有所谓真不可示人者，未之传也。又况虽欲传之，有不可得而传者矣！惟在乎守城之人于敌未至之前，精加思索，应变之术预为之备耳。区区管见，辄序于佥言之后。绍兴十年五月日陈规序。
　　守城机要。
　　一城门旧制，门外筑瓮城，瓮城上皆是敌楼，费用极多。以御寻常盗贼则可，以遮隔箭凿。若御虏人大炮则不可用。须是除去瓮城，止于城门前，离城五丈以来横筑护门墙，使外不得见城门启闭，不敢轻视。万一敌人奔冲，则城上以炮石向下临之，更于城门里两边各离城二丈筑墙，长五六十步，使外人乍入，不知城门所在，不可窥测。纵使奔突入城，亦是自投陷阱，故城门不可依旧制也。
　　一护门墙，只于城门前十步内横筑高厚墙一堵，亦设鹊台。鹊台高二尺，墙在鹊台上，高一丈三尺。脚厚八尺，上收三尺，两头遮过门三二丈，所以遮隔冲突，门之启闭外不得知，纵使突入墙内，城上炮石雨下两边，羊马墙内可以夹击。
　　一城门贵多不贵少，贵开不贵闭。城门既多且开，稍得便利去处。即出兵击之，夜则斫其营寨，使之昼夜不得安息，自然不敢近城立寨。又须为牵制之计，常使彼劳我逸，又于大城多设暗门，羊马城多开门，实填壕作路，以为突门。大抵守城常为战备有便利则急击之。
　　一城门旧制，皆有门楼别无机械，不可御敌。须是两层，上层施劲弓弩，可以射远，下层施刀枪。又为暗板，有急则揭去。注巨木石以碎攻门者，门为三重，却后一门如常制皆旧加厚。次外一重门，以径四五寸坚实圆木凿眼贯串以代板，不必用铁弃钉裹。又外一重，以木为棚，施于护门墙之两边，比之一楼一门，大段济事。
　　一城门外壕上，旧制多设钓桥。本以防备奔冲，遇有寇至，拽起钓桥，攻者不可越壕而来。殊不知正碍城内出兵，若放下钓桥，然后出兵，则城外必须先见，得以为备。若兵已出，复拽起桥板，则缓急难于退却。苟为敌所逼逐，往往溺于壕中，此钓桥有害无益明矣。止可于门前施机械，便敌必不能入。拆去钓桥，只用实桥城内军马进退皆便。外人皆惧城内出兵，昼夜不敢自安。
　　一干戈板，亦名赚板旧制用铁弃钉裹，置于城门之前。城上用辘轳车放亦是防遏冲突，其碍城内出兵，则与钓桥无异。既于城门里外安置机械，自可不用干戈板，以为出兵快便之利。
　　一城身旧制。多是四方攻城者，往往先务攻角，以其易为力也。城角上皆有敌楼，战棚盖是先为堤备苟不更改，攻城者终是得利，且以城之东南角言之。若直自东南角攻则无足畏，炮石力小，则为敌楼战棚所隔。炮石力大，既必过入城里。若攻城人于城东立炮，则城上东西数十步人必不能立。又于城南添立一炮，则城上南北数十步人不能立，便可进上城之具，此城角不可依旧制也。须是将城角少缩向里，若攻东城，即须近北立炮。若攻南城，则须近西立炮。城上皆可用炮倒击其后，若正东南角立炮，则城上无敌楼战棚，不可下手。将城角缩向里，为利甚不可忽也。
　　一女头墙旧制。于城外边约地六尺一个，高者不过五尺，作山字样，两女头间留女口一个，女头上立狗脚木一条，挂搭皮竹篦篱牌一片，遮隔矢石。若御大炮，全不济事。又女头低小，城外箭凿可中守御人头面，须是于城上先筑鹊台，高二尺，阔五尺。鹊台上再筑墙，高六尺，厚二尺，自鹊台向上一尺五寸，留方眼一个，眼阔一尺，高八寸，一云：方径及尺。相离三尺。又置一个，两眼之间，向上一尺。又置一个，状如品字，向上作平头墙，贼若登城，只于方眼中施枪刀，自可刺下。方眼向下，自有平头墙，即是常用篦篱牌挂搭，不必临时旋施设也。更于鹊台上靠墙每相去四十，立排叉木一条，高出女墙五尺。横用细木夹勒两道或三道，攻城者或能过品字眼，亦不能到平头墙上。更至墙上，又有排叉木限隔，若要越过排叉木，必须用手攀缘，则刀斧斫之，枪刀刺之，无不颠仆。守者用力甚少，攻者必不得志也。
　　一马面旧制。六十步立一座，跳出城外不减二丈。阔狭随地利不定，两边直觑城脚。其上皆有楼子，所用木植甚多，若要毕备，须用毡皮挂搭，然不能遮隔大炮。一为所击，无不倒者。楼子既倒，守御人便不得安。或谓须预备楼子，随即架立，是未尝经历攻守者之言也。楼子既倒，贼必以石弓弩并力临城，虽损害人命至多，亦不可架立。今但只于马面上筑高厚墙，中留品字空眼，以备觇望，又可通过枪刀，靠城身两边开两小门，下看城外，可施御捍之具。墙里造瓦厦屋，与守御人避风雨。遇有攻击便拆去瓦厦屋，靠墙立高大排叉木，用分鹿绳横编。若造巴相似，任其攻击，必不能为害。
　　一城不必太高，太高则积雨摧塌，修筑费力。城面不可太阔，太阔则炮石落在城上，缓急击中守御人。城面通鹊台，只可一丈五尺，或一丈六尺。高可三丈，或三丈五尺。沿边大郡城壁，高亦不过五丈，阔不过二丈而已。一羊马墙旧制。州郡或无之，其有者亦皆低薄。高不过六尺，厚不过三尺，去城远近各不相同，全不可用。盖羊马城之名，本防寇贼逼逐人民入城，权暂安泊羊马而已，故皆不以为意。然捍御寇攘，为利甚博。当于大城之外，城壕之里去城三丈，一云去城二丈，筑鹊台高二尺，一云高二三尺，阔四尺。台上筑墙高八尺，一云高及一丈，脚厚五尺，一云厚及六尺，上收三尺，每一丈留空眼一个，以备觇望。遇有缓急，即出兵在羊马墙里作伏兵，正是披城下寨，仍不妨安泊羊马。不可去城太远，太远则大城上抛砖不能过。太近则不可运转长枪。大凡攻城须填平壕，方可到羊马墙下。使其攻破羊马墙，亦难为入，入亦不能驻足。攻者止能于所填壕上一路直进，守者可于羊马墙内两下夹击。又大城上砖石如雨下击，则是一面攻城，三面受敌。城内又有小炮可施，凡攻城器械，皆不可直抵城脚，攻计百出皆有以备之也。一羊马墙内，须均量地步远近，安排叉木，作排叉门。分布安排人兵，易于点检兼防奸细入城。一城郭旧制，止是一重城外有壕，或有低薄羊马城者。使善守者守之，虽遇大敌，攻计百出，亦可退却。或不经历攻守者，忽遇大敌围城，不无畏怯，须是先为提备。当于外壕里修筑高厚羊马墙，与大城两城相副，即是一壕两城。更于大城里，开掘深阔里壕，上又筑月城，即是两壕三城。使攻城者皆是能者，亦无可攻之理。大抵城与壕水，一重难攻如一重，至若里城里壕，则必不可犯。计羊马墙与里城里壕之费，亦不甚多，若为永久之计，实不可缺。一修筑里城，抵于里壕垠上增筑高二丈以上，上设护险墙，下临里壕，须阔五丈，深二丈以上。攻城者或能上大城，则有里壕阻隔。更使能过里壕，则里城亦不可上。若此则不特可御外敌，亦可潜消内患。里城里壕，费用不多，不可不设。庶免临急旋开筑也。一修城旧制，多于城外脚下，或临壕栽丫叉木，名为鹿角，大为无益。若城中人出至鹿角内，壕外人施放弓弩，鹿角不能遮隔。若乘风用火，可以烧毁。不若除去为便也。一今来修城制度，止是在外。州军城池若作京都会府，须于城内向里，量度远近。再如外修筑一重，其外安置营寨，向里更筑一重作官府。若此岂独坚固而已哉！内外之患无不革尽。一攻城用云梯，是欲蚁附登城。今女头上既留品字眼，又有排叉木，又有羊马墙重重限隔，则云梯虽多，无足畏也。一攻城用洞子，止是遮隔城上箭凿，欲以般运土木砖石，填垒壕堑。待其填平，方进攻具。或欲逼城贡刂掘。今既有羊马墙为之限隔，则洞子亦自难用。一对楼则与城上楼子高下相对，鹅车稍高，向前瞰城头，向下附城脚。天桥与对楼无异，止是于楼上用长板作脚道，或折叠翻在城上。皆是登城之具。今羊马墙既有人守，自可两边横施器刃。又城上别用撞竿，与其他应急机械，自不足畏。大凡攻城用天桥鹅车、对楼、火车、火箭，皆欲使人惊畏。有以备之，则不能为害。一攻城多填慢道，有至三数条者，高与城等，直逼城头。今羊马墙中既有人拒敌，又大城上抛掷砖石，自然难近大城。更照所填慢道，于城内靠城脚急开里壕，垠上更筑月城，两边栽立排叉木，大城上又起木棚，置人于棚上。又于欲来路上多设签刺，使能登城，亦不能入城。或能入城，亦不能过里壕。纵过里壕，决不能过月城。以慢道攻城者，百无一二。今所备如此，亦何足畏。凡攻城者有一策，则以数策应之。一攻城用大炮有重百斤以上者。若用旧制楼橹，无有不被摧毁者。今不用楼子，则大炮已无所施。兼城身与女头皆厚实，城外炮来，力大则自城头上过，但令守御人靠墙坐立，自然不能害人；力小则为墙所隔，更于城里亦用大炮与之相对施放，兼用远炮，可及三百五十步外，以害用事首领。盖攻城必以驱虏协从者在前，首领及同恶者在后。城内放炮在城上人照料，偏正远近自可取的。万一贼炮不攻马面，只攻女头，急于女头墙里栽埋大排叉木，亦用大绳实编如巴相似，向里用斜柱撑抢。炮石虽多，亦难击坏。炮既不能害人，天桥对楼鹅车慢道之类，又皆有以备之，则人心安固，城无可破之理。一攻守利器皆莫如炮，攻者得用炮之术，则城无不拔。守者得术，则可以制敌。守城之炮不可安在城上，只于城里量远近安顿，城外不可得见。可以取的，每炮于城上立一人，专照斜直远近。令炮手定放，少偏则移。定炮人脚太偏，则移动炮架。太远则减拽炮人，太近则添拽炮人。三两炮间便可中物，更在炮手出入脚步，以大炮施小炮，可及三百步外。若欲摧毁攻具，须用大炮，若欲害用事首领，及般运人，须用远炮。炮不厌多备，若用炮得术，城可必固。其于制造炮架精巧处，又在守城人工匠临时增减。制造炮梢须及时月。夏以六月，冬以十一月、十二月。采取栎木、檀木皆一，生笋长成少枝节者，置沟渠内淹浸百余日，或半年。取出去皮阴干，用稳木上下自根至稍，按捺如张盘新弓相似。取略无损者，然后用麻索生皮相间系扎，以防阴晴缓慢，日晴则皮紧索缓，阴雨则索坚皮缓。若此系扎，可保无失。一用炮摧毁攻具，须用重百斤以上，或五七十斤大炮。若欲放远，须用小炮。只黄泥为围，每个干重五斤，轻重一般，则打物有准，圆则可以放远。又泥团到地便碎，不为敌人复放入城。兼亦易办，虽是泥团，若中人头面胸臆，无不死者。中人手足，无不折跌也。一城被围闭，城内务要安静。若城外有人攻击，城内惊扰，种种不便。须是将城内地步，分定界分，差人巡视。遇有人逼城，号令街巷不得往来，非籍定系上城守御及策应人，不得辄上城。在城上人，不得辄下城。过当防闲。不特可免惊惶，亦可杜绝不虞。王在、党忠寇德安，二十日引去。
　　靖康元年十二月二十一日，群贼王在、党忠、阎仅、薛广等攻陷随州。守臣陆德先以下俱逃，或尽室遭虏。遂犯德安府。知安陆县事陈规先被差部押县兵赴京，行至信阳，群盗梗路。二十八日，承府牒抽回赴府捍御。二十九日，还至应山县七里河，贼火阎仅千余人在寮子市置酒张乐，邀截归路。二年正月初一日，规率同部押官知应城县宋理、应山县丞权县事夏各以所部弓手、土军、召募人合五七百馀人，结甲定安陆县。弓手节级马立、黄冕，召募人雷智和，管界巡检寨土军刘允，应城县弓手节级李吉，三州寨土军向吉，应城县弓手节级竹清，三县巡检寨土军杨素，凡八人，径领众入应山县，掩杀群贼。仅等大败，余党溃散，投入王在火中。王在寨去府百余里，规寻得路，将所部兵到府。时知德安府李公济已往诸处招集人兵，通判周子通先往诸县起发民兵，及士曹张颜悦因贼至惊死，司隶士曹局务官、安陆县丞簿尉皆缘故般家遁去。初三日，城中官吏军民，推规权领府事。初六日，通判周子通回府，当日规交府事与通判，准府牒，规权通判，仍充统领，守御人兵迎敌。规遂措置修筑城壁，召募胆勇，刷差军兵，勾抽保甲，提防守御。十一日，知府李公济回，更不交割牒府，乞折资监当，即日离任去。十三日，王在人马入府界劫掠。十四日，权兵曹应城主簿田载出城逃走。十五日，贼游骑数十人至城下，与城上人相射，至晚回寨。十六日，王在领马步五千余人，着颜色衣，各执弓箭背牌及板门扇来，围城攻诸门。委管界巡检胡善、三州都巡检张惟德出战，二人先走，匿于孝感县九山寺。是日贼与守御人相射，申后贼退，往府东天庆观泰山庙等处下寨。十七日，贼又攻城，贼首王在及近上首领多在齐安门外。规与权府周子通城上呼贼与语，喻以祸福，贼暂退。是晚周子通惊中风疾。十八日，牒府在假，本府止有规及安陆县尉董贻、兵马都监赵令癸戈、监酒税务赵康辅四员而已。于是官吏军民，又推规权领府事，规以城危急，不敢辞。遂统率官吏军民多方措置，尽死坚守。是日贼般积柴草欲烧齐安门，守门人于未到十余步，先放火箭焚之。贼又用松柏长木及大竹作云梯五十座，齐力并进。城上人用砖石及连黠棒、长枪、弓弩拒退。良久，遣人缒城毁斫云梯。二十日，贼列骑成阵逼城，驱人抬鹅车、洞子数座，用牛皮并毡包漫，攻齐安门。被城上人，及城门上开空处，先以撞竿托叉抵定，次用搭钓钩去洞子上皮毡，坠大石及砖石推击。及用弓弩箭射，其贼退去。续次下城，焚烧毁斫尽绝。贼又进云梯，约高二丈，各有梯道，四围用绵被并毡皮包裹，烟火箭凿不可侵近。约用四五十人，抬拥向城。被守城人先以长竹并力撞冲，云梯倾倒，压死贼数人。次砖石弓弩箭射击，贼人走退。是日，贼又进天桥，约高二丈，阔一丈，以木长四丈余，可以并行数人，如城之慢道，用以登城。贼众数十人，抬以向城。被城上人用弓弩砖石射击，致抬者止于十步之外，不能前进。又于诸攻具之外，列大炮十余座，四面向城飞石击守城人。其城上人存身向篦篱以避之，城下人向木栅存身以避之，致其炮并不曾伤守城之人。是日贼又前以步，后以骑，列阵向城。城内多设炮座，令城上人看觑贼人近远向着，谕与定炮人向贼放击，发而多中。其贼远退，只于城东十余处下寨。
　　自是每日遣人至城下相射斗敌，及四散烧劫，略无退意。三十日早，又有党忠人马五六千人齐到城下，着杂色衣，与王在两火同来，争先攻击。四面环绕，风水不通。规与机宜阎孝周登城，招王在诸酋至城下，开说大义，薄许犒设，贼意稍解。又招贼大将蒋宣入城，置酒款说祸福，却令出城。二月初三日，王在引兵去，党忠人马仍用洞子火柜齐攻城门，被城上人用撞竿砖石弓弩箭拒退。当日景陵门下打死贼五人，并炮打杀鼓贼一名。是夜三更，贼乘暗忽四边停云梯上城。被城上人用枪及砖石刺打下。及攒火炬烧望云、朝天、齐安等门，又用长钩钩城上人，又用竹木缚荻把作火炬长二丈，列二三百炬如火山向城门，及烧城上竹城篦篱。并被守城人并力，用撞竿托叉抵拒，及用砖石弓弩箭射，并放炮石，如此斗敌。自三更至晓，方暂退。四日早，规见攻击危急，贼不肯远退，遂点集第一队第三队人兵，开朝天门出，乘贼不备，分头掩击，党贼败走。即收兵入门，却开景陵门，令第二第四队并第一第三队，并力出门掩杀，其贼大败。乘势赶逐，除斩获生擒外，逼入氵员河死者，不知其数，余党遂溃。是日夺到旗六十三面，鼓十四面，钲五面，枪刀二十三条，牌十五面，甲七连，弓二张，弩二枝，牛五十二头，马十九匹，骡五头，驴十二头。自正月十五日至二月初四日，凡攻围二十日，今考具措置于后。一踏逐过往寄居官进士勇敢者，借补官资差摄职事。一选募有心力百姓分布诸门上城御敌，及分认地头，机察奸细，及催督修城人夫工役。一差使院典级黄谨等行军期司，专一行遣防城守御修城文字，及各带器甲随规巡城。一选差安陆县吏杨王介等提辖防城，军民弓手日夜巡逻，及催促添修城壁。一差拨军民弓手分作四队，及选差弓手节级长行，每二人共管押一队。内马立、马政管押四百一十五人，李全、许进管押三百一十六人，郭政、田全管押三百六十五人，刘德、李清管押三百五十人，各分布城下准备出战。一差拨有心力胆勇保正队头黄寿等，部领保甲人兵一十六队，计八百余人准备出战。一招集到茶客杨政等，自召募人准备出战，并僧雷智和自召募僧行百姓二十六人杀贼。
　　一城上极有尖狭，有不及一尺阔者，其上不容立一人，及无乳头，寻于城上里边用锹直削向下三尺以代乳头，下城镫道添造竹木棚栈，令人坐立，可以施放弓箭等器械守御。一城壁卑矮，遂于城外添立竹栅，间安篦篱，外可以遮隔弓箭，内可以施用兵伏，于土城之上又立竹城一层。一城有极卑薄处，遂于城内脚下离城三尺，别立木栅一重，约高一丈五尺。门空五寸，立木一根，于城稍低薄处，无不周遍。系于土城之内，又立木城一重。于木城之外，每两步立一人，与城上人更互上下守御。一城门薄怯损弊，寻于门外别立小门一重，各以毡皮钉裹。上开门顶空歇以备坠石，及下施兵伏，又于门内两边栽立枋木，作鹿顶，约高一丈五尺，长五十步，其中路阔六尺。至尽处用木拒马四五重闭定，每五寸立木一根，两边木外，每步立一人持长枪。一城上以千字文为号，每步一字，每字一人，以五人为一甲，十甲为一队，互相统辖，分布城上。又以在城火夫客户置籍结甲，上城守御。一选人兵一百五十人，令保正副六人，甲头二人，管押统领，昼夜准备应援。如东壁有报惊急，即提兵东应。西则西应。自攻围二十余日，每有惊急，无有不至者。一于贼退之后，其未远止在四外侧，近围绕之中。寅夜偷工开壕筑城，仍命工人计城厚薄而中分，之先并力以筑其表。高及寻丈，度不可以骤登，则又并力以筑其里适相当，然后增筑以成之。内具畚锸以督役，外荷戈矛以备警，起五邑之夫，万人竭作，不淹时而毕。一城壁长八百八十二丈，高二丈五尺，上阔一丈六尺，底阔三丈七尺五寸。及于城壁外开筑城壕，绕城壕堑计长七百八十八丈一尺，上阔三丈，底阔一丈八尺，深一丈五尺。张世、李孝义寇德安，四日引去。
　　建炎元年九月二十二日，李孝忠余党张世、李孝义贼马五万余众，已破襄阳、荆门军、荆南府、郢复州，遂寇德安府。先行文字，称欲就招安，一面摆拽兵马，环绕府城。本府以方议招，未敢御敌。是夜五更一点，忽同时发喊，云梯火炮弓弩箭凿攻城，势焰凶猛。本府官吏军民以死御贼，至二十三日巳时，贼始退。是日矢石杀死贼兵三百余人，贼拽尸以去，沉之河，及积薪焚之。被伤一千余人。诸门夺下云梯七十余座。二十四日夜，贼兵又乘暗至西北两门，以城上肃静提防，不能下手，夜半引去。其时有御营使司同都统制范琼讨捕李孝忠等，领兵在府北，累遣至城下应援。掩击连日攻击不下，二十五日拔寨南去。杨进寇德安，一十六日引去。
　　建炎二年三月初四日，群贼杨进号没甲牛，领众至本府城外四面下寨，遣人赍文字来，称有众一百五十万，马三万五千余匹，自京东登、莱、沂、密、潍、淄、徐等州前来，逐州官员尽皆剿杀。本府视贼寨，约有十余万人，马三千余匹。是日略来胁城，不多时各退归寨。初五日以后，朝暮绕城，矢石所不及处，摆布人马三五重，更番替换，又于前分布攻城人马，大振金鼓喝喊，马军在后，用刀枪拥逼步人并力攻城，一齐发弓弩及神臂弓箭，凿射城上人，并持云梯四面奔城。被城上守御人弓弩箭凿炮石砖石雨下，贼并不曾得利。城中时出兵冲杀，贼遂少退。四五日后，贼复添立攻具，高起望楼，下瞰城中，并造战棚、对楼、洞子，用牛皮包漫。又用夹布作遮箭幕，约高三丈，阔二丈，箭凿皆不能害。又立大炮，攻具日增。夜遣人搬柴草向羊马城，并城门放火，亦被守御人救护扑灭，并矢石御退，贼不得利。十七日，增望楼四座，大炮五十余座，洞子一百余个，遮箭布幕三十余座，大战棚一座，对楼一座，及云梯不知其数。其战棚约高二丈，四方各阔一丈六尺有余，先用人里外抬夯向城，被城上人用弓弩箭凿并炮先射打退抬夯人，及打得倾侧，使用不得，弃下退去。其对楼约高四丈，阔一丈五尺有余，作五层，缚木梯斜上，高过如城。其势太重，推拽难行，兼被城上守御人施放矢石，射打推拽人，莫能进前。其余遮箭幕尽被炮石打得碎破，其洞子凑城，又被城上坠下柴草，积火焚烧，皆不得近前，其炮亦被城内放炮，多打杀定炮人。其贼凡所立攻具，一一施用，数日皆不能伤城上人。自初四至十九日，计十六日，逐战斗杀伤贼数多。贼知城不可攻，二十日方遣人至齐安门下，高声呼城上人且不要放箭防御，教来打话。当时城上人问打甚话，其人言：恁也不出来共俺厮杀，我也打恁城不破，有招安官来也，俺只待要些犒设，受招安。城上人答：待恁受招安了，与恁犒设。其人便去。至晚有一人，着紫道服，领二十余人，持东京留守司请召旗一面向城，隔壕与城上人说话，称是东京留守宗元帅使臣成忠郎王申，元帅遣来招安杨防御。高声读示宗元帅咨目并札子，言杨防御今日方肯受招安，待问本府要些犒设，并出券往东京。本府许之。二十一日送犒设在城外，其杨进领人亲到齐安门下，收受致谢而去。是日杨进领众起离，向信阳军前去。契勘杨进自三月初四日围城，攻具甚盛，被城上人施用弓弩、箭凿、炮石，射打死损贼人数多，及出兵冲杀入壕，淹溺死者五十余人。及于壕内涝漉到贼尸，于沿身搜到借补使臣文贴四道。及被虏人回称杨进被箭射着头，又被砖炮打着额，倒卧累日，俟起来嗔在边将官不来扶救，斩之。又听得杨进言：自出京以来，不曾折了人，却到这里折却许多，反折了强将四员。见得杨进计穷力尽，方受招安。孔彦舟三次寇德安，皆不克引去。
　　建炎二年十二月二十八日，有北来一项群贼数万人，称是单州团练使、郢州钤辖孔彦舟，在黄州麻城县作过。至三年正月初七日，贼至黄州，皆剃头辫发作金人装束。是夜填塞壕堑，用云梯及牛皮洞子，安立炮座，攻围黄州城，及肆掠黄陂县，并侵犯德安府孝感县界。本府虑贼来犯城，遂分布官吏军民于诸门地分，严行提备。其贼迤逦至孝感县东旧镇，杀人放火，劫掠财物。二十四日到环河镇，杀伤已受范琼招安下吴锡人马。二十六日到府东十八里下寨，称是武经大夫荣州围练使、东平府兵马钤辖、京东西路统制军马孔彦舟。二十七日领全军数万至府城下，四外占冈，摆布搭立，施设弓箭射城上守御人。被城上人齐发炮石弓弩，贼众不敢近。当夜遁走向随州前去。至闰八月十一日，复自光州回至本府应山县，作过再占据随州。九月初一日，分遣贼骑侵犯本府，围城。本府乘时出兵掩杀。初八日，贼遁去，复回占随州。十一月初一日，彦舟又自随州领人马至本府城下围绕扎寨。初八日，大队并至攻城，被本府守御人施放弓弩、箭凿、炮石御敌。至晚退，却止在城外。初九日拔寨南去，占据复州，又往占据荆南府。正月二十七日攻城，当夜引去。九月初一日攻城，初八日引去。十一月初八日攻城，次日引去。董平寇德安，三万人，即日败去。 
　　建炎三年三月，群贼董平部领人马至应山县，称勤王兵，沿路劫掠。四月初八日夜，掩劫孝感县，官吏居民迸走，有不及者，悉为驱虏，及烧尽一县官私屋宇。是日在本县东旧镇扎寨，分遣贼徒剽掠。本府差发人兵六头项前去掩杀，董平起离取唐州去。九月十二日，有宣抚处置使司差知信阳军武经郎孙到本府差兵，护行至信阳交割。至十二月二十日，董平破信阳，仅以身脱，其家并官属皆没于贼。平差官占据信阳，自往唐州大义山扎寨，令随、唐、信阳三郡人户送纳粮草，并收逐处税钱。四年三月十六日，平领三万余众到本府，本府差正将辛选发兵往应山界迎敌，战数合，贼大败走，杀贼千余人，钲鼓旗枪弓箭器械辎重弃之满道。平寻走往西京界，为乡村把隘人所杀。赵寿寇德安，三日引去。
　　建炎四年五月十二日，群贼赵寿号不忙，自黄州领众数万余人，至孝感县界劫掠。遣人至本府，欲就招安。是月有朝奉郎守尚书兵部员外郎，福建广南东西荆湖南北等路抚谕使冯康国至府，守臣陈规、白冯乞行招安，会赵寿亦遣人以书与冯，愿受招安，规复遣人往寿寨，说以抚谕肯行招安之意。六月初二日，寿领众至城外，是晚冯亲出城见寿。初三日寿携数队入城，听抚谕圣训谢恩。招安了当，冯牒寿令权于江州黄州驻扎，听候朝命，本府亦支给钱粮犒设讫。十二日寿起发至东四十里，环河镇扎，忽夜遣人马分头项于本府八门，改换色衣号，伪作民兵装束，一拥夺门。赖诸门守御素备，即时以死捍御，旋增弓弩炮石，斗敌至已时，方退复于箭炮不及处，摆布围城，迭来攻打。被城上弓弩炮石不歇，及遣兵披城出战三昼夜，计穷力尽，二十日贼拔寨南走。曹成李雄寇德安，自六月至二月引去。
　　建炎四年六月，有曹成、李宏贼，自舒州历光州信阳至本府，众数十万，布满诸县，直抵襄、随、郢州界，驻扎三龙河。时早禾始熟，广被芟掠。本府以贼兵众盛，不辍提备。七月三十日，贼众至城下，攻打府城。本府一面施放弓弩箭凿炮石，一面发兵出外，披城斗敌。贼不能破，已时方退。八月十四日，成众又至城下，本府再发人兵出城迎敌，贼复退于近城桐柏庙下立寨，分遣骑于八门一二里外立小寨，困围本府，不通往还。本府官吏军民以死捍御，间出兵掩杀，每夜遣兵劫扰小寨，夺粮入城，昼夜相拒六十余日。是时成等人马实多，本府兵极少，其势不敌，遂设计谋，差人赍公文前去问当成等，诱以祸福利害，指其自新之路，成等始退。十月初三日，遣人入城商议，称一行兵众，元非为贼，止为乡中不可居止，遂前来寻有粮处吃用，却蒙朝廷收还招安，之后所授官职，止乞元来官资，湔洗招安之名。及赍到成等申状，本府于初五日备录奏闻，成等始于十六日复还三龙河大寨，仍不住于府城四外烧劫。又因本府抄截掩杀之故，十一月二十四日，复领众来攻城，本府出兵迎敌，至午方退。五年二月十九日，成等领众起离三龙河，往汉阳军，渡江前去。桑仲下邢尚孙群贼寇德安，三月引去。
　　绍兴元年十二月初四日，有信阳军邢舍人、尚统领等，部领二千余人至本府城下焚掠，本府即时闭门捍御，虽稍退，未肯远去。十七日，又有随州孙彪统领人马三千余人，亦来围城，本府闭门捍御，及遣兵出城战，杀伤百余人方退，亦未肯远去，二贼梗路不通。二十日夜，贼齐至城下，弓弩箭凿云梯布牌攻诸门，本府官吏军兵拒敌。二十一日早，始退离城百步外围绕。是夜信阳军贼马前去攻孝感县，不克，复回本军，随州贼马前去攻复州，陷之。二年正月二十八日，再发人马两路前来本府近城四外焚劫，本府官吏军民昼夜上城，不曾解甲，以死捍御，及时出兵掩杀。三月初间始退向随州去，续据忠训郎权孝感孙韩状，准抚使差权县事，踏逐到离旧县一十里，临氵员河，地名紫氵员，就周围积水为壕，创筑城壁，欲就绪间。十二月二十四日，有信阳军贼马二千余人，自府城来奔本县，先二百人到城北，即分布守御，发兵迎敌，贼败走。五里逢贼大队至，复围县城，施放弓弩，寻于壕外呼曰：憨是信阳大后军邢舍人、尚统制人马，向北打了一百八十座山寨，坏了邓州信阳军，并天目山寨，今决要取本县屯泊人马，就粮赡军。围至夜，只于壕外分布扎寨。二十五日，贼掠氵员河客船，载兵入壕，及用布牌木牌遮箭，抬夯云梯十五座向前，水陆攻县城。被本县人施弓弩炮石，并力捍御，至晚贼退向寨。二十六日，贼多拽河内船舫，五七只为一绞，用大竹绞成竹牌，立于船头，旋添船并作浮桥，于北壁壕内攻县城。城上弓弩炮齐发，敌不能近，复拽船泊岸，只攻东壁，亦被御退。至夜回寨。恐贼别生计，遂亲领兵三更出劫贼寨，杀贼三百余人，及收到被虏男女五百余人入城。二十七日，贼于壕外添炮数座，及分布船只，向前攻城，至午御退。二十八日，又以云梯向前并力攻城，至夜御退。二十九日，贼又用船六十余只，通作一绞，用板钉铺船面，船头并用竹木布牌两头遮箭，后立长枪，五百余人撑拽攻四壁，势凶猛。激厉人兵，决死迎敌，西门放出战船十五只，于壕内，乃城上，弓弩炮石齐发。至未时，贼大败，淹溺无数，尽夺所绞船舫，其岸上摆立贼兵，即时回寨，至夜拔寨遁去。李横寇德安，六十五日引去。
　　绍兴二年六月十三日，桑仲余党知邓州李横，号九哥哥，领襄阳府邓随郢州所管军马及逐州百姓，共约五六千人，内正兵约四千人，前来德安府，近城下寨大小十七座，贼首李横大寨在城西隔河，早晚举平安火，诸寨相应。遇夜，诸寨有警即时举火。每寨各立望楼，楼上人执白旗，城北东西三面各正视城门，门内人出入必先见，出稍多，即举旗向门，本寨及两边连寨人兢出掩扑，或城内出兵迎敌，及劫寨，即时诸寨举旗指示，悉来应援。城南有望楼四座，占高阜，下瞰城内街巷，往来动息皆见之，城上守御人人可数。才见城内稍似摆拽，即举旗，诸寨各为备。夜于四外更互用人，把断出入之路，围闭府城内外，风水不通。本府虽不住出兵斗敌，终是兵少难胜亦尝于城上招到横亲近打话喻以祸福。横只以本府收藏霍明为辞，诬执本府顺番，必要打城。七月初三日五更一点，城外发喊，用弓弩箭射城上人，及将云梯到城搬草拥门火之。城上人用弓弩炮石砖石射打，不能上城，至辰时贼退，云梯六十余座皆弃下。
　　初四日，横亲领衙兵往随州至襄阳府，唤木匠铁匠，搬取牛皮绳索，及于大洪山取毡及索。十余日，回来再造天桥、洞子、三梢大炮及云梯等攻城器械。八月四日，攻具成，津至城西南角下寨，装斗天桥，众填壕一夜平。初五日入远壕内，立大炮七座，攻打城上人，其炮石小者，不下十斤，大者四五十斤。用大木造四脚洞子一个，长约二丈，阔丈五，脊高丈二以上，用湿柏木大木豕密牌，牛皮漫之，面与两边用木木豕，并厚毡帘其脚，高四尺五寸，厚似痴车脚，其状如两间屋，推临里壕。用大木木豕绞成狗脊洞子，连接两行，各长五十余步，并厚木板牌二百余面，遮护贼人搬运草木砖石填里壕，数日斗就。天桥脚共六只，高五尺厚，薄一如洞子，脚长六丈以上，阔二丈，高三丈五尺以上，近及四丈，上阔一丈以上，当头自下至上斜高向前约一丈，以上中下三层当面，并两边及顶上皆用牛皮厚毡毯挂，搭其天桥底盘上，后系大竹索两条，各长二十余丈，每条百余人牵拽。规暗料贼，必是欲以炮打城门并城上人，使住立不得，然后进洞子向前填平里壕，便推天桥就城，因以上城。规即时令人于城上照贼所填壕处，相对用大木置起战棚一座、上下两层，其上横铺大木三重，及于城里脚下深载高木棚一，所以防贼人。万一上城后，若便下城，则必陷在栅中。又于城上两边匝女头墙，密用大木埋起，高排义柱遮隔炮石。又于战棚南北各东西横埋排义柱两重，柱外各分布长枪手并斩马刀。又于柱外各东西更置战棚一座，棚上各备砖石弓箭，以备贼人万一上城分头两向沿城杀人。及防战棚上下人，有不尽死御敌者，致于必死之地，使之无不用命。
　　又于城里相对贼炮并填壕处，亦立大炮七座，内三座，亦可施放炮石，重三五十斤至五六十斤者。又于炮架前并两边高埋大木炮架，中心拽炮人，上横排木木豕作炮棚遮隔贼炮，每炮一座。用炮手三人，更互使用，城上照料城内放出炮石远近偏正一人。城上战棚下用大木两条，各长二丈四五，横用括木两条，各长六尺，当头用横木一条，长一丈，造就托竿一所。
　　又以干竹柴草造下火牛三百余个，又以大枋木三条，合就长板一片，约长一丈五尺有余，又以火炮药造下长竹竿火枪二十余条，撞枪钩镰各数条，皆用两人共持一条，准备天桥近城，于战棚上下使用。又于兵众中选用有胆勇人分为十四甲，逐日轮当战棚上下，并排义柱外及羊马城外及准备诸处紧急应援，以安陆县尉李居正统领。又以副将马立统领一项人兵，专点检四壁守御，及攻城紧处策应。幸而其贼所置攻城器具，前来一一皆如所料。
　　贼所立炮七座，不住施放一十四昼夜，虽打坏城上门楼，并城门搀板及打折排义柱，并战棚上横铺木植，但逐旋打坏，逐旋添补立起，并不曾正打着城上城内一人。惟是城里放炮出外，远近偏正，有城上照炮人招呼，令逐旋那移，转动炮架及添减拽炮人数，或炮石大小施放。所以城外贼人稍有攒聚，炮力可及处，即时打散其贼，炮手并拽炮人多被打杀，所有贼人狗脊洞子只于当日尽皆打倒，并人亦打杀，更不能使用。惟有大洞子临壕，约中城内大炮三二百下，方始打动，上盖少有损坏，其当面木豕帘毡帘，一齐打碎。炮入洞子内打杀人多，却推向前再修，别用牛皮作帘，并帘里硬排立木。又向前来，再打损坏，方推拽向后不用，只拥驱虏到老小妇女搬运草木砖石填壕，并不顾城上箭炮打杀。若是打杀近上首领，并亲近正贼，即驮背或舁去窖埋。若是打杀驱虏人，并已下人，即时剐肉食用，其壕相近填满，方再以土传城。城上人并射火箭在所填草木上，偶值风顺，其贼众向前打扑不及，被火烧着，两三昼夜尚未烧尽，其贼又只用砖石并土相兼再填。
　　又两三日，相近填满，其老小妇女死损外，见存无几，兼近城脚，难向前来，遂选壮健人与正贼牙兵相兼以布袋盛土，走夯前来，并布袋样下，急走回去。其搬土填壕，并定破拽炮及城下往来之贼，中箭并炮前后死损甚众。其贼渐窘，少阙粮食，襄邓随郢四郡界内，人民田种万无一二，回去亦难得食。打劫已遍，并无可劫。除正贼近上甲头人有些装着，余人并蓝缕，惟指望打城后，为饱暖之计，所以其贼攻城，亦不惜他人命，用意坚确，不肯轻退。
　　八月十五日，宣抚使司送到襄邓，随郢州镇抚使司书写机宜文字，谭宪公文称朝廷已差李横充襄邓，随郢州镇抚使。又将谭宪文字付李横照验。横言：便是朝廷差我做镇抚使，教我去那里吃着甚底，我也不能做得他镇抚使，我待打城破后相度。十八日，贼众遂填平里壕。十九日，四面分布打城，贼安排下云梯伺侯，同时下手，及四外高阜处，并要路上各布马军，准备稍截城破走出之人。至午时，推天桥凑城西南角，正是所填壕上，于天桥两边抬云梯三十余座，后布长枪手约一千余人。发喊并钲鼓齐发，及弓弩箭炮石一齐施放，射打城上守御人，其天桥已是近城。
　　规即于城上战棚脚下推长板出城头数尺，于板上并手推衮下大石，于城外脚下，打推天桥贼众，及推出托竿托住天桥，争一丈有余，不能到城。其战棚上下方欲施用火枪、撞枪、钩镰之次，其天桥脚下人倒推，并牵拽竹索人倒拽，天桥急回约五十余步方住。得一辰时以上，却向前来，于天桥先行路稍近南行，意欲闪避托竿，无可行得，近南地步丈尺稍多，所填壕不甚实处，致陷住天桥东南前脚，前来不得，却向后拽，又因人众，用力太多，拽断竹索，进退不得。致羊马城内兵出，与天桥下贼人用命斗敌，并城上砖石、弓弩、箭凿，城里炮石并下，移时方始杀退贼兵。寻于城上，推下火牛柴草，被羊马城内人并出搬柴草，积在天桥脚下焚之，其天桥上并中隔内，贼兵方始荒忙走下，一齐退却，并绕城四外贼兵，各被城上守御人施放弓弩砖炮射打退走，弃下云梯。及向外高阜处，并要路上分布人马，一齐回寨，其贼大败，当夜遁去。
　　契勘，其贼初来之时，止有五六千人，自入府界百余里，驱虏人数甚众，皆以正贼监押，收刈稻谷，搬材木，置造攻城器具。后来收尽田稻，并梨枣等，及造就攻具，一齐追收回寨，并使打城。共数实有一万余人，虽人数不为甚多，然所造攻具雄壮，摆布施设次第，似乎不容人力可敌，凶焰实为可畏。加之城内人饥饿，杂草木皮叶食之，凡守御六十五昼夜。横之攻城也，久之不下，一日遣人请议事，规在城上见之。横曰：愿得粟二百斛而去。左右请勿与，规曰：我粮无几，横来请，是伺我虚实，不与即谓我粮乏，攻益力，去愈缓，与之则遁有日矣。即送与之。明日横众攻城，规坐城楼，炮折足指，容色不变。围益急，粮不继，诸将请扌追牛以食。规曰：杀牛代食，敌闻之围猝未解矣。乃尽取酒务曲蘖分给之，仍搜家财得万缗，以犒军。横又遣人来谕，愿得府之魁妓而后罢攻。诸将曰：城围七十日矣。以一妇人活一城之众，不亦可乎？规曰：使横即退，是我以妇人求和，况未必退乎？其再来，当斩妓首以遗之。
　　孝感县令韩来告曰：县有粟百斛，路绝不通。规命乘风雨呵殿而来，贼军疑其有神，不敢睥睨。横以天桥鹅车逼城，规曰：技止此尔。纵火焚之，即退。规叹曰：使横更七日不解，曲蘖亦尽矣。汤王寿，字君宝，潭州浏阳人。淳熙十四年进士，授德安府教授。先是建炎间陈规守德安屡经大寇，皆应以间暇，于城上筑鹊台，城外筑羊马城，又于羊马城外设木棚，贼至辄败。后知顺昌府府多储粟，计议司来起粟赴河上，规请代以金帛。已而金人围城，竟赖其粟以充军食，卒以破虏。王寿访寻其事编为《建炎德安守御隶》。绍熙四年，王寿除太学录，表上其书。右陈规守城法，用于仓猝无备之中，九攻九拒，应敌远穷，十万百万，靡不退却，程式具存。剖析尤备，凡沿边守宰，抽绎此书，思过半矣。
　　【太平御览】
　　拒守
　　孙子曰：城有所不攻。固而多重。《易》曰：利用御寇，不利为寇。《汉书》曰：来歙与征虏将军祭遵袭略阳，遵道病还，分遣精兵随歙合二千余人，伐山开道，从番须回中，番须回中，并地名也。番音盘。武帝元封四年幸雍，通回中道，前书音义曰：回中在汗干。汗干今陇州汗干元县也径至略阳。径，直也。斩嚣守将金梁，因其保城，嚣大惊曰：何其神也。
　　《东观汉记》曰：上闻得略阳甚悦，左右怪上数破大敌，今得小城，何足以喜。然上以略阳嚣所依阻，心腹已坏，则制其支体也。乃悉兵数万人围略阳，斩山筑堤，激水灌城。歙与将士固死坚守。矢尽，乃发屋断木以为兵，嚣尽锐攻之。自春至秋，其士卒疲弊，帝乃大发关东兵自将上陇，嚣众溃走，围解。于是置酒高会劳赐，歙班坐绝席，在诸将之右。赐歙妻缣千匹，诏使留屯长安，悉监护诸将。又曰：大司徒邓禹，西征定河东，张宗诣禹自归，禹闻宗素多权谋，乃表为偏将军。禹军到旬邑，赤眉大众且至，禹以旬邑不足守，欲引师进就坚城，而众人多畏贼追，惮显后拒。禹乃书诸将名于竹简，署其前后，乱着笥中，令各探之。
　　笥以竹为之，郑玄注《礼记》云：圆曰箪，方曰笥。宗独不肯探，曰：死生有命，张宗岂辞难就逸乎？禹叹息谓曰：将军有亲弱在营，奈何不顾。宗曰：愚闻一卒毕力，百人不当，万夫致死，可以横行。宗今拥兵数千，以承大威，何遽其必败乎？遂留为后拒。诸营既引，宗方勒厉军士，坚垒壁以死当之。禹到前县，议曰：以张将军之众，当百万之师，犹以小雪投沸汤，虽欲戮力，其势不全也。乃遣步骑二千人反还迎宗。宗引兵始发，而赤眉至，宗与战，却之，乃得归营，于是诸将服其勇。又曰：隗嚣大将王捷，别在戎丘，登城呼汉军曰：为隗王城守者，皆必死无二心，愿诸军亟罢，亟，纪力切。请自杀以明之。遂自刎颈死。又曰：世祖即位，遣宗正、刘延攻天井关，与田邑连战十余合，延不得进。邑迎母弟妻子，为延所获。
　　《东观汉记》曰：邓禹使积弩将军冯忄音将兵击邑，忄音悉得邑母弟妻子。后邑闻更始败，乃遣使诣洛阳献璧马，即拜为上党太守。
　　《晋书》曰：陶侃使桓宣、李阳平襄阳，侃使宣镇之，以其淮南部曲立义成郡。宣招怀初附，劝课农桑，简刑罚，略威仪，或载锄耒于轺轩，或亲芸获于陇亩。十余年间，石季龙再遣骑攻之，宣能得众心，以寡弱拒守，议者以为次于祖逖、周访。又曰：吴彦为吴建平太守，时王氵睿将伐吴，造船于蜀。彦觉之，请增兵为备，皓不从。彦乃辄为铁锁横断江路，及师临境，缘江诸城皆望风降附，或见攻而拔，唯彦坚守，大众攻之，不能克，退舍礼之。又曰：蔡道恭为司州刺史，魏围司州，时城中众不满五千人，食才半岁。魏军攻之昼夜不息，乃作大车载土，四面俱前，欲以填堑。刺史蔡道恭堑内作蒙艟斗舰以待之，魏人不得进。又潜作伏道以决堑水道，恭载土塞绝之。相持百余日，前后斩获不可胜计。魏大造梯冲攻围日急道，恭用四石乌漆大弓射，所中皆洞甲镞羽，一发或贯两人，敌人望弓皆靡。又于城内作土山，多作大槊，长二丈五尺，施长刃，使壮士执以刺魏人，魏军甚惮之。《陈书》曰：宜黄侯慧纪镇荆州，随师济江。慧纪率将士三万人，船舰千余乘，沿江而下，欲趣台城。遣南康太守吕肃将兵据巫峡，以五条铁锁横江。肃竭其私财以充军用。随将杨素奋兵击之，四十余战，争马鞍山，及磨刀涧守险，隋军死者五千人，尽取其鼻以求功赏。
　　既而隋军屡捷，获陈之士三纵之，肃乃遁。又曰：太祖以王罴为荆州刺史，进号抚军将军。梁复遣曹义宗众数万围荆州，堰水灌城，不没者数板。时既内外多虞，未遑救援，乃遗罴铁券云：城全当授本州刺史。城中粮尽，罴煮粥与将士均分而食之。每出战，尝不擐甲胄，大呼曰：荆州城孝文皇帝所置。天若不国家，使贼箭中王罴。不尔王罴须破贼。屡经战阵，亦不被伤，弥历三年，义宗方退。进封霸城县公，寻迁车骑大将军。又曰：王罴，华州刺史。沙苑之役，齐神武士马甚盛。太祖以华州冲要，遣使劳罴，令加守备。罴语使人曰：老罴当道卧，獾子安得过？太祖闻而壮之。
　　及齐神武至城下，谓罴曰：何不早降？罴乃大呼曰：此城是王罴家生死在此，欲死者来！齐神武遂不敢攻。又曰：王思政守颖川，兼河南诸军事。东魏太尉高岳、行台慕容绍宗、仪同刘丰生等，车骑十万来攻颖川。城内卧鼓偃旗，若无人者。岳恃其众，谓一战可屠，乃四面鼓噪而上。思政选城中骁勇开门出入，岳众不能当，引军乱退。思政登城，遥见岳阵不整，乃率步骑三千出邀击之，杀伤甚众，然后还城设守御之备。岳知不可卒攻，乃多修营垒，又随地势高处筑土山以临城中，飞梯火车，昼夜尽攻击之法。思政亦作火钻，子算切因迅风便投之土山，又以火箭射之，烧其攻具，仍募勇士缒而出战，兵众披靡，其守土山人亦弃山而走。思政即命据其两土山，置折堞以助防守，岳等于是夺气，不敢复攻。齐文襄更益岳兵，堰于建反水以灌城，城中水泉涌溢，不可防止，悬釜更炊，粮力俱竭。
　　慕容绍宗，刘丰生，及其将慕容永珍共乘楼船以望城内，令善射者俯射城中。俄而大风暴起，船乃飘至城下，城上人以长钩牵船，弓弩乱发。绍宗穷急，投水而死。丰生向土山，复中矢而毙。生擒永珍。思政谓之曰：仆之破亡在于晷漏，诚知杀卿无益，然人臣之节守之以死。乃流涕斩之，并收绍宗等尸以礼埋瘗。《隋书》曰郭荣宇文护，擢中外府水曹参军。时齐寇屡侵，护令荣于汾州观贼形势。时汾州与姚襄镇相去悬远，荣以为二城孤迥，势不相救，请于州镇之间更筑一城，以相控摄，护从之。俄而齐将祖孝先攻陷姚襄汾州二城，唯荣所立者，独能自守。护作浮桥出兵渡河与孝先战，孝先于上流，纵大筏以击浮桥，护令荣督便水者，引取其筏。以功授都督护。又曰：刘弘字仲远，拜泉州刺史。会高智慧作乱，以兵攻州，弘城中守百余日，救兵不至，前后出战，死亡太半，粮尽无所食，与士卒数百人煮犀角腰带及剥树皮而食之，一无离叛。贼知其饥饿，欲降之。弘抗节弥厉。贼悉众来攻，城陷为所害。
　　上闻而嘉叹者久之，赐物二千段。又曰：李景检校代州总管，汉王谅作乱并州，景发兵拒之。谅遣刘嵩袭景，战于东城。升楼射之，无不应弦而倒。选壮士击之，斩获略尽。谅复遣岚州刺史乔钟葵率劲勇三万攻之，景战士不过数千，加以城池不固，为贼冲击，崩毁相继。景且战且筑，士卒皆殊死斗，屡挫贼锋。司马冯孝慈、司法参军吕玉，并骁勇善战，仪同三司侯莫陈，又多谋画，上拒守之术。景知将士可用，其后推诚于此三人，无所关预，唯在门合持重，时出抚循而已。月余，朔州总管杨义臣以兵来援，合击大破之。
　　《唐书》曰：乾符中元万顷从李责力征高丽，责力尝令万顷作文檄高丽，其语有讥高丽不知守鸭绿之险。莫离支报云：谨闻命矣。遂移兵固守鸭绿，官军不得入，万顷坐是流于岭外。又曰：李光弼守太原，自贼围城，城中张一小幕止宿，有急即自往救之。行至府门，未尝回头，不复省视妻子。贼退后，收拾器械处置公事，经三日，然后归家。又曰：史思明围光弼于太原，四面重围，十日不解。每日使贼于阵前谩骂光弼，并戏弄城上人。光弼使人穿地道以木撑之，贼明日还于旧处，立将戏之，地道透，遂把贼脚曳入地道中，光弼得而对众戮之。城中大喜，思明知事不集，遂退归河北。又曰：张巡守睢阳，在城中每战，登陴大呼以助威，眦血流面，牙齿皆碎。城将陷，西向再拜曰：为救不至，臣智勇俱竭，不能全一城，今使逆贼见逼，臣死之后，愿为鬼与贼为厉，以答国恩。
　　及城陷，尹子奇见巡问之曰：闻公每督战，眦裂齿碎，实有之否？巡应之曰：然。子奇曰：何以至此？曰：欲得杀逆贼，遂至于此。子奇以大刀剔其口，见其存者不过三数。巡因大诟骂子奇，责以悖逆，损害平人。子奇欲存之，左右曰：此人必不为我用，又得众死心，不可留。故害之。又曰：史朝、刘昌在围中，连月不解，城中食尽，贼垂将陷之。刺史李岭计蹙，昌为之谋曰：今河阳有光弼制胜，且江淮足兵，此廪中有数千斤曲，可屑以食众。计援兵不二十日当至东南，敌众以为危，昌请守之。昌遂被铠持盾登之，陈逆顺以告谕，贼之众甚畏之。
　　后十五日，副元帅李光弼救军至，贼乃宵溃。光弼闻其谋，召置军中超授试左金吾卫郎将。又曰：元和中，鄂岳都团练使李道古攻申州，克其罗城，乃进围逼其中城。城中守卒夜帅妇人登城而呼，悬门窃发，分出其众，道古之众，惊乱多为虏杀。又曰：王凝为宣州，黄巢自岭表北归，大掠淮南攻围和州。凝令牙将樊俦舟师据采石以援之，俦违令，凝即斩之以徇，命别将乌颖代俦赴援，竟解历阳之围。贼怒，引众攻宣城。大将王涓请出军逆战，凝曰：贼忿而来，宜持重待之。彼众我寡，万一不捷，则州城危矣。涓锐意请行，凝即阅集丁壮，分守要害，登陴设备。涓果战死。贼乘胜而来，则守有备矣。贼为梯冲之具，急攻数月，御备力殚，吏民请曰：贼之凶势不可当，愿自书归款退之，惧覆尚书家族。凝曰：人皆有族，予岂独全？誓与此城同存亡也。既而贼已退去。时乾符五年也。又曰：王栖曜为常州别驾。时江左兵荒，诏内常侍马日新领汴滑五千人镇之。日新贪暴，贼萧庭兰乘人怨诉逐之而劫其众。时栖曜游弈远郊，遂为贼所胁，进围苏州，栖曜因其懈怠，挺身登城，率城中出攻，贼众大溃。又曰：张亻丕，建中初以泽潞将镇临氵名。田悦攻之，亻丕度兵力不能出战，严设守备，婴城拒守。贼不能拔，累月攻之益急，士多死伤，粮储渐乏，救兵未至。亻丕知事不济，无以激士心，乃悉召将卒于军门，命其女出拜之，谓曰：将士辛苦守战，亻丕之家无尺寸物与公等为赏，独有此女，幸未嫁人，愿出赏之，为将士一日费。众皆大哭曰：誓与将军死战，幸无虑也。会马燧以太原之师至，与军众合，击悦于城下，大败之。亻丕乘势出战，士卒无不一当百，围解，以功迁泗州刺史。
　　《三国典略》曰：周独孤永业，恐潞州刺史段思文不能自固，驰入金墉助守。尉迟迥为土山地道。晓夕攻战，永业选其三百人为爪牙，每先锋死战，迥不能克。又曰：台城未陷，侯景又烧大司马门，后门合舍人高善宝以私金千两，赏其战士。直阁将军宗思领将士数人，窬城出外洒水。久之。火灭。景又遣持长柯斧入门下，斫门将开，羊促凿扇为孔以槊刺倒二人，斫者乃退。又曰：陈人侵齐，北徐州刺史祖王延令不闭城门，守陴者皆下街巷禁断人行，鸡犬不许鸣吠。陈人莫测所以，疑人走城空，不设警备。中夜王延忽令鼓噪，陈人惊散，晓复结阵向城。王延自临战，陈人先闻其盲，谓不能抗拒。忽见亲在戎行，弯弧纵镝，怪之，遂退。时穆提婆之不已，欲令城陷，不遣救援。王延军守百日，城竟保全。墨子曰：禽滑厘问曰：云梯既施，攻备已具，武力又多，争上吾城，为之奈何？墨子曰：多下矢石，以灰砂薪火水汤以济之。若城外穿地来攻者，宜城中掘井，以薄瓮内井中，使听聪者伏瓮听之，审知穴处，凿内而迎之。
　　《吕氏春秋》曰：公输般为高云梯，欲以攻宋。墨子闻之，自鲁而往，裂裳裹足，日夜不休，十日十夜而至于郢，见荆王曰：臣北方之鄙人也。闻大王将攻宋，信有之乎？王曰：然。墨子曰：臣以宋必不可得。公输般，天下之巧工也。已为攻宋之械矣。墨子曰：请公输般试攻之，臣请试守之。于是公输般设攻宋之械，墨子设守宋之备。公输般九攻之，墨子九却之，不能入。故荆辍不攻宋。墨子也，能以术御之荆，而存乎宋矣。《博物志》曰：处士东里魅责禹乱天下事，禹退作三城，强者攻，弱者守，敌者战。郭盖禹始也。贾谊《过秦论》曰：有囊括四海之意，并吞八荒之心，当是时也，商君佐之，命内立法度，务耕织，修守战之备，外连衡而斗诸侯。又曰：然后践华为城，因河为池，据亿丈之城，临不测之溪以为固，良将劲弩守要害之处，信臣精卒，陈利兵而谁何。任彦升奏弹曹景宗曰：故司州刺史蔡道恭，率励义勇，奋不顾命，全城守死，自冬徂秋，犹转战穷极，摧折丑虏。
　　【杜礻右通典】
　　《守拒法》：城有不可守者，大而人少，小而众多，粮寡而柴水不供，垒薄而攻具不足。土疏地下，溉灌可泛，邑阙人疲，修缉未就，凡若此类速徙之。
　　垒高土厚，城坚沟深，粮实众多，地形险阻，所谓无守而无不守也。故曰：善守者，敌不知其所攻。
　　凡筑城下阔与高倍，上阔与下倍，城高五丈，下阔二丈五尺，上阔一丈二尺五寸，高下阔狭，以此为准，料功。上阔下加阔，得三丈七尺五寸，半之得一丈八尺七寸五分，以高五丈乘之，一尺之城，积数得九十三丈七尺五寸，每一工日筑土二尺，计工约四十七人一步，五尺之城，计役二百三十五人，一百步，计工二万三千五百人。三百步，计工七万五百人。率一里则十里可知。其出土负，并计之大功之内。凡敌欲攻，即去城外五百步内，井树墙屋并填除之，井有填不尽者，投药毒之。木石砖瓦茭刍，百物皆收之。入不尽者，并焚除之。其什物五谷，糗鱼盐，布帛医药，功巧戎具，锻冶秸槁，茅荻芦苇，灰沙铁炭，松桦蒿艾，脂麻皮毡，荆棘篦篱，釜镬盆瓮，石雷木锹斧，锥凿刀锯，长斧长刀，长锥长镰，长梯短梯，大钩连锁，连枷连棒，自棒、芦竹为禾享，之顺反。插以松桦，城上城下，咸先蓄积。缘人间所要公私事物，一切修缉。抛石大小随事。
　　城外四面壕内，去城十步，更立小隔城，厚六尺，高五尺，仍立女墙，谓之羊马城。城门先造连拒马枪，壮锐以锁连之。
　　城内面别穿井四所，置水车大瓮二十口，灶十所。
　　却敌上建堠楼，以板跳出为橹，与四外烽戍，昼夜瞻视。
　　城壕面阔二丈，底阔一丈，以面阔加底，积数太半之，得数一丈五尺。以深一丈乘之，凿壕一尺，得数一十五丈，每一人功日出三丈，计功五人一步，五尺计功二十五人，五十步，计功二百五十人。百步计功二千五百人，一里计功七万五百人。以此为率，则百里可知。
　　弩台高下与城等，去城百步，每台相去亦如之。下阔四丈，高五丈，上阔二丈。上建女墙，台内通暗道，安屋膝梯，人上便卷收。中设毡幕，置弩手五人，备干粮水火。
　　城上一步一甲卒，十步加五人，以备杂供之要。五步有伍长，十步有什长，五十步百步皆有将长，文武相兼，量材受任。而统领精锐骁勇，简募或十队，二十，三十队，大将副将各领队巡城晓谕，激励赴救。
　　城上立四队。□□别立四表以为侯视。若敌欲攻之处，则去城五六十步，则举一表，撞梯逼城举二表。敌若登梯举三表，欲攀女墙举四表。夜即举火如表。城上四队之间，各置八旗，若须木檩音凛。极板举苍旗，须灰炭禾享铁举赤旗，须檑木樵苇举黄旗，须沙石砖瓦举白旗，须水汤不洁举黑旗，须战士锐卒举熊虎旗，须戈戟弓矢刀剑举鸷旗，须皮毡麻钅木世锹镬斧凿举双兔。城上举旗，主当之官随色而供。城内老小男女，除营食之外，皆令应役。城上分为八队，使识文者，点检常须备拟物为八部。城内对敌营，自瓮城内为暗门，多少临时令五六寸勿穿。或于中夜，于敌初来，营列未定，精骑从突门跃出，击其无备，袭其不意。城门先自凿扇为数十孔，出强弩射之，长矛刺之，则敌不得近门栈，以泥厚涂之，备火柴草之类，贮积泥厚涂之，防火箭飞火。转关桥，一梁端着横检，拔去其检，桥转关，人马不得过，度皆倾水中。
　　布巾曼复布为之，以弱竿悬挂于女墙八尺，折抛石之势，则矢石不复及墙。木弩以黄连桑柘为之，弓长一丈二尺，径七寸，两梢三寸，绞车张之。大矢自副，一发声如雷吼，败队之卒。鹫尾炬缚苇草为之。分为两岐，如燕尾状，以油腊灌之，加火，从城坠下。使人骑木驴而烧之松明，以铁锁缒下巡城照，恐敌人夜中乘城而上。夜中城外每三十步，悬大灯于城半腹，置警犬于城上，吠之处，即须加备。脂油炬于城中四衢要路门户，晨夜不得绝明，用备非常。行炉铁汁舁行以洒敌人。游火铁筐盛火加脂腊，锁悬缒下，烧穴中片空城人。
　　灰沙糠秕，因风于城上掷之以眯敌目，因以铁汁洒之。
　　连挺如打禾连枷状，打女墙外上城敌人。叉竿如枪，刃为两岐，用叉飞梯及人。
　　钩竿如枪，两傍有曲刃可以钩物。
　　油囊盛火于城上，掷安火车中，囊败火炽。
  </div>
  <div class="pagination">
   <a href="永乐大典残卷_page152.html">
    上一页
   </a>
   <span>
    ...
   </span>
   <a href="永乐大典残卷_page148.html">
    148
   </a>
   <a href="永乐大典残卷_page149.html">
    149
   </a>
   <a href="永乐大典残卷_page150.html">
    150
   </a>
   <a href="永乐大典残卷_page151.html">
    151
   </a>
   <a href="永乐大典残卷_page152.html">
    152
   </a>
   <span class="current-page">
    153
   </span>
   <a href="永乐大典残卷_page154.html">
    154
   </a>
   <a href="永乐大典残卷_page155.html">
    155
   </a>
   <a href="永乐大典残卷_page156.html">
    156
   </a>
   <a href="永乐大典残卷_page157.html">
    157
   </a>
   <a href="永乐大典残卷_page158.html">
    158
   </a>
   <span>
    ...
   </span>
   <a href="永乐大典残卷_page154.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
