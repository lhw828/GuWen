<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 40 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 40 页/共 331 页
  </h1>
  <div class="content">
   【杭州府志】：西湖，在州之西，周三十里，山川秀发，景物华丽，映带左右。自唐以来，为东南游赏胜处，旧称西湖十景。曰：平湖秋月，苏堤春晓，断桥残雪，雷峰落照，南屏晓钟，曲院风荷，花港观鱼，柳浪闻莺，三潭印月，两峰插云。按：【旧志】：云：源出于武林钱唐。李泌引湖水入城中为六井，以便民汲。白居易记云：遇岁旱，可溉田千顷。宋元五年四月二十九日，龙图阁直学士左朝奉郎知杭州苏轼奏开西湖状元：杭州之有西湖，如人之有眉目，盖不可废也。唐长庆中，白居易为刺史。方是时湖溉田千余顷，及钱氏有国，置撩湖，兵士千人日夜开浚。自国初以来，捐废不治，水涸草生，渐成葑田。熙宁中，臣通判杭州，则湖之葑合，盖十二年耳。至今才十六七年之间，堙塞其半，父老皆言：十年以来，水浅葑横，如云翳空，倏忽便满，更二十年无西湖矣。杭州无西湖，如人去其眉目，岂复为人乎！臣愚无知，窃谓西湖有可废者五。天禧中故相王钦若始奏，以西湖为放生池，禁捕鱼鸟，为人主祈福。自是以来，每四月八日，郡人数万会湖上，所活羽毛鳞介，以百万计，皆西北向稽首，仰祝千万岁寿。若一旦堙塞，使蛟龙鱼鳖同为涸辙之鲋，臣子坐观亦何心哉！此西湖之不可废者一也。杭之为州，本江海故地。水泉苦，居民零落，自唐季泌始引湖水作六井。然后民足于水，井邑日富百万，生聚侍此而后食。今湖狭水浅，六井渐坏，若二十年之后，尽为葑田，则举城之人复饮若，其势必自耗散。此西湖之不可废者二也。白居易作《西湖石函记》云：放水溉田，每减一寸，可溉十五顷；每一放时，可溉五十顷；若蓄泄及时，则濒河千顷可无凶岁。今虽不及千顷，而下湖数十里，茭菱谷米，所获不赀，此西湖之不可废者三也。西湖深阔，则运河可以取足于湖水，若湖水不足，则必取足于江潮。潮之所过泥沙浑浊一石五斗，不出三岁辄调兵夫十余万工开浚，而河行市井中，盖十余里，吏卒搔扰，泥水狼藉，为居民莫大之患。此西湖之不可废者四也。天下酒税之盛，未有如杭者也。岁课二十余万缗，而水泉之用，仰给于湖，若湖渐浅狭，水不应沟，则劳人远取山泉，岁不下二十万工。此西湖之不可废者五也。臣目睹西湖，有必废之渐，有五不可废之忧。岂得安岁月不任其责？辄已差官打量湖上葑田，许二十五万丈，度用夫二十余万工，若更得度牒百道，则一举募民除去净尽，不复遗患矣。轼尝有诗谓：“西湖天下景”。又云：“水光潋滟晴方好，山色空雨亦奇。好把西湖比西子，淡妆浓抹总相宜。”当轼开湖时，筑堤其上。自孤山抵北山，夹道植柳，后人思其德，因名曰苏公堤。其后禁苏氏学，士大夫多媚时好，郡守吕惠卿奏毁之。乾道中，孝宗命作新堤，自南山净慈寺前新路口，直抵北山湖。分为二游人大舟往来，第能循新堤之东崖，而不能至北山。绍兴中，始造二高桥，出北山达大佛，而舟行往来始无碍。堤上有亭宇，为游人赏息处。旧有三贤堂：东坡苏轼、香山白居易、和靖林逋。
　　【临安志】：在郡西，旧名钱塘湖。源出于武林泉，周回三十里，自唐及宋号游观胜地。中兴以来，衣冠之集，舟车之舍，民物阜蕃，室钜丽，尤非昔比。庆历初，守郑戬发属县丁数万人尽辟，豪族僧寺规占之地。仁宗嘉之，降诏奖谕，仍命岁常修导。绍兴十九年，以西湖近来秽浊堙塞，诏郡守阳鹏举措置，遂用工开撩。及修砌六井，阴窦水口，增置斗门闸板，量度水势，通放入井，且条具事宜。一捡淮绍兴九年八月指挥，许本府招置厢军兵士二百人，见管止有四十余人，今已措置拨填。辏及元额，盖造寨屋，舟舡专一撩湖，不许他役。一契勘绍光九年八月指挥，钱塘县尉管兼开湖职事。臣今欲专差武臣一员，知通逐特检察，庶几积日累月开撩，不致依旧堙塞。一、契勘西湖所种茭菱，往往于湖中取泥，葑夹和粪秽，包根坠种，及不时浇灌秽污。绍兴七年六月申明，今后永不许请佃栽种，今来又复重置莲荷，填塞湖港。臣已将莲荷租课官钱并已除放讫，如有违犯之人，科罪追赏。有官人，具申朝廷取旨施行。乾道五年，周安抚淙奏。臣窃惟西湖所贵深阔，而引水入城中诸井尤在涓洁，累降指挥禁止。抛弃粪土，载植茭菱，及浣衣洗马，秽污湖水，罪赏固已严。旧招军兵二百人，专一撩湖，委钱塘县尉主管。后来废阙，见存止三十五名。而有力之家，又复请佃湖面，转令人户租赁，栽种茭菱。因缘包占，增垒堤岸。日益填塞。深虑岁久，西湖愈狭，水源不通。臣近已重修诸井，沟口了毕，今欲增置撩湖军兵一百人，修盖寨屋，置造舟舡，就委钱塘县尉，并本府壕寨官一员，放衔位内带主管开湖事。专一管辖军兵开撩，不许人户请佃种植茭菱，及因而包占，增叠堤岸。或有违戾，许人告提，以违制论，旨从之。自后时有申明。淳丁未大旱，水尽涸，诏郡守赵节斋开浚，仍奉朝命。自六井至钱塘门上舡亭西林桥，北山第一桥高桥苏堤三塔。南新路柳州寺前，凡菱荷茭荡，一切去之。
　　【梦梁录】：杭城之西，有湖曰西湖，旧名钱塘湖，周三十余里，自古迄今为绝景。唐朝白乐天守杭时，再筑堤捍湖。宋废历间，尽辟豪民僧寺规占之地，以广湖西。元时，苏东坡守杭，奏陈于上，谓西湖如人之眉目，岂宜废之。遂拨赐度牒易钱米，募民开湖，以复唐朝之旧。绍兴间，辇毂驻骅，衣冠纷集，民物阜蕃，尤非昔比。郡臣汤鹏举，申明西湖条划事宜于朝，增置开湖军兵，差委官吏管领，任责盖造寨屋，舟支专一撩湖，无致堙塞。修湖六井，阴窦水口，增置斗门水闸，量度水势，得其通流，无垢污之患。乾道年间，周安抚奏：乞降指挥禁止官民，不得抛弃粪土，栽植荷菱茭，植秽污，填塞湖港。旧招募军兵，专一撩湖，近来废阙，见存者止三十余名，两乞填刺补额。仍委尉司官，并本府壕寨官，带主管开湖职，专一管辖军兵开撩旱。无致人户包占。或有违戾，许人告捉，以违制论。自后时有禁约，方得开辟。淳丁未大埋，湖水尽涸。郡守赵节斋奉朝命开浚，自六井至钱塘上舡亭西林桥，北山第一桥苏堤三塔，南新路长桥柳洲寺前等处，凡种菱荷茭荡，一切去，方得湖水如旧。咸淳间，守潜皋野亦申请于朝，乞行除拆湖中菱荷，毋得存留秽塞，侵占湖岸之间。有御史鲍度劾奏，内臣陈敏贤、刘公正包占水池，盖造屋宇，濯秽洗马，无所不施，灌注湖水。一以酿酒以祀天地，飨祖宗，不得蠲洁，而亏歆受之福。次一城黎元之生，俱饮污腻浊水，而起疾疫之灾。奉旨降官罢职。今临安府，日下拆毁屋宇，开辟水港，尽于湖中。降拆荡岸，得以无污秽之患。官府除其年纳利租官钱，消灭其籍，绝其所莳本根，勿复萌蘖矣。且湖山之景，四时无穷，虽百画工莫能摸写。如映波桥侧，竹水院涧，森竹茂盛，密荫清爽，委可人意。西林桥，即里湖内，俱是贵官园囿。凉堂画阁，高台危榭，花木奇秀，灿然可观。有集芳御园，理庙赐与贾秋壑为第宅家庙。往来游玩舟支，不敢仰视，祸福立见矣。西林桥外孤山路，有琳宫者二：曰四圣延祥观；曰：西太乙宫。御圃在观侧，乃林和靖隐居之地。内有六乙泉、金沙井、闲泉、仆夫泉、香月亭，亭侧山椒环植。梅花亭中，大书于照屏之上云：疏影横斜水深浅，暗香浮动月黄昏之句。又有堂扁曰：挹翠，盖挹西北诸山之胜耳。曰清新亭，面山而宅其麓，在挹翠之后。曰射圃，曰玛瑙坡，曰陈朝桧，皆列圃之左右。旧有东坡庵、四照阁、西阁、鉴堂、辟支塔，年深废久，则名不可废也。曰苏公堤，元年东坡守杭，奏开浚湖水，所积葑草筑为长堤，故命此名。以表其德云耳。自南迄北，横截湖面，绵亘数里，夹道杂植花柳，置六桥，建九亭，以为游人玩赏驻足之地。咸淳间，朝家给钱命守臣增筑堤路，沿堤亭再治一新，补植花木。向东坡尝赋诗云：“六桥横接天汉上，北山始与南屏通。忽惊二十五万丈，老葑席卷苍烟空。曰：南山第一桥，名映波桥，西偏建堂，扁之先贤。宝历年，大资袁京尹韶请于朝，以杭居吴会为列城冠，湖山清丽，瑞气扶舆，人杰代生，踵武相望，祠祀未建，实为阙文。以公帑求售居民园屋，建堂，奉忠臣孝子，善士名流，德行节义，学问功业。自陶唐至宋，本郡人物许箕公以下三十四人，及孝节妇孙夫人等五氏，各立牌刻表世旌哲而祀之。堂之外堤边有桥，名袁公桥，以表而出之。其地前挹平湖，四山环合，景象窈深，虽堂滨潮入其门，一经萦纡，花木薮翳，亭馆相望。五六来者，繇振衣，历古香，循清风，登山亭，憩流芳，而后至祠下，又徒玉晨道馆，于祠之艮隅，以奉洒扫。易扁曰：旌德。且为门便其往来，直门为堂，扁仰高。曰：第二桥，名锁澜桥。西建堂，扁湖山。咸淳间，洪师焘买民地创栋宇雄杰，面势端闳，冈峦奔趋，水光漾四浮，图矗四围，如武士相卫，回眸顾眄，繇后而望，则芙蕖菰蒲，蔚然相扶，若有逊避其前之意。后二年，师臣潜皋墅，增建水阁六楹，又纵为堂四楹，以达于阁。环之栏槛，辟之槛牖，盖迩延远挹，书纳千山万景，卓然为西湖堂宇之冠。游者争趋焉。曰：第三桥，名望山桥。侧有堂扁三贤，以奉白乐天、林和靖、苏东坡三先生之祠。袁大资请于朝，切惟三贤，道德名节，震耀今古，而祠附于水仙庙东庑，则何以崇教化厉风俗。遂买居民废花坞，改造堂宇，以奉三贤，实为尊礼名胜之所。正当苏堤之中，前挹湖山，气象清旷，背负长冈，林樾深窈。南北诸峰，岚翠环合，遂与苏堤贯联也。盖堂宇参错，亭馆临堤，种植花竹，以显清概。堂扁水西云，北月、香水影、晴光、雨色。曰：北山第二桥，名东浦桥。西见一小矮桥过水，名小新堤。于淳年，赵节斋尹京之时，筑北堤至曲院，接灵隐三竺梵宫，游玩往来，两岸夹植花柳，至半堤，建四面堂，益以三亭于道左，为游人憩息之所。水绿山青，最堪观玩。咸淳再行高筑堤路，凡二百五十余丈，所费俱官给其券工也。曰北山第一桥，名涵碧过桥。出街东有寺，名广化。建竹阁、西面栽竹万竿，青翠森茂，阴晴朝暮，其景可爱。阁下奉乐天之祠焉，曰寿星寺。高山有堂，扁江湖伟观，盖此堂外江内湖，一览目前。淳赵尹京重创广夏，危栏显敝虚旷。旁又为两亭，巍然立于山峰之顶，游人纵步往观，心目为之豁然。曰孤山桥，名宝，旧呼曰断桥。挢里有梵宫，以石刻大佛，金装，名曰大佛头。正在秦皇缆丹石山，游人争睹之。桥外东有森然亭，堂名放生，在石函桥西，昨于真庙朝。天禧年间，平章王钦若出判杭州，请于朝建池，次年守臣王随记其事。元东坡请浚西湖，谓每岁四月八日，邦人数万集于湖上，所活羽毛鳞介，以百万数。皆西北向，稽首祝万岁。绍兴以銮舆驻骅尤宜涵养，以示渥泽，仍以西湖为放生池。禁勿采捕，遂建堂扁德生。有亭二：一以滨湖为祝网纵鳞之所，亭扁泳飞；一以枕山，凡名贤旧刻皆峙焉。又有奎画戒烹宰文，刻石于堂，上曰玉莲，又名一清。在钱塘门外，菩提寺南沿城。景定年，尹京马光祖建，次年魏克愚徙郡，治竹山阁，改建于此。但堂宇爽恺，花木森森，顾盼湖山，蔚然堪画曰，丰豫门外有酒楼，名丰乐，旧名耸翠楼。据西湖之会，千峰连环，一碧万顷，柳汀花坞，历历栏槛间。而游桡画舡，棹讴堤唱，往往会于楼下，为游览最。顾以官酤喧杂，楼亦卑小，弗与景称，淳年，师臣赵节斋再撤新，割瑰丽尤宀特高楼云霄为湖山壮丽。花木亭榭，映带参错，气象尤奇。缙绅人乡饮团拜，多集于此。更以钱塘门外望楼，又名看经楼。大佛头石山后，名十三间楼。乃东坡守杭，曰，多游此。今为相严院矣。丰豫门外有有湖堂三处，俱废之久，名贤遗迹不可无传，故书之，使后贤不失其名耳。曰湖边园圃如钱塘玉壶、丰豫渔庄、清波最景、长桥庆乐，大佛雷峰、塔下小湖、齐宫甘园、南山南屏，皆台榭亭阁。花木奇石，影映湖山，兼之贵宅臣穴舍，列亭舒于水堤。梵刹琳宫，布殿阁于湖山。周回胜景，言之难尽。东坡诗云：“若把西湖比西子，淡妆浓抹总相宜。”正谓是也。近者尽画，称湖山四时景色，最奇者有十。曰：苏堤春晚、曲院风荷、平湖秋月、断桥残雪、柳岸闻莺、花港观鱼、雷峰落照，而两峰插云，南屏晚钟、三潭印月，春则花柳争妍，夏则荷榴竞放，秋则桂子飘香，冬则梅花破玉，四时之景不同，而赏心乐事亦无穷矣。
　　【武林旧事】：四水潜夫辑西湖游幸，都人游赏淳熙间，寿皇以天下养，每奉德寿三殿，游幸湖山，大龙舟，宰执从官以至大。应奉诸司，及京府弹压等，各乘大舫，无虑数百。时承平日久，乐与民同。凡游观买卖，皆无所禁。尽楫轻舫，旁午如织。至于果、蔬、羹、酒、关扑、宜男、戏具、闲竿、花蓝、画扇、彩旗、糖、鱼、粉饵、时花、泥婴等，谓之湖中土宜。又有珠翠冠梳、销金彩段、犀钿髹添、织藤窑器、玩具等物，无不罗列，如先贤堂、三贤堂、四圣观等处最盛。或有以轻桡趁逐求售者，歌娱舞鬟，严妆自卫，以待招呼者，谓之水仙子。至于吹弹舞拍，杂剧杂扮，撮弄胜花，泥丸鼓板，投壶花弹，蹴鞠分茶，弄水踏混，木拨盆杂艺，散耍，讴唱，息器，教水族飞禽，水傀儡，鬻道术，烟火起轮。走线，流星，水爆，风筝不可指数，总谓之赶趁人，盖耳目不暇给焉。御舟四垂珠帘锦幕，悬挂七实珠翠、龙舡梭子、闹竿、花篮等物，宫姬韶部俨如神仙，天香浓郁，花柳避妍。小舟时有宣唤赐予，如宋五嫂鱼羹，尝经御赏，人所共趋，遂成富媪。朱静佳六言云：“柳下白头钓叟，不知生长何年。前度君王游幸，卖鱼收得金钱。”往往修旧京金明池故事，以安太上之心，岂特事游观之美哉！湖上御园，南有聚景、真珠、南屏。北有集芳、延祥、玉壶，然亦多幸聚景焉。一日御舟经断桥，桥旁有小酒肆，颇雅洁，中饰素屏，书《风入松》一词于上。光尧驻目，称赏久之，宣问何人所作，乃太学生俞国宾醉笔也。其词云：“一春长费买花钱，日日醉湖边。玉骢惯识西湖路，骄斯过沽酒楼前。红杏香中歌舞，绿杨影里秋千。东风十里丽人天，花压鬓云偏。画船载取春归去，余情在湖水湖烟。明日再携残酒，来寻陌上花钿。”上笑曰：“此词甚好，但末句未免儒酸。”因为改定云：“明日重扶残醉。”则迥不同矣。即日命解褐云。西湖天下景，朝昏晴雨，四序总宜。杭人亦无时而不游，而春游特盛焉。承平时，头舡如大绿、间绿、十样锦、百花宝胜、明玉之类，何翅百余，其次则不计其数，皆华丽雅靓，夸奇竞好。而都人凡缔姻，赛社会，送葬，经会献神，仕宦恩赏之经营，禁省台府之嘱托，贵要地，大贾豪民，买笑千金。呼卢百万，以至痴儿呆子，密约幽期，无不在焉。日糜金钱，靡有纪极，故杭谚有“销金锅儿”之号，此语不为过也。都城自过收灯，贵游巨室，皆争光出郊，谓之探春。至禁烟为最盛，龙舟十余，彩旗叠鼓，交午曼衍，粲如织锦，内有曾经宣唤者，则锦衣花帽，以自别于众。京尹为立赏格，竞渡争标，内贵客，赏犒无算，都人士女，两堤骈集，几于无置足地。水面画楫，栉比如鱼鳞，亦无行舟之路。歌欢箫鼓之声，振动远近，其盛可以想见。若游之次第，则先南而后北。至午则尽入西冷桥，里湖，其外几无一舸矣。弁阳老人有词曰：“看画船尽入西冷，闲却半湖春色”。盖记实也。既而小泊断桥，千舫骈聚，歌管喧奏，粉黛罗列，最为繁盛。桥上少年郎，竞纵纸鸢，以相勾牵剪截，以线绝者为负。此虽小技，亦有专门爆仗。起轮、走线之戏，多设于此。至花影暗而月华生，始渐散去。绛纱笼烛，车马争门，日以为常。张武子诗云：“帖帖平湖印晚天，踏歌游女锦相牵。都城半掩人争路，犹有胡琴落后舡。”最能状景。茂陵在御，略无游幸之事，离宫别馆，不复增修。黄洪诗云：“龙舟太半没西湖，此是先皇节俭图。三十六年安静里。棹歌一曲在康衢。理宗时，亦尝制一舟，悉用香楠木，抢金为之。亦极华侈，然终于不用。至景定间，周汉国公主得旨，偕驸马都尉杨镇湖，一时文物亦盛。仿佛承平之旧，倾城纵观，都人为之罢市。然是时先朝龙舫，久已沉没，独有小舟，号小乌龙者，以赐阳郡王之故尚在。其舟平底有拖，制度简朴，或传此舟每出，必有风雨。余尝屡乘，初无此异也。
　　【能改齐漫录】《郑文肃复西湖旧堤》：郑文肃天休，仁宗时，知杭州。郡中西湖环三十里，溉湖上良田千顷。唐李泌即湖中。作阴窦引水灌城中六井，以资没者。武肃置撩清军，以疏其恶。自钱氏纳土至公居郡时，凡六十余年，而湖秽不治，豪夺以耕，僧侈其宇。浸淫蠹食无有已时。公按旧记复故堤，程工无虑十万，调境内丁夫辟之，湖利大兴。
　　【四朝闻见录】《杨沂中穴西湖》：言者疏奏沂中擅灌西湖水入私第。上徐晓言者曰：“朕度南之初，虏人退而群盗起，朕重困赤子，遂用议者羁縻之策刻尽封群盗，大者郡王，小亦节钺。朕所自有者，惟淅数郡。计犹豫未决，会诸将尽平群盗，朕已发除土地之外，凡府库金帛，俱不问。沂中故有余力，以给泉池，若以诸将平盗之功，虽尽以西湖赐之，曾不为过，沂中此事，唯卿容之。”言者惶恐而退。
　　【临安志】：杭州有西湖，而颖亦有西湖，皆为游赏之胜，而东坡连守二州。其初得颖也，有颖人在坐云：“内翰但只消游湖中，便可以了郡事。”盖言其讼简也。秦少章因作一绝献之，云：“十里荷花菡萏初，我公所至有西湖。欲将公事湖中了，见说官闲事亦无。”
　　【宋苏东坡大全集】《奏乞开西湖状》一首：臣闻天下所在陂湖河渠之利，废兴成毁，皆若有数。惟圣人在上，则与利除害，易成而难废。昔西汉之末，翟方进为丞相，始决坏汝南鸿隙陂。父老怨之，歌曰：“坏陂谁？翟子威。饭我豆羹羊魁，反乎覆，陂当复。谁言者？两黄鹄。”盖民心之所欲而托之天，以为有神下告我也。孙皓时，吴郡上言：“临平湖，自汉末草秽壅塞，今忽开通，长老相传，此湖开，天下平。”皓以为己瑞。已而晋武帝平吴。由此观之，陂湖河渠之类，久废复开事关兴运，虽天道难知，而民心所欲天必从之。杭州之有西湖，如人之有眉目，盖不可废也。唐长庆中，白居易为刺史，方是时湖溉田千余顷。及钱氏有国，置撩湖兵士千人，日夜开浚。自国初以来，稍废不治，水涸草生，渐成葑田。熙宁中，臣通判本州，则湖之葑合，盖十二三耳。至今才十六七年之间，遂堙塞其半，父老皆言，十年已来，水浅葑横，如云翳空，倏忽便蒲，更二十年无西湖矣。使杭州无西湖，如人去其眉目，岂复为人乎？臣愚无知，窃谓西湖有不可废者五。天禧中，故相王钦若始奏，以西湖为放生池，禁捕鱼鸟，为人主祈福。自是以来，每岁四月八日，郡人数万会于湖上，所活羽毛鳞介以百万数，皆西北向稽首，仰祝千万岁寿。若一旦堙塞，使蛟龙鱼鳖同为涸辙之鲋，臣子坐观亦何心哉！此西湖之不可废者一也。杭之为州，本江海故地，水泉苦，居民零落。自唐李泌始引湖水作六井。然后民足于水，井邑日当百万，生聚待此而后食。今湖狭水浅，六井渐坏，若二十年之后，尽为葑田，则举城之人，复饮苦，其势必自耗散。此西湖之不可废者二也。白居易作《西湖石函记》云：放水溉田，每减一寸，可溉十五顷。每一放时，可慨十顷。若蓄泄及时，则濒河千顷可无凶岁。今虽不及千顷，而下湖数十里间，茭菱谷米所获不赀。此西湖之不可废者三也。西湖深阔，则运河可以取足于湖水；若湖水不足，则必取足于江潮。潮之所过泥沙浑浊一石五斗，不出三岁，辄调兵夫十余万工开浚，而河行市井中盖十余里，吏卒搔扰，泥水狼藉，为居民莫大之患。此西湖之不可废者四也。天下酒官之盛，未有如杭者也。岁课二十余万缗，而水泉之用，仰给于湖，若湖渐浅狭，水不应沟，则当劳人远取山泉，岁不下二十万工。此西湖之不可废者五也。臣以侍从出膺宠寄，目睹西湖有必废之渐，五不可废之忧，岂得苟安岁月不任其责？辄已差官打量，湖上葑田计二十五万余丈，度用夫二十余万工。近者伏蒙皇帝陛下、太皇太后陛下，以本路饥馑，特宽转运司，上供额斛五十余万石出粜，常平米亦数十万石约敕诸路不取。五谷力胜税钱，东南之民所活不可胜计。今又特赐本路度牒三百，而杭独得百道。臣谨以圣意增价召人中米减价出卖，以济饥民，而增减耗析之余，尚得钱米，约共一万余贯石。臣辄以此钱米募民开湖，度可得十万工。自今月二十八日兴工，农民父老纵观太息，以谓二圣既捐利与民，活此一方，而又以其余弃，兴久废无穷之利。使数千人得食其力，以度此凶岁，盖有泣下者。臣伏见民情如此，而钱米有限，所募未广，葑合之地尚存太半。若来者不嗣，则前功复弃，深可痛惜；若更得度牒百道，则一举募民除去净尽，不复遗患矣。伏望皇帝陛下、太皇太后陛下，少赐详览，察臣所论西湖五不可废之状，利害卓然，特出圣断。别赐臣度牒五十道，仍敕转运提刑司，于前来所赐诸州度牒二百道内，契勘赈济支用不尽者，更拨五十道价钱与臣，通成一百道，使臣得尽力毕工，半年之间，目见西湖复唐之旧。环三十里际山为墀，则农民父老，与羽毛鳞介，同咏圣泽，无有穷已。臣不胜大愿，谨录奏闻，伏候敕旨，贴黄。目下浙中梅雨，葑根浮动，易为除去。及六七月大雨时行，利以杀草芟夷蕴崇，使不复滋蔓。又沂中农民皆言，八月断葑根，则死不复生。伏乞圣慈早赐开允，及此良时兴工，不胜幸甚！又贴黄。本州自去年至今开浚运河，引西湖水灌注其中，今来开除葑田，逐一利害，臣不敢一一烦渎天听。别具状申三省去讫。《申三省状》：轼于熙宁中通判杭州，访问民间疾苦。父老皆云：“若运河淤塞，远则五年，近则三年。”率常一开浚，不独劳役兵民，而运河自州前至北郭，穿中盖十四五里。每将兴工，市肆汹动，公私骚然。自胥吏壕寨兵级等，皆能恐喝人户。或云，当于某处置土，某处过泥水。则居者皆有失业之忧，既得重赂，又转而之他。及工役既毕，则房廊邸店，作践狼藉。园圃隙地，例成丘阜，积雨荡濯，复入河中，居民患厌，未易悉数。若三五年失开，则公私壅滞，以寸尺水，行数百斛舟，人牛力尽，跬步千里。虽监司使命，有数日不能出郭者。其馀艰阻，固不待言。问其所以频开屡失之由，皆云：龙山沂江两闸，日纳潮水，沙泥浑浊，一汛一淤，积日稍久，便及四五尺。其势当然，不足怪也。轼又问：言潮水淤塞，非独近岁，若自唐以来如此，则城中皆为丘阜，无复平田。今验所在堆叠泥沙，不过三五十年所积耳。其故何也？父老皆言：“钱氏有国时，郡城之东有小堰门。”既云小堰，则容有大者。昔人以大小二堰，隔绝江水，不放入城，则城中诸河，专用西湖水。水既清澈，无由淤塞，而余杭门外，地名半道洪，昔亦有堰，名为清河。意亦爱惜湖水，不令走下。自天禧中，故相王钦若知杭州，始坏此堰，以快目下舟，往来今七十余年矣。以意度之，必自此后湖水不足于用，而取足于江潮。况今者西湖日就堙塞，昔之水面半为葑田。霖潦之际无所潴畜，流溢害田。而旱乾之月，湖自减涸，不能复及运河。谨按、唐长庆中，刺史白居易浚治西湖，作《石函记》。其略曰，自钱唐至盐官界，应溉夹河田者，皆放湖入河。自河入田，每减一寸，可溉十五顷。每一放时，可溉五十顷。若堤防如法，蓄泄及时，则濒湖千顷无凶年矣。由此观之，西湖之水，尚能自运河入田，以溉千顷，则运河足用，可知也。轼于是时，虽知此利害，而讲求其方未得要便。今者蒙恩出典此州，自去年七月到任，首见运河干浅，使客出入艰苦万状，谷米薪刍，亦缘此暴贵。寻刷捍江兵士，及诸色厢军，得千余人。自十月兴工，至今年四月终，开浚茆山监桥二河，各十余里，皆有水八尺已上。见今公私舟舡通利，父老皆言：“自三十年已来，开河未有若此深快者也。”然潮水日至，淤填如旧，则三五年间前功复弃。轼方讲问其策，而临濮县主簿、监在城商税苏坚建议曰：“江潮灌注城中诸河，岁月已久，若遽用钱氏故事以闸却之，今自城外转过，不惟事体稍大，而湖面葑合积水不多，虽引入城，未可全恃。宜参酌古今，且用中策。今城中运河有二：其一曰茆山河，南抵龙山浙江闸口，而北出天宗门；其一曰盐桥河。南至州前碧波亭下，东合茆山河，而北出余杭门。余杭天宗二门，东西相望，不及三百步。二河合于门外，以北抵长河堰下，今宜于铃辖司前创置一闸，每遇潮上，则暂闭此闸。今龙山沂江潮水，径从茆山河出天宗门，候一两时辰，潮平水清，然后开闸，则盐桥一河过中者，永无潮水淤塞。开淘搔扰之患，而茆山河纵复淤填，乃在人户稀少，村落相半之中。虽不免开淘，而泥土有可堆积，不为人患。潮水自茆山河，行十余里至梅家桥下，始与盐桥相通。潮已行远，泥沙澄坠，虽入桥河，亦不淤填。自来潮水入茆山盐桥二河，只淤填十里。自十里以外，不闻开淘，此已然之明效也。茆山河既日受潮水，无缘涸竭。而盐桥河底，抵茆山河底四尺，梅家桥下，量得水深四尺，而碧波亭前水深八尺。则监桥河，亦无涸竭之理，然犹当过虑以备乏水。今西湖水贯城，以入于清湖河者，大小五道，一暗门外斗门一所。一涌金门外闸一所。一集贤亭前水视一所。集贤亭后水闸一所。一菩提寺前斗门一所。皆自清湖河而下，以北出余杭门，不复与城中运河相灌输。此最可惜，宜于涌金门内小河中，置一小堰，使暗门通金门。二道所引湖水皆入法慧寺东沟中，南行九十一丈，则凿为新沟二十六丈。以东达于承天寺东之沟，又南行九十丈，复凿为新沟一百有七丈。以东入于猫儿桥河口，自猫儿桥河口入新水门，以入于盐桥河，则咫尺之近矣。此河下流则江潮清水之所入，上流则西湖活水之所注，永无乏绝之忧矣。而湖水所过，皆曲折之间，颇作石柜水，使民得汲用浣濯，且以备火灾，其利甚博。此所谓参酌古今，而用中策也。”轼寻以坚之言，使通直郎知仁和县事黄相度可否？及率僚吏躬亲验视，一一皆如坚言，可成无疑也。谨以四月二十日，兴功开导，及作堰闸，且以余力修完六井，杭州城中多卤地，无甘井。唐刺史李泌始作六井，皆引湖水注其中，岁久不治。熙宁中知州陈襄与某同擘画修完，而功不坚致。今复废坏。某今改作瓦筒，又以砖石培固护，可以坚久。皆不过数月，可以成就。而本州父老农民，睹此利便，相率诣轼陈状，凡一百一十五人，皆言西湖之利。上自运河，下及民田，亿万生聚饮食所次，非止于游观之美。而近年以来堙塞几半，水面日减，茭葑日滋，更二十年无西湖矣。劝轼因此尽力开之，轼既深愧其言，而患兵工寡少，费用之资无所从出。父老皆言：“窃闻朝廷近赐度牒一百道，每道一百七十贯文，为钱一万七千贯文。本州既高佑米介召人入中，减价出粜，以济饥民，消折之余，尚有钱米，约共一万贯石。若攴用，此亦足以集事矣。”适会钱塘县尉许敦仁建言西湖可开状。其略曰，议者欲开西湖久矣，自太守郑公戬以来，苟有志于民者，莫不以此为急，然皆用工减裂，又无以善其后。盖西湖水浅，茭葑壮猛，虽尽力开撩，而三二年间，人工不继，而随手葑合，与不开同。窃见吴人种菱，每岁之春芟除捞漉，寸草不遗。然后下种，若将葑田变为菱荡，永为茭草堙塞之患。今乞用上件钱米，雇人开湖，候开成湖面，即给与人户量出课利，作菱荡租佃。获利既厚，岁加功，若稍不除治，微生茭葑，即许人戋刂赁，但使人户常忧。戋刂夺自然尽力，永无后患。今有钱米一万贯石，度所顾得十万工，每工约开葑一丈，亦可添得十万丈水面，不为小补。若量破钱米，召募饥民兴役，必不济事。若日破米三升、钱五十五文，足雇一强壮人夫，然后可使。虽云强状，然艰食之岁，使数千人得食其力以度凶年，亦归于赈济也。轼寻以敦仁之策，参考众议，皆谓允当。已一面牒本州依敦仁擘画，攴上件钱米雇人。仍差捍江舡务，楼店务，兵士共五百人。船载葑草，于四月二十八日兴工去讫，今来有合行起请事件，谨具画一如左。一今来所创置铃辖司前一闸，虽每遇潮上闭得一两时辰，而公私舟船欲出入闸者，自须先期出入，必不肯端坐以待闭闸。兼更有茆山一河自可通行，以此实无阻滞之患，而能隔截江潮。径自茆山河出天宗门，至盐桥一河，永无堙塞，门淘搔扰之患，为利不小。恐来者不知本末，以阻滞为言，轻有变改，积以岁月，旧患复作。今来起请新置铃辖司前一闸，遇潮上闭讫，方得开龙山浙江闸。候潮平水清，方得却开铃辖司前闸。一盐桥运河岸上，有治平四年提刑元积中所立石刻，为人户屋舍侵占牵路，已行除拆外，具载阔狭丈尺。今方二十余年，而两岸人户复侵占牵路，盖屋数千间，却于屋外别作牵路，以致河道日就浅窄，准此据理并合拆除。本州方行相度，而人户相率经州，乞据逐人家后丈尺，各作木岸以护河堤，仍据所侵占地。量出赁钱官为桩管，准备修补木岸，乞免折除屋舍。本州已依状施行去讫。今来讫请应占牵路人户，所出赁钱并送通判厅收管，准备修补河岸，不得别将支用。如违，并科违制。一、自西湖水面，不许人租佃。惟茭葑之地，方许请赁种植。今来既将葑田开成水面，须至给与人户请佃种菱。深虑岁久，人户日渐侵，占旧来水面种植，官司无由觉察。已指挥本州候开湖了日，于今来新开界上，立小石塔三五所相望为界，亦须至立条约今来起请应石塔以内水面，不得请射及侵占种植。如违，许人告，每丈支赏钱伍省。以犯人家财充。一、湖上种菱人户，自来脔割葑地，如田塍状，以为疆界，缘此即渐葑合，不可不禁。今来起请应种菱人户，只得标插竹木为四至，不得以脔割葑为界。如违，亦许人戋刂赁。一、本州公使库自来收西湖菱草荡课，利钱四百五十四贯充公使，今来既开草葑，尽变为菱荡，给与人户租佃，即今后课利亦必稍增。若拨入公使库未为稳便。今来起请，欲乞应西湖上新旧菱荡课利，并委自本州量立课额，今后永不得增添。如人户不切除治，致少有草葑，即许人戋刂赁。其戋刂赁人特与权免三年课利，所有新旧菱荡课利钱，尽送钱塘县尉司收管，谓之开湖司公使库。更不得支用，以备逐年顾人开葑撩浅。如敢别将支用，业并科违制。一、钱塘县尉廨宇，在西湖上。今来起请，今后差钱塘县尉衔位内带管开湖司公事，常切点检。才有茭葑，即依法施行。或支开湖司钱物雇人开撩，替日，委后政点检交割，如有茭葑不切除治，即申所属点检，申吏部理为遗阙以上六条，并刻石置知州，及钱塘县尉厅上，常切点检。右谨件如前，勘会西湖葑田共二十五万余丈，合用人夫二十余万工，上件钱米约可顾十万工，只开得一半。轼已具状奏闻。乞别赐度牒五十道，通成一百道，充开湖费用。外所有逐一子细利害，不敢一一紊烦天听，伏乞仆射、相公、门下侍郎、中书侍郎、尚书左丞、尚书右丞，特赐详览前件所陈利害，及起请六事逐一敷奏，立为本州条贯，早赐降下依禀施行。兼画成地图一面随状纳上。谨具状申三省，谨状。《开湖祭祷吴山水仙五龙王庙祝文》：杭之西湖，如人之有目；湖生茭葑，如目之有翳；翳久不治，目亦将废。河则神之职，方此东作，敬荐其洁，锡之丰岁，以昭灵德。尚响。
　　【播芳大全集】《开西湖告庙祝文》：杭之西湖，如人之有目；湖生茭葑，如目之有翳；翳久不治，目亦将废。河渠有胶舟之苦，鳞介失解纲之惠。大池化为眢井，而千顷无复丰岁矣。是用因赈恤之余资，兴开凿之利势。百日奏功，所患者淫雨；千夫在野，所忧者疫疠。庶神明之阴相，与人谋而协济。鱼龙前导以破坚，菰苇解折而迎锐。复有唐之旧观，尽四山而为际。泽斯民于无穷，宜事神之益励。我将大合乐以为报，岂徒用樽酒之薄祭也。
　　【周益公大全集】《记西湖登览》：壬午三月已灰晴，与芮国器、程泰之、蒋子礼，出暗门，上风篁岭，酌龙井，入寿圣寺，拜赵清献公、苏翰林、僧辨才画像，观乙亥二月，与张德庄、周孟觉，同游时题字。寺有海棠一株，盖苏公手植。僧颇有能道，元间诸公谈论，自言得于其师云。午饭后，过长耳相院，泰之读书处也。与国器奕于山亭，小酌而去。道傍有六通院，无足观，遂繇支径扣邓氏时思庵，庵僧导至石屋，嵌空可爱。进寻水乐洞声，如琴筑音节天成，以路僻，人罕知者。舍马上烟霞岭，国器子礼至中道惮其险，予乃与泰之自往，至寺亦惫矣。少休，秉烛入洞，深十二丈，上下平阔，近城郭不易得也。归饮净慈食鸡甚美，徵事戏为联句数十韵，如日膳双月攘一之数语甚工。
　　【夷坚志】：乐平新进乡农民陈五，为翟氏田仆，每以暇时，受他人庸雇负担远适。绍熙四年春，在家病疫死，胸臆尚暖，家未忍瘗。越三昼夜奋而起，说：“初死时觉魂从脑门出，见本身卧床上，妻儿叫哭作声相呼，更无应者。有一神人称将军，领去过别病家，歆享酒食。既醉，唤我前曰：‘我闻得杭西湖境致极好，常恨平生不曾到，今欲因巡历游玩一遭，倩尔引导，候看了当放尔。’即命监守者捉我布袋中，携以先行，沿路遇人家受供献，则挂袋于户檐下。丁宁莫要喘气，尽将食物收拾挈去，忽忙不少停，又诣一家，一日须十余处。昏暮入庙宇，将酒肉分给人，从亦自就位饱食，如此五日。到临安游湖、天竺灵隐、市肆园林、逐一行遍，只不敢入道观。复从海岸抵福建，回建昌、抚州，至白干查家歇，憩坐未稳，一急脚走，报曰：‘速去速去！’俄闻霹雳霍闪震动天地，一道士戴星冠，仗剑捧水诵，念到火发烧屋处，众扶拥将军以下奔出，更相踏践。我依前在布袋内，不觉扌颠落地，元来却只卧此间，自是遂活。”是日洛阳康羲仲来翟氏庄，目击其事。及秋末康与翟同往疏山，经白干，专谒查家，访动静。云：“今春举家梁时疾，得道士行五雷法，祛之而愈。”正合陈五所言。
　　福建西湖
　　【三山志】：旧记，西湖在福州西三里，为闽时湖。周回十数里，筑室其上，号水晶宫，其后尽为民田。淳熙年，待制赵公汝愚奏，请兴复开浚，朝廷从之。今尽复旧制。公奏曰：契勘本州元有西湖，在城西三里。迤逦并城南流接大壕，通南湖，潴水泽，灌溉民田。事载《闽中记》甚详。父老相传，旧时湖周回十数里，天时旱焊，则发其所聚，高田无乾涸之忧；时雨泛涨，则泄而归浦，旱田无浸之患。民不知旱涝，而享丰年之利。后来人户夤缘请射，岁纳些小课利，谓之池户。官中但见其丝毫之入，而不知其为民户永远之害。岁月浸久，填淤殆尽，各立封畛以为已物。或塞为鱼塘，或筑成园囿，甚至于违法，立券相售如祖业。然西湖南湖不复相通，而古人积水利民之地，尽为豪民猾户所有。虽潮水不住往来，而上下阻隔无由通济。臣照得本州地狭民贫，全仰岁事丰登，田畴广殖，小有荒歉，难以技捂。况田并湖弥望，尽是负郭良田。自从水源障塞之后，稍遇旱乾，则西北一带高田凡数万亩，皆无从得水；至春夏之交积雨霖霪，则东南一带低田，发泄迟滞，皆成巨浸。致使一方人户，白纳税租而所谓池户者，公然坐享重利。第以圭撮偿官，其为利害大不相侔矣。今来若不申明朝廷，诚恐向后转见堙废，难以兴复，并湖之民永被其害。欲乞圣慈特降指挥，行下本州，告示有田之家，许于农事之隙，稍循旧迹开浚。今附城为壕上下流注，虽未能尽复古来丈尺，庶几西湖与南湖通接，负郭之田尽沾水利，而长享有年之效。兼照得本州旧无放生池，如蒙朝廷许从今来所请，仍乞将上件西湖至南湖一带，尽充本州放生池，禁止采捕，仰祝两宫无疆之寿。其每岁不过捐本州公使库，所入池户花利钱数百缗，而为一方人户无穷之利。且与户部诸司钱物全不相妨，无捐于公而有济于私，诚非小补。圣旨依奏。公又取其节日而为之记。福州背负崇山，其东西南三面地皆平衍，无险可恃。晋严高始并城凿湖，引水为固，且以灌溉，其念深矣。岁久堙废，惟西湖之旧迹仅存。湖中岁有菱芰之属以助公帑，租户因之自分塍界，潮路壅隔，农始病之，堙废之由实本诸此。兹既被旨开浚稍复旧观，聊记数事以告后之君子。幸垂听焉。谨列于后：一、西湖伏准旨挥，不许栽种，亦不许租田。其中莲菱茭葑之属，犹有锄治未尽去处，幸因农隙以渐除去。自迎仙桥至南湖，及上斗池，惟许种莲，不得别种他物。虽许人租佃，然须每岁正月捡举召人实封。姑至岁终为界，若循旧例，令一家租佃，则因仍岁久，认为已业，将复有前日堙塞之弊，此不可不戒。一、西湖之路，自鹿项门北，至凤池桥，长三百七十三丈二尺，自凤池桥，西至鼋潭官路口，长四百六十七丈七尺。自鼋潭官路口，南至水仙宫，周围绕出新堤至迎仙桥，长六百二十六丈六尺。自迎仙桥东至鹿项门，长三百五丈。总计一千七百七十二丈五尺。以上系用乡尺，若以官尺为准，每丈实计八尺七寸。维之以石各高五尺，堤上有路各阔二丈。水仙宫堤面，各阔一丈五尺。一上斗池四围堤路，共长二百八十三丈。堤面各阔一丈。一、西湖闸七座。鹿项门闸，高八尺，长一丈六尺八寸。闸板高七尺五寸，长九尺八寸，右系使君甘棠二闸。潮水入湖之处，闸在城中，限隔内外，常用扃锁，不可妄启。大中寺看管。悦济闸，高七尺六寸，长一丈五尺，板四片，高四尺，长九尺。右系欧治池水循子城壕入湖之处。定以四板为准，平时宜常水以备缓急，以利灌溉。遇雨泽泛溢，则听其自板上流过入湖，不须启闭。乾元寺看管。迎仙桥闸，高一丈一尺，长五丈二尺。板二重，各四片，高三尺九寸，长一太六尺。右系西湖潮水出入之地，最为要处。并湖民田高代不等，水大高，则低田被浸，大低则高田难于汲引。今定以四板为准，平时不可妄启，遇雨泽小有泛溢，则听其自板上流过。惟积雨霖霪，山水盛涨，则量启一板，或二板，以泄水势，纵鱼入海，水落复旧。西禅寺看管。开化闸，高七尺五寸，长三丈四尺。板二重，各三片，高三尺三寸，长一丈四尺五寸。右系白灶浦潮水出入之地，可以行舟至迎仙桥下卸。遇大潮，候日初三十八，宜候潮水将平尽，启闸板，令客舟往来，纵鱼入海，潮退复旧。香严显报二寺看管。金斗闸，高八尺二寸，长一丈四尺七寸。板二重各四片，高四尺四寸，长一太四尺七寸。右系弥浦潮水出入之地，平时不可妄启。神光寺看管烧灰闸，高八尺五寸，长四丈。板二重各三片，高三尺，长一丈五尺。右湖水入海此闸最为径便。每月大潮日初三十八，专差使臣一负，守候潮长略与湖平，即尽起闸板，纵鱼入海，潮退复旧。南报恩寺看管。九仙桥闸，高八尺三寸，长二丈五尺。板二重各三片，高三尺，长九尺。右湖水入海此闸亦为径便，平时不可妄启。惟遇积雨霖霪，山水盛涨，迎仙桥闸启板之时，即同开化、金斗、烧灰三闸，各启一板，或二片，以泄水势，纵鱼入海，水落复旧。仁王寺看管。东湖闸五座。第一闸，高五尺八寸，长一丈九尺。板二重各四片，高三尺八寸，长九尺。石泉寺看管。第二闸，高六尺五寸，长三丈二尺。板二重各四片，高四尺，长一丈六尺。越山寺看管。第三闸，高七尺，长二丈四尺。板二重各五片，高五尺，长一丈一尺五寸。开元寺看管。第四闸，高六尺，长二丈三尺。板二重各五片，高四尺五寸，长九尺。安国寺看管。第五闸，高六尺五寸，长三太五尺。板二重各四片，高四尺，长一丈七尺。东禅寺看管。右五闸各以板数为准，水灌溉常宜扃锁，不可妄启。惟大潮，候日初三十八，遇有小舟乘载往来，听启闸一次。一、凤池桥堰一座，高五尺，长二丈四尺。遇上斗池涸竭，听民户从便车湖水入池，以助灌溉。一、西湖巡铺屋三所，凤池桥鼋潭三桥。每所差延祥寨兵士四人守宿，十日一替。近湖居民以农为业，并不许置捕鱼网具。一、西湖新买官地，砧基簿十本，内四本藏之本州，及三县架阁库，六本藏之雪峰、鼓山、东禅、西禅、攴提寺、紫极宫，常住永远照用。一、三县承食水利民田，总计一万四千四百五亩。西湖闽县，三千五百九十八亩。候官县，一千六百八十三亩。怀安县，二千三十亩。东湖怀安县，七千九十四亩。一、浦三道凤池桥浦阔一丈五尺，道士洋官亭下浦阔五尺，道士洋房廊屋后浦阔一丈七尺。右系引水灌田之处，各有水窗禁鱼出入。
　　【闽中记】：西湖，在西门三里。蓄水成湖，可荫民田。伪闽时，又益广之，号水仙宫。迤逦南流接城西大濠，直通南莲池。相传云：无诸王时此湖有山，一夕飞去，往临海郡。
　　【元一统志】：西湖，《元和志》云：在闽县西二里。陈长卿诗云：鉴开百顷碧溶溶，颍上钱塘约略同。杨柳两堤连绿荫，芸荷十里馥香风。波涵翠层层出，潮接新河处处通。舆诵载途农事起，从今岁岁作年丰。《舆地广记》云：在闽清县，其湖中有钟鼓。
　　【清漳志】：西湖在漳浦县治之西，行半里许。嘉熙辛丑，令郑师申，以县治有臂水归庚申，于风水不便，始易民田为湖，以潴水作亭其上，尉吕桥自书扁。越二年邑之士，联镳棘闱。明年魁捷兰宫，胪唱枫陛。好事者作为歌诗以侈之。初湖亭成温陵王大博南一作诗并序：余曩客武安始到紫微，五峰环其左，层塔标其右，登高峙其前，西湖潴其中。天然胜境，得之一目，率尔八句，非惟纪实，以为邦人勉。翠嵯峨插斗牛，仙家风景自清幽。从来此县传佳谶，就筑西湖占上流。层塔可梯升后进，五峰有路达前修。邦人接踵登科去，我亦京华共宦游。后七年，王君添是邦，复志前事，以侈作诗之验。《志》云：辛丑岁，余客武安访旧进馆紫极，时陈君皋父、郑君辰仲，携杯相问劳，倘徉览胜。溪山缭绕，意其蹑云衢，探月窟者总总，叩之未有应是者。酒酣耳热，私窃感慨，岂地灵如此，而人杰来兴邪，因留小诗以刻于石。申辰，陈君梦立亚魁兰省，廷封巍占甲科，而吴君遇聘联名擢第。丁未，国学谕张君汉杰乡荐，杨君美相继登榜。时至气应，人物当光，而识者以是诗实为之兆。戊申，余赘辰，是邦旧友相访，拈出一段奇话。余安敢掠美，心窃自叹羡，喜不能胜嗣。此联芳续美，必有等而上之者。又当大书特书不一书。郡丞王南一志。令赵与坦为之跋。跋云：世率谓渡野水，负囊书等诗，为前贤达官之谶，虽然前贤之诗恃自识耳。与坦始至泰邑，谒神紫极宫，邑人指召门，有温陵王君太博之诗为一佳。太博之为诗也，升后进达前修，品题湖山之胜概，人物之晶光。诗后八年君通守是邦，及见邑人踵踵登科，则人着语以识于前诗之后。盖周人尹卿，尝作诗以赠崧岳之贤。曰：惟岳降神，生甫及申。自此诗一倡，而《蒸民》、《韩夹》、《江汉》诸诗，尹卿又继作焉。今君既又许邑人以大书特书不一书，而邑人亦既信君言之验矣。详见《县丞方正子记》。西湖，在城西隅四里。湖水自金仙院南流至白莲院，乃东折潴为绕湖兰。若八十余所，今无几矣。上有左翼军教场，绍兴初，统制陈敏屯兵，日驱军士运薪木填塞几平。今所存者乃路东一泓水耳。古有西湖平之谶，盖谓此。并湖颇有佳致，端明蔡襄有诗。西湖，在漳浦县西门外。崇真道院之侧，乃旧隆福院，泥淤邑中众水所汇之地。赵师缙凿湖筑岸，创立水门，以时蓄泄，周围五百一十五丈，灌溉民田。
　　【舆地纪胜】：西湖泉极甘美，可以辟瘴疠。蔡襄有诗云：湖上山光一望青，佛宫高下倚岩扃。烟收水曲开尘匣，春送人家入画屏。
　　【元一统志】：西湖，在福建将乐县南五里，旧名野水湖。湖面广可十亩，潴水不涸，暑月有荷花，仿佛类西湖。颖州西湖《舆地要记》云：颖州有西湖浅而狭，晏元献公殊来知颖州，开浚有十顷之阔，既作北渚，又阙西溪。名胜游赏，题咏甚众，惟欧阳修脍炙人口。晚岁自政府罢归，退居汝阴，尝与诸友高会，作西湖燕语。欧公初至颖州，领郡事于西湖，因晏公开展之，旧种莲及黄杨等花。又因荷花之盛，赏余作赋云。又王真方诗话云：杭有西湖，而颍州亦有西湖，皆为游赏之胜。东坡苏子瞻连守二州，其初得颍也。有颍人在坐云，内翰但只须游湖中，便可了公事。言其讼简也。秦观少游作一绝献之云：“十里荷花菡萏初，我公所至有西湖。欲将公事湖中了，见说官闲事亦无。”后东坡到任，有谢执政启，事云：人参两禁，每玷北扉之荣，出典二州，辄为西湖之上。
　　【凤阳府图经志】：颍州古迹。西湖，在西门外，宋欧阳文忠公游息之地。文忠公游西湖诗，况西湖之胜概，擅东颍之佳名。子由持文忠公《宴西湖诗》：城上鸟栖暮蔼生，银缸画烛照湖明。
　　【苏颂诗】《和梁签判颍州西湖十三题》：涵春圃、射堂、碧澜堂、野翠堂、西湖、飞盖桥、临胜阁、清风亭、撷芳亭、四望亭、去思亭、西溪、女郎台
　　【苏东坡诗】《再次韵赵德麟新开西湖》：饶曰：此亦颖州西湖。使君不用山曲穷艹，饥民自投泥水中。纟寅曰：《左传》申叔展语还无社：“中有麦鞠乎？无有山曲穷艹乎？”曰：“无河鱼腹疾柰向？”杜预注：麦曲穷艹，所以御湿。欲使无社逃泥水中，军中不敢正言，故作隐语也。欲将百渎起凶岁，免使詹瓦石愁扬雄。援曰：扬雄清净寡欲，家无詹瓦石之储，晏如也。西湖虽小亦西子，次公曰：先生在杭州有诗曰：欲把西湖比西子，淡妆浓抹总相宜。今言西湖虽小，亦西子，则指颖州西湖也。萦流作态清而丰。千夫余力起三闸，见先生末句自注中。焦陂上与长淮通。十年憔悴尘土窟，清澜一洗啼痕空。王孙本是有仙骨，次公曰：《神仙传》神告墨子曰：子有仙骨。又杜诗：自是君身有仙骨。平生宿卫明光宫。次公曰：汉武帝太初四年秋，起明光宫，《国三辅黄图》载《三秦记》云：未夹宫，渐台，西有桂华宫，中有明光殿。皆金玉珠玑为帘箔，昼夜光明。又云：武帝求仙，起光明宫，发燕赵美女二千充之，令总其籍。一行作吏人不识，厚曰：《丈选》嵇叔夜《与山巨源绝交书》云：游山泽，观鱼鸟，心甚乐之。一行作吏，此事便废。正似云月初朦胧。时临此水照冰雪莫遣白发生秋风。子仁曰：白乐天诗：数茎班鬓对秋风。定须却致两黄鹄，援曰：前汉翟方进为丞相，请坏汝南鸿隙波。父老怨方进歌曰：坏陂谁？翟子威。饭我豆，羹芋魁，反乎覆，陂当复。谁言者？两黄鹄。新与上帝开濯龙。纟寅曰：后汉建武中，汝南太守邓晨，欲修复鸿陂。闻许扬晓水脉，召与之议，扬曰：“昔光帝用翟方进之言，寻而自梦上天。天帝怒曰：何故败我濯龙渊，是后民失其利，多致饿困。明府今舆立废业，国富民安。童谣之言，将证于此。”湖城君归侍帝侧，灯花已缀钗头虫。坡曰：去岁颖州灾伤，子奏乞罢黄河夫，万人开本州沟渎，从之。以余力作三闸。通焦陂水，浚西湖。援曰：退之灯花诗：囊里排金粟，钗头缀玉虫。更烦将喜事。来报主人翁。田间决水鸣幽幽，插秧未遍麦已秋。相携烧笋苦竹寺，却下踏藕莲花洲。子仁曰：杜诗采菱寒刺上，踏藕野泥中。船头斫鲜细缕缕，船尾炊玉香浮浮。次公曰：《诗生民》：蒸之浮浮。临风饱食得甘寝，肯使细故胸中留。君不见壮士憔翠时，饥谋食，渴谋饮，功名有时无罢休。又《次韵赵德麟西湖新成见怀绝句》饶曰：此颍州西湖，壶中春色谓洞庭春色也。饮中仙，次公曰：饮中仙，用杜诗，饮中八仙也。骑鹤东来独惘然。纟寅曰：《太平广记》有客相从，各言其志。或曰：愿为杨州刺吏。或曰：愿骑鹤上升。其一人曰：正欲骑鹤赴杨州。犹有赵陈同李郭，不妨同泛过湖船。厚曰：后汉郭林宗游洛阳，见李膺大奇之，遂相友善。后归乡里，诸儒送至河上，车数千两。林宗独与膺同舟，人望之以为神仙。《在颖州，与赵德麟同治西湖未成，改杨州。三月十六日湖成，德麟有诗见怀，次韵》：太山秋毫两无穷，次公曰：《庄子内篇》：天下莫大于秋毫之末，而太山为小。又云：是亦一无穷，非亦一无穷也。钜细本出相形中。次公曰：老子曰：“物形之势成之。”言因钜而有细，因细而有钜，特相形尔。大千起灭一尘里，纟寅曰：佛言三千世界，犹如空花乱起乱灭，而况我在此空花起灭之中。次公曰：退之云：下视寓九州，一尘集毫端。未觉杭颖谁雌雄。坡曰：来诗云：与杭争雄。我在钱塘柘湖渌，大堤士女争昌丰。援曰：《诗》子之昌兮，子之丰兮。六桥横绝天汉上，北山始与南屏通。次公曰：《子由先生墓志》：杭州西湖南北三十里，环湖往来终日不逢。先生既去葑田，葑田如云乃积之湖中为长堤，一以通南北。六桥，则湖上所创之桥也。甄曰：按：先生作堤，疏流跨流为桥者，凡六，并在今苏公堤上。忽惊二十五万丈，老葑席卷苍云空。纟寅曰：先生《奏修杭州西湖状》云：自国初以来，稍废不治，水涸草生，渐成葑田。熙宁中湖之葑合者，盖十二三尔，至今遂塞其半，已打量湖上葑田，计二十五万余丈，度用二十余万工。来颖尾弄秋色，一水萦带昭灵宫。纟寅曰：李华《吊古战场文》云：河水萦带。昭灵宫，张龙公祠堂也。坐思吴越不可到，借君月斧修肿胧。厚曰：《酉阳杂俎》：唐大和中郑仁本游嵩山失道。忽于丛棘中，见一人枕幞而睡，呼之问其所自。曰：君知月七宝合成乎？常有八万二千户修之，予一数也。开幞有斤斧数事，玉屑饭两裹。二十四桥亦何有，纟寅曰：杜牧《杨州诗》：二十四桥明月夜，玉人何处学吹箫。换此十顷玻璃风。子任曰：永叔《西湖诗》：都将二十四桥月，换得西湖十顷秋。雷塘水干禾黍满，宝钗耕出余鸾龙。交公曰：雷塘，在杨州东北十里。炀帝所葬处，炀帝平昔游之，多从宫人，故时耕出宝钗焉。鸾龙则宝钗之饰也。明年诗客来吊古，伴我霜夜号秋虫。坡曰：德麟见约来杨亻卒，居亦有意求杨亻卒。
　　【苏颍滨集】《陪欧阳少师永叔燕颍州西湖》：西湖草木公所种，仁人实使甘棠重。归来筑室傍湖东，胜游还与邦人共。公年未老发先衰，对酒清欢似昔时。功成业就了无事，令名付与他人知。平生著书今绝笔，闭门燕居未尝出。忽来潮上寻旧游，坐令湖上生颜色。酒行乐作游人多，争观窃语谁能呵。十年思颍今在颍，不饮奈此游人何。
　　【祖龙学集】《九日，陪旧参政蔡侍郎宴颍州西湖》：秋晓西湖胜概多，台轩来此驻鸣珂。沙鸥散去惊丝竹，烟柳低垂间绮罗。乱掷金钱和露菊，狂摇细扇倚风荷。下僚幸接曹尊末，率尔翻成击著歌。《朝奉大夫上柱国致仕张徽，闻龙学平昔曾游颍州西湖，有诗以寄之》：河势横斜带地形，碧油丹旆昔常经。驿名未改凤尘黑，碑字犹存雨藓青。荐福寺名园林僧杳渺，撷芳亭名洲渚妓娉婷，汝南一值贤人降，分野于今占德星。
　　【欧阳公集】：初至颍州西湖，一作到颍治事之明日，行西湖上。种瑞莲黄杨，一作曰。与郡官，小酌其上，聊书所见。《寄淮南转运吕度支发许主客》：平湖十顷碧琉璃，四面清阴乍合时。柳絮已将春去远，海棠应恨我来迟。啼一作鸣禽似与游人语，明一本作好月闲撑野一作小艇随。每到最佳堪乐处，却思君共把芳卮。《西湖念语》：昔者王子猷之爱竹，造门问于主人；陶渊明之卧舆，遇酒便留于道士。况西湖之胜概，擅东颍之佳名。虽美景良辰，固多于高会；而清风明月，幸属于闲人。并游或结于良朋，乘兴有时而独往。鸣蛙暂听，安问属官而属私；曲水临流，自可一觞而一咏。至欢然而会意，亦傍若于无人。乃知偶来常胜于特来，前言可信；所有虽非于已有，其得已多。因翻旧阕之辞，写以新声之调，敢陈薄伎，聊佐清欢。
　　【孔方平诗】《陪李端叔游颍昌西湖》三首：霜风吹老菊离离，水外秋云送雁飞。来伴谪仙闲杖屦，满林丹叶视斜晖。楼影摇波到碧空，拒霜无数隔堤红。只应明夜关山月，怜我相思不寐中。与世相疏行路难，不禁尘土便思山。山中独念故人远，雪舞清声窗竹闲。
　　【宋景文公集】《咏西湖上寄颍州相公》：湖边烟树与天齐，独爱湖波照影时。岸蒋渚苹春披靡，佛楼僧阁暝参差。相君万一来湖上，手弄潺浮更忆谁。
　　【金正叔集】《和永叔颍州西湖》：名游无似郡城西，况是棠阴讼简时。信马桑间春去后，榜舟湖面夜归迟。烟波际目无穷乐，沙鸟留人逐处随。应为独醒须强醉，浩歌风月例千卮。
　　【元杨叔能诗】《颍州西湖》：曲岸奁明镜，微风皱碧罗。谁将比西子，我独忆东坡。亭古落涂土既，露凉荒芰荷。放生仁号在，鱼鳖赖恩波。
　　济南府西湖
　　【元一统志】：西湖，在济南府城西丰。鲁巩守郡日有诗。宋熙宁六年八月，李师中，字诚之。宝章阁待制。自文登来，守济南。明年二月移守河南，与其僚宴西湖上。苏辙子由，时为掌书记，《和诚之诗序》曰：待制李公来守兹土，慕其山川石泉之胜，慨然有久留之意。此邦之人拜公之惠，亦欲于此，然自其始至，而民知其方将复用，惧其不能久矣。厥明年春之仲，诏书移牧河间，邦父老悼其去，虽公亦欲留，而不可得焉，于是数与其僚宴于湖上。曰：此方幸安，余将复老于此。酒酣赋诗以别，而作者三人，公平生喜为诗，所至成编。及来此邦，而未尝有所为，故尤贵之，遂相与刻于石，以慰邦人之思。诗曰：东来亦何恃，夫子此分符。谈笑万事毕，尊与客俱。高情生远岫，清兴发平湖。坐使游士，皆忘岁月徂。纵观真乐易，恨别不须臾。庙幄新谋帅，河间亦近湖。安边本余事，清赏俟良图。应是兹园好，流泉海外无。
　　严州西湖
　　【严州府志】：西湖，在严州建德县西门外，广袤五百四十三丈。唐咸通中，剌史侯温开置。见《方干集》。有《侯郎中新置西湖诗》云：一夕机谋万古存。宋靖康元年，知州凌唐佐浚。
　　寿昌西湖
　　【图经志】：西湖，在寿昌县西。广袤二百里，申请为放生池，至今不废。十步有飞桥跨其上，唐景福二年，县令戴筠开。
　　温州西湖
　　【元一统志】：晏殊《类要》云：西湖在温州南一里。《文选》云：晋谢灵运游西湖诗云：永嘉郡西湖，西湖在长兴州西南五里，周回七十里，一名吴越湖。傍溉田三万顷，有水门二十四所，引方山源注焉。《旧记》云：昔吴王筑吴城，辇土于此，遂成湖。
　　宁波府西湖
　　【宁波府志】：西湖，在宁波府州南。湖中有汀洲岛屿。凡十，曰：柳汀、雪汀、芳草洲、芙蓉洲、菊花洲、日岛、松岛、花屿、竹屿、烟屿，四时之景不同，而士女游赏特盛于春夏。飞盖成阴，画船荡漾，无虚日。
　　【四明续志】：舒《西湖记》湖在州城之西南隅，南隅废久矣，独西隅存焉，今西湖是也。其纵南北三百五十丈，其横东西四十丈，其周围总七百三十丈有奇。其中有桥二，绝湖而过曰：憧憧。天禧间，直馆李夷庚之所建也。然僻在一隅，初无游观，人迹往往不至。嘉中，钱侯君倚始作而新之。总桥三十丈，桥之东西有廊，总二十丈。廊之中有亭，曰众乐。其深广几十丈，其前后有庑，其左右有室，而又环亭以为岛屿，植苍木，于是遂为州人胜赏之地。方春夏时，士女相属，鼓歌无虚日。亭之南小洲，前此有屋才数椽，乃僧定安守桥之所。后浸广，今遂以为僧院，寿圣是也。其西又有佛祠四，并其东皆卿士大夫之所居。其北有红莲阁，太中祥符中，章郇公尝是州，实创之，有记在焉。阁之北即郡酒务，故时使人即湖以汲水，劳费甚。乃堤湖之中，畜清流，作楼于其上，以辘轳引而注之，至今以为便，然是湖《本末图志》所不载。其经始之人，与其岁月，皆莫得而考。盖尝闻之父老，明为州。濒江而带海，其水善泄，而易旱，稍不雨，居民至饮江水。是湖之作，所以南引它山之水，畜以备旱岁，始末之信也。熙宁中，岁大旱，阖境取给于其中，湖为之竭。既又穴为井，置庐以守之。鄞令虞君太宁尝记其事，刻石于寿圣院，乃知父老之传不诬也。钱侯去距今几三纪矣，而湖辄浸废不治。其亭南既堤以为放生池，濒湖之民又缘堤以植菱芡之类，至占以为田，淀淤芜没，几不可容舟。元癸酉，刘侯纯父来守是邦。适岁小旱，乃一切禁止，而疏浚之，增卑倍薄，环植松柳，复目其积土广为十洲，而敞寿圣之阁，以其名名之。盖四明之景物具焉，湖遂大治，然其意初不在游观也。古人于事盖不苟作，惟其利害伏于久远难知之中，所以后世贵因循者或莫之省，而好功之士，至乐为之纷纷也。明有数湖，危于废者，不特是湖也。若刘侯可谓有志于民矣，故具论之，以冠诸图，庶来者有考焉。元甲戍三月记。舒《和西湖》即席三首：金碧楼台阁暮烟，彩虹双影卧漪涟。云铺物外无尘地，月满人间不夜天。细柳千门维画舸，华灯两岸度鸣弦。清狂亦有黄冠客，不负仙人载酒。十洲风籁韵笙箫，疑有仙人燕碧桃。影逼银河星半堕，气吞月窟兔争豪。九秋波浪沙鸥狎，万古功名钓艇高。却恨何须明似镜，空令志士泣霜毛。四明太守爱西湖，想像桃源旧日图。不放尘埃生水面，为传风月到皇都。花开别屿千机锦，稻熟田万斛珠。闻说儿童骑竹马，至今昂首望通衢。周锷《西湖》三首：晓镜初开淑景明，史君风味一般清。舟从菡萏林中过，人在鲸鲵背上行。妙舞屡翻红药燕，清词时啭紫薇莺。赓歌久矣虚前席，肯向樽前恋曲生。史君修禊与民游，千里笙歌水面浮。动地雄风云外起，截天雌霓雨中收。登台已有难并乐，击坏宁无寡和忧。却忆内家新赐火，海棠无数出墙头。牛鞭初动啭新莺，魂觉池塘选胜行。水镜光中千骑合，山屏影里万艘横。云从布原头过，雨向催诗笔下生。藻绘升平知有待，阁梅先已赋调羹。
　　贸阝县西湖
　　【新唐书】《地理志》：江南道，明州县东二十五里有西湖，溉田五百顷。天宝二年，令陆南金开广之。
　　成都西湖
　　【元一统志】：西湖，在成都彭州。元符三年，太守李侯《序》西湖曰：唐太中元年，《望雪楼记》载：王仆射潜，萧桂州，继守此郡。于西湖布列台岛，罔不妙绝。二公之守是邦，皆元和时也。则西湖之作，其在元和时乎。
　　铅山西湖
　　【上饶志】：西湖，在铅山县西一里。周回一里余，内生芰荷，傍多高柳，古木修竹，曲折景趣潇洒，一名江家湖。
　　【永平志】《和邵刘推铅山西湖韵》：水中山影浸鹅湖，混混泉源注一隅。十顷寒光接杭颍，二郡皆有西湖千年杰句次欧苏。二公知杭颍雪蟾就玻璃界，花木铺开锦绣图。氵爪出江西模写妙，诗坛二将压孙吴。
　　琼州西湖
　　【琼台郡志】：西湖，在琼州薛村，距城十五里，莫测其深。俗传古有富家居于地，多行不义，一夕风雨暴作，居陷为湖。后乡人遇旱，每祷则雨，因名龙潭。
　　潮州西湖
　　【潮州三阳志】：湖山之下有西湖，久已湮塞，居民占田。庆元已未，林侯山票从邦人之请，开浚之。沿湖载柳种莲，作亭于湖，以为放生祝圣之所。湖心有亭，曰湖平。以应古谶。山麓有亭：曰倒景，曰云路，曰立翠，曰东笑。植松弥山，映带湖光，最为胜景。湖山久堙塞，亭亦废。孙侯叔谨，复加疏治，筑湖心故亭，扁以瀛岛。丙午，陈侯，重建放生亭，寻皆颓圯。开庆已未，林侯光世浚旧湖，开新湖，亭馆相望，遂为登览之胜处。
　　【舆地纪胜】：潮州西湖，萦绕于州之大平桥下，径湖以桥建亭其中，曰倒景，曰云路，曰立翠，曰东笑。
　　【宋辛骞】《重辟潮州西湖记》：西湖，古放生池也。有山崭然。据湖傍古号湖山，则知湖之来非一日。异崖层出，轻波纹平，水影岚光，为南州杰观。岁月既久，湖亦莽为蔬蹊，而榛荆丛生，盖童然一山矣。庆元已未夏，太守林侯山票段成，聚风月，山椒秀丽，殆发越，因慨谓湖山并名。岂有山，独无湖？贰车廖侯德明力赞其决，于是剖木辰壤繁秽，引清流潴而广之，南北相距倍于昔，立三亭。滨于南，曰放生。介于中，曰湖平。跨于山之侧，曰倒景。绕湖东西古无路，诛茅穿苏，插柳植竹，间以杂花。盘纡诘曲，与湖周遭。横架危梁，翼以红栏。镜奁平开，虹影宛舒。数步之内，祠宫梵宇，云蔓鳞差。浮云女墙，粉碧相映。中造小舟，邀宾命酒，荷香逦迤。时度管弦中。邦人乐公德，段公每游，柳边竹下，草际苔中，涌觞繁肴，席而坐公，酒未竟，终不去。山与水相接，民与守相忘。骞尝游泳于中，即叹曰：“湖山之乐，古风流骚，雅士往往以此写幽兴，寄啸咏，于君民之际或略焉。若使身安江湖，心忘魏阙，主意上宣，王泽下壅，是湖也，欲乐得乎？榭岑青，里潇条，画宫羽，稚耋怫，是湖也，欲乐得乎？”我公止，奉天子教条，独行岭海。又欲以及民者及物，虽天子万年不待祈，又欲鳞介羽毛皆涵圣恩，以期圣寿，与湖山相无穷，则公于是乎乐在君也。稻香月白，春色满城，我公政暇，停舻举白，民亦熙熙陶陶，鸣涛缀赏，藻野缛州，如屏如堵，如绮如雾，人在鉴中，舟行画图，则公于是乎乐在民也。矧夫山啸湖平，公卿之谶，百年遗迹，一旦还旧，将见缨绥绅佩。洋洋迭山，一以祈君寿，二以同民乐，三以振地灵，起人物。一废举而众美具，骞，是用踊跃，而书于湖滨之崖石。
　　【三阳志】《游西湖》：附郭水连山，公余独往还。疏烟鱼艇远，斜日寺楼闲。系马芭蕉外，移舟菡萏间。天涯逢此景，谁信自开颜。于九流《和陈游西湖》：高城连水石，对景未能还。白日临流坐，清风伴我闲。纵心移棹去，半醉入花间。未必逢僧语，莲香已解颜。
　　【潮州图经】：西湖，州之西旧有湖。祝圣放生亭在焉。庆元已未，林侯山票，尝兴是役，民至今思之。越数年湮塞如故。甲子一周，开庆已未刑部林侯光世，拈起前话，重新浚集抑天运也。兴工于是年二月，浚河筑堤计伍伯叁拾余丈，费公帑缗钱贰仟叁伯肆拾伍贯，寓公乳源令赵时忄詹董之。栽花种柳，隐映蕖荷，彩舫往来其间，夹岸游人，观者如织。湖以北水光轩辖，亭桥间错，视前已未景象，已不侔矣。初，湖之南，田属豪户三十八家，未易得掷节。郡计浮费，依元直售之，计缗钱叁千叁伯八十一贯足，田种若干，详附左方故不书。豪户乐，此田为增，湖设相率而从申，命前揭阳尉，兼佥胡似翁董其事，浚筑费较，初役倍焉。堤丈尺周围，计九百七十有奇。荷锸之夫群趋相役，复于堰尾设一闸，以防湖水之浅。侯虑及此，可谓周矣。是年季商讫工，自北而南，湖光一色，周环绵亘，不知几里。舟行盘桓，亭庵堂宇，先后参峙，金碧汇飞，恍然夺目，湖间风景，了无尽藏。方之杭颍，识者莫辨，侯之意非特为游观，设深池高垒，亦可壮一方堡障。自为记云。凤凰山朝，鳄鱼潭空。祝纲旧址，地不满弓。小臣光世，职勤华封。易浅而深，即庳而崇。爰作飞桥，仰像流虹。爰立巍宇，虎拜乔嵩。咨尔草木，施及昆虫。游泳至仁，硕大且丰。山川之气，斯焉会通。美归天子，谶应三公。天子若曰，民物性同。民物俱乐，斯为无穷。小臣拜舞，领会宸聪。爰筑修堤，尽护西墉。导合众流，至于坤宫。外固吾圉，远折遐冲。回环十里，潋滟空。宜晴宜雨，宜月宜风。帝城景象，俨在目中。谁谓潮州，亦广之东。叨恩召还，湖山匆匆。匪余弃汝，君命是恭。骚人墨客，缙绅华宗，遨游千年，毋忘衰翁。开庆初元，霄中露浓。保魁忄詹尹，实肇功。
　　雷州西湖
　　【元一统志】：西湖，旧之罗湖也。在雷州府海康县西，夏有荷花五里许，郡守帅僚属与民有游赏之乐。东坡兄弟皆有诗，秦少游云：坡公所至有西湖。
　　【雷阳志】：西湖，在雷州府自城门外，导流而东，至东桥，会特侣塘水。长七百五十五丈，阔一丈，深七尺，戴公渠久塞，薛守后再开，多非故道。羊城陈大震号蘧宽《西湖》：有湖光处有山多，独此平坡玉一窝。天下比来几西子，水中曾见百东坡。下随巨浸熏为瘴。肯为飞廉鼓作波。莫作无根潢潦看，两支流出万禾。
　　惠州西湖
　　【杨诚斋南海集】：惠州丰湖，亦名西湖。左瞰丰湖右瞰江，五峰出没水中央。峰头寺寺楼楼月，清杀东坡锦绣肠。三处西湖一色秋。钱塘颖水更罗浮。东坡元是西湖长，下列罗浮便得休。
　　许州西湖
　　【张芸叟杂记】：许下西湖一州之冠，始沮洳未广，自宋公序开拓，遂弥漫。鱼稻米不赀，于是以诗落成，人多诵美。西南水心有观音堂，昔乃西门亭子，常有大蛇居之，不敢近。其后改置此像，蛇不复出，像乃慈圣。先献御容云。
　　【石林诗话】：许昌西湖，与子城密相附，缘城而下，可策杖往来，不涉城市。云是曲环作镇。将取土筑城，因以其地，导氵共田水潴之，略广百余亩。中为横堤，初但有其东之半耳。其西广于东增倍，而水不甚深。宋莒公为守时，因起黄河舂夫浚治之，始与西相通，则其诗所谓“凿开鱼鸟忘情地，展尽江湖极目天”者也。其后韩持国，作大亭水中，取其诗之名曰。展江。然水面虽阔，边终易湮塞，数十年来，公厨规利者遂涸以为田，岁入才得三百斛，以佐酿酒，而水无几矣。予为守时，复以还旧，稍益开浚，渺然真有江湖之趣。莒公诗更有一篇中云：“向晚旧滩都浸月，过寒新木便生烟。”尤风流有味，而世不传，往往但记前联也。
　　【石林老人避暑录】：乐饮西湖在许昌，见故老言：韩持国为守，每春常日设十客之具于西湖，旦以郡事委僚吏，即造湖上，使吏之湖门，有士大夫过，即邀之入。满九客而止，辄与乐，饮终日，不问其何人也。曾存之尝以问公曰：“无乃有不得已者乎？”公曰：“汝少年安知此？吾老矣，未知复有几春，若待可与饮者而后从，吾之为乐无几，而春亦不吾待也。”余时年四十三，犹未尽以为然，自今思之，乃知其言为有味也。
　　【苏东坡诗】《许州西湖》：西湖小雨晴，滟滟春渠长。来从古城角，夜半传新响。使君欲春游，浚沼役千掌。纷纷具畚锸，闹若蚁运壤。夭桃弄春色，生意寒犹怏。惟有落残梅，标格苦矜爽。游人坌已集，挈三且两。醉客卧道傍，扶起尚偃仰。池台信宏丽，贵与民同赏。但恐城市欢，不知田野怆。颍川七不登，野气长苍莽。谁知万里容，湖上独长想。
　　【刘公是先生集】《许州西湖》：羁旅怀江湖，氛埃愿皋壤。及慈已俱适，初意恨独往。楼观踊参差，轩棂豁高爽，清光见毛发，众影兼俯仰。昔者廊庙客，于兹濯尘纲。疏源不惮远，胜事日以广。美矣流水意，当为知音赏。
　　【李方叔济南集】：已卯春，许昌湖上酬王仲弓作：紫荷媚曲塘，青秧舞平畦。晨光泫露，众木含华滋，咸警勿外慕，归休及良时。《和李端叔大夫，从参寥子游许昌西湖》十绝：几处秋千愁日暮，一声唤春归。红稀绿尽寻常事，不用长绳系落晖。草已芊绵柳已柔，落花重叠不须愁。风光流转等闲过，又是一年春事休。百物争春竟可怜，青池绿静但沉天。浮萍细碎从渠长，憎见差池点荇钱。西畴新买数塍田，便扫空俟有年。欲坐瓜庵吹豆叶，风翻黄浪麦秋天。风头皱浪开还促，雨点圆纹乱更多。何似无风亦无雨，碧天千里在澄波。痴儿插地栽杨柳，杨柳无根插便生。我亦无根常作客，四年漂泊大梁城。股大如腰立已忧，不须登阁始三休。道人尊足元无病，莫取形骸向里求。梦为胡蝶瓷飞飞，飞入花丛处处迷。不是提壶强呼起，尚应栩栩展江西。诗翁诗思与春争，落笔风雷纸上生。雪棘满颐心尚壮，君看岩电射入明。池南池北乱蛙声，不问官私处处鸣。昨夜一犁新两足，无烦科斗更滋生。
　　【梅圣俞宛陵集】《许昌晚晴陪从父自城上过西湖，因咏谢希深频艹风诗，怆然有怀》：疏云漏斜照，残雨叶间明。飞盖城头去，澄湖水正平。荷盛鲛客泪，蔓濯野人缨。公独思康乐，临流诵句清。春风入树绿，童稚望柴扉。远壑杜鹃响，前山蜀客归。到家逢社燕，下马浣征衣。终日自临水，应知已息机。又，《登许昌城望西湖》：试望许西偏，湖光浸晓烟。岸痕添宿雨，草色际平田。夏木阴犹薄，朱荷出未圆。人闲绿波静，幽鹭插头眠。
　　蜀州西湖
　　【范石湖大全集】《蜀州西湖》：荷花正盛。开水月，登舟亭，湖阴亭外别有白莲尤奇。蜀中无菱，至此始见之。闲随渠水来，偶到湖光里。仍呼水月舟，径度云锦地。谁云不解饮，我已荷香醉。湖阴玉婵娟，立绿妆外。何须东阁梅，悠然自诗思。惊风入午暑，水竹有秋意。采菱不盈掬，兴与鲈会。遥知新津宿，魂梦亦清丽。
　　桂林西湖
　　【桂林郡志】：西湖，在桂城西三里。西山之下，环寝隐山六洞，阔七百余亩。在唐，名其源为蒙泉，其流为蒙溪。见《隐山六洞记》。湖久废，宋乾道间，经略张维，筑斗门复旧观。淳熙间，经略张械以为放生池。
　　【鲍同复西湖记】：桂林西湖，今经略使徽猷张公所复也。旧曰蒙溪。去城里许而近，胜概为一郡甲。按：唐御史吴武陵所作《隐山记》，又有韦宗卿者，亦作《六峒记》，皆述溪潭可以方泳，盖其故迹也。然中废为田，历久无能知。厥自记中所载，靡容辨识，尚可考者，特一潭二池。池有芰荷，广皆不逾寻丈，余尽耕稼之畦垅矣。初公游山中得二记，按之以求，莽不知所取。既而询知为公田，其租则为帅与曹两司之入。后读《吴记》，至“走方舟汛画益鸟，渺然有江海趣”。则叹曰：“利彼租入兹观美，可谓杀风景者矣。”遂有修复旧观之意。属与宪台滕公漕台姚公同集，从容及是，漕遽欣然曰：“愿捐圭赋就斯胜。”特宪随赞曰：“使此邦耆老以吾人今日夸语来者，岂非千载一段风流哉！”公前已默计胸中，厥田居山之麓众泉所会，中偃而四穹，兹盖天成，非假人力，第留泉使不得去，则湖可坐而复。于是相所从泄，作斗门以闸之。未几水遂盈衍，若潭若池，澶漫，为横径将数十顷焉。望之苍苍茫茫，渊澄皎澈，千峰影落，霁色秋清，如玉鉴之新磨，如浮图之倒插，境物辉焕转眄一新。然《吴记》以为溪，而云作亭北牖之北，夹溪潭之间。《韦记》以为池，而云北牖峒口，有田砥平，可施阑槛。以知昔时犹有浅陆，水所不及之处，而今洪深为过之矣。其中流平沙隆出波面如岛屿，因筑亭其上，命之曰：瀛州。植卉竹，映带远近，南附招提，面隐山为亭。每游览则忆家山，因命之曰：怀归。北依茂林，俯流为阁。用老杜湖水林风之句，命之曰：相清。放船集宾于此乎，在环山循趾，引水疏渠，缭绕萦回，于缓篙倚楫，客与逶迤，索奇讨幽，得新洞二。命之曰：潜。而别之以南北。南潜则蹊其背腹，乍隐乍显，为亭于其阳。直西南命之曰：望。是皆出乎六峒之外，发前人之遗逸，增往谍之未载，遂使初至者，然如立尘寰之表，常游者然如刮肤翳之目。江浙所称，亦未能远过焉。一日公饰彩舰载宾，佐以从酒，半客起言曰：“公不动一民，不亡铢金，不终日而中兴此景，以与来者、居者、仕者同其安荣。萧散之乐，非为政不能，是恶可以无述诸从事，蒙成绩参胜践，又莫记之得无愧乎！敢请。”公命曰：“众志不可虚也，宜属别驾毋辞。”同离席进曰：“公受寄一面，克绥靖蛮貊，下予粤人按堵，上宽朝廷顾忧。铃阁燕清，徒以谈笑，复湖山之概，间引宾客酌酒，赋诗其上。任大重而居闲暇，众人何以识此？晋羊叔子镇襄阳，边人怀附，羊公唯轻裘缓带，日游憩岘山以为常。或日再往，若无所事，而平吴之功，皆方略，人岂知夫岘首之为羊公幕府耶？今之西湖，又庸知不为羊公之岘山也？”众客皆曰：“然。”既退，遂以书之。乾道五年十二月丙戍，左宣教即通判军府事鲍同记。
　　【刘后村诗】《泛西湖》：桂湖亦在西，岂减颍与杭。舟桥抗崇榭，渌波浮轻航。休沐陪胜践，轩盖何炜煌。停桡藕花中，一目千红裳。讵知白昼永，但觉朱夏凉。古洞半芜废，仙人今在亡。踞石散醉发，吸涧浇吟肠。延缘缭溪步，诘曲经禅房。野鸟啼密竹，高蝉口慧疏杨。虽无丝管乐，谈论谐宫商。诸君敏于诗，援笔如蜚翔。顾子乏华藻，山鸡追鸾凰。颇能读古碑，所恨侵夕阳。明发复扰扰，前游未可忘。
　　新定西湖
　　【新定续志】：西湖，在城西南，祝圣放生在焉。景定二年秋七月暴雨，仁安山洪流迸出，决湖趋江，湖涸遂芜。今侯钱可则亟以冬隙堤之。明年正月，祝尧之日，放生于湖。如常年，碧波溶溶，鳞介咸遂，邦人乐其有爱君之心焉。忝东阳楼晏为之记。郡城，岸江枕山泉味甘，冽旧为井者九，曰桂泉。在双桂坊，曰清泉。在子城外西北，曰华泉。在率寺西百步，曰甘泉。在军门内西，曰酿泉。在郡圃，今连筒，入公库资岁酿曰秀泉。在添差通判衙东，曰海底泉。在和平门内西，曰白龙泉。在安泰门外，曰碧波泉。在嘉贶门外，或谓甘泉秀泉。不列于九井，然皆未有考焉。其他缏汲之所尚多，如奴井，在善教坊南小巷中。蟹黄泉，在樊家山下。舍人井，在舍人桥东。丁家井，在濠塍下路北。龙泉，在锦砂冈西。今连筒，入三务资岁酿。是皆宜书。
　　昌平县西湖
　　【昌平县志】：西湖景，在县西南伍拾里青龙桥北，玉泉山东其湖广约一顷余。旧有桥梁水阁，湖船市肆，莆茭莲芡，拟江浙西湖之盛。故名今存，一漫陂而已，即今顺天府。
　　大名府西湖
　　【元一统志】：西湖，在大名路州之西，乃故城之地，去州二十里。金时引水灌浸，常不令竭。即今居民塞其通河水口，以盗种田畴，然有潦溢已为矣。
　　吉水西湖
　　【吉水志】：西湖，在州西南五十步。又按：耆老所记，发源自州南，至州背，通大江，湖中多藕花。宋绍兴中，邑宰陈公臧孙为亭，曰云锦。后为要津亭，今俱决为江矣。谶记云：“巽水决湖土玄，文江出状元。”宋宝四年，周焱廷对策第一，后屈为第五，人以为应此谶。又刘次云，戊辰甲科及第。
　　汉州西湖
　　【唐李卫公集】《汉州月夕游房太尉西湖》：丞相鸣琴地，何年闭玉徽。房公以好琴，闻于海内。每因明月夕，重敞故楼扉。桃李蹊空在，芙蓉云暂依。《南史》安陆侯与王仲宝长史庾杲之书称，泛渌水，依芙蓉，何其丽也！谁怜济川楫，长与夜舟归。晚日临寒渚，微风发棹讴。凤池波自阅，鱼水运难留。亭右思宏栋，川长忆夜舟。想公高世志，似冶城游。又《奉和兵部侍郑浣》：太尉留琴地，时移重可寻。徽弦一掩抑，风月助登临。荣驻清油骑，高张白雪音。言酬唱美，良史记王箴。静对烟波夕，犹思栋宇精。卧龙空有处，驯鸟独忘情。顾步襟期远，参差物象横。自家雕乐石，爽气际青城。又《奉和礼部郎中集贤殿学士刘禹锡》：木落汉川夜，西湖县玉钩。旌旗还外次，舟楫泛中流。目极想前事，神交如旧游。琮琴久已绝，松韵自悲愁。
　　【薛许昌诗】《题汉州西湖》：西湖天下名，可以濯吾缨。况是携家赏，从妨半驿程。尝茶春味渴，断酒晚怀清。尽得幽人趣，犹嫌守吏迎。重餐逢角暮，百中喜诗成。坐阻湘江谪，谁为话政声。前安抚副使曾此赋诗寻自南宫，有湘潭之命，因以吟叹。
　　【宋敬放翁诗】《游汉州西湖》：房公一跌丛众毁，八年汉州为刺史。绕城凿湖一百顷，岛屿曲折三四里。小庵静院穿竹入，危榭飞楼厌城起。烟雨媚松楠，颠倒风霜老葭苇。日月苦长身苦闲，万事不理看湖水。向来爱琴虽一癖，观过自足知夫子。画舡载酒凌湖光，想公乐饮千万场。叹自风流今未泯，两川名酝避鹅黄。鹅黄汉中酒名，蜀中无能及者。
　　【祖龙学集】《寄题汉州西湖，兼简知郡马田》：房相留遗爱，情风湖水长。人思浴池凤，谁识济川航。白雪徽音远，太厨善于弹琴洪钧道化光。还闻继高躅，新有召公棠。
　　【严公弼诗】《题汉州西湖》：西湖创置自房公，心匠纵横造化同。见说凤池推独步，高名何事滞川中。
　　【舆地纪胜】《汉州西湖杂咏》《熳公集》：有《何济川汉州西湖杂咏》十七首，曰：清风台、亻宁月亭、药圃、竹坞、射堋、玉徽亭、书楼，朔会堂，浮、亭，墙燕亭，点等称，　　亭，　山，采花桥、　轩、堂船、批把洲。
　　婺源西湖
　　【新安志】：婺源灵顺庙，右有水一带，亦号西湖。李唐时，大溪由湖直出，名曰蚺蛇港。县治在清化，欲迁今地，乃画图呈上李王。王令水围绕县城，用铁牛北筑港口，南筑港尾，中潴水为湖。溪遂环县而出，绍定辛卯，县尉赵崇沆命工砌湖堤，植以桃柳，湖内种荷，高下相映。
　　耒阳西湖
　　【衡阳志】：西湖，一在衡州耒阳县西六里，周回十里，深二丈。一在衡阳县，在城西县学前。
　　沔阳西湖
　　【沔阳志】：西湖，在州之东南一百五十里。
　　湖州西湖
　　【唐书】《地里志》：湖州长城，有西湖，溉田三千顷，其后堙废。正元十三年，刺吏于由页复之，人赖其利。《会要》同。《于由页传》为湖州刺史，部有湖陂溉田三千顷，久荒废。由页行县命，修复堤关，岁获禾亢稻蒲鱼虑万计。
　　【湖州志】：西湖，在县西南五里，周回七十里。山墟名云，一名吴越湖。傍溉田三万亩，有水门二十四所，引方山源注焉。湖见《统记》、《图经旧编》。山墟名云，昔吴王阖闾筑吴城，使百姓辇土于此，浸而为湖。阖闾弟夫概，因而创之。《吴兴记》云：夫概所立。《吴志》云：孙皓封鸟程侯就国，有西湖人景养，相皓当大贵，此地人也。湖中出佳，尝贡，塘高一丈五尺，唐刺史于由页修，亦呼于公塘。后李词立于公塘碑。元和中，范传正复令县，权逢吉去塘内田，及决堰以复古迹，或通中刺史源重重建，县令潘虔重修。
　　云南西湖
　　【云南志】：西湖，在云南府城西，湖方五里，蒲藻长青，土人多汛舟游赏。
　　新城西湖
  </div>
  <div class="pagination">
   <a href="永乐大典残卷_page39.html">
    上一页
   </a>
   <span>
    ...
   </span>
   <a href="永乐大典残卷_page35.html">
    35
   </a>
   <a href="永乐大典残卷_page36.html">
    36
   </a>
   <a href="永乐大典残卷_page37.html">
    37
   </a>
   <a href="永乐大典残卷_page38.html">
    38
   </a>
   <a href="永乐大典残卷_page39.html">
    39
   </a>
   <span class="current-page">
    40
   </span>
   <a href="永乐大典残卷_page41.html">
    41
   </a>
   <a href="永乐大典残卷_page42.html">
    42
   </a>
   <a href="永乐大典残卷_page43.html">
    43
   </a>
   <a href="永乐大典残卷_page44.html">
    44
   </a>
   <a href="永乐大典残卷_page45.html">
    45
   </a>
   <span>
    ...
   </span>
   <a href="永乐大典残卷_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
