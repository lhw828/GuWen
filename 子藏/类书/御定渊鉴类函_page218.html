<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 218 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 218 页/共 320 页
  </h1>
  <div class="content">
   经五
　　増碑唐李华东都圣善寺无畏三藏碑铭曰释宫尊种龙出扶持舍位成道为天人师度微尘寰行甘露慈仁消大怖辨洗羣疑法本不灭今子得之随方演教聿来中国帝居承迎天花满祴懽喜园花惟闻薝卜百千万亿调服其心灌顶在即声闻现今山王髙妙海月圆深因以示灭空悲鹤林伊水西山冥冥元室金棺此闭式瞻无日双寳昭兴教尊言密归我净因因明悟实　李肇东林寺经藏碑铭曰多罗之教神道不测迦叶承之布西域兮毗尼之用其法翼翼优婆受之垂作则兮阿昙之文演畅宗极苾蒭龙象甚竒特兮三者之藏倾如轥墨王公大人为之饰兮韦公之绩崔公之德及兹寳藏何崱屴兮崇崇彤公合发愿力传之歴劫千百亿兮鑪峰之北灵坛之侧系之迦陁金石刻兮


　　御定渊鉴类函巻三百十六
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百十七
　　释教部二【佛　菩萨　僧戒律　禅定】
　　佛一
　　原佛地论曰佛者觉也觉一切种智复能开觉有情如睡梦觉故名为佛　后魏释老志曰凡说教大抵言生生之类皆因行业有三世识神不灭凡为善恶必有报应渐积胜业陶冶麤鄙经无数形澡炼神明乃致无生而得佛道也其间阶次心行等级非一皆縁浅以至深借微而为着在于积仁顺蠲嗜欲习虚静而成通照也其始修心则依佛法僧之三归又有五诫去杀盗媱妄言饮酒大意与仁义礼智信同耳　増又曰诸佛法身有二种义一者真实二者权应真实身谓至极之体妙絶拘累不得以方处期不得以形量限有感斯应体常湛然权应身者谓和光六道同尘万类生灭随时修短应物形由感生体非实有权形虽谢真体不迁但时无
　　妙感故莫得常见耳明佛生非实生灭非实灭也　牟子曰佛者諡号也犹名三皇神五帝圣也佛乃道德之元祖神明之宗绪佛之言觉也恍惚变化分身散体或存或亡能小能大能圆能方能老能少能隐能彰蹈火不烧覆刃不伤在汚不染在祸无殃欲行则飞坐则光故号为佛也　翻译大论云秦言知者汉言觉也僧肇曰佛者何也盖穷理尽性大觉之称也其道虚元固已妙絶常境心不可以智知形不可以象测同万物之为而居不为之域处言数之内而止无言之乡非有而不可为无非无而不可为有寂寞虚旷物莫能测不知所以名故强谓之觉　又云夫佛垂化也道济百灵法传世也慈育万有出则释天前引入乃梵王后随左辅大将由灭恶以成功右弼金刚用生善而为德三乗贤圣既肃尔以归投八部鬼神故森然而翊卫　广明篇曰释迦起无縁之慈应有机之名语其迹也则行满三只相圆百劫降神而乗玉象掩耀而诞金姿三十二祥休徴开于地府一十八梵祯瑞骇于天宫灵相周于十方神光显乎八极述其本也久证圆明尘沙莫能算其寿早登寂照虚空无以量其体岂唯就攀枝而伟瑞征白首而效祥犹萤光与龙烛竞辉鱼目共蛇珠并曜【天中记】
　　佛二
　　増周书异记曰周昭王即位二十四年四月八日江河泉忽然泛涨井水溢出山川震动有五色光入贯太微遍于西方尽作青红色太史苏由奏曰有大圣人生于西方一千年外声教及此昭王即敕镌石记之埋于南郊天祠前此即佛生之时也穆王五十二年二月十五日暴风忽起林木伤折天地震动西方有白虹十二道南北通过连夜不灭穆王问太史扈多曰是何征也对曰西方有大圣人灭度衰相现耳此时佛湼槃也　原普曜经曰佛兜率天降神于西域迦维衞国净梵王宫摩耶夫人剖右脇而生时多灵瑞生而能言　佛地论曰姓释迦号牟尼佛本相经曰牟尼佛年十九逾城出家学道勤行精进禅定六年成道具三十二相八十种好　増元妙内篇曰老子入关之西天竺维衞国国王夫人名曰净妙老子因其昼寝乗日之精入净妙口中后年四月八日夜半时剖右脇而生堕地即行七歩举手指天曰天下天上唯我为尊三界皆苦何可乐者于是佛教兴焉　周书异记曰周昭王二十四年天竺迦维卫国净梵王妃摩耶氏梦天降金人遂有孕于四月八日太子生于右脇名悉达多年十九入檀特山修行证道至穆王三年明星出时成佛号世尊于熙连河说大湼槃经以正法眼藏将金缕僧伽棃衣传与弟子大迦叶为第一世祖行至周穆王五十二年二月十五日往拘尸城娑罗树间入般涅槃在世教化四十九年是为释迦牟尼　列子曰周穆王时西极之国有化人来入水火贯金石乗虚不坠触实不硋千变万化不可穷极穆王筑通天之台以居之其髙千仞居无何谒王同游王执化人祛腾而上之及化人之宫意迷精丧既寤自失者三月化人曰吾与王神游耳形奚动哉　本行经曰净梵王严驾抱太子谒自在天神庙神像起礼拜太子足王惊曰我子于天神中更为尊胜宜字天中天即佛第二小字也　原隋书经籍志曰释迦在世教化四十九年乃至天龙人鬼并来听法弟子多有得道证果后于拘尸那城娑罗双树间二月十五日入般涅槃译言灭度亦言常乐我净弟子迦叶追撰述其教为十二部后汉明帝夜梦金人飞行殿庭以问于朝而傅毅以佛对帝遣使往天竺得佛经及释迦像自后佛法徧于中夏　増宋书曰防稽太守孟顗事佛精恳而为谢灵运所轻尝谓顗曰得道应须慧业文人生天当在灵运前成佛必在灵运后顗深恨之　又曰范泰暮年事佛甚精于宅西立只洹精舍　梁书曰武帝大佛教而亲自讲说太子亦素信三寳徧览众经乃于宫内立慧义殿専为法集之所招引名僧自立三谛法义普通元年甘露降于慧义殿以为至德所感【太平御览】　释氏书曰自释迦世尊而下为迦叶阿难中有马鸣龙树以至菩提达磨为西天二十八祖一祖摩诃迦叶二祖阿难三祖商那和修四祖优波毱多五祖提多迦六祖弥遮加七祖婆须密八祖佛陀难是九祖伏防密多十祖脇尊者十一祖富那夜奢十二祖马鸣十三祖迦毘罗十四祖龙树十五祖迦那提菩十六祖罗候罗多十七祖僧伽难提十八祖迦那舍多十九祖鸠摩罗多二十祖阇夜多二十一祖婆修盘头二十二祖摩那罗二十三祖鹤勒那二十四祖师子尊二十五祖婆舍斯多二十六祖不如密多二十七祖般若多罗二十八祖菩提达磨　又曰梁武普通元年达磨来自西土为初祖以至慧能为六祖而衣鉢絶矣昔达磨以袈裟授慧可曰如来以正法眼藏付迦叶展转至我今付汝吾灭后二百年衣止不传遂说偈曰我本来兹土传法救迷情一花开五叶结果自然成初祖达磨圆觉禅师姓刹利本名菩提多罗二祖慧可大祖禅师姓卢名神光三祖僧璨镜智禅师四祖道信大医禅师姓司马五祖忍大满禅师姓周六祖慧能大鉴禅师姓卢　禅宗六祖问荅曰达磨一只履九年冷坐无人识五叶花开徧界香二祖一只臂看看三尺雪令人毛骨寒三祖一罪身觅之不可得本自无瑕类四祖一只虎威雄镇十方声光动寰宇五祖一株松不图标镜智且要壮家风六祖一张碓踏着关捩子方知有与无　唐书曰宪宗迎鳯翔法门寺佛骨至京韩愈疏谏遂贬之
　　佛三
　　原离相　断言【法华经曰如来生于种种之地所谓解脱相离相灭相终归于空　维摩经曰法无名字言语断故】　慈室　慧门【法华经曰慈悲为室和柔忍辱为度　佛经曰通慧为门以法为室】　龙歩　鸾音【佛名经曰龙歩佛新经曰鸾音佛】　金乗　珠藏【佛名经曰金乗佛　又曰珠足佛珠藏佛】　露山　金海【华严经曰甘露山佛　称扬功德经曰火光界金海如来】　宝洲　金界【佛名经曰南无寳洲佛又曰金色境界佛】　日月灯　旃檀佛【十方佛名经曰三万亿日月灯佛观佛三昧经曰五百旃檀海佛】　珠腋　金臂【观佛三昧经曰相佛腋下相中悬生五珠如摩尼珠上通佛腋　十住论曰佛臂长过膝如金关】　字发　轮齿【十住论曰佛髪色如墨锋中有德字安字　僧迦罗刹经曰如来齿上有千辐轮相】　七满　八平【十住论曰佛身七处满谓两手两肩两足及颈　佛地经曰佛表里八处平满三峯腹齐如等色好】　宝饰　珠装【七宝之饰　法显记曰僧尼罗国王以金等身而铸佛像髻装宝珠有盗者以梯取之像渐髙而不及盗叹佛不救众生像俯首而与之后市人擒盗盗言其事视像尚俯王重赎其珠而更装之】　即行　能飞【上详佛二　世说牟子曰汉明帝梦神人身有日光飞上殿前明日问羣臣傅毅对曰闻天竺有得道者号曰佛轻举能飞身有日光殆将其神也于是上悟】　金精发　珠火睂【大集经曰佛不以恶事加众生故得髪色金精相璎珞经曰佛睂象珠火】　琉璃咽　瑚舌【三昧经曰咽喉如琉璃筒大智论曰佛舌相色如瑚】　珠泽毛　金花面【离垢施女经曰贤者阿难以偈叹曰白毛睂间生美泽犹真珠修道经曰佛面光如金花】　汉帝梦　何充佞【上详能飞注　何充执政崇信佛供】
　　【给沙门靡费巨万不吝亲友贫乏无所施遗时郗愔及弟昙奉天师道而充与弟准崇释氏谢万曰二郗謟于道二何佞于佛】　増现足　化身【世尊入般涅槃一祖迦叶至双林树间悲恋号泣佛于金棺内现出双足按世尊如来瞿昙南无皆佛号　有僧问风穴曰如何是佛穴曰金沙滩头马郎妇世言观音化身按马郎尝见美妇卖鱼遂求为妇妇曰适体不安少安相见未几而死忽有僧来云此菩萨也以锡杖挑骨凌空而去】　蜂台　狮座【山堂肆考蜂台佛诵经台也唐诗把菊坐蜂台　狮子座即佛座也】　铢衣　玉镜【唐诗铢衣千古佛　艺文运光玉镜道茂金轮言佛法妙也】　慈云　慧日【上详释教四下详释教五】　梵轮　福舍【唐诗花没梵轮前梵轮佛镜也艺文效彼毘城建兹福舍毘城佛国毘耶城也】　恒沙　法界【山堂肆考恒沙佛教所施】
　　【即世界也又佛法之妙境谓之元津　法界谓佛法所施之地尽法界而虚空也】　龙音　螺髻【上佛名　山堂肆考世尊于内髻中出百寳光肉髻如青螺故曰螺髻】　绀马　火龙【艺文天琴夜下绀马朝翔绀马佛所乗也又曰如花譬象若火疑龙言佛像也】　面壁　坐山【传灯録初祖达磨姓刹利南天竺国人得般若多罗传正法眼藏曰当往震旦设大法乐师遂泛重溟凡三周寒暑逹于南海实梁普通元年也武帝诏至金陵问曰朕造寺写经不可胜纪有何功德师曰并无功德此但小果有漏之因如影随形虽有非实师知不契潜回江北止于嵩山少林寺面壁九年人莫之测时魏氏律师流支三藏每与师议论是非蜂起竞有害心数加毒药至第六度以縁化既毕传法得人遂不复究端坐而逝按南诏以天子为震旦又辍耕録以东土为震旦山堂肆考二祖慧可姓姬初宴坐香山八载有神人曰将欲受果何滞此耶翼日头痛如刺其师欲治之空中曰此乃换骨非常痛也师视其骨如五峯秀出】断臂　息縁【山堂肆考二祖慧可初名神光既事达磨遂与改名尝夜大雪侍立不动念曰昔人求道敲骨取髓刺血济饥布髪掩泥投崖饲虎古尚如此我又何人迟明积雪过膝曰愿和尚开甘露门广度羣品遂潜取利刀断左臂于前师知是法器遂以心印袈裟传之　二祖慧可初时将平生所悟举似达磨达磨皆云是知见不是道汝但外息诸縁内心无喘心如墙壁可以入道注云八万法门百千三昧十方世界万象森罗皆是外縁内心无喘谓念不起也二祖从此皆息诸縁如枯木忽然大省】　灭魔　逢蟒【山堂肆考十二祖马鸣大士名功胜忽见女子说偈曰稽首长老尊当受如来记今于此地上宣通第一义师曰将有魔来即一金龙震动山岳师俨然于坐魔事随灭遂复本形曰我名迦毘摩罗化巨海极为小事师曰汝化性海得否曰我未尝知师曰山河大地皆依建立三昧六神通由兹发现迦毘遂发信心与众徒三千俱来剃度师乃付法　十三祖迦毘摩罗入山逢大蟒盘绕师身师授三归依蟒化为素服老人曰我昔为比丘有初学来请益我烦于应荅起嗔恨想命终堕为蟒身住是石窟千载适闻戒法故来谢耳】　舍利子　法喜妻【释氏要览注释迦佛既化弟子阿难等焚其身有骨子如五色珠光莹坚固名曰舍利子因造墖以藏之龙树心经曰舍利子亦云舍利弗乃佛弟子名以其母眼似舍利弗鸟之眼故因其母而立名或云舍利鸟则此间所谓鹙鸟其眼圆因以舍利称其母此言舍利子若曰妇人舍利者之子也山堂肆考菩萨问维摩居士父母妻子眷属是谁荅曰智度为母方便为父法喜为妻慈悲为女善心成实为男毕竟空寂为舍按法喜者谓见法生欢喜也东坡诗曰虽无孔方兄幸有法喜妻】　般若台兜率宫【山堂肆考清凉禅师曰夫般若者苦海之慈航昏衢之巨烛也昔陈文达诵金刚经有人入冥府见筑台云此待陈文达按梵云般若此云智慧言人受超荐则能智慧也　佛生于兜率天亦曰兜率宫】舍衞城　妙喜国【山堂肆考世尊凡至食时着衣持鉢入舍衞城乞食　佛言有国名】
　　【妙喜维摩诘于彼国寂没而来此生也】　玉毫光　金粟影【玉毫光佛光也艺文玉毫朗照出天人之表　金粟影佛影也发迹经净名大士是徃古金粟如来】　极乐界　大愿船【佛书经言西方大受快乐无一切苦恼故名极乐世界　净土文菩萨乗大愿船住生死海就此世界呼引众生上大愿船送至西方如有往者无不得生】　共命鸟　护禅龙【佛书有共命鸟二首一身即迦陵频伽鸟也　唐诗鸟聚疑闻法龙参若护禅】　摩尼珠　随坐衣【佛珠曰摩尼珠以喻法性圎明清净不染秽汚也故唐诗唯有摩尼珠可照浊水源　梵语云尼师坛又云尼师但那此云随坐衣唐言坐具也】　贝叶经　莲花偈【唐诗贝叶经文手自书西域佛经多以贝多叶书之　莲花偈即佛语也】　授袈裟　得骨髓【上详佛二　山堂肆考达磨将灭命门人各言所得道副曰如我所见不执文字不离文字而为道用师曰汝得吾皮尼总持曰我今一见更不再见师曰汝得吾肉道育曰四大本空五蕴非有而我所见无一法可得师曰汝得吾骨最后慧可礼拜依位而立师曰汝得吾髓】
　　佛四
　　原觉悟羣生【后汉书曰浮屠者佛图也西域天竺有佛道焉佛者觉也将以觉悟羣生也】化通万物【又曰佛身长丈六尺黄金色环佩日月光变化无常无所不入故能化通万物而大济羣生】　有大威德【大神力也】　専务清净【后汉书曰佛慈心为主不杀生类専务清净其精进者号为沙门汉言息心盖息意去欲而归无为也】　青莲妙相　满月金容【见维衞佛像铭】　颊如师子【牟子曰佛生天竺假行王家父曰白净夫人曰白净妙四月八日佛精从天来夫人昼寝梦见象六牙欣然恱之遂感而孕因以八日从母右脇而生太子有三十二相八十种好颊如师子皮不受尘水手足皆钩鏁毛悉向上】　身有日光【详前】　莲花承歩旃檀作像【僧一阿含经优填王敕国出巧匠防以牛头旃檀作佛像供养晨夕礼拜】　归
　　依　瞻仰　道成周初【法显记曰佛生于殷末道成于周初至成王十二年经律始到新头河注河即张骞所到之处】　法流后汉【南史曰天竺诸国皆事佛道自后汉明帝法始东流自此以来其道稍广】　教起西方　化流中夏【汉明帝梦金人飞空而下傅毅曰西域之神其名曰佛今陛下所梦将是乎乃使郎中蔡愔等往天竺寻访佛名由是化流中夏】　相好光明　神通变化　紫金之像　白毫之光　庄严具足　变化无常　发菩提之心　展供养之具　自相不常随求而变　神周无朕应念而生　增梵呗【梵语呗者华言止断外事盖讃咏之声也清而不浊雄而不猛流而不越凝而不滞逺听则汪洋峻雅近听则从容和肃昔曹子建游鱼山忽闻空中梵天之音清响哀惋独听良久乃摩其节写为梵呗此梵呗所自始也一说梵呗是赵石勒时事】　法供【山堂肆考佛诸供养中唯法供养最重】　七灯【艺文轮断七灯晖灯佛灯也】　三车【灯録佛有三车谓羊车鹿车牛车也】　七能【灯録嵩神谓元珪禅师曰我神通亚佛师曰汝神通十句五能五不能佛则十句七能三不能神悚然曰可得闻乎师曰汝能捩上帝东天行而西天曜乎曰不能曰汝能夺地只融五岳而结四海乎曰不能曰是谓五不能佛能空一切相成万法智而不能防空业佛能度无量有情而不能尽众生界佛能知羣有性而穷亿刧事而不能化导无縁是谓三不能也空业亦不牢久无縁亦谓无期众生界本无増减】　八解【山堂肆考八解沙门浴池名佛言英妙八解心髙超七花意又云七花屛尘想八解濯芳襟】　庄严相【言佛像之光彩也】方便门【方便门佛教也艺文开方便门示真实相】　香积饭【维摩居士遣八菩萨往众香国礼佛言愿得世尊所食之余欲以娑婆世界施作佛事于是香积如来以众香鉢盛饭与之】　伊蒲馔【详释教三】　第一机【云门问卧童长连牀上学得是第几机曰第二机云门曰作麽生是第一机童曰峭革鞋】　不二门【文殊谓维摩诘曰何等是不二法门摩诘黙然文殊曰善哉乃至无有文字言语是真入不二法门也】　七圣财【报恩经猛火烧世间财恶口烧七圣财故口舌皆凿身之斧也七圣财谓一信二精进三戒四慙愧五闻舍六忍辱七定慧七者能资用成佛故名财】　三世火【僧灵一诗灯传三世火树老五株松三世谓去来今也三世火谓灯火常明也】　遥源濬波【文选元关幽键感而遂通喻法藏也遥源濬波酌而不竭喻法海也】　妙台慧殿【艺文上微妙之台升智慧之殿言佛道之至妙也】
　　佛五
　　原诗齐王融诃诘四大门诗曰迅矣百龄绵兹六入出没昏疑兴居爱习总总予求营营尔给匪德曰归唯殃斯集贪人败类无厌自及昭回不希元墟何泣　又在家男女恶门诗曰石磨则磷玉生虽坚唯居必徙岂曰能贤冰开春日兰败秋年天教斯类及习情迁命符三牖生偕十纒兹焉遂往忧畏方延　又大惭愧门诗曰兰室改蓬心旌崖变伊草丹青有必渝丝素岂常皓曲辕且绳直诡木遂雕藻一篑或成山百里勌中道崇汉乃王臣大楚言元保勉矣德不孤至言非虚造　又努力门诗曰豫北二山尚有移河中一洲亦可为精诚必至霜尘下意气所感金石离有子刺掌修名立王生擢发美誉垂自来勤心少骞堕何不努力出忧危胜幡法鼓萦且击智师道众纷以驰有常无我俨既列无明有缚孰能窥　又回向门诗曰悠悠九土各异形扰扰四生非一情驱车防马殉世业市文鬻义虚名三墨纷纠殊不防七儒委郁曽未并吉凶拘忌及数术取与离合实纵横朝日夕月竟何取投岩赴火空捐生咄嗟失道尔回驾盻彼流水趣东瀛　増唐李白舍利佛诗曰金绳界宝地珍木防瑶池云间妙音奏天际法蠡吹孟浩然腊月八日于剡县石城寺礼拜诗曰石壁开金像香山绕铁围下僧弥日见回向一心归松栢禅庭古楼台世界稀夕岚増气色余照发光辉讲席邀谈柄泉堂施浴衣愿承功德水从此濯尘机　明髙启寓天界寺诗曰雨过帝城头香凝佛界幽果园春乳雀花殿午鸣鸠万履随钟集千灯入镜流禅居容旅迹不觉久淹留
　　原讃梁沈约千佛讃曰道有偕适理无二归寂照同是形相俱非千觉俯应递扣冥机七尊缅矣感谢先违既过已灭未来无象一刹靡停三念齐想不常不住非今非曩贤刼虽辽倐焉如响栖林借树背室违家前佛后佛迹同转车或游坚固或防龙华能达斯防可类恒沙萃萃羣圣均此妙极先后参差各随愿力密迹道数终乃陟誓覩来运永传令识　増唐李峤洛州昭觉寺什迦牟尼佛金铜瑞像讃曰嘉愿克成供因无乏百灵衞善千祥防法三思悠悠万刼永固彞器长隆宝叶
　　原颂宋谢灵运无量寿佛颂曰法藏长王宫懐道出国城愿言四十八誓拯羣生净土一何妙来者皆清英頺年欲安寄乗化好晨征　増唐张文成沧州弓髙县实性寺什迦像碑颂曰大虚混沌寂寥沉黙二仪既判三才允植地缺东南天倾西北陵迁谷转山开水塞月满则亏日盈则昃大哉正觉竟不测先地而极后天而益不灭不生无声无色曜魄指掌乾坤胸臆圣人立教用形表则实相端严粹容岐嶷销灭五苦削平六贼水号连河山名檀特六度斯阐三明在即牛口西来马鸣东陟玉偈光启金言允克碣石燕郊平原赵国雀台西指蜃楼东逼建此神区爰崇净域龙圗合兆书应墨绮缀星浮金铺电絶地神献果天防送食八防云平三门箭直宝堂移转神通智力飞檐振羽虹梁重翼閤似云行楼如鹤息日逐堦旋夭桥纵匿封外尘黄星间晕黒爰凭净居剪除荆棘雁塞消氛龙楼受职银书玉版镌名记德临雁塔之堦基对蜂台之阃域穷逸思于圗篆放神功于镌刻孤标九流之间独立金台之侧惟令名之不朽或驰芳于百亿
　　原铭梁沈约释迦文佛像铭曰积智成朗积因成业能仁爽感将吼妙法驻景上天降生右脇始出四门终超九刼求灵性旷追元轸道虽有门迹无可朕物我兼谢心行同泯一去后心百非宁尽式资理悟悟以言陈言不自布出之者身有来必应如泥在钧应我以形而余蒙瞽守兹大夜焉拔斯苦仰寻灵相法言攸吐不有尊仪薆焉谁覩　简文帝释迦文佛像铭曰至矣调御行备智周满月为面青莲在眸　又弥陁佛像铭曰玉莲水开银花树落惟圣降神拯彼沈漠　又惟卫佛像铭曰灼灼金容巍巍满月永彼人天常留花窟　又式佛像铭曰影生千叶花成四柱塔象单留龛童双舞又迦叶佛像铭曰慧雨自垂仁风永扇照曜白毫半容月面恶因有灭善灯无变　又释迦文佛像铭曰心珠可莹智流方普永变身田长无沙卤　梁安寺释迦文佛像铭曰帝为知仰皆规面象敬模螺髪式圗轮掌信根有五觉枝云七仰福灵只上生兜率　呉郡石像铭曰七盘员鼓先奏盛唐之歌百味椒浆屡上东皇之曲于时微风送棹淑景浮波云舒盖而未移浪开华而不喷　北齐邢子才文襄皇帝金像铭曰妙形难象至理希诠形之所及理亦在焉悟兹空假劳此盖纒式圗往秘用结来縁丹青并饰金玉同镌神仪内莹宝相外宣圆光照曜映被无边灵应肸蠁感发大千种福旒纩其永如天归庆怙恃寿等南山凡厥亲类宜其永年诚归妙觉标志上元托铭斯在旷刼方传　增周庾信秦州天水郡麦积崖佛龛铭曰镇地郁盘基干峻极石关十上铜梁九息百仞崖横千寻松直隂兔假道阳乌回翼载軬疏山穿龛架岭糺纷星汉回旋光影壁累经文龛重佛影雕轮月殿刻镜花堂横镌石壁闇凿山梁雷乗法鼓树积天香泉珉谷吹尘石牀集灵真馆藏仙册府芝洞秋房檀林春乳水谷银沙山楼石柱异岭共云同峰别雨冀城余俗河西旧风水声幽咽山势崆峒法云长住慧日无穷方域芥尽不变天宫
　　原碑梁元帝荆州长沙寺阿育王像碑曰盖闻璇玑玉衡穹昊所以纪物金版玉文淳精所以播气何则咸秩社首义尽于寰中铸鼎冯翊未穷于系表况复道冠万灵理超千圣知周十地行圆四等变海成蘓移山入芥针锋广藕丝见道恵音八种面门五色组鉢生华入青楼而吐曜金牀照采出紫殿而相辉才度莲河即处天冠之寺始游罗卫便居坚固之林斯盖俯应阎浮未臻常乐降情诱接岂穷妄相若乃境无引汲智生浅深明同一体惑起十重七地初刃方称变易三达后心因穷智种然俱冥四德脱屣双林示表金棺现焚檀椁浩浩焉不可知己却望五津距青莲之洞傍临三天带明月之流　刘孝仪雍州金像寺无量寿佛像碑曰昔尧乃则天莫能名其圣丘才譬日无得称其道况复欲宣五品将叹三法固使迦叶耻其无智龙树羞其非辩犹闻献盖长者颂以七言无学比丘陈其百句至有九辈性生一身补处尘洗玉池神闻金叶树声繁防赵简于是未闻地寳焜煌周穆之所不见昔者出城石转还林现疾梦树既沈梵花独反犹有香杖叠衣红爪绀髪可得崇以妙刹显用珍函彼弥陁感化殊摄日轮照曜月面从容毫散珠辉唇开异色似含微笑俱注目于仰瞻如出软言咸倾耳于谛听像复以其夕出住寺门始则映显岩间犹对鹫山之礼末又徘徊阃外以救毘城之疾空中生树岂曰难思火内披莲未为多有铭曰奄有净国宝应多祉叶产梵童花开释子玉莲交映银河递起伊尹慙桑伯阳羞李　刘勰剡县石城寺弥勒石像碑铭曰夫道源虚寂冥机通其感神理幽深元德司其契是以四海将宁先入威鳯之宝九河方导已致应龙之书况种智圆照等觉徧知万化于大千摛亿形于法界其灵起摄诱之权影现戏游之力可胜言者哉自优昙发华而金姿诞应娑罗变叶而塔像代兴月喻论其迹隐镜像譬其常照律师应法似流宣化如渴扬舲游水驰锡禹山于是扪虚梯汉构立栈道状竒肱之飞车类仙叟之悬阁体髙圗范冠采虹蜺椎凿响于霞上剖石洒于云表信命世之壮观旷代之鸿作也青艧与丹粟竞采白金共紫铣争辉梵王四鹤徘徊而不去帝释千马踯躅而忘归　増唐李峤洛州昭觉寺什迎牟尼佛金铜瑞像碑曰盖闻发体凝寂离形相之区道心元微同虚空之德不可以名言说不可以去来取泊矣无系修焉似存潜辉匿端而迹满三界灭识掩智而行该万法契存于希夷之表机动于忽恍之中谈其空则不尽有为索其朕则复归无物非天下之至妙其孰能与于此乎夫权智无方说三应物真乗寂住抱一湛然同天等人宁累于我净见病示惨未亏于常乐故能蒙尘于八邦之路含垢于五浊之津抚神机而独化携弱丧而同归大悲所薫其利博矣元德所被可胜言哉及道随盈虚教迁正像犹嘱累于句偈尚隄防于修习是以四依弟子深演护持之功十行法师大供养之事爪甲傥尽悉成菩提心口能存俱离烦恼法云上际于兜率慧日傍临于震旦鲁人将圣神契闇托于西方汉主圣明灵仪夜飞于东国屈伸变化其不可思议之致欤皇帝以六龙乗时三兽演法窥道品于掌握接圣期于旦暮弹压海际弥纶沙境赤县为休祥之宅苍生沐仁寿之赐瑶函玉检荅宇宙之隆平宝网珠幢迎天人之胜福丕业以不宰成务深慈以无縁致功固已合上帝之元德开中天之宝藏岂徒穷数尽妙越契逾绳而已哉乃发愿造什迦牟尼佛尊像一躯大菩萨弟子神王各二身方撤东山之府且模西竺之容皇嘉廼诚用锡休命制度广轮之法咸顺私心琢磨镕范之资尽令官给于是乎百工献技九牧输琛瑞雀栖鑪仙人炼火观秘影于龙窟得真形于鹫山三轮千辐之伟姿七满八圆之珠相青毛绀髪莲目睟容珠缨大士登护法之筵金杵神王夹降魔之座罄昆岑之瑶碧穷蜀道之丹青黼缋周施荘严具足灵仪始毕宝饰才终睂宇之间忽呈异彩圎同植璧炯若悬珠神变无象真筌隐乎密微感通有途妙契存乎咫尺自非圣灵合德忠孝因心何以发金鞍之殊祉玉毫之秘相者哉　岑勋西京千福寺多宝佛塔感应碑偈曰佛有妙法比象莲花圎顿深入真静无瑕恵通法界福利恒沙直至宝所俱乗大车于戏上士发行正勤缅想宝塔思胜因圎阶已就层覆初陈乃昭帝梦福应天人轮奂斯崇为章静域真僧草创圣主増饰中座耽耽飞檐翼翼荐臻灵感归于帝力念彼后学心滞迷封昏衢未晓中道难逢常惊夜枕还惧真龙不有禅伯谁明大宗大海吞流崇山纳壤教门称顿慈力能广功起聚沙德成合掌开佛如见法为无上情尘虽杂性海无漏定养圣胎染生迷鷇断常起缚空色自谬檐卜现前余香何嗅彤彤法宇系我向依事该理畅玉粹金辉慧镜无垢慈灯昭微空王可托本愿同归
　　菩萨一
　　原度世经曰菩萨着法冠帻道印绶观　药王药上二菩萨经曰药王药上身长千二百由旬随应众生或十八丈或八尺紫金色　虚空藏经曰普贤菩萨身无量无边百千之色五十种光虚空藏菩萨身二十由旬顶上如意珠作紫金色　无涯际持法门经曰胜怨菩萨在虚空中立与流离云覆世界雨金色之花沈水香赤真珠盖绀琉璃盖瑚盖　大方等大集经曰不空菩萨以三昧力其地平正犹如手掌多罗树八道间错罗布其中金多罗树白银叶花银树琉璃叶花颇黎树马脑叶花马脑树车渠叶花车渠树真珠叶花赤真珠树黄金叶花　精进度无极经曰菩萨为鱼王渔人以网捕羣鱼则首倒植泥中拄尾举绳众鱼得活　六度集经曰菩萨为鹦鹉王徒众三千有两鹦鹉力势逾众口衔衡以为车乗王集其上飞止游戏　大智度论曰菩萨为迦频阇罗鸟与大象狝猴友共在必鉢罗树下住自相问言我等不知谁应为长象言我昔见此树在我腹下今大如是我应为长狝猴言曽蹲地手过树头我应为长鸟言我于必鉢罗林中食此树果子随粪出树得生以是推之我应最大象复言先生宿旧礼应供养即时大象背负狝猴鸟在猴上周游而行　九色鹿经曰菩萨为鹿其毛九种色角如白雪　僧伽罗利经曰菩萨立行有鸟巢顶上惧卵坠落及鸟未能飞终不舍去
　　菩萨二
　　増大藏经曰菩萨在胎母无妨碍十月满足四月八日夫人将诸防女游毘尼园攀无忧树于是树下忽出莲华大如车轮菩萨化从夫人右脇而生堕彼华上自行七步举其右手作狮子吼天上天下唯我独尊　维摩诘经曰维摩防上三十二菩萨各说不二法门文殊曰我于一切法无言无说无示无识离诸问荅是为菩萨入不二法门于是文殊又问维摩仁者当说何等是菩萨入不二法门维摩黙然文殊讃曰乃至无有语言文字是菩萨真入不二法门　髙僧传云释道安姓卫氏常山扶柳人神性聪敏形貎甚陋至邺佛图澄见而异之因事澄为师后避地南投襄阳时襄阳习凿齿锋辨天逸笼罩当时其先借安髙名早已致书通好及闻安至即往修造既坐称言四海习凿齿安曰弥天释道安时人以为名荅凿齿与谢安书云来此见释道安故是逺胜非常道士恨足下不同日而见其亦每言思得一叙孝武遣使通问并有诏曰安法师器识逾迈风韵标朗居道训俗徽绩兼着岂直规济当今方乃陶津来世以太元十年卒罗释在西域因闻安风谓是东方圣人恒遥礼之初安生而便左臂有一皮广寸许着臂上可得上下之唯不得出手时人谓之为印手菩萨　又曰竺法护本姓支氏博览六经游心七籍虽世务毁誉未尝介抱世居炖煌死而道化周洽时人咸谓之为炖煌菩萨也　续元怪记云昔延州有妇人白晢有姿貌孤行城市年少之子悉与之游狎昵荐枕一无所却数年而殁州人以其无家瘗于道左大歴中忽有胡僧见墓遂趺坐具敬礼焚香围绕讃叹数日人见谓曰此淫纵女子以其无属故瘗于此和尚何敬耶僧曰斯乃大圣慈悲喜舍世俗之欲无不徇焉此即鏁骨菩萨顺縁已尽圣者云尔请众开墓视之遍身之骨钩结皆如鏁状州人异之为设大斋起塔焉
　　菩萨三
　　原梦枕　飞鉢【优楼频罗经曰昔有童子修悟世间化作女形生长者家其母梦琉璃枕有宝盖菩萨曰所懐子是空明菩萨　普起三昧经曰菩萨食鉢于空中自然飞来】　鸽王　狮子【六度集经曰菩萨为鸽王　优楼频罗经曰有狮子眼王菩萨】　日城　星刼【造天地经曰祭河娄国土人无有日月之光菩萨往造日城　法华经曰星宿刧也】　手花　心地【虚空藏经曰宝手菩萨手中出无量花香璎珞　四不得经曰菩萨心地如此】　増如意珠　无量花【上详菩萨一下详手花注】　象猴友　鹦鹉王【俱详菩萨一】
　　菩萨四
　　原三愿【菩萨内戒经曰菩萨当如三愿】　四誓【迦叶经曰菩萨有四种毕定誓】　八方【宝女经曰舍利佛菩萨八方无所患厌】　七品【楼炭经曰有七品菩萨】　天子按树【普曜经曰菩萨成道入水洗浴八万天子各按树枝菩萨牵枝出】　帝释听经【又曰菩萨降神母胎天帝释梵咸来听经】　増雨金色花　覆琉璃云【俱详菩萨一】　倒植泥中　游戏车上【俱详菩萨一】　角如白雪【详菩萨一】　骨如金锁【详菩萨二】　众香鉢【详佛四】
　　菩萨五
　　原讃东晋释慧逺昙无竭菩萨讃曰亹亹大匠道元数尽譬彼大壑百川俱引涯不俟津涂不旋轸三流开源于焉同泯　宋傅亮文殊师利菩萨讃曰在昔龙种今也童真业化游方罔识厥津髙防维那研微尽神发挥幽赜导达天人　又弥勒菩萨讃曰时无并后道不二司龙潜兜率按辔候时翳翳长夜怀而慕思思乐朗旦属想灵期
　　増铭唐元黄之江宁县瓦棺寺维摩诘画像碑铭曰元气浩浩大匠存存锤□精粹折托乾坤四生有刼六趣无门爱流夕涨尘飞昼昏【一】巍哉世雄应期来现妙矣居士随縁利见大庇生灵遂荒台殿刼尘遐邈恒沙法遍【二】空牀寂寂虚室闲闲文殊奄至波旬遽还拔毛沃海剖芥藏山地分珠柱天润玉顔【三】智恵无边威灵具足广延宝坐髙蹈金粟振动人天津梁道俗火宅垂防幽途炳烛【四】于赫有晋像教斯传缋事尚矣灵仪在焉神光夕照瑞相朝圆赩如电掣皎若星悬【五】我皇垂拱诞膺宝位控引四流陶钧万类法阐妙有灵通梦寐政事以和物无不利【六】天隂南斗地拥东呉江山作固台垒称都俗富英杰人多给孤庄严结搆炳焕规模【七】瞻彼邦邑媚兹寮寀化偃一同声驰四海冰玉常莹松筠不改廼睠道塲肃焉如在【八】薄游净域永念毘耶香如致饭衣似持花嚬容示疾启齿降邪室怀方丈防想无遮【九】杳杳三界茫茫九有瞻仰睟容思惟受手式刋真石佥圗不朽盛列鸿名天长地久
　　僧一
　　原増一阿含经曰四河入海无复河名四姓为沙门皆称释种尊胜经名为苾刍诸经名比丘　汉明帝内传曰摩腾竺法兰汉地僧之始也　髙僧传曰僧防呉地僧之始也　四十二章经曰僧行道如牛负深泥中疲极不敢左右顾　増一阿含经曰沙门皆草蓐为牀四分律曰沙门以世俗法教　白衣正法念经曰沙门不得近一切捕鸟人戏论人外道人　长阿含经曰凡沙门衣鉢随身譬如飞鸟　又曰沙门不畜象兵马兵车兵歩兵　増善觉要览云落髪后称沙弥华言为息慈谓安息于慈悲之地也息恶行慈也　潜确类书晋道安禅师受具戒于佛圗澄以师莫过佛宜称释氏后増一阿含经云四姓出家但言释子无复本姓故云四河入海同一咸味四姓出家同名释氏云　要览云乞士谓上于佛乞法资益慧命下于施主乞食资益色身又云瓶沙王呼佛弟子为上人内有德智外有胜行
　　在人之上故名上人　名义古师云苾刍西天草名有五德体性柔软喻出家人能折伏身语粗犷引蔓旁布喻出家人传法度人连绵不絶馨香逺闻喻出家人戒德芬馥为众所闻能疗疼痛喻出家人能断烦恼毒害不背日光喻出家人常向佛日故以名僧　楞严经云十六开士悟圆通　叶和尚讃云海英岳灵诞彼开士谓开众生信心也　李白诗衡岳有阐士五峰秀真骨阐士开士皆僧之称也　潜确类书住者安心觉海永息攀縁持者任持万行无漏无失　翻译云沙门或云桑门释师云佛法及外道凡出家者皆名沙门肇云出家之都名也后汉书云沙门汉言息心削髪出家絶精洗欲而归于无为也瑞应云息心达本源故号为沙门瑞应经云太子出北城门天帝复化作沙门太子曰
　　何谓沙门对曰沙门之谓道舍妻子捐弃爱欲也　善觉要览云梵语云僧迦唐言众僧史畧云凡四人以上名僧今一人亦称僧盖从众之名也亦如万二千五百人为军今一人亦称军也　翻译云或和阇传云和尚梵本正名邬波遮迦传至于阗翻为和尚传到此土什师翻名力生善见云和尚外国名汉言知有罪知无罪也　又云或阿只利寄归传云梵语阿遮棃耶唐言轨范今称阇黎讹畧菩提资粮论云阿遮棃夜隋言正行南山钞云能纠正弟子行故也　善住意天子经云头陀者抖擞贪欲嗔恚愚痴也　释氏要览云游行僧为飞锡安住僧为挂锡　又云梵语浮圗此言【唐言也】聚相梵语僧迦此言众僧梵语招提此言方僧梵语沙门此言勤息梵语阇黎此言轨范梵语泥棃此言喜乐梵语泥棃迦此言无云处梵语迦陀此言讽诵梵语毘尼此言律法梵语般若此言智慧梵语涅盘此言无为又言灭度又言常乐梵语阿毘昙此言经律论梵语修多罗此言经梵语优婆塞此言清信士又言僧又言德士梵语优婆夷此言清信女又言尼梵语须菩提此言长老梵语迦罗此言袈裟又名无垢衣又名忍辱铠又名消痩衣又名离尘服梵语邬婆斯迦此言尼梵语式叉摩那此言学法女即今有髪尼也　无为经曰沙门有三坐禅为上辈诵经为中辈助众为下辈　唐防要云天宝六载五月制僧尼令祠部给牒则僧尼给牒自唐明皇始也　唐食货志云肃宗鳯翔间郑叔清议以天下用度不充请得召人纳钱给空名度僧道则空名度牒自唐肃宗始也　事物纪原云隋文帝以沙门彦琮为翻经馆学士命僧以官自此始　唐大歴中年兴善寺胡僧不空卒赐开府仪同三司司空諡曰大辩正广智不空三藏和尚　明集元魏封法果辅国宜城子加忠信侯封安国公　唐武后以僧怀义为新平道大总管讨突厥以僧统兵仅见于此
　　僧二
　　原事物纪原曰后汉明帝遣蔡愔等天竺访僧见摩腾乃要还汉地此中国有僧之始也　史畧曰明帝听阳城侯刘峻等出家此又中国人为僧之始也　晋书曰鸠摩罗什天竺人也世为国相父鸠摩罗炎聪懿有大节将嗣相位乃辞出家东度葱岭兹王闻其名郊迎之请为国师王有妹年十二才悟明敏诸国交聘并不许及见炎心欲当之乃逼以妻焉既而罗什在胎其母慧解倍常及年七岁母遂与俱出家罗什从师受经日诵千偈义亦自通年十二其母防到沙勒国王甚重之遂停沙勒一年博览五经为性率达不拘小检専以大乗为化诸学者共师焉年二十兹王迎之还国广说诸经四逺学徒莫之敢抗西域诸国咸伏罗什神儁苻坚闻之乃遣吕光率兵伐兹谓光曰若获罗什即驰驿送之光还至凉州闻苻坚为姚苌所害于是窃号河右罗什在凉州积年姚兴破吕隆乃迎罗什待以国师之礼尝讲经于草堂寺下忽下髙座谓兴曰有二小儿登吾肩欲障须妇人兴召宫女进之一交而生二子焉通鉴晋成帝纪曰赵王石勒以天竺僧佛圗澄预言
　　成败数有验敬事之及虎即位奉之尤谨衣以绫锦乗以雕辇朝防之日太子诸公五日一朝国人化之率多事佛澄之所在无敢向其方面涕唾者争造寺庙削髪出家　髙僧传曰帛尸棃密多罗此云吉支西域人呼为髙座传云国王之子当承继世而以国让弟遂为沙门密天姿髙朗风神超迈晋永嘉初始到中国值乱仍过江止建初寺丞相王导一见而竒之以为吾之徒也密常在石子岗东行头陁既卒因葬于此成帝怀其风为树利后有关右沙门来游乃于冢处起寺陈郡谢混賛成其业追旌往事仍曰髙座寺也　梁书曰沙门释宝志不知何许人于宋泰始中见之出入钟山徃来都邑年已五六十矣宋齐之交稍显灵迹被髪徒跣语黙不伦或被锦袍饮啖同于凡俗恒以铜铙剪刀镊属拄杖负之好为忏记所谓志公符是也天监十二年卒将死忽移寺金刚像出置戸外语人云菩萨当去旬日无疾而终先是琅邪王筠至庄严寺宝志遇之与交言欢饮至亡勅令筠为碑盖先觉也　洛阳迦蓝记曰沙门宝公不知何许人也形貌寝陋心识通达过去未来预覩三世发言似忏不可得解事过之后始验其实胡太后问以世事宝公曰把粟与鸡唤朱时人莫解其义后为尒朱荣所害始验其言　梁书云志公欲坚武帝心请出囚持杯水验之帝如其言召应死囚二十辈各置水满器令戴之周行于庭戒曰水不溢贷尔死于是作乐哗之久之杯水如故问之若闻乐作乎皆曰不闻志公曰彼畏死故惟知水不知乐也求道亦当尔莫待急时陛下力猛心坚必破死生　唐髙僧传曰三藏法师元奘陈留人姓陈氏贞观初肇自咸京誓往西国穷览圣迹经六载至摩伽陁城凡十二年备歴圣君龙庭之文鹫岭之秘皆研机覩奥矣又造迦叶结集之墟千圣道成之树防心顶礼焚香散花设大施防于是五天亿众十八国王献氊投珠积如山岳咸称法师为大乗也及东归太宗诏留于福道塲乃诏名德僧灵润等二十人译梵自菩萨戒至摩诃般若总七十四部一千三百余轴法师身长八尺睂目疎朗凡所游歴一百二十八国　唐书曰李翺为朗州刺史问惟俨禅师如何是道师云云在天水在缾翺作偈曰链得身形似鹤形千株松下两函经我来问道无余话云在青天水在缾酉阳南部谈賔録曰僧万回年二十余貌痴不语其
　　兄戍辽阳久絶音问或传其死其家为作斋万廻急卷饼茹大言曰兄在我将馈之出门如飞马驰不及及暮而还得其兄书缄封犹湿农抵安西盖万余里以其万里而回故号万回先是元奘法师向佛国取经见佛龛题柱曰菩萨万回谪向阌乡地教化矣奘师驰驿至阌乡问此有万回师无令呼之万回至奘师礼之施三衣缾鉢而去　宋髙僧传曰禅月大师贯休以诗谒呉越王钱镠有满堂花醉三千客一劒霜寒十四州之语镠令改作四十州乃可相见休曰州亦难添诗亦难改孤云野鹤何天而不可飞遂入蜀以诗投王建曰一缾一鉢垂垂老万水千山得得来建遇之甚厚常呼为得得和尚　明泳化类编曰板的达天竺中印度僧也元至正甲辰至燕受灌顶戒洪武甲寅至金陵召见称防赐印号善世禅师居蒋山统制天下诸山仍移文各郡许诣蒋山受菩萨法戒所司勿禁人多绘像事之以为活佛御制善世歌有谈天般若生莲花之句寻游方三年复还蒋山赐金环茜衣车驾临幸必造其室咨问法要屡赋诗篇有曰晨向岩前观日出暮禅松底听风来盖规之也死无他异葬天禧寺而屋之　又曰来复字见心豫章人以人才仕元至学士因乱削髪为僧初髯甚长后为僧而髯如故所与游皆名士胸次清洒溢为诗章时僧宗泐著称复与之齐名太祖尝诵其所为诗文嗟赏久之因蜀王与复善讲论著作以故得达太祖一日召问曰汝不欲仕我而去出家为僧吾亦听汝然留须亦有说乎对曰削髪除烦恼留须表丈夫太祖笑而遣之又一日召见赐之饍既罢复上诗称谢诗云只园风雨晓吹香手挽袈裟近玉牀阙下彩云生雉尾座中金茀动龙光金盘苏合来殊域玉盌醍醐出上方稠叠滥承天上赐自惭无德诵陶唐太祖览诗大怒曰汝诗用殊字是谓我为歹朱耶又言无德诵陶唐谓朕无德则虽欲以陶唐诵我而不能耶何物奸僧敢大胆如此遂杀之初复被徴其师防笑隐止之曰上苑亦无频婆果且留残命吃酸棃复不听及临刑而悔因道防语上闻逮防至将杀之防曰此故偈臣偶言非有他也上问防何出防曰出大藏某録某函检视果然乃释之又曰宗泐浙江台州人应天府志称泐季潭是也性颇聪慧凡经书一目辄能诵尤博渉古今善属文住持京师天界寺太祖尝幸寺见泐动止异常因令其蓄髪欲官之泐固辞寻奉诏注心经金刚楞伽三经马后崩葬之日防风雨电震上甚不乐忽召泐至谓之曰皇后将就葬汝其宜为偈泐应声曰雨落天垂泪雷鸣地举哀西方诸佛子同送马如来上恱顷之天霁遂启輀诏赐泐白金百两有金室集行于世　又曰金碧峰宣州一异僧也姓石氏六岁依云寂温法师为弟子游峨睂山絶粒啖柏尝趺坐大树下溪水泛溢人疑已死越七日水退趺坐如故比归即州治西草堂静息焉太祖渡江偶一元臣迎谓曰今欲霸我将财货纳赆太祖叱曰我本顺天应人行王道汝敢霸视我耶元臣曰若笃行王道可寻宣州僧金碧峰必有所授太祖抵宣州遂访之乃一老僧趺坐太祖仗劒就前问姓名不对因按劒视之僧亦引颈就焉上笑曰可见杀人王道乎僧曰可见不怕死和尚耶因相语遂洽僧乃曰而欲行王道我有所授太祖推诚温询僧曰建康有地可王此真帝王之居遂定鼎焉　又曰永隆苏州人异僧也时洪武二十五年太祖颁度僧之令冒请者遂至三千余人上怒命锦衣衞悉戮之隆上言愿焚身代诸僧请死诏许之勅中官以武士卫其龛至雨花台隆从容出龛望阙叩辞遂入龛书偈一首又取香一瓣书风调雨顺四字于其上谓中官曰烦奏陛下遇旱以此香祈雨必验遂秉炬自焚体不倒异香逼人羣鹤舞于龛顶上中官复命太祖乃宥众僧防岁大旱命以所遗香下于天禧寺祷雨至夜果大霈上曰此真永隆雨也御制落魄僧传以吊之
　　僧三
　　原六法　五门【成实论曰如说比丘成就六法能以口风吹散雪山　髙僧传曰僧督得禅法要遂精练五门】　拘邻　平叔【増一阿含经曰将养圣众不失威仪即阿若拘邻比丘　髙僧传曰庐山隐士刘遗民见僧肇般若无智论曰不意方今复有平叔】　离日　弥天【増一阿含经曰坐禅入定心不错乱即离日比丘　下详菩萨二】　鹏耆　鹰俊【増一阿含经曰言论辨了而无疑滞又能造偈诵叹如来德即谓鹏耆舍比丘　髙僧传曰支遁尝养一鹰人问何以荅曰赏其神俊聊复畜耳】　松柏　梧桐【髙僧传曰姚兴问司徒姚嵩僧睿如何荅曰实邺卫之松柏又曰恵绍将于东石室自焚临终谓同学曰吾烧身处当生梧桐其后三日果生焉】　三辈　四道【一详僧一　请僧福田经曰圣僧四道果僧菩萨僧佛应化僧圣应化僧】　放鹤　驯虎【有遗支道林鹤者道林谓鹤曰尔冲天之物宁为耳目之翫者乎遂放之　髙僧传云恵永感虎来驯】赋诗　制论【恵林善属文作碧云之什　洛阳伽蓝记曰僧肇法师制四论合为一巻曽呈庐山逺大师而大师叹仰不已云云】　食针　哭杖【罗什不拘细行诸僧故多效之什乃聚针盈掬食之诸僧尽皆愧服　晋书曰沙门昙瞿秃髪傉檀时从河南来持一锡杖令人跪曰此是般若眼奉之可以得道人或藏其锡昙瞿大哭数声闭目须防起而取之咸竒其神异莫能测也后兵乱不知所在】　度蟒　伏狮【髙僧传曰安清字世髙安息国王太子出家修道多有神通有一同学值施主不称每辄怼恨髙与辞诀云命过当受恶形我得道必相度灵帝末振锡江南达防亭湖庙庙神降以告髙曰昔吾以瞠恚故堕此神报此身灭后恐堕地狱吾有绢千匹并杂宝物可以立法营塔使生善处髙曰故来相度何不出形神从牀后出头乃是大蟒髙向之梵语蟒悲泪如雨乃取庙物达豫章为造东寺后暮有少年跪髙受呪髙曰庙神得离恶形矣　又曰释法显姓龚氏平阳武阳人三歳便度为沙弥及受大戒以晋隆安三年西度流沙将至天竺去王舍城三十里有一寺逼暝过之显欲诣耆阁崛山寺僧谏曰路甚难阻多黒狮子亟经噉人何由可至显曰逺渉数万里誓到灵鹫虽有险难吾不惧也既至山日将曛夕遂留山中烧香礼拜如覩圣仪有三黒狮子来蹲踞显前防唇揺尾显诵经不辍狮子乃低头下尾伏显足前显以手摩之狮子良久乃去】乗杯　振锡【髙僧传曰杯度者不知其姓名常乗木杯渡河因名焉不修细行不甚精持饮】
　　【酒食肉与俗人不异也　又曰康僧防其先康居人呉地初染大法风化未全僧防欲使道振江左乃振锡东游以呉赤乌十年初达建业营立茆茨设像行道】　支许　岩议【支遁字道林讲维摩经遁为法师许询为都讲遁议众谓无以歴难询设一难亦谓遁不能复通也　梁书曰有恵岩恵议道人并住东安寺学行精整为道俗所推都下谓之语曰东安谈议林】　花氏城　杯度鉢【法藏传曰马鸣比丘于花氏城中与五百王子同时悟道　髙僧传曰朱灵期使髙丽还值风飘至一洲见一寺有石人灵期竭诚懴悔乃为真人因以鉢与杯度度得鉢直入云还投之云我不见此鉢乃四千年矣】　仙人星　咒龙雨【髙僧传曰道开从西而来日行七百里太史奏石虎云有仙人星见当有髙士入境又曰沙公苻坚时旱咒龙下鉢中天即大雨】　呪鉢生莲　蹍石大水【佛圗澄妙】
　　【通术腹旁有孔当斋时至流水侧引五藏洗之还内腹中取鉢临水烧香咒之生青莲花　髙僧传云诃罗竭者多衍头陀晋武元康元年西入娄至山石室坐禅去水逺乃以左脚蹍室西石壁蹈没指既拔足水从中出清香软美四时不竭来饮者止饥渴除病】　革囊见试　秽尸敢行【髙僧嵬戒行严洁尝有一女子寄宿自称天女以上人有德天遣我来劝勉其意嵬执意贞确一心无扰曰吾心若死灰无以革嚢见试女乃凌云而逝顾曰海水可生须弥可倾彼上人者秉心坚贞　续髙僧传释慧恭益州成都人与同寺慧逺结契逺诣长安恭往荆访逺相遇欣然同宿逺言谈泉涌恭竟无所道逺问恭恭曰唯诵得观世音经一巻逺怪之恭曰经卷虽小尊敬者得无量福愿息瞠心当为法师诵一遍乃结坛升座恭发声唱经题异香遍满房宇及入经文天上作乐嘹亮振空两花雰霏满地诵讫下座花乐方散逺顿足顶礼泪下交流谢曰慧逺臰秽死尸敢行天日之下恭长揖而去不知所之】　臭泥莲花　黒衣宰相【上详佛二　宋沙门慧琳秦郡秦县人姓刘氏少出家冶城寺有才华兼内外之学尝着均善论行于世文帝见论赏之元嘉中遂叅权要侔于宰相防稽孔恺诣之叹曰遂有黒衣宰相可谓冠履失所矣】　枯树生枝　飞鸟投果【洛阳伽蓝记云法云寺西域乌苌国胡沙门昙摩罗所立摩罗聪慧学穷释氏至中国即晓魏言及隶书凡所闻见无不通解戒行真苦秘咒神验咒枯树能生枝叶咒人变为骡马见者无不惊怖西域所赍舍利骨及佛牙经像皆在此寺　髙僧传云天竺沙门智伽达禅学深明来游宋境学在中坐禅日时将迫念欲虚斋乃有羣鸟衔果飞来投之云云】　増碧眼　白足【达磨眼绀青色称碧眼胡僧　髙僧传云释昙如游化关中足白于面虽跣渉泥水未尝沾汚时称白足和尚】赤髭　白眼【上详僧四　魏髙僧传支谦博览经籍细长黒瘦两眼多白而晴黄时人语曰支郎眼中黄形躯虽细是智嚢】　飞锡　雨花【潜确类书舒州潜山最竒而山麓尤胜志公与白鹤道人同谋于梁武帝俾各以物志其地者得之已而鹤先飞去至麓将至忽闻空中飞锡声志公之锡遂卓于山麓遂各以所识筑室焉　大洞坊云花寺大歴初僧严讲经天雨花至地咫尺而防夜有光烛室】　防石　吐雾【潜确类书梁髙僧生公讲经于虎丘寺聚石为徒与谈至理石皆防头　元丰间久旱裕陵斋祷甚力一夕梦有僧乗马驰空中口吐云雾既觉雨大作逮旦物色至相国寺罗汉中第十三尊正所梦也】　食鸠　骑马【潜确类书邓州和尚日食二鸠有贫士求餐分二足与食食讫僧盥潄双鸠从口出一能行一匍匐在地士惊愕亦吐饭二足亦出因号食鸠和尚　山堂肆考宋禅恵大师雅州名山人屡举不第元符间郡守吕由诚以僧勅戏之师即削髪为僧或叩以佛法不许乗马师即曰文殊驾狮子普贤跨象王新来一个佛骑马也何妨其机敏如此】　堕雁　闻鸦【西域有比丘见羣雁飞乃曰可充我食一雁即堕地佛曰此雁王也不可食因立雁塔　传灯録云益州无住禅师尝务宴寂于是庭树鸦鸣杜鸿渐问师闻否曰闻鸦去又问师闻否曰闻鸿渐曰鸦去无声何师言闻曰闻非有闻非关闻性本来不生何曽有防有声之时是声尘自生无声之时是声尘自防而此之闻性不随声生不随声防悟此闻性即免声尘所缚】　弄狮　唤虎【山堂肆考药山禅师问云岩闻汝解弄狮子是否曰是弄得几出岩曰弄得六出药山曰我亦弄得一出岩后到沩山沩山问长老在药山弄狮子是否云岩曰是曰长弄否还有置时云岩曰要弄即弄要置即置　潭州华林善觉禅师时观察使裴休访之问有侍者否师曰有二个乃唤大空小空二虎自庵后出师曰有客且去二虎咆哮而去休问作何行业感得如斯师曰山僧尝念观音经】　巢鹊　召鱼【山堂肆考杭州道林禅师姓呉名元卿初至秦望山见长松枝叶蟠屈如盖遂栖其上复有鹊巢其侧人目为鸟窠和尚　蜀普録东川解魔寺僧吉祥魁梧多力受饭五鉢日夜诵经五函池中鱼知其数以名召之皆出水面】　金舌　布毛【唐金舌和尚赵人文宗开成间三召不至乃截其舌以进上即命焚之乃为金舌夜哦经如故遂以金舌名之　传灯録云道林禅师有侍者辞去师曰何往曰往诸方学佛法师曰若是佛法此中亦有少许于身上拈起布毛吹之其人遂悟时谓布毛侍者】游庄　投海【山堂肆考南泉普愿禅师姓王拟取明日游庄其夜土地神先报庄主庄主乃】
　　【预为备师到问庄主争知老僧来庄主云昨夜土地神报师来师曰王老修行无力却被鬼神觑见　净真华亭人宋嘉定间为兴圣寺僧有道行嘉熙间浙江钱塘江坍真作偈呈赵端明遂以身投海三日而还谓众曰我在龙宫说法龙神听受此江不复崩矣语讫复入于海安抚上其事勅赐护国真法寺】　玉带草鞵【山堂肆考佛印禅师法名了饶州人东坡与之游时住润州金山寺东坡赴杭过润为留数日一日值师挂牌与弟子入室公便服入方丈见之师曰内翰何来此间无坐处公戏曰借和尚四大作禅牀师曰山僧有一转语内翰言下即荅当从所请不然愿留所系玉带以镇山门公许之便解带置几上师云山僧四大本空五蕴非有内翰欲于何处坐公拟议未即荅师即呼侍者云收此玉带永镇山门公笑而与之师遂取衲裙相报　昔有一住山僧或谋攘之僧乃挂草鞵一双于方丈前题诗云方丈前头挂草鞵流行坎止任安排老僧脚底从来阔未必枯髅就此埋】　莲社　虎溪【髙僧传云晋义熙间僧恵逺居庐山与刘遗民等十八贤同修净土中有白莲池因号莲社以书招陶渊明渊明曰若许饮酒即往师许之遂造焉既而无酒陶攅眉而去谢灵运求入社逺师以其心杂止之　庐山记云恵逺居庐山东林寺送客不过溪一日与陶渊明道士陆静修共话不觉逾之虎辄骤鸣三人大笑而别后建三笑亭内有小渠名曰虎溪】破灶　方袍【潜确类书岳山庙有一灶甚灵祭享甚众堕和尚以杖击之三下云咄只是泥土合成圣从何来灶乃堕落须防一青衣人拜师曰我是灶神久受业报蒙说无生得脱此处特来相谢因号破灶和尚　僧宝传泉州洋慧忠禅师属唐武宗废教例为白衣作偈云多年尘事漫腾腾虽着方袍未是僧今日修行依善慧满头留髪待然灯】　额珠　心镜【彚苑云额珠内隐匪指莫妙　文粹云心镜外尘匪磨莫照】　伊蒲供　水田衣【上详佛四　王右丞诗乞食从香积裁衣学水田按水田衣稻畦帔即袈裟也】　无垢衣　忍辱铠　消痩衣　离尘服【俱袈裟名】　雪过腰　香还顶【上详佛三　华夷考云僧迦者西域人唐时居京师之荐福寺尝独处一室其顶上有一穴恒以絮窒之夜则去絮香从顶穴中出烟气满房非常雰霏及晓香还顶上仍以絮窒之】　即色论　剃头书【世说支道林作即色论畧曰夫色云性也不自有色色不自有虽色而空故曰色即为空色复异空山堂肆考人劝刘净翁舍俗出家黄山谷诗云净名厐老总垂须君宰元无免破除身若出家心若住何须更觅剃头书】　云霞思　水月心【唐诗云云霞思独元谓禅思也又云水月心方寂水月心禅心也】
　　僧四
　　原密行【净名】　利根【辨才见性】　执恵炬【涅槃经云】　知刼灰【髙僧传云竺法兰天竺人汉武穿昆明池底得黒灰问东方朔朔云不知可问西域胡僧法兰至问之兰云世界终尽刼火洞烧此乃是也】　度人格【祠部格王公已下薨别敕许度人者亲王二十三品已上三人并须亡者子孙及妻媵并通取周亲妻媵不须世业若数不足唯见在度如有假冐不在原首之限】　出家格【又云私家部曲客奴婢等不得入道如别勅许出家后犯还俗者追归旧主各依本色】　赤髭三藏【洛阳伽蓝记云佛耶舍此名觉明日诵三万言洞明三藏为人髭赤时号赤髭三藏】　连睂禅师【髙僧传云法秀罽賔人也罽賔多圣达屡值明师博贯羣经特深禅法为人沈邃有慧解仪范详正生而连睂故世号连睂禅师云云】　生融之学　观肇之名【髙僧传云通情则生融上首精难则观肇第一按竺道生融览恵观肇法师四僧名也】　长老　髙僧　上人　开士　善根　福地　法器　道心　梵行　觉性　修行　宴坐　听法　观心　演法有縁　游方无住　脱畧尘境　归依法门　五蕴皆空　诸漏已尽【谓六根也】　观身色顿悟无生之理　处世界当持不染之心　身则有为所以归于三寳　心实无相俾乎宗本一乗　虚幻非实身喻芭蕉之形　明彻无瑕心学琉璃之地　増宿桑【汉裴楷曰浮屠不三宿桑下不欲久生恩爱精之至也】　摩松【山堂肆考元奘法师贞观初往西域取经手摩灵岩寺松曰吾西去汝可西向若归则东向使弟子知之及去其枝年年西向忽一年东向弟子曰吾师归矣果然因号松曰摩顶松】　传灯【山堂肆考僧以法传度小师曰传灯谓能破暗也】　刻漏【国史补云僧慧逺在庐山以山中不知更漏乃取铜叶制器状如莲花置水盆上底孔漏水半之则沉每昼夜十二沉为行道之节】　赐紫【山堂肆考唐武后以僧法朗译大云经命赐紫袈裟则僧之赐紫自天后始也】　赐黄【又曰僧旧着黒衣元文宗宠爱僧防笑隐赐以黄衣其后皆衣黄欧阳元功题僧墨菊诗苾蒭元是黒衣郎当代深仁始赐黄今日黄花翻泼墨本来面目见馨香】　投簪【庐山记投簪落髪委命受业】　留须【详僧二】　买山而隐【世说支道林就深公买印山深公曰未闻巢由买山而隐】　叩冰而浴【山堂肆考叩冰和尚崇安人名藻光出家参雪峯真觉禅师住瑞岩院前有溪遇冬则叩冰而浴】　尝水卜地【又曰梁天监元年有天竺僧智药自西土来泛舶至汉上寻至韶州曹溪水口闻其香掬尝其味曰此水上流有胜地寻之遂开山立石寳林乃云此去百七十年当有无上法宝在此演法今六祖南华是也】　问山结庵【又曰龙湖禅师名普闻唐僖宗第三子往湖南石霜寺参禅及去嘱之曰汝逢干即止逢陈即住至邵武问其山曰大干问居者曰有一道士姓陈师悟遂结庵焉】　借宿道者【潜确类书黄梅东山一道者参四祖云汝老矣道者退见一女子洗衣问曰借你家宿肯麽女曰家有父母肯留汝则宿道者行不逺于大树下坐脱自是女子有孕生一男竟传法嗣】　锦裆妇人【袁郊甘泽謡曰沙门圎泽与隐士李源同游峩睂舟次南浦见妇人锦裆负罂而汲泽曰所不欲由此者为是也此妇人孕三年矣迟吾为子今已见之无可逃者三日浴儿愿公临顾以一笑为信后十三年当于杭州天竺相见至暮果亡妇乳一日源往视之儿见源即轩渠而笑李后如期至杭忽闻葛洪井畔有牧童隔水呼源乃泽也歌曰三生石上旧精防赏月吟风莫要论慙愧情人逺相访此身虽异性常存歌毕舞袖而去】　翠竹黄花【传灯録云迷人不知此身无象应物现形遂唤青青翠竹总是法身郁郁黄花无非般若黄花若是般若般若即同无情翠竹若是法身法身即同草木如此之言宁堪齿録】　寒灰死火【古禅师曰无心即是道若得无心轮回永断但学休心如痴如愚似胞胎中出来第一莫记一个字在心一向如寒灰死火枯木石头又似一个无孔铁椎始得】　山中老宿【东坡诗云山中老宿依然在案上楞严已不看】　竿头进歩【传灯録曰百尺竿头须进歩十方世界是全身】
　　僧五
　　原诗宋谢灵运过瞿谿石室饭僧诗曰清霄飏浮烟空林响法鼓庶乗四等观永拔三界苦　隋江总经始兴广果寺题恺法师山房诗曰息舟候香埠怅别在寒林竹近交枝乱山长絶迳深轻飞入定影落照有疎隂不见投云状空流折桂心　増唐韦应物诣西山深师诗曰曹溪旧弟子何縁住此山世有征战事心将流水闲埽林驱虎出宴坐一林间　沈佺期九真山静居寺谒无碍上人诗曰大士生天竺分身化日南人中出烦恼山下即伽蓝小涧香为刹危峰石作龛候禅青鸽乳窥讲白猿叅藤爱云间壁花怜石下潭泉行幽供好林挂浴衣堪弟子哀无识医王惜未谈机疑闻不二蒙昧即朝三欲究因縁理聊寛放弃慙超然虎溪夕双树下虚岚　刘禹锡谒枉山防禅师诗曰我本山东人平生多感慨弱冠游咸京上书金马外结交当世贤驰声溢四塞勉修贵及早狃健不知退锱铢扬芬馨寻尺招瑕类淹留郢南都摧颓羽翰碎安能咎往事且欲去沈痗吾师得真如寄在人寰内哀我堕名网有如翾飞辈曈曈揭智烛照使出昏昧静见元关启歆然初心防夙尚一何微今得信可大觉路明证入便门通忏悔悟理言自忘处屯道犹泰色身岂吾宝慧性非形碍思此灵山期未卜何年载　孟郊夏日谒智逺禅师诗曰吾师当几祖说法云无空禅心三界外宴坐天地中院静鬼神去身与草木同因知护王国满鉢盛毒龙抖擞尘埃衣谒师见真宗何必千万刼瞬息去樊笼盛夏火为日一堂十月风不得为弟子名姓挂儒宫　杜甫谒真谛寺禅师诗曰兰若山髙处烟霞障几重冻泉依细石晴雪落长松问法看诗妄观身向酒慵未能割妻子卜宅向前峰　王维夏日过青龙寺谒操禅师诗曰龙钟一老翁徐歩谒禅宫欲问义心义遥知空病空山河天眼里世界法身中莫怪销炎热能生天地风　裴迪夏日过青龙寺谒操禅师诗曰安禅一室内左右竹亭幽有法知不染无言谁敢酬鸟飞争向夕蝉噪已先秋烦暑自兹适清凉何所求　李端夜投丰德寺谒海上人诗曰半夜中峰有磬声偶寻樵者问山名上方月晓闻僧语下界林疎见客行野鹤巢边松最老毒龙潜处水偏清愿得逺公知姓字焚香洗鉢过余生　陆蒙寒夜同袭美访北禅院寂上人诗曰月楼风殿静沉沉披拂霜华访道林鸟在寒枝栖影动人依古堞坐禅深明时尚阻青云歩半夜犹追白石吟自是海边鸥伴侣不劳金偈更降心　皮日休奉和访寂上人诗曰院寒青霭正沉沉霜栈干鸣入古林数叶贝书松火暗一声金磬桧烟深陶潜见社无妨醉殷浩谭经不废吟何事欲攀尘外契除君皆有利名心　僧贯休逢诗僧诗曰禅元无可示诗妙有何评五七字中苦百千年后清难求方至理不朽始为名珍重重相见忘机话此情　白居易喜照密闲实四上人见过诗曰紫衫朝士白髯翁与俗乖疎与道通官秩三回分洛下交游一半在僧中臭帑世界终须出香火因縁久愿同斋后将何充供养西轩泉石北窗风　宋黄公度和泉上人诗曰芒鞋踏遍万山松得得归来丈室中破裓一身若悬磬清谈对客似撞钟名家要看惊人举觅句何须效我穷春雨地炉分半坐便疑身住古禅丛　陆游宿东林寺诗曰看尽江湖千万峰不嫌云梦芥吾胸戏招西塞山前月来听东林寺里钟逺客岂知今再到老僧犹记昔相逢虚窗熟睡谁惊觉野碓无人夜自舂　元郭奎留水云寺贻季潭上人诗曰好山吾所慕今日水西游花雨千峰暝松风六月秋龙为人听法僧共鹿寻幽如此林泉乐荣名安足求　黄镇成寄雷隐上人诗曰最忆髙人住翠微万岩千岫雪消时林阶月在行香早石屋云多出定迟栖树有僧留听法看泉无客和题诗松关不锁容相叩定觅春山食紫芝　白云上人重游净慈忆沅禅师诗曰慧日峰前阁重来百感増空存黄面老不见白头僧道偈书犹在埋铭刻未曽有诗行已久何必上传灯　僧善住寄岩栖翁诗曰霜髭碧眼老头陁陋巷曽经几度过连月不来城里住只縁城外好山多　明髙启送思上人诗曰名林虽尽废南去只随縁野饭晨留鉢城钟夜到船虎驯应畏法鸟唤不惊禅他日期相见髙峰旧塔前　童佩观音岩赠僧诗曰问道祝融东相逢是逺公林间孤殿破石下半潭空云影恋苔緑山光借树红翻经对灵鹫日日鸟声中
　　原诏后魏孝文帝立僧尼制诏曰门下凝觉澄冲事超俗外揣摸菀赜理寄忘言然非言何以释教非俗何能表真是三藏舒风必资戒典六度摛花固凭尸波自象教东流千龄以半秦汉俗革禁制弥密故前代英人随宜兴引时轻时重以阐元奥先朝之日尝为僧禁小有未详宜其修立近见沙门统僧显等自云欲更一刋定朕聊以浅识共详正典事起怱怱触未详究且可设法一时粗救俗习须元白一同更厘厥丧　宋孝武帝沙汰沙门诏曰门下佛法讹替沙门混杂未足扶济鸿教而専成逋薮加顷奸心频发凶状屡闻欺道乱俗人神交忿可付所在与寺耆长精加沙汰后违犯严其诛坐主者详其条格速施行
　　原碑梁元帝庄严寺僧旻法师碑曰夫宏才妙物云液之所降生独振孤标伦类之所逺絶是故随光烛魏非折水之恒珍和璧入秦岂润山之常寳僧旻法师盖天地之淳精宇宙之瓌器本姓孙氏有吴开国大皇帝其先也法师道蔼二仪德充四海含春夏之生长抱日月之贞明辞防清新置言闲逺千门万户必臻其奥九部五时若指诸掌坦然夷易豁尔洞开故缁素结辙华戎延道晨风之郁北林龙鱼之趣深泽哲人云逝指南谁属铭曰永离百非闻之寂灭茍云未树共归今辙方坟结构伽蓝罢设朱火一潜青松长列　又光宅寺大僧正法师碑曰昂昂千里孰辨麒麟之踪汪汪万顷谁识波澜之际望之若披云雾覩之如观日月至乃耆年宿望蓄思搆疑悬钟无尽短兵有倦犹若分旦望景履冰待日莫不倾河注烛虚往实归皇帝革命受圗补天纫地转金轮于忍土防绀马于阎浮逸翮方超圗南辍轨岂直尽兹相府署彼义年方当髙歩仙阶永编金牒繁霜凝而旦委松风凄而暮来悲马鸣之不反望龙树而心哀铭曰澄月夜亏清气旦卷曽峦逺岸苍江傍缅王筠国师草堂寺智者约法师碑曰结宇山椒疏壤幽岫蓄云泄雨霭映房栊浴日涵星翻光池沼震居暇豫留思幽微研精经藏探求法宝香城实相之谈金河常乐之说究竟微妙洞逺幽元掖庭为道心之宫华林构重云之殿师子之座髙广于灯王听法之筵众多于方丈开寳函之奥典阐金字之微言显证一乗宣三慧辨才无阂游戏神通莫不皆悟无生咸知妄想随类得解俱防真如铭曰形在江湖心超只鹫思协风云量包宇宙轩瞰苍波窗承翠岭须枕烟露掔持光景　沈约比丘尼僧敬法师碑曰立言道往标情妙觉置想依空练心成学緼日悠长疏年缅邈风迁电改斯理莫违神有殊适形无异归临泉结恸有怆徂晖松飚转盖山雨披衣载刋贞轨永播余徽　王僧孺栖元寺云法师碑曰大家茫茫真朴多沦爱有莫辩尘浊猗欤息心言髙理邈居之匪绚得之靡学刻情几种厉想元觉且说且定以披以握来遵北渚至依西岳西岳峨峨北渚回波庭栖弱羽檐挂轻萝甘麤衣恶弃厚安薄灭意嚣湫寄心寥廓　陈徐陵东阳双林寺傅大师碑曰自修禅逺豁絶粒长斋非服流霞若食朝沆姜原所履天歩可以为俦河流大屐神足宜其相比夫以连城之寳照庑之珍野老怪而相捐工人迷而不识昔汉皇爱道栾大不臣魏祖优贤叟如客河上之老轻举临于孝文台下之人髙尚加于光武五胡内奰苍鵞之兆未萌四海横流夷羊之牧匪见滴海未尽其辞悬河不穷其义伯阳之德贞桓纪于瀬乡仲尼之道髙碑书于鲁县亦有扬雄弟子郑元门人俱述清猷载刋元石铭曰来仪上国抗礼承明妙辩无相深言不生撞钟比说击鼓慙英乐论天口谁其与京乍见仙掌爰标神足色艳浮檀香逾薝卜噭噭门人承师若亲宁焚软叠弗燎香薪合窟为定方坟以墟须弥巨海变炭扬尘净土无壤灵仪自真何时涌塔复覩全身　江总明庆寺南禅师碑铭曰百世之上百世之下含章隐璞明真照假空行已无希音和寡不有耆德谁其继者朗月灵悬髙风独写又建初寺琼法师碑曰夫智慧精进皆曰第一妙德净名并称不二若乃干五欲之泥解六情之网御宝车之迹面香城之路荷持像法汲引人伦惟此法师心力备矣东山北山之部贯花散花之句并编柳成简题蒲就业学非全朔无待冬书师梦尹儒自知秋驾铭曰屑屑人世茫茫大千欲流心火意树身田老惊灵籥孔惜逝川三空莫辩二谛何诠佛日初照慈云不偏秋露寂灭莫系悠然　増唐独孤及扬州庆云寺律师一公塔碑铭曰茫茫五浊爱习如积何以为师尸罗之戒卓尔立志于焉悬解持佛密藏俾道勿坏颖脱诸有狱视三界上德不器大言无方遗言之文亦知其方发彼蒙求启迪思量我皆令发直心道塲奈何法船今也则亡适来岂时适去岂顺施未及普天乎不□飞鸟无迹发雷罢震福庭空虚来者曷问言之糟粕留为秘印　又舒州山谷寺觉寂塔隋故镜智禅师碑铭曰人之静也性与生皆植知诱于外率为妄识如浪斯鼓与风动息淫騃贪怒为刃为贼生死有涯縁起无极如来悯之为辟度门即妄了真以正觉源启廸心印贻我后昆间生禅师俾以教尊二十八刼迭付微言如二禅师应期宣世溷法藏独以道全童蒙求我我以意传摄相归性法身乃圎性身本空我无说焉如如禅师道既弃世将三十纪妙经乃届皇明昭贲亿兆膜拜凡今后学入佛境界于取非取谁缚谁解万有千歳此法不坏　刘轲栖霞寺故大德玭律师碑文曰有晋世家地髙琅邪产栖霞兮宿植有自许身佛氏为释子兮结鞅纒盖恵刃中净谁何对兮璞琢金蓥潭澄月映本清净兮尸罗毗尼开遮止持作律师兮摄深匡髙以游以遨铿蒲牢兮梵行既立薪传火袭光岌岌兮　权德舆故章敬寺百岩大师碑铭曰西方之教南宗之妙与日并照百岩得之为代导师频若琉璃结火燔性爱流溺正痴冥奔命即心是佛即色是空师之通兮无来无去无缚无解师之化兮揭兹灵塔丹素周匝示尘刼兮　吕温南岳弥陀寺承逺和尚碑铭曰浩浩清尘茫茫逝川大雄作矣救物为先能明大教非师有縁不宰功立忘机智全谁其之南岳命代习识虚受应身圎对理则归空教惟不昧末揺本静行苦神泰云迹一灭天星六周热恼就濯童蒙来求摄以尊念驱之力修我法有戸谁能不由甘露晨晞香云夕卷彼岸方济慈舟忽逺炉烟如在塔树忽剪刋勒丰碑永想正眼　白居易抚州景云寺故律大德上和尚石塔碑铭曰佛灭度后薝卜香里醍醐味醨谁返是香谁复是味景云大师景云之生一匡苾蒭中兴毗尼景云之防众将安仰法将畴依昔景云来行道者随践迹者归今景云去升堂者思入室者悲炉峰之西虎溪之南石塔巍巍有记事者以真实辞书于塔碑　刘禹锡曹溪六祖大鉴禅师第二碑铭曰至人之生无有种类同人者形出人者智蠢蠢南裔降生杰异父干母坤独肖元气一言顿悟不践初地五师相承授以宝器宴坐曹溪世号南宗学徒爰来如水之东饮以妙药瘥其瘖聋诏不能至许为法雄去佛日逺羣言积亿着空执有各走其域我立真诠揭起南国无修而修无得而得能使学者还其天识如黒而迷仰见斗极得之自然竟不可传口传手付则受于有留衣空堂得者天授　卢简求杭州盐官县海昌院禅门大师塔碑铭曰人心常灵法证常明定慧一相有无俱名于此有得自师归寂近取诸身胡云不识五千尊经何限奥义迷者见文悟者见意见者无住指即是处医病未除徒劳回顾我行慈悲示尔蚩蚩无凿髙原自有清池大师之言一一真诠不疑不怖同归善縁
　　原墓志梁简文帝同泰寺故功德正智寂师墓志铭曰峰頽木朽波逝江潭山川若此人何以堪亦生亦灭如壑如舟千龄俱尽万古谁留惟兹大士才敏学优幼捐蹈火早去吞钩法雷能响悬河必詶辩才可匹妙德难俦　又宋姬寺慧念法师墓志铭曰电逝生危舟沈道灭石拆亡儒星开殒哲是曰人龙亦号僧象慧气素昭英贤夙上善渡爱河能蹇欲网如彼髙山法徒斯仰如彼澄波不测深广　又甘露鼓寺敬脱法师墓志铭曰岌岌縁假昏昏大梦六尘逺飞四流长控猗嗟大士慧舟法栋早擅人龙夙标威鳯善堂闲构灯王布席辩河流水辞峰积石寂寥两树悠漫三泉神明何托暗石空传　又湘宫寺智蒨法师墓志铭曰嗟尔名德超然有晖五尘夙离三修允依戒珠靡缺忍铠无违智灯含影慧驾驰騑若韬山金如苞海寳德迈西河声逾东道伊时倾盖于彼朱方不期而遇襄水之阳掩此方坟悠哉泉下郁郁翠微辽辽平野薪尽火灭归真息假　又净居寺法昂墓志铭曰篠簜含耸兰荪表质甘露已凝智泉斯溢顿辔中衢息棹修渚隟漏白驹藤縁黒鼠同志酸伤交朋哀楚　邵陵王扬州僧正智寂法师墓志铭曰縁城虚假欲海漂深三相难久八风易侵实惟上德为龙为光凝情内莹被采外微言折角精义解颐有同商生譬彼名医妙法方永慧水停滋五通轸慕四众増悲　陆倕志法师墓志铭曰法师自说姓朱名宝志其生縁桑梓莫能知之齐故特进呉人张绪兴皇寺僧法义并见法师于宋太始初出入钟山往来都邑年可五六十歳未知其异也齐宋之交稍显灵迹被髪徒跣负杖挟镜或征索酒肴或数日不食豫言未兆悬识他心一时之中分身数处天监十三年即化于华林门之佛堂先是忽移寺之金刚像出置户外语僧众云菩萨当去尔后旬日无疾而殒沉舟之痛有切皇心殡葬资须事丰供厚望方坟而殒涕瞻白帐而拊心爰诏有司式刋景行辞曰欲化毗城金粟降灵猗欤大士权迹帝京绪胄莫详邑居罕见譬彼涌出犹如空现哀兹景像冥此风电将导舟梁假我方便形烦心寂外荒内辩观往测来覩微知显动足墟立发言风偃业穷难绍因谢弗援慧云昼歇慈灯夜昏　増唐李吉甫杭州径山寺大觉禅师墓志铭曰水无动性风止动灭镜非尘体尘去镜澈众生自性本同诸佛求法妄纒坐禅心没如来灭后谁证无生大士密授真源湛明道离言说法润根茎师心是法无法修行我体本空空非实性既除我相亦遣空病誓如乳毒毒去味正天师得之斯为究竟何有涅槃适去他方教无生灭道有行藏不见舟筏空流大江苍苍遥山成道之所至人应化万物皆覩报尽形灭人亡地古刻颂丰碑永存涧戸
　　戒律一
　　増法华经曰精进持净戒犹如护明珠　教戒经曰受诸饮食当如服药勿生増减如蜂采花但取其味不损香色　传灯録曰律师持戒自缚　白居易曰得径入大道乗此不退转　又曰恩爱舍骨肉饮食断腥羶柳宗元文曰修整观行尊严法容以仪范于后学者以为持律之宗焉　又曰无得而修故念为实相不取于法故律为大乗坏衣不饰揣食不味覆荐取役凡出于生物者摈而勿用不自知其慈摄取调御凡归于正真者动而成羣不自知其教万行方厉一性恒如　又曰儒以礼立仁义无之则坏佛以律持定慧去之则丧故离礼于仁义者不可与言儒异律于定慧者不可与言佛
　　戒律二
　　増维摩经曰防中有一天女以天花散诸菩萨悉皆堕落至大弟子便着不堕天女曰结习未尽故花着身结习尽者花不着身　神僧传曰天竺菩提达磨梁武帝普通元年泛海至金陵与帝语师知机不契遂去梁折芦渡江止嵩山少林寺终日面壁而坐九年形入石中拭之益显人谓其精诚贯金石也　马祖姓马名道一得法于南岳怀让禅师怀让得法于六祖让一日在马祖庵前磨甎祖问要作甚麽让云欲得成镜祖云磨甎岂得成镜让曰磨甎既不成镜坐禅岂得成佛耶如牛驾车不行打车不是打牛即是苦学坐禅禅非坐悟若学成佛佛无定相马祖闻之如饮□糊因此大悟【山堂肆考】
　　戒律三
　　原十诵　五戒【髙僧传云佛若多罗此云功德华罽賔人専精十诵律部伪秦始中振锡入关先是律藏未阐鸠摩罗什延请多罗诵出十诵梵本罗什译为晋文三分获二多罗遘疾未竟而亡后有昙摩流支此云法乐西域人以始七年达关中庐山释慧逺闻支善毘尼希得究竟律部遗书通好流支乃与罗什共译十诵都毕　毘尼藏经云五戒一不杀生二不偷盗三不邪四不妄语五不饮酒食肉】　増长天秋月　水上青莲【李白诗戒得长天秋月明　心如水上青莲色】　三衣法　一鉢歌【汤显祖诗寒守三衣法　饥传一鉢歌】
　　戒律四
　　原六度【毘尼藏经云布施持戒忍辱精进禅定智慧以法能度死生故云六度】　六尘【又云色声香味触法怨忿污人之净心故云六尘】　四分【律也】　三藏【经律论】　八戒【坚持】　九部【经律论各三部】　戒珠【详释教】　法宝　毘尼【毘婆罗论曰善分别戒名为毘尼藏】　小乗【戒律也】　律仪　法要　僧律　国章以法求道　用刑修心　精进勤苦　护持威仪
　　未及超于解脱　且当摄其威仪　全护珠之念虽在修行　得舍筏之心岂宜执着　増飞蚊破面【旧相禅学録云丁繁自尚书郎叅灵度师去官求道日食脱粟二升诸僧鉢水一盂夏月夜坐禅席飞蚊咂食终不揺头满面为蚊破烂】　斗盆烧香【王氏彚苑曹务光见赵州以斗盆烧香曰财可得法难求】　脇不至席【又云四祖修行数十年中脇不至席】　根不染尘【僧铭云六根不染欲尘之戒】斩新日月　特地乾坤【山堂肆考洛甫禅师在夹山典座三年吃百顿棒后来大悟曰斩新日月特地乾坤】　闲邪以律【谢灵运作慧逺碑】　守律护戒【张燕公集】非独心长净衣无一防尘【姚少监诗】
　　戒律五
　　原诗梁庾肩吾和太子重云殿受戒诗曰皇明执东曜帝扆居北辰小乗开治道大觉拯苍民殊途同义路分流合智津传香引上德列伎进名臣连阁翻如画圗云更似真镜山衔殿影梅梁落梵尘苑桂恒留雪天花不待春万年逢瑞应千生值法身天衣初拂石豆火欲然薪重善终无报轻毛庶有因　释慧令和受戒诗曰泬寥秋气爽揺落寒林疎风散飞廉雀浪动昆明鱼是日何为盛证戒奉皇储愿陪升自在神通任卷舒　増唐僧皎然送志沙弥赴上元受戒诗曰不肯资章甫胜衣被木兰今随秣陵信欲及蔡州坛野寺钟声逺春山戒足寒归来次第学应见后心难
　　禅定一
　　増传灯録云禅有深浅阶级殊等粘带异计欣上厌下而修者是外道禅正信因果亦以欣厌而修者是凡夫禅悟我空偏真之理而修者是小乗禅悟我法二空所显真理而修者是大乗禅若顿悟自心本来清净元无烦恼无漏智性本自具足此心即佛依此而修者是最上乗禅亦名如来清净宗密禅
　　禅定二
　　増传灯録云唐中宗遣内侍薛简迎六祖简问曰不以智慧照破烦恼凭何出离祖曰尔言是小乗简曰请大乗见解祖曰明与无明其性无二无二之性即是实性凡愚不减圣贤不増住烦恼而不乱居禅定而不寂不断不常不来不去性相如如常住不迁谓之曰道　又曰智隍禅师问六祖以何为禅定元防祖曰我师示我曰妙湛圎寂体用如如五隂本空六尘非有不出不入不定不乱禅性无住离住禅寂禅性无生离生禅想心如虚空亦无虚空之量　又云法要有三戒定慧也戒生定定生慧慧生八万四千法门是三者迭为用也然惟戒而后能定定而后能慧亦惟慧而后能戒其作用则一耳
　　禅定三
　　原不二　归一【不二法门　万法归一乗】　超岸　入地【超彼岸也决定经云不舍初地入于二地乃至十地】　法眼　妙心【佛未涅槃时每告弟子迦叶曰吾以清净法眼涅槃妙心实相正法将付与汝汝可流布无令断絶】　増止观　定慧【荆溪祖师咨启左溪尊者某于畴昔之夜梦被僧服腋挟两轮而游于大河左溪曰汝当以止观之道而度生乎果籖释止观以开后人佛经云止能舍乐观能离苦　观经云鼓两翼以髙飞喻定慧之竖彻驰二轮而致逺喻止观之横周金陵语録云定有出定入定意非若止无所不定慧者见微而已非若观无所不见故定慧为菩萨止观为佛】　燕子　桃花【语録云莫怪道人口挂壁桃花燕子自能禅】　不闻不见无念无营【传灯録云寿州道树禅师结茅三峰山下有野人言谈诡异师曰野人多色伎俩只】
　　【消老人不闻不见伊伎俩有穷吾不闻不见无尽　下详经一】
　　禅定四
　　増一味禅学【广语曰有僧辞归宗云往诸方学五味禅归宗云我这里有一味禅为甚不学】一指头禅【俱眠和尚问天龙举一指示之豁然顿悟号一指头禅】　原正觉　利根　八戒　四禅　入定　安禅　归空　离相　悟法　断言　舍筏　忘筌　次第之禅　真如之理如悟三空　终超十地　定慧齐修　身心无着　有漏之身　无生之理　无我之真相　有縁之胜果乗不退之轮　证无生之观　解法藏之缄縢　启禅关之扄鐍　増摄乱以定【谢灵运碑】　身缚禅寂【杜荀鹤诗】　光明徧照　智见独存【王维】　苦海莫能漂　刼火不能焚【白乐天】　久披山衲坏　孤坐石牀寒【文苑英华】　静故了羣动　空故纳万境【东坡诗】
　　禅定五
　　原序梁武帝小亮法师涅槃疏序曰非言无以寄言言即无言之累累言则可以息言言息则诸见竞起所以如来乗本愿以托生现慈力以应化离文字以设教忘心相以通道欲使珉玉异价泾渭分流佛性开其本有之源涅槃明其归极之宗非因非果不起不作
　　増诗唐张乔赠仰山禅师归曹溪诗曰曹溪松下路猿鸟重相亲四海求元理千峰绕定身异花天上堕灵草雪中春自惜经行处焚香礼旧真　宋王镃芳庭植上人诗曰苔侵坐处石头青满屋春云不用扄入定醒来香印冷一帘花雨湿残经　释净端寄懐勒潭山月禅师诗曰闻道安禅处松萝杳隔溪清猿定中发幽鸟坐边栖云影朝晡别山峰逺近齐不知谁问法雪夜立江西　元张宪寄中山隐讲师诗曰问讯山中隐中山第几重风廊廵夜虎云鉢听经龙流水千溪月寒岩一树松无因净渣滓来共上堂钟　白云上人宿睦州祖师庵诗曰庵依兜率寺山憩俗心灰竹密暑不到窗虚风自来山昏飞鹤下磬断定僧回拂拭残碑看年深厚緑苔



　　御定渊鉴类函卷三百十七
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百十八
　　道部一【道教　仙】
　　道敎一
　　増老子道徳经曰道可道非常道名可名非常名无名天地之始有名万物之母　后魏释老志曰道教之源岀于老子其自言也先天地生以资万类上处玉京为神王之宗下在紫微为飞仙之主千变万化有徳不徳随感应物厥迹无常　原又曰其为教也蠲去邪累澡雪心神积行立功累徳増善乃有白日升天长生世上又有三元九府百二十官一切诸神咸所统摄焉　増隋书曰道经者云有元始天尊生于太元之先每至天地初开授人秘道谓之开刼度人故有延康赤明龙汉开皇是其年号其间相去经四十一亿万载所度皆诸天仙上品有太上老君太上丈人天真皇人五方天帝及诸仙官转共承命世人莫之与也所説之经亦禀元
　　一之自然而有非所造为亦与天尊不灭天地不壊则蕴而莫传刼运当开其文自见凡八字尽道体之奥谓之天书字方一丈八角垂芒光辉照耀惊心目虽诸天仙不能省视乃命天眞皇人改转天音而辨行之自天真以下至于诸仙展转节级以次相授诸仙得之始授世人众经或言传之神人篇巻非一自云天尊姓乐名静信例皆浅俗故世甚疑之其术业优者行诸符禁往往神騐而金丹玉液长生之事厯代靡费不可胜纪竟无效焉　隋经籍志曰道者葢为万物之奥圣人之至赜也　道书曰自初一气而分三气是为三天一气大罗天三气清微天禹余天太赤天即玉清上清太清之三境也　妙内篇曰大道起于无为万物之祖也　原灵寳真一自然经诀曰大道者不可彊名也彊名曰大彊字曰道　太元真一本际经曰无宗无上而独能为万物之始故名元始运道一切为极尊而常处三清出诸天上故称天尊　増太平经曰上士学道辅佐帝王好生之徳也中士学道欲度其家下士学道才脱其身　定真玉箓曰治心之最不须臾心神乃定定则入道其状在外慎其言语惧触物也节其饮食虑贪生也衣粗而静存素淡也居陋而隐守静笃也恭谨一切避凌辱也不敢为先免疾谤也始终淳信潜化导也进止和光宻行教也挫鋭觧纷明道有时也出处变化见神应之速也　太上曰知者不言言能以救物又曰上士学道受之以神中士受之以心下士受之以耳以神听者通无形以心听者知内情以耳听者闻外声　又曰知者不言言者不知故圣人云我无为而民自化我无事而民自富我好静而民自正我无欲而民自朴修之于身天下自化深根固柢长生久视之道以道莅天下其鬼不神道者万物之奥为者败之执者失之是以圣人无为故无败无执故无失　太上太霄琅书曰天地布气师教之真真仙登圣非师不成心不可师师心必败　寳元经曰裁制偏邪同归中正能及流末还至本源道本无形假名立象虽言充用实元无物道典曰制杀生者天也顺性命者人也非逆天者勿
　　杀也非逆人者勿伐也为政如是盖道之极也　太乙帝君经曰求道者使其心正则天地不能违也舍色累而不愿避荣利而自逺甘寒苦以思存乐静斋于隐垣则学道之人始可与言矣　太上三五顺行经曰天者道之应形也应有时渐交以引之元象虚文莫过三五三五顺行运周则变通不穷三才合度太乙者天也天之受一气荡荡而致清道者天之积灵也　升元经曰道之元妙出于自然生于无生先于无先弥纶无外布神化气淡然无上制御诸天　寳元经曰正则道合合则言志志言在正正以絶邪斋戒诵经仙道自成成仙之大莫过太上太上无言言以应感感应之道表信成经也　三皇经曰求索自然脱身当道三光发明天地常经　真诰曰修于其身其徳乃真君子立身道徳为任清静为师太和为友为元为黙与道穷极治于根本求于末兆为善者自赏为恶者自刑故不争无不胜不言无不应　上清紫宸经曰经不师授窃天之保受无盟信忽天之道　太上八素真经曰太上元人所以与天地等者以其能相教导也先觉与后觉其流归于一源也　太真科曰道有寂动气化之有形智化之有声又曰皇教道也帝教徳也王教仁也
　　道教二
　　原庄子曰黄帝立为天子十九年闻广成子在于崆峒之上故往见之曰我闻吾子达于至道敢问至道之精广成子曰自而治天下云气不待族而雨草木不待黄而落日月之光益以荒矣又奚足以语至道黄帝退居三月复往邀之广成子南首而卧黄帝从下风膝行而进再拜稽首问曰闻吾子达于至道敢问治身奈何而可以久长广成子蹙然而起曰善哉问乎吾语汝至道至道之精窈窈冥冥至道之极昬昬黙黙无视无聼抱神以静形将自正必静必清无劳汝形无揺汝精乃可以长生　増又曰夫道在太极之先而不为髙在六极之下而不为深先天地生而不为久长于上古而不为老狶韦氏得之以挈天地伏羲得之以袭气母维斗得之终古不忒日月得之终古不息堪坏得之以袭昆仑冯夷得之以逰大川肩吾得之以处泰山黄帝得之以登云天颛顼得之以处宫禺强得之以立乎北极西王母得之坐乎少广莫知其终彭祖得之上及有虞下及五伯傅説得之以相武丁奄有天下乗东维骑箕尾而比于列星　原神仙传曰彭祖讳铿帝颛顼元孙至殷之末世年已七百余嵗而不衰少好恬静惟以养神治生为事王闻之以为大夫称疾不与政事善于补导之术并服水精云母粉麋角常有少容采女乘辎軿往问道于彭祖采女具受诸要以教王王试为之有騐欲秘之彭祖知之乃去不知所如其后七十余年门人于流沙西见之　又曰老子姓李名耳字伯阳楚国苦县頼郷人也其母感大星而有娠虽受气于天然生于李家犹以李为姓又曰其母懐之八十一嵗乃生生时剖其母左腋出出而白首故谓之老子又曰母到李树下生老子生而能言指李树曰以此为我姓又有老聃之号老子鹤髪龙顔黄色美眉广颡长耳大目疏齿方口厚唇额有参牛达理日角月庭鼻纯骨双柱耳有三门【一作耳竪大三门】足蹈三五手把十文以周武王时为柱下史时俗见其久夀故号老子所出度世之法九丹八石玉醴金液治鬼养性絶谷变化役使鬼之术　本行经曰道言元始天尊以我因縁之勲锡我太上道君之号老子内传曰太上老君姓李氏名耳字伯阳其母曽见日精下落如流星飞入口中因有娠七十二嵗而生常有五色云绕其形五行之兽卫其堂于陈国涡水李树下剖左腋而生又曰顶有日光身滋白血面凝金色舌络锦文形长一丈二尺齿有四十八受元君神圗寳章变化之方及还丹伏火水汞【胡总反】液金之术凡七十二篇闗令内传曰闗令尹喜周之大夫也母氏尝昼寝梦
　　天下綘霄流绕其身见长人语令咽之既觉口有盈味及真人生时有双光若日飞逰其侧室内皆明良久不知所在其家陆地自生莲华光色鲜盛眼有日精姿形长雅垂臂下膝堂堂有天人之貌少好学坟素善于天文秘纬仰看俯察莫不洞彻虽鬼神无以匿其真状老子感焉未至九十日闗令登楼四望见东极有紫气西迈喜曰夫阳气尽九星宿值合嵗月并王复九十日之外法应有圣人经过京邑至期乃斋戒其日果见老子増消氷经曰老子语尹喜曰若求学道先去五情一
　　父母二妻子三情色四财寳五官爵若除者与吾西行喜精鋭因断七首来老子笑曰吾试子心所杀非亲乃禽兽耳伏视七头为七寳七尸为七禽喜疑反家七亲皆存　葛洪神仙传曰自伏羲至三代显名道士世世有之其老子盖得道尤精者也内实自然欲正定本末当以史传为据并仙经秘文以相参防其他俗説文多虚妄其后道士私有増益非真文也着道徳三篇尹喜行其道至汉窦太后好黄老言孝文帝及外戚诸窦皆令读之故庄周之徒以老子为宗　原淮南子曰卢敖逰北海经乎太隂入乎阙至谷之上见处士者深目而鬓泪注而鸢肩丰上杀下轩轩方迎风而舞顾见卢敖翻然下其臂遯逃乎崥下敖就顾之方卷殻而食蛤梨敖与之语若士齤然笑曰子中州之人也寜肯逺至此犹光乎日月而载乎列星　神仙传曰河上公莫知姓名也汉孝景帝时结草为庵于河湄常读老子经景帝好老子之言有所不知数事莫能通者闻人説河上公读老子乃遣人谘所不觧事以问之河上公曰道尊德贵非可遥问也帝即驾而従之公以素书二卷与帝曰熟省此则解疑了不事多言也勿以示非人言毕失其所在须臾云雾晦冥天地斗合论者谓景帝好老子之言一世不能尽通之故神人特下教之便去也　汉武内传曰李少君字云翼齐国临淄人好道入泰山采药修絶谷全身之术遇安期生少君疾困叩头乞活安期生以神楼散一与服之即愈乃以方干上言臣能凝澒成白银飞丹砂成黄金金成服之白日升天身生朱阳之翼体备贠光之异竦则凌天伏入无间控飞龙而八遐遍乘白鸿而九陔周海之枣大如钟山之李大如瓶臣以食之遂生竒光师安期授臣口诀是以保万物之可成也于是上甚尊敬为立屋第増又曰上元夫人三天上元之官统领十万玉女名箓者谓武帝曰汝好道乎数招方术登山祀神亦为勤矣然汝胎性暴胎性胎性奢胎性酷胎性贼五者恒舎于荣卫之中五臓之内虽获良针固难愈也暴则使气奔而攻神是故神扰而气竭则使精漏而魂疲是故精竭而魂消奢则使真离而魄秽是故命逝而灵失酷则防仁而自攻是故失仁而眼乱贼则使心鬭而口干是故内战而外絶此五事者皆是截身之刀锯刳命之斧斤矣虽复志好长生不能遣兹五难亦何为损性而自劳乎若从今闭诸养汝神放诸奢从至俭勤斋戒节饮食絶五谷去羶腥鸣天鼓饮玉浆荡华池叩金梁按而行之阿母必能致汝于都之墟迎汝于昆阆之中位以仙官游于十方子励之哉　王母传曰武帝问长生之道王母曰汝能贱荣乐卑耽虚味道自复佳耳然汝道恣体欲淫乱过甚杀伐非法奢侈恣性夫侈者裂身之车也淫者破身之斧也杀者向对奢者心烂积欲则神陨聚秽则命断以子蕞尔之身而宅残形之贼盈尺之材乃攻之者百刄欲以解脱三尸全身永久不可得也有似无翅之鷃愿鼓天池朝生之而乐春秋者哉若能荡此众乱拨秽易意保神气于绛府闭宫而不开静奢侈于寂室爱众生而不危守慈务施链气惜精傥有若斯之事岂无髣髴邪若不尔者譬如抱石而济长河耳　原真人周君传曰紫阳真人周义山字委通汝隂人也闻有栾先生得道在山能读龙峤经乃追寻之入山遇羡门子乘白鹿执羽盖佩青毛之节侍从十余玉女君乃再拜叩头乞长生要诀羡门子曰子名在丹台玉室之中何忧不仙逺越江河来登此何索　神仙传曰王烈字长休邯郸人也烈入河东抱犊山中得一石室室中有两卷素书烈读不知其字不敢取颇谙十数字形体归书作以示嵇叔夜叔夜尽知其字烈喜乃将叔夜往识其径分明了了往至失石室所在烈窃语弟子曰叔夜志趣非常輙不见不应得道故也　増王君内传曰西域真人谓王子登【褒】曰子求生虽笃而未见其涯慕道虽勤而未启其门殆犹沿涌波以索鸟巢寻长木而访渊鳞耳是故子心疲于导引而朱宫为之防溃肺于理气而神华为之凋落肝劳于视盼而魂精为之辽索脾竭于守神而丹田为之阂滞肾困于经纬而精液为之不泽胆鋭于趋竞故四肢为之乱作五脏相攻六府颠覆三焦滞而不泻八闗絶而无续赖精饭以劲汝身恃丹青以固汝内尔正可却衰白之凋折犹不免必死之期防徒有万年之夀岂足贵乎　笑道论曰陆修静宋明帝泰始七年因敕而上上清经目既云隐在天宫尔来一百余年不闻天人下防不见道士上升不知此经从何至此昔文成书以饭牛诈言王母之命而黄庭元阳以道换佛张陵创造灵寳吴赤乌时始出上清起于草元宋齐之间乃行鲍静造三皇事露而被诛文成书饭牛致戮于汉世今之学者又踵其术亦可悲乎
　　道敎三
　　原气祖　帝先【妙内篇经曰元道本起于元首万气之祖　老子曰道冲而用之挫其鋭觧其纷和其光同其尘湛兮似或存吾不知谁氏之子象帝之先王弼注云帝天帝也】　贷三　生一【明威经曰天道善贷贷以三气上气曰始其色正青中气曰元其色正白下气曰亥其色正黄　老子曰道生一孙登注曰妙一宅于太虚之内化资于至道之用故因其所由谓之曰生】　感星　梦日【上详道二　后圣九道君列纪经曰后圣君之母先梦云日月纒其形乃感而孕焉】　姓李字芝【上详道二　上清三天君列纪经曰上清真人姓桓字芝乃中皇时人也】　绿筋
  </div>
  <div class="pagination">
   <a href="御定渊鉴类函_page217.html">
    上一页
   </a>
   <span>
    ...
   </span>
   <a href="御定渊鉴类函_page213.html">
    213
   </a>
   <a href="御定渊鉴类函_page214.html">
    214
   </a>
   <a href="御定渊鉴类函_page215.html">
    215
   </a>
   <a href="御定渊鉴类函_page216.html">
    216
   </a>
   <a href="御定渊鉴类函_page217.html">
    217
   </a>
   <span class="current-page">
    218
   </span>
   <a href="御定渊鉴类函_page219.html">
    219
   </a>
   <a href="御定渊鉴类函_page220.html">
    220
   </a>
   <a href="御定渊鉴类函_page221.html">
    221
   </a>
   <a href="御定渊鉴类函_page222.html">
    222
   </a>
   <a href="御定渊鉴类函_page223.html">
    223
   </a>
   <span>
    ...
   </span>
   <a href="御定渊鉴类函_page219.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
