<!DOCTYPE html>
<html>
<head>
    <meta charset="UTF-8">
    <title>清稗类钞 - 第 403 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 403 页/共 432 页</h1>
    <div class="content">
　　一把伞草

　　一把伞草产于滇之分水岭，以象形得名。草虽枯，置之热水中，辄作青色而挺立。

　　珍珠伞

　　福建长汀祭旗山有异草，名珍珠伞，周栎园侍郎亮工谓其为莘夫人祭旗时遗伞所化也。

　　汤西崖咏花木

　　仁和汤西崖少宰右曾之南荣，有轩三楹，缚竹为篱，植杂卉其中，以为游息偃仰之地，因赋诗以赏之。其一云：「读书惜已老，看花悔不早。平生此二恨，耿耿挂襟抱。七年京城居，庭未见寸草。天机纷六凿，世网触九恼。岂知物外闲，熙春自绢好。形骸嵇叔夜，土木太枯槁。吾师郭林宗，逆旅亦洒扫。」其二云：「枳棘编作篱，薜荔栽为墙。年年贮秋雨，草树半已荒。京国苦风埃，此乐安可望。盆盎得生意，露下明月光。破蛰走百虫，昨来微雨凉。呼童缚竹埤，花乐一两行。」其三云：「文无催我归，海棠破昨梦。牵牛始引蔓，锦带已羃空。纤纤白棣花，万点雪吹冻。胜春如佳人，朱颜酒微中。光随暮色敛，香与晓风送。懒知世缘疏，静悟物态众。鼠肝与虫臂，扰扰争羣动。」其四云：「南园飞胡蝶，翩翩若有情。花房酿游蜂，戢戢如有声。暄妍感时节，辛苦各自营。我来卷帘坐，读书轩南荣。一饷亦云乐，千载如可并。异时王安丰，眸子秋水清。嗟哉营营子，爝火安得明！」

　　廷希贤主持花木

　　杭州驻防满洲廷揆，字希贤，居花园巷，爱花卉，尤多菊，黄华紫艳，栽徧东篱。客至看花，题诗满壁，以为笑乐。同时有蔡木龛、沉鉴沧、赵仁寿、陈瑟堂辈，相与品题。自辅国公迂斋将军镇杭，招入军署，主持西园花木，妙手生春，不虚所好矣。

　　陈石遗忆花木

　　陈石遗尝居沪上，已而挈眷去。光绪戊戌，乃有《忆高昌庙旧居花木》诗，诗云：「林际春申有草堂，杜陵人去瀼西荒。曾经翦取吴淞水，洗药浇花入小塘。水竹三分屋二分，颇如野鹤所云云。最宜月到风来候，一架银花满院闻。花木成蹊渐渐多，去年日夕眄庭柯。梧桐拱把蕉分绿，拉杂樵苏奈汝何。老梅旧腊开如许，丛菊秋来付阿谁？最有村童偷眼惯，小桃欹侧出疏篱。」

　　陈石遗恶杂草木

　　光绪庚子，有拳匪之祸，有识者咸感愤。陈石遗偶坐庭中，见杂草木而恶之，谓皆不祥之物，因作六言诗五首，诗云：「袁粲郊野步屧，何妥门巷屏居。萧萧悲风时起，今我不愁何如？「白杨。」少游醉卧其下，文长画里青青。二人抑郁以死，劳生大梦可醒。「紫藤。」宋陵松柏无地，此树乃种山阴。胡为汉南有此，不待雍门沾襟。「冬青。」看汝垂垂花发，无恙不减田家。我独兄弟分散，豺虎吮血磨牙。「紫荆。」淮南小山丛生，谁知草木无情。牵动长江万里，风声鹤唳皆兵。「桂。」

　　唐花

　　京师气候寒，花事较南中为迟，然有所谓唐花者，非时之品，十二月即有之，诚足以夺造化而通仙灵。盖皆贮于暖室，烘以火，使之早放，腊尾年头，烂熳如锦，牡丹、芍药、探春、梅、桃诸花，悉已上市矣。唐，一作堂。至光绪时，则上海亦有之。

　　朱古微侍郎祖谋、刘新甫员外恩黻皆有《水龙吟？咏唐花》词。朱云：「梦华不醒愁春，探芳别有千红地。是空是色，瑶姬酒重，维摩病起。羯皷声中，红旛影外，东风凝睇。笑繁华占否？闲蜂浪蝶，空撩乱，冰霜里。闻道唐宫翦彩，好帘栊尽情妆缀。输他烂漫，香云一窖，先春花事。火速年芳，冬烘心性，优昙身世。问高楼怨笛，黄昏叫裂，着梅花未？」刘云：「花宫不耐深寒，羣仙偷嫁红尘里。春愁未醒，凭空数到，番风廿四。噀雨痕轻，酿云香润，内家标致。笑贵人金屋，藏娇买艳，浑不解，温存意。过了试灯天气，玉帘空主恩捐弃。当初底事，千熏万沐，催教梳洗。我亦曾经，凤城西畔，略窥芳思。叹龟年老去，凄凉羯鼓，说开元事。」

　　旌德江秋珊大令顺诒则以五排咏之，诗云：「竟有回天力，相逢一笑拈。兽炉生活火，鸳幄闭重帘。鬬巧疑裁锦，漫空任撒盐。三三春未到，七七术能兼。品借蟠根李，香收写韵籨.隋宫悬夜彩，吴客话冰缣。初盛诗原好，温柔境亦甜。禁寒仍爇烛，索笑莫巡檐。宠预东皇借，催烦羯皷严。冬烘同龌龊，秋士感迟淹。鸿本羞因热，蝇难学附炎。不经甘露沃，那畏朔风尖。岂藉吹嘘早，居然色相瞻。化工凭巧夺，花信向人占。躁进英先露，阳回暖暗添。南枝偏耐冷，一任冻云黏。」

　　花瓶之水

　　梅、兰之花，插于瓶，隔宿倾水，仍清洌，且有微香。他花则不然，虽牡丹入瓶，经宿，水即臭。

　　花相间成字

　　康熙丁亥，圣祖南巡，驾幸松江，农民以菜花与紫荷花草相间种成「万寿无疆」四字，登高望之，灿然分明，上顾而大乐。

　　阮文达有三花

　　阮文达在山左，莲有一带四花者。在浙江学署，兰有并蒂及一蔕四花者。嘉庆己未为司农，借居衍圣公赐第，偶于小院种蕉数本，不阅月，发一花，绿苞倒垂，甘露盈萼，招同人相与赋诗。其封翁湘圃老人时方就养在京，属刘梦谷为作《三花图》，自为文记之。

　　黄山多奇卉

　　歙之黄山有三十六峯，高出四千仞，其中异卉，尤人世所罕觏。僧雪庄尝绘为图，曹文敏公皆有题咏。其花名颇奇，如见子花、玉手花、龙首花、如意花、小巧花、干雪花、潇洒花、金坛花、山樱花、油樱花、查卜花、蜜蜡花、天海花、珠伞花、冷趣花、琐琐花、佛灯花、醉仙花、佛顶花、宝轮花、黄晶花、叶叶花、金莲花、宝盖花、美玉花、仙蓼花、巾子花、鹅羣花、倚苔花、头油花、冷信花、茶叶花、珠冠花、叶上花、囊环花、玉铃花、梦子花、淡竹花、玉仙花、紫扁花、灵仙花、覆杯花、仙钗花、仙都花、汉节花、因陀罗花、香萱、六月雪、万年果、红锦球、香杜鹃、山绣球、山凤仙、山木香、山玉兰、白翦绒、马兰菊、美人菊、紫霞杯、紫玉簪、仙种桃、秋牡丹、珊瑚鞭、玛瑙鞭、蔚蓝梅、金丝蜡梅等是也。

　　乌兰本巴之野花

　　外蒙乌兰本巴沿溪曲路，层折不穷，积雪银白，草皆青绿，有红黄各色野花贴地如锦，蒙人亦不知其名。黄者高四寸，叶如艾，丛生根下，一梗有一花，四瓣，鹅黄，花落则结实，如透骨草子，每丛十余朵，遍于水次。红者高不盈寸，贴地丛生，一根一花，根细如发，花如丁香，叶亦丛生根下，如马齿苋，香味清洁，其最多者，丛结如绣球花。

　　野鸡膆内草实作花

　　有羽灰色鳞纹重可斤许之野鸡，出内蒙古，其膆内常有未化草实，曝之使干，至春季，和以泥，植之盆中，月余，即茁长七八寸，开各色花，种类不一，绚烂可爱，皆内地所未见者。惟秋后结实，较前渐细，明春即不能复花。

　　直隶森林

　　直隶北部之森林，种类极繁，有菩提树、栎、榛、白杨、松、柏、椎、桦之属，徧地皆是。而枫叶之美丽，尤令人睹之而心旷神怡。夹道皆凤尾草，杂以野花，河滨柳丝下垂，石上青藤蟠结，林中各种禽鸟，无不具备，盖沙漠中之腴地也。其最重者为河流，曰滦河，曰白河，直隶北部之田，赖以灌溉。其不至患水灾者，盖以树木茂盛，能吸收水分，使缓流入大河耳。

　　东陵与五陵山之丛林，广约九百丁方机路密达，「每一机路密达合英国一里之八分之五。」凡橡树、松树、杉树、椎树、菩提树、凤尾松、落叶松、玄胡藁之大者，遍山谷间。大树之下则有枫杂生，而榛树、葡萄树、凤尾草亦甚蕃茂。其嶙峭之石，又往往为麻蔓草所萦绕。河流之所经，赤杨绿柳，参差左右，浓阴两岸，幽胜天然。其出没鸣啸于其间者，皆名禽怪兽，而不可得之于他处者也。此地之生养，一以河流为凭依，而白河、滦河之水道，皆取求于是。丛林既盛，虽有淫雨，多被吸收，故流于溪涧者，其势潺漫，此洞壑间之小溪细流所以徐徐不疾而又渊渊不竭也。 

　　东三省森林

　　东三省多森林，而吉林为尤多。惟其方言，于平地多树者曰林，于山间多树者曰兀集，万木参天，槎枒突兀，排比联络，间不及尺，绵绵亘亘，纵横数十百里，不知纪极，伐山信道，始漏一线天光。秋冬霜雪凝结，不着马蹄，春夏高泞泥淖，低汇波滔。旅行兀集中数日，不得尽其极，蚊蝱攒啮，鸣鸟咿哑，鼯鼪狸鼠之属，旋绕不畏人，微风震撼，则飕飕扬扬，骇人心目，故昼焚青草聚烟以驱蝱，夜据木石燎火以防兽。近年逐渐砍伐，春暖冰融，排木蔽江而下，爇火代薪者，均栋梁材也。至东清铁道，「俄人所筑，西比利亚之支线也。」则机关车之发动，亦不假煤力，而化以尺长木块。且土人于寒食节，多放火烧山，延及林木，火辄数十日。兀集，亦作阿集，亦作窝集，一作乌稽，一作窝稽，实今之所谓大森林也。

　　延吉所产之最美者曰黄花松，而鱼鳞松次之，此外则尚有油松、赤松、杉松、果松。他若白松、簌松、杨、柳、楷、柞、楸、榆、桦、椵、枫等树材，堪筑宫室制器皿者，亦不一而足。

　　京城多古树

　　京城多古树，每一坊巷，必有古而且大之树，约每距离不十丈，必有一株，外人常赞赏之，以其适合都市卫生之法也。且观其种植痕迹，似经古人有心为之者。如太学桧，吏部藤花，卧佛寺娑罗树，慈仁寺松，万寿寺及昌运宫白松，封氏园松，工部营缮司槐及城南龙爪槐，皆极参差蜿蜒之致。宣统时，工部之槐树心已空，而枝叶犹茂，余则根株尽拔矣。

　　干隆朝，灵石何道生官工部，有咏槐诗。

　　程周量尝抚慈仁寺松而叹曰：「长安诸贤，率皆未登庾岭，故使诸松浪得盛名。」

　　干隆辛酉，冢宰甘庄恪公汝来与果毅公讷亲方高坐吏部大堂选官，甫唱名抽签，而甘薨于椅，手犹执笔未落也。讷奏闻，高宗赏银一千两，命所属经纪其丧。其夕，藤花盛开，香三日，较暮春更盛。

　　至乔木之中空者，实以内灌而致。内灌有三，自上垂注而下者曰天灌，自下熏蒸而上者曰地灌，中有受湿之空穴，为湿所注为气所蒸者曰人灌。

　　皇木厂之木

　　京师大通桥之南，有皇木厂，属工部，岁遣官致祭。高宗有《皇木谣》，刻石。木旧有屋，后圮，石阑尚存，木半朽，且折为二，然犹高可隐人，作旃檀色，纹如叠云卷浪，扣之有声。

　　树中有军器

　　同治壬申，武冈州某乡有老树一，大可合围，枯矣，将断之，不意树心已空，而中有生成木质鎗、锤、刀、矛数十事。经里正报官，验之而收诸库。

　　树中有字

　　新宁县张村人某折取树上小干，欲以为锄柄，取归，未及用，旋见树干一偏已枯朽，虑不适用，乃折之为薪，见木中有字，其文曰「乡村云字」。「乡村」两字横书，「云字」两字直书。某以为怪也，鸣于众，均不解其故。询其木取自何所，某谓此乃祠侧狗毛虫树干也。众视之，将就枯，因将所存之干折视，复有「日月常临」四字，则直写。

　　闽粤树叶

　　闽、粤树叶，黄落者绝少，如松柏，新叶生而旧叶始脱，亦不甚萎黄，梅花开时，且大半带叶也。

　　松

　　松为常绿乔木，干耸直多节，皮或粗厚，裂为龟甲状，亦有光滑者，叶细如针，俗呼松毛。花单性，雌雄同株，雌花丛生于枝顶，下有多数黄色粉之雄花丛结成球果。经一二年，始熟。木材为用至繁。有赤松、黑松、白松、海松、五须松之别。
</div>
    <div class="pagination">
<a href="清稗类钞_page402.html">上一页</a><span>...</span><a href="清稗类钞_page398.html">398</a><a href="清稗类钞_page399.html">399</a><a href="清稗类钞_page400.html">400</a><a href="清稗类钞_page401.html">401</a><a href="清稗类钞_page402.html">402</a><span class="current-page">403</span><a href="清稗类钞_page404.html">404</a><a href="清稗类钞_page405.html">405</a><a href="清稗类钞_page406.html">406</a><a href="清稗类钞_page407.html">407</a><a href="清稗类钞_page408.html">408</a><span>...</span><a href="清稗类钞_page404.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
