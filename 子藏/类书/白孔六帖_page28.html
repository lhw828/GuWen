<!DOCTYPE html>
<html>
 <head>
  <meta charset="utf-8"/>
  <title>
   白孔六帖 - 第 28 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   白孔六帖 - 第 28 页/共 50 页
  </h1>
  <div class="content">
   白师有功国人喜以逆之　昔岁入陈今兹入郑【楚】往岁克敌今又胜都天幸多矣【晋师】成霸安彊　一战而霸【文之教也】取威定霸【于是乎在】七战皆获【毕万匹夫也七战皆获有马百乘死于牖下言以夀终也】筑武军以为京观　于胜之不可保　王师大献则奏恺乐【献功之乐也周礼】若师有功则左执律右秉钺以先凯乐于社　邓艾伐蜀【灭之】元凯平吴【杜预封当阳侯】吉语【见上】战胜之后常若轻敌愿广为方畧【陆逊与闗羽书】狃于蒲骚之役必小罗【莫敖】常胜之家难与虑敌【世祖使臧宫谓之云云】敬惧【城濮之役楚师败绩晋文犹有忧色曰得臣犹在忧未歇也】又【列子赵防子攻翟胜之有忧色孔子曰赵氏其昌乎胜非其难恃之为难】又【晋厉公侈与楚战于鄢陵楚师败绩范文子忧之曰君骄侈而克敌是天益其疾也文子名燮】天幸【霍去病常与杜骑先大军亦有天幸未尝困絶而诸将常坐逗挠若未遇】孔搴旗蹈军出入若神【李光顔从髙崇文平劒南数搴旗蹈军出入若神】昼扬兵夜垒【郭子仪讨史思明昼扬兵夜垒贼不得息气益老击贼嘉山斩首四万级获人马万计思明跳奔博陵】六战皆克【唐璿吐蕃防凉州入洪源谷璿以兵数千临髙望之见贼旗铠鲜明谓麾下曰吐蕃自钦陵死賛婆降莽布支新将兵欲以示武且其下皆贵臣酋豪子弟骑虽精不习战吾为诸君取之乃披甲先登六战皆克斩二将获首二千五百筑京观而还】斩七禆将【刘沔拜河东节度兼招抚回鹘使进屯鴈门闗虏防云州沔击之斩七禆将败其众以还】广平王收长安【郭子仪俄从元帅广平王率蕃汉兵十五万收长安李嗣业为前军元帅为中军子仪副之王思礼为后军阵香积之寺北距澧水临大川弥亘一舍贼李归仁领劲骑薄战官军嚣嗣业以长刀突岀斩贼数十骑乃定回纥以竒兵缭贼皆夹攻之斩首六万级生擒二万贼帅张通儒夜亡陜郡翌日王入京师老防夹道呼曰不图今日复见官军唐史】横贯其营【安庆绪闻王师至遣严庄悉数十万屯陜助通儒旗帜钲鼓径百余里师至新店贼已阵出轻骑子仪遣二队逐之又至倍以往皆不及贼营輙反最后贼以二百骑掩军未战走子仪悉军追横贯其营贼张两翼包之官军却嗣业率回纥从后击尘且坌飞矢射贼贼惊曰回纥至矣遂大败僵尸相属于道】斩数千级漂血丹渠【马璘迁试太常卿明年吐蕃防邉诏璘移军援河西怀恩之叛璘引还间闗转闘至凤翔虏围已合节度使孙志直婴城守璘令士持满外向突入县门不解甲出战背城阵虏溃率轻骑追之斩数千级漂血丹渠】荡夷防憝【李晟露布至梁帝感泣羣臣上夀且言晟荡夷防憝而市不易防宗庙不震长安之人不识旗鼓虽三代用师不能加之】攻朱泚于光泰门【王佖晟在师佖无不从攻朱泚于光泰门贼方鋭佖与李演鏖战堞血贼数北诸将乘之遂大振】马燧【讨田悦悦败余见火攻门】威动京师【郑畋中和元年贼将王璠率众三万来攻畋使唐夫设伏以待璠内轻畋懦柔纵歩骑鼓而前畋以鋭卒数千当贼疏阵而多旗帜乘髙伐鼓贼不测众寡阵未整伏发众皆嚣日暮军四合鏖战龙尾坡杀贼二万级积尸数十里多获铠仗璠遁去禽璠子斩之威动京师】霆扫风除【突厥賛太宗身勒兵显责而隂间之戎始内阻不三年防颉利献比阙下霆扫风除其国遂墟】执酋长【南蛮传诏徙天平军髙骈领西川节度使骈至不淹月阅精骑五千逐蛮至大渡河夺铠马执酋长五十斩之】伺敌之隙以取胜【周德威老将常务持重以挫人之锋故其用兵常伺敌之隙以取胜五代史】俘馘万计【吴越钱佐王延羲延政兄弟相攻卓俨明朱文进李仁逹等自相簒杀连兵不解者四年仁逹附于李景已而又叛景兵攻之仁逹求救于佐佐召诸将计事乃遣其统军使张筠赵承泰等率兵三万水陆赴之遣将誓军号令齐整筠等大败景兵俘馘万计获其将杨业蔡遇等遂取福州而还由是诸将皆服同上】裒防鞠顽锋猬斧螗【栁宗元皇武篇】台图焕丹郊告俨匏稭【韩愈征蜀聮句】未三旬而定晋阳才期年而灭潞子【奸臣放命二纪陆梁据太常之固下窥洛邑通故綘之道旁睨近阙任冯异则拔天井而震上党仗吴汉则发突骑而倾邯郸未三旬而定晋阳才期年而灭潞子不以金购稀将多降不劳师克粤首驰报一品集】一举刈腥膻尸骸积如麻【栁宗元铙歌鼓吹曲】扫余沴以雪霜非天不可【元稹贺诛吴元济表拯遗甿于沟渎非圣不能扫余沴以雪霜非天不可】斩此鲸鲵破兹枭獍【同上贺诛李岕表外委将臣内敷睿筭风行号令天助机谋则可以斩此鲸鲵破兹枭獍】若上交下怨可离而间营久卒疲可掩而袭【昧去迷就士众猜嫌可振而走重进轻退遇逢险阻可激而取若敌人旌旗屡动或数顾其卒或纵横其吏或行或止追北恐不利见利恐不获渉长途而未息入险地而不疑劲风剧寒剖氷济水烈景炎热倍道兼行阵而未定合而未毕若此之势乘而击之此为天賛我也岂有不胜哉通典】掷首陴外降幡夜竪【韩愈元和圣德诗负鄙为艰纵则不可出师征之其众十旅军其城下告以福祸腹败肢披不敢保聚掷首陴外降幡夜竪】知可以战与不可以战者胜知众寡之用者胜【上下同欲者胜以虞待不虞者胜将能而君不御者胜此五者知胜之道通典】发三矢輙杀三人【于是虏气慑皆降薛仁贵虑后患悉坑之】八遇八克【娄师德与虏战白水涧八遇八克】恃武库之五兵凭宫垣之万雉【于公异破朱泚露布势均破浪攻甚决河虽其恃武库之五兵凭宫垣之万雉】北取三闗兵不血刃【而史家犹讥其轻社稷之重而侥幸一胜于仓卒殊不知其料彊弱较彼我而乘述律之殆得不可失之机非明于决胜者孰能至此诚非史氏之所及也五代史】总仗顺之师乘制胜之气【鼓行芟剪易若摧枯陆贽论李晟兵】纎缟当彊弩之初孤豚偾肥牛之下【众轻闘蚁勇劣怒蛙纎缟当彊弩之初孤豚偾肥牛之下栁宗元为裴中丞牒】事同拾芥力易摧枯【杪忽蜂腰虚见辱于齐斧突梯鼠首滥欲寄于旄头上】懽声洽于万夫胜气横于千里【上】南则浮海济师共集堂堂之陈东则横江誓众用成善善之功【上】如摧枯株如搏畜兎【一品集】马牛几至于谷量虏血殆同于川决【同上】谢安之围棊尚拗曹参之饮酒正酣【适有军书果闻戎捷郑亚防昌一品集序】足澡吾渭水之耻【李靖突厥部种离畔帝方图进取以兵部尚书为定防道行军总管率劲骑三千繇马邑趋恶阳岭颉利可汗大惊曰兵不倾国来靖敢提孤军至此于是帐部数恐靖纵谍者离其心腹夜袭定防破之可汗脱身遁碛口进封代国公帝曰李陵以歩卒五千入絶漠然卒降匈奴其功尚书竹帛靖以骑三千蹀血虏庭遂取定防古未有辈足澡吾渭水之耻】策勲封龙额归骑猎麟脚【韩愈晚秋聮句】破竹宁比其发机走丸未喻于乘胜【栁宗元平李师道状】浊河清济曽无沟洫之虞【大岘琅琊不闻崖岸之阻】砥磨周钺水淬郑刀【万里来袁绍之头颅三冢葬蚩尤之肩髀一品集】跋朝贺书飞塞路归鞍跃【韩文偃城聮句】元帅凯乐之日【天子遣使郊劳有司先献捷于太庙又告齐太公唐六典兵部】王师奋发势无驻于建瓴丑类抢攘功有轻于折棰【于公异破朱泚露布】





　　白孔六帖卷五十五
　　钦定四库全书
　　白孔六帖卷五十六　　唐　白居易　原本
　　宋　孔　传　续撰
　　务德胜【一】　　　　以少击众【二】
　　降【三】　　　　　　退散【四】
　　善败【五】　　　　　败将【六】
　　屯营【七】　　　　　争战地【八】
　　伏兵【九】　　　　　擒获【十】
　　弭兵【十一】　　　　疲兵【十二】
　　纵敌【十三】　　　　耀武【十四】
　　寇戎【十五】
　　务德胜【一】
　　白帝舜舞干而苖格【周文因垒而崇降】德攻【义胜】禁暴　寒者衣之【左传叔弓围费不克冶区夫曰若见费人寒者衣之饥者食之供其乏困费来如归南氏亡矣季平子从之费人叛南氏】羊祜【晋汉春秋曰羊祜还镇专修德信以怀吴人陆抗告边戍曰彼专为德我专为暴是不战而自服也各保分界无求小益也】遗药【见单车入贼门】文德者帝王之利器威武者文德之辅助也【汉刑法志】邓训祭彤【事见四夷门】不重伤邻国望我欢若亲戚　荀吴围鼔【鼓人请以城叛穆子不许曰犹有食】
　　【邑姑修而城食竭力尽而后取不戮一人曰吾以事君也】晋文伐原【命三日之粮原不降命去之谍岀曰原将降矣公曰得原失信不可退一舍而原降】抚敌人【吴吕蒙在公安得闗羽及将士等家属辄厚遇之】殡敌师【吴将陈尚潘景为寇羊祜追斩之美其死节厚加殡敛二人子迎丧祜礼遣之】以绢偿稻【羊祜出军至吴境刈稻为粮计所取送绢偿之】孔王者之兵吊人而取有罪【李靖萧铣降靖入其部或请靖借铣将拒战者家赀以赏军靖曰王者之兵吊人而取有罪彼其胁驱以来籍以拒师本非所情不容以叛逆比之令新定荆郢宜示寛大以慰其心若降而籍之恐自荆而南坚城剧屯敺之死守非善计也止不籍由是江汉列城争下】裴度复兼平章事【长庆四年王廷凑屠元翼之家敬宗羞惋叹宰辅非其人使凶贼炽肆学士韦处厚上防曰臣闻汲黯在朝淮南寝谋干木处魏诸矦息兵王霸之理以一士止百万之师以一贤制千里之难裴度元勲巨德文武兼备若位岩庙委参决必使戎虏畏威幽镇自臣管仲曰人离而听之则愚合而听之则圣治乱之本非有它术陛下当馈而叹恨无萧曹今一裴度摈弃于外所以冯唐知汉文帝有颇牧不能用也帝感悟于是度复兼平章事】绥怀【賛皇一品集赐王宰诏意卿宜大布诚信且务绥怀不得焚其室庐翦其桑梓自当壶浆塞路襁负以归】先招怀后掩袭【萧俛帝因问兵法有必胜乎俛曰兵防器圣人不得已用之故武不可玩玩则无震天以仁讨不仁以义讨不义先招怀后掩袭故有不杀厉不禽二毛不犯田稼其救人如免水火此必胜术也】
　　以少击众【二】
　　白李陵以少击众【与苏武书曰以五千之众对十万之军】当百【王寻王邑百万围昆阳世祖自将歩骑千余累捷无不一当百邑等败绩】疲兵再战一以当千客主之形既不相如【李陵书曰】効死之日【晋周处夏矦骏西征贼屯梁山众七万骏遣处以五千人击之自旦至暮斩首万计絶矢尽潘系不救左右劝退处曰吾効死之日遂战没】黥布【尝以少击众】孔提孤军【李靖突厥部种离畔帝方图进取余见军胜门】贼望兵少【张巡欲乘胜击陈留子琦闻复围城巡语其下曰吾蒙上恩贼若复来正有死尔诸军虽捐躯而赏不直勲以此痛恨闻者感慨乃椎牛大飨悉军战贼望兵少大笑巡逺亲鼔之贼溃追北数十里】以十三人破贼万【王君廓从战东都有功为右武卫将军诏劳之曰尔以十三人破贼万自古以少制众无有也】马将军【马璘肃宗竒之委以东讨初战卫南以百骑破贼五千众从李光弼攻洛阳史朝义众十万阵北邙山旗铠照日诸将沈疑未敢击璘率部士五百薄贼屯出入三反众披靡乘之贼遂溃光弼曰吾用兵三十年未见以少击众雄捷如马将军者】一壮士当十夫【吴武陵吴元济叛武陵遗以书夫一壮士不能当十夫者以其左右前后咸敌也矧以一卒欲当百人哉】常以寡闘众【朱延夀用军常以寡闘众还者尽斩之】宜以计胜【薛万均传窦建德帅众十万寇范阳罗艺迎拒之万均曰众寡不敌宜以计胜即教艺羸兵阻水以诱之万均自以精骑百匿城左建德师度水邀半度击之大败其众】能以少击众【张归厚为将善用弓槊能以少击众张晊屯赤冈归厚与晊独战阵前晊惫而却诸将乘之晊遂大败五代史】左右奋击一当数人【荔非元礼光弼守河阳周挚攻北城元礼以敌坚未可以驰还军示弱怠其意光弼怒使召元礼欲按军法答曰方战不及往请破贼以见因休栅中良久顾麾下曰向公来召殆欲斩我鬪死有名无庸受戮乃下马持刀嗔目直前鋭上者而进左右奋击一当数人斩贼数百首贼遁去】以兵寡劝止【薛仁贵负鋭提卒二千进攻扶余城诸将以兵寡劝止仁贵曰在善用不在众身帅士遇贼輙杀万余人拔其城因旁海畧地与李勣军合扶余城既降它四十城率送款】
　　降【三】
　　白文不犯顺　防坚【摧刚】因垒而降【文王伐崇军三旬不降退而脩德而复伐之因垒而降】舞干而格【舜征有苗舞干羽于两阶七旬有苖格】晋侯示信三日而原降【帝舜脩文七日而苗格】服而舍之　示之以整使谋而来犯顺不祥　文王伐崇再驾而降　受服【服降也】王师
　　有征无战　降将【李陵】武安君白起坑赵降卒四十万【于长平后赐劒死于杜邮】许男靣防衘璧士舆榇　郑伯肉袒牵羊秦王白马素车系颈以组【降汉王于轵道旁】防勒井竭将军犹守【耿恭】居延兵尽都尉遂降【李陵】降围邑【周礼】司寇【主降】去杀【来降】祸莫大于杀降【李广所以不封侯相者王朔云】三驱之礼【禽逆前来者不射唯有去者射之爱其来而恶其去也以喻来降者则不杀之】鼓人请降穆子不受【荀吴事见上注】汉筑受降城　侯降者【汉匈奴徐庐降景帝欲侯之周亚夫曰彼背其主而侯何以责人臣不守节上曰丞相议不可用】待以不死【后汉光武与赤眉相遇刘恭靖曰盆子以百万众降陛下陛下何以待之帝曰待以不死也】发车马迎降【浑邪王来降汉发车二百乘县官无钱从人贳马或匿人马不具上怒欲斩长安令汲黯曰无罪且匈奴叛其主来降徐以县次传何至骚动疲国甘心夷狄之民乎】画降状【魏于禁降闗羽归文帝慰谕遣诣邺髙陵先令于陵屋闗羽战克厐德积怒禁降伏之状禁遂薨焉】讯问周至【郭淮为雍州刺史每羌胡降淮款曲讯问周至咸称其神明】杀降【吴程普杀降者数百人皆使投火即自病瘖百余日而卒】日防出于降虏　不受降【后汉朱隽字公健攻黄巾黄巾乞降隽曰秦项之际人无定主故赏附以劝来令海内一统纳降无以赏劝讨之足以惩恶纵敌受寇非良策遂破之此事与荀吴事同意异】又【汉晋春秋曰初霍光使杨稷毛炅屯交趾曰贼围未百日而降者家属诛过百日而降刺史受其罪及吴陶璜围之日未满而粮尽乞降璜不许而给粮日满粮尽救不至乃受降与荀吴事正类也】譬谕降之【复汉李宪屯灊山扬州刺史欧阳歙攻下庐江人陈众请得譬谕降之单车白马往説而降之灊山人生为立祠号白马从事】受降如受敌【耿秉击车师云】受降令自缚【康居太子保苏匿率众数万余欲降叚防宗汉遣卫司马逢迎司马畏其众欲受降者皆自缚苏匿怨举众亡矣】放归【羊祜与吴人开布大信降者欲去听之】诈降【吴将孙布请诈出降顿兵迎满宠伯宁曰必降也陵遣七百人往迎布夜掩击破之】围而后降不赦【昌狶降于禁诸将皆以当送太祖禁又与狶有旧禁曰诸公不闻令乎围而后降不赦虽旧不敢失法泣涕斩之】谷梁曰诛不慎服【来服者不复慎厌也】孔七十二国降附【髙仙芝小勃律其王为吐蕃所诱妻以女故西北三十余国皆覊属吐蕃自田仁琬以来三讨之皆无功诏仙芝出讨与监军邉令诚自防宻俱入遣将军席元庆曰若酋领逃者第出诏书呼之赐以缯防至皆防以待我元庆如言仙芝至悉斩之王及妻逃山穴不可得仙芝招谕出降因平其国于是拂菻大食诸胡七十二国皆震慑降服】就馆而降【刘潼山南有剧贼依山为剽宣宗怒欲讨之宰相崔铉曰此陛下赤子廹于饥寒弄兵山谷间不足讨请遣使喻释之诏潼驰往潼挺身叩其垒曰有诏赦尔罪盗皆列拜约潼就馆而降】度势穷即举众降【延夀收余众负山自固无忌勣合围之彻川梁防归路帝按防观虏营垒曰髙丽倾国来一麾而破天賛我也下马再拜谢况于天延寿等度势穷即举众降东夷传】梁亡庄宗入汴张全义自洛来朝泥首待罪【庄宗劳之曰卿家弟侄幸复相见全义俯伏感涕年老不能进趋遣人掖扶而登宴犒尽命皇子皇弟等皆兄事之张全义】一日降数千人【张建封盗起苏常间代宗诏中人与李光弼皆讨建封见中人请前喻贼可不须战因到贼屯开譬祸福一日降数千人纵还田里】单骑白衣【李愬入蔡驻元济外营蔡吏惊曰城防矣元济尚不信曰是洄曲子弟来索禇衣尔及闻号令曰常侍传语始惊曰何常侍得至此率左右登牙城田进诚兵薄之愬计元济且望救于董重质愬乃访其家慰安之使无怖以书召重质单骑白衣降愬待以礼进诚火南门元济请罪梯而下槛送京师由光诸屯尚二万皆降愬不戮一人】皆以州降【马燧李怀光反河中诏燧为行营副元帅时贼党安廷珍守晋毛朝守隰郑抗守慈燧移檄防谕皆以州降】西向受命【同上贼将徐廷光守长春宫城燧度长春不下则怀光固守久攻所伤必众乃挺身至城下见廷光廷光惮燧威拜城上燧顾其心已屈徐曰我自朝廷来可西向受命廷光再拜即率众降】请降【宗室臯建中元年进拜湖南观察使前帅辛京杲贪虐使部将王国良戍武冈頼其富即劾以死国良恐据县反敛荆黔洪桂兵讨之再歳不能下臯至遗书曰观将军非取大逆者特逃谗抗死尔将军遇我可以降我固为京杲诬者幸蒙雪何忍以兵加将军哉以为不然我以阵术破将军阵以攻法屠将军城非将军所度也国良得书喜且畏因请降】萧铣降【李靖萧铣将文士以卒数万屯清江孝恭留靖守屯自往与战大败还贼委舟散掠靖视其乱纵兵击破之即率轻兵五千趋江陵薄城而营破其将杨君茂郑文秀俘甲士四千孝恭军继进铣大惧檄召江南兵不及到明日降】敕严备遣单使往劳【裴行俭阿史那伏念伪称可汗复与温传合明年行俭还总诸军屯代州之陉口纵反间説伏念令与温传相贰伏念惧宻送欵且请防传自効行俭秘不布宻以闻后数日烟尘涨天而南斥候惶骇行俭曰此伏念执温传来降非它也且受降如受敌乃敕严备遣单使往劳既而果然】相率降【宋敬则岭表蛮叛以裴怀古有文武才用为桂州都督蛮服其威惠相率降】怀辑降附【李晟拜鳯翔陇右泾原节度使晟常曰河陇之防非吐蕃能取之皆将臣沓贪暴其种落不得耕稼日益东徙自弃之尔且十无缯絮人苦役扰思唐之心岂有既乎因悉家赀怀辑降附】愚人不足语降【髙仁厚卭州贼阡能众数万畧州县列壁数十陈敬瑄召仁厚还使督兵西讨屯永安阡命诸将毁栅鼓而前贼渠罗浑擎设伏诈降仁厚遣将不持兵入谕其众皆真降浑擎诈穷而逸吏执之仁厚曰愚人不足语降众署皆得免则告诸壁大军至贼帅句胡僧大惊斩之莫能禁众执胡僧以降】委身逆虏【张兴束鹿人为饶阳禆将城破思明防之马前好谓曰将军壮士能屈节当受髙爵对曰昔严顔一巴郡将犹不降张飞我大都将安能委身逆虏】名王贵种相继降【藩镇张仲武乌介失势往依康居尽徙余种寄黒车子部回鹘遂衰名王贵种相继降捕几千人】降斩其首【令狐楚皇甫鏄既相擢楚河阳懐节度使代乌重始重徙沧州以河阳士三千从士不乐半道溃归保北城将转掠旁州楚至中泽以数骑自徃劳之众甲而出见楚不疑乃皆降斩其首恶众遂定】素衣牵羊【继岌同光三年封魏王是嵗伐蜀为西南靣行营都统郭崇韬为都招讨使继岌至绵州衍上筏请降丙辰入成都乘竹舆至升仙桥素衣牵羊草索系首肉祖衘璧舆榇羣臣衰绖徒跣以降继岌下而取璧崇韬解焚榇自出师至降衍凡七十五日兵不血刃自古用兵之易未有如此然继岌虽为都统而军政号令一出崇韬五代史】降幡夜竖【腹败肢披不敢保聚掷首陴外降幡夜竖韩愈诗】系颈求活【系颈求活投戈乞降于公异破朱泚露布】潜出卢龙长驱绵竹【段文昌平淮碑魏军得田畴为导潜出卢龙邓艾得田章既登长驱绵竹】请命而后降【世宗复南征遂围濠州濠州刺史郭廷谓告于周曰臣不能守一州以抗王师然愿请命于唐而后降世宗为之缓攻廷谓遣人请命于景景许其降乃降】赦降【慕容彦超常以金帛募海上客得五百余及周师围城客説彦超曰今围急城且将防请开门为公决胜败安能于危窘之地坐守诛戮彦超不能从周祖闻而义之城防使戒之曰朕既赦汝所邉城邑无害民人对曰臣皆海曲之民少负节义偶为彦超所误不能成功臣之耻也今陛下既释臣等愿归渔农以奉圣朝敢有它志再取亡殁言讫皆山呼而去太祖既平彦超乃释所俘五代史】放降卒八百归于蜀【周世宗本纪】
　　退散【四】
　　白军有败谋【师无成命】大崩曰败绩　军志曰知难而退商周之不敌　彼竭我盈　援再衰三竭之鼓【呼再战再北之师】晋人拔数奔之斾【卫侯去甚败之旗】闻敌彊而退非夫也师不用命　失属亡师为罪已重　莫有鬭志　师徒挠败　子丧师徒何以复命　再败军师死且有罪【防越曰】蔑有鬭志　席卷【瓦解】覆师宵遁【宵溃】日寻干戈　罔有敌于我师前徒倒戈攻于后以北　此无遗镞之费【彼有倒戈之功】逗挠　鼓儳　旗靡　有令出征且期后劲【无刚尝寇遽见出奔】失道之将　既未知兵【有以为将】战士不能深入【大夫无乃浅为】无敌不支　弃甲复来【华元】辙乱旗靡【齐师败曹刿视其辙乱望其旗靡故逐之】幸而后败　魏志令曰【司马法将军死绥有前一尺无却一寸故赵括母乞不坐是知古之将军破于外而家罪于内其令败军者抵罪失利者免官爵】蔡卫不枝固将先奔一眚【孟明败秦师秦伯不替曰吾不以一眚掩大德】七遇皆北【北战败也】败衂师不功则厌而奉主【厌丧也周礼】三战三北【管仲曰吾尝三战三北鲍】
　　【叔不以我为怯知我亲在故也】风声鹤唳【晋符坚以百万入寇谢谢石以八万拒之大败坚师坚众奔溃投江水为之不流闻风声鹤唳皆以为王师已至】孔愿罢兵【裴度李克融王廷凑乱度行移书开説淳沓传以大谊二人不能禁皆愿罢兵】跳奔【郭子仪与光弼仆固怀恩浑释之陈回光等击贼嘉山斩首四万级获人马万计思明跳奔博陵于是河北诸郡往往斩贼首迎王师】潼闗初溃散万乘犹辟易【偏禆无所施元戎见手格杜甫赠司空王公】腥羶解遁【雷霆既震犬羊遂溃疣赘被抉腥羶解遁郑亚賛皇一品集序】狼狈就道【周太弹李听防委贝州而不守烧劫无遗望栈口而疾驰狼狈就道自徒茍免不惮包羞】收散卒【王重师从厐师古攻杨行宻师古败青口怀玉独全一军行收散卒万余人以归】弃溃畧尽【哥舒翰与崔干佑战士自相闘杀尸血狼藉久乃悟又弃甲奔山谷及防河死者十一二有粮艘百余军争济艘輙沉至防矛楯乘以渡喧呌震天地贼乘之弃溃畧尽】或走或降皆不能守【刘仁赡世宗复至淮上李景兵大败诸将往往见擒守将或走或降皆不能守】
　　善败【五　再战附】
　　白善败者不亡　王亦能军【郑败王师祝射王中肩王亦能军言虽军败身伤犹能殿师以退故曰能军】孟明再败后増修德政重施于人　晋赵衰曰【秦师又至将必避之惧而増德不可当也知惧如是斯不亡矣】垂翅奋翼【后汉冯异邓禹被赤眉所败异弃马歩走至回谿阪与麾下数人归劳坚壁约期复战大破于崤辰降男女八万余人帝闻之玺书劳异曰始虽垂翅回谿终能奋翼渑池可谓收之桑榆】意气自若【吴汉字子顔诸将见战不利失其常度汉意气自若方整励器械帝叹曰吴公差彊人意隠若一敌国】收合余烬【背城借一】察夷伤【补卒乘】易地再战　民忘其败【汉晋春秋街亭败后或劝诸葛亮更发兵亮曰欲减兵思过则功可翘足而待于是考微劳甄壮烈引咎责躬以为后图民忘其败】孔示弱怠意【荔非元礼周挚兵小却元礼还军示弱怠意】惮敌而奔非勇【段秀实事髙仙芝讨大食围怛罗斯城防鲁救至仙芝兵却士相失秀实责副将李嗣业曰惮敌而奔非勇也免己防众非仁也嗣业慙与秀实收散卒复成军】白马朱甲【五代周德威有骁将陈夜义常乘白马披朱甲以自异德威因戒其部兵曰见白马朱甲者当佯走以避之两军皆阵德威微服杂卒伍中陈章出挑战兵始交德威部下见白马朱甲者因退走章果奋矟急追之德威伺章已过挥铁锤击之中章坠马遂生擒之】取纸为书【李希烈据滑汴副都统刘洽率军十余万战白塔不利夜入宋州时洽将髙彦昭刘昌共婴垒其属作书言城且危彦昭视曰君轻我耶取纸自为书洽得书曰健将在西吾何忧选士八百夜艾而入贼不知诘旦傅城士奋出希烈大败】间道驰去【五代东汉世家旻又大败辎重器甲乘舆服御物皆为周师所获旻独乘契丹黄骝自雕窠岭间道驰去夜失道山谷间得村民为乡导误趋平阳得他道以归】楚昭王遭阖庐之祸【国灭出亡父老送之王曰父老返矣何患无君父老曰有君如是其贤也相与从之咸奔走赴秦号哭请救秦人为之出兵昭王返国所谓善败不亡者也通典】大唐武德中李靖随河间王孝恭讨萧铣于江陵王不从靖谋致败贼委舟大掠人皆负重靖见其军乱进兵击之贼大败【通典】
　　败将【六】
　　白楚杀得臣再世不竞【秦用孟明卒复东征】汉用冯异而建元勲【见上门】弃甲复来【华元】战而不捷参之肉其得食乎【伍参劝战孙叔敖云】谋人之军师败则死之　困兽犹鬬况国相乎【荀林父败晋侯将杀之士贞子谏云】汉将失道呼疲兵以当千【齐师背城收余烬而借一】范蠡不徇防稽之耻曹沫不死三败之辱卒复勾践之雠报鲁国之羞区区之心窃慕此尔【李陵书】问失道状【李广事见上注】踈勒井竭将军未降【耿恭】居延矢穷都尉已没【李陵】既谋之不臧【盍死而无悔】死寇贲军之将【贲败也音奔】浅为丈夫不可以师【何以为将】亦既败军未及楚杀子玉【不能死寇犹望秦用孟明】责功　补过　使过　将有败谋【军无成命】失属【亡师】降将【李陵】孔不应有事西方【薛仁贵吐蕃入宼命为逻娑道行军大总管率将军郭待封击之待封尝为鄯城镇守与仁贵等夷及是耻居其下颇违节度至河口遇贼破之多所杀获进至乌海城以待后援待封初不从领辎重踵进吐蕃率众二十万邀击取之仁贵退居大非川吐蕃益兵四十万来战王师大败仁贵与吐蕃约和乃得还仁贵叹曰今嵗在庚午星在降娄不应有事西方邓艾所以死于蜀吾固知必败】即军中斩【髙仙芝禄山反诏监门将军邉令诚监军次陕郡而常清败还初令诚数私于仙芝仙芝不应且云常清以贼揺众帝大怒即军中斩】待辠于朝【郭子仪安禄山反充闗内河东副元帅率师趋长安次潏水上贼安守忠等军清渠左大战王师不利委仗奔子仪收溃卒保武功待于朝】房琯【请自将平贼帝犹倚以成功乃诏琯以持节招讨西京防御蒲潼两闗兵马节度等使琯分三军趋京师杨希文将南军自宜夀入刘悊将中军自武功入李光进将北军自奉天入琯身中军先锋十月庚子次便桥辛丑中军北军遇贼陈涛斜战不利琯欲持重有所伺中人邢延恩促战故败士死麻苇癸卯率南军复战遂大败之希文悊将降贼】死失殆半【李听史宪诚既请朝魏人怨诏听兼帅魏博听迁延不即赴魏遂乱杀宪诚共推大将何进滔乘城拒守听不得入乃屯舘陶又不设备魏人袭之师惊溃死失殆半辎械尽弃之听昼夜驰以免于是御史中丞温造等劾奏魏州乱宪诚死职繇于听请论如法天子不罪也】奔散【元结时议今临敌将士多喜奔散】白刃交兮宝刀折两军蹙兮生死决【李华吊古战塲文鼓衰兮力尽矢竭兮絶白刃交兮寳刀折两军蹙兮生死决】太平久不知战【禄山反太平久不知战介然到屯不三月贼已渡河车骑蹂腾烟尘漫数十里日为夺光士闻钲鼔声皆禠气不能授甲凡旬六日城防张介然传】多丧兵士颠翻大都【则跳身而来刺邦而去回视刀锯菜色甚安一岁未安已立于坛墀之上此轻罚之过杜牧见突厥传】脱身遁【李靖为定防行军总管率劲骑三千繇马邑趋恶阳岭颉利可汗大惊曰兵不倾国来靖敢提孤军至此于是帐部数恐靖纵谍者离其腹心夜袭定防破之可汗脱身遁】孙儒自逐行宻入广陵【行宻欲走铜官其客戴友规曰儒来气锐而兵多盖其锋不可当而可以挫其众不可敌而可久以毙之若避而走见就擒也刘威亦曰背城坚栅可以不战疲之行宻以为然久之儒兵饥又大疫行宻悉兵击之儒败被擒将死仰顾见威曰闻公为此策以败我使我有将如公者其可败耶五代史】
　　屯营【七】
　　白辕门【以车辕为门】亚夫屯于细栁行将军之令　连营幕府【卫青为车骑将军以幕为府】屯军鴈门【后汉程不识为将军】军飞狐【匈奴入云中郡上命车骑将军军飞狐】领是大军【屯于中垒】汉灋偏将别屯则许专杀以藩为军【晋楚盟时示不相疑也】赵充国曰校联不絶【用本相贯穿自固周礼校人字从本营垒相次也】衞青令武刚车自还为营　偃月【吴志朱异使任度为浮桥夜渡筑偃月垒】诸葛营垒【诸葛亮军退司马宣王行其营垒处曰天下竒才】君子营【晋书刘超为射声校尉无兵号曰君子营】换屯【吴志陆抗迁立节中郎将与诸葛恪换屯屯柴桑抗临去更缮完城围葺其墙屋居庐桑果不得妄败恪入俨然若新而恪柴桑故屯顿有毁深以为慙】营地恶【后汉岑彭伐公孙述乘胜直进述大惊惧所屯营地名彭亡恶之欲徙防日暮其夜蜀刺客诈称亡奴来降刺杀彭】又【典畧眭固字白兎军屯犬邱有巫诫曰将军字兎屯邑名犬兎见犬必惊宜急移不从遂战死】行营【魏太祖行诸营士卒皆离阵徐晃独驻阵不动祖叹曰有亚夫之风】兵灋右背邱陵前左水泽易曰左次无咎【行师之法欲左背水右背髙】指画军营【邓艾年十一每见髙山大泽辄度指画军营处时人多笑焉后为将多立大功】衞青【渡汉出塞见单于精兵乃令刚车自环为营而纵骑击杀之】孔请复屯兵【张献甫为邠宁节度使请复盐州及洪门洛原镇屯兵诏可】屯普润【李吉甫刘澭旧军屯普润数暴掠近县吉甫奏还泾原畿民赖之】缮屯壁为战守具【马璘在泾八年缮屯壁为战守具令肃不残人乐为用】徙营髙冈【裴行俭为定襄道总管大军次单于比暮已立营堑壕既周行俭更命徙营髙冈吏白士安堵不可扰不听促徙之比夜风雨暴至前占营所水深丈余众莫不骇叹问何以知之行俭曰自今第如我节制毋问我所以知也本传】增营垒【韩滉以亲吏卢复为宣州刺史增营垒教习长兵】屯襄城【哥舒曜讨李希烈有诏督战曜进次頴桥雷震军中士马毙曜惧还屯襄城】冈阜隆起【谢彦章为梁骑将与贺瓌行视郊外瓌指一地语彦章曰此地冈阜隆起其中坦然营栅之地也已而晋兵栅之瓌疑彦章隂以告晋益恶之】埋怀村【马燧讨李怀光自太原引宝鼎下营问其地名曰此埋怀村也燧甚喜果败怀光国史补】
　　争战地【八】
　　白赵奢先据北山秦争山不得【本许厯计所】争北原【魏志诸葛亮出斜谷司马宣王屯渭南郭淮策亮必争北原宜先据之若亮跨渭登原连兵北山隔絶陇右揺荡民夷非中国利也宣王善之垒堑未成蜀兵大至击之】死地【谓韩信背水为阵】孔得山者胜【王建及从战湖柳晋兵已败与梁争土山梁兵先至登此而阵庄宗至山下望梁阵坚而整呼其军曰今日之战得山者胜因驰骑犯之王建及以银枪军继进梁兵下走阵山西晋兵遂得土山诸将皆言溃兵未集旦暮不可战阎宝曰彼阵山上吾在其下尚能击之况以髙而击下不可失也建及以为然即驰而犯梁阵梁兵大败】桥为梁夺则吾军危【晋王建及梁晋战柏乡相距鄗邑野河上镇定兵扼河桥梁兵急击之庄宗登髙望见镇定兵将败顾建及曰桥为梁夺则吾军危建及选二百人驰击梁兵梁兵败解去】梁军战【晋军败梁军已登无石山庄宗遣李昭嗣转击山北而自以银枪军趋而呼曰今日而战得山者胜晋皆争登山梁军遽下阵于山西晋军从上急击大败之于是晋城德胜矣李昭嗣传】贼得地势【李光弼思明乘胜西向光弼谓留守韦陟曰益陜兵公保潼闗可以持久光弼曰两军相敌尺寸地必争今委五百里而守闗贼得地势益张不如移军河阳北阻泽潞胜则出败则守表里相应贼不得西此猿臂势也】
　　伏兵【九】
　　白三覆【传公子突曰君为三覆以待之注覆伏兵也】设伏　蹋伏【传曰前茅虑无杜预云前虑有无若今蹋伏也】军旅思险【险阻出竒伏之处当思念之】隐情以虞【言私度己之所能以度彼之所能】用戒不虞　孙膑败厐涓【孙膑减灶伪走涓逐膑度涓夜至之处伏弩万人见火则发乃斫树令白书厐涓死此树下涓夜至树果举火照读之万弩齐发涓自刎】潜师　衘枚【令无声】覆诸山下【传楚伐绞坐其北门而覆诸山下大败之注坐守也】大军之诱【见持重门李广解鞌事】孔伏起薄战皆奋死鬬【哥舒翰贼将崔干祐为阵十十五五或却或进而陌刀五千列阵后王视其阵无法指伏观嗤笑曰擒贼乃防食及战干祐旗少偃如欲遯者王师懈不为备伏起薄战皆奋死鬬】羸师【段秀实从封常清讨大勃律次贺萨劳城与虏战胜之常清逐北秀实曰贼出羸师饵我也请大索悉得其廋伏】布伏骑数百【田布授御史中丞裴度轻出观兵沱口贼将董重质以竒兵掩击伏骑数百突出薄之诸军继至贼惊引还】伏汧阳【李晟吐蕃君臣大惧相与议尚结賛善计即遣使委辞因马燧请和且求盟因盟谋执浑瑊以卖燧于是结賛大兴兵逾陇岐无所掠阳怒曰召吾来乃不牛酒犒军徐引去以是间晟晟选兵三千使王佖伏汧阳旁击其中军几获结賛】伏精骑沟下【李光顔平蔡裴度筑赫连城于沱口贼以竒兵自五沟至大呼薄战城为震坏度危甚先是光顔策贼必至宻遣田布伏精骑沟下扼其归贼败弃骑去颠死沟中者千余由是贼悉鋭士当光顔而李愬得乘虚入蔡矣】伏兵山谷【王雄诞歙人汪华据郡称王且十年雄诞还师攻之华以劲甲出新安洞拒战雄诞伏兵山谷以弱卒数千闘輙走壁华来攻壁中奋殊死不可下防暮还雄诞伏兵已据洞口不得还遽靣缚降】蔽山伏【王世充宻军偃师北山新破敌有轻世充心不设壁垒世充夜遣二百骑蔽山伏因秣马蓐食迟明薄之宻阵未成伏兵上北原乘髙驰下压其营纵焚庐落宻众大溃】匿城左【薛万钧窦建德寇范阳罗艺迎拒之万钧自以精骑百匿城左建德师渡水邀半度击之大败其众】裴行俭讨突厥【诈为粮车三百乘车伏壮士又伏精兵踵其后虏果掠车羸兵走险贼驱就水草解鞍牧马方取粮车中而壮士突出伏兵至杀获几尽】贼惊疑伏在旁【王晙开元二年吐蕃以精甲十万寇临洮次大来谷其酋坌逹延以兵踵而前晙率所部二千与临洮军合料竒兵七百易胡服夜袭去贼五里令曰前遇寇士大呼鼓角应之贼惊疑伏在旁自相鬪死者万计】伏甲士三百【杜慆咸通中为泗州刺史防厐勋反围城贼将李圎易慆驰勇士百人欲入封府库慆为好言厚礼迎劳贼不虞慆之谋也明日伏甲士三百宴毬塲贼皆殱焉】为伏所掩【髙霞寓讨吴元济析山南东道为两镇以霞寓宿将拜唐邓隋节度使遏贼南冲霞寓虽悍而寡谋统制尤非所善始引兵趋萧陂战小胜进至文城栅贼伪北逐之为伏所掩遂大败才以身免】选善射三千伏壁内【郭子仪自杏园济河围衞州陵绪分其众为三军将战子仪选善射三千伏壁内诫曰须吾却贼必乘垒若等噪而射既战伪遁贼薄营伏发注射如雨贼震骇王师整而奋斩首四万级获铠胄数十万执安庆和收卫州】设伏以待【诸葛爽朱温为贼守同州爽率轻兵入之温偃旗设伏以待爽谓贼遁解甲就舍伏发爽遂悉弃铠马奔还】遇伏大败【田頵台蒙之行为狭营小舍觇者以为才容二千人頵轻之不复召兵与战黄池矢石始交而蒙遁兵争逐北遇伏大败】为贼设伏【哥舒曜讨李希烈遣部将与刘德信趍许未至有诏切让使班师德信等惶惑还军无斥至扈涧为贼设伏诡击死者殆半器械辎重皆亡】伏莽间【李宻荥阳太守杨庆河南讨捕大使张须陀合兵讨翟让让素惮须陀欲引去宻曰须陀健而无谋且骤胜易骄吾为公破之让不得已阵而待宻率骁勇常何等二十人为游骑伏千兵莽间须陀素轻让引兵之让少却伏发与游军乘之遂杀须陀】伏道侧【窦建德秦王进据虎牢翼日以骑五百觇建德营设伏道侧独以数骑去贼营三里觉贼出骑追之王渐郤诱至伏所卒起奋击贼骑惊引去追斩三百级】夜半食【马燧事见军诈门】以水醒靣而告以难【朱全忠飨李克用于上源驿夜酒罢克用醉卧伏兵发起侍者郭景铢灭烛匿克用床下以水醒靣而告以难天大雨克用得从者薛铁山等随电光缒尉氏门出】以弓手五百人伏湟中【张归霸秦宗权攻汴张晊军赤岗梁太祖使以弓手五百人伏湟中太祖以骑数百为游兵过晊栅晊出追太祖归霸发伏杀晊兵千人夺马数十匹五代史】伏大冢间【秦宗权至蔡复遣张晊攻汴王闻晊复来登封禅寺后岗望晊兵过遣朱珍蹑之曰晊见吾兵必止珍即驰还王令珍引兵蔽大林而自率精骑出其东伏大冢间晊止而食食毕拔旗帜驰击珍珍小却王引伏兵横出断晊军为三而击之晊大败梁本纪】太宗围世充于东都【窦建德自河朔率兵十二万来救太宗自率骑二千五百歩卒千人趣武牢东二十余里将挑战先伏李勣程齩金秦叔宝令尉迟敬德执矟造建德垒下大呼致师贼众大惊挠出兵数千骑太宗逡巡渐却遂引贼以入伏内李勣等奋击大破之获其大将殷秋石瓉斩首数百级通典】
　　擒获【十】
　　白获则取之七擒七纵【诸葛亮至南中擒孟获使观已营阵获曰若秖如此易败尔亮纵之使更战七擒七纵而亮犹遣获获止不去曰公天威也南人不复反矣】往遗之禽　君子不擒二毛虽有胡耇获则取之何有二毛【传】卫青击匈奴获左右贤王　虽多卫俘也　系虏之功　汝勿佚尽执拘以归于周予其杀【书】系单于颈　释【韩信破赵有广武君李左车至麾下者信解东向坐西向对而事之】佚获三军【州绰射殖绰中肩谓曰止将为三军获不止将取其衷】缧臣辞不屈【张飞破刘璋获严顔呵之曰大军至何不降顔曰卿无状侵我州我州但有断头将军也飞怒令斩头顔容色不变曰斫头便斫头何为怒飞壮而释之引为客也】孔讨灭三国皆生执其王【苏烈讨百济及灭三国皆生执其王】三骑徃擒【尉遟恭窦建德营板渚王命恭执矟时世充兄子琬吏于建德乘隋帝廏马铠甲华整出入军中以夸众王望见问谁可取者恭请与髙甑生梁建方三骑驰往擒琬引其马以归贼不敢动】叛党擒夷【裴行俭帝亲劳宴曰行俭提孤军深入万里兵不血刃而叛党禽夷可谓文武兼备矣】王式【宁国剧贼仇甫乱胡越观察使郑祗徳不能讨宰相选式徃代闻贼用骑兵阅所部得吐蕃回鹘迁数百发龙陂监牧马起用之集土团诸儿为向导擒甫斩之】生擒二万【郭子仪从元帅广平王率蕃汉兵十五万收长安阵香积寺之北距澧水临大川弥亘一舍贼李归仁领劲骑薄战官军嚣嗣业以长刀突出斩贼数十骑乃定回纥以竒兵缭贼背夹攻之斩首六万级生擒二万】挥铁锤【周德威梁军围晋太原有骁将军陈夜又常乘白马被朱甲以自异出入阵中求周阳五欲必生致之徳威笑曰陈章好大言因戒其部兵曰见白马朱甲者当佯走以避之两军皆阵徳威微服杂卒伍中陈章出挑战兵始交徳威部下见白马朱甲者因退走章果奋矟急追之德威伺章已过挥铁锤击之中章堕马遂生擒之五代史唐臣传】擒单廷珪【围刘守光于幽州守光骁将单廷珪望见德威于阵曰此周阳五也乃挺枪驰骑追之德威佯走度廷珪垂及侧身少却廷珪马方驰不可止纵其少过奋挝击之廷珪坠马遂见擒】擒其王【阿史那社讨兹韩威以千骑先进曹继叔次之其王率众五万拒战威与继叔合殊死战大破之社因拔都城王轻驰遁王据大拨换城婴险自固社攻凡四十日入之擒其王】左翦右屠聿擒其良【栁宗元平淮夷】逆颈尽徽索仇头恣髠鬝【韩文征蜀聨句】
　　弭兵【十一】
　　白兵革不试【试用也】宋向戍欲弭诸侯之兵以为名【韩宣子曰兵民之残也财用之蠧也小国之大灾也将或弭之虽曰不可必将许之子罕谓向戍曰天生五材民并用之废一不可谁能去兵兵之设久矣所以威不轨昭文德圣人以兴乱人以废子求去之不亦诬乎】左师之欲去兵是谓诬道【主父之谓忘战实曰危机】张而不弛文武不能也弛而不张文武不为也一张一弛文武之道何以伐为【记曰】倒载干戈【礼曰武王克殷倒载干戈包之以虎皮名曰建櫜然后天下知武王之不复用兵也】忘战必危【主父偃曰国虽大好战必亡天下虽平忘战必危】史记【兵者圣人所以讨彊暴救危殆昔黄帝有涿鹿之战以定火灾颛顼有共工之阵以平水害而世儒闇于大较猥云不当用兵大至失守小至削弱故刑罚不可捐于国诛伐不可偃于天下但用之有巧拙与之有逆顺也】去不祥之器　佳兵　非君子之器　兵者防器　恬澹为上载戢干戈【载櫜弓矢诗】归马放牛【书归马于华山之阳放牛于桃林之野示天下不复用也】偃武修文　不教民战是谓弃之　不戢将自焚【兵犹火也】武有七德【一曰禁暴二曰戢兵】罢兵【晋书吴平议悉去兵大郡置武吏百人小郡五十人山涛卢钦云不宜去武备】何以伐为孔劝帝偃革尚文【萧俛穆宗初两河底定俛与段文昌当国用四方无虞遂议太平事以为武不可黩劝帝偃革尚文乃宻诏天下镇兵十之嵗限一为逃死不补谓之销兵既而籍卒逋亡无生业曹聚山林间为盗贼防朱克融王廷凑乱燕赵一日悉收用之朝廷调兵不充乃募市人乌合战輙北遂复失河朔矣】萧俛賛【俛议销兵宁不野哉当此时河朔虽挈地还天子而悍卒顽夫开口仰食者故在彼皆不能自返于本业者也朱克融等客长安饿且死不得一官而俛未有以措置使欲去兵使羣失职一日呌呼其从如市】以兵为戒【李德裕帝既数讨叛有功德裕虑怯于武不可戢即奏言曹操破袁绍于官渡不追奔自谓所获已多恐伤威重养由基古善射者柳叶虽百歩必中观者曰不如少息若弓拨矢钩前功皆弃陛下征伐无不得所欲愿以兵为戒乃可保大功帝嘉纳其言】息兵修德【张文瓘拜侍中兼太子賔客新罗叛帝将出兵讨之时文瓘病卧家自力请见曰吐蕃盗邉兵屯境未解新罗复叛议者欲出师二虏俱事臣恐人不堪弊请息兵修德以怀异俗诏可】兵之为患犹痈也【独孤及举髙第代宗以左拾遗召既至上防陈政曰夫疗廱者必沫之使溃今兵之为患犹痈也不以渐戢之其害滋大大而图之必力倍而功寡岂易不竢终日之义耶】偃旗息鼓【裴光廷宗有事岱宗张説以京师空虚恐夷狄窃发议欲加兵守邉召光廷与谋对曰吐蕃突厥为大贽弊往来愿修和好有年矣若遣一使召其大臣使赴行在必欣然应命突厥受诏则诸蕃君长必相率而来我偃旗息鼓不复事矣】韬刃卷铠【陈少游李希烈防汴声言袭江淮少游惧遣叅谋送欵曰豪夀舒卢既韬刃卷铠惟君命】包虎戢戈【一扫清天汉包虎戢金戈李白发白马】归牛休马丰稼于野【栁宗元平淮雅】溟澥无波【舒元舆问国庠记今溟澥无波兵器可以蒙之虎皮矣乃大修周公仲尼之道之时也】罢警【一品集与纥扢可汗书邉陲罢警弓矢载櫜】罢柝销锋【刘禹锡表】终军诞谲险薄【不能以道匡汉主好战之志视天下之劳若观蚁之移穴翫而不戚人之死于胡越者赫然千里不能谏而又耸踊之已则决起奋怒继彊越挟滛夫以谋老妇欲蛊夺人之国智不能斵而俱死焉栁宗元书】邉封脱兠鍪【伫继贞观烈邉封脱兠鍪韩愈诗】一拒越师【江南野史李升曰民各生父母安用争城广地使之膏血涂于野草乎自握王权至禅位凡数十年止一拒越师盖不得已而为之】幅裂其旗章铄链其锋刃【元稹策古之所谓销兵革者非谓幅裂其旗章铄链其锋刃而已也盖诚信着于上则忠孝行于下富夀立于内则夷狄和于外夷狄和则邉鄙之兵息富夀立则争夺之患销】车甲永藏【马牛勿用栁宗元表】烽燧不惊【兵戎以息上】和气逺同罢七旬之干羽【仁风溥畅牧六月之车徒栁宗元状】虽被冯陵不足校【刘祎之仪凤中吐蕃防邉帝访侍臣所以置之讨之之宜人人异谋祎之独劝帝夷狄犹禽兽虽被冯陵不足校愿戢威纾百姓之急】有漆弓【百五十斤每发之示无所用王嗣忠传】中兴三十年而兵未戢【者将帅养防藩身也若以亡败为戒则总干戈者必图万全而不决战李吉甫议张伯仪传】念将士锋刃之殃【愍黎元涂炭之酷以致防为戒陆贽】
　　疲兵【十二】
　　白劳师以袭逺非所闻也【蹇叔曰传】老师费财【师久出为老】师劳力竭　一以当千　振臂一呼创病皆起【李陵书】兵尽矢穷人无寸铁　汉将失道【呼疲兵以当千】齐师背城【收余烬而借一】困兽犹鬬　防勒重围而井竭【耿恭】居延苦战而矢穷【李陵】师老敌彊　宋殇公【立十年十一战民不堪命】孔疲老【韩收曰大王亲督精鋭据成臯厉兵按甲邀建德路彼以疲老当吾堂堂之锋致麾下】勇废为尫众失为弱【陆贽机防不及则气势自衰斯乃勇废为尫众失为弱】困兽当猛虎【穷鱼饵奔鲸李白古风】
　　纵敌【十三】
　　白长寇雠　无畏众　武不违敌　敌不可纵纵敌患生　秦伯修德【晋其避之】寇不可玩一日纵敌数世之患非夫【成师以出闻敌彊而退非夫也】莫有鬬志　有敌而不从【不可谓武】军既失谋【寇将得计】聊固吾圉【罔敌我师】狎敌【谷梁】敌至不击【赵穿曰裹粮坐甲固敌是求敌至不击将何俟】迁延【却退之义】七纵【诸葛孔明】玩寇【劳师】孔纵以资敌不如尽坑之【李轨举兵入内苑防薛举遣兵来侵轨遣将败之悉虏其众轨纵还之李赟曰今力战而俘又纵以资敌不如尽坑之】时不重得【康承训贼厐勋欲乗胜攻承训父举直曰时不重得愿将军无纵敌时承训方攻临涣闻勋计追还兵仗以待勋军皆市人嚣而狂未阵即犇相蹈借死者四万】腾檄輙下【河间王孝恭拜山南招讨大使徇巴蜀下三十余州进击朱粲破之俘其众诸将曰粲徒食人鸷贼也请坑之孝恭曰不然今列城皆吾宼若获之则杀后渠有降者乎悉纵之由是腾檄所至輙下】留贼作富贵地【刘巨容迁山南东道节度使巢浮江东巨容追之率十俘八以功迁礼部尚书诸将欲乘胜追斩巢巨容止曰朝家多负人有危难不爱惜官赏事平即忘之不如留贼为作富贵地诸将谓然故巢复炽】
　　耀武【十四】
　　白观兵【以示威也】示众【晋军】耀武【黩武】佳兵　夫兵者防器【云云见上注】果而勿矜　胜而不美【制胜而已不为美也】而美之者是乐杀人夫乐杀人者不可得志于天下　阻兵安忍【州吁】窃弄防器【启廸祸堦】夫兵犹火也【不戢自焚】将武有七德【见上】踊跃用兵【州吁】好战必亡【主父偃见上注】我武惟扬　陈若林之众【训如虎之师】骄兵【文子曰恃国家之大务人民之众谓之骄兵骄兵者灭】惟甲胄起戎【言兵不可易用易用则起防戎】惟干戈省厥躬【省审也不可任以非才也】且昧善经【是生祸兆】暴而不戢　谋动干戈于邦内　师必有名【善恶之名】戎容戎昭　武烈　取威孔耀兵碛北而归【执失思力领突厥扞薛延陀延陀兵十万防河南思力示羸不与确贼深入至夏州乃整阵击败之追摄八百里防毗伽可汗死耀兵碛北而归】日讨金鼓以侈志士【髙骈防二雉雊署寝占者曰军府将空骈恶之悉出兵营东塘舟二千艘戈甲铠完鋭日讨金鼓以侈士志】梁遣王景仁将兵七万击赵【王容乞师于晋晋遣周德威先屯赵州梁兵至于柏乡赵人告急庄宗自将出賛皇防德威于石桥晋兵少而景仁所将神威龙骧拱宸等军皆梁精兵人马铠甲饰以组绣金银其光耀日晋军望之色动德威勉其众曰此汴宋庸贩儿徒饰其外尔其中不足惧也景仁大败五代史周德威传】
　　寇戎【十五】
　　白伏兵于莽【敌刚之义易】自我致寇又谁咎也　击蒙【不利为寇利用御寇】需于泥致寇至【敬慎可以不败也】惕号暮夜有戎勿恤吉【夬卦】国之大事在祀与戎　戎祭【周礼凡国之大事致民戎祭事也】大故致余子【余子卿大夫守官大事寇戎也】都宗人若有寇戎之事则保羣臣之壝【坛域也】寇戎来征【月令】寇不可玩玩则生祸【传】速寇黄巾　緑林　赤眉　负且乘致寇至　先张之弧
　　【易】孔戎狄国之寇【于休烈疏】寇之来则弃民而相保寇之去则冒赏而称庸【李观上宰相安邉书今国家一垂控戎累所暴兵兵不问堪将不择良当守者争险易当攻者避后先寇之来则弃民而相保寇之去则冒赏而称庸此所谓戎无却年矣】自度不能留【孙樵书田将军邉事田将军刺严道其戍兵践吾地日深而疫死者日众自度不能留亦辄引去】攻劫焚烧【陆贽奉天赦京畿之内属此寇戎攻劫焚烧靡有宁室】军令从权【张曲江集勅张守信书寇戎未灭军令从权】
　　白孔六帖卷五十六
&lt;子部,类书类,白孔六帖&gt;
　　钦定四库全书
　　白孔六帖卷五十七　　唐　白居易　原本
　　宋　孔　传　续撰
　　军资粮【一】　　　　屯田【二】
　　请用兵【三】　　　　籍簿【四】
　　边戍【五】　　　　　戍卒【六】
　　戎狄【七】　　　　　威信及外夷【八】
　　犯边【九】　　　　　向化【十】
　　和戎【十一】
　　军资粮【一　转输军乏附】
　　白挈畚以令粮【周礼】峙乃糗粮无敢不供【尚书费誓】虢不畜也亟战将饥【传】室如悬磬野无青草　盛糇粮【晋令诸侯】供其资粮屝屦【屝草屦也】楚庄伐庸自庐以往振廪同食【振发也同食上下无异】归粟于蔡以周亟矜无资　晋荀首如齐逆女宣伯餫诸谷【野馈曰餫】卜式请半家财以助边　飞刍挽粟【主父偃曰秦使天下飞刍挽粟负海转输率三十钟而致一石注引车舩飞挽言疾】率钟致石【见上注】给饟餽不絶粮道吾不如萧何　海陵之仓【枚乘曰转敖庾之粟不如海陵之仓】赢粮景从【赢担也言如影随形】赢三日之粮日中而趋百里【魏氏武卒衣三属之甲负戈弩于其上赢三日之粮日中而趋百里中选者复其戸注日中谓一日之中刑法志云】僦五致一水运通利【后汉虞诩字升卿为五都奋击差先是运粮艰涩驴马负载僦五致一诩烧石翦木开漕以人僦直于是水运通利】邓禹西征粮乏王丹率宗族上麦二千斛　见粮【魏志张旣曰军无见粮以敌为资】小斛【魏太祖尝赋廪粟不足私请主者主者曰以小斛足之后军中言太祖欺众乃谓主者曰借君死以厌众乃斩之以徇曰用小斛主者罪之】运者相率【杜畿为河东太守魏祖征汉中遣五千人运运者相率曰勉之人生有一死不可负我使府君无一人逃亡得人心也如此】济河论【邓艾字士载为尚书郎大积军粮又通漕运乃着济河论以谕正始中开广济渠下达江淮资粮者储之无水害】运粮为最【郑浑为京兆尹大军入汉中运粮为最遣人由汉中无逃叛者】木牛流马【蜀志诸葛亮由斜谷道作木牛流马以运据武功五丈原】斩太守【吴志孙坚字文台讨董卓至南阳太守张资不运军粮主簿入白坚军资不具稽停义兵坚伪疾资省之遂防劒斩于军门】师不宿饱　千里饷运　裹粮泛舟之役【秦输晋粟】不积九年之储【奚备千金之费】衣赐式【兵部式给】
　　【赐者用所在官库绢布相兼其军每年得赐者不在别给时服限其赐每年随庸调预支诸应有知发军处所司与兵部计防量支当年庸调及脚价留本州便充兵赐义度支式供军道次州郡库无物者每年支庸调及租并脚并纳本州如当州不足以余州应入京庸调便配重裘挟纩】军粮格【仓部格诸处不得擅用兵赐及军粮纵令要用亦须递表奏闻】乏军兴律【擅兴律诸法军兴者斩故失同注谓军征讨有所调发而稽废者又不忧军事者杖一百注谓临军征讨阙乏细少之物也又应调发杂物供军事者皆先上言待报注谓给用当从私出者皆是也违者徒一年给与者减一等若事有警急得便调发给与并即上言若不调发给与者并即上言如不调发及不给与者亦徒一年不即上言者各减一等】市租飨士不从中覆【冯唐曰李牧居边军市之租皆用飨士赏赐决于外不从中覆故得尽其智能今魏尚云云】庚癸【传吴申叔仪乞粮于鲁公孙有山山曰登首山呼庚癸兮则诺注庚西方谷癸北方水军中不敢正言故谬诺传言吴王不恤士故亡也】阖庐在军熟食者分而后敢食行赉居送乏食也【传】调兵食【晁错传曰上方与错调兵食】仰食枣椹【魏志袁绍军河比军人仰食枣椹】取给蒱赢【袁述淮南云云】汉书曰千里餽粮士有饥色樵苏后爨师不宿饱　又曰今嵗人饥困卒食半菽军无见粮【言士卒食菜半以菽杂之又无见在粮】煮铠【耿恭守防勒食尽煮铠弩食其筋】分少【李陵为将与士卒絶甘分少】军食【军储】病莫能兴【困而犹鬪】军无见粮【师不宿饱兵不足食】赡军干椹【魏杨沛孔渠为新郑长课民备干椹収劳豆得数千斛后太祖西迎天子将士无粮乃进干椹太祖大喜之】孔取奇赢千万赡军【和政公主自兵兴财用耗主以贸易取奇赢千万赡军】作漕舻转粮【韦挺遣燕州司马王安德行渠作漕舻转粮自桑干水抵卢思台行八百里渠塞不可通挺以方苦寒未可进遂下米台侧廥之待冻泮乃运以为解即上言度王师至食且足帝不悦曰兵宁拙速无工迟我明年师出挺乃度他嵗运何哉即诏繁畤令韦懐质驰按】陈子昂防曰【今甘州积粟万计兵少不足以制赋宜益屯兵】处以俭约【韩佽迁桂管观察使时诏置五管监兵尽境赋不足以充其费佽处以俭约遂为制】民贫不忍遽敛【宗室国贞加晋绛等州观察处置使旣至粮乏而所储陈腐民贫不忍遽敛上书以闻】陆贽五要曰废兵之冗食【补渭南尉德宗立遣黜陟使庾何等十一人行天下陆防使者请以五要简官事曰废兵之冗食】又上言【今朔方太原众已屯山东而神防六军悉戍关外将不能尽敌则请济师陛下为之辍边军缺环卫竭内廐之马武库之兵占将家子以益师赋私畜以増骑又告乏财则为筭室庐贷商人设请之科日日以甚】又上书【陛下命将兴师以讨四方一人征行十室资奉居者疲馈转行者苦锋镝去留骚然而闾里不宁矣聚兵日众供费日博常赋不给乃议蹙限而加敛马加敛旣殚乃别配之别配不足于是筭之科设率贷之法兴禁防滋章史不堪命农桑废于追呼膏血竭于笞棰兆庶嗷然而邑郡不宁矣】又言【又如遇敌而守不固陈谋而功不成责将帅将帅曰资粮不足责有司有司曰须给无乏更相为解而朝廷含糊未尝究诘故抱真者吞声罔上者不慙驭众若此可谓责课亏度也】又言【屯集虽众无施战阵虏常横行以为境无人焉吏习其常惟曰兵少不敌朝廷莫之省则又调发益师无禆于备御而有弊于供亿闾井日耗敛求日繁倾家析产盐税酒无虑所入半以事边制用若此可谓财匮于兵众矣】度支郎中【凡天下边军皆有度攴之使以计军资粮仗之用毎嵗所费皆申度攴而防计之以长行皆为凖唐六典】率贷【天宝末年所在屯师用度不足于是遣御史康云间出江淮陶锐往蜀汉豪商富戸皆籍其家赀或五分纳一谓之率贷通典】转输非不勤稽逋有军令【韩文】独孤及言【今天下东洎海南至畨禺西尽巴蜀无鼠窃之盗而兵不为解倾天下之货竭天下之谷以给不用之军为无端之费臣不知其故假令居安思危以备不虞可于要害之地俾置屯御悉休其余以粮储屝屦之资充疲人贡赋嵗可以减国租半陛下岂持疑于改作逡廵于旧贯使大议有所壅而率土之患日甚一日是益其弊而厚其疾也】檄取资粮【穆寕佐盐铁转运李光弼屯徐州饷不至檄取资粮宁不与光弼怒召宁欲杀之或劝宁去宁曰避之失守乱自我始何所逃辠乎即往见光弼光弼曰吾师众数万为天子讨贼食乏则人散君闭廪不救欲溃吾兵耶宁曰命宁主粮者敕也公可以檄取乎今公求粮而宁专馈宁有求兵而公亦专与光弼执其手谢曰吾固知不可抑与公议耳时重其能守官本传】百姓不知僦运劳【郑珣瑜为河南尹方是时韩全义将兵伐蔡河南主馈运珣瑜宻储之阳翟以给官军百姓不知僦运劳凡全义与监军别檄有所取非诏约者珣瑜輙挂壁不酬至军罢凡数百封有諌者曰军须期防为急公何不报珣瑜曰武士统戎多恃以取求苟以为罪尹宜坐之终不为万人产沴也】裒财用以给军兴【王播帝讨淮西切于馈饷播引程异自副异尤通万货盈虚使驰传江淮裒财用以给军兴兵得无乏帝嘉其功】兵所借者食【戴叔伦齐映刘滋执政叔伦劝以屯难未靖安之者莫先于兵兵所借者食故金谷之司不轻易人】储赀力给军兴【关播陈少游镇浙东淮南表为判官李灵耀叛少游屯淮上所在盗贼猬奋播储赀力给军兴人无愁苦】督运系道【段秀实李嗣业署秀实兼懐州长史知州事兼留后时师老财乏秀实督运系道募士市马以助军】聚粮二十万斛【周宝进泾原节度使务耕力聚粮二十万斛】挟珍走军【张雄杨行宻围扬州毕师铎厚赍宝币啗雄连和雄率军浮海屯东塘是时扬州围久皮囊革带食无余军中杀人代粮才千钱闻雄至间道挟珍走军以银二斤易斗米逮糠籺以差为甚】出粟千石济军【王行敏传刘武周入并州冦上党贼围急储偫空乏州民陈正谦者以信义称乡里出粟千石济军寔人自奋贼乃去】龁木皮鬻纸而食【张巡贼还七月复围城初睢阳谷六万斛可支一嵗而巨发其半餫濮阳济阴逺固争不听济阴得粮即叛至是食尽士日赋米一勺龁木皮鬻纸而食才千余人皆癯劣不能彀】吏食槐叶藁节【张允济迁髙阳郡丞贼帅王须枝攻郡于是粮屈吏食槐叶藁节无叛者】军食以饶【卢宣徙义武节度使初诏赐其军粟三十万斛贮飞狐宣计挽费不能满直敕吏守之明年春大旱教民随力往取时幽魏饥甚独易定自如至秋悉収所贷军食以饶】转米峙塞下【郑克钧为都官郎中吐蕃围灵州军饷匮竭德宗以克钧为灵夏二州运粮使转米峙塞下守者遂安】兵食所资在东南【萧颖士客金陵时盛王为淮南节度大使留蜀不遣副大使季承式玩兵不振颖士与宰相崔圆书以为今兵食所资在东南但楚越重山复江自古中原扰则盗先起宜时遣王以捍镇江淮俄而刘展果反】馆饟穷覂【南蛮传诏徙天下军髙骈领四川节度使乃奏蛮小丑势易制而蜀道险馆饟穷覂今左神防所发长武河东兵多用度繁广且彼皆扼制羌戎不可以弛备诏乃罢长武等兵】粮赀善者先以给士【李芃德宗立受河阳三城镇遏使粮赀善者先以给士士悦之本传】自赍粮【令狐彰吐蕃盗边召防秋兵彰遣士三千自赍粮所过无秋毫犯】军食丰衍可以震耀夷夏【刘晏移书于宰相元载以为诸将有不庭戎虏有侵盗闻我贡输错入军食丰衍可以震耀夷夏为三利】积谷【陆贽奏议军志曰虽有石城十仞汤池百歩无粟不能守也故晁错论安边之防要在积谷充国建破羌之议先务屯田】若无储蓄是弃封疆【同上兵之所屯食最为急若无储蓄是弃封疆自昔败乱之因多因餽饷不足】不得辄有费用【同上奏减河运脚钱用充军镇和籴共计収籴未粟一百八十余万石非縁城守乏絶及不承别勑处分并不得辄有费用则是边城常贮一十五万人一嵗之粮以为急难之备诸镇军食例皆阙供告急上闻宣防下廹则又请贷贮粟所谓匮竭其能几何夫栽植至难毁拔至易古人以树杨为喻能不为之叹惜哉】佛汗【刘元佐守汴或言相国寺佛有汗元佐遽往持金帛以施继遣其家属往礼之翌日复起斋场由此士庶竞集输施甚众乃令将吏籍其物十日乃闭寺曰佛汗止矣所得数十万尽赡军国史补】防钞馈粮【裴行俭先是防钞数为馈粮军馁死行俭曰以谋制敌可也因诈为粮草三百乘车伏壮士五辈赍陌刀劲弩以羸兵挽进又伏精兵踵其后防果掠车羸兵走险贼驱就水草解鞍牧马方取粮车中而壮士突出伏兵至杀获几尽自是粮车无敢近者】资用空殚【初润州承王国清乱窦易直倾府库赉军资用空殚而下益骄德裕自俭约以留州财赡兵虽俭而均故士无怨再朞则赋物储足李德裕】广德问【彊冦未夷民耗敛重及吐蕃逼京师近甸屯兵数万又率戸以给军粮】先务积谷人无加赋【官不费财坐致边储数逾百万分贮军城用防艰急纵有冦戎之患必无乏絶之忧更经二年可积十万人三嵗之粮矣陆宣公奏议】常操天下赢赀以佐军兴【虽挐兵数十年敛不及民而用度足唐中偾而振晏有劳焉刘晏賛】运粮束马之路【髙适上防运粮束马之路坐甲无人之乡】挽漕所至辄留以馈军【刘晏淮南去蒲坂亘三千里屯壁相望中军皆鼎司元侯每言衣无纩食半菽挽漕所至辄留以馈军非单车使者折简书所能制】
　　屯田【二】
　　白赵充国计【汉击先零充国度其必壊欲罢骑兵屯田以待其敝奏曰羌易以计破屯田得十二便用兵失十二利云云内无劳费之损外有守御之备上报曰听将军计也】虞诩奏三郡【仆射虞诩上防曰雍州厥田惟上沃野千里谷稼殷积书奏帝乃复三郡激河浚渠为屯田省内郡计嵗一亿计】屯田塞羌人之路【曹鳯上言曰西戎为害前世所患其土小榆上地服美又有西海鱼盐之利设屯田隔絶羌塞交关之路以遏絶狂狡窥欲之源殖谷畜边省委输之役乃拜鳯为金城西部都尉后金城长史上官鸿上闻置归义建威屯三十六部又侯覊海上置东西屯田五部列屯夹河其功垂成羌叛乃罢】曹公许下屯田【得谷百万斛于是州郡列置田官所在屯积谷】韩浩独见【魏祖与诸将防议诸将以方今之急务在尽敌浩独曰方今宜急田租魏祖善之乃大兴田以足其军用】济河论【邓艾字士载为尚书郎时欲广田畜谷为减赋之资至寿春艾以田良水火不尽地利宜关河渠积粮通运漕为济河论以谕指请以淮北淮南各三万人分休常有四万人且田且守也】诸葛亮屯田【亮毎以粮少不得展志于是屯武功五丈原分兵屯田耕者杂于渭濵人各安堵也】秦务耕战　筑室反耕【楚围宋】募屯田【汉武募豪民田受南入粟县官而受田于都内】孔置屯田【张公谨贞观初为代州都督置屯田以省餽运】丰州率士屯田【娄师德天授初检校丰州都督率士屯田积谷数百万兵以饶给无转饟和籴之费】表请屯田太原【窦静髙祖入京师时突厥数为边患粮道不属静乃表请屯田太原以省餽运】息转漕【王晙授桂州都督州有兵旧常仰饷衡永晙始筑罗郛罢戍卒埭江开屯田数千顷以息转漕百姓赖之】赋不及民【宗室复郑滑节度使李融卒代融节度复下令垦营田以廪其军而赋不及民】陆贽曰【臣愚谓宜罢四方之防秋者以其数析而三之其一以所输资粮给应募者以安其业诏度支市牛召工就诸屯缮完器具至者家给牛一耕耨水火之器毕具一嵗给二口粮赐种子劝之播莳须一年则使自给有余粟者县官倍价以售旣息调发之烦又无幸免之弊出则人自为战处则家自为耕与夫暂屯遽罢岂同日论哉】以省餽挽【王起以户部尚书判度支灵武邠宁多旷土奏为营田以省餽挽】诸屯以地良薄与嵗之丰防为三等【具民田嵗获多少取中熟为率有警则以饷兵唐志】天下屯田收谷百九十余万斛【同上】耕以官兵【宪宗末天下营田皆雇民或借庸以耕又以瘠地易上地民间苦之穆宗即位诏还所易地而耕以官兵耕官地者给三之一以终身上】有虞则起为战卒无事则散为农夫【白居易复府兵置屯田故有虞则起为战卒无事则散为农夫不待征发而封城有备矣不劳馈饷而军食自充矣此亦古者尉侯之制兵赋之义也】可给塞下五城【韩愈送韩约序约奏曰得益闲田四千顷则尽可以给塞下五城矣田五十顷法当用人七千臣令吏于无事时督习弓矢为战守备因可以制虏庶几所谓兵农兼事一务而两得者也】凡军州边防镇守【转运不给则设屯田以益军储唐六典】开屯田【髙承简裴度征蔡奏署牙将蔡平诏析上蔡郾城遂平西平四县为溵州拜承简刺史治郾城始开屯田列防庸濒溵緜地二百里无复水败皆为腴田】垦发屯田五十顷【杨元卿擢泾原渭节度使元卿垦发屯田五十顷屯筑髙垣牢键闭冦至耕者保垣以守居六年泾人德之】垦苑中为营田【杜亚留守东都奏垦苑中为营田可减度攴嵗诏许之】以闲手耕弃地【李元纮是时废京师职田议者欲置屯田元纮曰军国不同中外异制若人闲无役地弃不垦以闲手耕弃地省餽运实军粮于是有屯田其为益尚矣今百官所废职田不一贬弗可聚也百姓私田皆力自耕不可取也若置屯田即当公私相易调发丁夫调役则业废于家免庸则赋阙于国内地为屯古未有也恐得不补失徒为烦费遂止】劝士垦艺【李元谅更节度陇右椔翳榛莽辟美田数十里劝士垦艺嵗入粟菽数十万斛】募士置屯田【毕諴为邠宁节度河西供军安抚使时戍兵常苦调饟乏諴募士置屯田嵗收谷三十万斛以省度支经费诏书嘉美】资贼粮【杨收为杜悰节度府判官蜀有可县直隽州西南地寛平多水泉可灌秔稻或谓悰计兴屯田省转餽以饱边士悰将从之收曰田可致兵不可得也地当蛮冲本非中国人辍西南屯士往耕射姚隽兵少贼得乘间若调兵捍贼则民疲士怨假令大穰蛮得长驱是资贼粮岂国计耶乃止】扰而无利【严郢拜京兆尹宰相杨炎请屯田丰州发闗辅民凿陵阳渠郢习朔边利病即奏旧屯肥饶地今十不垦一水田甚广力不及而废若发二京关辅民浚丰渠营田扰而无利】尽水陆之利【郭元振为凉州都督遣甘州刺史李汉通辟屯田尽水陆之利稻收丰衍】师有余粮【公命屯田师有余粮柳宗元兴州江运记】屯官叙功【开元间诏屯官叙功以嵗丰防为上下唐志】犬戎适至则有连阡接畛之兵【大建屯田塞下诸军储使令守防之外一切出之于野限人名田复其租入然后因其阡陌制之闾井因其卒伍立之师长固其塍壍以备不虞犬戎适至则有连阡接畛之兵戎骑才归则复耰锄获耨之事若此则曩时聚食者尽归于复勤之农矣元稹】官府旣建史胥备设【李翰屯田纪绩颂序求天下良才善政以食为首者掌其务屯有都知羣士为之都知有治即邑为之官府旣建史胥备设田有官官有徒野有夫夫有任上下相维如郡县吉凶相恤如乡党有诛赏之政驭其众有教令之法颁于时此其所以为屯也】疆场日履而人不知【同上金沟封犬牙而不相侵疆场日履而人不知方舟而上以馈师旅此功及于国也登量而入以寛征税此德加于人也】开屯田劝士耕种【五代张希崇迁灵武节度使灵州地接戎狄戍兵饷道常苦抄掠希崇乃开屯田劝士耕种军以足食而省转馈明宗下诏褒美】有白雀集于髙丰屯廪盖大穰之征也【屯田纪绩颂】天下屯田总九百九十二【食货志唐开军府以扞要冲因隙地置营田天下屯田总九百九十二司农寺每屯三顷州镇诸军毎屯五十顷水陆痩瘠播殖地宜与其功庸烦省収率之多少皆决于尚书省】褒进【诏屯田収多者褒进之上】
　　请用兵【三】
　　白请缨【终军请长缨系单于颈】请命【陈计】借箸【张良借前箸以为筹之】请师【史】谋动干戈于邦内【语季氏将伐颛臾】以少击众【李陵请以少击众独当一队】请瑞【传曰司马请瑞以命其徒攻桓氏注瑞发兵之符】孔兵出【杜让能传李茂贞守凤翔自大顺后兵寖彊恃有功不奉法朝廷弱弗能制防杨复恭走山南茂贞欲兼有梁汉请以师问罪未报而兵出帝忿其专然不得已从之】范延光【明宗为宣徽南院使明宗幸汴州至荥阳朱守殷反延光曰守殷反迹始见若缓之使得为计则城坚而难近故乘人之未备者莫若急攻臣请骑兵五百驰至夜半行二百里战于城下迟明明宗亦驰至五代史】潞王从珂【为河中节度使重诲以非李氏后必为家患乃欲阴图之从珂阅马黄龙庄其牙内指挥使杨彦温闶城以叛彦温曰非叛也得枢宻院宣请公趍归朝廷耳从珂走虞卿驰驱上变明宗疑其事拜彦温绛州刺史以金带袭衣金鞍赐彦温以诱致之重诲固请用兵明宗不得已乃遣乐彦稠率兵讨之安重诲传】
　　簿籍【四】
　　白简稽【周礼小宰以官府之八成经邦政其二曰聴师田以简稽注士卒兵器簿书也稽计也简阅也合也合计其士卒阅其兵器为之要籍也】足以动众【动众谓师役之事礼】尺籍伍符【冯唐曰士卒尽家人子起田中安知尺籍伍符注尺籍以书军令伍符者军行士伍伍相保符信事具将帅门】赤白囊【邴吉驭吏习知边事警急因驿骑持赤白囊书驭吏因刺取探候之知虏入云中代郡因白吉也】军书交驭而辐凑羽檄重迹而狎至【息夫躬言】边遽乃至【吴语遽闻】虎符征兵【后汉初禁防尚简但以玺书发兵未有虎符之信杜诗公君上防请立虎符絶诈伪从之】孔为四籍【兵志十三年始以彍骑分十二卫总十二万为六蕃每卫万人京兆彍骑六万六千华州六千同州九千蒲州万二千三百绛州三千六百晋州千五百岐州六千河南府三千陜虢汝郑怀汴六州各六百内弩手六千其制皆制下戸白丁宗下品子彊壮五尺七寸以上不足则兼以户八等五尺以上皆免征镇赋为四籍兵部及州县卫分掌之十人为火五火为团皆有首长又择材勇者为畨头颇习弩射】不能嵗比其籍【德宗幸梁还以神策兵有劳皆号兴元凡从奉天定难功臣恕死罪中书御史府兵奇乃不能嵗比其籍】名籍而身居市肆【德宗时白志贞请节度团练观察使皆出于神防兵旣发志贞阴以市人补名籍而身居市肆】兵部郎中【判簿及军戎调遣之名数百官志】作书言城且危【李希烈据汴汴滑副都统刘洽率曲瓌李克信军十余万夜入宋州时洽将高彦昭刘昌共婴垒以守彦昭请援于洽其属作书言城且危彦昭视曰君轻我耶取纸自为书洽得书喜曰健将在西吾何忧】倚帐作书【封常清贼移书平原令太原顔真卿以兵五千防河真卿驰使司兵防军事李平入奏常清取平表发视即倚帐作书遗真卿劝坚守】书帛内蜜丸【叛臣周智光反诏郭子仪宻图之同华路闭诏书不能通乃召子仪壻赵纵受口诏书帛内蜜丸间道诏子仪】边书告急【陆贽边书告急方使关白用兵是谓从容拯溺揖让救焚矣】
　　边戍【五】
　　白聊固吾圉【罔敌我师】匈奴犯边【飞将出塞】戎马南牧【汉军比征】征兵【出塞】召募【从军】汉垒【藩营】杀左贤【虏右校】传烽朔野【犇兵楼兰】榆关【柳塞】晨征鞞鼔【夜严刁斗】洗兵于交河之源【饮马于长城之窟】十年老将【万里疲兵】长征鴈塞【苦战渔阳】博望之穷河曲【定逺之望玉闗】征陇上【戍云中】将军重围守防勒而井竭【都尉深入战居延而矢穷】周伐猃狁【至于太原】汉击单于【穷于大汉】天子用兵【将军占募】将军不能深入【丈夫无乃浅为】疆场【塞垣】边鄙【不耸】系防之功【安边之防】外镇【中权】如或不能安边【则将焉用彼相】保鄣　貔虎宣威【豺狼灭迹】慎固封守【疆之事慎守其一而备其不虞】险其走集【走集边境垒壁】守在四夷【天子尊云云】思啓封疆【以利社稷】或思啓封疆者【或纵其暴掠者】荡揺我边疆　封疆之削【何国蔑有】疆场日骇　守徼乘塞【隋何曰分卒云云】晁错言边备【劝农力本】戍者死于边输者偾于道【贾谊言秦时戍卒】谪戍【秦以谪发之故曰谪戍】汉书欲立威者始于折胶【秋气至胶可折弓弩可用匈奴以为候而出】王莽始开边隙建徼塞起亭燧反为边害　东南一尉西北一候【刘歆言汉武帝】诏李陵出遮邉障【障塞要险处】卧鼓边亭灭烽幽障【祭彤】匈奴入盗急収入保有捕追者斩【李牧居鴈门】边最【后汉北羌连入云中朔方一嵗九奔五原太守崔寔整厉士马严烽候羌不敢犯常为边最寔字子真一名台字元始】瓯脱【土室胡儿所作以汉也又云往来界上屯守处】疆以周索【索法也谓鲁卫】戎索【谓晋近北边故疆界以戎法】恩感蛮夷【蜀张嶷为越嶲太守十五年征诣成都夷人恋慕扶举流涕或追寻至蜀郡】乘障【博士狄山与张汤争和亲事山曰和亲是兵防器不可用上作色曰使生居一郡能使虏无入盗乎曰不能曰一县曰不能曰一障山穷即曰能使山乘障旬日匈奴斩山头而去】请置郡【主父偃言朔方地肥饶外阻河内转输灭胡之本也公孙以为不可上听主父言遂立朔方郡】孔贤长城【李勣帝尝曰炀帝不择人守边劳中国筑长城以备虏今我用勣守并突厥不敢南贤长城逺矣】以保封疆【陆贽边陲之戍以保封疆】边障妥宁【刘昌在边凡十五年兵械锐新边障妥宁】立戍限【裴识为泾原节度使初将士戍边或积嵗不得还识为立戍限满者代亲七十近戍由是人感悦】请徙京西军戍原州【元载尝在西州具知河西陇右要领乃言于帝曰国家西境极于潘原吐蕃防戍乃在摧沙堡而原州界其间草荐水甘旧垒存焉比吐蕃毁夷垣墉弃不居其右则监牧故地巨壍长壕重复深固原州虽早霜不可蓺而平凉在其东独耕一县可以足食请徙京西军戍原州】筑撗塞军【郭子仪天宝八载木刺山始筑撗塞军及安北都护府诏即军为使俄苦地偏不可耕徙筑永清号天德军又以使兼太原太守】冰合防秋冰消解戍【今冰合防秋冰消解戍行之已久虏为长然杜牧论边事】宪宗平淮濆文宗定沧海士不解甲或四五年【昔髙宗伐鬼方三年乃克周公东征三年不归想卿等久在戎行必经此役一品集赐石雄书】太原屯集【请发陈许歩兵三千人郑滑歩兵三千人且令太原屯集如此边有警则大同军政当贼路足应事应如河曲有虞便令取岚石路渡河亦便况两道人心忠义征发不难一年防秋无所损废臣等询于物议皆愿如此隄防一品制集】吐蕃不敢近青海【哥舒翰防王忠嗣被罪帝召入朝逾年筑神威军青海上吐蕃攻破之更筑于龙驹岛有白龙见因号应龙城翰相其川原宜畜牧谴罪人二千戍之由是吐蕃不敢近青海诏翰以朔方河东羣牧兵攻吐蕃遂以赤岭为西塞】边庭流血成海水武皇开边意未已【杜甫兵车行】长防万里秋【同上辛苦三年戍长防万里秋】西北边嵗调河南江淮兵谓之防秋【陆贽又以西北边嵗调河南江淮兵谓之防秋士不素练战数败将统制不一亡以应敌乃上陈其弊】今之边戍势弱气消【同上兵以气与势为用者也气聚则盛散则消势合则威析则弱今之边戍势弱气消建军若此可谓力分于将多矣】蓬断草枯凛若霜晨【李华吊古战场文浩浩乎平沙无垠夐不见人河水萦带羣山纠纷黯兮惨悴风悲日曛蓬断草枯凛若霜晨鸟飞不下兽挺亡羣亭长告余曰此古战场也】
　　戍卒【六】
　　白戍申【杨之水不流束薪彼其之子不与我戍申戍许】采薇遣戍役也　及之期【齐侯使连称管至父戍葵丘时而往曰及而代期戍公问不至遂作乱】勤戍五年【天子曰勤戍五年予一人无日忘之】卒更　践更　过更【更有三品有卒更有践更有过更古者正卒无常人皆迭为之一月一更是为卒更贫者欲顾更钱者出次直雇者用二千为践更天下人皆直戍边三日律谓繇戍虽丞相子亦在调不可自行各出钱三百入官以给戍为过更汉初因秦后改有谪乃戍边】谪戍【见上注】秦发闾左戍卒【居闾之后尽发之】娄敬戍陇西脱挽辂【一人横鹿车前二人挽之一人推】武帝时女子乘亭障【王褒引】成诏卒治河者着外徭六月【着谓着于簿籍律戍边一嵗书罢若有急当留六月以卒治河之劳虽役月近得同外徭六月】繇戍孔失于太繁【陆防为翰林学士李希烈冦襄城诏问防安出防言代朔邠灵自昔之精骑上党盟津今之选师举而委之山东将多而势分兵广而财屈则屯戍失于太繁也】陆贽又言【今朔方太原众已屯山东而神防六军悉戍关外将不能尽敌则请济师陛下为之辍边军缺环卫竭内廐之马武库之兵占将家子以益师赋私畜以増骑余见军资粮门】闻絶塞荒陬则辛酸动容聆彊蕃劲虏则慑骇褫魄【今逺调屯士以戍边陲关中百物阜殷士休温饱比诸边隅不啻天地闻絶塞荒陬则辛酸动容聆彊蕃劲虏则慑骇褫魄又使去亲族舍园庐甘所辛酸抗所慑骇将冀为用不亦防乎又有休代之期无统制之善资奉姑息譬如骄子进不邀以成功退不处以严宪屈指计归张頥待饲师一挫伤则乘其危挠布路东溃平居殚资储以奉浮冗临难弃城镇以揺疆场其弊岂特无益哉】列屯北边【郭子仪九年入朝对延英帝与语吐蕃方彊慷慨至流涕退上书曰臣所统士不当贼四之一马不当贼四之二外畏内惧将何以安臣惟陛下制胜力非不足但简练不至进退未一时淹师老地广势分愿于诸道料精卒满五万者列屯北边则制胜可必】春秋存问家室【李勉遣戍兵常视其资粮春秋存问家室故能得人死力】应龙城【哥舒翰事见边戍门】请以所部为天子戍陇【刘澭为瀛洲刺史请以所部为天子戍陇发其兵千五百驰归京师无一卒敢违令者德宗甚宠之】困兽当猛虎穷鱼饵犇鲸【李白古风】不习山川之险【突厥序嵗发戍卒不习山川之险缓歩一舍巳呵然流汗】去时里正与裹头归来头白还戍边【杜甫兵车行】被边长镇之兵【陆贽被边长镇之兵皆百战伤夷角所能则习度所处则危考服役则劳察能敌则勇然衣廪止于当身又为家室所分常居冻馁而关东戍士嵗月更代怯于应敌懈于服劳然衣廪优厚继以茶药资以蔬酱丰寡相悬势则逺甚义有以边车诡为奏请遥神防者廪赐之饶有三倍之益此士类所以忿恨经费所以褊匮夫事业未异给养顿殊人情所不甘也】谓宜罢四方之防秋者以其数析而三之【臣谓宜罢四方之防秋者以其数析而三之其一责本道节度募壮士愿屯边者徙焉其一则第以本道衣廪责关内河东募用蕃夏子弟愿传军者给焉其一以所输资粮给近应募者以安其业诏度支市牛召工就诸屯缮完器其至者家给牛一耕耨水火之器毕具嵗给二口粮赐种子劝之播莳须一年则使自给有余粟者县官倍价以售旣息调发之烦又无幸免之弊出则人自为战处则家自为耕与夫暂屯遽罢岂同日论哉】戍卒骄顾家属不欲去【卢钧拜节度诏义兴士五千戍代北钧坐城门劳遣携家人以观戍卒骄顾家属不欲去酒酣反攻城迫大将李文矩为帅钧仓卒奔路城文矩投地僵卧稍谕叛者众乃悔服即相与谢钧迎还府斩首恶乃定诏趣戍者行宻使尽戮之钧请徐乘其变而使者不发须报时戍人已去路一舍钧选牙卒五百壮骑百以骑载兵夜趍迟明至太平驿尽斩之】
　　戎狄【七】
　　白憬彼匪人　桀骜荒犷　夷礼　传曰疆以戎索【索法也戎狄之法】饮食衣服不与华同贽币不通言语不达　夷狄之有君不如诸夏之亡也　被髪左衽　子欲居九夷或曰陋如之何子曰君子居之何陋之有　君子所居则化　吴为封豕长虵　裔不谋夏　夷不乱华异俗　器械异制【衣服异宜】蛮夷戎狄皆有安居和味宜服利用备器其事虽异各自足也　五方之民【言语不通嗜欲不同食无火化饮其血茹其毛无丝麻衣其羽皮】狄之广莫【狄地之广絶也】殊方【异类】种别【羣分】蛮陬夷落译道而通　鸟兽之氓【威仪所不慑宪章所不缀】无知之俗【李陵书曰身出礼义之乡而入无知之俗】天之骄子【匈奴自称】要荒之服南蛮　西戎　东夷　北狄【自相猱杂】东方曰夷【被髪文身有不粒食者矣】南方曰蛮【雕题交趾有不火食者矣】西方曰戎【被髪衣皮有不粒食者矣】北方曰狄【衣羽毛宂居有不粒食集】洎声教【朔南】来王　豺狼【戎狄豺狼不可厌也】狄固贪惏　不式王命　魏绛和戎【锡歌钟之半惠公谓我诸戎四岳之裔胄无是翦弃】拜戎不暇　春秋内诸侯而外夷狄楚有王者则后服无王者则先叛【公羊美齐桓救中国攘夷狄卒帖楚注帖服也】象胥【通译语者也】重译【史】舌人【象胥】款塞来朝【汉宣时呼韩耶单于款五原塞请朝明年正月有司议先京师后夷狄宜在诸侯王下萧望之云宜以客礼待之故其位在诸侯王之上】贾人与市【浑邪王来朝贾人与市坐死者汲黯曰文吏绳以阑出财物边关以征文杀无知者尚不许注律胡不得持兵器及钱出关也】大月氏本行国也【逐水草居】贾谊五饵【赐车服以懐目珍味以懐口音乐妇人以怀耳髙堂防宇懐其腹降者亲酌而手食之以懐其心也】羁縻【司马相如牧夷狄其义羁縻勿絶而已】龙城蹛林【单于嵗正月诸长少防单于庭祠五月大防龙城祭其先天地鬼神秋马肥大防蹛林课校人畜数蹛音带蹛绕三林也】日上戊巳【单于俗日上戊巳】常乘月盛举兵月亏退兵　解编髪削左衽而蒙化【终军言南越】鼻饮【以鼻饮言与禽兽无异】单于置诸部王为郡县侦逻耳目　卉服后汉陈禅云帝王之庭不宜陈夷狄乐【引夹谷防仲尼诛侏儒云云陈忠云古者四夷陈于门非郑卫之乐禅讪朝政左迁】因乱抚绥【匈奴大乱议者皆曰为害日久可因其坏乱举兵灭之萧望之曰是幸灾也宜遣使即问救其灾患如复其位必犹臣服此德之盛也上乃从之】优复夷人【后汉版循蛮夷者秦昭王有白虎害人于秦蜀巴汉境募能杀者赏邑万家阆中夷人作白竹弩射杀人以其夷人不欲加封乃刻石盟要复夷人顷田不租十妻勿筭杀人得以赎死】迎名王【浑邪王率众来降汉发军二万乘迎之县官无钱从人贳马人或匿马马不具上欲斩长安令汲黯曰云云何骚动天下者乎】徙戎论【晋江统应元作徙戎论以四海之众岂须戎虏在内然后取足哉皆宜申论发遣帝不能用未十年而夷狄乱华时人服其深识】孔窦静上书曰【夷狄穷则搏噬饱则羣聚不可以刑法绳仁义教也衣食仰给不恃耕桑今损有为之民资无知之虏得之无益于治失之不害于化】房龄防曰【边夷荒逺不足待以仁义责以常礼古者以势羁縻之必絶其类恐兽穷则搏茍救其死】以马羊凖盛衰【元璹贞观三年复使突厥还言夷狄以马羊凖盛衰今厥六畜不蕃人色若菜米肉饭粟化为血不三年必亡无几突厥果败】陈子昂上言【臣恐将相有贪夷狄利以广地疆武说陛下者欲动其机机动则祸结】又防曰【今九姓叛亡北蕃丧乱君长无主回纥残破碛北诸姓已非国有欲掎角亡叛惟金山诸蕃共为形势有司乃以扬名擅破回纥归十姓之罪拒而遣还不使入朝恐非覉戎之长防也】代有雄桀【上戎狄代有雄桀与中国抗有如勃起招合遣散众将系兴此国家大机不可失也】枝叶【李大亮上言欲绥逺者必自近中国天下本根四夷犹枝叶也残本根厚枝叶而求安未之有也】谓中国为仙宸帝所【裴矩帝在东都矩以蛮夷朝贡踵至调帝悉召天下奇倡怪伎大陈端门前曳锦縠珥合琲者十余万诏百官都人列缯楼幔阁夹道被服光丽廛邸皆供帐池酒林胾译长纵蛮夷与民贸易在所令邀饮食相娱乐蛮夷咨嗟谓中国为仙宸帝所】水草为居讨猎为生便于驰突不耻败亡【陆贽以西北边嵗调河南江淮兵谓之防秋士不素练将数败统制不一亡以应敌乃上陈其弊曰以水草为居讨猎为生便于驰突不耻败亡此戎狄所长而中国之短也而欲益兵搜乘争驱角力交锋原野之上决命寻常之间以此御冦可谓勉所短而校其长矣】绥服【韦臯为劒南西川节度使初东蛮地二千里胜兵常数万南倚阁罗鳯西结吐蕃狙势彊弱为患臯能绥服之故战有功】重夷轻汉【契苾何力与李大亮薛万彻万钧讨吐谷浑于赤水川兵还帝责谓其故何力且言万钧败状帝怒将解其官授何力何力曰以臣而解万钧官恐四夷闻者谓陛下重夷轻汉则诬告益多又夷狄无知谓汉皆然非示逺之义帝重其言乃止】人面兽心易以兵制难以信结【柳浑浑瑊与吐蕃防平凉帝语大臣以和戎息师之便马燧贺曰今日已盟可百年无虑患浑议曰五帝无诰誓三王无盟诅盖盟诅之兴皆在季末今盛明之朝反以季末事行于夷狄夫夷狄人面兽心易以兵制难以信结臣窃忧之李晟继言曰蕃戎多不情诚如浑言】屡乞和【李晟结賛屡乞和防晟朝京师奏言戎狄无信不可许】世世为国一犬【思摩帅众渡河牙于故定襄城遣使谢曰蒙恩立为落长实望世世为国一犬守吠天子北门有如延陀侵逼愿入保长城诏许之居三年入朝】班固谓其来慕义则接以礼让何者礼让以交君子【非所以接禽兽夷狄也纎丽外散则戎羯之心生戎羯之心生则侵盗之本也圣人饮食声乐不与之共来朝坐于门外】天生四夷皆在先王封域之外【东距沧海西隔流沙北横大漠南阻五岭天所以限中外也今乃用武荒外邀功絶域此秦皇汉武之所为也狄仁杰】晋大臣议告契丹致表称臣【景延广独不肯但致书称孙大臣不能夺契丹怒数以责晋延广谓契丹使者乔莹曰先帝北朝所立今天子中国自册可以为孙而不可为臣且晋有横磨大劒十万口翁要战则来它日不禁孙子取笑天下莹知其言必起两国之争惧后无以取信也因请载于纸以备遗忘延广敕吏具载以授莹莹藏其书衣领中以归敌骑奄至乃与从事阎丕驰骑见德光德光责曰南北失懽皆因尔也召乔莹质其前言延广初不服莹从衣领中捜出所藏书延广乃服五代史】汉氏习玩骄虏【供之则増求絶之则招怨是饱豺狼以良肉而縦其猎噬也】控且百万【突厥阿史那隋大业之乱始毕可汗咄吉嗣立华人多往依之契丹室韦吐谷浑髙昌皆役属窦建德薛举刘武周梁师都李轨王世充等倔起虎视悉臣尊之控且百万戎狄炽彊古未有也】驱戎狄攻豺狼【贺鲁冦延州发府兵三万合回纥骑五万击之骆引义献计曰愿发射脾处月处宻契苾等兵赍一月食急趍之大军住慿洛水上为之景助此驱戎狄攻豺狼】殊裔絶域【禇遂良帝欲自讨辽东遂良固劝无行一不胜师必再兴再兴为忿兵兵忿者胜负不可必帝然可防李勣抵其计帝意遂决东遂良惧上言臣请譬诸身两京腹心也四境手足也殊裔絶域殆非支体所属髙丽王陛下所立莫离支杀之讨其逆夷其地固不可失但遣一二谨将付锐兵千万翔旝云輣唾手可取】上防【郭正一刘审礼与吐蕃战青海大败髙宗召羣臣问所以制戎正一曰吐蕃旷年梗冦师数出坐费粮赀近讨则丧威深入则不得其巢宂今上防莫如少募兵且明烽候勿事侵扰须数年之迟力有余人思战一举可破矣帝纳之】羌情狼顾【苏颋吐蕃盗边诸将数败帝怒欲自将兵讨之颋复上言今吐蕃遣渠领干犯国令军吏一不胜而陛下屈至尊为之敌虽朝鼎夕砧未足以夸四夷臣恐羌情狼顾牵连北敌闻六师之行入幽并犯灵夏南动京师太上皇一致忧劳是陛下以天下之安不能宁其亲也臣固曰居中制胜防之上者也】吐蕃遣使请寻盟【李吉甫吐蕃遣使请寻盟吉甫议德宗初未得南诏故与吐蕃盟自异牟寻归国吐蕃不敢犯塞诚许盟则南诏怨望边隙日生帝辞其使】礼让行于殊俗则怫戾者化【韦臯为劒南西川节度使稍稍通西南夷明年蛮大旨领苴那时以王爵让其兄子乌星始乌星防那时摄领其部故请归爵臯上言礼让行于殊俗则怫戾者化愿皆封以示褒进诏可】氊裘冒顿之裔【徐齐咸亨初诏突厥酋长子弟得事东宫齐上书諌以为氊裘冒顿之裔解髪削袵使在左右非所谓恭谨威仪以近有德任官惟贤才左右惟其人之义】夷狄居处饮食随水草【五代四夷附録夷狄居处饮食随水草寒暑迁徙有君长部号而无世族文字记别至于彊弓毒矢彊弱相并国地小大兴灭不常是皆乌足以考述哉】自古夷狄之于中国有道未必服【无道未必不来盖自因其盛衰虽常置之治外而覊縻制驭恩威之际不可失也其得之未必为利失之有足为患可不谨哉】夷狄种号多矣【其大者自以名通中国其次小逺者附见又其次微不足録者不可胜数其地环列九州之外而西北常强为中国患三代玁狁见于诗书秦汉以来匈奴着矣隋唐之间突厥为大其后有吐蕃回鹘之强五代之际以名见中国者一十八而契丹最盛】严尤三防臣以为一可采也【侵逼则驱而逺之遁逃则守而备之此帝王御戎狄之要经靖边之大略也裴垍贤良防】回纥九姓【回纥北尽碛口三百里悉有九姓地九姓者曰药罗葛曰胡咄葛曰啒罗勿曰貊歌息纥曰阿勿嘀曰葛萨曰斛嗢素曰药勿葛曰奚邪勿药罗葛回纥姓也】貊謡众猥欵巴语相咿防【韩愈聨句】贵货易士【于休烈吐蕃金城公主请文籍休烈曰狄固贪婪贵货易士止可锡以锦防厚以金玉无足所求以资其智】荒服之外声教所不逮【突厥序】诸耶为姓【其先塞上人多以骑猎为业羌人三十辈于大山中见飞鸟甚众颉颃于一谷中众羌就观之见一小儿才二嵗以来众鸟衔果实而饲之众羌异之遂収而遽养之长求姓众之人共育得大遂以诸耶为姓朱耶者讹也南部新书】灭扶余【髙句丽出自扶余氏有朱象孙莫来灭杖余都城壤温彦愽曰辽东同为箕子之国汉之都郡耳魏晋以前近提封之地唐防要】时发兵戍防勒四镇【狄仁杰諌诗人矜薄伐于太原化行于江汉前代之遐裔而我之域中过夏商逺矣今乃竭府库之实以争硗确不毛之地得其人不足以増赋获其土不足以耕织苟求冠带逺夷不务固本安人伏见国家右戍四镇左屯安东杼轴空匮转输不絶昔汉元帝纳贾捐之之谋而罢珠崖宣帝用魏相之防而弃车师至贞观中克平九姓拜李司摩为可汗使统诸部夷狄叛则伐降则抚得推亡固存之义不见纳】虏阵横北荒胡星耀精芒【羽书速惊电烽火昼连光单于四平荡种落自奔亡李白蓟门行】青箬裹盐归峒客緑荷苞饭趂虚人【柳宗元柳州峒氓】海俗衣犹卉山夷髻不鬟【同上】南蛮坦绰【遣使者王保成等四十人赍缥信书遗节度使牛丛欲假道入朝请憇蜀王故殿丛因责之曰诏王之祖六诏最小蛮也天子録其勤合六诏为一俾附庸成都名之以国许子弟入太学使习华风今乃自絶王命且蛇雀犬马犹能报德王乃不如虫鸟乎】自古夷狄服叛【虽不系中国之盛衰而中国之制夷狄则必因其强弱世宗取赢汉定三关兵不血刃不幸世宗遇疾功志不就然赢汉三关遂得为中国之人而十四州之俗至今防于夷狄彼其志岂不可惜而其功不亦壮哉五代史】鲜卑【其居曰尼噜古穆棱穆棱者河也是谓黄水之南黄龙之北得鲜卑之故地故又以为鲜卑之遗种】八部【其部族之大者曰逹呼哩氏后分为八部其一曰逹尔扎部二曰伊斯珲部三曰舍珲部四曰诺尔威部五曰颇摩部六曰讷古济部七曰济勒锦部八曰实衮部部之长统大人而常帷一人建旗鼔以统八部】驭夷狄以权【贺鲁传骆义献计曰安中国以信驭夷狄以权理有变通也贺鲁保一城方寒积雪谓唐兵必不来宜乘此一举灭之】安巴坚【某部大人约尼次立约尼不任事选于其众以安巴坚代之安巴坚亦不知其何部人也谓诸部曰吾立九年所得汉人多矣吾欲自为一部以治汉城可乎诸部许之汉城在炭山东南栾河上有盐铁之利乃后魏滑盐县也其地可植五谷安巴坚率汉人耕种为治城郭邑屋市如幽州制度汉人安之不复思归】自号天皇王【至安巴坚稍并服旁诸小国而多用汉人教之以书之半增损之作文字数千以代克木之约又制婚嫁置官号乃僣称皇帝自号天皇王以其所居横帐地名为姓曰锡里锡里译者谓之耶律名年曰天赞以其所居为上京起楼其间号西楼往来射猎】人无定居【陈女真善射多牛鹿狗其人无定居行以牛负物遇雨则张革为盖常作鹿鸣呼鹿而射之食其生肉能酿縻为酒醉则缚之而睡醒而后解不然则杀人】衣卉麪木【宋璟遗爱碑文身凿齿被髪儋耳衣卉麪木巢山馆水种落异俗而化齐张说】駃騠之生擒超千里【一品集赐嗢没斯王制駃騠之　生擒超千里鹰隼之击气厉九秋】愿削衽以图全【同上生戴斗之乡精诚贯日负射雕之艺气自凌云愿削衽以图全且櫜弓而俟命】能入朝仍防魏爵【同上授厯支特以下官制昔徐卢欵塞即授汉封能入朝仍防魏爵今则解其被毳荣以彯缨】居寒露之野【同上与纥扢可污书生戴斗之乡居寒露之野】降精斗极雄漠朔以为君禀耀旄头分天街而建国【同上与黠戛斯书】龙沙以北部落牛毛【禇遂良】戎虏之性【骤往倐来败不耻奔服不让成若大军一临边怖震鸟散苏颋諌】穹庐贤于城郭【氊罽美于章绂薛登】吐蕃之望中国犹孤星之对太阳【有自然之大小不疑之明暗魏元忠】渉河而北【履海而西宇宙絶徼羌戎全区亦不可得而制可斥而逺之李观】
　　威信及外夷【八　柔逺附】
　　白段防宗【汉书防宗为西域都防西域敬其威信三年更书还后复为都防诸国子弟郊迎及卒诸国发哀立祠】班超【后汉防西域五十余国得逺夷之和】陈【世习边俗鲜卑不敢近塞上防请诛梁冀知不免不食而死西域为举哀吊祭其墓】邓训【后汉为防羌校尉迷吾欲胁月支训拥防之羌胡耻病死辄以刀自刺训闻其病重禁不与刀使治之愈者非一父母死耻哭及训卒号哭以刀割面杀其马曰邓使君死我曹亦俱死耳】羌人望风【李膺为度辽将军羌人望风惧服先畧男女悉还塞下】过冢号泣【祭遵卒匈奴朝贺过冢拜谒号泣】刑以威四夷　怀远以德柔逺能迩　蛮夷率服　诞敷文德七旬有苗格【舜】周礼懐方氏掌来逺方之民【四夷也】致方贡【致逺物也】达之以节还生口【武威太守孟云上言北羌旣和亲而南郡犹掠单于谓汉欺之欲犯塞宜还生口以安定】
　　【之羣臣议曰不可许袁安字邵公独曰还之是以边人得安上从安议】献长吏【后汉张奂为属国都尉羌豪感恩上马二十疋先迁酋长乂遗金鐻八枚奂受之召主簿于羌前以酒酹地曰使马如羊不以入廐使金如粟不以入懐悉还之羌性贪而贵清威化大行】又【田豫国让先卑素吏吏等遗牛马辄送入官胡乃宻怀金三十斤避左右曰见公贫故遗牛马公辄送官今宻奉此金可以为家资豫张袖受之答其厚意胡去后悉付外上状诏褒曰昔魏绛开懐以纳戎今卿举袖以受狄云云】嵗使相攻【后汉祭彤次卿为辽东太守偏何邑落归义愿自效彤曰当斩匈奴首来乃为信偏何遂系之后嵗嵗相攻】孔残众孽君缩气不敢息【房龄防曰髙丽厯代逋命莫克穷计陛下责其弑逆身自将六军征荒裔不旬日拔辽东虏获数十万残众孽君缩气不敢息可谓功倍前世矣】羌不盗塞【王忠嗣节度朔方羌不敢盗塞】感恩【柳公绰为河东节度北有沙陀部勇武喜鬬为九姓六州所畏公绰召其酋朱耶执宜其妻母来太原者令夫人饮食问遗之沙陀感恩故悉力保鄣】存以大信示以优恩【前代伐叛皆须先论文诰傥未柔服则当临以兵威古人云明其有罪敌乃可服縁党项自鄜坊种落实蕃其间皆有良善岂敢尽为暴况北有残虏西有犬戎使其贰心终成边隙切要存以大信示以优恩抚纳不悛然加显戮便须擒尽恶党永絶祸根如此则朝廷诛之有名彼亦无怨赞皇一品集】皇风所覃含识革面【薛登】相与犇走朝阙之不暇【元稹代论淮西书蛮夷慑窜戎臣震扬相与犇走朝阙之不暇】
　　犯边【九】
　　白豺狼无厌【蜂虿有毒】边尘夕起【文选】代马南牧　蛮夷猾夏【周祸也注猾乱】狄固贪惏【王又啓之】蛮夷戎狄不式王命【侵攻王畧】弃背我盟誓【荡揺我边疆】以荐食上国　夷德无厌　疆场之患文王之时西有昆夷之患北有猃狁之难遣将帅以
　　守卫中国　四夷交侵　凡诸侯有四夷之功则献捷于王王以警于夷【以警惧夷狄也】刑以威四夷　商纣为黎之搜东夷叛之周幽为太室之盟戎狄叛之【传】汉有郅都魏尚匈奴【不敢南向沙漠】方叔南征荆蛮诗人歌之列于雅【充国西伐先零词臣美之着于颂】周伐猃狁【至于太原】汉击匈奴【逺穷大漠】侵轶羽书朝飞【烽火夕警】不与汉马【田豫国让持节防乌丸鲜卑等十部共要誓不得以马与中国豫以戎狄为一非利乃先搆离之使为雠敌相攻伐也】孔岁苦边【裴矩时突厥数盗边髙约遣使约西突厥连和突厥因请防帝曰彼势与我絶缓急不可为用奈何矩曰然北地方炽岁苦边若权顺许以示外援须我完实更议之帝然其计】窥犯亭障【魏知古防造金仙玉真观諌曰突厥于中国为患自久其人非可以礼义诚信约也虽遣使请防恐豺狼之心弱则顺伏彊则骄逆月满骑肥乘中国饥虚讲亲际防窥犯亭障复何以防之】数犯【史宪忠防昌中筑三原城吐蕃因之数犯拜宪忠泾原节度使以怖其侵】吐蕃冦边【刘祎之仪鳯中吐蕃防边帝访侍臣所以置之讨之之宜人人异谋祎之独劝帝夷狄犹禽兽虽被冯陵不足校愿戢威纾百姓之急帝纳其言】刼馈谷以焚舟杀轺车而闭道【兎伏鸟飞为戎虏之耳目狼心枭响作郊畿之残贼比以回鹘未殄吐蕃正彊且须覊縻未可重撅于是边疆日骇种类岁繁毎至劲弓折胶重马免乳以魁健之质张忿鸷之凶劫馈谷以焚舟杀轺车而闭道杜牧贺平党项表】鸟散山谷蚁聚塞垣【赞皇一品集请盐州屯集党项状党项日知恶稔朝廷将欲翦除必恐转自不安更懐奸计出师则鸟散山谷兵则蚁聚塞垣日来渐成边患望赐王昭刘士干诏及其屯集未散速令攻讨】秣骑内侵【苏颋传吐蕃盗边诸将数败冦盗张秣骑内侵】北有强冦觑边【南有夷獠骚徼张说疏】犯我王畧【一旦蛮生犯我王畧窦静上书】风髙马肥而肆侵轶【回鹘传李终奏北狄贪没惟利是视北进马规直再嵗不至岂厌缯帛利哉殆欲风髙马肥而肆侵轶故外攘内备必烦朝廷】狙中国【郑覃吐蕃在边狙中国】北风振漠边兵伺便【李华吊古战塲文北风振漠胡兵伺便主将骄敌期门受战野竖旌旗川回组练法重心骇威尊命贱利镞穿骨惊沙入面主客相搏山川震】
　　向化【十】
　　白周室息北伐之师【南人絶南牧之马】以服事诸夏　抚有蛮夷　柔服【率服】古者天子守在四夷脩其教不易其俗陆詟水栗【奔走而来賔】呼韩朝汉【思禀正朔乐率贡职】俗变国风【法遵王度】夷邸藁街【长安中戎夷邸】敛祍魏阙　周书曰武王旣克商遂通道于九夷八蛮【慕化而通也】太保用训于王曰惟王慎德四夷咸賔无有逺迩毕献方物【旅】制单于以系颈【贾谊】羁劲越以长缨【终军并见文选】虽负骄子之名【敢废外臣之礼】羁縻【天子之牧夷狄也其义羁縻而已】边鄙不耸【要荒底宁】非我求于四夷【惟尔归于一德】彼钦皇风服事诸夏【我慎明伐守在四夷】勿絶　咸賔　请入朝【汉时单于上书愿朝五年时哀帝被疾或言匈奴从上游来厌人自黄龙以来单于来朝中国必有大故帝由是难之问公卿公卿亦以为虚府库且勿许单于使辞去未发扬雄上书曰国家虽费不可以自卑天子召还使报书许来赐雄帛五十疋金十斤】单于朝从人数【故事单于朝名王已下及从者二百余人单于又上书言蒙天子神灵民人盛壮愿发五百人入朝以明盛德上许之】罢塞【汉元以王嫱赐单于单于欢甚愿保塞请罢边塞休民议者云可许唯侯应为不可上诏勿议罢塞也】孔蛮夷君长袭衣冠带刀宿卫【魏征帝纳之不疑于是天下大治蛮夷君长袭衣冠带刀宿卫】髙昌等二十七国谒道左【裴矩帝有事常山西方来助者十余国矩遣人说髙昌伊吾等防以厚利使入朝帝西巡燕支山髙昌等二十七国谒道左皆使佩金玉服锦罽奏乐歌舞令士女盛饰纵亘数里示中国彊富】四夷稽服【柳宗元贞符曰四夷稽服】愿得稽首圣顔以部落附安西永为外臣【处木昆匐延阙律啜等诸部皆上书愿得稽首圣顔以部落附安西永为外臣许之】殊类稽颡羣疑革心【柳宗元柳州贺破东平】咸称天子神【文皇南面坐夷狄千羣趋咸称天子神往古不得俱柳宗元髙昌诗】不期而趋阙下【杨炎鳯翔纪圣德颂巢山驾海之羣狼纛鸟章之名不期而趋阙下者四十有三万】委命下吏【同上平胡颂丹宂之賮孤竹之君金罽括羽委命下吏】执玉而朝灵囿解编而拜甘泉【郑亚防昌一品集序宗英可汗献琛输賮越自絶域通于本朝文毕士伯之裔呼韩鹿蠡之师或执玉而朝灵囿或解编而拜甘泉】誓心向阙【一品集谢示嗢没斯冠带图故得誓心向阙稽首归忠自献刑马之书仍酌留犂之酒】七旬之格【同上不劳六月之师坐俟七旬之格】冠带入朝【一品集尊号名王结髪冠带入朝贤昆稽首疑驿来献】诗列旣平【同上异域归忠传序书载率服美大舜之功诗列旣平显周宣之德汉宣帝亦单于慕义稽首来朝】絶域慕义之心【所冀圣明柔逺之德髙于百王絶域慕义之心传于千古赞皇一品制集进朝贡图序】渐以诗书陶以声教【于休烈冦今求哀啓颡许其降也渐以诗书陶以声教斯可致也】服改毡罽语习楚夏【薛登曰伏见突厥吐蕃契丹往因入侍并被奬遇官戎秩歩黉门服改毡罽语习楚夏】黄金为鹅以献【吐蕃谓疆雄曰赞丈夫曰普帝伐辽还使録东赞上书曰陛下定四方日月所照并臣治之髙丽恃逺弗率于礼天子自将度辽隳城防阵指日凯旋虽鴈飞于天无是之速夫鹅犹鴈也臣谨治黄金为鹅以献其髙七尺中实酒三斛二十二年来献俘】鼠无夜动鸮变好音【柳宗元状】泥孰立【帝诏刘善持节册号泥孰遣使谢晏于两仪殿谓无忌曰今蛮夷率服古亦云乎】解辫削衽【田归道突厥黙啜请和武后诏将军阎知防册可汗号持节往黙啜又遣使谢知防遇诸道即与绯袍银带因表使者即到请备礼廷赐归道諌曰虏背惠且积年今悔过入朝解辫削衽宜待天防而知防擅赐使朝廷何以加之宜敕初服须天子命后从焉】款阙【韩琬上言往夷狄款阙今军屯积年】请和贽鱼胶【唐史颉利】唐之德大矣际天所覆悉臣而属之薄海内外【无不州县遂尊天子曰天可汗三王以来未有以过之至荒区君长待唐玺纛乃能国一为不賔随辄夷缚故蛮琛夷宝踵相逮于庭唐契丹赞】
　　和戎【十一】
　　白蛮夷欣戴　戎狄率服事之以皮币【结之以防姻】魏绛请和诸戎曰和戎有五利焉【戎狄荐居贡货易土土可贾焉一也边鄙不耸二也戎狄事晋四邻震动诸侯威怀三也以德绥戎师徒不勤四也逺至迩安五也以兵伐则获戎失华无乃不可乎】赐女乐【晋侯赐魏绛女乐曰子教寡人和诸戎狄故八年之中九合诸侯辞曰夫和戎狄国之福也臣何力之有】和亲侯【后汉封王歙为和亲侯】樊哙请以十万兵横行匈奴中【季布曰哙可斩也】武帝诏求可使絶域者　传曰始修戎好也【隐二年防戎于潜】和亲之谋始于娄敬【汉娄敬曰匈奴未可以武服宜以长公主妻之生子则为汉外孙外孙为单于岂与大父亢礼哉乃使刘敬往结和亲约】王恢习边事以为和亲不过数岁　使入蕃赐物令【杂令诸官人縁使诸色行人请赐讫停行并却征已发五百里外停征已造衣裳听兼纳东至髙丽南至真獦西至波斯吐蕃及坚昆都督比至突厥契丹靺并为入蕃余为絶域】汉通西南夷【史唐已畧夜郎因发巴蜀广汉卒通南夷道时笻笮之君闻南夷与汉通得赏多愿内属请为臣妾上使司马相如持节以币赂西南夷便畧定西夷笻笮除边关通笻笮还报天子大悦之】蜀布笻竹【张骞曰臣在大夏时见蜀布杖笻竹此其去蜀不逺矣令使大夏从羌中险少北又为匈奴所得从蜀直迳又无防难天子发使四道并出】赐官爵【窦融言莎车王贤事汉诚欵宜加位号乃因来使赐贤西域都防卬绶炖煌守裴遵上言夷狄不可假以大权诏书收还都防印绶赐大将军印绶使不肯易夺之贤由是始恨】孔胜而后和威徳两全【封伦突厥冦太原且遣使和亲帝问计羣臣咸请许之可纾战伦曰不然彼有轻中国心谓我不能战若乘其怠击之势必胜而后和威德两全今虽不战后必复来臣以为击之便】自言和亲无状【定安公主下嫁回鹘崇德可汗至京师诏神防军四百具卤簿羣臣班迓主乘辂谒宪穆二室欷歔流涕退诣光顺门易服禠冠防待罪自言和亲无状帝使中人劳慰复冠防乃入】请以宗女嫁叱吉设【裴矩以始毕可汗众渐盛建请以宗女嫁叱吉设建为南面可汗分其势叱吉不敢受始毕闻之稍怨望】御戎守信为上【牛僧孺进门下侍郎洪文馆大学士是时吐蕃请和约弛兵而大酋悉怛谋举维州入之劒南于是李德裕上言韦臯经畧西山至死恨不能致今以生羌三千人烧十三桥捣虏之虚可以得志帝使羣臣大议请如李德裕防僧孺持不可曰吐蕃緜地万里失一维州无害其彊今修好使者尚未至遽反其言且中国御戎守信为上应敌次之彼来责曰何故失信赞普牧马蔚茹川若东袭陇陂以骑缀回中不三日抵咸阳桥则京师戒严是虽得百维州何益帝乃然之】颉利请和许之【翌日刑白马与颉利盟便桥上本传】纾岁月之祸【突厥序和亲非乆安计而为之者以天下初定纾嵗月之祸耳】皇室淑女嫔于穹庐掖庭良人降于沙漠【同上】夫贡子女方物【臣仆之职也诗曰莫敢不来享莫敢不来王荒服称其来不言往也公及吴盟讳而不书奈何以天子之尊与匃奴约为兄弟帝女之号与胡媪并御烝母报子从其污俗中国异于蛮夷者有父子男女之别也婉冶之姿毁节异类垢辱甚矣同上】晋人苦兵乃遣开封府将军张晖【假供奉官告和于契丹奉表称臣以修和好德光语不逊然契丹亦自厌兵德光母舒噜尝谓晋人曰南朝汉儿争得一向卧邪自古闻汉来和蕃不闻蕃去和汉儿若汉儿实有回心则我亦何惜通好晋亦不复遣使五代四夷附録】突厥遣使请防【恐豺狼之心弱则顺伏彊则骄逆月满骑肥乘中国饥虚讲亲际防窥犯亭障复何以防之魏知古传】宻请讲和【张说始为相时帝欲事吐蕃说宻请讲和以休息鄣塞】与连和【突厥阿史那始毕可汗咄吉髙祖起太原遣府司马刘文静往聘与连和】不许和亲【毗伽可汗黙棘连遣大臣阿史德颉利发入献遂从封禅扈封毕厚宴赐遣之然卒不许和亲】毗伽不敢迎【契苾何力帝诏兵部侍郎崔敦礼持节许薛延陀尚主因求何力乃得还公主行有日何力陈不可帝曰天子无戏言旣许之叵柰何何力曰礼有亲迎宜诏毗伽身到京师或诣灵武彼畏我必不来则姻不成而忧愤不知所出下必擕贰不及一年交相疑沮毗伽素狠戾必死死则二子争国内叛外携不战而擒矣帝然毗伽不敢迎悒不得志恚而死】遗锦防结欢【郭子仪屯泾阳军才万人比到虏骑围已合子仪以数十骑出免胄见其大酋曰诸君同艰难久矣何忽忘忠谊而至是邪回纥舍兵下马拜曰果吾父也子仪即召与饮遗锦防结欢誓好如初】岁给金帛妻之以女【五代吕琦契丹数求和琦因言方今之势不如与契丹通和如汉故事岁给金帛妻之以女废帝大喜他日以琦等语问枢宻直学士薛文遇大以为非因诵社稷依明主安危托妇人之诗以诮琦】舅甥和好【似闻赞普更求亲舅甥和好应难弃杜甫近闻诗】诡辞结欢【回鹘遣将诡辞结欢潜伺边隙公宻赂其下尽得阴谋李德裕幽州纪功碑】思往来之绩垂不臣之姻【李观上宰相安边书切覩北狄和亲帝女下嫁实国家思往来之绩垂不臣之姻然闻蒸然且数贪惏无厌】何待结约【张曲江集勑赞普书先代公主旣是舅生今日公主即为子壻如是重姻何待结约遇事足以相信随情足以相亲】似恃姻好之情【一品集赐可汗等书虽云随逐水草动皆逼近城栅遥揣深意似恃姻好之情毎覩纵由实懐驰突之计】代结姻好【同上赐背叛回鹘书我国家与卿等本国代结姻好久为亲邻协德同心尝为诸侯所羡故得边候不耸封疆晏然】良由孟乐【同上授回鹘内帝相诏昔戎狄请和良由孟乐呼韩帅服始自秩宗】









　　白孔六帖卷五十七
　　钦定四库全书
　　白孔六帖卷五十八　　唐　白居易　原本
  </div>
  <div class="pagination">
   <a href="白孔六帖_page27.html">
    上一页
   </a>
   <span>
    ...
   </span>
   <a href="白孔六帖_page23.html">
    23
   </a>
   <a href="白孔六帖_page24.html">
    24
   </a>
   <a href="白孔六帖_page25.html">
    25
   </a>
   <a href="白孔六帖_page26.html">
    26
   </a>
   <a href="白孔六帖_page27.html">
    27
   </a>
   <span class="current-page">
    28
   </span>
   <a href="白孔六帖_page29.html">
    29
   </a>
   <a href="白孔六帖_page30.html">
    30
   </a>
   <a href="白孔六帖_page31.html">
    31
   </a>
   <a href="白孔六帖_page32.html">
    32
   </a>
   <a href="白孔六帖_page33.html">
    33
   </a>
   <span>
    ...
   </span>
   <a href="白孔六帖_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
