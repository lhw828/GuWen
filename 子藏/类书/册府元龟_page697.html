<!DOCTYPE html>
<html>
<head>
    <meta charset="UTF-8">
    <title>册府元龟 - 第 697 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 697 页/共 736 页</h1>
    <div class="content">    哥罗舍分国在南海之南东接堕和罗国其王名蒲伽越摩精兵二万人。
    赤土国扶南之别种也。在南海中水行百馀日而达所都土色赤因以为号东波罗刺国西婆罗婆国南诃罗旦国北拒大海方数千里其王居僧祗城有门三重相去各百许步每门图画飞仙仙人菩萨之象悬金花铃毛妇女数十人或奏乐或捧金花。又饰四妇人容饰如佛塔边金刚力士之状夹门而立门外者持兵仗门内者执白拂夹道垂素网缀花王宫诸屋悉是重阁北户北面而坐坐三重之榻衣朝霞布冠金花冠垂杂宝缨络四女子立侍左右兵卫百馀人王榻後作一木龛以金银五香木杂钿之龛後悬一金光焰夹榻。又树二金镜镜前并陈金瓮瓮前各有金香炉当前置一金伏牛牛前树一宝盖盖左右皆有宝扇婆罗门等数百人东西重行相向而坐。
    汶阳蛮在临沮西界二百里中水六绕峡鱼贯行有数处不通骑西北接梁州新城东北接南襄城南接巴竺三边并山蛮凶盛据险为寇贼。
    板蛮其人多居阆中渝水左右。
    东谢蛮其地在黔州之西数百里南接守宫獠西连夷子北至白蛮。
    西赵蛮在东谢之南其界东至夷子西至昆明南至西洱河山洞阻深莫知道里南北十八日行东西二十三日行。
    南平蛮北与涪州接部落四千馀户。
    罗刹国在婆利之东。
    诃陵国在真腊国之南其王所居竖木为城造大屋重阁覆以榈皮。
    甘棠国在大海之南昆仑人也。洱音珥。
    占城国在中华西南其地东西七百里南北三千里东暨海西南南真腊国北州界东北暨两浙海程三十日。
    西南夷君长以十数夜郎最大（後为县属羊可郡）其西靡莫之属以十数滇最大（滇音颠地有滇池因为名）自滇以北君长以十数邛都最大（今之邛州本其地）其外西自桐师以东北至叶榆（叶榆泽名因以立号後为县属益州郡）名为昆明（音髓今州也。昆明。又在其西南即南宁州诸爨所居是其地也。）自以东北君长以十数徙都最大（徙及都二国也。徙音斯後为徙县属蜀郡都後为沈黎郡音昨）自以东北君长十数冉ζ最大（ζ音ζ今夔州开州首领多姓冉者）自冉ζ以东北君长以十数白马最大皆氐类也。皆巴蜀西南外蛮夷。
    夜郎国东接交。
    滇国夜郎西有池周回二百馀里水源深广而末更浅狭有似倒流故谓之滇池河。
    邛都夷汉武帝所开以为邛都县无几而池陷为江泽因名为邛池南人以为邛河。
    都夷汉武帝所开以为都县後为沈黎郡天汉四年并蜀为西部置两都尉一居旄牛主徼外夷一居青衣主汉人。
    丹ζ夷汉武帝所开以为汶山郡其山有六夷七羌九氐各有部落。
    哀牢夷後汉光武时始通中国明帝时内属其称邑王者七十七人户五万一千八百九十口五十五万三千七百一十四西南去雒阳七千里。
    南诏蛮自言哀牢之後代居蒙舍州为渠帅在汉永昌故郡东姚州之西。
    骠国在永昌故郡南二千馀里东北拒南诏阳苴咩城六千八百里凡去上都一万四千里其国境东西三千里南北五千五百里往来通聘者伽罗婆提等二十国役属者道林王等九城食境土者罗君潜等二百九十八部落东邻真腊国西接东天竺国南尽溟海北通南诏{此夕}{此夕}乐城界其王姓困设长名摩罗匿其国相名摩阿思那其王近则舆以金绳床远则乘象嫔御甚众侍御常数百人其罗城构以砖甓周一百六十里壕岸亦构砖相传本是舍利佛城内有居人数万家佛寺百馀区其堂宇皆错以金银渥以丹彩地以紫钅广覆以锦剡。
    附国在蜀郡西北二千馀里即汉之西南夷也。其国南北八百里东西千五百里无城近川谷傍山险俗好复雠故垒石为巢而居以避其患巢高十馀丈下至五六丈每级丈馀以木隔之基方三四步巢上方二三步状似浮图於下级开小门从内上通夜必关闭以防盗贼。
    西爨古南中地延袤二千里。
    獠出自梁益之间散居山谷依树积木以居其上自晋桓温破蜀之後蜀人东流山险之地多空獠遂挟山傍谷与夏参居。
    昆弥国一曰昆明西南夷也。在爨之西以二河为界即古叶榆河也。去京师九千里胜兵数万人汉武帝时得其地入益州郡其後复绝。
    西域自汉武帝时始通三十六国其後稍分至五十馀（哀平时有五十五国）皆在モ奴之西乌孙之南南北有大山中央有河东西六千馀里南北千馀里东则接汉汉限以玉门阳关（二关皆在敦煌西界）西则限以葱岭（葱岭其山高大上多生葱故以名焉）其南山东出金城与汉南山属焉。
    羌国王号去胡来王（言去离胡域来附汉也。）去阳关千八百里去长安六千三百里辟在西南不当孔道（辟读曰僻孔道者穿山险而为道今言穴径也。）户四百五十口千七百五十胜兵者五百人西与。且末接（。且音予馀切）。
    鄯善国本名楼兰王治杆泥城（杆音一胡切干同）去阳关千六百里去长安六千一百里户千五百七十口万四千一百胜兵二千九百十二人辅国侯胡侯（音邱略切）鄯善都尉击车师都尉左右。且渠击车师君各一人译长二人西北去都护治所千七百八十五里至山国千三百六十五里西北至车师千八百九十里。且末国王治。且末城去长安六千八百二十里户二百三十口千六百一十胜兵三百二十人辅国侯左右将译长各一人西北至都护治所二千二百五十八里北接尉犁南至小宛可三日行西通精绝二千里。
    精绝国王治精绝城去长安八千八百二十里户四百八十口三千三百六十胜兵五百人精绝都尉左右将译长各一人北至都护治所二千七百二十三里南至戎卢国四月行地陋西通杆弥四百六十里。
    杆弥国王（一作拘弥）治杆弥城去长安九千二百八十里户三千三百四十口二万四十胜兵三千五百四十辅国侯左右将左右都尉左右骑君各一人译长二人东北至都护治所三千五百五十三里南与渠勒东北与龟兹西北与姑墨接西通于阗（田殿二音）三百九十里後汉时名宁弥。
    戎卢国王治卑品城去长安八千三百里户二百四十口千六百一十胜兵三百人东北至都护治所二千八百五十八里东与小宛南与羌西与渠勒接南僻不当道。
    渠勒国王治都城（音钤居言切）去长安九千九百五十里户三百一十口二千一百七十胜兵三百人东北至都护治所三千八百五十二里东与戎卢西与羌北与弥接。
    小宛国王治杆零城去长安七千二百一十里户一百五十口千五十胜兵二百人辅国侯左右都尉各一人西北至都护治所二千五百五十里东与羌接南僻不当道。
    于阗国去玉门阳关三百馀里王治西城去长安九千六百七十里户三千三百口万九千三百胜兵二千四百人东北至都护治所三千九百四十七里南与羌接北与姑墨接一说去雒阳万一千七百里东去鄯善千五百里南去女国三千里西去朱俱波千里北去龟兹千四百里东北去瓜州二千八百里。又云：在葱岭之北二百里南带葱岭与婆罗门接相去三千馀里所都城方八九里南与吐蕃接西北至疏勒二千馀里国城之东有曰：白玉河西有绿玉河次西有乌玉河其源同出昆仑山去国西一千三百馀里（又云：城东有大水北流号附支水即黄河也。）。
    皮山国王治皮山城去长安万五千里户五百口三千五百胜兵五百人左右将左右都尉骑君译长各一人东北至都护治所四千二百九十二里西南至乌乇国千三百四十里（乌音一加切乇音直加切）南与天竺接北至姑墨千四百五十里西南当宾乌弋山离道西北通莎车三百八十里。
    乌耗国王治乌耗城去长安九千九百五十里户四百九十口二千七百三十三胜兵七百四十人东北至都护治所四千八百九十二里北与子合蒲犁西与难兜接山居田石间有白草垒石为室。
    蒲犁国王治蒲犁谷去长安九千五百五十里户六百五十口五千胜兵三千人东北至都护治所五千三百九十六里东至莎车五百四十里北至疏勒五百五十里南与西夜子合接西至无雷五百四十里侯都尉各一人寄田莎车种俗与子合同。
    西夜国王号子合王治呼犍谷（犍音钜言切）去长安万二百五十里户三百五十口四千胜兵千人东北到都护治所五千四百六里东与皮山西南与乌乇北与莎车西与蒲犁接。
    德。若国领户百馀口六百七十胜兵三百五十东去长史居三千五百三十里去雒阳万二千一百五十里与子合相接。
    依耐国去长安万一百五十里户一百二十五口六百七十胜兵三百五十人东北至都护治所二千七百三十里至莎车国五百四十里至无雷五百四十里北至疏勒六百五十里南与子合接。
    无雷国王治卢城去长安九千九百五十里户千口七千胜兵一千人东北至都护治所二千四百六十五里南至蒲犁五百四十里南与乌耗北与捐毒西与大月氐接（捐毒即身毒天竺也。本皆一名语有轻重耳）。
    难兜国王治去长安万一百五十里户五千口三万一千胜兵八千人东北至都护治所二千八百五十里西至无雷三百四十里西南至宾国三百三十里南与羌北与休循西与大月氐接。
    宾国王治循鲜城去长安万二千二百里不属都护户口胜兵多大国也。东北至都护治所六千八百四十里东至乌乇国二千二百五十里东北至难兜国九日行西北与大月氐西南与乌弋山离接南去舍卫国三千五百里。
    後名漕国在葱岭之北都城方四里胜兵万馀人北去帆延七百里东去劫国六百里东北去瓜州六千六百里东南去康国百里西去何国百三十里。
    乌弋山离国王去长安万二千二百里不属都护户口胜兵多大国也。东北至都护治所六十日行东与宾北与扑挑西与犁干条支接（扑音布木切犁读与骊同干音钜连切。又钜言切）行可百馀日乃至条支国。
    条支国临西海暑湿田稻人众甚多其城在山上周回四十馀里海水曲环其南及东北三面路绝惟西北隅通陆道转北而东复马行六十馀日至安息後役属条支为置大将监领诸小城焉。
    安息国王治番兜城（番音盘）去长安万一千六百里不属都护北与康居东与乌弋山离西与条支接一说居和椟城去雒阳二万五千里地方数千里小城数百户口胜兵最为殷盛其东界木鹿城号为小安息去雒阳二万里西行三千四百里至阿蛮国从阿蛮国西行三千六百里至斯宾国从斯宾南行度河。又往西南至於罗国九百六十里安息西界极矣。自此南乘海乃通大秦後汉和帝永元九年都护班超遣甘英使大秦抵条支临大海欲度而安息西界船人谓英曰：海水广大往来者逢善风三月乃得度。若遇迟风亦有二岁者故入海人皆赍二岁粮海中善使人思土恋慕数有死亡者英闻之乃止。
    大月氐国治监氏城（监一作蓝）去长安万一千六百里不属都护户十万口四十万胜兵十万人东至都护治所四千七百四十里西至安息四十九日行南与宾接後为モ奴冒顿单于所攻破西击大夏而臣之都妫水北为王庭月支有五翎侯（翕即翕字）休密翕侯治和墨城去都护二千八百四十一里去阳关七千八百二里双靡翕侯治双靡城去都护三千七百四十一里去阳关七千七百八十二里贵霜翕侯治双澡城（澡音操）去都护五千九百四十里去阳关七千九百八十二里顿翕侯乙治薄茅城去都护五千九百六十二里去阳关八千二百二里高附翕侯（音许切）治高附城去都护六千四十一里去阳关九千二百八十三里凡五翕侯皆属大月氐一说大月氐北与蠕蠕接数为所侵遂西徙都薄罗城。
    小月氐国都富楼沙城其王本大月氐王寄多罗子也。寄多罗为モ奴所逐西徙後令其子守此城因号小月氐一云：月氐为モ奴所破小众不能去者保南山羌号小月氐。
    伽倍国故休密翕侯所治和墨城也。在莎车西去代万三千里民居山谷间。
    折薛莫孙国故双靡翕侯所治双靡城也。在伽倍西去代一万三千五百里居山谷间。
    钳敦国故贵双翕侯所治护澡城也。在折薛莫孙西去代一万三千五百六十里居山谷间。
    阎浮谒国故高附翕侯所治高附城在弗敌沙南去代一万三千七百六十里居山谷间。
    弗敌沙国故顿翕侯所治薄茅城也。在钳敦西去代一万三千六百六十里居山谷间。
    ●卷九百五十八
    ○外臣部　国邑第二
    康居国王冬治乐越慝地（乐音来谷切）到卑阗城（阗音徒千切）去长安万二千三百里不属都护至乐越慝地马行七日至王夏所居蕃内九千一百四里（王每冬寒夏暑则徙别居不一处）户十一万口六十万胜兵十二万人东至都护治所五千五百五十里西北可二千里有奄蔡国控弦者十馀万大与康居同俗临大泽无崖盖北海云：康居有小王五苏获王治苏获城去都护五千七百七十六里去阳关八千二十五里附墨王治附墨城（获音下戒切）去都护五千七百六十七里去阳关八千二十五里窳匿王（窳音庾）治窳匿城去都护五千二百六十六里去阳关七千五百二十五里王治城去都护六千二百九十六里去阳关八千五百五十五里奥王（奥音预於去切音钤居言切）治奥城去都护六千九百六里去阳关八千三百五十五里九五王属康居後名康国云：其国先居张掖祁连山为突厥所破南依葱岭遂有其地。
    奄蔡在康居西北可二千里控弦者十馀万临大泽无崖盖乃北海云：後名粟特国在葱岭西居於大泽去代一万六千里。
    严国在奄蔡北属康居。
    栗弋国属康居。
    大宛国在モ奴西南在汉正西去汉可万里王治贵山城去长安万二千五百五十里户六万口三十万胜兵六万人副王辅国主各一人东至都护治所四千三十一里北至康居卑阗城千五百一十里西南至大月氐六百九十里北与康居南与大月氐接去雒阳万三千三百五十里。
    大夏在大宛西南二千馀里妫水南民多可百馀万桃（音回）槐国去长安万一千八百里户七百口五千胜兵千人。
    休循国王治乌飞谷在葱岭西去长安万二百一十里户三百五十八口千三十胜兵四百八十人东至都护治所三千一百二十一里至。
    捐毒衍敦谷二百六十里西北至大宛国九百二十里西至大月氐千六百一十里捐毒国王治衍敦谷去长安九千八百六十里户三百八十口千一百胜兵五百人东至都护治所一千八百六十一里至疏勒南与葱岭属（属联也。音之欲切）无人民西上葱岭则休循也。西北至大宛千三十里北与乌孙接後汉时名天竺一名身毒在月氐之东南数千里从月氐高附国以西南至西海东至盘起国皆身毒之地身毒有列城数百城置长列国数十国置王虽各小异俱以身毒为名一说在葱岭之南地方三万里其中分为五天竺其一曰中天竺二曰东天竺三曰南天竺四曰西天竺五曰北天竺各数千里城邑数百南天竺南际大海北天竺北拒雪山周回有山为壁南面一谷通为国门东天竺东际大海与扶南林邑邻接但隔小海而已西天竺与宾波斯相接中天竺据四天竺之间国并有王。又有列国百馀置王虽各有异而俱以天竺为名北临禅连河一说去代三万一千五百里一说中天竺以上都城周回七十馀里。
    莎车国王治莎车城去长安九千九百五十里户二千三百三十九口万六千三百七十三胜兵三千四十九人辅国侯左右将左右骑君备西夜君各一人都尉二人译长四人东北至都护治所四千七百四十六里西至疏勒五百六里西南至蒲犁七百四十里西经蒲犁无雷至大月氐东去雒阳万九百五十里东北至疏勒。
    疏勒国王治疏勒城去长安九千三百五十里户千五百一十口万八千六百四十七胜兵二千人疏勒侯击胡辅国侯都尉左右将左右骑君左右译长各一人东至都护治所二千二百一十里南至莎车五百六十里有市列西当大月氐大宛康居道也。其国都城方五里国内有大城十二小城数十胜兵二千人。
    尉头国王治尉头谷去长安八千六百五十里户三百口二千三百胜兵八百人左右都尉各一人左右骑君各一人东至都护治所千四百一十一里南与疏勒接山道不通西至捐毒千三百二十四里迳道马行二日。
    乌孙国在大宛东北可二千里行国（言土著）大昆弥治赤谷城（乌孙於西域诸戎其形最异人云：胡人青眼赤须状类弥猴者本其种）去长安八千九百里户十二万口六十三万胜兵十八万八千八百人相大禄大将二人侯三人大将都尉各一人大监二人大吏一人舍中大吏二人骑君一人东至都护治所千七百二十一里至康居蕃内地五千里。
    姑墨国王治南城去长安八千一百五十里户三千五百口二万四千五百胜兵四千五百人姑墨侯辅国侯都尉左右将左右骑君各一人译长二人东至都护治所二千二十一里南至于阗马行十五日北与乌孙接。
    温宿国王治温宿城（今雍州丰泉县北有温宿岭者本前汉时温宿国人今居北地田牧因以为名）去长安八千三百五十里户二千二百口八千四百胜兵千有五百人辅国侯左右将左右都尉左右骑君译长各二人东至都护治所二千三百八十里西至尉头国三百里北至乌孙赤谷六百三十里。
    龟兹国王治居延城去长安七千四百八十里户六千九百七十口八万一千三百一十七胜兵二万一千七十六人大都尉丞辅国侯安国侯击胡侯胡侯都尉击车师都尉左右将左右都尉左右骑君左右力辅君各一人东西南北部千长二人胡君三人译长四人南与精绝东南与。且末西南与杆弥北与乌孙西与姑墨接一说俗有城郭其城三重中有佛塔庙千所王宫壮丽焕。若神居後秦吕光伐西域龟兹其王出奔光入其城城有三重外城与长安城等室屋壮丽饰以琅金玉光立帛纯弟震为王而归自此中国绝不通一说在尉犁西北白山之南一百七十里。
    乌垒国户百一十口千二百胜兵三百人城都尉译长各一人与都护同治其南三百三十里至渠犁渠犁城都尉一人户百三十口千四百八十胜兵百五十人东北与尉犁东南与。且末南与精绝接西有河至龟兹五百八十里。
    尉犁国王治尉犁城去长安六千七百五十里户千二百口九千六百胜兵二千人尉犁侯安世侯左右将左右都尉击胡君各一人译长二人西至都护治所三百里南与鄯善。且末接。
    危须国王治危须城去长安七千二百九十里户七百口四千九百胜兵二千人击胡侯击胡都尉左右将左右都尉左右骑君击胡君译长各一人西至都护治所五百里至焉耆百里。
    焉耆国王治员渠城去长安七千三百里户四千口三万二千一百胜兵六千人击胡侯胡侯辅国侯左右将左右都尉击胡左右君击车师君归义车师君各一人击胡都尉击胡君各二人译长三人西南至都护治所四百里南至尉犁百里北与乌孙接一说其国王居南河城北去长史所居八百里四面有大山与龟兹相连道险易守有海水曲入四山之内周匝其城三十馀里白山之南七十里汉时旧国也。都城方二里国内有九城胜兵千馀人南有黄河西带葱岭东去龟兹千五百里西去钅发汗国千里南去朱俱波八九百里东北去突厥方千馀里东南去瓜州四千六百里。
    乌贪訾离国王治于娄谷去长安万三百三十里户四十一口二百三十一胜兵五十七人辅国左右都尉各一人东与单桓南与。且弥西与乌孙接（。且音子余切）卑陆国王治天山东乾当国（乾音干）去长安八千六百八十里户二百二十七口千三百八十七胜兵四百二十二人辅国侯左右将左右都尉左右译长各一人西南至都护治所千二百八十七里。
    卑陆後国王治番渠类谷（番音盘）去长安八千七百一十里户百六十二口千一百三十七胜兵三百五十人辅国侯都尉译长各一人将二人东与郁立师北与モ奴西与劫国南与车师接。
    郁立师国王治内咄谷（出音丁忽切）去长安八千八百三十里户百九十口千四百四十五胜兵三百三十一人辅国侯左右都尉译长各一人东与车师城长西与卑陆北与モ奴接。
    单桓国王治单桓城去长安八千八百七十里户二十七口百九十四胜兵四十五人辅国侯将左右都尉译长各一人。
    蒲类国王治天山西疏榆谷去长安八千三百六十里户三百二十五口二千三十二胜兵七百九十九人辅国侯左右将左右都尉各一人西南至都护治所千三百八十七里。
    蒲类後国王去长安八千六百三十里户百口千七十胜兵三百三十四人辅国侯将左右都尉译长各一人一说居天山西疏榆谷东南去长史所居千二百九十里。
    移支国居蒲类地户千馀口三千馀胜兵千馀人劫国王治天山东丹渠谷去长安八千五百七十里户九十五口五百胜兵百一十五人辅国侯都尉译长各一人西南至都护治所千四百八十七里。
    西。且弥国王治天山东于大谷（。且音子余切）去长安八千六百七十里户三百三十二口千九百二十六胜兵七百三十八人西。且弥侯左右将左右骑君各一人西南至都护治所千四百八十七里。
    东。且弥国王治天山东{公儿}虚谷去长安八千二百五十里户百九十一口千九百四十八胜兵五百七十二人东。且弥侯左右都尉各一人西南至都的护治所千五百八十七里东去长史所居八百里。
    孤胡国王治车师柳谷去长安八千二百里户五十五口二百六十四胜兵四十五人辅国侯左右都尉各一人西至都护治所千一百四十七里至焉耆七百七十里。
    山国去长安七千一百七十里（常在山下居不为城治也。）户四百五十口五千胜兵千人辅国侯左右将左右都尉译长各一人西至尉犁一百四十里西北至焉耆百六十里西至危须二百六十里东南与鄯善。且末接。
    车师前王国治交河城河水分流绕城下故号交河去长安八千一百五十里户七百口六千五十胜兵千八百六十五人辅国侯安国侯左右将都尉归汉都尉车师君通善君乡善君各一人译长二人西南至都护治所千八百七里至焉耆八百三十五里交河城去长史所居柳中八十里。
    车师後王国治务涂谷去长安八千九百五十里户五百九十五口四千七百七十四胜兵千八百九十人击胡侯左右将左右都尉道民君译长各一人西南至都护治所千二百三十七里去长史所居五百里道读曰导。
    车师都尉国户四十口三百三十三胜兵八十四人车师後长城国户百五十五口九百六十胜兵二百六十人。
    大秦国一名犁以在海西亦云：海西国地方数千里有四百馀城小国役属者数十以石为城郭列置邮亭皆垩之（饰也。音火既切垩白土也。音恶）所居城邑周圜百馀里城中有五宫相去各十里宫室皆以水精为柱食器亦然或云：其国西有弱水流沙近西王母所居处几於日所入也。从条支西行二百馀里近日所入则与今书异矣。前世汉使皆自乌弋以还莫有至条支者也。又云：从安息陆道绕海北行出海西至大秦人庶连属十里一亭三十里一置（置驿也。）其城周回百馀里居宇皆以瑚为而琉璃为墙壁水晶为柱楚其王有五宫其宫相去各十里每旦於一宫听事终而复始。
    小人国在大秦之南。
    泽散国属大秦其地在海中央北至驴分水行半岁风疾时一月到最与安息安谷城相近西南至大秦都不知里数。
    驴分王属大秦其治去大秦都二千里从驴分城西之大秦渡海飞桥长二百三十里渡海道西南行绕海直西行。
    且兰王属大秦从思陶国直南渡河乃直西行之。且兰三千里道出河南乃西行。
    贤督王属大秦其治东北西北去汜复六百里。
    汜复王属大秦其治东北去於罗三百四十里渡海也。
    於罗属大秦其治在汜复东北渡河从於罗东北。又渡河斯罗东北。又渡河。
    斯罗国属安息与大秦接也。
    北乌伊别国在康居北。
    呼得国在葱岭北乌孙西北康居东北胜兵万馀人坚昆国在康居西北胜兵三万人。
    滑国车师别种也。後汉初居代都滑为小国属蠕蠕後稍强大征其旁国开地千馀里。
</div>
    <div class="pagination">
<a href="册府元龟_page696.html">上一页</a><span>...</span><a href="册府元龟_page692.html">692</a><a href="册府元龟_page693.html">693</a><a href="册府元龟_page694.html">694</a><a href="册府元龟_page695.html">695</a><a href="册府元龟_page696.html">696</a><span class="current-page">697</span><a href="册府元龟_page698.html">698</a><a href="册府元龟_page699.html">699</a><a href="册府元龟_page700.html">700</a><a href="册府元龟_page701.html">701</a><a href="册府元龟_page702.html">702</a><span>...</span><a href="册府元龟_page698.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
