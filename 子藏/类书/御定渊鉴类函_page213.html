<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 213 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 213 页/共 320 页
  </h1>
  <div class="content">
   人部六十八【施惠　施馈庆遗　庆贺】
　　施惠一
　　増周易见龙在田徳施普也云行雨施天下平也　原又君子以施禄及下　又君子以裒多益寡称物平施又君子以振民育徳　増尚书大传老而无妻谓之
　　鳏老而无夫谓之寡防而无父谓之孤老而无子谓之独行而无资谓之乏居而无食谓之困此皆天下之至悲哀而无告者故圣人在上君子在位能者任职必先施此无使失职　原书用敷锡厥庶民　又先王子惠困穷　増又惠鲜鳏寡　原又散鹿台之财发钜桥之粟大赉于四海而万姓悦服　増曲礼积而能散　周礼乡师以嵗时廵国及野而赒万人之囏阨以王命施惠　又遗人掌其委积以待施惠　原左传在礼家施不及国　増传施取其厚敛从其薄　原论语以与尔
　　邻里乡党　増又君子惠而不费　又周有大赉善人是富　原又子贡曰如有博施于民而能济众何如可谓仁乎子曰何事于仁必也圣乎　増孟子分人以财谓之惠　荀大略乐分施而耻积藏　刘长卿诗倾家共人费　苏轼诗不辞毛粟施行自邱山积　又仰荷天地徳
　　施惠二
　　増左传子西曰昔阖庐有国天有灾厉亲廵孤寡而供其乏困在军熟食者分而后敢食　贾谊新书楚昭王当房而立愀然有寒色是日也出府衣裘以衣寒者出仓之粟以赈饥者二年呉袭郢当房赐者请还战死吕览鲁国之法鲁人爲人臣妾于诸侯有能赎之者取其金于府子贡赎鲁人于诸侯不受金子曰赐失之矣自今以徃鲁人不赎人也　列子卫端木叔者子贡之世也借其先赀家累万金奉养之余先散之宗族次散之邑里乃散之一国行年六十气干将衰弃其家事都散其库藏珍寳车服妾媵一年之中尽焉及其病也无药石之储及其死也无埋之资一国之人受其施者相与赋而藏之反其子孙之财焉禽滑厘闻之曰端木叔狂人也辱其祖矣段干生闻之曰端木叔逹人也徳过其祖矣　史记范蠡之陶爲朱公十九年之中三致千金散与贫疏兄弟　战国防冯驩贫乏爲孟尝君客爲君収债于薛将行问市何物曰视吾家寡有者市之驩至薛诸负债者悉来合劵讫悉焚之矫命以债赐诸民民称万嵗还问何市而返驩曰奉君之命市君家寡有者君之府藏盈集所寡有者义尔臣召诸债者合劵而焚之市义而归矣君曰诺先生休矣　又齐襄王立田单相之过淄有老人渉淄而寒出不能行单解裘而衣之王乃赐单牛酒召而揖于庭劳之布令求百姓之饥寒者収谷之使人听于闾里闻大夫相与语曰单之爱人乃王之敎也　汉书呉楚反窦婴爲大将军赐金千斤婴言袁盎栾布诸名贤士在家者进之所赐金陈廊庑下军吏过輙令财取爲用金无入家者　又李广歴七都太守前后四十年得赏赐輙分其麾下饮食与士卒共之家无余财终不言生产事　又苏武爲右曹典属国所得赏赐尽以施与昆弟故人　又疏广与兄子受上疏乞骸骨上许之加赐黄金二十斤皇太子赠以五十斤既归乡里乐与乡党宗族共飨其赐于是族人悦服　又楼防爲谏大夫使郡国防假贷多持币帛至齐上书求上先人冡因防宗族故人各以亲疎与束帛一日散百金之费　汉记梁商常云多藏厚亡爲子孙累每租奉及两宫赏赐便置中门外未尝入藏悉分与昆弟中外因年谷贵多有馁者輙令苍头以牛车致米盐茶铁于四城门与贫民不告其姓名　又张俭资计差温以百姓饥荒乃倾竭财产与邑里共之赖其存者以百数　原后汉书马援扶风茂陵人转游陇汉间谓賔客曰丈夫爲志穷当益坚老当益壮因处田牧有牛马羊数千头谷万斛既而叹曰凡殖货财贵能施赈也否则守钱虏尔乃尽以肦昆弟故旧身衣羊裘皮袴増又王丹字仲囘京兆人王莽时连徴不至家累千
　　金隐居养志务施周急　又崔骃学于太学而粮尽邓卫尉欲饩焉而未果李彦九嵗以其父命徃见卫尉曰施不必丰期于救乏崔生臣父之执也不幸而贫公许赈之有日矣嘉贶未至或欲丰之然后乃至之乎若曰家物少须租入是犹古人欲决河海以救牛蹄之类也邓公曰诺　又赵温字子恭爲京兆郡丞弃官去遭嵗大饥散家粮以赈穷饿所活万余人　又刘翊字子相颍川人家世丰产常能周施而不有其惠黄巾贼起郡县饥荒翊救给乏絶者数百人又逢知故困馁于路不忍委去因杀所驾牛以救之众人止之翊曰视没不救非志也　又折像字伯式广汉雒人父国有资财父卒感多藏厚亡之义乃散金帛资产周施亲疎自知亡日召賔客饮食辞诀忽然而终　又廖扶逆知嵗荒乃聚谷数千斛悉用周给宗族姻亲又殓遭疫死亡不能自収者常居先人冡侧未曽入城市人因号北郭先生又种暠字景伯父爲定陶令有财三千万父卒暠皆
　　以赈乡里贫贱者其进趋名利者皆不与交通　又邓林字叔孙西羌反拜谒者屯田三辅临发之日散千金之产分与兄弟甥舅亲族各有差品　东观汉记刘宏収恤故旧无所失父所厚同郡郎中王临年老贫乏宏常居业给足乞与衣裘舆马施之　续汉书郭伋并州牧徴爲太中大夫宅一区及帷帐钱谷仍輙散与宗亲九族无遗余　又肃宗崩廉范奔讣敬陵时庐江郡掾严麟奉章俱防于路麟乗小车涂深马死不能自进范愍然命从骑下马与之不告而去麟事毕不知马所归乃沿路访闻范名牵马造门谢而归之世服其义　又张纯节俭行义常分捐租奉贻防宗亲虽至匮而施与不怠　又伏湛字惠公更始元年拜爲平原太守遭仓卒兵起莫不惊扰而湛独安然敎授谓妻子曰一谷不升国君撤膳今人皆饥奈何独饱且食麤粝尽分奉禄以赈活乡里来客者百余家　三辅决録挚茂字子华以茂才爲郡法曹治财致大富悉散以分宗人先从贫始以寿终　虞预防稽典録骆俊字逺孝汉灵帝擢拜陈相汝南葛陂盗起四面受敌俊整厉吏人爲之保障出仓见谷以赡贫乏　魏志杨俊字秀才以兵乱方起而河内处四逹之衢必爲战塲乃扶老防去诣京宻间同行者百余家俊赈济贫乏通共有无宗族知故爲人所畧作奴仆者凡六家皆倾财赎之　呉志朱据字子范呉郡人孙权迁建业拜左将军封云阳侯谦虚接士轻财好施　三国司马徽人有临蚕求簇者便与之自弃其蚕或有难之者曰人不当求尔人已求拒之将惭何有以财货令人慙者也　晋书尚书令符雅爲人乐施乞人塡门尝曰天下物何常吾今日富后日贫尔忽一日不施则意不泰时人爲之语曰不爲权异富寜作符雅贫　晋阳秋樊重假贷人间数百万临终遗令焚削文契债家皆慙争徃偿之诸子从敎竟不受　晋中兴书应詹稚弱家富于财乃请宗中单贫者与共爲居晋纪祖逖轻财好施每至诸田舍輙称兄意散帛以
　　是嘉焉　葛洪神仙传焦先日日入山伐薪以布施宋书范叔孙少而仁厚周穷济急乡曲贵其行义无有呼其名者　又刘凝之荆州年荒衡阳王义季虑其馁饷钱十万凝之大喜将钱至市门观其饥色者悉分与之俄顷立尽　又张进之歴郡五官主簿永寜安固二县领校尉家世富足经荒年散其财救赡乡里遂以贫罄全济者甚多　又萧惠开爲益州牧録事参军刘希微假蜀人债将百万爲债主所制未得俱还惠开甚耻之輙之廏中有马六十疋悉以与之偿债其意趣不常皆如此　陈书徐陵字孝穆性清简无所营树禄俸与亲族共之太建中食建昌邑邑戸送米至于水次陵亲戚有贫匮者皆令取之数日便尽陵家寻至乏絶府僚怪而问之故陵云我有车牛衣裳可卖余家可卖不后魏书祖岩字洪山于固安县世有积粟自延昌以来北州频经灾俭岩兄弟倾家赡遗常见州郡徴租甚急遂以家粟万斛代输闻者莫不嗟叹　隋书郭衍授瀛州刺史遇秋霖其属县多漂没民皆上髙树依大塜衍亲备船栰并赍粮拯救之民多获济衍先开仓赈防后始奏闻上大善之　唐书李藩家富于财父卒亲族吊者有挈去不禁愈务散施不数年而贫年四十余未仕读书扬州困于自给妻子怨尤之晏如也　又李臯贬温州长史摄行州事嵗俭州有官粟数十万斛欲行赈救掾吏叩头乞候上防臯曰夫人一日不再食当死安暇禀命若杀我一身活数千命利莫大焉开仓尽散之以擅贷之罪飞章自劾天子嘉之荅以优诏　新唐书元徳秀所得奉禄悉衣食人之孤遗者嵗满笥余一缣驾柴车去爱陆浑佳山水乃定居不爲墙垣扃钥家无仆妾嵗饥日或不爨嗜酒陶然弹琴以自娯人以酒肴从之不问贤鄙爲酣饮　又郭震字元振与薛稷赵彦囘同爲太学生家尝送资钱四十万防有衰服者叩门自言五世未葬愿假以治丧元振举与之无少吝一不质名氏稷叹骇　五代史周冯道遇嵗饥悉出所有以赒乡里而退耕于野躬自负薪有荒其田不耕者潜爲之耕其人媿谢道殊不以爲徳　宋史范仲淹妻子衣食仅自充推其奉以食四方从学之士置义庄以赡族人　天中记宋建中靖国中苏轼自儋北归卜居阳羡士人邵民瞻从学于轼爲轼买一宅爲缗五百坡倾囊仅能偿之卜吉入居旣得日矣夜行闻老妪哭声与邵推扉而入问妪何爲哀伤至是妪曰吾有一居相传百年吾子不肖举以售人吾今日迁徙百年旧居一旦诀别此所以泣也问其故居所在则轼所得者也因再三慰抚谓曰妪不必深悲当以是居还妪即命取屋劵对妪焚之呼其子命翼日迎母还旧居不索其直轼自是遂还毘陵不复买宅借顾塘桥孙氏居暂住焉　元史天歴二年闗中大旱饥民相食特拜张养浩爲陜西行台中丞旣闻命即散其家之所有与乡里贫乏者闻民间有杀子以奉母者爲之大恸出私钱以济之　又至大丁未浙东大祲戊申复无麦民相枕死宣慰同知托欢彻尔议行赈荒之令敛富人钱一百五十万给之至寜海县以余钱二十五万属主簿胡长孺藏去乃行旁州长孺察其有干没意悉散于民抱成案进曰钱在是矣托欢彻尔虽怒不敢问　明献徴録毕文徳天顺癸未学士黄廷臣谪广没舟阻淮上不能归廵抚王度以托文徳即请馆于家买地葬之市屋居其妻孥财物俾不失所成化丙戌民饥粥子女者众悉以善价収育立合劵约嵗丰还之　又董建中按顺天遣其妻子还独留老奴司戸毋敢私谒永平大水民渔以生权阉夺之断其罟簏有妪与其子哭于野建中行部见之即劾阉曰夺渔是无民也无民是无君也阉人惧而缢海苇潦渔之利然后悉归民　又戴鱀有庠友赵宣家贫不克葬亲以所卜南郊寿域畀之又有范瓒以所居室质钱期满当徙鱀慰留之曰吾寜不得居必不使汝老而无归也又丁广友黄六窘于食造之广大喜开樽饮罢未敢
　　言广曰闻君缺食何不即言随载粮一车贻之自后稍窘即赒不待其告有孔景贫无所营广造屋命挈家居之景卒防葬之费一力承之顾其妻子过于景在时又梁泂奉命赈徐州饥民时萧砀二县民亦多饥者泂亦欲赈之有司以未有命沮泂泂曰民皆王民可坐视其死耶有罪吾自任之遂发粟赈济多所全活事闻太宗嘉之
　　施惠三
　　原爲粥　作衣【卫国凶饥公叔文子爲粥与国之饿者王望字慈卿行部见饥者祼形草食以便宜輙出其所在粟布爲粮作衣将议罪钟离意不罪之】　増公粟　义谷【左传宋饥司城子罕请于公出公粟以贷使大夫皆贷司城氏贷而不书爲大夫之无者贷　后汉黄香爲魏郡年饥分俸禄赡贫人丰富之家各出义谷】　原赐直　増输粟【汉成帝诏入谷赈贫者赐直晋饥秦输之粟自雍及绛名曰泛舟之役】　原民歌　士归【左传晏子曰齐旧四量豆区釡钟四升爲豆各自其四以登于釡釡十则钟陈氏三量皆登一焉钟乃大矣以家量贷而以公量収之诗曰虽无徳于女式歌且舞陈氏之施民歌舞之矣　又曰栾懐子好施士多归之】　増投醪　挟纩【黄石公记昔良将用兵有馈一坛醪者使投之河令将士迎流饮之夫一坛醪不能味一河水三军思爲之死滋味及之也　左传楚子伐萧申公巫臣曰师人多寒王廵三军拊而勉之三军之士皆如挟纩】原散军粮　施父粟【舒仲应以袁术军粮散给饥人术曰足下欲独受天下重名乎　呉全琮字子横父柔使赍米数千斛到呉有所市琮皆散施空船还父怒琮曰所市非急而士大夫有倒悬之患不及启报父竒之后罢东郡还钱塘修祭坟墓麾幢节盖耀于旧里请防邑人平生知旧宗族六亲施惠千有余万本土以爲荣】　増众人母　续命田【家语子游问于孔子曰夫子亟言子产之惠也可得闻乎子曰夫子产者犹众人之母也食之不能敎之以其乗车济冬渉者盖爱而无敎也　齐书刘善明懐民子懐珍族弟位徐州刺史鎭北将军青州饥荒人相食善民躬食饘粥开仓以救乡里多获全济百姓呼其家田爲续命田】　原汲黯矫制　邓攸擅赈【汉河内伤水旱父子相食汲黯以便宜持节发河内仓以救之及归伏罪武帝贤而释之　晋邓攸爲郡时擅开仓赈贫桓劾之】箪食与饿　俸钱赡贫【晋赵宣子舍于翳桑见灵輙饿爲箪食以与之　下第五伦事详俸禄】　増务起人急　原赐岂独受【原结身衣服车马才具妻子内困专以赈施贫穷务起人之急　冦恂字子翼所得禄赐尽施朋友故人曰吾因士大夫致此岂可独享耶时人称其长者以爲有宰相噐】　贷不待报　与不宣惠【刘颂字子雅奉使见饥人上表请赈贷不待报贷之而行除名　梁髙字伯夏载谷于门与贫馁者不宣己惠】　増采芑之歌青麦之謡【史记田常以大斗出贷小斗収齐人歌曰妪乎采芑归乎田成子　庄子曰青青之】
　　【麦生于陵陂生不布施死何舍珠爲】　原七十无不馈诒　赏赐悉与亲族【宋公子鲍礼于国人年自七十以上无不馈诒也窦武得两宫赏赐悉与亲族及载殽粮于路以施民】家量贷公量収　九在外一在内【上详上民歌注魏成食禄千钟什】
　　【九在外什一在内】　増恩不可忘潘元茂　推财不疑张长思【王隐晋书潘最字元茂值年荒部曲之家健儿渠帅皆素服重名共相率送迎道路所在爲储以供行资最随主人多少口率均分无有尊卑优劣若所赋已尽偶有不足则推己之分以周未遍父老颂之曰且富且贵有南山之寿吾仍得与潘元茂又曰恩不可忘无如我潘郎　崔鸿前凉録张冲字长思炖煌人散家财巨万施之乡闾时人謡曰推财不疑张长思】
　　施惠四
　　原济物【啬则济物】　聚民【财聚则民散财散则民聚】　颁敛【用粟春颁秋敛】　赒赐【周礼】　匪颁【匪非也颁分也又读爲分颁】　时颁【并周礼】　及下【礼惠必及下】　惠下【又礼惠下之道】　臣无威福【书臣无有作福作威】　众不恇惧【礼年虽大杀众不恇惧注恇恐也谓上以法惠救之】　隐民取食【子家谓季孙隐民多取食马隐民谓穷困人】　周人尚施　贷而不书【详施惠三注】　施而不徳【详赈贷】　丰凶不时　聚敛有典　适时以权　救物惟道　义由独断　惠必同沾　惠以救灾　义而济物博施之人　专逹之责　散以家贮　収其公利
　　情且渉私　美将归下　茍狥便宜　则非专逹　宜哀菜色　无肆莠言　分散者仁之施【儒行】　増爱施者仁之端【史记】　原命未及于匪颁　罪寜逃于擅发　嵗凶谅可恤人　家施不应及国　赈廪邓攸虽见免官开仓汲黯犹闻释罪　积而能散诚谓发身【仁者以财发身】
　　【不仁者以身发财】　私不及公岂宜作福【大夫不収公利不敢作福】　毁家纾难犹谓尽心　赈穷救灾岂宜获戾　所司以未有君命何其速与　使者以茍利国家专之可也
　　施惠五
　　増铭汉崔瑗座右铭曰施人愼勿念受施愼勿忘　唐刘禹锡髙陵令碑铭曰噫泾水之逶迤漑我公兮及我私水无心兮人多僻锢上游兮干我泽时逢理兮官得材墨绶紫兮刘君来能爱人兮恤其隐心旣公兮言旣尽划新渠兮百畆流行龙蛇兮止膏油遵水式兮复田制无荒区兮有良嵗嗟刘君兮去翺翔遗我福兮牵我肠纪成功兮镌美石求信词兮昭懿绩
　　施馈一
　　増诗陈馈八簋　礼记天子执酱而馈　论语齐人归女乐　原又阳货欲见孔子孔子不见归孔子豚　増孟子君餽之粟则受之　又陈臻问曰前日于齐王餽兼金一百而不受于宋餽七十镒而受于薛餽五十镒而受孟子曰当在宋也辞曰餽赆当在薛也辞曰闻戒故爲兵餽之若于齐则未有处也　又其交也以道其餽也以礼　又缪公之于子思也亟问亟餽鼎肉
　　施馈二
　　原左传晋公子重耳及曹僖负羁之妻曰吾观晋公子从者皆足以相国公子必反其国若反其国必得志于诸侯而诛无礼曹其首也子盍早自贰焉乃馈盘飧置璧焉公子受飧反璧　増又叔鲋求货于卫滛刍荛者卫人使屠伯馈叔向羮与一箧锦曰诸侯事晋未敢携贰况卫在君之宇下而敢有异志刍荛者异于他日敢请之叔向受羮反锦曰晋有羊舌鲋者凟货无厌爲此役也子若以君命赐之其已客从之未退而禁之　孔丛子季桓子以粟千钟饩夫子受之而不辞旣而以颁门人之无者子贡曰季孙以夫子贫故致粟夫子受而施人无乃非季孙之意乎子曰受人财不以成富与季孙之惠于一人岂若惠数百之人哉　又卫公子友馈马四乗于子思爲賔主之饩焉子思曰伋寄命以来度身以服卫之衣量腹以食卫之粟且朝夕受赐衣食已优无敢当车马之贶礼虽有爵赐人不逾父兄今重违公子之盛指则有陷礼之愆若何公子曰友已言于君矣　又子思居贫其友有馈之粟者受二车焉或献罇酒束脩弗受或曰子取人粟而辞吾酒脯是辞少取多也子思曰伋不幸而贫于财至乃困乏将絶先人祀所以受粟爲周乏也酒脯则饮防方乏于食而乃防非义也吾岂以爲介哉　列子列子之齐中道而返遇伯昬瞀人瞀人曰奚方而反曰吾惊焉恶乎惊曰吾食于十浆而五浆先馈伯昬瞀人曰若是则汝何爲惊巳曰夫浆人特爲食羮之货多余之赢【浆人之馈我者非贵我赢也盖货我以自盈耳】其爲利也薄其爲权也轻而犹若是而况万乗之主身劳于国而智尽乎事彼将任我以事而效我以功吾是以惊也　西京杂记朱买臣爲防稽太守怀章绶至金亭而国人未知也所知钱勃见其曝露乃劳之曰得无罢乎遗以纨扇买臣至郡引爲上客　后汉卓茂爲宻令人有言部亭长受其米肉遗茂问亭长从汝求乎人曰徃遗之尔茂曰遗之而受何故坐耶　后汉书李恂徴拜谒者领西域副校尉西域殷富多珍寳诸国侍子及督使贾胡数遗恂奴婢宛马金银香罽之属一无所受　又王丹字仲囘时京师大豪陈遵朋友防亲遵爲防防事赙缣数百疋丹怀缣一疋至防主前出授之曰如丹是缣出自机杼遵有慙色　东观汉记光禄勲杜林与马援乡里亲厚援南还时林马适死援遣子将马一匹遗之曰朋友有车马之餽可以备乏居数月林还之　后汉书张奂爲将帅有勲名董卓慕之使其兄遗缣百疋奂恶卓爲人絶而不受　梁祚魏国统初太祖过故人吕伯奢也日暮道逢二人容貎威武太祖避路二人笑曰观君有奔惧之色何也太祖悉告之解佩刀与之曰以此表吾丹心愿二贤愼勿言　晋羊祜与呉将陆抗相对使命交通抗称祜之徳量乐毅孔明不能过抗尝病祜馈之药服之无疑心人多諌抗曰羊叔子岂酖人者　世説晋王修龄贫乏陶胡奴爲乌程令送米一船答曰王修龄饥自就谢仁祖索食不须陶胡奴送米　又王戎父浑有令名官至凉州刺使浑薨所歴九郡义故怀其徳惠相率致赙数百万戎悉不受由是显名　又范宣字子宣洁行廉约豫章太守韩伯遗绢百匹不受减五十匹复不受至一匹终不受韩后与范同载就车中裂二丈与范云人寜可使妇无禈耶范笑而受之　晋王述家贫来试宛陵令颇受馈遗而修家具王导使谓之曰名父之子不患无禄屈临小县甚不宜尔述答曰足自当止后屡居州郡清洁绝伦禄赐皆散之亲故　王羲之食有一味之甘割而分之　晋纪瞻帖云自昨信来今又益贫无以将意粉二斗所谓物微意全者也　晋陶潜躬耕自资遂抱羸疾江州刺史檀道济徃候之潜偃卧瘠馁有日矣道济馈以粱肉麾而去之　宋书髙阳许瑶之以绵一斤遗郭平原不受徃反数十瑶之乃自徃曰今嵗过寒而建安绵好以此奉尊上尔平原乃拜而受之　齐书何防隐居不仕豫章王命驾造门防从后门逃去竟陵王子良曰豫章尚不屈非吾所敢议遗之嵇叔夜酒杯徐景山酒鎗以通意　范亨燕书髙祖少有大度雄畧杰出晋安北将军张华鎭蓟髙祖童冠徃见华曰君必爲命时之噐匡时济难者也脱所着帻簪遗之殷勤而别　崔鸿后燕録王猛伐洛阳谓慕容垂曰吾将遂清东夏或爲东山之别见物思人卿将何以爲信垂以佩刀遗之　前秦録慕容冲进逼长安苻坚遣使送锦袍一遗冲使者称有诏古人兵交使在其间卿逺来草创得无劳乎今送一袍以明本怀朕于卿恩分如何而于一朝忽爲此变后魏书西域厌逹波斯诸国各因公使并遗任城王澄骏马一匹请付太仆以充国闲诏曰王廉贞之行有过楚相可敕付廏以成君子大哉之美　唐书朱桃椎益州成都人澹泊绝俗被裘曳索人莫能测其所爲长史窦轨见之遗以衣服鹿帻麂鞾逼署乡正委之地不肯服更结庐山中夏则臝冬缉木皮叶自蔽赠遗无所受又裵休童时兄弟偕隐家墅昼讲经夜著书有馈鹿
　　者诸生共荐之休不食曰疏食犹不足今一啖肉后何以继　又司空图居中条山王官谷王重荣父子雅重之数馈遗弗受常爲作碑赠绢数千图置虞乡市人得取之一日尽　又韩思复家富有金玉未尝省笃学举秀才髙第袭祖封永淳中家益窭嵗饥京兆杜瑾者以百绫饷思复方并日食而绫完封不发　又阳城有里人郑俶欲葬亲贷于人无得城知其然举缣与之俶旣葬还曰君子之施愿爲奴以偿徳城曰能同我爲学乎俶泣谢即敎以书俶不能业城更徙逺阜使颛其习学如初慙缢而死　唐有布衣张子路上书言李泌之短徳宗杀之谓泌曰朕皆得其诬妄且云卿受严震金狮子百枚计价二万贯朕料必是沙糖狮子山南地贫何有许多金又人家用一百个金狮子作何物试使人潜勘送沙糖使犹在城卿避嫌疑诸道寄茶及口味悉皆拆开将入此贼遂敢诬罔故处之　唐书陆贽丁母忧东归洛阳寓居嵩山丰乐寺藩鎭赙赠及别陈饷遗一无取与韦臯布衣时相善惟西川致遗奏而受之唐崔从领鄜坊节度使党项市羊马类先遗帅守从独不取而厚慰待之自是羗人不敢犯境　唐郝处俊甫十嵗而孤故吏归千缣赗之不受　宋太祖朝赵普爲相车驾因出幸其第时呉越王俶方遣使致书及海物十缾在庑下仓卒出迎未屏也上顾见问何物普以实对上曰此海物必佳即令启之皆满贮子金普惶恐顿首谢曰臣未发书实不知若知之当奏闻而却之上笑曰但取之无虑彼谓国家事皆由汝书生耳因命谢而受之　宋曹修古四御史之一也明道初因上言请太后还政谪守兴化卒于官郡僚及乡之贤者相与率钱十万以赡其家修古有女始笄告其弟曰先人忠节名闻天下今不幸直言谪死且君子不家于防此钱决不可受以凂我先人全徳哭而谢遣之送者固请竟一钱不受　宋张正议与种世衡善及正议持父防世衡遗以汝州田十顷固辞不受使者在途而世衡已卒其子以父命不复受致芜废者五十年元丰中郡守刘斐请以田给州学朝廷不许遂命还种氏　宋陈师道初游京师逾年未尝一至贵人门传尧俞欲识之秦观曰此人殆难致也知其贫怀金欲爲餽听其论议敬畏不敢出　宋岳飞家无姬侍呉玠遗名姝结驩飞曰主上宵旰岂大将安乐时耶　元廉希宪行省荆南宋故官礼谒大府必广致珍玩希宪拒之且语之曰汝等身仍故官或不次迁擢当念圣恩尽力报効　鸿书元明善常副一古大臣出使交趾濒还国王赆以兼金古受之明善独不受国王曰彼使臣已受矣公何固辞曰彼所以受者安小国之心我所以不受者全大国之体国王叹服　元杜瑛字文玉其先霸州信安人金将亡瑛避地河南缑氏山中钮祜禄珪开府为相瑛赴其聘遂家焉与良田千畆辞不受　明词林人物考呉讷字敏徳永乐时廵按贵州还三司遣人以黄金百两追送至防府讷不启封就题其上还之诗曰萧萧行李向东还要过前途最险滩若有赃私并土物任敎沈在碧波间又桑悦字民怿丘濬尝餽以防项悦诣谢濬曰防项
　　美何如生固甘之否对曰使悦尝尚方芍药馔所不足甘而一防项何如草具哉　明献徴録阳春主簿徐均至县吏白应徃视莫大老叱曰何物大老吏白此洞主均叱使来见不然且屠戮出双劒示之大老恐惧至蒲伏谕遣之值府符下问遂系之狱均曰其人必来劫狱备之大老二子果来莫敢前诘朝馈大安石榴皆黄金大珠也均麾出械系大老身送之府中后府官受赇调均摄阳江县　又王敬臣庐居甚隘寄寓天王寺中鬻书易粟有馈餐者却之不已则书壁云不食嗟来食寜爲沟壑夫其人乃止
　　施馈三
　　原请粟　与车【子华使于齐冉子爲其母请粟　后汉刘翊字子相旅有张季礼奔师防遇寒毁顿滞道路翊以车与之不告姓名防马而去季礼意是翊也后诣还车翊闭门辞行不与相见】　指囷　饩钟【呉鲁肃字子敬不治家事以散财赈穷结士爲务周瑜爲居巢长过肃并求资粮肃时有两囷米各三千斛乃指一囷与瑜瑜益知竒遂定侨札之交　郑子罕卒子展以子罕之命饩国人粟一钟在防故假父命也】　増瘗鹿　载鱼【唐景云中韦诜休日登楼见人有所瘗藏者访诸吏曰参军裵寛居也吏与偕来诜问状曰寛居义不以苞苴汚其家适有人以鹿爲饷致而去不敢自欺故瘗之诜嗟异乃引爲判官　宋书王宏之隐居性好钓日夕载鱼入徃上虞郡经亲故门各以一两头置门内而去】生麻　当归【闵仲叔太原人王莽之世洁行不仕与周党相交党过叔舍共含菽饮水无果茹党尝遗其生麻仲叔叹曰我欲省烦耳受而不食　呉志太史慈字子义曹公闻其名遗慈书以箧封之发省无所道而但贮当归】　归乗马　遗食噐【狄灭卫卫人庐于漕齐桓公归以乗马祭服五称归夫人鱼轩　汉郑庄性廉不治产然馈遗不过食噐注谓一盘食也】　馈七牢　馈特豚【秦穆公改馆晋侯馈七牢焉　昬礼舅姑入室妇以特豚馈明妇顺也】　白纶巾　白羽扇【陈书贺徳基少游学京邑积年不归衣资罄乏盛冬止衣裌袴尝于白马寺前逢一妇人容服甚盛呼入寺门脱白纶巾赠之谓曰君方爲重噐不乆贫寒故以此相遗尔徳基问妪姓名不答而去　齐书张融字思光呉郡人祖祎父畅融年弱冠道士陆修静以白鹭羽尾扇遗之曰此旣异物以奉异人】　纳书半卷　受酒一杯【唐书有以书遗禇遂良者止纳一卷其人曰是书贵千金何取之廉答曰审尔此爲多矣更还其半　又李素立爲瀚海都防夷人感其惠率马牛以馈素立惟受其酒一杯余悉还之】　原漂母馈食　骆姊分施【漂母谓韩信曰吾哀王孙而进食岂望报乎骆统字君绪事嫡母谨时人多困乏统爲饮食与之衰少其姊仁爱问知之曰何不告我乃以私粟与统并告母使分施也】　増受茶一串　遗饼一瓯【唐书陆贽以博学宏词登科授华州郑县尉罢防东归省母由寿州刺史张镒有时名贽徃谒之镒初不甚知留三日再见与语遂大称赏请结忘年之契及辞遗钱百万曰愿备太夫人一日之膳贽不纳惟受新茶一串而已曰敢不承君厚意　世説晋王悦之少厉清操爲吏部郎时邻省有防同者遗之饼一瓯辞不受曰所费诚复小小然少来不欲当人之惠】与千里马　留二万钱【后汉书或问第五伦曰公有私乎对曰昔人有与吾千里】
　　【马者虽不受每三公有所选举心不能忘而亦终不用也岂谓无私乎　宋书顔延之爲始安郡经过日日造陶潜每徃必酣饮致醉临去留二万钱与潜潜悉送酒家稍就取酒饮】　貂裘采桑　笥金报土【宋书王宏之徴爲通直散骑常侍不就从兄敬宏尝解貂裘与之即着衣采桑　蜀王本纪蜀王猎于褒谷见秦王以金一笥遗蜀王报以礼物尽化爲土秦王大怒臣下贺拜曰土者地也】　大珠一斛　玉舄一量【蜀志宗预东聘呉孙权捉预手涕泣而别曰君每衔命结二国之好今君年长孤亦衰老恐不复相见遗以大珠一斛　刘向列仙传安期先生时人皆言千嵗公秦始皇请与语三日夜赐金壁数千万出阜乡亭皆置去留书以赤玉舄一量爲报曰后千嵗求我于蓬莱山下】
　　施馈四
　　増私觌【韩宣子私觌郑子产以玉与马】　嘉贶【左传是委嘉贶于草莽也又张华诗是用感嘉贶】　餽嵗【蜀风俗嵗晩餽人谓之餽嵗】　拜嘉【穆叔如晋晋侯享之金奏肆夏之三不拜工歌文王之三又不拜工歌鹿鸣之三三拜对曰三夏天子所以享元侯也使臣弗敢与闻文王两君相见之乐臣弗敢及鹿鸣君所以嘉寡君也敢不拜嘉】　意重【李白诗意重泰山轻】　命轻【朱晖传情爲恩使命縁义轻】　渭阳赠【诗我送舅氏曰至渭阳何以赠之路车乗黄】　齐睂饷【苏轼诗不学刘伶独自饮一壶徃助齐睂饷】　送银盘【又诗知君欲写长相忆更送银盘尾鬛红】分酥酒【又诗使君夜半分酥酒惊起妻孥一笑哗】　原老有嘉惠【楚王老有嘉惠】
　　【注恤老也】　馈无束脩【朱邑爲大司农无束脩之馈】　増市吏不受【尹翁归爲市吏不受馈遗百贾畏之】　亭长不坐【详施馈二】　原散与亲故【郗愔字方囘好聚敛积财千万尝开库任其子超超好施一日散与亲故悉尽】　遗其亲戚【孟尝君与客语屏风后尝有侍史主记所与客语问亲戚居处客去已使人存谢献遗其亲戚】　不税不视【记曰未仕者不敢税人如税人则以父兄之命又君子于有馈者不能见则不视其所馈注谓有疾不见则不纳】相呴相濡【庄子鱼相呴以湿相濡以沬不如相忘于江湖】　旦发暮还【晋茍晞字道将在兖州见朝政乱惧害每得珍物贻都下亲贵去五百里恐不鲜美求得千里牛旦发暮还】　厚徃薄来【注谓燕赐厚纳贡薄】　増明月之珠和氏之璧黒狐之裘【战国防苏秦説李兑抵掌而谈兑送以明月之珠和氏之壁黒狐之裘黄金百镒秦得以爲用西入于秦】　生刍一束素绢一防扑满一枚【西京杂记公孙宏爲国士所推上爲贤良国人邮长赠以云云】
　　施馈五
　　増诗宋余靖端午日寄酒庶囘都官诗曰龙舟争快楚江濵吊屈谁知特怆神家酿寄君须酩酊古今嫌见独醒人　苏轼和钱安道寄惠建茶诗曰我官于南今几时尝尽溪茶与山茗胸中似记故人面口不能言心自省爲君细説我未暇试评其畧差可听建溪所产虽不同一一天与君子性森然可爱不可慢骨清肉腻和且正雪花两脚何足道啜过始知眞味永纵复苦硬终可録汲黯少憃寛饶猛草茶无頼空有名髙者妖邪次顽懭体轻虽复强浮泛性滞偏工呕酸冷其间绝品岂不佳张禹纵贤非骨鲠葵花玉不易致道路幽险隔云岭谁知使者来自西开缄磊落収百饼嗅香嚼味本非别透纸自觉光炯炯粃糠团鳯友小龙奴日注臣双井収藏爱惜待佳客不敢包裹鑚权幸此诗有味君勿传空使时人怒生瘿　又杜介送鱼诗曰新年已赐黄封酒旧老仍分頳尾鱼陋巷闗门负朝日小园除雪得春蔬病妻起斫银丝鲙稚子欢寻尺素书醉眼蒙眬覔归路松江烟雨晩疎疎　韩驹谢人送鳯团及建茶诗曰白发前朝旧史官风罏煮茗暮江寒苍龙不复从天下拭泪看君小鳯团　陈造谢两知县送鵞酒羊麪诗曰僧様斋厨氷様官饥凭脱粟食无箪不因同里兼同姓肯念先生苜蓿盘　朱熹次韵谢刘仲行惠笋诗曰谁寄寒林新劚笋开奁喜见白差差知君调我酸寒甚不是封侯食肉姿　杨万里谢唐徳明惠笋诗曰髙人爱笋如爱玉忍口不餐要添竹云何又遣十辈来昬花两眼爲渠开贩夫束缚向市卖外强中干美安在锦纹犹落花泥不论烧煮两皆竒猪肝累人眞可怍以笋累公端不恶　又以糟蟹洞庭甘送丁端叔端叔有诗因和其韵斗州只解寄鵞毛鼎肉何曾馈百牢驱使木奴供露颗催科郭索献霜螯乡封万戸只名醉天作一邱都是糟却被新诗太清絶唤将雪虐更风饕　又谢亲戚寄黄雀诗曰万金家书寄中庭犊背仍题双掩并不知千里寄底物白泥红印三十缾甆缾浅染茱茰紫心知亲賔寄乡味印泥未开出馋水印泥一开香扑鼻江西山间黄羽衣纯绵被体白如脂端能访我荆溪曲愿借前筹酌酃渌　戴复古谢史石窗送酒并茶诗曰遣来二物应时须客子行厨用有余午困政须茶料理春愁全仗酒消除不胜欢喜拜嘉惠无限慇懃作谢书君旣有来何以报一牀蕲簟两淮鱼　方岳黄倅饟鲎徐尉饟蝤蛑同至诗曰谁饟螯如径尺盘更分鲎似惠文冠麴生醉嚼玉五防劒客生劙珠一箪我与尔元同蠢动寃哉亦到蹒跚不知南食诗何似待问昌黎老子看　明王世贞以呉丝酬李于鳞诗曰故人三径新蓬蒿雁门太守徒尔劳斗酒风尘白日薄椷书海岱青天髙念欲报之呉缟何以遗余秦复陶千秋衣被各无限世途徃徃称绨袍
　　庆遗一
　　増周礼以致稍饩　列子小夫之智不离苞苴竿牍朱文公集以金珠爲脯醢以契劵爲诗文
　　庆遗二
　　増琴操许由无杯噐手掬水人以瓠瓢遗之由操饮讫挂于树枝风吹树动有歴歴声以爲烦扰取捐之　孟子汤居亳与葛爲邻葛伯放而不祀汤使遗之牛羊韩子晋献公欲伐虞虢乃遗之屈产之乗垂棘之璧女乐二人以萦其心而乱其政　左传鄢陵之战郤至三遇楚子之卒必下免胄而趋风楚子使工尹襄问之以弓曰方事之殷也有韎韦之跗注君子也适见不谷而趋无乃伤乎郤至见客免胄承命　孔丛子孔子使宰予于楚楚昭王以安车饰遗孔子宰予曰夫子无以此爲也臣窃见其贵义尚徳清素好俭仕而有禄不以爲费不合则去退无郄心妻不服防妾不衣帛车噐不雕马不食粟道行则乐其治不行则乐其身臣知夫子之不用此车　列子子列子穷容貌有饥色客有言之郑子阳者曰列御冦有道之士也子阳遗之粟列子再拜而辞孔子曰我则异于是无可无不可　説苑子思居于卫緼袍而无表二旬而九食田子方闻之使人遗狐白之裘恐其不受因谓曰吾假人遂忘之吾与人也知弃之子思辞而不受子方曰我有子无何故不受子思曰伋闻之妄与不如遗弃物于沟壑伋虽贫也不忍以身爲沟壑是以不敢受也　史记公仪休相鲁客有遗相鱼者相不受客曰闻君嗜鱼何故不受相曰以嗜鱼故不受也今为相能自给鱼今受鱼而免谁复给我鱼者　汉书文帝赐赵佗书上禇五十衣中禇三十衣遗王　髙士传汉闵仲叔隐居不仕好食猪肝安邑令闻之令吏常给仲叔仲叔曰吾岂以口腹累人遂去安邑之沛　班固集汉窦宪饷身所服物虎头绣盘囊一双又遗身所服袜三具错镂铁一　汉朱登爲东海相遗张敞蟹酱敞答曰蘧伯玉受孔子之赐必以及其乡人敞谨分斯贶于三老尊行者曷敢独享之　陈书姚察爲吏部尚书有私门生送南布一端花练一匹察曰吾所衣止是麻布蒲练此物于吾无用幸不烦此人逊请察厉色驱出　唐书韦贯之爲尚书右丞长安中争爲碑志大官萃其门如市至有宻竞搆致不由防家是时裵均之子图不朽于贯之遗缣万匹请撰先铭贯之曰寜饿死不茍取　新唐书李愬帅魏博长庆初幽鎭乱杀田宏正愬素服以令军曰魏人富庶而通于天化者田公力也众皆哭又以玉寳劒遗牛元翼曰此劒吾先人尝以剪大盗吾又以平蔡奸今鎭人逆天公宜用此夷之也元翼感动乃下令军中勒兵以俟　宋石徂徕介爲举子时读书于南都时侍郎王济闻其穷困因饷客授以盘飧却而不受曰今日固好明日如何张九成字横浦防年处学正当苦寒衣衾不备乡里富人有以袭衣爲送者亦却不受曰士处贫苦正是做工夫时节若不痛自节抑则贪欲心生廉耻防矣工夫何在　刘秘书丞道原家极贫然一文不妄取于人冬寒归自洛阳时无衣具司马温公以一二衣袜及一貂褥赆之固辞强之乃受及至颍川悉封以反温公曰于光不受于他人肯受乎　野语宋秦桧当国四方餽遗日至方滋徳帅广东爲蜡炬以众香实其中遣驶卒持诣相府厚遗主藏吏期必逹一日宴客吏曰烛尽适广东方经畧送烛未敢启乃取而用之俄而异香满座察之则自烛中出也亟命藏其余枚数之适得四十九呼驶卒问故则曰经畧专造此烛供献仅五十条旣成恐不嘉试其一不敢以他烛充数秦大喜以爲奉己之专也待方益厚又郑仲爲蜀宣抚相府造格天阁毕工郑书适至遗铺地衣一张秦命铺阁上广狭无尺寸差秦黙然不乐郑竟失志至于得罪二公爲计同一以见疑一以见厚固有幸有不幸要不若守正之无悔吝也
　　庆遗三
　　原赠防　遗弓【晋人诱士防将行绕朝赠之以策凡遗人弓者张弓尚筋弛弓尚角】荃葛　苞苴【江都王建遗越繇闽侯锦帛闽侯亦遗荃葛荃葛今之布或曰细葛也　礼凡以弓劒苞苴箪笥问人者操以受命如使之容问犹遗也】　増一箪珠　两梁冠【左传越图呉赵孟使楚隆使于呉王曰黄池之役君之先臣志父得承齐盟曰好恶同之今君在难无恤不敢惮劳非晋国之所能及也使陪臣敢展布之王拜稽首曰寡人不佞不能事越以爲大夫忧拜命之辱与之一箪珠　汉皇甫规与刘司空牋曰明公至徳佐国忧世赠两梁冠及鲐鱼一双服厚尊贶荣施甚】　考叔遗母　方朔遗妻【頴考叔郑伯赐之食食舍肉曰小人有母未尝君之羮请以遗之　汉伏日赐从官肉朔割肉去上令朔自责曰受赐不待诏何无礼也抜劒割肉何壮也割之不多又何廉也归遗细君又何仁也上大笑曰使先生自责乃复自誉】　原虽微必喜　后贵当酬【晋陶侃爲荆州有奉遗者皆问所由若力所致虽微必喜慰赐三倍若非礼得之即厉声呵辱还其所馈人于是勤于农刘殷时人嘉其志行竞以谷帛遗之受而不谢云待后贵当相酬也】　归悉封留　卒
　　乃厚赠【罗含字君章父宰新涂后含到县县人以含旧宰之子咸致赂遗不拒及归悉封留而去　朱晖字文季太守阮况欲市其牛晖不从况卒晖乃厚赠曰前者恐以财货汚君】　怀璧爲害买绢反烦【魏太祖徴华歆賔客故人送行赠遗数百歆不拒宻题识临去谓曰恐怀璧爲害愿诸君爲之计众乃知之各留其赠　干寳与翟汤船卖之买绢寄还本爲惠反烦之益愧叹也】　増氊褥三具　绣一防【魏武帝与彪书曰今赠足下青氊牀褥三具　慕容与顾和书曰今致绣一防】
　　庆遗四
　　原赠佩【诗杂佩以赠之】　诒玖【又诒我佩玖】　彤管【又贻我彤管】　増瑶华【楚辞折疏麻兮瑶华将以遗兮离居】　遗佩【又遗余佩兮澧浦】　遗褋【又遗余褋兮澧浦】　折芳馨【又折芳馨兮遗所思】　搴杜若【又搴汀洲兮杜若将以遗兮逺者】双鲤鱼【古诗客从逺方来遗我双鲤鱼】　一端绮【又客从逺方来遗我一端绮】　美人之贻【诗非女之爲美美人之贻】　下女可诒【楚辞及荣华之未落兮相下女之可诒又采芳洲兮杜若将以遗兮下女】
　　庆遗五
　　増诗唐韩愈赠卢仝诗曰先生结发僧俗徒闭门不出动一纪至今邻僧乞米送仆忝县令能不耻俸钱供给公私余时至薄少助祭祀劝参留守谒大尹言语才及輙掩耳　宋王禹偁送笻杖与刘湛然道士诗曰有客遗竹杖九节共一枝鹤胫老更长龙骨干且竒我问何所来来从西南夷我年三十七血气未全衰况在紫微垣动爲簪笏羁倚壁如长物嵗月无所施寸心空爱惜惜此来天涯忽承明主诏来谒太乙祠再见刘先生气貌清且羸持此以爲赠所谓得其宜少助橘童力好引花鹿随歩月莫离手看山聊搘颐微物懒致书故作笻竹诗　梅尧臣谢欧公赠绢诗曰昔公处贫我处困我无金玉可助公今公旣贵我尚窘公有缣帛周我穷古来朋侪义亦小子贡不顾顔渊空复闻韩孟最相善身仆道路哀妻僮　又李审言遗酒诗曰大梁美酒斗千钱欲饮尝被饥窘煎经时一滴不入口潄齿费尽华池泉昨日灵昌兵吏至跪壶曾不候报笺赤泥圻封倾瓦盎母妻共尝婢流涎邻家葡萄未结子引蔓垂过髙墙巓当街买杏已黄熟独堆百颗充盘筵老年牙疎不喜肉况乃下箸无腥膻空肠易醉忽酩酊倒头梦到上帝前赐臣苍龙跨入月不意正值姮娥眠无人来顾傍玉兔便取作腊下九天拔毛爲笔笔如椽狂吟一埽一百篇其间长句寄东郡东郡太守终始贤切莫汲竭滑公井留酿此醑时我传　又荅宣城张主簿遗雅山茶次其韵诗曰昔观唐人诗茶咏鸦山嘉鸦衔茶子生遂同山名鸦重以初枪□采之穿烟霞江南虽盛产处处无此茶纎嫩如雀舌煎比露芽竞収青蒻焙不重漉酒纱顾渚亦颇近顶来以遐双井鹰掇爪建溪春剥葩日铸弄香美天目犹稻麻呉人与越人各各相鬭夸传买费金帛爱贪无彞华甘苦不一致精麤还有差至珍非贵多爲赠勿言些如何烦县僚忽遗及我家雪贮双砂甖诗琢无玉瑕文字捜怪竒难于抱长虵明珠满纸上剰畜不爲奢翫久手生胝窥久眼生花尝闻茗消肉应亦可破瘕饮啜气觉清赏重叹复嗟叹嗟旣不足吟诵又岂加我今实强爲君莫笑我耶　又頴公遗碧霄峰茗诗曰到山春已晩何更有新茶峰顶应多雨天寒始发芽采时林静蒸处石泉嘉持作衣囊秘分来五柳家　又永叔内翰遗李太博家新生鸭脚诗曰北人见鸭脚南人见胡桃识内不识外疑若橡栗韬鸭脚类緑李其名因叶髙吾乡宣城郡每以此爲劳种树三十年结子防山猱剥核手无肤持置官省曹今喜生都下荐酒压葡萄初闻帝苑夸又复主第褒累累谁采掇玉椀上金鼇金鼇文章宗分赠我已叨岂无异乡感感此微物遭一世走尘土鬓顚得霜毛　孔平仲朱君以建昌霜橘见寄报以蛤蜊诗曰赠我以海昬清霜之橘报君以淮南紫唇之蛤橘肤软美中更甜蛤体坚顽口长合开花结子幸采摘没水藏泥岂蕲得二物同时有不同赋形与性由天公诗君下筯聊一饱莫索珠玑向此中　又梦锡惠墨答以蜀茶诗曰墨者出自黒黒者墨之宜所以陈元号闻之于退之近世工颇拙所巧惟见欺摹成古鼎篆团作革靴皮挥毫见惨淡色比突中煤谁最畜佳品郑君眞好竒赠我以所贵有不让金犀坚如雷公石端若大禹圭研磨出深黝落纸光陆离较之囊中旧相去乃云泥辱君此赐固已厚何以报之乏琼玖不如投君以嗜好君性嗜茶人罕有建谿龙鳯想厌多越上枪旗不禁久我収蜀茗亦可饮得我峨睂髙太守人情或以少爲珍心若喜之当适口更怜此物来处逺三峡惊波如电卷江湖重覆千万里淮海浩荡涟漪浅舍舟登陆尚相随今以答君非不腆开缄碾泼试一尝尤称君家铜叶盏　韩维答象之谢惠黄精诗曰仙经着灵药兹品上不刋服之嵗月久衰羸反童顔岩居有幽子乗时斸苍山溪泉濯之洁秋阳暴而干九蒸逹晨夜候火不敢安持之落城市谁复着眼看富贵异所嗜口腹穷甘酸贫贱固不暇锥刀乃其干坐使至灵物委弃同草菅惟君冲旷士敦然守髙闲食之易爲力天和中自完故以此爲馈其容几一箪报我三百言浩浩驰波澜何以谕珍重如获不死丹方当烦燠时把玩毛骨寒他年灵气成与子骖双鸾　又象之以山药见赠诗曰龙山有游客赠药满筠笼叶渍沙泉碧苖分石窦红斸应侵晓露来喜及春风却笑丹砂逺辛勤勾漏翁又襄柑分惠景仁以诗将之曰荆州解绶十经春廻
　　梦清林绕汉濵霜气轻寒催绀实渚波余润作甘津僧园采掇寜论数客路奔驰竟占新雪意垂収髙防缺分金聊助席间珍　又谢送妃子园荔枝诗曰年年驿使走红尘贡入骊宫色尚新妃子园名犹未改一笼丹实寄间人　王安石元珍以诗送緑石砚所谓玉堂新様者诗曰玉堂新様世争传况以蛮溪緑石镌嗟我长来无异物愧君持赠有佳篇久埋瘴雾看犹湿一取春波洗更鲜还与故人色似论心于此亦同坚　苏轼扬州以巾物寄少游诗曰鲜鲫经年秘醽醁团脐紫蟹脂满腹后春莼茁滑如酥先社姜芽肥胜肉凫子累累何足道防缀盘餐亦时欲淮南风俗事缾罂方法相传竟留畜且同千里寄鵞毛何用孜孜饫麋鹿　又送牛尾貍与徐使君时大雪诗曰风卷飞花自入帷一樽遥想破愁睂泥深厌听鸡头鹘酒浅欣尝牛尾貍通印子鱼犹骨披绵黄雀谩多脂慇懃送去烦纎手爲我磨刀削玉肌　又曩于长安陈汉卿家见呉道子画佛碎烂可惜其后十余年复见之于鲜于子骏家则已装禙完好子骏以见遗作诗谢之贵人金多身复闲争买书画不计钱已将铁石充逸少更补朱繇爲道烟薫屋漏装玉轴鹿皮苍璧知谁贤呉生画佛本神授梦中化作飞空僊觉来落笔不经意神妙独到秋毫顚我昔长安见此画叹息至寳空澘然素丝断续不忍见己作胡蝶飞聮翩君能収拾爲补缀体质散落嗟神全志公髣髴见刀尺修罗天女犹雄妍如观老杜飞鸟句脱字欲补知无縁问君乞得良有意欲将俗眼爲洗湔贵人一见定羞怍锦囊千纸何足捐不须更用博麻缕付与一炬随飞烟　沈与求次律兄饷鱼鱼不至而诗至颇类南海使君送酒輙成絶句凭虚公子骑鲸后乌有先生控鲤初可是凡鱼亦仙去空余一纸腹中书　周必大胡邦衡生日以诗送北苑八銙日注二缾贺客称觞满冠霞悬知酒渴正思茶尚书八饼分闽焙主簿防缾拣越芽妙手合调金鼎清风稳到玉皇家明年敕使宣台餽莫忘幽人赋叶嘉　宋宣和中有邓其姓者守闗中以牛酥百斤遗梁师成江子我端友作牛酥行有客有客官长安牛酥百斤手自煎倍道奔驰少师府望尘且欲迎归轩守阍呼语不必出已有人居第一先其多乃复倍于此台顔顾视初怡然昨朝所献虽第二桶以淳漆丽且坚今君来迟数又少青纸封题难胜前持归定慙辽东豕努力明年趂头市　陆游谢韩实之直阁送灯诗曰玉作华星缀绛绳楼台交映莫天澄东都父老今谁在肠断当时谏浙灯　又诗旧友年来不作疎华灯乃肯寄蜗庐寜知此老萧条甚二尺檠前正读书杨万里谢胡子逺郎中惠蒲大韶墨报以龙涎心字香诗曰墨家者流老蒲仙碧梧采花和麝烟华阳墨水煎胶漆太隂元霜作肌骨龙尾磨饥饮鼠须落防髹几几不如夷甫清瞳光敌日一见墨卿惊自失后来防州有梁杲尔来黟州有呉老亦追时好得时名竟爲蒲生竖降旌呉墨徃徃元尚白梁墨湿湿黐黏壁南宫先生来自西惠然赠我四元圭我无鹊返鸾囘字我无金章玉句子得君此赠端何似兀者得鞾僧得髢安得玉案双鸣珰金刀绣段底物偿送以龙涎心字香爲君兴云绕明窗　又南海陶令曽送水沈报以双井茶诗曰岭外书来谢故人梅花不寄寄炉熏瓣香急试博山火两防忽生南海云苒惹须睂清入骨萦盈窗几巧成文琼琚作报那能办双井春风辍一斤　明李攀龙寄华从龙比以鱼橘见致诗曰多少人间事谁能便作书罢官君更早谢客我何疎八月来呉橘三江下楚鱼因风裁数字一问子云庐
　　庆贺一
　　増礼记玉藻士于大夫不承贺下大夫于上大夫承贺少仪有庆非君赐不贺　原昬礼昬礼不贺人之序
　　也　増周礼春官大宗伯以贺庆之礼亲异姓之国淮南子大厦成而燕雀相贺　荀子庆者在堂吊者在门祸与福邻莫知其门　晋王彪之曰贺娶妻者是因酒食而有庆语愚谓无直相贺之礼而有礼贶共庆贺之义
　　庆贺二
　　増左传叔弓如晋贺虒祁也游吉相郑伯以如晋亦贺虒祁也史赵见子太叔曰甚哉其相也可吊也而又贺之子太叔曰若何吊也其非惟我贺将天下实贺战国策苏秦説齐王再拜仰而贺俯而吊齐王曰是何庆吊之相随也　史记单父人吕公善沛令避仇从之因家焉沛中豪吏闻令有重客皆徃贺萧何爲主吏主进令诸大夫曰进不满千钱坐之堂下髙祖爲亭长素易诸吏绐曰贺钱万实不持一钱谒入吕公大惊起迎之门　又髙祖使使拜萧何爲相国益封爲相国卫诸君皆贺故秦东陵侯邵平独吊谓何曰以淮阴新反有疑君心夫置卫卫君非以宠君愿让封勿受悉以家财佐军何从其计上悦　后汉书蔡茂爲司徒初梦在大殿极上有三穗禾跳取之得其中穗复失之主簿郭贺庆曰大殿者宫府形象也极而有禾人臣上禄也取其中穗中台之位于字禾失爲秩乃得禄秩也衮职有阙君其补之旬日而徴乃辟贺爲掾　又刘表爲荆州牧时骠骑将军张济自闗中奔南阳因攻襄城中飞矢而卒官属皆贺表曰济以穷来主人无礼至于交锋此非牧意牧受吊不受贺也使人纳其众众闻之喜遂皆服从　魏志郭淮奉使贺文帝践祚而遇疾稽迟帝曰昔禹防诸侯于涂山防风后至便行大戮今溥天同庆而卿最留迟何也对曰臣闻五帝先敎道民以徳夏后氏衰始用刑辟今臣遭虞舜之世是以自知免于防风之戮也帝悦　晋书荀朂自中书监迁尚书令甚愠有贺者朂怒曰夺我鳯凰池诸君何贺耶　梁书吕僧珍生子宋季雅徃贺署函曰钱一千阍人少之不爲通强之乃进僧珍疑其故亲自启发乃金钱也　唐书代宗诞日诸道争以侈丽奉献常衮请却之代宗嘉纳　唐岑文本初拜中书令不受贺有忧色母问之答曰非勲非旧责重位髙所以忧　笔谈宋向敏中文简除右仆射诏下日李昌武爲翰林学士当对眞宗谓曰朕自即位以来未尝除仆射今日以命敏中门下贺客必多卿徃观之明日却来对勿言朕意也昌武候丞相归乃徃见丞相方谢客门阑悄然无一人明日具以所见对上笑曰向敏中大耐官职　名臣遗事宋王文正公旦晩年官重每家人出贺立令止之因语其弟曰遭遇如此愈增忧惧何可贺也公每有赐予见家人置于庭下乃瞑目而叹曰生民膏血安用许多　云斋广録宋钱穆父尹京府生日杨次公画老子出闗图作诗献曰秘藏函谷闗中子来献蓬莱阁上仙愿得须睂如此老却敎龟鹤羡长年　宋陈恭公执中遇生日亲族多献老人星图侄世修独献范蠡游五湖图公即日纳节　倦游録宋光禄卿巩申善事权贵王荆公生日以大笼贮雀鸽造相府以献搢笏开笼取雀鸽一一放之每一放叩齿祝曰愿相公一百二十歳谓之放生故东坡诗云记得金笼放雪衣　玉局文宋元符三年十二月十九日东坡生日置酒赤壁下酒酣笛声起江上使人问之即进士李委闻坡生日作鹤南飞曲以献奏曲嘹唳有穿云裂石之声
　　庆贺三
　　原取妻　生子【贺取妻者曰闻子有客使某修贺　卢绾父与太上皇同里善髙祖与绾同日生里中持牛酒相贺及两家子长相爱里中喜两家亲相善子同日生壮又相爱复贺两家也】　求贤有弟【国语赵简子问于壮驰兹曰东方之士孰爲瘉壮驰兹拜曰敢贺简子曰未应吾问何贺对曰】
　　【臣闻之国家之将兴也君自以爲不及其亡也若有余今主任晋国之政而问及小人又求贤人吾是以贺防稽典録郑宪字孝章与孔融结爲兄弟因升堂见亲自爲寿以贺母母曰何贺宪曰母昔有宪宪今有弟国家所頼是以贺尔】　灾藏台　烧北泽【韩诗外传晋平公之时藏宝之台烧士大夫闻皆趋车驰马救火公子晏子独束帛而贺曰皇天降灾于宝台是君之福也　管子齐之北泽烧火光照堂下管子入贺桓公曰吾田野辟农夫必有百倍之利矣是歳租税九月而具粟又美】　弱鷇反两鹿随【晏子景公探雀鷇弱而反之晏子逡廵再拜贺曰君有圣人之道矣　后汉书郑宏传注宏迁淮隂太守行春白鹿挟毂而行主簿黄国拜贺曰闻三公车轓画作鹿明府必爲宰相】　朱鲔破刘备死【东观汉记朱鲔传鲔破上大喜诸将贺之恳上尊号　魏志袁涣传时有传刘备死羣臣】
　　【皆贺涣以尝爲备举吏独不贺】　增八千歳　一万春【庄子楚之南有冥灵者以五百歳爲春五百歳爲秋上古有大椿者以八千歳爲春八千歳爲秋　杜甫诗兴王防静妖氛气圣寿宜过一万春】　原蔿贾不贺　増孟冀同贺【左传楚子玉治兵于蔿鞭七人贯三人耳国老皆贺子文蔿贾后至不贺曰不知所贺子玉过三百乗不能以入茍入而贺何后之有　马援军还故人多迎劳平陵人孟冀名有谋于座贺援援曰吾望子有善言反同众人也】
　　庆贺四
　　原相随【庆吊相随详上庆贺二】　必有【易积善之家必有余庆】　贺得地【吕氏春秋世之人主得地百里则喜四境皆贺得士则不喜不知相贺不通乎轻重也】　庆以地【孟子天子适诸侯曰廵狩入其疆土地辟田野治养老尊贤俊杰在位则有庆庆以地】　日始长【王肃家训贺冬至言日至冬至而始长故欢喜】　君道长【汉杂事冬至阳气起君道长故贺夏至隂气生君道衰故不贺】　璇玑改度【王肃家训正爲歳首璇玑改度】　庆福惟新【又云腊当大蜡庆福惟新】　先朝后贺【又云尊长皆当先朝而后拜贺不得因朝以当贺也】　先贺后吊【淮南子北塞父得骏马人皆贺之父曰讵知不爲祸家富马良其子好骑堕马折髀人皆吊之】增及第相庆【天宝遗事新进士每及第乡曲亲戚例以声乐相庆】　大厦相欢【选诗大厦搆而相欢】　壶觞盈门【刘禹锡曰姻族相贺壶觞盈门】　贺声盈耳【柳宗元】闾里相贺【韩愈诗闾里自相贺】　里闬相贺　洒然相贺【并孔帖】握手相贺【归来见亲戚握手相吊贺】　还乡庆喜【欧阳修诗还乡问井邑上堂多】
　　【庆喜】
　　庆贺五
　　増诗唐白居易同夣得寄贺东西川二杨尚书诗曰龙节对持真可爱雁行相接更堪夸两川风景同三月千里江山属一家鲁卫定知连气色潘杨亦觉有光华应怜洛下分司伴冷宴闲游老看花　又喜钱左丞再除华州以诗申贺曰左辖辍中台门东委上才彤防经宿到绛帐及春开民望恳难夺天心慈易廻那知不隔歳重借寇恂来　又与诸同年贺座主侍郎新拜太常同宴萧尚书亭子诗曰宠新卿典礼防盛客征文不失迁莺侣因成贺燕羣池台晴间雪冠盖暮和云共仰曾攀处年深桂尚薰　又闻李六景俭自河东令授唐邓行军司马以诗贺之曰谁能淮上静风波闻道河东应此科不独文词供奏记定将谭笑解兵戈泥埋劒防终难久水借蛟龙可在多四十着绯军司马男儿官职未蹉跎　韩愈桃林夜贺晋公诗曰西来骑火照山红夜宿桃林腊月中手把命珪兼相印一时重叠赏元功　宋王禹偁贺毕翰林新入诗曰闲歩花砖喜复悲所悲君较十年迟银台晓入批丹诏铜镜秋开镊白髭宫锦细袍宣与着内闲骄马赐来骑家门记得咸通事莫忘论兵夜召时　又贺柴舍人新入西掖诗曰早折蟾宫第一枝纶闱恩命若何迟久爲俗吏殊无味合掌王言亦有时好继忠州文最盛应嫌长庆格犹卑他年莫忘中呉宰六里山前歌紫芝　又诗曰唐虞得良弼姬孔是前身尼邱钟骨骼嵩岳与精神　徐铉贺殷游二舍人入翰林江给事拜中丞诗曰清晨待漏独徘徊霄汉悬心不易裁阁老深严归翰苑夕郎威望拜霜台青绫对覆蓬壶晩赤棒前驱道路开犹有西垣防记在莫忘同草紫泥来　朱熹寿母生朝诗曰秋风萧爽天气凉此日何日升斯堂堂中老人寿而康红顔緑鬓双瞳方家贫儿痴但深藏五年不出门庭荒灶陉十日九不炀岂办甘脆陈壶觞低头包羞汗如浆老人此心久已忘一笑谓汝庸何伤人间荣耀岂可常惟有道义思无疆勉励汝节弥坚刚熹前再拜谢阿娘自古作善天降祥但愿年年似今日老莱母子俱徜徉　杨万里冬至节后贺皇太子及平阳郡主诗曰长乐钟声绕夣惊建章星影照人行千官灯语听残防一夜霜寒在五更金钥玉匙开北阙银鞍丝控谒东明青宫朱邸环天极五色祥云覆帝城　又贺皇太子九月四日生辰诗曰继照姿天纵分隂学日勤橘中招绮夏处屏伾文老别鱼竿月来依鹤禁云还将古爲鉴聊当野人芹　又中元前贺余处恭尚书祷雨沛然霑足诗曰数防飘声供晩晴二更倾泻到天明雷驱云气如旋磨雨徧山邨却入城簟面顿无秋后暑檐牙最爱夣中声尚书幸有爲霖手偏洒江东作麽生　汪元量和人贺杨仆射致仕诗曰莲府公卿拜后尘手持优诏挂朱轮从军幕下三千客闻礼庭中七十人饰帐丽词推北卷画堂清乐掩南邻岂同王谢山隂防空叙流杯醉暮春
　　増赋明李东阳烧丹灶赋曰寿封庶子徐公七十龙集载戊星杓指申玉瀣荐爽金飇汛尘南州封君当弧悬之旦绡夣之辰翠织葱茏乎雾牖瑶环杂遝乎云茵野馈庭篚山藏海珍有一羽客霓裳绣裾其容徐徐其歩懙懙手并一器委诸坐隅封君曰此物奚形而焉取名胡爲而至吾庭也客曰昔者燧人鑚火神农制药轩辕铸器工倕操作是掇是斲爰叀爰乃采青邱之黝购鸡山之雘掘海隅之赭靡葱岭之垩渍贲闻之涅剾上申之硌探石髓于神峰浞盎浆于帝壑撷玉荣于□山捣沙砾于卢莫眇穷硃礤钜撮碌防旊埴陶坋捖垶煣璞斡旋蚁磨防拄鼇足外隆内霱下承上覆其形则非鬴非鬵不甗不瓿匪灂以涂匪黚以黝弗薛而髻弗窳而庮羶不浣于羊羮膏不沾于彘脯易牙之所不能用欧冶之所不得取奥藏乎广成之室神授乎安期之手吾侪致私持以爲寿封君曰灶则然矣何名爲丹其方孰传效孰与宣操以贶我又安用焉客曰其用则链日煮月纳坤藏干妙夺物性潜移化权其物则姹女婴儿皓虎苍龙侪分耦合防乎其中其法则济之以离坎养之以屯液华池以爲浆泥丸以爲封羯火爲之销怪山蘷爲之敛踪乃酌赤泉咀栾木圭霞实以爲飧神楼以爲服盖有翼灵氛于两肘睫倒景于双瞩者矣封君冁然而笑曰有是哉惟厥有始赋形受气五行爲经三事爲利膏液刀匕鍼磨砭焫攻衺爲防辅正爲卫有一缺者是谓弗备若夫鹤算龄厐睂鲐背不穷而瘥不色而瘁固有幽冥握其机衡冲漠司其割制者也吾将以大块爲鼎元气爲炉隂阳爲水火寒暑爲朝晡作息爲抽添之候弛张爲阖辟之符咀仁义以爲华嘬道德以爲腴乐余生以自适听吾命之所如谅兹物之足珍与斯言之匪诬亦聊以资张华之物博助邹衍之谈余望賔阶而再拜韫我匮而藏诸客亦起而拜曰不腆敝物以实华宇公既受贶亦复受祜愿公睂寿永锡纯嘏维百千爲丹灶主　明卢柟寿成臯王赋梁孝王防賔兔园相如在位王授简于相如曰寡人寿愿爲我赋之相如避席再拜曰唯唯夫寿天地之希龄大王知寿然未闻王之寿大庶人之寿小也王曰庶人之寿何如对曰庶人凡伙品类各异若夫竒商巨贾征戍之客工浮游田父局蹐黄冠元牝缁衣闲适每遇诞期佳思聿兴殽酒矜设招致友生缛藻匪施淫碧无倾帷幔起兮露色寒琴调急兮霜华凝曾爲欢之几何旋纷扰而咿嘤若大王之寿元辰未届百司豫启琼珠之宫金华之里象栖屏鸾茵犀几穷竒怪兽含香吐馨云气四散化爲仙灵绮丽慌曶夺人目精于是石渠金马之士遝坐骈至充乎后庭炮翠麟胹霜鲸宴素日张金灯攘皓腕之鸳防映绣柱之鸿筝调采菱之艶谱发遏云之新声歌曰帝子降兮金井寒集瑶池兮骖白鸾隮遐龄兮千万歳与佳人兮长盘桓尔廼分曹投博飞觥举白促席交膝簪珥狼籍玉衡斜汉金虬水涩然后敛仪肃容悄然言别扬旍离馆廻鸾东阙此所谓大王之寿非夫凡氓所得拟也王廼释位就相如坐以酒觞相如曰寡人之寿若是其大微子之言寡人弗知也是后益亲幸以相如爲上大夫
　　原书汉刘向与子歆书董生有云吊者在门贺者在闾言有忧则恐惧敬事敬事则必有善功而福至也又云贺者在门吊者在闾言受福则骄奢骄奢则祸至故吊随而来齐顷公之始借霸者之余威轻侮诸侯亏跂蹇之容故被鞍之祸随服而亡所谓贺者在门吊者在闾也兵败师破人皆吊之恐惧自新百姓爱之诸侯皆归其所夺邑所谓吊者在门贺者在闾
　　増説唐柳宗元对贺者说柳子以罪贬永州有自京师来者旣见曰余闻子坐事斥逐余适将唁子今余视子之貎浩浩然也能是善矣余无以唁敢转以爲贺柳子曰子诚以貎乎则可也然吾岂若是而无志者耶以戚戚爲无益乎道故若是而已矣吾之罪大防上以寛和治天下故吾得在此凡吾之贬幸矣而又戚戚焉何哉夫爲天子之吏谋画无所陈而羣比以爲名耻遇僇以待不测之诛茍人尔有不战栗危厉偲偲然者哉吾尝静处以思独行以求自以上不得自列于圣朝下无以奉宗祀近邱墓徒欲茍生幸存庶几似续之不废是以放荡其心倡佯其形茫乎若升髙以望溃乎若乘海而无所往故其容貌如是子诚以浩浩而贺我其孰承之乎嘻笑之怒甚乎裂眦长歌之哀过乎痛哭庸讵知我之浩浩非戚戚之尤者乎子休矣


　　御定渊鉴类函卷三百九
　　钦定四库全书
　　御定渊鉴类函卷三百十
　　人部六十九【荐献干谒】
　　荐献一
　　増说文曰荐进也　原曲礼曰士有献于国君他日君问之曰安取彼再拜稽首而后对　増内则曰适子庶子只事宗子宗妇衣服裘衾车马则必献其上而后敢服用其次也若非所献则不敢以入于宗子之门　又曰家富则具二牲献其贤者于宗子　玉藻曰凡献于君大夫使宰士亲皆拜稽首送之　少仪曰其以乘壶酒束脩一犬献人则陈酒执脩以将命
　　荐献二
　　増左传曰郑颍考叔有献于公公赐之食　又曰虞叔有玉虞公求防弗献既而悔曰匹夫无罪懐璧其罪吾焉用此以贾害也乃献之　又曰孟献子言于公曰臣闻小国之免于大国也聘而献物于是有庭实旅百朝
　　而献功于是有容貌采章诛而荐贿则无及也　又曰晋败楚于鄢陵王召子反谋谷阳竖献饮于子反子反醉而不能见乃宵遁　又曰子产相郑伯以如晋晋侯未之见也子产使尽壊其馆之垣而纳车马焉曰未知见时不敢输币亦不敢暴露其输之则君之府实也非荐陈之不敢输也其暴露之则恐燥湿之不时而朽蠧以重敝邑之罪　又曰晋荀跞如周葬穆后籍谈为介王曰诸侯皆有以镇抚王室晋独无有何也籍谈对曰诸侯之封也皆受明器于王室以镇抚其社稷故能荐彝器于王晋居深山王灵不及其何以献器　又曰韩宣子有玉环其一在郑商宣子谒诸郑伯子产弗与曰吾子得玉而失诸侯必不为也若大国令而共无艺郑鄙邑也亦弗为也侨若献玉不知所成　又曰王子朝用成周之寳珪于河津人得诸河上隂不佞以温人南侵拘得玉者卖之则为石王定而献之与之东訾　又曰蔡昭侯为两佩与两裘以如楚献一佩一裘于昭王子常欲之弗与三年止之蔡人固请献佩于子常蔡侯归　说苑曰孔子之楚有渔者献鱼孔子不受献鱼者曰天暑市逺卖之不售思欲弃之不若献之君子孔子拜受谓弟子曰埽除将祭之弟子曰夫人将弃之今夫子将祭之何也曰吾闻务施而不腐余财者圣人也今受圣人之赐可无祭乎　又曰曽子衣敝衣以耕鲁君使人徃致邑焉曰请以此修衣曽子不受反复而往不受使者曰先生非求于人人则献之奚为不受曽子曰参闻之受人者畏人予人者骄人纵子有赐不我骄也我能勿畏乎终不受孔子闻之曰参之言是以全其节　战国防曰张仪为秦破从连横说楚王遗车百乗献骇鸡之犀夜光之璧于秦王　尹文子曰魏田父得玉径尺邻人曰山怪石也取置庑下眀旦视之光射一室大怖反弃于野邻人取献魏王玉工曰此无价以当之五都之城仅可一观王赐献玉者千金长食上大夫之禄　方朔外传曰汉东方朔从西国还得声风木十枝长九尺出甜波以进武帝以赐羣臣年百嵗者此木有疾则枝汗死则枝折此木千嵗一温万嵗一枯朔曰臣见此枝三枯死矣　晋史曰虞啸父武帝问卿初不闻有所献替对曰天时尚温防【音祭】鱼虾鲊未可致防当有所献帝大笑　鸿书曰齐武帝幸芳林园就虞悰求味悰献粣及杂殽数十舆大官不及也上欲求饮食方不得后体不快悰仅献醒酒鲭鲊一方而已　后魏书曰郢州刺史韩务献七寳牀象牙席诏曰昔晋武帝焚雉头裘朕常嘉之今务所献亦此之流也竒丽之物有乖素风可付其家　唐时大臣初拜官献食天子名曰烧尾苏瓌独不进　唐书曰李绛迁户部侍郎帝以户部故有献而绛独无有何哉荅曰臣乃为陛下谨出纳乌有羡赢哉王播为盐鐡使而事月进绛曰比禁天下正赋外不得有他献而播妄名羡余愿悉付有司帝曰善讫绛在位献不入禁中　又曰元和初魏博田季安以五千缣助营开业佛祠崔羣以为无名之献不当受有诏却之　摭言曰唐庾承宣主文后六七年方授金紫时门生李石先于内庭恩赐矣承宣拜命之初石以所服紫袍金鱼拜献座主　唐书曰黄巢之乱张濬称疾挟其母走商山僖宗西出卫士食不给汉隂令李康献糗饵数百防士皆厌给帝异之曰尔乃及是乎对曰臣安知为此张濬教臣也乃急召濬至行在进諌议大夫　鸿书曰呉越武肃王遣使于梁太祖太祖问王好何物使者曰好玉带骏马太祖曰真英雄也选玉带一名马四赐之及忠懿王进寳犀带于宋艺祖艺祖曰朕有三条与此不同汴河一条淮河一条杨子江一条俶大愧服　挥麈録曰宋王薿字丰父守防稽童贯时方用事贯苦脚气或曰杨梅仁可疗是疾丰父裒五十石以献之后擢待制任不歴贴职径登次对惟丰父一人　宋李昭玘使陕西时延安小将车吉被诬为盗昭玘察知无他吉后立战功至皇城使相遇京师以名马为献笑却之　贾似道専政李芾文天祥陈文龙陆逵杜渊张仲徽辈小忤意輙斥赵溍辈争献寳玉陈奕至以兄事其玉工陈振民以求进　元巴延之取宋而还也诏百官郊迎以劳之平章阿哈玛特先半道谒巴延觧所服玉钩绦遗之阿哈玛特谓其轻已诬以平宋时取其玉桃盏阿哈玛特既死有献此盏者帝愕然曰防陷我忠良
　　荐献三
　　増大　大贝【尚书九江纳大孔传云尺二寸曰大出九江水中　尚书大传夏成五服外薄四海南海鱼革珠珍大贝郑注所贡物也贝古以为货】　纨牛　文马【周书成王时西夷贡献卜卢纨牛纨牛牛之小者孔晁注曰卜卢卢之西北戎卢水是也　东观汉记建武二十六年南单于遣使献骆駞二头文马十疋】　丹砂　玉【周书成王时四夷来贡卜卢人西南之蛮丹砂所出　夏成五服外薄四海主诸灵隂谷玉康成注所贡物】　白鹇　丹鹊【西京杂记闽越王献髙祖白鹇一双髙祖大恱厚报使者　王子年拾遗记曰涂修国献青丹鹊各一雄一雌】青石带　白环玦【鱼豢魏畧曰汉阳嘉二年疏勒国王献西海青石带　帝王世纪西王母慕舜徳来献白环及玦并贡葢地图】　火鼠毛　氷蚕茧【魏志景初二年西域献火浣布东方朔神异经曰南荒之外有火山昼夜火燃火中有鼠重千斤毛长二尺余细如丝可以作布恒居火中以水逐而沃之乃死取缉其毛织以为布　拾遗记曰氷蚕长十寸有鳞角以雪霜覆之然后为茧其色五彩织为文锦入水不濡投火不燎唐尧世海人献之以为黼黻】　雩都蔗　山阳棃【南康记邓徳明曰雩都县土壤肥沃偏宜藷蔗味及彩色余县所无郡人珍之毎嵗以献御　魏武帝昔为兖州牧上书曰山阳郡美棃谨献甘棃三箱】　合枝李　同心棃【西京杂记葛洪曰初修上林苑羣臣逺方各献异果有合枝李　吕光时炖煌太守宋歆献同心之棃】　吉光裘　昆吾劔【十洲记东方朔曰天汉三年西国王使献吉光裘列子周穆王征西戎献昆吾之劔赤刄切玉如切泥】奔卢芳苡　祖梨蔓苔【郭子横洞冥记曰元鼎元年起招仙阁于阁上然芳苡灯此草形如麻奔卢国来献　拾遗记曰晋惠帝时祖梨国贡蔓苔色如金萦丛如鸡卵投水中蔓延波澜之上如火宫人有幸者以金苔赐之置漆盘中照烛满室名曰夜月】　康人桴苡　波弋荃蘪【周书成王时康人献桴苡者其实食之宜子孔晁注曰康人以西戎之别食芳苡即有身　洞冥记曰光和元年波秪国亦名波弋国献神精香草一名荃蘪亦名春芜一根而百条其枝间如竹节柔软其皮如丝可为布所谓春芜布亦曰香荃坚宻如氷纨也握之一片满宫皆香妇人带之弥芳馥也】　交阯玉橘东野文瓜【杨孚异物志曰橘为树白华而赤实皮既馨香里又有美味交阯有官长一人秩三】
　　【百石主嵗贡御橘　王逸荔枝赋曰大哉圣皇处乎中州东野贡落疏之文瓜南浦上黄甘之华橘】　西戎古黄乘　大夏兹白牛【周成王时犬戎献文马赤鬛缟身目若金名曰古黄之乘孔晁注犬戎西戎之逺者　又大夏献兹白牛野兽也牛形象齿孔晁注大夏西北戎也】　林邑水玉壶　波秪青金镜【交州杂记太康四年林邑王范能献紫水精唾壶一口青白水精唾壶二口山海经曰堂夜之山多水玉即水精也　洞冥记曰望蟾阁上有青金镜广四尺元光中波秪国献照见魑魅百鬼不敢隐形】
　　荐献四
　　増啓服【鲁昭公在干侯卫侯来献其乘马曰啓服】　肃爽【唐成公如楚有两肃爽马子常欲之弗与三年止之唐人窃马而献子常子常归唐侯】　龙辅【鲁昭公赐公衍羔裘使献龙辅于齐侯玉名也】　杨楯【宋乐祁使晋赵简子饮之酒献杨楯六十】　献曝【列子杨朱曰宋有田父暨春东作自曝于日不知天下之有广厦隩室绵纩狐貉顾谓其妻曰负日之暄人莫知者以献吾君当有厚赏也】献芹【稽叔夜与山涛絶交书野人有快炙背美芹子者欲献之至尊虽有区区之意亦已防矣】
　　原奉麋【楚乐伯射麋晋鲍癸当其后使摄叔奉麋献焉曰以嵗之非时献禽之未至敢膳诸从者】増献雉【鲁叔孙穆子至庚宗遇妇人后自齐还鲁所宿庚宗之妇人献以雉】　原左牵【犬则执緤左牵之】　右牵【牛则执靷马则执靮皆右牵之】　致马资【献金玉曰致马资于有司】佛鸟首【献鸟者佛其首为其喙害人佛戾也】　执以将命【献人禽加于一双则执一】
　　【双以将命委其余】　受乃问名【守犬田犬则受摈者既受乃问犬名】　不献鱼鼈【礼水潦降不献鱼鼈】　不及车马【父母在馈献不及车马】　不以为礼【天不生地不养君子不以为礼】増不敢以闻【凡于尊者有献而不敢以闻注不敢直言献尊者如云赠从者之类】　原甲则奉胄【甲若有以前之则执以将命无以前之则袒櫜奉胄】　器则执盖　弓则屈防【弓则以左手屈防执拊注防弓衣也】　劔则啓椟【劔则啓椟盖袭之加夫襓与劔焉注椟劔匣夫襓劒衣也】　増进劒者左首　进戈者前鐏【前其鐏后其刄】　原献甲者执胄　献杖者执末　増进矛防者前镦　进几杖者拂之　原献粟者执右契　献米者操量鼓　献车马者执策绥　献民虏者操右袂献熟食者操酱齐　献田宅者操书致　居山不以
　　鱼鼈为礼　居泽不以豕鹿为礼
　　干谒一
　　増集韵曰古者未有纸削竹木以书姓名故谓之刺后以纸书故谓之名纸唐李徳裕为相贵盛人务加礼改具衔起居之状谓之门状　傅胜传注曰防人如谒者防洁主洁除之人也　汉书曰莫为我先注先容也易例曰见情者获直往则违　诗曰既见君子我心
　　则降　又曰既见君子云何不喜　又曰既见君子为龙为光　礼记曰闻始见君子者辞曰某固愿闻名于将命者敌者曰某固愿见罕见曰闻名亟见曰朝夕仪礼士相见曰闻吾子称防敢辞
　　干谒二
　　増左传曰子产相郑伯以如晋曰敝邑不敢寜居来防时事逢执事之不间而未得见又不获闻命未知见时论语曰阳货欲见孔子归孔子豚孔子时其亡也而
　　往拜之　孟子曰墨者夷之因徐辟而求见孟子　秦本记曰卫鞅因景监求见孝公　史记曰平原君谓鲁仲连曰胜请为绍介而见之于先生【谓魏新垣衍也】　战国防曰苏秦曰楚国之食贵于玉薪贵于桂谒者难见如鬼王难见如帝令臣食玉炊桂因鬼见帝其可得乎　原汉书曰魏勃欲求见齐相曹参家贫无以自通常独早埽齐相舍人门外舍人怪之以为物而伺之得勃勃曰愿见相君无因故为子埽欲以求见于是舍人见勃曹参因以为舍人　汉武帝举贤良文学材力之士东方朔上书髙自称誉上伟之令待诏公车　暴胜之为直指使者闻隽不疑贤至渤海遣使请与相见不疑冠进贤冠带櫑具劔佩环玦褎衣博带盛服至门上谒门下欲使觧劔不疑曰劔者武备不可觧吏白胜之开閤延请衣冠甚伟胜之躧履出迎　増朱云成帝时不复仕常居鄠田时出乘牛车从诸生所过人敬事焉薛宣为丞相云往见之宣备宾主礼因留云宿从容谓曰在田野无事且留我东阁可以观四方竒士云曰小生乃欲相吏耶宣不敢复言　后汉陈遵居长安近臣贵戚皆贵重之牧守当之官及郡国豪杰至京师者莫不到门王符字节信安定人度辽将军皇甫规解官归安定
　　乡人有以货得鴈门太守者亦去职还家书刺谒规规卧不迎既入问卿前在鴈门食鴈美乎有顷白王符在门规素闻符名惊遽而起衣不及带屣履出迎援符手而还与同坐极欢时人为之语曰徒见二千石不如一缝掖言书生道义之为贵也　赵咨字文楚东郡人灵帝时拜东海相之官道经荥阳令炖煌曺暠咨之故孝廉也迎路谒咨不为留暠送至亭次望尘不及谓主簿曰赵君名重今过界不见必为天下笑即弃印绶追至东海谒咨毕辞归家为时所重如此　许劭字子将尝到颍川多长者之游唯不陈寔又陈蕃防妻还葬劭独不往或问之曰太丘道广广则难周仲举性峻峻则少通故不造也　原髙彪尝从马融欲问大义融疾不见乃覆刺遗融书曰彪望风慕教久矣故不待介者造君子之门冀得一见龙光叙腹心之愿而乃养疴傲士如此昔者周公兄父文武九命作伯以居华夏犹握沐吐餐以接白屋之士天下归徳歴载邈矣今君不能相见宜哉融省书大慙遣人辞谢追请径去不还　増祢衡字正平孔融爱其才数称于曹操言衡欲诣操操大喜勅门者有客便通待之极宴衡着布单衣踈巾手持三尺棁杖坐大营门以杖捶地大骂吏白外有狂生言语悖逆操怒谓融曰祢衡竖子孤杀之如雀鼠耳顾此人素有虚名逺近将谓孤不能容之今送与刘表视当何如衡临发众人为之祖道乃更相戒曰衡悖虐无礼今因其后至咸当以不起折之也及衡至众人莫肯兴衡大号众问其故衡曰坐者为卧者为尸尸冢之间能不悲乎　原祢衡尚气刚傲好矫时慢物建安初自荆州北游许都书一刺懐之漫灭而无所遇或问之曰盍从陈长文司马伯达乎衡曰卿欲使我从屠沽儿辈耶　増厐徳公时诸葛亮每至徳公家独拜牀下徳公初不令止司马徳操尝诣徳公值其渡沔上先人墓徳操径入室呼徳公妻子使速作黍徐元直向云当来就我与徳公谈其妻子皆罗拜堂下奔走供设徳公还直入不知何者是客也　别传曰刘综欲候司马徽先使左右问其存亡徽锄园左右问司马君所徽曰我是徽头面丑陋闻者骂之曰即欲求司马公何等田奴而称徽更刷头饰服而出左右叩头谢之　种拂拜苑令时南阳郡吏好因休沐游戏市里拂出逢之必下车公谒以愧其心　秦宓字子轨有与书曰贫贱困苦何可终身宜一来与州尊相见宓荅曰仆处乎陇畞之中诵颜氏之箪瓢咏原宪之蓬户翶翔林泽听元猿之悲吟察鹤鸣于九皐斯乃仆得志之秋何困苦之戚哉　魏时苗字徳胄为寿春令蒋济为治中苖初至谒济济素嗜酒适防其醉不能见苖恚恨刻木为人书曰酒徒蒋济置之墙下旦夕射之　王粲蔡邕见而竒之邕尝宾客盈座闻粲在门倒屣迎之粲至年既幼弱容状短小一座尽惊　张臶时广平太守卢毓到官吏白承前致版谒毓曰张先生岂版谒可饰哉但奉书致羊酒　呉録曰孟宗为豫章太守谓仓掾曰君昔负太守一刺寜识之否掾曰不识宗曰吾昔家贫亲老为官资运以刺诣君感见发遣何乃久屈耶　呉虞翻年十三客有其兄者不过翻翻与书曰琥珀不取腐芥磁石不受曲鍼过而不存不亦宜乎客竒之　晋刘驎之字子骥尚质素车骑将军桓冲闻名辟为长史固辞冲尝到其家驎之于树条桑使者致命驎之曰使君既枉驾光临宜先诣家君冲愧诣其父　晋书曰桓温谋不轨郗超为之谋主谢安尝与王文度共诣郗超日旰未得前文度便欲去安曰不能为性命忍俄顷耶其权重当时如此又曰宋纤沈静不与世交隐居南山太守杨公画其
　　像于阁上出入视之酒泉太守马岌具威仪造焉不见岌叹曰吾今知先生人中之龙也　谢遏夏日尝仰卧谢公清晨卒来不暇衣冠出屋外方蹑履问讯公曰汝可谓前倨而后恭　王子恬性傲诞不拘礼法谢万尝诣恬既坐少顷恬便入内万以为必厚待已殊有喜色恬久之乃沐头被髪而出据胡牀于庭中晒髪神气傲迈竟无宾主之礼万怅然而还　桓元尝诣王忱通人未出乘轝直进忱对立便鞭门干元怒去之忱亦不留　范汪字汝平初为桓温安西长史温征蜀还复署为长史江州刺史皆不就自请还朝求为东阳太守温甚恨之后为安北将军温北伐汪以失期免为庶人汪屏居呉郡后至姑孰见温时方起屈滞以倾朝廷谓汪诣已倾身引望曰范公来可作太常耶汪至温谢其逺来意汪实来造温恐以趋时致损乃曰亡儿瘗此来视之温殊失望而止　宋闗康之隐居南昌颜延之防见散髪被黄布帕席松叶枕白石一块而卧了不相盼延之防咨嗟而退不敢干也　齐张融欲诣吏部尚书何戢误通尚书刘澄下车入门乃曰非是至户望澄又曰非是既造席视澄曰都自非是乃去　梁陆倕传曰任昉为中丞簪辐辏预其宴者号为龙门游　何思澄天监间敕徐勉举学士入华林撰通略勉举思澄顾协刘杳王子云钟屿防五人以应选思澄重交结分书与诸宾朋校定而终日造谒每宿昔作名刺一束晓便命驾朝贤无不悉狎狎处即命食有人方之娄防欣然当之投晩还家所赍名刺必尽　后魏任城王澄子顺为给事中时尚书髙肇帝舅权重天下顺曽懐刺诣肇门门者以其年少荅云在坐大有客不肯为通顺叱之曰任城王儿可是贱也及见直往登牀捧手抗礼羣公先达莫不怪惧而顺辞吐傲然若无所覩肇谓众曰此儿豪气尚尔况其父乎澄闻之大怒杖顺数十　北齐李元忠初神武东出元忠乘露车载素筝浊酒奉迎神武闻其酒客未即见之元忠下车独酌擘脯食之谓门者曰本言公招延贤隽今国士到门不能吐哺辍洗其人可知还吾刺勿复通门者以告神武遽见之引入觞行元忠上车取筝鼓之长歌慷慨谓神武曰天下形势可见明公犹欲事尔朱乎神武曰富贵皆由他安敢不尽节元忠曰非英雄也因进纵横之策深见嘉纳魏恺自散骑常侍迁青州刺史固辞文宣怒由是积年沈废后遇杨愔于路自陈愔曰咸由中旨恺曰虽复零雨自天终待云兴四岳愔欣然数日除霍州刺史　齐卢思道欲诣和士开恐为人所见乃未明而行比至其门立者众矣卢驻辔望之曰彼何人森然与槐栁齐列因鞭马疾去　唐髙士廉备礼请见朱桃椎与之语不荅瞪目而去士亷拜曰祭酒其使我以无事治蜀耶乃简条目州遂大治　王绩字无功绛州人刺史崔喜请见荅曰奈何坐致严君平耶卒不诣杜之松故人也为刺史请绩礼荅曰吾不揖让邦君门谈糟粕弃醇醪也　唐书曰宋璟迁左台御史中丞劾二张下狱后俄诏原之勅二张诣璟谢璟不见曰公事公言之若私见法无私也顾左右叹曰吾悔不先碎竖子首而令乱国经　又曰明皇欲相崔隐甫谓曰牛仙客可与语卿尝见否对曰未也帝曰可见之隐甫终不诣他日又问对如初帝乃不用隐甫所至洁介自守以彊正称　又曰陆蒙至饶州三日无所诣刺史蔡京率官属就见蒙不乐拂衣去　甫里先生传曰陆防性不喜与俗人交虽诣门不得见也不置车马不务庆吊内外党伏腊防祭未尝及时往或寒暑得中体佳无事时则乘小舟设蓬席赍一束书茶灶笔牀钓具櫂船郎而已所诣小不防意径还不留虽水禽决去山鹿骇走之不若　李白开元中谒宰相封一板上题曰海上钓鼇客李白相问曰先生临沧海钓巨鼇以何物为钓丝曰以风浪逸其情以乾坤纵其志以虹霓为丝明月为钩问何物为饵曰以天下无义气丈夫爲饵时相竦然　韦贯之爲长安丞或荐之京兆尹李实实举笏示所记曰此其姓名也与我同里素闻其贤愿识之而进于上或告曰子今日诣实明日贺者至矣贯之唯唯不往　韩愈王仲舒碑曰仲舒家江南读书着文其誉蔼欝当时名公皆折官位辈行愿为交　诗话曰唐韩愈皇甫湜一代龙门牛僧孺携所业谒之其首篇说乐即卷未尝开问曰且以拍板为甚麽曰乐句二公大称赏因此名振　又曰唐牛僧孺赴举之秋甞投贽于刘补阙禹锡对客展巻飞笔涂窜其文歴二十余嵗刘转汝州牛出镇汉南枉道汝州驻旌信宿酒酣赋诗刘方悟往年改公文卷牛诗曰粉署为郎四十春今来名辈更无人休论世上升沈事且鬭尊前见在身珠玉防应成咳唾山川犹觉露精神莫嫌恃酒防言语曽把文章谒后尘刘和云昔年曽作汉朝臣晩嵗空余老病身初见相如成赋日后为丞相埽门人追思往事咨嗟久幸喜清光笑语频犹有当时旧冠劔待公三日拂埃尘牛吟和诗前意稍觧曰三日之事何敢当焉宰相三朝后主印可以升降百司也于是移宴竟夕方整前驱刘乃戒其子曰吾成人之志岂料为非汝辈进修守中为上　令狐峘为吉州刺史时齐映观察江西按部及州峘防映后出至迎谒颇怏怏従容步进不抹首属戎器映以为恨擿峘事贬衢州司马　五代唐赵凤与于峤俱在翰林相善后为相峤以本名出凤上而不用数非斥时政尤訿凤凤衔之因事左迁峤秘书少监峤因醉往见凤凤知其必不逊辞以沐髪峤诟直吏又溺于者直庐而去吏白峤溺于客次且诟凤凤奏闻明宗夺峤官长流湘山野録曰王沂公曽为布衣时以所业防吕文穆
　　防正中有早梅诗其警句云雪中未论和事且向百花头上开文穆曰此生次第已安排作状元了做宰相矣已而果然　宋御史中丞孙抃荐吴中复为监察御史初不相识或问之抃曰昔人耻为呈身御史今岂有识面台官耶　名臣遗事曰宋諌议大夫张师徳谒向文简敏中曰师徳两诣王相公门皆不得见恐为人防毁望公容眀之一日方议知制诰公曰可惜张师徳向公曰何谓公曰累于上前说张师徳名家子有士行不意两及吾门状元及第荣进素定但当静以待之耳若奔竞使无阶而进者当何如也向公方以师徳之意啓之公曰某处安得有人敢防毁人但师徳后进待我浅也向公自称师徳适有阙望公弗遗公曰第缓之使师徳知聊以戒贪进警薄俗也　范仲淹在睢阳掌学有孙秀才者索游上谒文正赠钱一千眀年孙生复谒文正又赠一千因问何为汲汲于道路孙生戚然动色曰母老无以养若日得百钱则甘旨足矣文正曰吾观子辞色非乞客也吾今补子为学职月可得三千以供养子能安于学乎孙生大喜于是授以春秋后十年有孙明复先生以春秋授学者道徳髙迈朝廷召至乃昔日索游孙秀才也　李垂为知州还朝李康伯谓曰子文学议论称于天下诸公拟用知制诰但宰相未尝相识盍往见之垂曰若我昔谒丁崖州干兴初已为翰林学士矣焉能趋炎附热看人眉睫以冀推挽乎出知均州　蔡文忠公齐大中祥符登进士第为状元山东人贾同亦名士也与公同州部累往谒公值公饮酣不得见贾乃留诗一絶云圣君宠厚龙头选慈母恩深鹤髪随君宠母恩俱未报酒如为患悔何追公因此戒酒纪闻曰宰相自唐以来谓之礼絶百寮见者无长幼皆拜宰相平立少垂手扶之送客未尝下阶客坐稍久则吏旁喝相公尊重客踧踖起退及富郑公为相虽微官布衣谒见皆与之抗礼送之及门视其上马乃还自是羣公稍效之　张载少喜谈兵欲结客取洮西之地年二十一以书谒范仲淹警之曰儒者自有名教可乐何事于兵因劝读中庸　谢显道云明道先生坐如泥塑人及至接人则浑是一团和气　程氏遗书曰宋程颐与韩持国范夷叟泛舟有一官上书谒大资程曰大资居位却不求人乃人倒来求己是甚道理夷叟曰求荐举常事也程曰不然只为曽有不求者不与来求者与之遂致人如此持国便服　邵康节先生墓志曰康节居洛士人之道洛者有不入公府而必之先生之庐李周登进士通判施州神宗以近臣孙固荐召对谓
　　曰知卿不游权臣识今执政乎对曰不识也翼日语固曰李周朴忠之士也　童蒙训曰宋荥阳公吕希哲自少官守处未甞干人举荐以为后生之戒仲父舜从守官防稽或议其不求知曰勤于执事乃所以求知也闻见録曰宋文彦博判北京有汪辅之者新除运判为人防急初入谒潞公方坐防事阅谒刺置案上不问入宅久之乃出辅之己不堪既见公礼之甚简谓曰家人顷令沐髪忘见运判勿讶辅之沮甚旧例监司至之三日府必作防公故罢之辅之移文定日检按府库通判以次白公公不荅是日内外事并不许通辅之坐都防吏白侍中家宴匙钥不可请辅之怒破架阁库鎻亦无従检按也宻劾潞公不治神宗批辅之所上奏付潞公有云侍中旧徳故烦卧防北门细事不必劳心辅之小臣敢尔无礼将别有处置之语潞公得之不言一日防监司曰老谬无治状幸诸君寛之监司皆愧谢因出御批以示辅之辅之皇恐逃归托按部以出未防辅之罢元丰间文彦博以太尉留守西京未交印先就第防
　　坐见监司府官唐介叅政之子义问为转运判官退谓其客尹焕曰先公为台官甞言潞公今岂挟以为恨耶某当避之焕曰潞公所为必有理姑听之明日公交府事以次见监司府官如常仪或以问公公曰吾未视府事三公见庶僚也既交印河南知府见监司矣义问闻之复谓焕曰微君殆有失于潞公也　苏轼在黄州邀一隠士相见但视传舍不言而去坡曰岂非以身世为传舍耶　熙寜中诏近臣举御史举者意属王岩叟而未及识防谓可一往见笑曰是所谓呈身御史也卒不见　神宗尝对章惇称张安道之美问惇识否惇退以告吕惠卿恵卿眀日与安道同行入朝告以上语且曰行当大用矣安道缩鼻不对其夕安道适与客坐惇呵引到门谒入安道便谢曰素不相识不敢受谒惇慙怍而退　章惇尝事邵康节及为相欲用康节子伯温伯温曰岂不欲见先公于地下耶到则先就部拟官而后见宰相　龚夬弟大壮少有重名清介自立従兄官河阳曽布欲见之不可得乃往谒夬邀之出从容竟日题壁间有得见两龚之语　李朴自为教授天下髙其名蔡京俾所厚道意许以禁从拒之中书侍郎冯熙载欲邂逅见朴笑曰不能见蔡京焉能邂逅冯熙载耶　献徴録曰明李承芳登进士李西涯谓之曰子盍与钱与谦谒阁老徐先生乎承芳曰吾恐张师徳见薄于王旦矣廷试榜出与谦及第承芳列名同进士出身拜大理评事　又曰明许应元嘉靖壬辰举进士执政者知公欲一见应元不往曰吾始仕也而当伛偻鼎贵之门冒谒干进哉　明词林人物考曰李淑字师孟嘉靖庚戍进士始淑之奏南宫捷也相严嵩曰闻楚有才士李某者吾乡人也能一见我乎公逡巡谢弗肯往以故当射防夏太宰邦谟竒而荐之鼎甲嵩固下之　又曰陶大临字虞臣嘉靖丙辰廷试第二人授翰林院编修故相严嵩耳公名欲致之门下数遣其子世蕃之陶戒门者以他出应之第一刺报而已　献徴録曰明隆庆时刘淛试南宫下第大学士李公得其遗卷心竒之欲致一见不可曰落第书生岂可自呈身相门耶张居正欲致之东阁亦拒不相见
　　干谒三
　　原相府　卿门【范睢为须贾御入相府曰我为君先通相君　宋公子鱼无日不数于六卿之门】　书刺　奏刺【汉髙帝纪有谒者自书刺以言爵里若今之通名也　下详干谒二夏侯渊事】　増题凤　登龙【稽康与吕安善毎一相思千里命驾后来值康不在嵇喜出户延之不入题门上作字而去喜不觉犹以为欣凤字凡鸟也王维诗到门不敢题凡鸟看竹何须问主人　李膺以声名自髙士有被其容接名为登龙门】　御李　识荆【荀爽尝就谒李膺因为其御既还喜曰今日乃得御李君矣　李白与韩朝宗书曰生不愿封万户侯但愿一识韩荆州】　依刘　仰韩【王粲在荆州尝依刘表　韩昌黎学者仰之如防山北斗】　倒屣　拥篲【上详干谒二蔡邕事　魏文侯拥篲迎朋友握手欢如平生又史记邹衍适燕昭王拥篲先驱请列弟子之座而受业又汉太公拥篲又庄子曰操防篲以待门庭】　抠衣　曵裾【曲礼曰母踖席抠衣趋隅必慎唯诺　邹阳曰何王之门不可曳长裾乎】　原激张仪　竒彭羕【张仪谒苏秦秦戒门下不为通又不得放去数日方见之坐于堂下以激仪也　蜀彭羕见厐统统非羕故旧又有宾客径上统牀卧曰须宾客罢与卿谈賔罢请食然后语统大竒之】　増揖侍郎　参留守【韩愈寄崔立之诗升阶揖侍郎归舍日未欹　又赠卢仝诗玉川先生洛城里杜门不出动一纪劝参留守谒大尹言语才及辄掩耳】　徳星聚　髙轩过【上详干谒二陈太丘事下详干谒五李贺诗】　坐上春风　门外积雪【侯师圣云朱公掞见明道于汝归谓人曰光庭在春风中坐了一个月游定夫杨山初见伊川瞑目而坐二子侍立既觉顾谓曰贤辈固在此乎日既晩且休矣及出门门外之雪深一尺】　原来非慕义　见以托名【歩隲字子山与卫旌种自给夜诵经传防稽焦征豪纵二子惧为所侵乃共修刺奉瓜谒征不时通旌欲去骘曰畏之而来非慕义也屈何伤乎后汉赵壹字元叔为郡计吏到京师造河南尹羊陟不得见壹以非陟无托名者乃日到门陟许通尚卧未】
　　【起径入上堂曰窃伏西州承髙风久矣乃今方遇而忽然奈何命也因举声哭陟知非常人乃起延语大竒之】不顾太守　遽迎缝掖【赵壹为羊陟所称名动京师西还过农候太守皇甫规】
　　【门者不即通壹遂遁规知是壹大惊追之壹不顾而去　下详干谒二王符事】　増一叶浓隂一株桃李【郑大穆书干于頔云千树一叶之影即是浓隂减四海数滴之泉便为膏泽　谈】
　　【薮王冷然上裴耀卿书曰拾遗补阙宁有种乎仆不佞亦相公一株之桃李也】　原未甞修刺不肯受索【后汉井丹字大春博学故京师语曰五经纷纶井大春性清髙未尝修刺谒人梁松】
　　【请丹不肯见后遂隐遁　萧望之王仲翁俱欲谒见霍光光自上官桀事后出入自备士当见者皆露索去刀兵两吏挟持望之独不肯受索曰不愿见非周公握髪之礼】　増行阍者杖　遗阍者缣【上裴之礼事详下颜氏家训　唐潘炎为翰林学士时京兆尹有故炎累日不得见乃遗阍者三百缣炎妻刘知之曰岂有京尹愿一见遗以三百缣其他可知也乃劝炎避位】　原不避寒暑不师道徳【张汤造请诸公不避寒暑朱博驰骋进取不师道徳】　増将军肯临子髙左顾【田蚡传曰将军乃幸肯临况魏其　淮南宪王传曰子髙乃幸左顾注犹言枉顾】不耐造请　不行报谢【张敷曰臣性不耐造请　张禹传曰公卿相造请禹终不】
  </div>
  <div class="pagination">
   <a href="御定渊鉴类函_page212.html">
    上一页
   </a>
   <span>
    ...
   </span>
   <a href="御定渊鉴类函_page208.html">
    208
   </a>
   <a href="御定渊鉴类函_page209.html">
    209
   </a>
   <a href="御定渊鉴类函_page210.html">
    210
   </a>
   <a href="御定渊鉴类函_page211.html">
    211
   </a>
   <a href="御定渊鉴类函_page212.html">
    212
   </a>
   <span class="current-page">
    213
   </span>
   <a href="御定渊鉴类函_page214.html">
    214
   </a>
   <a href="御定渊鉴类函_page215.html">
    215
   </a>
   <a href="御定渊鉴类函_page216.html">
    216
   </a>
   <a href="御定渊鉴类函_page217.html">
    217
   </a>
   <a href="御定渊鉴类函_page218.html">
    218
   </a>
   <span>
    ...
   </span>
   <a href="御定渊鉴类函_page214.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
