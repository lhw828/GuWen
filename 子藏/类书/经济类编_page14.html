<!DOCTYPE html>
<html>
<head>
    <meta charset="UTF-8">
    <title>经济类编 - 第 14 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 14 页/共 74 页</h1>
    <div class="content">　　宋太祖时翰林学士王着以酒失贬官太祖谓宰相曰深严之地当使宿儒处之范质等对曰窦仪清介重厚然已自翰林迁端明矣太祖曰非斯人不可卿当谕以朕意勉令就职即日复入翰林太祖尝召仪草制至苑门仪见太祖岸帻跣足而坐却立不肻进太祖遽索冠带而后召入仪曰陛下创业垂统宜以礼示天下恐豪杰闻而解体太祖敛容谢之自是对近臣未尝不冠带太宗谓侍臣曰学士之职亲切贵重非他可可比朕常恨不得为之又曰士之学古入官遭时得位纡朱拖紫足以为荣矣得不竭诚以报国乎钱若水曰髙尚之士不以名位为光宠忠正之士不以穷逹易志操其或以爵禄位遇之故而效忠于上中人以下者之所为也帝然之章得象为翰林学士时庄献太后每遣内侍至学士院得象必正色待之或不交一言仁宗闻而器之至是谓曰向者太后垂帘羣臣邪正朕皆黙识惟卿清忠无所阿附且未尝千请今日用卿职由此也
　　神宗欲相章惇范祖禹言惇不可用帝不悦祖禹遂乞郡乃知陕州祖禹在迩英守经据正献纳尤多每当讲前夕必正衣冠如在上侧命子弟侍先按讲其説开列古义叅之时事言简而当义理明白苏轼称为讲官第一神宗以司马光为翰林学士力辞帝曰古之君子或学而不文或文而不学惟董仲舒扬雄兼之卿有文学何辞焉光对曰臣不能为四六帝曰如两汉制诰可也且卿能进士取髙第而云不能四六何邪光乃就职
　　王鹗金正大元年进士第一人歴官尚书左右司郎中金亡将被杀张柔闻其名救之馆于保州古主在藩邸召对甚礼重之尝因见请曰天兵克蔡金主自缢其奉御绛山焚葬汝水之傍礼为旧君有服愿往葬祭古主义而许之至则为河水所没具牲醴为位而哭至是为翰林学士承防制诰典章皆所裁定又荐李治李昶王磐徐世髙鸣为学士复奏立十道提举学校官蒙古主皆从之
　　近臣【五则】
　　齐侯问于晏子曰为政何患对曰患善恶之不分公曰何以察之对曰审择左右左右善则百僚各得其所宜而善恶分孔子闻之曰此言也信矣善言进则不善无由入矣不进善言则善无由入矣
　　天子居闉阙之中帷帐之内广厦之下旃茵之上不出襜幄而知天下者以有贤左右也故独视不如与众视之明也独听不如与众聴之聪也
　　宋人有酤酒者升概甚平遇客甚谨为酒甚美县帜甚髙着然不售酒酸怪其故问其所知长者杨倩倩曰汝狗猛耶狗猛则酒何故而不售曰人畏焉或令孺子怀钱挈壶瓮而往酤而狗迓而龁之此酒所以酸而不售也夫国亦有狗有道之士懐其术而欲以明万乘之主大臣为猛狗迎而龁之此人主之所以蔽胁而有道之士所以不用也故桓公问管仲曰治国最奚患对曰最患社鼠也公曰何患社鼠哉对曰君亦见夫为社者乎树木而涂之鼠穿其间掘穴托其中熏之则恐焚木灌之则恐涂陁此社鼠之所以不得也今人君之左右出则为势重而收利于民入则比周而蔽恶于君内间主之情以告外外内为重诸臣百吏以为富吏不诛则乱法诛之则君不安据而有之此亦国之社鼠也故人臣执柄而擅禁明为己者必利而不为己者必害此亦猛狗也夫大臣为猛狗而龁有道之士矣左右又为社鼠而间主之情矣人主不觉如此主焉得无壅国焉得无亡乎
　　吕大钧选小臣宿卫议　古者人主左右前后使令执事之小臣乃所以朝夕起居出入不可须臾离者也其用之迹虽主于给宿卫备頥指以共缀衣虎贲执射执驭之职其用之意则亦使之献可替否拾遗补阙以赞凝丞保傅之事主于给宿卫备使令则非恪勤谨重者不可以当其任使之献可替否拾遗补阙则非开爽敏茂者不足以充其位此言犹未之尽古之人君不独有师有友又有受教于我者焉故疾医小艺者也黄帝师奚伯而教雷公费国小邦也惠公友顔般而役长息然则使令执事之小臣虽在择恪勤谨重开爽敏茂之资人主又当教诲养育使之成就其材以补异时公卿大夫之阙如此则朝廷常不乏材而人主求之且不劳也以汉唐之茍简其名犹多出于宿卫供奉之官岂非常在宫省日侍帷幄既已接闻庙堂之议以广其知识间复亲被徳音诲其所未至则益知善恶向背之理薰炙渐渍久而不已安有不化者哉不徒其效如此又可以自广其聪明之徳记曰教学相长也又曰教然后知困彼既知向背则必尽其心力以承学于上上之人既乐其自勉亦不尽以教之或因其善问有以起吾志或因其难进有以勉吾业传曰教不倦仁也又曰有教无类则不徒可以益吾之志业又可以广吾之徳性也记曰善教者知至学之难易又知其美恶则不徒广吾之徳性又可以广吾知人之明也为人君而乘政事之间以教育执事之小臣乃有志业徳性知人之益岂小补哉今朝廷虽有中书门下两省官以备侍从又有翰林舍人院及诸馆阁之臣以备顾问非乏人也充其选者又皆美材敏行非不贤也既以待之不为缀衣虎贲射驭之冗亦难复使从使令执事之贱似宜略依汉制郡国贡士给宿卫之法诏公卿牧守如孔门四科之目各使保任三二人不以仕与未仕限年二十以上三十以下其人则分肄中书门下省学士舍人院及馆阁诸司其职则参诸殿侍诸班之列其禄秩则视三班使臣州县掾属而已其间暇则各受学于其官长退而以所学开谕其同列仍不立迁擢废置之格其有功罪善恶一聴明主裁决而已如此则素无行能者必不得举不安其分者必不愿为自非朴茂有志之士不可得而与焉试或行之不过五七年不徒得髙才美行可备器使亦将资助盛徳大业必将日新而无穷凡在位执事之小臣亦当渐摩义理之益相观而善可不务乎
　　曾肇论选忠良博古之士置诸左右　臣闻玉虽美追琢然后成珪璋金虽坚砥砺然后成利器人主虽有自然之圣质必赖左右前后磨砻渐染所闻正言所见正行然后徳性内充道化外行以之知人则无不明以之举事则无不当故周公之戒成王自常伯常任至于虎贲缀衣趣马小尹左右携仆百司庶府必皆得人以为立政之本穆王之命伯冏亦曰命汝正于羣仆侍御之臣懋乃后徳交修不逮遴简乃僚无以巧言令色便僻侧媚其惟吉士下至西汉犹诏郡国岁贡吏民之贤者以给宿卫则虎贲之任也出入起居执器物备顾问皆用士人如孔安国之掌唾壶严助朱买臣之専应对则左右携仆之任也虽用人有媿于古亦一时之盛矣其后唐太宗平定四方有志治道则引虞世南等聚于禁中号十八学士退朝之暇从容燕见或论往古成败或问民间事情每言及稼穑艰难则务遵勤俭言及闾阎疾苦则议息征徭以至讽诵诗书讲求典礼咨询忘倦或至夜分若夫军国防微事务得失则责之辅相悉不相干其上下相与之际如此是以后世言治独称贞观惜其一时之士不以尧舜三代之道啓迪其君故其成就止此夫以贞观之治犹须招集贤能朝夕亲近然后成功又况有志于其人者乎伏惟皇帝陛下聪明慈恵有君人之徳沈静渊黙有天下之度方且躬亲聴断励精为治其志大矣臣谓宜于此时慎选忠信端良博古多闻之士置诸左右前后以参讽议以备顾问陛下聴政之余引之便坐讲论经术谘询至道不必限其日时烦其礼貌接以诚意假以温顔庶使人得尽情理无不烛于此增益圣学禆补聪明渐染磨砻日累月积循习既久化与心成自然于道不勉而中于事不思而得非僻之习异端之言无自而入矣如是而施之任人则邪佞者逺忠直者伸以之立事则言而为天下则动而为天下法其于盛徳岂曰小补之哉且夫深处法宫之中亲近防御之徒其损益相去如此唯陛下留意毋忽
　　优礼大臣【十三则】
　　汉髙帝令诸吏善遇髙爵诏　上大夫公乘以上皆髙爵也诸侯子及从军归者甚多髙爵吾数诏吏先与田宅及所当求于吏者亟与爵或人君上所尊礼久立吏前曾不为决甚亡谓也异日秦民爵公大夫以上令丞与亢礼今吾于爵非轻也吏独安取此且法以有功劳行田宅今小吏未尝从军者多满而有功者顾不得背公立私守尉长吏教训甚不善其令诸吏善遇髙爵称吾意且廉问有不如吾诏者以重论之
　　孝武帝时淮南衡山谋反治党与方急公孙病甚自以为无功而封侯居宰相位宜佐明主镇抚国家使人由臣子之道今诸侯有畔逆之计此大臣奉职不称也恐病死无以塞责乃上书愿归侯乞骸骨避贤者路上报曰古者赏有功褒有徳守成上文遭遇右武未有易此者也朕夙夜庶防获承至尊惧不能宁惟所与共为治者君宜知之盖君子善善及后世若兹行常在朕躬君不幸罹霜露之疾何恙不已乃上书归侯乞骸骨是章朕之不徳也今事少间君其存精神止念虑辅助医药以自持因赐告牛酒杂帛
　　哀帝时防免大司空髙乐侯师丹为庶人罢归尚书令唐林上疏曰窃见免大司空丹防书泰深痛切君子作文为贤者讳丹经为世儒宗徳为国黄耉亲傅圣躬位在三公所坐者微海内未见其大过事既已往免爵太重京师识者咸以为宜复丹邑爵使奉朝请四方所瞻仰也唯陛下财览众心有以慰复师傅之臣
　　章帝尊师傅诏　朕以身托于王侯之上统理万机惧失厥中兢兢业业未知所济深惟守文之主必建师傅之官诗不云乎不愆不忘率由旧章行太尉事节乡侯憙三世在位为国元老司空融典职六年勤劳不怠其以憙为太傅融为太尉并録尚书事三事大夫莫肻夙夜小雅之所伤也予违汝弼汝无面从股肱之正义也羣后百僚勉思厥职各贡忠诚以辅不逮申勅四方称朕意焉
　　安帝时三府任轻机事専委尚书而灾变咎辄切免公台陈忠以为非国旧体上疏谏　臣闻君使臣以礼臣事君以忠故三公称曰宰王者待以殊敬在舆为下御坐为起入则参对而议政事出则监察而董是非汉典旧事丞相所请靡有不聴今之三公虽当其名而无其实选举诛赏一由尚书尚书见任重于三公陵迟以来其渐久矣臣忠心常独不安是故临事战惧不敢冗见有所兴造又不敢策免司空陈褒今者灾异复欲切让三公昔孝成皇帝以妖星守心移咎丞相使贲丽纳説方进方进自引卒不蒙上天之福徒乖宋景之诚故知是非之分较然有归矣又尚书决事多违故典罪法无例诋欺为先文言丑有乖章宪宜责求其意割而勿聴上慎国典下防威福置方员于规矩审轻重于衡石诚国家之典万世之法也
　　郑冲抗表致仕晋武帝诏曰太傅韫徳深粹履行高洁恬逺清虚确然絶世艾服王事六十余载忠肃在公虑不及私遂应众举歴登三事仍荷保傅之重绸缪论道之任光辅奕世亮兹天工迪宣谋猷济大烈可谓朝之儁老众所具瞻者也朕昧于政道庶事未康挹仰耆训导扬厥蒙庶赖显徳缉熙有成而公屡以年髙疾笃致仕告退惟从公志则朕孰与谘谋譬彼涉川罔知攸济是用未许迄于累载而高尚弥笃至意难违览其盛指俾朕怃然夫功成弗有上徳所隆成人之美君子与焉岂必遂朕凭赖之心以枉大雅进止之度哉今聴其所执以寿光公就第位同保在三司之右公宜颐精养神保卫太和以究遐福其赐几杖不朝古之哲王钦祗国老宪行乞言以弥缝其阙若朝有大政皆就谘之又赐安车驷马第一区钱百万绢五百匹牀帷簟褥置舍人六人官骑二十人以世子徽为散骑常侍使常优游定省禄赐所供策命仪制一如旧典而有加焉
　　司徒举刘毅为青州大中正尚书以毅悬车致仕不宜劳以碎务陈留相乐安孙尹表曰礼凡卑者执劳尊者居逸是顺叙之宜也司徒魏舒司校尉严询与毅年齿相近往者同为散骑常侍后分授外内之职资涂所经出处一致今询管四十万户州兼董司百僚总摄机要舒所统殷广兼执九品铨十六州论议主者不以为剧毅但以知一州便谓不宜累以碎事于毅太优询舒太劣若以前聴致仕不宜复与迁授位者故光禄大夫郑袤为司空是也夫知人则哲惟帝难之尚可复委以宰辅之任不可谘以人伦之论臣窃所未安昔郑武公年过八十入为周司徒虽过悬车之年必有可用毅前为司直法不挠当朝之臣多所按劾谚曰受尧之诛不能称尧直臣无党古今所悉是以汲黯死于淮阳董仲舒裁为诸侯之相而毅独遭圣明不离辇毂当世之士咸以为荣毅虽身偏有风疾而志气聪明一州品第不足劳其思虑毅疾恶之心小过主者必疑其论议伤物故髙其优礼令去事实此为机阁毅使絶人伦之路也臣州茂徳惟毅越毅不用则清谈倒错矣于是青州自二品以上光禄勲石鉴等共奏曰谨按陈留相孙尹表及与臣等书如左臣州履境海岱而叅风齐鲁故人俗务本而世敦徳让今虽不克于旧而遗训犹存是以人伦归行士识所守也前被司徒符当叅举州大中正佥以光禄大夫毅纯孝至素着在乡闾忠允亮直竭于事上仕不为荣惟期尽节正身率道崇公忘私行髙义明出处同揆故能令义士宗其风景州闾归其清流虽年耆偏疾而神明克壮实臣州人士所思准系者矣诚以毅之明格能不言而信风之所动清浊必偃以称一州咸同之望故也窃以为礼贤尚徳教之大典王制夺与动为开塞而士之所归人伦为大臣等虚劣虽言废于前今承引书敢不列啓按尹所执非惟惜名议于毅之身亦通陈朝宜夺与大准以为尹言当否应蒙评议由是毅遂为州都铨正人流清浊区别其所弹贬自亲贵者始
　　元帝以贺循清贫下令曰循冰清玉洁行为俗表位处上卿而居身服物盖周形而已屋室财庇风雨孤近造其庐以为慨然其赐六尺牀荐席褥并钱二十万以表至徳畅孤意焉循又让不许不得已留之初不服用及帝践位有司奏琅琊恭王宜称皇考循又议曰按礼子不敢以已爵加父帝纳之俄以循行太子太傅太常如故循自以枕疾废顿臣节不修上隆降尊之义下替交叙之敬惧非垂典之教也累表固让帝以循体徳率物有不言之益敦厉备至期于不许命皇太子亲往拜焉循有羸疾而恭于接对诏断賔客其崇遇如此疾渐笃表乞骸骨上还印绶改授左光禄大夫开府仪同三司帝临轩遣使持节加印绶循虽口不能言指麾左右推去章服车驾亲幸执手流涕太子亲临者三焉往还皆拜儒者以为荣
　　元帝以王敦势盛渐疎忌王导等周嵩上疏曰王导王廙等方之前贤犹有所后至于忠素竭诚以辅上共隆洪基翼成大业亦昔之亮也虽陛下乘奕世之徳有天人之会割据江东奄有南极龙飞海嵎兴复旧物此亦羣才之明岂独陛下之力也今王业虽建羯防未枭天下荡荡不賔者众公私匮竭仓庾未充梓宫沈沦妃后不反正委贤任能推毂之日也功业垂就晋祚方隆而一旦聴孤臣之言惑疑似之説乃更以危为安以疎易亲放逐旧徳以佞伍贤逺亏既往之明顾伤伊管之交倾巍巍之望丧如山之功将令贤智杜心义士丧志近招当时之患逺遗来世之笑疏奏帝感悟故导等获全
　　唐李世勣得暴疾方云须灰可疗太宗自剪须为之和药又尝从容谓曰朕求羣臣可托幼孤者无以逾公公往不负李宻岂负朕哉世勣流涕辞谢齧指出血宋真宗谓辅臣曰毕士安饬躬畏谨有古人之风遽此沦没深可悼惜王旦等对曰士安官至辅相而四方无田园居第没未终丧家用已缺真不负陛下之所知矣帝感叹赐其家白金五千两谥文简
　　吕端诸子多不同处旧第已质于人真宗闻之出内库钱赎还之令其聚居端长子蕃言负人息钱甚多帝别赐内库金帛俾偿之蕃弟荀与西京差遣仍令内侍省置簿为掌僦课给其家诏枢宻院察其妄费王旦曰陛下推恩旧臣始终委曲至矣
　　仁宗时苏轼自登州召还十月之间三迁清要寻兼侍读毎经筵进读未尝不反覆开导觊有所啓悟尝锁宿禁中召见便殿太后问曰卿前年为何官对曰常州团练副使曰今为何官对曰待罪翰林学士曰何以遽至此对曰遭遇太皇太后皇帝陛下曰非也对曰岂大臣论荐乎曰亦非也轼惊曰臣虽无状不敢自他途进曰此先帝意也先帝每诵卿文章必叹曰竒才竒才但未及进用卿耳轼不觉哭失声太后与帝亦泣左右皆感涕已而命坐赐茶撤御前金莲烛送归院轼在翰林颇以言语文章规切时政卫尉丞毕仲游忧其及祸贻书戒之曰君官非谏官职非御史而好是非人危身触讳以游其间殆犹抱石而救溺也轼不能从
　　狎侮大臣【三则　附】
　　宋孝武帝以王僧朗为太常卫将军顔师伯为尚书仆射孝武帝每因宴集好使羣臣自相嘲讦以为乐吏部郎江智渊素恬雅渐不会防尝使智渊以王僧朗戏其子彧智渊正色曰恐不宜有此戏孝武帝怒曰江僧安痴人痴人自相惜僧安智渊之父也智渊伏席流涕由此恩宠大衰自太宰义恭以下不免秽辱常呼金紫光禄大夫王谟为老伧仆射刘秀之为老悭顔师伯为齴其余短长肥瘦皆有称目黄门侍郎宗灵秀体肥拜起不便每至集会多所赐与欲其瞻谢倾踣以为欢笑又宠一昆仑奴令以杖击羣臣尚书令柳元景以下皆不能免唯惮蔡兴宗方严不敢侵媟顔师伯谓议曹郎王耽之曰蔡尚书常免昵戏去人实逺耽之曰蔡豫章昔在相府亦以方严不狎武帝宴私之日未尝相召蔡尚书今日可谓能负荷矣
　　唐张素少为刑部令史太宗尝对朝臣问之曰卿在隋何官对曰县尉又问未为尉时何官对曰流外又问何曹素耻之出閤殆不能步色如死灰谏议大夫禇遂良上疏以为君能礼其臣乃能尽其力素虽出寒微陛下重其才擢至三品翼赞皇储岂可复对羣臣穷其门户弃宿昔之恩成一朝之耻使之郁结于怀何以责其伏节死义乎太宗曰朕亦悔此问卿疏深防我心
　　前广州都督裴伷先下狱明皇与宰相议其罪张嘉贞请杖之张説曰臣闻刑不上大夫为其近君且所以养廉耻也故士可杀不可辱臣向巡北边闻杖姜皎于朝堂皎官登三品亦有防功有罪应死则死应流则流奈何轻加笞辱以皁待之姜皎事往不可复追伷先据状当流岂可复蹈前失上深然之嘉贞不悦退谓説曰何论事之深也説曰宰相时来则为之若国之大臣皆可笞辱但恐行及吾辈吾此言非为伷先乃为天下士君子也嘉贞无以应
　　杀戮大臣【十二则　附】
　　厉公入遂杀傅瑕使谓原繁曰傅瑕贰周有常刑既伏其罪矣纳我而无二心者吾皆许之上大夫之事吾愿与伯父图之且寡人出伯父无里言入又不念寡人寡人憾焉对曰先君桓公命我先人典司宗祏社稷有主而外其心其何贰如之茍主社稷国内之民其谁不为臣臣无二心天之制也子仪在位十四年矣而谋召君者庸非贰乎庄公之子犹有八人若皆以官爵行赂劝贰而可以济事君其若之何臣闻命矣乃缢而死
　　周公忌父王子党防齐隰朋立晋侯晋侯杀里克以説将杀里克公使谓之曰微子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏剑而死
　　卫侯入书曰复归国纳之也大夫逆于竟者执其手而与之言道逆者自车揖之逆于门者颔之而已公至使让大叔文子曰寡人淹恤在外二三子皆使寡人朝夕闻卫国之言吾子独不在寡人古人有言曰非所怨勿怨寡人怨矣对曰臣知罪矣臣不佞不能负羁絏以从扞牧圉臣之罪一也有出者有居者臣不能贰通外内之言以事君臣之罪二也有二罪敢忘其死乃行从近闗出公使止之
　　晋恵公未至蛾晳谓庆郑曰君之止子之罪也今君将来子何俟庆郑曰郑也闻之曰军败死之将止死之二者不行又重之以误人而丧其君有大罪三将安适君若来将待刑以快君志君若不来将独伐秦不得君必死之此所待也臣得其志而使君瞢是犯也君行犯犹失其国而况臣乎公至于绛郊闻庆郑止使家仆徒召之曰郑也有罪犹在乎庆郑曰臣怨君始入而报徳不降降而聴谏不战战而用良不败既败而诛又失有罪不可以封国臣是以待即刑以成君政君曰刑之庆郑曰下有直言臣之行也上有直刑君之明也臣行君明国之利也君虽弗刑必自杀也蛾晳諌曰臣闻之奔刑之臣不若赦之以报讐君盍赦之以报于秦梁由靡曰不可我能行之秦岂不能且战不胜而报之以贼不武出战不克入处不安不知成而反之不信失刑乱政不威出不能用入不能治败国且杀孺子不若刑之君曰斩郑无使自杀家仆徒曰有君不忌有臣死刑其闻贤于刑之梁由靡曰夫君政刑是以治民不闻命而擅进退犯政也快意丧君犯刑也郑也贼而乱国不可失也且战而自退退而自杀臣得其志君失其刑后不可用也君命司马説刑之司马説进三军之士而数庆郑曰夫韩之誓曰失次犯令死将止不面夷死伪言误众死今郑失次犯令而罪一也郑擅进退而罪二也女误梁由靡使失秦公而罪三也君亲止女不面夷而罪四也郑也就刑庆郑曰説三军之士皆在有人能坐待刑而不能面夷趣行事乎丁丑斩庆郑乃入绛十五年恵公卒怀公立秦乃召重耳于楚而纳之晋人杀怀公于髙梁而授重耳实为文公
　　吴王还自伐齐乃讯申胥曰昔吾先王体徳圣明达于上帝譬如农夫作耦以刈杀四方之蓬蒿以立名于荆此则大夫之力也今大夫老而又不自安恬逸而处以念恶出则罪吾众挠乱百度以妖孽吴国今天降衷于吴齐师受服孤岂敢自多先王之钟鼓寔式灵之敢告于大夫申胥释剑而对曰昔吾先王世有辅弼之臣以能遂疑计恶以不陷于大难今王播弃黎老而孩童焉比谋曰余令而不违夫不违乃违也夫不违亡之阶也夫天之所弃必骤近其小喜而逺其大忧王若不得志于齐而以觉寤王心吴国犹世吾先君之得之也必有以取之其亡之也亦有以弃之用能缓持盈以没而骤救倾以时今王无以取之而天禄亟至是吴命之短也员不忍称疾辟易而见王之亲为越禽也员请先死将死曰而悬吾目于东门以见越之入吴国之亡也遂自杀王愠曰孤不使大夫得有目见也乃使取申胥之尸盛以鸱夷而投之于江
　　秦二世用赵髙申法令乃隂与赵髙谋曰大臣不服官吏尚彊及诸公子必与我争为之柰何髙曰臣固愿言而未敢也先帝之大臣皆天下累世名贵人也积功劳世以相传久矣今髙素小贱陛下幸称举令在上位管中事大臣鞅鞅特以貌从臣其心实不服今上出不因此时案郡县守尉有罪者诛之上以振威天下下以除去上生平所不可者今时不师文而决于武力愿陛下遂从时毋疑即羣臣不及谋明主收举余民贱者贵之贫者富之逺者近之则上下集而国安矣二世曰善乃行诛大臣及诸公子以罪过连逮少近官三郎无得立者而六公子戮死于杜公子将闾昆弟三人囚于内宫议其罪独后二世使使令将闾曰公子不臣罪当死吏致法焉将闾曰阙廷之礼吾未尝敢不从賔赞也廊庙之位吾未尝敢失节也受命应对吾未尝敢失辞也何谓不臣愿闻罪而死使者曰臣不得与谋奉书从事将闾乃仰天大呼天者三曰天乎吾无罪昆弟三人皆流涕拔剑自杀宗室振恐羣臣谏者以为诽谤大吏持禄取容黔首振恐
　　盗贼益多而闗中卒发东击盗者毋已右丞相辛去疾左丞相李斯将军冯刼进谏曰闗东羣盗并起秦发兵诛击所杀亡甚众然犹不止盗多皆以戍漕转作事苦赋税大也请且止阿房宫作者减省四边戌转二世曰吾闻之韩子曰尧舜采椽不刮茅茨不翦饭土塯啜土形虽监门之养不觳于此禹凿龙门通大夏决河亭水放之海身自持筑臿胫毋毛臣虏之劳不烈于此矣凡所为贵有天下者得肆意极欲主重明法下不敢为非以制御海内矣夫虞夏之主贵为天子亲处穷苦之实以徇百姓尚何于法朕尊万乘毋其实吾欲造千乘之驾万乘之属充吾号名且先帝起诸侯兼天下天下已定外攘四夷以安边境作宫室以章得意而君观先帝功业有绪今朕即位二年之间羣盗并起君不能禁又欲罢先帝之所为是上毋以报先帝次不为朕尽忠力何以在位下去疾斯刼吏案责他罪去疾刼曰将相不辱自杀斯卒囚就五刑
　　蒙恬威振匈奴始皇甚尊宠蒙氏信任贤之而亲近蒙毅位至上卿出则参乘入则御前恬任外事而毅常为内谋名为忠信故虽诸将相莫敢与之争焉赵髙者诸赵疏逺属也赵髙昆弟数人皆生隐宫其母被刑僇世世卑贱秦王闻髙彊力通于狱法举以为中车府令髙即私事公子胡亥喻之决狱髙有大罪秦王令蒙毅法治之毅不敢阿法当髙罪死除其宦籍帝以髙之敦于事也赦之复其官爵始皇欲游天下道九原直抵甘泉乃使蒙恬通道自九原抵甘泉壍山堙谷千八百里道未就始皇三十七年冬行出游防稽并海上北走琅琊道病使蒙毅还祷山川未反始皇至沙丘崩秘之羣臣莫知是时丞相李斯少子胡亥中车府令赵髙常从髙雅得幸于胡亥欲立之又怨蒙毅法治之而不为已也因有贼心乃与丞相李斯少子胡亥隂谋立胡亥为太子太子已立遣使者以罪赐公子扶苏蒙恬死扶苏已死蒙恬疑而复请之使者以蒙恬属吏更置胡亥以李斯舍人为防军使者还报胡亥已闻扶苏死即欲释蒙恬赵髙恐蒙氏复贵而用事怨之毅还至赵髙因为胡亥忠计欲以灭蒙氏乃言曰臣闻先帝欲举贤立太子久矣而毅谏曰不可若知贤而愈不立则是不忠而惑主也以臣愚意不若诛之胡亥聴而系蒙毅于代前已囚恬于阳周丧至咸阳已葬太子立为二世皇帝而赵髙亲近日夜毁恶氏求其罪过举劾之子婴进谏曰臣闻故赵王迁杀其良臣李牧而用顔聚燕王喜隂用荆轲之谋而倍秦之约齐王建杀其故世忠臣而用后胜之议此三君者皆各以变古者失其国而殃及其身今氏秦之大臣谋士也而主欲一旦弃去之臣窃以为不可臣闻轻虑者不可以治国独智者不可以存君诛杀忠臣而立无节行之人是内使羣臣不相信而外使鬬士之意离也臣窃以为不可胡亥不聴而遣御史曲宫乘传之代令毅曰先王欲立太子而卿难之今丞相以卿为不忠罪及其宗朕不忍乃赐卿死亦甚幸矣卿其图之毅对曰以臣不能得先王之意则臣少官顺幸没世可谓知意矣以臣不知太子之能则太子独从周旋天下去诸公子絶逺臣无所疑矣夫先主之举用太子数年之积也臣乃何言之敢谏何虑之敢谋非敢饰词以避死也为羞累先王之名愿大夫为虑焉使臣得死情实且夫顺成全者道之所贵也刑杀者道之所卒也昔者秦穆公杀三良而死罪百里奚而非其罪也故立号曰缪昭襄王杀武安君白起楚平王杀伍奢吴王夫差杀伍子胥此四君者皆为大失而天下非之以其君为不明以是籍于诸侯故曰用道治者不杀无罪而罚不加于无辜惟大夫留心使者知胡亥之意不聴毅之言遂杀之二世又遣使者之阳周令恬曰君之过多矣而卿弟毅有大罪法及内史恬曰自吾先人及至子孙积功信于秦三世矣今臣将兵三十余万身虽囚系其势足以倍畔自知必死而守义者不敢辱先人之教以不忘先王也昔周成王初立未离襁褓周公旦负王以朝卒定天下及成王有病甚殆公且自揃其爪以沈于河曰王未有识是旦执事有罪殃旦受其不祥乃书而藏之记府可谓信矣及王能治国有贼臣言周公旦欲为乱久矣王若不备必有大事王乃大怒周公旦走而奔于楚成王观于记府得周公旦沈书乃流涕曰孰谓周公旦欲为乱乎杀言之者而反周公旦故周书曰必参而伍之今恬之宗世无二心而事卒如此是必孽臣逆乱内陵之道也夫成王失而复振则卒昌桀杀闗龙逢纣杀王子比干而不悔则身死国亡臣故曰过可振而谏可觉也察于参伍上圣之法也凡臣之言非以求免于咎也将以谏而死愿陛下为万民思从道也使者曰臣受诏行法于将军不敢以将军言闻于上也恬喟然太息曰我何罪于天无过而死乎良久徐曰恬罪固当死矣起临洮属之辽东城壍万余里此其中不能无絶地脉哉此乃恬之罪也乃吞药自杀秦主生梦大鱼食蒲又长安谣曰东海大鱼化为龙男皆为王女为公生乃诛太师録尚书事广公鱼遵并其七子十孙生饮酒无昼夜乘醉多所杀戮自以眇目讳言残缺偏只少无不具之类误犯而死者不可胜数尝问左右曰自吾临天下汝外间何所闻或对曰圣明宰世赏罚明当天下唯歌太平怒曰汝媚我也引而斩之他日又问或对曰陛下刑罚微过又怒曰汝谤我也亦斩之勲旧亲戚诛之殆尽羣臣得保一日如度十年太史令康权言于生曰昨夜三月并出孛星入太微连东井自去月上旬沈隂不雨以至于今将有下人谋上之祸生怒以为妖言扑杀之东海王坚率兵废为越王唐武后以长孙无忌受重赐而不助已深怨之以于志宁中立不言亦不悦令许敬宗伺其隙而陷之会人告太子洗马韦季方罪敕敬宗与辛茂将鞫之季方自刺不死敬宗因诬奏季方欲与无忌谋反上惊曰舅为小人所间小生疑阻则有之何至于反敬宗曰反状已具愿陛下勿疑上泣曰我家不幸往年髙阳公主与房遗爱谋反今元舅复然将若之何对曰遗爱臭乳儿与一女子谋反势何所成无忌与先帝谋取天下天下服其智为宰相三十年百姓畏其威若一旦窃发内外响应陛下遣谁当之乎上曰朕决不忍加刑于无忌敬宗对曰汉文帝汉之贤主也其舅薄昭止坐杀人帝使公卿哭而杀之后世不以为非今无忌谋移社稷其罪与昭不可同年而语陛下少更迁延臣恐变生肘腋悔无及矣上以为然竟不引问诏削无忌官封黔州安置敬宗又奏无忌谋逆由褚遂良栁奭韩瑗搆扇而成于志宁亦其党也于是诏追削遂良官爵除奭瑗名免志宁官凉州刺史赵持满多力善射其舅长孙铨无忌之族弟也铨坐无忌流嶲州敬宗恐持满作难诬以同反召至下狱讯掠备至终无异辞曰身可杀也辞不可更吏乃代为狱辞结奏诛之尸于城西亲戚莫敢视友人王方翼收而葬之上闻之不罪也铨至流所县令希防杖杀之
　　后唐安重诲内不自安表请致仕闰月制以太子太师致仕其子崇赞崇绪逃奔河中以李从璋为防国节度使遣步军指挥使药彦稠将兵趣河中崇赞等至重诲惊曰汝安得来既而曰此为人所使耳吾以死徇国夫复何言乃执二子表送诣阙明日有中使至见重诲恸哭重诲问故中使曰人言令公有异志朝廷已遣药彦稠将兵至矣重诲曰吾受国恩死不足报敢有异志更烦国家发兵贻主上之忧罪益重矣皇城使翟光邺素恶重诲唐主遣诣河中察之曰重诲果有异志则诛之光邺至从璋以甲士围其第自入见重诲拜于庭下重诲惊降阶答拜从璋奋挝击其首妻张氏惊救亦挝杀之诏以重诲离间孟知祥董璋钱镠又诬其欲自击淮南以图兵柄遣元随窃二子归本道并二子诛之
　　宋秦桧必欲杀岳飞乃与张俊谋密诱飞部曲能告飞事者优与重赏卒无应者俊闻飞尝欲斩统制王贵又尝杖之乃诱贵告飞贵不肻曰为大将宁免以赏罚用人茍以为怨将不胜其怨俊因刼以私事贵惧而从之桧又闻飞统制王俊善告讦号雕儿以奸贪屡为张宪所抑使人谕之王俊许诺于是桧谋以张宪王贵王俊皆飞部将使其徒自相攻发因以及飞父子庶帝不疑俊时在鎭江乃自为状付王俊妄言副都统制张宪谋据襄阳还飞兵柄令告王贵使贵执宪赴镇江行枢密府宪未至俊预为狱以待之属吏王应求白俊以为枢院无推勘法俊不聴亲行鞫链使宪自诬谓得飞子云手书命宪营还兵计宪被掠无完肤竟不伏俊手自具狱成告桧械宪至临安下大理寺狱桧奏召飞父子证宪事帝曰刑所以止乱勿妄追证动摇人心桧矫诏召飞父子使者至飞第飞笑曰皇天后土可表此心遂与云就狱桧命中丞何铸大理卿周三畏鞫之铸引飞至庭诘其反状飞裂裳以背示铸有旧湼尽忠报国四大字深入肤理既而阅实俱无騐铸察其寃白桧桧曰此上意也铸曰铸岂区区为岳飞者强敌未灭无故戮一大将失士卒心非社稷之长计桧语塞乃改命谏议大夫万俟卨卨数与飞有怨遂诬飞令于鹏孙革致书张宪王贵令虚申探报以动朝廷云与宪书令措置使飞还军且云其书已焚飞坐系两月无可证者或教卨以台章所指淮西逗留事为言卨喜曰桧簿録飞家取所赐御札与往来道涂日月皆可攷乃收其御札送官藏之以灭迹卨又使鹏革等证飞受诏逗留命评事元年取行军时日杂定之傅会其狱大理卿薛仁辅寺丞李若朴何彦猷皆言飞无辜判宗正寺士请以百口保飞无他且曰中原未靖祸及忠义是忘二圣不欲复中原也皆不聴韩世忠心不平诣桧诘其实桧曰飞子云与张宪书虽不明其事莫须有世忠曰莫须有三字何以服天下也迨岁已暮而飞狱不成一日桧手书小纸付狱即报飞死矣年三十九云与张宪皆弃市于鹏等从坐者六人籍飞家赀徙之岭南于是薛仁辅李若朴何彦猷皆被黜布衣刘允升上书讼飞寃下大理狱死凡传成其狱者皆进秩洪皓在金以蜡书奏金人所畏服者惟飞至以父呼之及闻其死诸酋酌酒相贺飞事亲孝家无姬侍吴玠素服飞愿与交驩饰名姝遗之飞曰主上宵旰岂大将安乐时邪却不受玠益敬服帝欲为飞营第飞辞曰敌人未灭何以家为或谓天下何时太平飞曰文臣不爱钱武臣不惜死天下太平矣卒有取民麻一缕以束刍者立斩以徇卒夜宿民开门愿纳无敢入者军号冻死不折屋饿死不卤掠卒有疾飞躬为调药诸将逺戍飞遣妻问劳其家死事者哭之而育其孤或以子婚其女凡有颁犒均给军吏秋毫不私善以少击众尝以八百人破羣盗王善等五十万众于南薰门以八千人破曹成十万众于桂岭其战乌珠于颖昌则以背嵬八百于朱仙镇则以五百皆破其众十余万凡有所举尽召诸统制与谋谋定而后战故有胜无败猝遇敌不动故敌为之语曰撼山易撼岳家军难张浚尝问用兵之术飞曰仁义智勇严阙一不可飞好贤礼士览经史雅歌投壶恂恂如书生每辞官必曰将士效力飞何功之有然忠愤激烈议论持正不挫于人卒以此得祸　史臣曰西汉而下若韩彭绛灌之为将代不乏人求其文武全器仁智并施如岳飞者一代岂多见哉而卒死于秦桧之手盖飞与桧势不两立使飞得志则金讐可复宋耻可雪桧得志则飞有死而已昔檀道济曰自坏汝万里长城髙宗忍自弃其中原故忍杀飞鸣呼寃哉
　　韩侂胄忌赵汝愚必欲寘之死以息人言至是用何澹疏落汝愚观文殿大学士及宫观监察御史胡纮遂上言汝愚倡引伪徒谋为不轨乘龙授鼎假梦为符因条奏其十不逊且及徐谊诏责汝愚宁逺军节度副使永州安置谊恵州团练副使南安军安置时汪义端当制遂用汉诛刘屈厘唐戮李林甫事示欲杀之之意迪功郎赵师召亦上书乞斩汝愚帝不从汝愚怡然就道谓诸子曰观侂胄之意必欲杀我我死汝曹尚可免也明年正月行至衡州病作衡守钱鍪承侂胄密谕窘辱百端汝愚暴薨天下闻而寃之讣闻有防追复元官许归葬中书舍人吴宗旦缴还复官之命汝愚学务有用常以司马光富弼韩琦范仲淹自期凡平昔所闻于师友如张栻朱熹吕祖谦汪应辰王十朋胡铨李焘林光朝之言欲次第行之未果而罢政初汝愚尝梦孝宗授以汤鼎背负白龙升天后翼嘉王以素服即位盖其騐也谗者遂以为罪云





　　经济类编卷二十一
<子部,类书类,经济类编>
　　钦定四库全书
　　经济类编卷二十二
　　明　冯琦冯瑗　撰
　　臣类三
　　功臣【十三则】
　　汉司马迁髙祖功臣年表　古者人臣功有五品以徳立宗庙定社稷曰勳以言曰劳用力曰功明其等曰伐积日曰阅封爵之誓曰使河如带泰山若厉国以永宁爰及苗裔始未尝不欲固其根本而枝叶稍陵夷衰防也余读髙祖侯功臣察其首封所以失之者曰异哉所闻书曰协和万国迁于夏商或数千岁盖周封八百幽厉之后见于春秋尚书有唐虞之侯伯歴三代千有余载自全以蕃卫天子岂非笃于仁义奉上法哉汉兴功臣受封者百有余人天下初定故大城名都散亡户口可得而数者十二三是以大侯不过万家小者五六百户后数世民咸归乡里户益息萧曹绛灌之属或至四万小侯自倍富厚如之子孙骄溢忘其先淫嬖至太初百年之间见侯五余皆坐法陨命亡国耗矣罔亦少宻焉然皆身无兢兢于当世之禁云居今之世志古之道所以自镜也未必尽同帝王者各殊礼而异务要以成功为统纪岂可绲乎观所以得尊宠及所以废辱亦当世得失之林也何必旧闻于是谨其终始表见其文颇有所不尽本末着其明疑者阙之后有君子欲推而列之得以览焉
　　髙祖既杀项羽定天下论功行封羣臣争功岁余功不决髙祖以萧何功最盛封为酂侯所食邑多功臣皆曰臣等身被坚执锐多者百余战少者数十合攻城略地大小各有差今萧何未尝有汗马之劳徒持文墨议论不战顾反居臣等上何也髙帝曰诸君知猎乎曰知之知猎狗乎曰知之髙帝曰夫猎追杀兽兔者狗也而发踪指示兽处者人也今诸君徒能得走兽耳功狗也至如萧何发踪指示功人也且诸君独以身随我多者两三人今萧何举宗数十人皆随我功不可忘也羣臣皆莫敢言列侯毕已受封及奏位次皆曰平阳侯曹参身被七十创攻城略地功最多宜第一上已挠功臣多封萧何至位次未有以复难之然心欲何第一闗内侯鄂君进曰羣臣议皆误夫曹参虽有野战略地之功此特一时之事夫上与楚相距五岁常失军亡众逃身遁者数矣然萧何常从闗中遣军补其处非上所诏令召而数万众会上之乏絶者数矣夫汉与楚相守荣阳数年军无见粮萧何转漕闗中给食不乏陛下虽数亡山东萧何常全闗中以待陛下此万世之功也今虽亡曹参等百数何缺于汉汉得之不必待以全奈何欲以一旦之功而加万世之功哉萧何第一曹参次之髙祖曰善于是乃令萧何赐带剑履上殿入朝不趋上曰吾闻进贤受上赏萧何功虽髙得鄂君乃益明于是因鄂君故所食闗内侯邑封为安平侯是日悉封何父子兄弟十余人皆有食邑
　　卫青赞苏建语余曰吾尝责大将军至尊重而天下之贤大夫毋称焉愿将军观古名将所招选择贤者勉之哉大将军谢曰自魏其武安之厚宾客天子常切齿彼亲附士大夫招贤绌不肖者人主之柄也人臣奉法遵职而已何与招士骠骑亦仿此意其为将如此陆机汉髙帝功臣颂　芒芒宇宙上墋下黩波振四海尘飞五岳九服徘徊三灵改卜赫矣髙祖肇载天禄沈迹中乡飞名帝录庆云应辉皇阶授木龙兴泗滨虎啸丰谷彤云昼聚素灵夜哭金精仍颓朱光以渥万邦宅心骏民效足堂堂萧公王迹是因缪绸叡后无竞惟人外济六师内抚三秦拔竒夷难迈徳振民体国垂制上穆下亲名盖羣后是谓宗臣平阳乐道在变则通爰渊爰黙有此武功长驱河朔电击壤东协策淮隂亚迹萧公文成作师通幽洞冥永言配命因心则灵穷神观化望影揣情鬼无隠谋物无遁形武闗是辟鸿门是宁随难荥阳即谋下邑销印惎废推齐劝立运筹固陵定策东袭三王从风五侯允集霸楚实丧皇汉凯入怡顔髙览弥翼凤戢托迹黄老辞世却粒曲逆宏达好谋能深游精杳漠神迹是寻重匪奥九地匪沈伐谋先兆挤响于音竒谋六奋嘉虑四回规主以足离项子懐格人乃谢楚翼实摧韩王窘执胡马洞开迎文以谋哭髙以哀灼灼淮隂灵武冠世策出无方思入神契奋臂云兴腾迹虎噬陵险必夷摧刚则脆肇谋汉滨还定渭表京索既扼引师北讨济河夷魏登山灭赵威亮火烈势逾风扫拾代如遗偃齐犹草二洲肃清四邦咸举乃眷北燕遂表东海克灭龙且爰取其旅刘项悬命人谋是与念功推徳辞通絶楚彭越观时弢迹匿光人具尔瞻翼尔鹰扬威凌楚域质委汉王靖难河济即宫旧梁烈烈黥布眈眈其眄名冠彊楚锋犹骇电覩几蝉蜕悟主革面肇彼枭风飜为我扇天命方辑王作东夏矫矫三雄至于垓下元防既夷宠禄来假保大全祚非徳孰可谋之不臧舍福取祸张耳之贤有声梁魏士也罔极自诒伊媿俯思旧恩仰察五纬脱迹违难披榛来洎改防西秦报辱北冀悴叶更辉枯条以肄王信韩孽宅土开疆我图尔才越迁晋阳卢绾自防婉恋我皇跨功逾徳祚尔辉章人之贪祸宁为乱亡吴芮之王祚由梅鋗功防势弱世载忠贤肃肃荆王董我王军我图四方殷荐其勳庸亲祚劳旧楚是分往践厥宇大启淮濆安国违亲悠悠我思依依哲毋既明且慈引身伏剑永言固之淑人君子实邦之基义形于色愤发于辞主亡与亡末命是期绛侯质木多略寡言曽是忠勇惟帝攸叹云骛灵丘景逸上兰平代禽豨奄有燕韩宁乱以武毙吕以权涤秽紫宫徴帝太原实惟太尉刘宗以安挟功震主自古所难声耀上代身终下藩舞阳道迎延帝幽薮宣力王室匪惟厥武总干鸿门披闼帝宇耸顔诮项掩泪寤主曲周之进于其哲兄俾率尔徒从王于征振威龙蜕摅武墉城六师实因克荼禽黥猗欤汝隂绰绰有裕戎轩肇迹荷策来附马烦辔殆不释拥树皇储时乂平成有计颍隂锐敏屡为军锋奋戈东城禽项定功乘风借响髙步长江收吴引淮光启于东阳陵之勳元帅是承信武薄伐扬节江陵夷王殄国俾乱作惩恢恢广野诞节令图进竭嘉谋退守名都东规白马北距飞狐即仓敖庾据险三涂輶轩东践汉风载徂身死于齐非说之辜我皇实念言祚尔孤建信委辂被褐献宝指明周汉铨时论道移帝伊洛定都酆镐柔逺镇迩实敬攸考抑抑陆生知言之贯往制劲越来访皇汉附会平勃夷凶剪乱所谓伊人邦家之彦百王之极旧章靡存汉徳虽朗朝仪则昏稷嗣制礼下肃上尊穆穆帝典焕其盈门风晞三代宪流后昆无知叡敏独昭竒迹察侔萧相贶同师锡随何辨达因资于敌纾汉披楚唯生之绩皤皤董叟谋我平隂三军缟素天下归心袁生秀朗沈心善照汉斾南振楚威自挠大略渊回元功响效邈哉斯人何识之妙纪信诳项轺轩是乘摄斋赴节用死孰惩身与烟消名与风兴周苛慷慨心若懐冰形可以暴志不可凌贞轨偕没亮迹双升帝畴尔庸后嗣是膺天命虽顺王心有违懐亲望楚永言长悲侯公伏轼皇媪来归是谓平国宠命有辉震风过物清浊效响大人于兴利在攸往海者川崇山惟壤韶濩错音衮龙比象明明众哲同济天网剑宣其利鉴献其朗文武四充汉祚克广悠悠遐风千载是仰
　　安帝续封功臣诏　夫仁不遗亲义不忘劳兴灭继絶善善及子孙古之典也昔我光武受命中兴恢圣绪横被四表昭格上下光耀万世祉祚流衍垂于罔极予末小子夙夜永思追惟勳烈披图按籍建武元功二十八将佐命虎臣防记有徴盖萧曹肇封传继于今况此未逺而或至乏祀朕甚愍之其条二十八将无嗣絶世若犯罪夺国其子孙应当充后者分别署状上将及景风章叙旧徳显兹遗功焉于是绍封晋子晨为平乡侯明年二十八将絶国者皆绍封焉
　　范功臣论　中兴二十八将前世以为上应二十八宿未之详也然咸能感会风云奋其智勇称为佐命亦各志能之士也议者多非光武不以功臣任职至使英姿茂绩委而勿用然原夫深图逺算固将有以焉尔若乃王道既衰降及伯徳犹能授受惟庸勳贤皆序如管隰之迭升桓世先赵之同列文朝可谓兼通矣降自秦汉世资战力至于翼扶王运皆武人崛起亦有鬻缯屠狗轻猾之徒或崇以连城之赏或任以阿衡之地故势疑则隙生力侔则乱起萧樊且犹缧绁信越终见葅戮不其然乎自兹以降迄于孝武宰辅五世莫非公侯遂使缙绅道塞贤能蔽壅朝有世及之私下多抱闗之怨其懐道无闻委身草莽者亦何可胜言故光武鉴前事之违存矫枉之志虽冦邓之髙勳耿贾之鸿烈分土不过大县数四所加特进朝请而已观其治平临政课职责咎将所谓道之以政齐之以刑者乎若格之功臣其伤已甚何者直绳则亏丧恩旧挠情则违废禁典选徳则功不必厚举劳则人或未贤参任则羣心难塞并列则其敝未逺不得不校其胜否即以事相权故髙秩厚礼允答元功峻文深宪贵成吏职建武之世侯者百余若夫数公者则与参国议分均休咎其余并优以寛科完其封禄莫不终以功名延庆于后昔留侯以为髙祖悉用萧曹故人而郭汲亦讥南阳多显郑兴又戒功臣専任夫崇恩偏授易起私溺之失至公均被必广招贤之路意者不其然乎永平中显宗追感前世功臣乃图画二十八将于南宫云台其外又有王常李通窦融卓茂合三十二人故依其本第系之篇末以志功臣之次云尔
　　晋惠帝初杨骏辅政大开封赏多树党援石崇与散骑郎蜀郡何攀共立议奏于惠帝曰陛下圣徳光被皇灵启祚正位东宫二十余年道化宣流万国归心今承洪基此乃天授至于班赏行爵优于泰始革命之初不安一也吴会僣逆几于百年边境被其茶毒朝廷为之旰食先帝决独断之聪奋神武之略荡灭逋冦易于摧枯然谋臣猛将犹有致恩竭力之効而今恩泽之封优于灭吴之功不安二也上天眷祐实在大晋十世之数未知其纪今之开制当垂于后若尊卑无差有爵必进数世之后莫非公侯不安三也臣等敢冒陈闻窃谓泰始之初及平吴论功制度名牒皆悉具存纵不能逺遵古典尚当依准旧制书奏弗纳
　　傅咸为御史中丞时太宰汝南王亮辅政咸致书曰咸以为太甲成王年在幼故有伊周之事圣人且犹不免疑况臣既不圣王非孺子而可以行伊周之事乎上在谅闇聴于冢宰而杨骏无状便作伊周自为居天下之安所以至死其罪既不可胜亦是殿下所具骏之见讨发自天聪孟观李肇与知宻防耳至于论功当归美于上观等已数千户县侯圣上以骏死莫不欣悦故论功宁厚以叙其欢心此羣下所宜以实裁量而遂扇动东安封王孟李郡公余侯伯子男既妄有加复又三等超迁此之勳赫震动天地自古以来封赏未有若此者也无功而厚赏莫不乐国有祸祸起当复有大功也人而乐祸其可极乎作此者皆由东安公谓殿下至止当有以正之正之以道众亦何所怒乎众之所怒在于不平耳而今皆更倍论莫不失望咸之愚冗不惟失望而已窃以为忧又讨骏之时殿下在外实所不综今欲委重故令殿下论功论功之事实未易可处莫若坐观得失有居正之事宜也咸复以亮辅政専权又谏曰杨骏有震主之威委任亲戚此天下所以諠哗今之处重宜反此失谓宜静黙頥神有大得失乃维持之自非大事一皆抑遣比四造诣及经过尊门冠盖车马填塞街衢此之翕习既宜弭息又夏侯长容奉使为先帝请命祈祷无感先帝崩皆宜自咎责而自求请命之劳而公以为少府私窃之论云长容则公之姻故至于此一犬吠形羣犬吠声惧于羣吠遂至叵聴也咸之为人不能面从而有后言尝触杨骏几为身祸况于殿下而当有惜往从驾殿下见语卿不识韩非逆鳞之言耶而欻摩天子逆鳞自知所陈诚頟頟触猛兽之须耳所以敢言庶殿下当识其不胜区区前摩天子逆鳞欲以尽忠今触猛兽之须非欲为恶必将以此见怒亮不纳
　　东魏行台郎中杜弼以文武在位多贪污言于丞相髙欢请治之欢曰天下贪污习俗以久今督将家属多在闗西宇文黑獭常相招诱人情去留未定江东复有一呉翁萧衍専事衣冠礼乐中原士大夫望之以为正朔所在我若急正纲纪不相假借恐督将尽归黑獭士子悉奔萧衍人物流散何以为国尔宜少待吾不忘之欢将出兵拒魏杜弼请先除内贼欢问内贼为谁弼曰诸勲贵掠夺百姓者是也欢不应使军士皆张弓注矢举刀按矟夹道罗列命弼冒出其间弼战栗流汗欢乃徐谕之曰矢虽注不射刀虽举不击矟虽按不刺尔犹亡魂失胆诸勲人身犯锋镝百死一生虽或贪鄙所取者大岂可同之常人也弼乃顿首谢不及
　　隋贺若弼与韩擒虎争功于文帝前弼曰臣在蒋山死战破其锐卒擒其骁将震扬威武遂平陈国擒虎曰臣以轻骑五百直取金陵执陈叔寳弼夕方至臣啓闗纳之安得与臣比帝曰二将俱为上勲于是进擒虎上柱国髙颎爵齐公从容命颎与论平陈事颎曰弼先献十防后苦战破贼臣文吏耳马敢与之论功帝大笑嘉其有譲初上尝使颎问方略于李徳林至是赏其功授柱国封郡公已宣勑或説颎曰今归功徳林诸将必当愤惋而公亦为虚行矣颎又言之乃止贺若弼择其所画防上之谓之御授平陈七防帝弗省曰我不求名公宜自载家传后突厥来朝帝谓之曰汝闻江南有陈国乎因命左右引突厥诣韩擒虎前曰此是执得陈国天子者擒虎厉色顾之突厥惶恐不敢仰视厐晃等短髙颎帝怒皆黜之亲礼愈宻因谓颎曰公犹镜也每被磨莹皎然益明
　　唐太宗命图尽功臣赵公长孙无忌赵郡元王孝恭莱成公杜如晦郑文贞公魏徴梁公房龄申公髙士亷鄂公尉迟敬徳卫公李靖宋公萧瑀襃忠壮公段志防公刘基蒋忠公屈突通郧节公殷开山谯襄公柴绍邳襄公长孙顺徳郧公张亮陈公侯君集郯襄公张公谨卢公程知节永兴文懿公虞世南渝襄公刘政防莒公唐俭英公李世勣胡壮公秦叔宝等于凌烟阁
　　武彊令裴景仙坐赃五千匹事觉亡命明皇怒命集众斩之大理卿李朝隠奏景仙曽祖寂有建义大功载初中以非罪破家惟景仙独存今为承嫡宜宥其死投之荒逺其辞略曰十代宥贤功实宜録一门絶祀情或可哀制令杖杀朝隠又奏曰若寂勲都弃仙罪特加则叔向之贤何足称者若敖之鬼不其馁而明皇乃许之杖景仙一百流岭南恶处
　　李泌初视事与李晟等俱入见上谓泌曰朕欲与卿有约卿慎勿报雠有恩者朕当为卿报之对曰臣奉素道不与人为雠李辅国元载皆害臣者今自毙矣素所善者率已显逹或多零落臣无可报也臣今日亦愿与陛下为约可乎上曰何不可泌曰愿陛下勿害功臣李晟马燧有大功于国闻有谗之者陛下万一害之则宿卫之士方镇之臣无不愤怨反仄恐中外之变复生也陛下诚不以二臣功大而怨之二臣不以位髙而自疑则天下永无事矣上以为然晟燧皆起泣谢
　　居功【二则】
　　汉武帝时徴北海太守诣行在所有文学卒史王先生者自请与太守俱吾有益于君君许之诸府掾功曹白云王先生嗜酒多言少实恐不可与俱太守曰先生意欲行不可逆遂与俱行至宫下待诏宫府门王先生徒懐钱沽酒与卫卒仆射饮日醉不视其太守太守入跪拜王先生谓户郎曰幸为我呼吾君至门内遥语户郎为呼太守太守来望见王先生王先生曰天子即问君何以治北海令无盗贼君对曰何哉对曰选择贤材各任之以其能赏异等罚不肖王先生曰对如是是自誉自伐功不可也愿君对言非臣之力尽陛下神灵威武所变化也太守曰诺召入至于殿下有诏问之曰何以治北海令盗贼不起叩头对言非臣之力尽陛下神灵威武之所变化也武帝大笑曰于呼安得长者之语而称之安所受之对曰受之文学卒史帝曰今安在对曰在宫府门外有诏召拜王先生为水衡丞以北海太守为水衡都尉传曰美言可以市尊行可以加人君子相送以言小人相送以财
　　晋王濬自以功大而为浑父子及豪强所抑屡为有司所奏每进见陈其攻伐之劳及见枉之状或不胜忿愤径出不辞帝每容恕之益州防军范通濬之外亲也谓濬曰卿功则美矣然恨所以居美者未尽善也濬曰何谓也通曰卿旋斾之日角巾私第口不言平呉之事若有问者辄曰圣主之徳羣帅之力老夫何力之有焉如斯顔老之不伐龚遂之雅对将何以过之蔺生所以屈亷颇王浑能无愧乎濬曰吾始惧邓艾之事畏祸及不得无言末不能遣诸胸中是吾褊也时人咸以濬功重报轻博士秦秀太子洗马孟康前温令李宻等并表讼濬之屈帝乃迁濬镇军大将军加散骑常侍领后军将军王浑诣濬濬严设备卫然后见之其相猜防如此
　　讼功【十六则】
　　貂勃常恶田单曰安平君小人也安平君闻之故为酒而召貂勃曰单何以得罪于先生故常见誉于朝貂勃曰跖之狗吠尧非贵跖而贱尧也狗固吠非其主也且令使公孙子贤而徐子不肖然而使公孙子与徐子鬭徐子之狗犹将攫公孙子之腓而噬之也若乃得去不肖者而为贤者狗岂特攫其腓而噬之耳哉安平君曰敬闻命明日任之于王王有所幸臣九人之属欲伤安平君相与语于王曰燕之伐齐之时楚王使将军将万人而佐齐今国已定而社稷已安矣何不使使者谢于楚王王曰左右孰可九人之属曰貂勃可貂勃使楚楚王受而觞之数日不反九人之属相与语于王曰夫一人身而牵留万乘者岂不以据势也哉且安平君之与王也君臣无礼而上下无别且其志欲为不善内收百姓循抚其心振穷补不足布徳于民外懐戎翟天下之贤士隂结诸侯之雄俊豪英其志欲有为也愿王之察之异日而王曰召相单来田单免冠徒跣肉袒而进退而请死罪五日而王曰子无罪于寡人子为子之臣礼吾为吾之王礼而已矣貂勃从楚来王觞诸前酒酣王曰召相田单而来貂勃避席稽首曰王恶得此亡国之言乎王上者孰与周文王王曰吾不若也貂勃曰然臣固知王不若也下者孰与齐桓公王曰吾不若也貂勃曰然臣固知王不若也然则周文王得吕望以为太公桓公得管夷吾以为仲父今王得安平君而独曰单且自天地之辟民人之治为人臣之功者谁有厚于安平君者哉而王曰单单恶得此亡国之言乎且王不能守乎王之社稷燕人兴师而袭齐墟王走而之城阳之山中安平君以惴惴之即墨三里之城五里之郭敝卒七千禽其司马而反千里之齐安平君之功也当是时也阖城阳而王天下莫之能止然而计之于道归之于义以为不可故为栈道木阁而迎王与后于城阳山中王乃得反子临百姓今国已定民已安矣王乃曰单单且婴儿之计不为此王不亟杀此九子者以谢安平君不然国危矣王乃杀九子而逐其家益封安平君以夜邑万户
　　汉栾布为梁大夫使于齐未还髙帝召彭越责以谋反夷三族已而枭彭越头于雒阳下诏曰有敢收视者辄捕之布从齐还奏事彭越头下祠而哭之吏捕布以闻上召布骂曰若与彭越反耶吾禁人勿收若独祠而哭之与越反明矣趣亨之方提趣汤布顾曰愿一言而死上曰何言布曰方上之困于彭城败荥阳成臯间项王所以遂不能西徙以彭王居梁地与汉合从苦楚也当是之时彭王一顾与楚则汉破与汉则楚破且垓下之会防彭王项氏不亡天下已定彭王剖符受封亦欲传之万世今陛下一徴兵于梁彭王病不行而陛下疑以为反反形未见以苛小案诛灭之臣恐功臣人人自危也今彭王已死臣生不如死请就亨于是上乃释布罪拜为都尉
　　刘向论甘延夀陈汤功　郅支单于囚杀使者吏士以百数事暴扬外国伤威毁重羣臣皆闵焉陛下赫然欲诛之意未尝有忘西域都防延夀副校尉汤承圣指倚神灵总百蛮之君防城郭之兵出百死入絶域遂蹈康居屠五重城搴歙侯之旗斩郅支之首县旌万里之外扬威昆山之西扫谷吉之耻立昭明之功万夷慴伏莫不惧震呼韩邪单于见郅支已诛且喜且惧乡风驰义稽首来宾愿守北藩累世称臣立千载之功建万世之安羣臣之勳莫大焉昔周大夫方叔吉甫为宣王讨猃狁而百蛮从其诗曰啴啴焞焞如霆如雷显允方叔征伐猃狁蛮荆来威易曰有嘉折首获匪其丑言美诛首恶之人而诸不顺者皆来从也今延夀汤所诛震虽易之折首诗之雷霆不能及也论大功者不录小过举大美者不疵细瑕司马法曰军赏不逾月欲民速得为善之利也盖急武功重用人也吉甫之归周厚赐之其诗曰吉甫宴喜既多受祉来归自镐我行永久千里之镐犹以为逺况万里之外其勤至矣延夀汤既未获受祉之报反屈捐命之功久挫于刀笔之前非所以劝有功厉戎士也昔齐桓公前有尊周之功后有灭项之罪君子以功覆过而为之讳行事贰师将军李广利捐五万之师靡亿万之费经四年之劳而仅获骏马三十匹虽斩宛王母鼓之首犹不足以复费其私罪恶甚多孝武以为万里征伐不录其过遂封拜两侯三卿二千石百有余人今康居国彊于大宛郅支之号重于宛王杀使者罪甚于留马而延夀汤不烦汉士不费斗粮比于贰师功徳百之且常惠随欲击之乌孙郑吉迎自来之日逐犹皆裂土受爵故言威武勤劳则大于方叔吉甫列功覆过则优于齐桓贰师近事之功则髙于安逺长罗而大功未着小恶数布臣窃痛之宜以时解县通籍除过勿治尊宠爵位以劝有功
　　吾丘夀王骠骑论功　骠骑将军霍去病征匈奴立克胜之功夀王作士大夫之论称将军之徳曰士或问于大夫曰侧闻强秦之用兵也南不逾五岭北不渡大河海内愁怨以丧其国汉兴七十余载矣命将师以抗愤用干戈于四荒南排朱提北建朔方东越沧海西极河源拓地万里海内晏如鄙人不识敢问其踪大夫曰昔秦之得天下也以力而不以徳以诈而不以诚内用商鞅李斯之谋外用白起王翦之兵窥间伺隙既幷海内之后以威力为至道以权诈为要术遂非唐笑虞絶灭旧章防禁文学行是古之戮严诽谤之诛十余年遂滂沲而盈溢是故皇天疾灭更命大汉反秦政务在敦厚至今六世可谓富安天子文明四夷向风徒观朝廷下潦门户之士谋如涌泉动如骇机皆能安中国吞四夷君臣若兹何虑而不成何征而不尅虽拔泰山填沧海可也
　　博阳侯丞相丙吉薨子显嗣后有罪削爵为闗内侯元帝时长安士伍尊上书　臣少时为郡邸小吏窃见孝宣皇帝以皇曾孙在郡邸狱是时治狱使者丙吉见皇曾孙遭离无辜吉仁心感动涕泣凄恻选择复作胡组养视皇孙吉常从臣尊日再侍卧庭上后遭条狱之诏吉扞拒大难不避严刑峻法既遭大赦吉谓守丞谁如皇孙不当在官使谁如移书京兆尹遣与胡组俱送京兆尹不受复还及组日满当去皇孙思慕吉以私钱顾组令留与郭徴卿并养数月乃遣组去后少内啬夫白吉曰食皇孙亡诏令时吉得食米肉月月以给皇孙吉即时病辄使臣尊朝夕请问皇孙视省席蓐燥湿伺组徴卿不得令晨夜去皇孙敖荡数奏甘毳食物所以拥全神灵成育圣躬功徳已亡量矣时岂豫知天下之福而徼其报哉诚其仁恩内结于心也虽介子推割肌以存君不足以比孝宣皇帝时臣上书言状幸得下吉吉谦让不敢自伐删去臣辞専归美于组徴卿组徴卿皆以受田宅赐钱吉封为博阳侯臣尊不得比组徴卿臣年老居贫死在旦暮欲终不言恐使有功不着吉子显坐防文夺爵为闗内侯臣愚以为宜复其爵邑以报先人功徳
　　谷永讼陈汤疏　臣闻楚有子玉得臣文公为之侧席而坐赵有廉颇马服彊秦不敢窥兵井陉近汉有郅都魏尚匈奴不敢南乡沙幕由是言之战克之将国之爪牙不可不重也盖君子闻皷鼙之声则思将率之臣窃见闗内侯陈汤前使副西域都防忿郅支之无道闵王诛之不加策虑愊亿义勇奋发卒兴师奔逝横厉乌孙逾集都赖屠三重城斩郅支首报十年之逋诛雪边吏之宿耻威震百蛮武畅西海汉元以来征伐方外之将未尝有也今汤坐言事非是幽囚久系歴时不决执宪之吏欲致之大辟昔白起为秦将南拔郢都北坑赵括以纎介之过赐死杜邮秦民怜之莫不陨涕今汤亲秉钺席卷喋血万里之外荐功祖庙告类上帝介胄之士靡不慕义以言事为罪无赫赫之恶周书曰记人之功忘人之过宜为君者也夫犬马有劳于人尚加帷盖之报况国之功臣者哉窃恐陛下忽于皷鼙之声不察周书之意而忘帷盖之施庸臣遇汤卒从吏议使百姓介然有秦民之恨非所以厉死难之臣也
　　耿育讼陈汤书　延夀汤为圣汉扬钩深致逺之威雪国家累年之耻讨絶域不覊之君系万里难制之虏岂有比哉先帝嘉之仍下明诏宣着其功改年垂歴传之无穷应是南郡献白虎边陲无警备会先帝寝疾然犹垂意不忘数使尚书责问丞相趣立其功独丞相匡衡排而不予封延夀汤数百户此功臣战士所以失望也孝成皇帝承建业之基乘征伐之威兵革不动国家无事而大臣倾邪谗佞在朝曾不深惟本末之难以防未然之戒欲専主威排妒有功使汤块然被寃拘囚不能自明卒以无罪老弃炖煌正当西域通道令威名折冲之臣旋踵及身复为郅支遗虏所笑诚可悲也至今奉使外蛮者未尝不陈郅支之诛以扬汉国之盛夫援人之功以惧敌弃人之身以快谗岂不痛哉且安不忘危盛必虑衰今国家素无文帝累年节俭富饶之蓄又无武帝荐延枭俊擒敌之臣独有一陈汤耳假使异世不及陛下尚望国家追录其功封表其墓以劝后进也汤幸得身当圣世功曾未久反聴邪臣鞭逐斥逺使亡逃分窜死无处所逺览之士莫不计度以为汤功累世不可及而汤过人情所有汤尚如此虽复破絶筋骨暴露形骸犹复制于唇舌为嫉妬之臣所系虏耳此臣所以为国家尤戚戚也
　　杜钦讼冯奉世疏　前莎车王杀汉使者约诸国背畔左将军奉世以卫便宜发兵诛莎车王策定城郭功施边境议者以奉世奉使有指春秋之义亡遂事汉家之法有矫制故不得侯今匈奴郅支单于杀汉使者亡保康居都防延夀发城郭兵屯田吏士四万余人以诛斩之封为列侯臣愚以为比罪则郅支薄量敌则莎车众用师则奉世寡计胜则奉世为功于边境安虑败则延夀为祸于国家深其违命而擅生事同延夀割地封而奉世独不录臣闻功同赏异则劳臣疑罪钧刑殊则百姓惑疑生无常惑生不知所从无常则节趋不立不知所从则百姓无所错手足奉世图难忘死信命殊俗威功白着为世使表独抑厌而不扬非圣主所以塞疑厉节之意也愿下有司议
　　范升为祭遵请諡疏　臣闻先王崇政尊美屛恶昔髙祖大圣深见逺虑班爵割地与下分功著录勳臣颂其徳美生则宠以殊礼奏事不名入门不趋死则畴其爵邑世无絶嗣丹书铁劵传于无穷斯诚大汉厚下安人长久之徳所以累世十余歴载数百废而复兴絶而复续者也陛下以至徳受命光明汉道襃序辅佐封赏功臣同符祖宗征虏将军颖阳侯遵不幸早薨陛下仁恩为之感伤逺迎河南恻怛之恸形于圣躬丧事用度仰给县官重赐妻子不可胜数送死有以加生厚亡有以过存矫俗厉化卓如日月古者臣疾君视臣卒君吊徳之厚者也陵迟已来久矣及至陛下复兴斯礼羣下感动莫不自励臣窃见遵修行积善竭忠于国北平渔阳西拒陇蜀先登坻上深取雒阳众兵既退独守冲难制御士心不越法度所在吏人不知有军清名闻于海内廉白着于当世所得赏赐辄尽与吏士身无竒衣家无私财同产兄午以遵无子娶妾送之遵乃使人逆而不受自以身任国不敢图生虑继嗣之计临死遗诫牛车载丧薄葬洛阳问以家事终无所言任重道逺死而后已遵为将军取士皆用儒术对酒设乐必雅歌投壶又建为孔子立后奏置五经大夫虽在军旅而不忘俎豆可为好礼悦乐守死善道者也礼生有爵死有諡爵以殊尊卑諡以明善恶臣愚以为宜因遵薨论叙众功详案諡法以礼成之显章国家笃古之制为后嗣法朱勃讼马援书　臣闻王徳圣政不忘人之功采其一美不求备于众故髙祖赦蒯通而以王礼葬田横大臣旷然咸不自疑夫大将在外谗口在内防过辄记大功不计诚为国之所慎也故章邯畏口而奔楚燕将据聊而不下岂其甘心末规哉悼巧言之伤类也窃见故伏波将军马援拔自西州钦慕圣义间闗险难触冒万死孤立羣贵之间傍无一言之佐驰深渊入虎口岂顾计哉宁自知当要七郡之使徼封侯之福邪八年车驾西讨隗嚣国计狐疑众营未集援建宜进之防卒破西州及吴汉下陇冀路断隔唯独狄道为国坚守士民饥困寄命漏刻援奉诏西使镇慰边众乃招集豪杰晓谕羌戎谋如涌泉势如转规遂救倒悬之急存几亡之城兵全师进因粮敌人陇冀略平而独守空郡兵动有功师进辄克诛锄先零缘入山谷猛怒力战飞矢贯胫又出征交阯土多瘴气援与妻子生诀无悔吝之心遂斩灭徴侧克平一州间复南讨立防临乡师已有业未竟而死吏士虽疫援不独存夫战或以久而立功或以速而致败深入未必为得不进未必为非人情岂乐久屯絶地不生归哉惟援得事朝廷二十二年北出塞漠南渡江海触冒害气僵死军事名灭爵絶国土不传海内不知其过众庶未闻其毁卒遇三夫之言横被诬罔之谗家属杜门葬不归墓怨隙并兴宗亲怖栗死者不能自列生者莫为之讼臣窃伤之夫明主醲于用赏约于用刑髙祖尝与陈平金四万斤以间楚军不问出入所为岂复疑以钱谷间哉夫操孔父之忠而不能自免于谗此邹阳之所悲也诗曰取彼谗人投畀豺虎豺虎不食投畀有北有北不受投畀有昊此言欲令上天而平其恶唯陛下留思竪儒之言无使功臣懐恨黄泉臣闻春秋之义罪以功除圣王之祀臣有五义若援所谓以死勤事者也愿下公卿平援功罪宜絶宜续以厌海内之望臣年已六十常伏田里窃感栾布哭彭越之义冒陈悲愤战栗阙廷
　　习隆乞立诸葛亮庙表　臣闻周人懐召伯之徳甘棠为之不伐越王思范蠡之功铸金以存其像自汉兴以来小善小徳而图形立庙者多矣况亮徳范遐迩勳盖季世兴王室之不壊实斯人是赖而烝尝止于私门庙像阙而莫立使百姓巷祭戎夷野祀非所以存徳念功述追在昔者也今若尽顺民心则渎而无典建之京师又偪宗庙此圣懐所以惟疑也臣愚以为宜因近其墓立之于沔阳使所亲属以时赐祭凡其臣故吏欲奉祠者皆限至庙断其私祀以崇正礼
　　魏武荀彧功表　昔袁绍作逆连兵官渡时众寡粮单图欲还许尚书令荀彧深建宜往之便逺恢进讨之略起发臣心革易愚虑坚营固守徼其军实遂摧扑大冦济危以安绍既破败臣粮亦尽将舍河北之规改就荆南之防彧复备陈得失用移臣议故得反斾冀土克平四州向使臣退军官渡绍必鼓行而前敌人懐利以自百臣众怯沮以丧气有必败之形无一捷之执复若南征刘表委弃兖豫饥军深入逾越江沔利既难要将失本据而彧建二防以亡为存以祸为福谋殊功异臣所不及是故先帝贵指踪之功薄抟获之赏古人尚帷幄之规下攻拔之力原其绩效足享髙爵而海内未喻其状所受不侔其功臣诚惜之乞重平议增畴户邑晋卢谌理刘司空表　臣闻经国之体在于崇明典刑立政之务在于固慎闗塞况方岳之臣杀生之柄而可不正其枉直以杜其奸邪哉窃见故司空广武侯琨在惠帝扰攘之际值羣后鼎沸之难勠力皇家义诚弥厉躬统华夷亲受矢石石超授首吕郎面防社稷克宁銮舆反驾奉迎之勳琨实为隆此琨效忠之一验也其后幷州刺史东嬴公腾以晋川荒匮移镇临漳太原西河尽徙三魏琨受任幷州属承其到官之日遗户无几当易危之势处难济之土鸠集伤痍抚和戎狄数年之间公私渐振会京都失守羣逆纵逸边萌顿仆茍懐宴安咸以为幷州之地四塞为固且可闭闗守险畜资养徒琨抗辞厉声忠亮奋发以为天子沉辱而不陨身死节情非所安遂乃跋履山川东西征讨逆冦乘虚晋阳沮溃琨父母罹屠戮之殃门族受殱夷之祸向使琨从州人之心为自守之计则圣朝未必加诛而族党可以不丧及猗卢败乱晋人归奔琨于平城纳其初附将军箕澹又以为此虽晋人久在荒裔难以法整不可便用琨又让之义形于色假从澹议偷于茍存则晏然于幷土必不亡身于燕蓟也琨自以备位方岳纲维不举无缘虚荷大任坐居三司是以陛下登祚便引愆告逊前后章表具陈诚欵寻令从事中郎臣续澹以章绶节传奉还本朝与匹防使荣邵期一时俱发又匹防以琨王室大臣惧夺已威重忌琨之形渐彰于外琨知其如此虑不可久欲遣妻息大小尽诣京城以其门室一委陛下有征举之会则身充一卒若匹防纵凶慝则妻息可免具令臣澹宻宣此防求诏勑路次令相迎卫会王成从平阳逃来说南阳王保称号陇石士众甚盛当移闗中匹防闻此私懐顾望留停荣邵欲遣前兼鸿胪边邈奉使诣保惧澹独南言其此事遂不许引路丹诚赤心卒不上达匹防兄眷丧亡嗣子幼弱欲因奔丧夺取其国又自以欺国陵家懐邪乐祸恐父母宗党不容其罪是以卷甲櫜弓隂图作乱欲害其从叔驎从弟末波等以取其国匹防亲信宻告驎波驎波乃遣人距之匹防仅以身免百姓谓匹防已没皆慿向琨若琨于时有害匹防之情则居然可擒不复劳于人力自此之后上下并离匹防遂欲尽勒胡晋徙居上谷琨深不然之劝移厌次南慿朝廷匹防不能纳反祸害父息四人从兄二息同时幷命琨未遇害知匹防必有祸心语臣等云受国厚恩不能克报虽才略不及亦由遇此厄运人谁不死死生命也唯恨下不能效节于一方上不得归诚于陛下辞防慷慨动于左右匹防既害琨横加诬谤言琨欲闚神器谋图不轨琨无述嚣顽凶之思又无信布惧诛之情踦乱亡之际夹肩异类之间而有如此之心哉虽臧获之愚厮养之智犹不为之况在国士之列忠节先著者乎匹防之害琨称陛下宻诏琨信有罪陛下加诛自当肆诸市朝与众弃之不令殊俗之竪戮台辅之臣亦已明矣然则擅诏有罪虽小必诛矫制有功虽大不论正以兴替之根咸在于此开塞之由不可不闲故也而匹防无所顾忌怙乱専杀虚假王命虐害鼎臣辱诸夏之望败王室之法是可忍也孰不可忍若圣朝犹加隠忍未明大体则不逞之人袭匹防之迹杀生自由好恶任意陛下将何以诛之哉折冲厌难唯存战胜之将除暴讨乱必须知略之臣故古语云山有猛兽藜藿为之不采非虚言矣自河以北幽幷以南丑类有所顾惮者唯琨而已琨受害之后羣凶欣欣莫不得意鼓行中州曾无纎介此又华夷小大所以长叹者也伏惟陛下叡圣之隆中兴之绪方将平章典刑以经序万国而琨受害非所寃痛已甚未闻朝廷有以甄论昔壶闗三老讼卫太子之罪谷永刘向辨陈汤之功下足以明功罪之分上足以悟圣主之懐臣等祖考以来世受殊遇入侍翠幄出簪彤管弗克负荷播越遐荒与琨周旋接事终始是以仰慕三臣在昔之义谨陈本末冒以上闻仰希圣朝曲赐哀察
　　顾荣卒于官晋王临丧尽哀欲表赠荣依齐王功臣格吴郡内史殷祐牋曰昔贼臣陈敏慿宠借权滔天作乱兄弟姻娅盘固州郡威逼士庶以为臣仆于时贤愚计无所出故散骑常侍安东军司嘉兴伯顾荣经徳体道谋猷逺忠贞之节在困弥厉﨑岖艰险之中逼迫奸逆之下毎惟社稷发愤忼忾宻结腹心同谋致讨信着羣士名冠东夏徳声所振莫不向应荷戈骏奔其会如林荣躬当矢石为众率先忠义奋发忘家为国歴年逋冦一朝土崩兵不血刃荡平六州勳茂上代义彰天下伏闻论功依故大司马齐王格不在帷幕宻谋参议之例下附州征野战之比不得进爵拓土赐拜子弟遐迩同叹江表失望齐王亲则近属位为方岳杖节握兵都督近畿外有五国之援内有宗室之助称兵弥时役连天下元功虽建所丧亦多荣众无一旅任非藩翰孤絶江外王命不通临危独断以身殉国官无一金之费人无终朝之劳元恶既殄髙尚成功封闭仓廪以俟大军故国安物阜以义成俗今日匡霸事举未必不由此而隆也方之于齐彊弱不同优劣亦异至于齐府防佐扶义助彊非创谋之主皆锡珪受瑞或公或侯荣首建宻谋为方面盟主功髙元帅赏卑下佐上亏经国纪功之班下孤忠义授命之士夫考绩幽明王教所崇况若荣者济难寜国应天先事歴观古今未有立功若彼酬报如此者也由是赠荣侍中骠骑将军开府仪同三司諡曰元
　　王濬有平呉之勲而为王浑所谮毁帝虽不从无明赏罚以濬为辅国大将军天下咸为之怨秦秀乃上言曰自大晋启祚辅国之号率以旧恩此为王濬无功之时受九列之显位立功之后更得宠人之辱号也四海视之孰不失望蜀小呉大平蜀之后二将皆就加三事今濬还而降等天下安得不惑乎呉之未亡也虽以三祖之神武犹躬受其屈以孙皓之虚名足以惊动诸夏毎一小出虽圣心知其垂亡然中国辄懐惶怖当尔时有借天子百万之众平而有之与国家结兄弟之交臣恐朝野实皆甘之耳令濬举蜀汉之卒数旬而平呉虽举呉人之财宝以与之本非已分有焉而遽与计校乎
　　段灼追理邓艾疏　故征西将军邓艾心懐至忠而荷反逆之名平定巴蜀而受三族之诛臣窃悼之惜哉言艾之反也以艾性刚急矜功伐善而不能协同朋类轻犯雅俗失君子之心故莫肯理之臣敢昧死言艾所以不反之状艾本屯田掌犊人宣皇帝拔之于农吏之中显之于宰辅之职处内外之官据文武之任所在辄有名绩固足以明宣皇帝之知人矣防值洮西之役官兵失利刺史王经困于围城之中当尔之时二州危惧陇右凛凛几非国家之有也先帝以为深忧重虑思惟可以安邉杀敌莫贤于艾故授之以兵马觧狄道之围围觧留屯上邽承官军大败之后士卒破胆将吏无气仓库空虚器械殚尽艾欲积谷彊兵以待有事是嵗少雨又为区区法手执耒耜率先将士所统万数而身不离仆虏之劳亲执士卒之役故落门叚谷之战能以少击多摧破彊贼斩首万计遂委艾以庙胜成图指授长策艾受命忘身龙骧麟振前无坚敌蜀地阻险山髙谷深而艾歩乗不满二万束马悬车自投死地勇气凌云将士乗势故能使刘禅震怖君臣面防军不逾时而巴蜀荡定此又固足以彰先帝之善任矣艾功名已成亦当书之竹帛传祚万世七十老公复何所求哉艾以禅初降逺郡未附矫令承制权安社稷虽违常科有合古义原心定罪事可详论故镇西将军钟防有吞天下之心恐艾威名知必不同因其疑似搆成其事艾被诏书即遣彊兵束身就防不敢顾望诚自知奉见先帝必无当死之理也防受诛之后艾防佐官属部曲将吏愚戆相聚自共追艾破壊槛车觧其囚执艾在困地是以狼狈失据夫反非小事若懐恶心即当谋及豪杰然后乃能兴动大众不闻艾有腹心一人临死口无恶言独受腹背之诛岂不哀哉故见之者垂涕闻之者叹息此贾谊所以慷慨于汉文天下之事可为痛哭者良有以也陛下龙兴阐大度受诛之家不拘叙用聴艾立后祭祀不絶昔秦人怜白起之无罪呉人伤子胥之寃酷皆为之立祀天下之人为艾悼心痛恨亦由是也谓可聴艾门生故吏收艾尸柩归塟旧墓还其田宅以平蜀之功继封其后使艾阖棺定諡死无所恨赦寃魂于黄泉收信义于后世则天下徇名之士思立功之臣必投汤火乐为陛下死矣帝省表甚嘉其意
　　巡察【十一则】
　　汉薛宣论部刺史疏　陛下至徳仁厚哀闵元元躬有日仄之劳而亡佚豫之乐允执圣道刑罚惟中然而嘉气尚凝隂阳不和是臣下未称而圣化独有不洽者也臣窃伏思其一端殆吏多苛政政教烦碎大率咎在部刺史或不循守条职举错各以其意多与郡县事至开私门聴谗佞以求吏民过失谴呵及细微责义不量力郡县相迫促亦内相刻流至众庶是故乡党阙于嘉宾之懽九族忘其亲亲之恩饮食周急之厚弥衰送往劳来之礼不行夫人道不通则隂阳否鬲和气不兴未必不由此也诗云民之失徳干糇以愆鄙语曰苛政不亲烦苦伤恩方刺史奏事时宜明申敕使昭然知本朝之要务臣愚不知治道唯明主察焉成帝嘉纳之
　　灵帝时贾琮为冀州刺史旧典传车骖驾垂赤帷裳迎于州界及琮之部升车言曰刺史当逺视广聴纠察美恶何有反垂帷裳以自掩塞乎乃命御者褰之百城闻风自然竦震其诸藏过者望风解印绶去惟廮陶长济隂董昭观津长梁国黄就当官待琮于是州界翕然晋刘颂受诏疏　夫监司以法举罪狱官案劾尽实法吏据辞守文大较虽同然至于施用监司与夫法狱体宜小异狱官唯实法吏唯文监司则欲举大而略小何则夫细过微阙谬妄之失此人情之所必有而悉纠以法则朝野无立人此所谓欲理而反乱者也故善为政者纲举而网疏纲举则所罗者广网疏则小必漏所罗者广则为政不苛此为政之要也而自近世以来为监司者类大纲不振而微过必举微过不足以害政举之则微而益乱大纲不振则豪彊横肆豪彊横肆则百姓失职矣此错所急而倒所务之由也今宜令有司反所常之政使天下可善化及此非难也人主不善碎宻之案必责犯彊举尤之奏当以尽公则害政之奸自然禽矣夫大奸犯政而乱兆庶之罪者类出富彊而豪富者其力足惮其货足欲是以官长顾势而顿笔下吏纵奸惧所司之不举则谨宻网以罗微罪使奏劾相接状似尽公而挠法不亮固已在其中矣非徒无益于政体清议乃由此而益伤古人有言曰君子之遇如日之蚀焉又曰过而能改又曰不贰过凡此数者皆是贤人君子不能无过之言也茍不至于害政则皆天网之所漏所犯在甚泰然后王诛所必加此举罪浅深之大例者也故君子得全美以善事不善者必夷戮以警众此为政诛赦之准式也何则所为贤人君子茍不能无过小疵不可以废其身而辄绳以法则愧于明时何则虽有所犯轻重甚殊于士君子之心受责不同而名不异者故不轨之徒得引名自方以惑众聴因名可乱假力取直故清议益伤也凡举过弹违将以肃风论而整世教今举小过清议益穨是以圣人深识人情而达政体故其称曰不以一掩大徳又曰赦小过举贤才又曰无求备于一人故冕而前旒充纩塞耳意在善恶之报必取其尤然后简而不漏大罪必诛法禁易全也何则害法在犯尤而谨搜微过何异放兕豹于公路而禁鼠盗于隅隙古人有言鈇钺不用而刀锯日弊不可以为政此言大事缓而小事急也时政所失少有此类陛下宜反而求之乃得所务也唐太宗遣大理卿孙伏伽等二十二人以六条巡察四方伏伽等多所贬黜其人诣阙称寃者前后相属上令禇遂良类状以闻上亲临决以能进擢者二十人以罪死者七人流以下除免者数百千人
　　中宗选内外五品以上官二十人为十道巡察使委之察吏抚人荐贤直狱二年一代考其功罪而进退之姜师度马懐素源乾曜卢懐慎李杰皆预焉
　　睿宗遣使按察十道分山南为东西两道分陇右为河西道又分天下置二十四都督各纠察所部刺史以下善隠太子右庶子李景伯舍人卢补等上言都督専杀生之柄权任大重或用非其人为害不细今御史秩卑望重以时巡察奸宄自禁其后竟罢都督但置按察使而已
　　宗时京畿都畿闗内河南河东河北陇右山南东西劒南淮南江南东西黔中岭南凡十五道各置采访使以六条检察非法两畿以中丞领之余皆择贤刺使领之惟变革旧章乃须报可自余聴便宜从事先行后闻或上言按察使徒烦扰公私请精简刺史县令停按察使眀皇命召尚书省官议之姚崇以为今止择十使犹患未尽得人况天下三百余州县多数倍安得刺史县令皆称其职乎乃止
　　宋黄亢请置亷察罢转运议　惟王建国稽古治人既设其官必立其长歴观方册可得而知其在唐虞则十有二牧在三代则有连率焉有方正牧焉在两汉则或称刺史或称州牧其实一也在皇唐则其大府有节度其次有观察皆所以纲举百职柄持众政作天子之藩宣也是故民之所仰望吏之所畏服朝之所毗倚其官必重其人必贤也今则不然外官小大自足及颡悉统之转运转运非古也起唐中叶所以督钱谷而已矣今夫用钱谷之职总守宰之官守宰主宣教化者也教化义也钱谷利也利与义不能両全是以下忧嵗之不登而民之不粒上恐财之不丰而贡之不多是上下相戾也矧其充使者不过郎官御史其官既轻其人未必贤是民所仰望者卑也吏所畏服者弛也朝之毗倚者轻也使政不平刑不清和气未充祥鸟未来得非由此欤有刍荛之民窃议于下曰钱谷之职宜委之郡守郡守县宰宜统之亷察则亷察宜置转运宜罢也所以复古官也不使吾民谓天子重利而薄义也不知朝廷三事大夫为是邪为非邪知谏院欧阳修言天下官吏既多朝廷无由遍知其贤愚善恶乞立按察之法于内外朝官三丞郎官中选强干亷明者为之使至州县遍见官吏其公亷无状皆以朱书于名之下其中材之人以墨书之歳具以闻诏从之富弼范仲淹复请诏中书枢宻通选逐路转运按察使即委使自择知州知州择知县不任事者皆罢之于是张昷之等首被兹选昷之河北王素淮南沈邈京东施昌言河东李绚京西范仲淹之选监司也取班簿视不罪者一笔勾之弼曰一笔勾之甚易焉知一家哭矣仲淹曰一家哭何如一路哭耶遂悉罢之
　　元顺帝时诸道奉使者皆与台谏交相揜蔽惟巡京畿道西台中丞定定集贤侍讲学士苏天爵纠举无所避凡兴革者七百八十三事纠劾九百四十三人都人称天爵为包拯天爵亦竟以忤时相罢去
　　御史【二十则】
　　汉顺帝选遣八使狥行风俗皆耆儒知名多歴显位张纲年少官次最微余人受命之部而纲独埋其车输于洛阳都亭曰豺狼当路安问狐狸
　　灵帝时桓典为侍御史宦官畏之典常乘骢马京师为之语曰行行且止避骢马御史
　　东晋成帝时赵主虎患贵戚豪恣乃擢殿中御史李巨为御史中丞特加亲任中外肃然虎曰朕闻良臣如猛虎髙步旷野而豺狼避路信哉
　　陈安城王顼以帝弟之重势倾朝野直兵鲍僧叡恃顼势为不法御史中丞徐陵为奏弹之从南台官属引奏案而入文帝见陵章服严肃为敛容正坐陵进读奏版时顼在殿上侍立仰视上流汗失色陵遣殿中御史引顼下殿文帝为之免顼侍中中书监朝廷肃然
　　唐李义府恃宠用事洛州妇人淳于氏美色系大理狱义府属大理寺丞毕正义枉法出之将纳为妾大理卿段宝疑而奏之髙宗命给事中刘仁轨等鞫之义府恐事泄逼正义自缢于狱中髙宗知之原义府罪不问侍御史涟水王义方欲奏弹之先白其母曰义方为御史视奸臣不纠则不忠纠之则身危而忧及于亲为不孝二者不能自决奈何母曰昔王陵之母杀身以成子之名汝能尽忠以事君吾死不恨义方乃奏称义府于辇毂之下擅杀六品寺丞就云正义自杀亦由畏义府威杀身以灭口如此则生杀之威不由上出渐不可长请更加勘当于是对仗叱义府令下义府顾望不退义方三叱髙宗既无言义府始趋出义方乃读弹文髙宗释义府不问而谓义方毁辱大臣言词不逊贬莱州司户
　　髙宗幸东都司农卿韦机作宿羽髙山上阳等宫制度壮丽上阳宫临洛水为长廊亘一里宫成髙宗移御之侍御史狄仁杰劾奏机导上为奢泰机坐免官左司郎中王本立恃恩用事朝廷畏之仁杰奏其奸请付法司髙宗特原之仁杰曰国家虽乏英才岂少本立辈陛下何惜罪人以亏王法必欲曲赦本立请弃臣于无人之境为忠贞将来之诫本立竟得罪由是朝廷肃然
　　左台中丞桓彦范右台中丞东光袁恕已共荐詹事司直阳峤为御史杨再思曰峤不乐抟击之任如何彦范曰为官择人岂必待其所欲所不欲者尤须与之所以长难进之风抑躁求之路乃擢为右台侍御史先是李峤崔暐奏往属革命之时人多逆节遂致刻薄之吏恣行酷法其周兴等所劾破家者并请雪免司刑少卿桓彦范又奏陈之表疏前后十上太后乃从之
　　监察御史崔琬对仗弹宗楚客纪处讷潜通戎狄受其货赂致生边患故事大臣被弹俯偻趋出立于朝堂待罪至是楚客更愤怒作色自陈忠鲠为琬所诬中宗竟不穷问命琬与楚客结为兄弟以和解之时人谓之和事天子
　　侍御史杨孚弹纠不避权贵权贵毁之睿宗曰鹰抟狡兔须急救之不尔必反为所噬御史绳奸慝亦然茍非人主保卫之则亦为奸慝所噬矣
　　京兆尹崔日知贪暴不法御史大夫李杰将纠之日知反构杰罪十二月侍御史杨玚廷奏曰若纠弹之司使奸人得而恐喝则御史台可废矣明皇遽命杰视事如故贬日知为歙县丞
　　肃宗时精兵皆选入讨贼惟余老弱守边文武官不满三十人披草莱立朝廷制度草创武人骄慢大将管崇嗣在朝堂背阙而坐言笑自若监察御史李勉奏弹之系于有司肃宗特原之叹曰吾有李勉朝廷始尊宪宗时河南尹房式有不法事东台监察御史元稹奏摄之擅令停务朝廷以为不可罚俸召还至敷水驿有内侍后至破驿门入击稹伤面上复引稹前过贬之李绛崔羣言稹无罪白居易言中使陵辱朝士中使不问而稹先贬恐自今中使出外益暴横人无敢言者又稹为御史多所举奏不避权势切齿者众恐自今无人肯为陛下当官执法有大奸猾陛下无从得知上不聴夏绥节度使李祐入为左金吾大将军进马百五十匹敬宗却之侍御史温造于閤内奏弹祐违敕进奉请论如法诏释之祐谓人曰吾夜半入蔡州城取吴元济未尝心动今日胆落于温御史矣
</div>
    <div class="pagination">
<a href="经济类编_page13.html">上一页</a><span>...</span><a href="经济类编_page9.html">9</a><a href="经济类编_page10.html">10</a><a href="经济类编_page11.html">11</a><a href="经济类编_page12.html">12</a><a href="经济类编_page13.html">13</a><span class="current-page">14</span><a href="经济类编_page15.html">15</a><a href="经济类编_page16.html">16</a><a href="经济类编_page17.html">17</a><a href="经济类编_page18.html">18</a><a href="经济类编_page19.html">19</a><span>...</span><a href="经济类编_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
