<!DOCTYPE html>
<html>
<head>
    <meta charset="UTF-8">
    <title>太平御览 - 第 595 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 595 页/共 737 页</h1>
    <div class="content">又曰：孔ダ为江夏内史，性便酒。每醉，辄弥日不醒。居常贫罄，无有丰约，未尝关怀。为府长史，典签咨事，不呼前不敢前，不令去不敢去。虽醉日居多，而晓明政事，醒时判决，未尝有拥。众咸云：“孔公一月二十九日醉，胜世人二十九日醒也。”
又曰：颜延之好骑马遨游。里巷遇旧知，辄据鞍索酒。得必倾尽，欣然自得。
又曰：沈文季出为吴兴太守。文季饮酒至五斗，妻王氏饮亦至三斗。常对食竟日，而视事不废。
又曰：袁粲为丹阳尹，尝步さ白扬郊野间，道遇一士大夫，便呼与饮，酣。明日，此人谓被知顾，到门求进。粲曰：“昨饮酒无偶，聊相要耳！”竟不与相见。
又曰：肖思话尝从文帝登锺山北岭，中道有盘石清泉，上使於石上弹琴，因赐以银锺酒，谓曰：“相赏有松石间意！”
又：《彭城王义康传》曰：会稽长公主，於兄弟为长，文帝所亲敬。上尝就主宴集甚欢。主起再拜顿首，悲不自胜。上不晓其意，起自扶之。主曰：“车子岁暮必不见客，特乞其命。”因恸哭。上亦流涕，指蒋山曰：“必无此虑，若违今誓，便是负初宁陵！”即封所馀酒，赐义康，曰：“会稽姊饮，忆弟，所馀今封送。”车子，义康小字也。
《齐书》曰：高帝幸东宫，召诸王宴饮，因游玄圃园。长沙王晃捉华盖，临川王英执雉尾扇，闻喜公子良持酒枪，南郡王行酒，武帝与豫章王嶷及王敬则自捧肴馔。高帝大饮，赐武帝已下酒，并大醉，尽欢，日暮乃去。
又曰：谢フ为吴兴太守，与弟氵於征虏渚送别。フ指氵口曰：“此中惟宜饮酒！”氵建武之朝专以长酣为事。与刘、沈昭略交饮，各至数斗。フ既至郡，致氵数斛酒，遗上曰：“力饮此物，勿豫人事。”氵尝与刘悛饮，推辞久之。悛曰：“谢庄儿不可云不能饮！”氵曰：“苟得其人，自可沉湎千日！”悛甚惭无言。
又曰：王琨俭於财用，酒不过两爵，辄云：“取酒难遇之。”
《梁书》曰：初，梁武帝总延後进二十馀人，置酒赋诗。臧盾以诗不成，罚酒一斗，饮尽，颜色不变，言笑自若。萧介染翰便成，文无加点。帝两美之，曰：“臧盾之饮，萧介之文，即席之美也！”
又曰：阴铿尝与宾友饮宴，见行觞者，因回酒炙以授之。众坐皆笑，铿曰：“吾侪终日酣饮，而执爵者不知其味，非人情也。”及侯景之乱，铿尝为贼擒，或救之获免。铿问之，乃前所行觞者。
又曰：张缵为湘州刺史。初，吴兴吴规颇有才学，邵陵王纶引为宾客，深相礼遇。及纶作牧郢藩，规随从江夏。遇缵出之湘镇，路经郢服，纶饯之南浦。缵见规在坐，意不能平，忽举杯曰：“吴规饮此酒，庆汝得陪今宴！”规寻起，还。其子翁孺见父不悦，问而知之。翁孺因气结，尔夜便卒。规恨缵，悲恸而愤哭兼至，信次之间又殒。规妻深痛夫、子，翌日又亡。时人为：“张缵一杯酒，杀吴氏三人。”
《南史》曰：南海有顿逊国，在海崎上，有酒树似安石榴。采其花汁停瓮中，数日而成酒。
《後魏书》曰：太宗引崔浩论事，语至中夜。太宗大悦，赐浩缥醪酒十斛，水精戎盐一两，曰：“朕味卿言若盐、酒，故与卿同其味也。”
又曰：高允被敕，论集往世酒之败德以为《酒训》，孝文览而悦之。
又曰：胡叟少孤，每言及父母则泪下，若孺子之号。春秋常祭之前，则先求旨酒。时敦煌汜潜家善酿酒，每节送一壶与叟。论者以潜为君子。
又曰：李元忠拜南赵郡太守，好酒无政绩。及庄帝崩，弃官，潜图义举。会齐神武东出，元忠便乘露车，载浊酒以奉迎。神武闻其酒客，未即见之。元忠下车，独坐酌酒擘脯食之，谓门者曰：“本言公招延豪杰，今闻国士到门，不能吐哺辍洗，其人可知！还吾刺，勿复通也。”门者以告，神武遽见之。
又曰：齐神武自太原来朝，见朱游道，曰：“此人是游道邪？常闻其名，今日始识其面！”迁游道别驾。後日，神武之司州，飨朝士，举觞属游道曰：“饮高欢手中酒者，大丈夫！卿之为人，合饮此酒。”
又曰：魏帝宴华林园，谓神武曰：“自顷所在百司，多有贪暴，朝廷中有能公平直言、弹劾不避亲戚者，王可劝酒。”神武降阶跪言：“惟御史中尉崔暹一人，谨奉明旨，敢以酒劝。并臣所射赐物千段，乞以回赐。”帝又褒美之。
又曰：刘藻，字彦先。父宗之，庐江太守。涉猎群籍，美谈笑，善与人交，饮酒至一石不乱。藻为平东别将，辞於洛水之南，孝文曰：“与卿石头相见。”藻对曰：“臣虽才非古人，度亦不留贼虏！而陛下辄当酾曲阿之酒，以待百姓。”帝大笑曰：“今未至曲阿，且以河东数石赐卿。”
又《裴粲传》曰：元颢入洛，以粲为西兖州刺史。寻为濮阳太守崔巨伦所逐，弃州入嵩高山。节闵帝初，复为中书令。後正月晦，帝出临洛滨。粲起御前，再拜上寿酒。帝曰：“昔北海入朝，暂窃神器，尔日卿诫之以酒；今欲我饮，何异於往情？”粲曰：“北海志在沈湎，故谏其所失；陛下齐圣温克，臣敢献微诚。”帝曰：“甚愧来誉！”仍为命酌。
又曰：齐郡王简性好酒，不能理公私之事。妻常氏，燕郡公喜女也。文明太后以赐简，干综家事，颇节简酒。乃至盗窃求乞婢侍，卒不能禁。
又曰：阮孚性机辩，好酒，貌短而秃。周文帝偏所眷雇，常於室内置酒十瓶，馀一斛，上皆加帽，欲戏孚。孚适入室，见即警喜曰：“吾兄弟辈甚无礼，何为窃入王家，匡坐相对？宜早还宅也！”因持酒归，周文抚手大笑。
《北齐书》曰：段韶尤啬於财，虽亲戚故旧，略无施与。其子孙尚公主，并省丞郎，在家佐事十馀日，事毕辞还，人惟赐一杯酒。
又曰：高季式豪率好酒，又恃举家勋功，不拘俭节。与光州刺史李元忠生平游款。在济州夜饮，忆元忠，开城门，令左右乘驿马，持一壶酒往光州劝元忠。朝廷知而容之。
又曰：刘河南王孝瑜，武成礼遇特隆。帝在晋阳，手敕之曰：“吾饮汾清二杯，劝汝邺酌两碗。”其亲爱如此也。
又曰：齐皇甫亮性质朴纯厚，终无片言矫饰。属有敕下司各列勤堕，亮三日不上省。文宣王亲诘其故，亮曰：“一日雨，一日醉，一日病酒。”文宣以其实，优容之。
又曰：周文帝闻韦养高不仕，辟之不能屈。明帝即位，礼敬逾重。乃为诗愿时朝谒。帝大悦，敕有司给河东酒一斗，号之曰：“逍遥公”。
《唐书》曰：定州总管李玄通性刚烈，无所屈挠。初，城陷，为刘黑闼所囚。其故吏有以酒食馈之者，玄通谓之曰：“诸君哀吾困辱，故以酒食来相宽慰耳。吾要当为诸君一醉，可乎？”遂与乐饮，因请剑起舞。舞毕，以剑溃腹而死。
又曰：葡萄酒，西域有之，前代或有贡献。及破高昌，收马乳葡萄实，於苑中种之，并得其酒法。上自损益造酒。酒成，凡有八色，芳春酷列，味兼醍盎。既颁赐群臣，京师识其味。
又曰：麟德元年九月，壁州刺史邓弘庆制酒令“平索者精”四序。
又曰：张镇州拜舒州都督。舒州，即其本邑。镇州乃多市酒肴，就望江旧宅，尽召故人亲戚，与之酣宴，散发箕踞，敦畴昔之欢十日，赠以钱帛。既而垂泣，谓亲宾曰：“比者张镇州与故人为欢，今日以後，舒州都督治百姓耳。君民礼隔，不得交游。”因与之诀。自是，亲戚有犯法，一无所纵，州境因兹肃然。
又曰：李景伯景龙中为谏议大夫。中宗尝与宰臣贵戚内宴，酒酣，递唱《回波乐》，甚喧杂失礼。次至景伯，歌曰：“《回波》尔时酒卮，微臣职在箴规，礼饮只合三爵，君臣杂混非宜！”席为之散，时人称之。
又曰：李之雅好宾友，饮酒一斗不乱。夜则宴赏，昼决公务，廷无留事。
《管子》曰：桓公饮管仲酒，仲弃其半。公问其故，对曰：“臣闻酒入舌出，舌出言失，言失身弃。臣弃身不知弃酒。”桓公笑焉。
《晏子》曰：景公饮酒，移於晏子之家。晏子立於门，曰：“国德无有故乎？君今何为非时而夜辱？”公曰：“酒醴之味，金石之声，愿与夫子乐之。”晏子曰：“臣不敢与焉。”公乃移於司马穰苴之家，穰苴答如晏子。公复移於梁丘据，据左执琴，右拥竽，行歌而至。公曰：“乐哉！无彼二子，何以持国？无此一臣，何以乐身？”
《孙卿子》曰：醉者越百步沟以为跬步也，俯而出城门以为万丈之门，酒乱其神也。
卷八百四十五　饮食部三
酒下
《孟子》曰：禹恶旨酒而好善言。
《孔丛子》曰：平原君与子高饮，强子高酒，曰：“有谚云：‘尧、舜千锺，孔子饮百觚，子路嗑嗑，尚饮百。’古之贤圣，无不能饮，子何辞焉？”子高曰：“以予所闻，圣贤以道德兼人，未闻饮酒。”
《列子》曰：夫醉者之坠於车也，虽不死。骨节与人同，犯害与人异，其神全也。乘亦不知也，坠亦不知也，死生惊惧不入乎其胸，是故物而不忄。彼得全於酒而犹若是，况得全於天乎？
《韩子》曰：晋平公与群臣饮。饮酣，乃喟然而叹曰：“莫乐为人君，惟其言而莫之违！”师旷侍坐於前，援琴撞之。公披衽而避，琴伤於壁。公曰：“大师谁撞？”师旷曰：“今者有小人言於侧者，故撞之！”公曰：“寡人也。”师旷曰：“嘻！是非君人者之言也！”左右请除之，公曰：“释之，以为寡人戒。”
又曰：齐桓公饮酒醉，遗其冠，耻之，三日不朝。管仲曰：“此非有国之耻也，公胡不雪之以政？”公曰：“善！”因发仓赐贫穷，论囹圄出薄罪。处三日而民歌之，曰：“公胡不复遗冠乎？”
又曰：宋人有少者欲效善。见长者饮无馀，亦自饮而尽之。
王孙子《新书》曰：楚庄王攻宋，厨有臭肉，樽有败酒。将军子重谏曰：“今君厨肉臭而不可食，樽酒败而不可饮；而三军之士，皆有饥色。欲以胜敌，不亦难乎？”庄王曰：“请有酒投之士，有食馈之贤。”
《淮南子》曰：楚会诸侯，鲁、赵皆献酒於楚王。主酒吏求酒於赵，赵不与。吏怒，乃以赵厚酒易鲁薄者奏之。楚王以赵酒薄，遂围邯郸。
《抱朴子》曰：郑君酿酒，酒成，因以附子、甘草屠内酒中，暴令，如鸡子大。一丸投一斗水，立成美酒。
又曰：葛仙公每饮酒醉，常入门前陂中，竟日乃出。曾从吴主到列州，还大风，仙公船没。吴主谓其已死。须臾从水上来，衣履不湿，而有酒色，云：“昨为伍子胥召，设酒，不能便归，以淹留也。”
《吕氏春秋》曰：肥肉厚酒，务以自强，命曰烂肠之食。
《韩诗外传》曰：夫饮食之礼，不脱屦而即序者，谓之礼；跣而上坐者，谓之宴。能饮者饮之，不能饮者已，谓之区；齐颜色，均众寡谓之沉；闭门不出者谓之湎。故君子可以宴，可以区；不可以沉，不可以湎。
《黄石公记》曰：昔者良将用兵，人有馈一单醪者。使投之於河，令将士迎流而饮之。夫一单醪不能味一河水，三军思为之死，非滋味及之也。
贾谊《新书》曰：晋师伐虢，虢公出奔至泽中，曰：“吾饥渴甚！”其御者进清酒段脯，问御曰：“汝何故谄谀？”曰：“恐君必亡，所以储也。”虢公作色怒，御者曰：“臣言误也。君所以亡者，天下皆不肖，疾公贤也。”虢公喜，据轼而笑。饥倦，乃枕御者膝而卧。御以块代其膝而去，虢公因饿死。
《神异经》曰：西北海外有人长二千里，两脚中间相去千里，腹围一千六百里。但日饮天酒五升，不食五谷鱼肉，惟饮天酒。忽有饥时，向天仍饮。好游出海间，不犯百姓，不千万物，与天地同生。
又曰：西北荒中有酒泉，此酒美如肉，清如镜。其上有玉樽，取一樽，复一樽，与天地同休，无时。饮此酒，人不死不生。
《东方朔别传》曰：武帝幸甘泉，长平阪道中有虫，赤如肝，头目口齿悉具。先驱驰还以报，上使视之，莫知也。时朔在属车中，令往视焉。朔曰：“此谓怪气，是必秦狱处也。”使案地图，果秦狱地。上问朔：“何以去之？”朔曰：“夫积忧者，得酒而解。”乃取虫置酒中，立消。赐朔帛百匹。後属车上盛酒，为此故也。
《说苑》曰：魏文侯与大夫饮，使公乘不仁为觞政，曰：“饮若不尽，浮之大白。”文侯不尽，公乘不仁举白浮君也。
又曰：吴王从民饮酒，子胥谏曰：“昔白龙下清冷之渊，化为鱼，渔者射中其目，白龙上告天。王舍万乘，从布衣，恐有射目之患也。”
《论衡》曰：东凤至，酒湛溢。按，酒味酸，从东方木也。味酸，故酒湛溢也。
又曰：文王饮酒千锺，孔子百觚。圣人胸腹小大与人均等，若饮千锺，宜食百牛；能饮百觚，则能食十羊。使文王身如防风，孔子身如长狄。文王、孔子，率礼之人，垂誉後世，岂千锺百觚耶？纣车行酒，骑行炙，二十日为一夜。按，纣以酒为池，因谓车行酒；以肉为林，因为骑行炙耳。或是覆酒滂沲於地，因以为池；酿酒积糟，因以为丘；悬肉似林，因言肉林耳。
《西京杂记》曰：司马相如还成都，以所服裘，就市阳昌贳酒，与卓文君为欢。
《典论》曰：孝灵末，百司湎酒，酒千文一斗。常侍张让子奉为太医令，与人饮，辄去衣露形，为戏乐也。
又曰：洛阳令郭珍，家有巨亿。每暑召客，侍婢数十，盛装饰，罗披之，袒裸其中，使进酒。
又曰：刘表有酒爵三：大曰伯雅，次曰仲雅，小曰季雅。伯雅容七升，仲雅六升，季雅五升。又设大针於杖端，客有酒，辄以刂之，验醉醒也。
《博物志》曰：刘玄石曾於中山酒家沽酒，酒家与千日酒饮之，至家大醉。其家不知，以为死，葬之。後酒家计向千日，往视之，云已葬。於是开棺，醉始醒。俗云：“玄石饮酒，一醉千日。”
又曰：西域有葡萄酒，积年不败。彼俗传云：可至十年；欲饮之，醉弥日乃解。
《古今记》曰：乌孙国有青田核，得水则有酒味，甚淳美如好酒。饮尽随更注水随成。不可久，久则苦不可饮。名曰青田酒。
《世说》曰：锺毓、锺会少有令誉。其父昼寝，因共偷服散酒。父时觉，且托寐以观之。毓拜而後饮，会饮而不拜。父问其故，毓曰：“酒以成礼，不敢不拜。”问会，会曰：“偷酒乃非礼，所以不拜。”
又曰：阮籍遭母忧，在晋文王座进酒肉。司隶何曾亦在座，曰：“明公方以孝理天下，而阮籍以重哀显於公座，饮酒食肉。宜流之海外，以正风教！”文王曰：“嗣宗毁顿如此，君不能共忧之。宜且有疾，而饮酒食肉，固丧礼也。”籍饮啖不辍，神色自若。步兵校尉尉，厨中有贮酒数百斛，阮籍乃求为步兵。（或云：籍与刘灵饮步兵厨中，酒未尽，并醉而物故。皆好事者为之。籍景元年卒，太始中灵犹存焉。）
又曰：刘灵纵酒放达，或脱入衣裸形在室中。人见讥之。灵曰：“我以天地为栋宇，室屋为衫，诸君何以和我中？”
又曰：张季鹰纵任不拘，时人号为江东步兵。或谓之曰：“卿乃纵适一时，独不为身後名也？”张答曰：“使我有身後名，不如即时一杯酒！”
又曰：阮宣子尝步行，以百钱挂杖头。至酒店便独酣畅。虽当世贵盛不肯诣也。
又曰：山季伦为荆州，时出酣畅。人为歌曰：“山公时一醉，径造高阳池，日暮倒载归，酩酊无所知。时复乘骏马，倒着白接篱，举手语葛强，何如并州儿？”（高阳池在襄阳，强是其爱将，并州人也。《襄阳记》曰：汉侍中习郁於岘山南依范蠡养鱼法作鱼池，池边有高堤，皆种竹及长楸，芙蓉覆水，是游宴名处也。季伦游此池，未尝不大醉而还，恒曰：“此是我高阳池也！”）
又曰：鸿胪孔群好饮酒，王丞相语云：“卿恒饮酒，不见酒家复瓶布？日月久则糜烂。”群曰：“公不见糟中肉，乃更堪久！”群常与亲旧书云：“今年田得七百斛秫米，不了麴蘖事。”
又曰：周ダ，字伯仁，风德雅重深远。危乱，还江东。积年恒大饮酒，尝经三日不醒，人谓之三日仆射。
又曰：诸阮能饮酒。仲容至宗人间共集，不复用常杯酌，以瓮盛酒。宾坐相向，大酌更饮。时有群猪来饮酒，去上便共饮之。
又曰：桓公有主簿善别酒，辄令先尝，好者谓“青州从事”，恶者谓“平原督邮”。青州有齐郡，平原有革县。从事言至齐，督邮言至革上住。
又曰：王孝伯问王大：“阮籍何如司马相如？”王大曰：“阮籍胸中垒隗，故须浇之。”（言同相如，惟有酒异。大，悦小字。）王大叹曰：“三日不饮酒，觉形神不复相亲。”（宋明帝《文章志》曰：嗜酒，一饮或连日不醒，自号上顿也。谚以大饮为上顿，起於忧也。）王孝伯云：“名士不须奇才，但使常得无事痛饮酒，读《离骚》，便可称名士也。”
《神仙传》曰：孔元方者，专修道术。元方为人，恶衣疏食，饮酒不过一斗，年百七十馀岁。道成，人或请元方同会。人人作酒令，次至元方作令，元方无所说，直以一杖柱地。因把杖倒竖头在下，足在上，以一手持酒，倒饮之。人莫能为也。
《列仙传》曰：酒客者，梁市上酒家客也。作酒常美，日售万钱。有过逐之，主人酒便酸败。
《异苑》曰：有虹食薛愿釜中水尽。愿辇酒饮之，虹吐金满釜，因置丰富也。
《益部耆旧传》曰：杨子拒妻，刘臣公之女，字奉汉。有四男二女。拒早亡，教道闺门，动有法则。长子元珍，尝出饮酒，自舆而归。母不见，十日，诸弟谢过乃见。数责曰：“夫饮酒有节，不至沉湎者，礼也。汝乃沉荒，慢而无礼，自为败首，何以帅先诸弟！”
郭仲产《湘州记》云：衡阳县东南有酃湖，土人取此水以酿酒，其味醇美，所谓酃酒。每年尝献之。晋平吴，始荐酃酒於太庙是也。
《时镜新书》曰：晋海西令问董勋云：“正旦饮酒，先饮小者，何也？”勋曰：“俗以小者得岁，故先以酒贺之；老者失时，故後饮酒。”
《十洲记》曰：瀛州有玉膏，如酒味，名曰玉酒，饮数斗辄醉，令人长生。
《南岳夫人传》曰：夫人设王子乔琼苏绿酒。
《孝子传》曰：蔡顺，字君仲。母饮酒，吐呕颠倒。恐母中毒，尝母吐验之。
《楚辞》曰：蕙肴设兮兰籍，奠桂酒兮椒浆。
又曰：屈原曰：“众人皆醉，惟我独醒。”渔父曰：“众人皆醉，何不其糟而啜其ㄤ？”
《梁四公记》曰：高昌遣使献葡萄冻酒。帝命杰公迓之，谓其使曰：“葡萄七是ㄜ林，三是无半。冻酒非八风谷所冻者，又无高宁酒和之。”使者曰：“其年风灾，葡萄不熟，故驳杂冻酒。奉王急命，故非时耳。”帝问杰公群物之异，对曰：“葡萄，ㄜ林者，皮蒲味美；无半者，皮厚味苦。酒是八风谷冻成者，终年不坏。今臭其气酸，ㄜ林酒滑而色浅，故云然。”
《岭表录异》曰：南中酿酒，即先用诸药别淘漉，粳米漉，旋入药，和米捣熟，即绿纷矣。热水溲而团之，形如饣饣主，以指中心刺作一窍。布於簟席上，以苟杞构叶罨之，其体候好弱，一如造曲法。既而以藤篾贯之，悬於烟火之上。每酝一年用几个饼子，固有恒准矣。南中地暖，春、冬七日熟，秋、夏五日熟。既熟，贮以瓦瓮，用粪扫火烧之。（亦有不烧者，为清酒也。）大抵广州人多好酒，晚市散，男儿女人倒载者，日有三二十辈。坐酒行，即两面罗列，皆是女人。招呼鄙夫，先令尝酒。盎上白瓷瓯谓之瓦刮，一瓦三文，不持一钱。来去尝酒致醉者，当垆妪但笑弄而已。盖酒贱之故也。
卷八百四十六　饮食部四
嗜酒
《左传》曰：齐庆封好田而嗜酒，与舍政，（舍，封子。庆封当国，不自为政，以付舍。）则以其内实迁于卢蒲氏，易内而饮酒。（内实，宝物妻妾也。）
《传》又曰：郑伯有嗜酒，为窟室，（窟室，地室。）而夜饮酒，击钟焉，朝至未已。朝者曰：“公焉在？”（家臣，故谓伯有为公。）其人曰：“吾公壑谷。”（壑谷，窟室。）皆自朝布路而罢。（布路，分散。）既而朝，（伯有朝郑君。）则又将使子皙如楚，归而饮酒。庚子，子皙以驷氏之甲伐而焚之。伯有奔雍梁。（雍梁，郑地。）醒而後知之，遂奔许。
《传》又曰：齐惠栾、高氏皆嗜酒，（栾、高二族皆出惠公。）信内多怨，（说妇人言，政多怨。）强於陈、鲍氏而恶之。（恶陈、鲍。）夏，有告陈桓子曰：“子旗、子良将攻陈、鲍氏。”亦告鲍氏。桓子授甲而如鲍氏，遭子良醉而骋。（欲及子良醉，故驱告鲍文子。）遂见文子，（文子，鲍国。）则亦授甲矣。使视二子，（二子，子旗、子良也。）则皆将饮酒。桓子曰：“彼虽不信，（彼，传言者。）闻我授甲，则必逐我。及其饮酒也，先伐诸？”陈、鲍方睦，遂伐栾、高氏。
《後汉书》曰：更始韩夫人尤嗜酒，每侍饮，见常侍奏事辄怒，曰：“帝方对我饮，正用此时持事来乎？”起，抵破书案。
又曰：马氏为人嗜酒，阔达敢言。（阔达，大度也。敢言，谓言果言敢，无所隐也。）时醉，在御前面折同列，言其短长，无所避忌。帝故纵之，以为笑乐。
《魏志》曰：徐邈，字景山，魏国初为尚书郎。时科禁酒，而邈私饮，至於沉醉。校尉赵达问以曹事。邈曰：“中圣人。”达白太祖，太祖甚怒。度辽将军鲜于辅进曰：“平日醉客谓酒清者为圣人，浊者为贤人，邈性慎，偶醉言耳。”坐刑。後车驾幸许昌，问邈曰：“颇复中圣人不？”邈对曰：“昔了反毙於谷阳，御叔罚於饮酒。臣嗜酒，二子不能自惩，时复中之。然宿瘤以丑见传，而臣以醉见识。”帝大笑，顾左右曰：“名不虚立！”
又曰：时苗，字德胄，钜鹿人也。少清白，为人疾恶。建安中，入丞相府，出为寿春令，令行风靡。扬州治在其县，时蒋济为治中，苗以初至，欲往谒。济素嗜酒，适会其醉，不能见。苗恚恨还，刻木为人，署曰：“酒徒蒋济”，竖之於墙下，旦夕射之。州郡虽知其所为不恪，然以其履行过人，无若之何。
</div>
    <div class="pagination">
<a href="太平御览_page594.html">上一页</a><span>...</span><a href="太平御览_page590.html">590</a><a href="太平御览_page591.html">591</a><a href="太平御览_page592.html">592</a><a href="太平御览_page593.html">593</a><a href="太平御览_page594.html">594</a><span class="current-page">595</span><a href="太平御览_page596.html">596</a><a href="太平御览_page597.html">597</a><a href="太平御览_page598.html">598</a><a href="太平御览_page599.html">599</a><a href="太平御览_page600.html">600</a><span>...</span><a href="太平御览_page596.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
