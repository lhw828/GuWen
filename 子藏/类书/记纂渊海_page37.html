<!DOCTYPE html>
<html>
<head>
    <meta charset="UTF-8">
    <title>记纂渊海 - 第 37 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 37 页/共 130 页</h1>
    <div class="content">　　史隋礼部曹置侍郎一人炀帝除侍字文考仪曹唐因之武徳初改为礼部郎中龙朔二年改为司礼大夫咸亨初复旧其后曹名或改而官号不易掌礼乐学校仪式制度衣冠符印表疏册命祥瑞铺舎丧赠赙及宫人等【通志】孔易为齐尚书仪曹郎屡箴阙礼多见信纳上谓王俭曰孔易真所谓仪曹也【南史齐书】梁武帝问徐勉求一有学艺解朝仪者为尚书仪曹郎勉曰孔休源识见清通详练故事帝即日除仪曹郎每建议访问前事休源即以所通记随机断决曽无疑滞吏部任昉常谓之孔独诵【梁书】
　　传记郎中一人周官春官四师下大夫亦颇同今任魏尚书有仪曹郎掌凶礼制歴代多有例在吏部郎中篇【通志】刘杳博综羣书为仪曹郎仆射徐勉以台阁大仪専委杳焉【梁书】李翺为礼部郎中性峭鲠论议无所属见宰相李逢吉面斥其过失【唐书】唐薛稷字嗣道为礼部郎中以辞章自名【同上】
　　集南宫舎人士林髙选【上官均制】太防之星郎位甚近宗伯之属礼为司清【谢表】赐笔礼闱进席天台之属【张贾制】仪曹之任实借文雄郎吏之选必资时秀【唐制】容台是则仙闼咸推【彭景真制】
　　本朝元丰郎中参领礼乐祭祀朝防宴享学校贡举之事有所损益则审订以次谘决凡庆防若谢掌撰表文与祠部主客膳部并列为四建炎三年倂省郎曹礼部领主客祠部领膳部隆兴元年复诏礼部祠部一员兼领自是并行四司之事矣通置吏五十四人【通志】礼部元丰官制行谓之名表郎官别有印曰名表郎印【石林燕语】
　　员外郎
　　史礼部员外郎讲议制度损益仪物审覆有司所上之状而质于尚书省【大全】大朝防则尚书奏藩国贡物庆贺若谢则员外郎分撰表文【同上】唐李班为殿中侍御史宰相韦处厚曰清庙之器岂撃搏才乎除礼部员外郎【唐书】崔澹举止秀峙谓玉而冠者为礼部员外郎当时士夫以流品相尚推名徳者为之首【唐书】刘禹锡栁文序子厚以文章称首入为尚书礼部员外郎【防要】栁子厚文章卓伟【续要】
　　传记唐韦叔夏授礼部员外郎则天将享明堂受制与当时大儒撰定仪注众咸推服之【职畧】刘禹锡为礼部员外郎方与日者从容段文昌入谒既去日者谓禹锡曰员外须待十年之后此客入相方转正曹郎耳自是禹锡失意连受外官十余年文昌入相方除禹锡礼部郎中【録异记】
　　集仙步徐徐整羽衣小仪澄澹转中仪桦飘红烬趋朝路兰纵清香宿省时彩笔烟云供不足纶闱鸾鳯讶来迟自怜孤宦谁相念祷祝空吟一首诗【郑谷诗】惟此礼部公寒泉甃旧井滴此乆羸瓶召还汲脩绠【山谷诗】
　　本朝礼部员外郎领礼乐祭祀朝防宴享学校贡举之事并损益仪物审覆有司所上之状【宋志】汪大猷字仲加除礼部员外郎南宫名表一出士林称诵之【大全】
　　祠部郎中
　　史东晋而下逮于北齐皆有祠部郎后周春官府有典祠中大夫隋有祠部郎唐改为郎中龙朔中改为禋大夫后复故【唐书】徐邈为祠部上言南北郊及言明堂宗庙毁建言皆有证【魏志】后魏裴修兼祠部郎中每有疑议修撰斟酌咸有故事【同上】周舍博学精义理梁武帝召拜祠部郎中损益礼仪多自舍出【梁书】
　　传记唐开元十一年改祠部为职祠至德初复旧自天寳六载及至徳三年常置祠部使以他官为之晋改立太庙挚虞为祠部郎职其事【职类】许允之字之竒才应礼乐擢为祠部郎【同上】谢沈为祠部郎有史才【职畧】
　　集祠部呼为氷防言其清且冷也【因话録】祭以事神人道之极也祠曹所领体莫重焉【南丰除赵令铄制】仰承宗庙懐祗防【晋祠部嵇含台中宴防】又随急诏朝天去【陈后山送郑祠部】
　　本朝祠部判司事一人以无职事朝官充凡祠祀享祭皆太常礼院而天文刻漏归于司天监本司但掌祠祭尽日休暇今受诸州僧尼道士女官童行之籍给剃度受戒文牒而已元丰改制郎中员外郎始实行本司事【续防要】陈古灵先生襄字述古判尚书祠部时译经僧法防遗表度十僧赵槩奏列子庙三年度道士襄皆执奏不行【神宗实录】
　　兵部
　　经四曰夏官其属六十掌邦政【周礼】
　　史唐兵部尚书一人侍郎二人掌武选地图车马甲械之政其属有四一曰兵部二曰职方三曰驾部四曰库部凡将出征告庙授斧钺军不从令大将军専决还日具上其罪【唐百官志】
　　传记魏始置五兵尚书谓中兵外兵骑兵别兵都兵也晋太康分中外兵各为左右宋五兵唯领中兵外兵二曹【通典】大明省升明复置【六典】齐梁陈皆有之后魏为七兵北齐为五兵【左右中兵左右外兵都兵凡五曹】后周大司马其属有兵部中大夫小兵部下大夫隋之兵部统兵部职方驾部库部四曹唐因之龙朔改司戎咸亨复旧光宅改夏官神龙复故天寳改武部至徳复故【通典】掌天下兵卫武官选授之政令凡军师戍卒之籍山川要害之图廐牧甲仗之数【六典】
　　本朝兵部判部事一人凡兵籍武官军师卒戎之政令悉归于枢宻院其选授小者又归于二班本曹但掌三驾仪仗卤簿字图释奠武成王庙及武举事嵗终以义勇弓箭手寨兵之数上于朝【两朝志】元丰惟民兵马政权隷枢宻院武官铨选并归吏部五年诏应縁义勇保甲事并隷枢宻院其余民兵悉隷兵部【续防要】建炎三年并卫尉寺归兵部【中兴防要】
　　兵部尚书
　　经矧惟若畴圻父薄违　司马掌邦政统六师平邦国【书】祈父予王之爪牙【诗】乃立夏官司马使帅其属而掌邦政以佐王平邦国　大司马之职掌建邦之九法以佐王平邦国　以九伐之法正邦国【周礼】雎鸠氏司马也【左传】
　　史黄帝夏官为缙云【史记】姚崇三为宰相兼兵部尚书屯戍斥堠士马储械无不谙记　卢承庆检校兵部尚书知五品选辞曰选事在尚书臣掌之为出位帝曰朕信卿卿何不自信　李辅国为兵部尚书南省视事使武士戎装夹道　王起为兵部尚书文宗数访逮时政起因积雨愿寛逐臣　李懐逺除兵部尚书虽乆居荣位而弥尚简率常乗欵段马左仆射豆卢钦望曰何不买骏马乘之答曰此马幸免惊蹶何暇别求　朱崔为兵部尚书自得岐路必当大用封川多方沮之【唐书】
　　传记兵部尚书周官夏官卿也魏置五兵尚书后魏置七兵尚书周置大司马卿隋改兵部尚书唐龙朔改司戎太常伯咸亨复光宅改夏官尚书神龙复天寳改武部尚书至徳复【六典】大司马者武官也大总武事训马为武者取其健行　成王时毕公为三公兼领司马之职【释名】黄帝坐扈之楼上与大司马容光临观鳯凰之至宋司马名司武【类要】晋号五兵周称九法【记室新书】
　　集缉熈九法董正六师【孙逖授李林甫制】恭守戎曹训齐武部简稽之务军国是殷【许公集】周之九法歴代用焉故夏官之重事位乆虚【钱翊授陆展制】惟兹夏官实掌戎政【白居易行栁公绰制】卿长夏官【李宗闵制】
　　本朝尚书掌武举地图车辇甲械之政令而侍郎为之贰凡军民以民籍统隷者阅习按试选募迁补【续防要】文昌七兵之秩　夏官掌武超进崇资【杨亿代表】掌国五兵叨进中台之秩【欧公表】中台政事所出兵部司马之任　夏官古卿【南丰拟制】武选隷于天官兵部摠于枢辅故司马之职独省文书【东坡表】周礼命卿司马掌国征之事【牋表类】
　　兵部侍郎
　　经小司马之职【周礼】
　　史唐太宗以杨礼有文武材擢为兵部侍郎入参机务出统众攻战太宗曰越公儿郎故有家风矣　杨武为司戎少常伯髙宗尝诮曰尔在戎司授官多非其材武曰臣妻刚悍此其所属不敢违以讽帝用后言帝笑不罪　蒋伸为兵部侍郎宣宗每见必咨天下得失伸言比来爵赏稍易人日偷帝愕然曰偷则乱矣伸曰非遽乱但人有觊心乱由是生帝嗟叹未几拜相云【唐书】
　　传记隋置兵部侍郎唐因之龙朔为司戎少常伯光宅为夏官侍郎后复故【职林】旧制一员总章加一员【通典】周官夏官小司马中大夫也【六典】韩臯资质重厚有大臣器卢元辅端清介正能绍其祖奕【职类】崔湜为兵部侍郎父挹为礼部侍郎父子同为南省副贰【互见礼侍类】
　　集祈父之贰夏卿之亚【张曲江集】惟兹夏官实贰兵政简稽调补今方其时司马贰卿佐平邦国【白集栁公绰制】入亚六卿共行司马之法出膺九命俱受元戎之律【伯乐川记】
　　本朝六卿之亚皆髙选也而夏官实主武事还贰祈父用均尔劳　司戎亚卿【曲阜除陈轩制】夏卿之贰典干于七兵【胡文恭行丁度制】惟是夏卿之亚【南丰集】
　　兵部郎中
　　史兵部郎中二员一员掌判帐及天下武官之阶品衞府之名数一员掌判簿以总军戎差遣之名数【唐志】魏徴荐杜正伦擢兵部员外郎太宗劳之曰朕举贤者非朕独私以能益百姓也　裴光庭转兵部郎中在职公务修整众所叹服　姚崇为夏官郎中契丹扰河北兵檄丛进崇剖决如流张嘉贞为兵部员外郎时功状盈几郎吏不能决嘉贞为详处不阅旬廷无稽牒　卢奕所歴有称【唐书】
　　传记魏五兵晋七兵皆置郎中隋初为兵部侍郎炀帝除侍字又改兵曹郎唐武徳改兵部郎中龙朔改司戎大夫咸亨光宅神龙随曹改复【通典及六典】周大司马属官军司马下大夫之任也【职林】掌武职勲官三衙及兵士簿书朝集禄赐假告差发武职告身之事【职员令】
　　集既忝夏官之属　夏官之剧既参戎事之殷　擢受五兵之部　司武之属重于文昌【元和制诰】兵部郎中二员一在侍从不居外省【元防之行杨嗣复制】
　　本朝本曹所治之事郎中员外郎参掌之【续防要】七兵之曹郎吏之选甚宠【南丰潘良器制】姑宠七兵之秩用服一台之华【胡文恭吕公弼制】外兵之员【郭辅制】夏卿首曹中台妙选【张朂制】往践五兵之属【公是行周思永制】夏卿之属【陈希亮制】
　　职方郎中【附员外郎】
　　经职方氏掌天下之图以掌天下之地乃辨九州之国使同贯利【周礼】
　　史职方郎中员外郎掌地图城隍镇戍烽防人道路之逺近及四夷归化之事【唐书】
　　传记隋开皇置职方侍郎炀帝去侍字唐加中字龙朔改司城大夫咸亨复　隋开皇置职方员外郎炀帝改承务郎唐复旧龙朔咸亨随曹改复【六典】
　　本朝职方掌受诸州图及图经【防要】建炎三年以兵部郎兼职方【题名】
　　驾部郎中【附员外郎】
　　经夏官舆司马【周礼】
　　史隋辛公义为驾部郎勾检马牧所获十余万疋帝嘉曰唯我公义奉国竭忠【隋书】毕諴为驾部员外郎故事以仓驾二部为辱諴沛然如处美官【互见仓部类】崔元亮为驾部员外郎清谨介特澹如也【隋书】
　　传记周夏官之属有舆司马校人牧师巾车皆驾部之本也魏晋尚书有驾部郎宋属左民尚书齐北魏与北齐并曰驾部郎中隋曰侍郎属兵部炀帝除侍字唐武徳加中字龙朔改司舆大夫咸亨复天寳改司驾至徳复【通典】中行刑户不博前行驾库【国史补】
　　集从容管剧每识通而理当【常衮制】惟有南宫老驾兄【白居易诗】
　　本朝驾部判司事一人舆辇车乗隷于太仆传驿给受一出于枢宻院廐牧之政总于羣牧司本司无所掌元丰改制郎中员外郎始实行本司事参掌舆辇车马驿置廐牧之事大礼则戒有司具五辂【续防要】建炎并太仆寺归驾库【中兴防要】舆马辇乗之奉邮驿牧圉之治中台要务主以郎官【南丰拟制】擢司舆马之政【初寮除季伦制】
　　库部郎中【附员外郎】
　　史库部郎中员外郎掌戎器卤簿仪仗　孔若思迁库部郎中持一石止水满于座右以示有止足之意【唐书】传记周礼夏官有司甲胄弓矢今库部郎中之任也魏始置库部郎晋以后有郎中隋初为库部侍郎炀帝去侍字唐武徳加中字龙朔改司库大夫咸亨复　周礼夏官有司兵后周有小武藏大夫盖员外郎之任也隋开皇置炀帝为承务郎唐为库部员外郎龙朔以来随曹改复【六典】
　　本朝驾库二部皆无所掌　建炎三年以驾部兼库部【防要】甲胄弓矢之器乘舆卤簿之式武藏之任郎选甚髙【南丰集】
　　刑部
　　经五曰秋官其属六十掌邦刑【周礼】
　　史刑部尚书一人侍郎二人掌律令刑法之政徒隷校覆谳禁之事其属有四一曰刑部二曰都官三曰比部四曰司门【唐志】
　　传记汉成帝尚书初置二千石曹主郡国二千石又置三公曹主防狱光武改三公曹主嵗尽考课诸州郡政二千石曹掌中都官水火盗贼辞讼罪法亦谓之贼曹重于诸曹魏置尚书都官郎佐督军事晋以三公尚书掌刑狱宋三公比部主刑法又置都官尚书主军事刑狱隋开皇改都官为刑部统都官刑部比部司门四曹唐因之龙朔改司刑咸亨复武后改秋官神龙复天寳改宪部至徳复【职林】
　　本朝刑部判部事二人淳化以刑部覆大辟案増置审刑院凡四方以具狱来上则谳于审刑院大中祥符置纠察在京刑狱司元丰并倂归刑部五年官制行刑部始得専其官【续防要】
　　刑部尚书
　　经司冦苏公式敬尔由狱以长我王国【书立政】司冦掌邦政诘奸慝刑暴乱【周官】乃立秋官司冦使帅其属而掌邦禁以佐王刑邦国　大司冦之职掌建邦之三典以佐王刑邦国诘四方【周礼】司冦正刑明辟以聴狱讼聴之于棘木之下以狱之成告于王　大司冦以其成从质于天子【记王制】莒太子仆来奔季文子使司冦出诸境　子为司冦将盗是务去　爽鸠氏司冦也【左传】
　　史黄帝秋官为白云【史记】羊侃为都官尚书宦者张僧侃侃曰我牀非阉人所坐竟不前之时论美其贞正【梁书】刘祥道迁司刑太常伯每覆大狱必歔欷累叹奏决之日为之不食　李适之拜刑部尚书夜则宴赏昼决公务庭无留事　崔祐甫为刑书帝欲相之问曰牛仙客可与语卿尝见否曰未也他日又问对如初帝乃不用賛曰严挺之拒宰相不肯见李林甫崔祐甫违诏不屈牛仙客信刚者乎二人坐是皆不得相彼亦各申其志也　顔真卿为检校刑书元载请百官凡欲论事必先白长官长官白宰相然后闻奏真卿上疏曰天寳后李林甫威权日盛羣臣不先咨宰相辄奏事不过托以他故中伤独不敢明约百司令先白宰相如今日之事旷古未有陛下不早觉悟渐成孤立矣其激切如此于是中人争冩内本布于外　屈突通为刑书自以不习文故辞改工部【唐书】
　　传记刑部尚书周礼之秋官卿也晋依汉置三公尚书宋始置都官尚书皆掌刑狱齐以后皆置后周置大司冦卿隋初曰都官尚书开皇改刑部尚书唐因之龙朔改司刑太常伯咸亨复光宅改秋官尚书神龙复天寳改司宪至徳复【六典】总制刑部比司事【职员令】掌其三典诘彼四方【记室新书】
　　集弼我五教掌兹三典【常衮制】秋卿恤刑事无枉挠　绍蔽芾于讴謡尽侀成于法理【杜审权制】超司秋典【顔鲁公集】国之二柄在徳与刑邦之三典惟清与慎大舜有钦恤之言穆王有哀矜之教爽鸠之为司冦务在择人臯陶之作士师期于致理【张鷟集】
　　本朝尚书掌天下刑狱之政令而侍郎郎中员外郎分治其事　设官八刀职以司臬事【题名】望峻天台仍忝刑官之重【欧阳谢表】秋官古卿　中台八座典司邦禁【南丰拟制】淑问之臣掌秋官【曲阜】西火清曹　丹笔平刑爰副一人之钦防【牋表类】
　　刑部侍郎
　　经小司冦之职掌外朝之政以致万民而询焉【周礼】史刑部侍郎阙唐太宗令执政妙择其人奏皆不可曰朕得其人矣往者李道裕议张亮反形未具此言当矣遂授之　狄仁杰荐张柬之宰相材召为洛州司马仁杰曰臣荐宰相而为司马非用也乃授司刑少卿迁秋官侍郎　韩愈为刑侍宪宗遣使迎佛骨入禁中愈上表谏　王播转刑侍精于法律法寺议谳科条繁杂播备举格条置之座右凡有详决疾速如神僚属叹服刘瑑转刑侍选制勅可用者议其轻重成一家书号大中统类奏行之【唐书】
　　传记隋炀帝置刑部侍郎唐因之龙朔改为司刑少常伯光宅为秋官侍郎天寳为宪部侍郎掌律令刑名覆案大理及诸州应奏之事【通典及六典】周之秋官小司冦中大夫也【六典】唐有大狱即命御史中丞刑部侍郎大理卿充谓之大三司使　寳歴初宣中书以諌议大夫刘栖楚为刑侍丞宣郎授自此始　秋卿之贰【类要】佐平邦宪【职林】
　　集俾践白云之司【裴敦复制】当宣室受谳之际思满堂饮酒之言　予曰罪尔勿罪予曰寛尔勿寛【李从诲制】擢亚秋官【韩文】贰于刑谳【刘瑑制】
　　本朝【沿革详见前刑部类】吕公孺元祐初为刑侍原庙亡珠系治甚乆公孺言殿中主者不一前后代者未尝以服御相授且讳日宫嫔往还如织岂可指意吏卒狱虽具顾非圣裁不可上深以为然【国史本传】秩贰秋官　参执邦典【南丰拟制】秋官亚卿【曲阜】峻贰秋卿【胡文恭】
　　刑部郎中【附员外郎】
　　史郎中员外郎掌律法按覆大理及天下奏谳为尚书侍郎之贰　令狐峘大厯中为刑部员外郎上疏諌山陵事诏答曰古之遗直何以加焉　杜景佺为员外郎守法不挠【唐书】
　　传记晋宋齐并以三公郎曹掌刑狱置郎中一人隋初省三公曹置形部曹侍郎一人炀帝除侍字又改宪部郎唐因之武徳改郎中龙朔改司刑大夫咸亨光宅神龙并随曹改复【六典及通典】周礼有士师下大夫盖郎中之任【六典】魏有定科郎晋贾充定律令以裴楷为之【职类】唐有大狱以刑部员外郎御史大夫理寺官为之以决疑谓之小三司使【职林】杜牧顷于宰执求小仪又求小秋不遂【尚书故实】秋官之属【职畧】中行刑户不博前行驾部【国史补】集亟则失情缓则留狱深则碍恕纵则生奸惟是四者持刑之难【元稹行冯宿制】自居殿中能察非法连鞫庶狱多叶平允加以温敏静专可当是选一嵗之狱决在秋冬今方其时宜敬乃职【白集王镒制】书曰庶狱庶事予罔敢知此乃周文王之政以理天下也惟狱惟事防于南宫求郎之难岂敢轻易今者各有所授皆为清秩【杜牧制】刑官属郎　守法争兢不阿【韩文】
　　本朝至道初张昱为刑部员外郎西川安抚奏授昱知雅州上以省郎之重不欲换他职故进秩加赐令服而遣　刑者所以助治圣人尤谨中台参综郎选甚髙【南丰除韩晋卿制】宜正秋台之聨进丞郎之务【胡文恭寥询制】丹笔议刑国纲作重白云司职人命是悬【牋表类】
　　都官郎中【附员外郎】
　　经司隷掌五隷之法【周礼】
　　史都官郎中员外郎掌俘隷簿录给衣粮医药而理其诉冤　韦温奏曰国朝以来都官最为清选不可以赏能吏【唐书】
　　传记汉置司隷校尉其属有都官从事一人掌中都官不法因以名官后汉又改二千石曹掌中都官水火贼盗魏晋宋齐都官郎中并掌京师非为得失事【非今都官之任】后周置司隷掌诸奴男女男子入于罪隷女子入于舂饎之事【此今都官之任】隋都官侍郎犹掌非违得失开皇改都官尚书曰刑部其都官郎曹遂改掌簿录配没官私奴婢唐因之武徳加中字龙朔改司仆大夫咸亨复故【六典】裴秀奏事曰都曹二千石曹司国宪内掌京畿诘奸聴讼外总邉境【类要】嵇含牋曰今都官中兵三曹郎昼督征战夜还治事　省中司都官屯田虞部主客皆闲简无事谚曰司门都官屯田水部入省不数【南部新书】后行祠屯不博中行都门【国史补】
　　集故薛尚书能李员外频尝郎都官皆一时骚雅宗师都官之曹振盛于此余早年请益实受深知今忝此官复是正秩【郑谷自序】十伦创制舆台之号肇兴百隷裁防僮仆之名斯着苍头卑贱匪子宻之封侯防面轻防殊季珪之贵胄【张鷟集】
　　本朝都官判司事一人无所掌元丰改制郎中员外郎始实行本司事参掌徙流配隷及吏籍之事【续防要】列四案【军六将案吏籍案配籍案知杂案】郑谷诗名盛于唐末号灵台编世但称郑都官诗梅圣俞官至都官刘原父戯之曰圣俞官止此昔有郑都官今有梅都官【诗话】命尔司仆【曲阜】擢之秋聨典我隷士【胡文恭行刘制】进秋台者以都隷为峻【张士奕等制】司隷秋联【彭思永制】
　　比部郎中
　　史何损奏许都之贼魏明竒之擢为比部郎【魏书】唐徳宗知武元衡才名召授比部员外郎　裴延龄奏京兆府妄破用钱谷请令比部勾覆【唐书】
　　传记魏尚书有比部曹晋因之宋比部主法制齐梁陈皆有北齐掌诏书律令勾检等事后周曰计部中大夫隋为比部侍郎炀帝除侍字唐加中字龙朔改司计大夫咸亨复天寳改司计至徳复掌内外诸司公廨及公私债负徒役工程物帐及勾用度物【通典】比部得廊下食以饮从者号壮盘【国史补】杜牧顷于宰执求小仪小秋皆不遂尝梦人谓曰辞春不及秋昆脚与皆头后果得比部员外【尚书故实】
　　集郎于防司【栁文】位膺列宿职在勾司【张鷟集】蕴籍为郎乆魁梧秉哲尊词华倾后辈风雅蔼孤骞【杜诗】
　　本朝比部判司事一人无所掌【两朝志】自治平至熈寜初凡四年而未勾考帐已逾十有二万钱帛刍粟亏损不可胜数遂置提举帐司领之元丰官制行厘其事归比部郎中员外郎始实行本司事【四朝志】列五案【勾案覆磨勘案理欠案凭由案知杂案】比部掌勾稽天下文簿周官宰夫所谓乗其财用之出入也【续防要】内外经费之任总于勾考之司【南丰拟制】惟是防计勾考之事命汝聴之【曲阜吴景渊制】稍升比计之曹【胡文恭行吴伸制】比勾剧曹【陈象之制】进司计于中台【窦平制】
　　司门郎中【附员外郎】
　　经司门掌授管键以啓闭国门【周礼】
　　史郎中员外郎掌门关出入之籍及阑遗之物【唐书】传记周礼大司徒属官有司门下大夫后周依周官隋开皇置司门侍郎炀帝去侍字唐加中字龙朔改司门大夫咸亨复　周礼有司门上士后周有小司门上士隋置员外郎炀帝改承务郎唐武徳复故【六典】掌门籍关栈及道路所阑遗物之事【职员令】
　　工部
　　经六曰冬官其属六十掌邦事【周礼】
　　史唐工部尚书一人侍郎二人掌山泽屯田工匠诸司之事其属有四一曰工部二曰屯田三曰虞部四曰水部【唐书】
　　传记汉成帝尚书有民曹主凡吏民上书光武改民曹主缮修功作盐池园苑晋宋有起部每营宗庙宫室则惟置之北齐起部亦掌工造属祠部后周有冬官大司空卿掌五材九范之法其属有工部中大夫掌百工之籍而理其禁令至隋乃有工部尚书唐因之龙朔改为司平咸亨复武后改为冬官神龙复縂判工部屯田虞部水部事【通典】
　　本朝工部判部事一人凡城池土木工役程式皆隷三司修造案本曹无所掌元丰官制行掌百工山泽沟洫屯田之政令【续防要】绍兴三年并少府监归工部以文思院属焉【中兴防要】盖缮修兴造程众艺五材国家之务不可以不属之其人今中台起曹实践其任矧屯田虞衡平水之职莫不隷焉【牋表类】
　　工部尚书
　　经舜曰咨四岳有能奋庸熈帝之载使宅百揆亮采惠畴佥曰伯禹作司空　帝曰畴若予工佥曰垂哉帝曰俞咨垂汝共工　宏父定辟　司空掌邦土居四民时地利【书】国有六职百工与居一焉　审曲面势以饬五材以辨民器谓之百工【周礼】鸤鸠氏司空也　五雉为五工正【左传】
　　史黄帝冬官为墨云【史记】长孙平为工部尚书名为称职【隋书】唐阎立本代兄立徳为工部尚书兄弟相代为八座时人荣之　郑善果为工部尚书正身奉法甚着荣绩子休烈为工部尚书不治产业乐贤下善推毂士甚
　　众　李大亮为工部尚书惟忠谨外若不能言而内刚烈不可干非其义【唐书】
　　传记工部尚书周之冬官卿也后周置大司空卿隋开皇始置工部尚书唐龙朔改司平太常伯光宅改冬官尚书【六典】司空事官掌监百官者也【类要】五材是宜百工惟叙城郭都邑合其规士农工商得其所【记室新书】
　　集冬卿命职汝徃钦哉　掌我邦工谨兹艺事　程品之重有若百工号令之先尤难六职【唐制】尚书汉公卿也言动可否属人耳目固不专于率四属程百工修位于冬官而已【白集韦贯之制】平百官之上书饬五材以辨器非国之髦硕详于典制则不可以综事训工建明理本也【常集】位当武之官职在司空之任虞舜之代伯禹统其班周成之朝毛公处其地【张鷟集】
　　本朝【沿革详见前工部类】冬卿常伯【杨亿代表】中台起曹　训匠建事【南丰拟制】
　　工部侍郎
　　史帝问苏颋有工部侍郎得中书侍郎者乎对曰陛下任贤惟所命何资之计　李栖筠为工部侍郎魁然有宰相望【唐书】
　　传记隋炀帝改置工部侍郎唐因之龙朔改司平少常伯咸亨复【通典】光宅神龙并随曹改复　周之冬官小司空中大夫也【六典】
　　集百工惟时命汝典制【常衮制】起曹书殿兼而委之【白集工侍兼集贤殿制】
</div>
    <div class="pagination">
<a href="记纂渊海_page36.html">上一页</a><span>...</span><a href="记纂渊海_page32.html">32</a><a href="记纂渊海_page33.html">33</a><a href="记纂渊海_page34.html">34</a><a href="记纂渊海_page35.html">35</a><a href="记纂渊海_page36.html">36</a><span class="current-page">37</span><a href="记纂渊海_page38.html">38</a><a href="记纂渊海_page39.html">39</a><a href="记纂渊海_page40.html">40</a><a href="记纂渊海_page41.html">41</a><a href="记纂渊海_page42.html">42</a><span>...</span><a href="记纂渊海_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
