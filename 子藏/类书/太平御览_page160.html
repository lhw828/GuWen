<!DOCTYPE html>
<html>
<head>
    <meta charset="UTF-8">
    <title>太平御览 - 第 160 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 160 页/共 737 页</h1>
    <div class="content">崔鸿《十六国春秋□北燕录》曰：初，后燕帝光始中，丁灵民杨道猎於白鹿山，为契丹所获，流漂塞外，至大难北及黎大国，逐水草，以射猎为业。至十月，乃收苇为城，水浇令冻，高一丈五尺，东北七十八里，南北二十馀里，名陵城，居於其中。
又《夏录》曰：赫连勃勃下书曰：“古人制起城邑，或因山水，或以义立名。今都城已建，万堵斯作，克城弗远，宜有美名。朕方统一天下，君临万国，可以统万为名焉。
《燕书》曰：太祖八年，使唐柱等筑龙城，立门阙、宫殿、庙园、籍田，後遂改为龙城县。
《北齐书》曰：唐邕，字道和。为给事黄门中书舍人。文宣出塞，邕必陪从。文宣尝登并州童子佛寺，望并州曰：“此何等城也？”或曰：“金城汤池，天府之国也。”文宣曰：“我谓唐邕是金城，此非也。”
《唐书》曰：景□二年三月，张仁愿於河北筑三受降城。先是，朔方与突厥以河为界，北有拂□祠，突厥每入寇，必祷祠，候冰合而入。时默啜西击，仁愿乘虚夺取漠南之地，筑三城，首尾相应。以拂□祠为中城，东西相去各四百里，背据津济，遥相应接。北拓三百馀里，於牛头胡那山北置烽候百八十。自是突厥不得度山放牧，朔方更无寇掠，减镇兵数万人。
又曰：天宝二年正月二十八日，筑神都罗城，号曰金城。
又曰：天宝六载十二月，筑会昌城于阳所，置百司及公卿邸第。
又曰：建中元年五月，筑奉天城。四年十月，上避难于奉天。初，术士桑道茂奏请城奉天为王者之居，至是方验。
又曰：贞元九年二月，诏复筑盐州。先是，贞元三年，城为吐蕃所坏，自後塞外无保障，犬戎入寇。既城之後，边患顿息。
《五经异义》曰：天子之城高九仞，公侯七仞，伯五仞，子男三仞。
《白虎通》曰：天子曰崇城，言崇高也；诸侯曰干城，言不敢自专，御於天子也。
《周处》曰：周公作城周于土中，立城方千六百二十丈，郛方七十二里，南系洛水，北因陕山，为天下之大制也。
《家语》：邑百雉之城，古之制也。
《国语》曰：众心成城，言以众心为城。
《墨子》曰：解带为城。
《琴操》杞梁死，妻援琴歌曰：“乐莫乐兮新相知，悲莫悲兮生别离，哀感皇天今城为堕。”
《列女传》曰：齐人杞梁，袭莒战而死。其妻就夫之死城下哭之，七日而城崩。
《淮南子》曰：昆仑山有层城九重。
又曰：鲧作九仞之城。
《墨子》曰：城西门守城之法：积樵营，杂茅苇，有木，有荻，有积沙，有蓬艾，有麻脂，有金钱，有积粟。
《庄子》曰：孔子说盗跖曰：“使为将军造大城数百里。”跖曰：“城之大者，莫大乎天下也。”
《韩子》曰：靖郭君城薛，客谏靖郭君曰：“君失齐国，虽薛城至於天，犹无益也。”靖郭君乃不城薛。
《博物志》曰：处士东里块责禹乱天下。禹退作三城，强者攻，弱者守，敌者战。城郭，禹始也。
又曰：代城始筑，立版，一日亡西南五十里，於泽中自立，结苇为门，因就营筑焉，其城圆周三十七里，为九门，故城处呼曰东城。
崔豹《古今注》曰：秦所筑长城土色紫，汉塞亦然，故称紫塞。
《韩诗外传》曰：赵简子薨，未葬，中牟叛之。既葬五日，襄子兴兵而攻之。围未匝而城自坏，襄子击金而退军。吏曰：“诛中牟之罪而城自坏，天助也，何为退？”襄子曰：“吾闻君子不乘人於利，不厄人於险。使其城成，然後攻之。”
《述异志》曰：庐山上北岭有城号康王城，天雨闻鼓角之声。传云周康王好音，累巡名山，故有康王之号。
又曰：浔阳柴桑县城，晋永和中有童谣呼为平石城，时人佥谓平灭石之徵也。桓玄篡位，晋帝为平固王，恭帝为石阳公，具迁於此城。
又曰：寻阳张允，家在本郡。郡南有古城，张少贫约，屡往游憩，忽有一老父来，与张言，因问之：“此城何名？”答曰：“吾不知。”“为南郡城耳。”言讫便去，不知所之。张既出官，仕进累迁，位登元凯。後为南郡太守，即以城号，以志老父之言焉。
又曰：安阳有金城，城皆如金色，坚劲不崩摧。先儒云：上古时天雨黄金也。
郦元《水经注》曰：鲁阳关水历衡山西，南经皇后城。建武元年光武遣侍中傅俊持节迎光烈皇后於济阳，後发兵三百馀人，宿卫皇后道路归京师，盖税舍所在，故得其名矣。
又曰：汉水东合甲水，南流，经金井城。
又曰：汉水东经方石城，城在高原上，高十馀丈，四面临平，形若覆盆。其城宿是流杂聚居，故世亦谓流杂城。
又曰：易水出西山宽中谷，东经五大夫城，昔北平侯王潭所居。王莽之乱，子兴生五子，并避乱，隐居此山。故其後居，世以为五大夫城。
《河北记》云：易县有五公城。王潭不从王莽，潭子兴生五子避隐於此，世祖并封为侯：元才北平侯、显才蒲平侯、益才安嘉侯、仲才新市侯、季才唐侯，所谓中山五侯。其西三十里有五大夫城，说与此同。
《说苑》曰：中行穆子围鼓，鼓人有以城叛来降者，穆子不许。军吏曰：“师徒不勤得城，何故不受？”穆子曰：“有以吾城叛者，吾所恶也。人以城来，独何赏？”
《秦州记》曰：天水郡治上□城，前有湖水，冬夏中停无增减。天水取名，由此湖也。
又曰：金城郡，汉昭元始六年所置。应劭云：初筑城，得金，故曰金城。凡城皆称金，言其固也。故《墨子》称金城汤池。
《齐地记》曰：即墨城东西百八十里平昌城，高六丈，有台，有井与荆水通，失物於井，得之於荆水。又神龙出入焉，故一名龙城。
《三齐略记》曰：阳庭城东西二百五十里青城山，秦始皇登此山，造石城，入河三十里，临海射鱼，方四百里水变血色，今犹尔也。
解道虎《齐记》曰：不夜城，在阳庭东南一百二十里。淳于髡称海童作妖，城古有日夜出见於东境，故莱子此城以不夜为名异之。
《梦书》曰：城为人君，一县尊也，梦见城者见人君也，梦筑新城，有功名。
《新序》曰：梁伯湎於酒，淫於色，心忄昏而耳塞，好作大城而不居，民罢甚。
《武当山记》曰：魏兴锡县有长利城，父老伯相传，云是长安土所筑，邑塞于余城。
王韶之《始兴记》曰：有任将军城，秦南海尉任嚣城也。合迳有三城：马鞍城、白鹿城、白沙城。郡晋咸康中张鲂甚有惠政，白鹿群游，取一而献之，故因此为名。
袁山松《宜都记》曰：限山县有山名下鱼城，四面绝崖，两道可上，皆险，山周回可二十里，上有林木池水，里民种于山下。晋永嘉乱，土人登此避贼，贼守之经年，食鱼掷下与贼，以示不穷，贼遂退散。因以此为下鱼城。
《吴地记》曰：门外越城者，越来伐吴，吴王在姑苏筑此城以逼之。又有越来溪。
又曰：越来溪西鱼城者，吴王既游姑苏，筑此城以养鱼。
又曰：鱼城之西有故城，长老云筑以酿酒。今俗人呼之为苦酒城。
又曰：匠门外鸭城者，吴王筑此城以养鸭。
又曰：娄门外鸡陂者，吴王养鸡城。
又曰：海渚有吴王阖闾，与越结怨，相伐，筑城名曰南武城，以御越。
盛弘之《荆州记》曰：马牧城东三里有蜂城。故老相传，云饥年民结侣拾蜂，止憩其中，故因为城。又云城随门势，上大下尖，其形似蜂，故有蜂号。二称莫知所附，故并载焉。
又云：当阳县东南有麦城。城东有驴磨城、掎角城。传云伍员造此二城以攻麦城，故假驴磨之名。
又曰：樊城西北有城，即《春秋》所称子之国。光武云“宛最强，次之”，即谓此。城西北行十馀里，邓侯吴离之国，为楚文王所灭，今为邓县。邓城西馀里有城，伯绥之国，城门有石人焉，刊其腹云：“摩慎莫言。”疑此亦周太庙，金人缄口铭背之流也。
又曰：秭归县西有杨城，周回十馀里，即熊绎所居。
《荆州图记》曰：江夏郡所治夏口城，其西南角因矶为高崇墉，枕流，上则远眺山川，下则激浪崎岖，是曰黄鹄矶。实舟人之所艰也。
又曰：白帝城，西临大江，东南高二百丈，西北高一千丈。
又曰：邓城有樊城，是樊仲山甫所封也。
又曰：沌阳县有却月城，西一里有马城也。
又曰：夷阳县南对岸有陆抗故城，即山为墉，四面天险，上有步阐故城。
又曰：新野郡魏三公城，左右传汉时三公饯离处也。
伏滔《北征记》曰：梁国，名故宋国，微子所封。城再重。大城，梁孝王所筑。
孟粤《北征记》曰：许昌，在洛水之西。城方圆二十里，有三重。城南北东西土门金城，西南员实中台高六丈馀，方圆二亩，上有庙城，门有铁镬。
《关中记》曰：长安地皆黑壤，城今赤如火，坚如石。父老所传，凿龙首山土为城，又诸台关亦尔。
《益州记》曰：益州城，张仪所筑。锦城在州南，蜀时故宫也，其处号锦里。
《成都记》曰：府城本呼为锦城，秦灭蜀，张仪所筑也。每面各三里，周回十二里，高七丈。屡皆倾侧，忽有大龟周行，随其所蹑而筑之，功果就焉，故亦号为龟城。
《三辅黄图》曰：长安城西南头第二门名直城，王莽改曰端路，今名直城。
卷一百九十三　居处部二十一
城下
《丹阳记》曰：石头城，吴时悉土坞，义熙始加砖、累石头，因山以为城，因江以为池，形险固，有奇势。故诸葛亮曰：“锺山龙盘，石城虎踞。”良有之矣。
又曰：赵城，去宫八里，案《越绝书》，则东瓯越王所立也。
又曰：江宁县北三十里有白马城，吴时为烽火之所。
《太康地记》曰：梁孝王筑睢阳城十二里，以鼓唱节杵，而下和称睢阳，因以为县。
又曰：雁门马邑县，秦时建此城辄崩，不成。有马周旋驰走反复，父老异之，因以筑城，遂名马邑云。（《搜神记》亦载也。）
《述征记》曰：思子城，汉武帝征和二年，卫太子遇江充之乱，奔湖自缢。壶关三老、太庙令田千秋诉太子之冤，筑思子宫於湖，其城存焉。
《续述征记》曰：广固城有大涧甚广，阻之为固，谓之广固。
又曰：白马城，魏黄初中曹彪封白马王，治于此城。
又曰：小城阳城，在阳城西南半里许，实中俗说囚尧城。
《羊头山记》：邯郸城，邯，山名；郸，尽也，邯山至此而尽也。
又曰：曲阜城，城内有曲阜逶迤，长八九里。
东方朔《十洲记》曰：昆仑山有积金，为天城，四面千里。
《关中记》曰：长安城，其形似北斗，其土本皆黑壤，今城赤如火，坚如金。父老所传，凿龙首山土以为城也。
《幽明录》曰：始兴县有皋天子庙，因山崎岖，十有馀里，坑堑数重，阡陌交通。城内堂塞碎瓦柱穿犹存，东有皋天子冢。皋天子，未之闻也。
刘直《京口记》曰：有小城。
邓德明《南康记》曰：归美山下有石城，高数丈，有一门，门外有二石，夹左右高数百丈，远望嵯峨，□阙腾空。故老谓之神仙游焉。
《江宁图》曰：石头城，吴之金陵城，为石城。
《郡国志》曰：兖州两观城，即仲尼为鲁司寇诛少正卯之处。
又曰：陕州魏城，即芮伯万母恶芮伯，逐之，出居于魏处也。晋献公灭之，以赐毕万。山河之间，土地迫隘，故魏国著《十亩》之诗。
又曰：□中府快马城有绫罗泉，即塞上翁所居之邑，有快马亭。塞上翁，六国前人，姓李也。
又曰：雍州霸陵城，在通化门东二十里。秦襄王葬于其坂，谓之霸上。
又曰：汴之高陵城，即高阳之墟也。繁阳城，汉云外黄县，有繁阳亭。张耳为外黄令，有夏后祠神井，能兴雨雹。
又曰：徐州薛城，高厚无比。多出暴桀子弟，盖孟尝君馀风也。
又曰：六壁府，後魏太平真君五年，讨胡於六壁，即此城。俗以城为六面，因以为名焉。
又有虢城、虞城，相传云：晋既灭虞、虢，迁其人於此，筑城以居之。
又曰：幽州无终县西平城，即李广射石虎之处。
又曰：复州竟陵城、□梦城，城西大泽，即古□梦泽也。却月城在河口，魏将黄祖所守处。
又曰：妫州涿鹿城，即黄帝擒蚩尤处。黄帝泉今枯而不流，即古之版泉也。
又曰：凉州昌松县有鸾鸟城，魏改为神鸟城。张轨时，有五色鸟集，於其处筑城。
又曰：卫州有狗城，盖纣养狗之处也。
</div>
    <div class="pagination">
<a href="太平御览_page159.html">上一页</a><span>...</span><a href="太平御览_page155.html">155</a><a href="太平御览_page156.html">156</a><a href="太平御览_page157.html">157</a><a href="太平御览_page158.html">158</a><a href="太平御览_page159.html">159</a><span class="current-page">160</span><a href="太平御览_page161.html">161</a><a href="太平御览_page162.html">162</a><a href="太平御览_page163.html">163</a><a href="太平御览_page164.html">164</a><a href="太平御览_page165.html">165</a><span>...</span><a href="太平御览_page161.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
