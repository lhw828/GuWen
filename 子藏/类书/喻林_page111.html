<!DOCTYPE html>
<html>
<head>
    <meta charset="UTF-8">
    <title>喻林 - 第 111 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 111 页/共 195 页</h1>
    <div class="content">　　孟孙猎而得麑使秦西巴持归烹之麑母随之而嗁秦西巴弗忍纵而予之孟孙归求麑安在秦西巴对曰其母随而嗁臣诚弗忍窃纵而予之孟孙怒逐秦西巴居一年取以为子傅左右曰秦西巴有罪于君今以为子傅何也孟孙曰夫一麋而不忍又何况于人乎此谓有罪而益信者也【淮南子人间训】
　　秦穆公观盐见百里奚牛肥曰任重道逺以险而牛何以肥也对曰臣饮食以时使之不以暴有险先后之以身是以肥也穆公知其君子也【説苑臣衡】
　　士之接也非必与之临财分货乃知其廉也非必与之犯难涉危乃知其勇也举事决断是以知其勇也取与有让是以知其廉也故见虎之尾而知其大于貍也见象之牙而知其大于牛也一节见则百节知也由此观之以所见可以占未发覩小节四足知大体矣【説苑尊贤】宓子贱为单父宰过于阳昼曰子亦有以送仆乎阳昼曰吾少也贱不知治民之术有钓道二焉请以送子子贱曰钓道奈何阳昼曰夫扱纶错饵迎而吸之者阳鱎也其为鱼薄而不美若存若亾若食若不食者鲒也其为鱼也薄而厚味宓子贱曰善于是未至单父冠葢迎之者交接于道子贱曰车驱之夫阳昼之所谓阳鱎者至矣于是至单父请其耆老尊贤者而与之共治单父【説苑政理】
　　夫牛鸣而马不应非不闻牛声也异类故也此人必有与人异者矣【列女传周列国齐孤逐女】
　　或问人曰难知也曰焉难曰太山之与螘垤江河之与行潦非难也大圣之与大佞难也【子问神】
　　言材木委积非鲁班则不能别其好丑国民众多非明君则不知我之有能也【王逸注楚辞九章】
　　君察之审明若视俎上之脯指掌中之理数局上之棊摘辕中之马鱼鼈匿渊捕渔者知其源禽兽藏山畋猎者见其脉佞人异行于世世不能见庸庸之主无髙材之人也【王充论衡答佞篇】
　　是故知人者以目正耳不知人者以耳败目【刘邵人物志七缪】姜太公当此时贫且贱矣年又老矣非有贵显之举也其言诚当乎贤君之心其术诚合乎致平之道文王之识也灼然若披云而见日霍然若开雾而观天斯岂假之于众人哉【徐干中论审大臣】
　　瞻山识璞临川知珠士于难分之中而无取舎之恨者使臧否区分抑咸允【抱朴子外篇行品】
　　以英逸而遭大明桑阴未移而金兰之协已固矣以长才而遇深识则不待厯试而相知之情已审矣飘乎犹起鸿之乗劲风翩乎若腾鳞之蹑惊云也【抱朴子外篇接疏】聪者贵于理遗音于千载之外而得兴亡之迹明者珍于鉴逸羣于寒瘁之中而抽匡世之器若夫聆繁防之响而顾问于庸工非延州之清听也枉英远之才而谘之于常人非独见之竒识也故与不赏物者而论用凌侪之器是使瞽者指五色也与妬胜己者而谋举疾恶之贤是与狐议治裘也【抱朴子外篇博喻】
　　华章藻蔚非蒙瞍所玩英逸之才非浅短所识夫瞻视不能接物则衮龙与素褐同价矣聪鉴不足相涉则俊民与庸夫一槩矣【抱朴子外篇擢才】
　　九方諲之相马也虽未追风逐电絶尘掣影而迅足之势固已见矣薛烛之赏剑虽未陆斩犀水截蛟龙而鋭刃之资亦已露矣【刘子知人】
　　龙之潜也庆云未附则与鱼鼈为隣骥之伏也孙阳未赏必与驽骀同士之翳也知己未顾亦与佣流杂处自非神机洞明莫能分也【刘子知人】
　　公输之刻鳯也冠距未成翠羽未树人见其身者谓之鵄【上莫项切下鸱同】见其首者名曰□鸅【上于乎切下音泽】皆訾其丑而笑其拙及鳯之成翠冠云耸朱距电揺锦身霞散绮翮焱【弋瞻呼昊二切】发翽然一翥翻翔云栋三日而不集然后赞其竒而称其巧尧遭洪水浩浩滔天荡荡怀山下民昏垫禹为匹夫未有功名尧深知之使治水焉乃凿龙门斩荆山导熊耳通鸟鼠栉奔风沐骤雨面目黧防手足胼胝冠絓不暇取经门不及过使百川东注于海西被于流沙生人免为鱼鼈之患于是众人咸歌咏始知其贤故见其朴而知其巧者是三尔之知公输也鳯成知其巧者是众人之知公输也未有功而知其贤者是尧之知禹也有功而知其贤者是众人之知禹也故知人之难未易遇也【刘子知人】
　　卞和潜幽防谁能证竒璞冀愿神龙来光以见烛【文选司马彪赠山涛诗】
　　伯乐相马取之于瘦圣人相士取之于疎【意林周生列子】伊尹薪于有莘孰知非夏之野人吕尚钓于渭濵孰知非殷之渔者遇汤武文王然后知其非也【意林物理论】则吾闻音而识其曲食防而知其甘【艺文类聚人部鉴诫书】魏安厘王问子从曰马回梗梗亮直有大丈夫之节吾欲以为相可乎答曰直亮之节臣未明也王曰何故答曰长目而豕视者必体方而心圆每以其法相人千百不失一臣见回非不伟其体干也然甚疑其目王卒用之三月果以謟言得罪【艺文类聚人部品藻】
　　譬如有人以手穿珠忽遇无上真摩尼宝心大欢喜当知是人必已曾见【大宝积经巻一百一十六】
　　得人
　　六五鼎黄耳金铉利贞【易鼎】
　　手足具乃成人有良臣乃成圣【孔氏传书説命下】
　　鳯凰于飞翽翽【音讳】其羽亦集爰止霭霭王多吉士维君子使媚于天子　鳯凰于飞翽翽其羽亦傅【音附】于天霭霭王多吉人维君子命媚于庶人　鳯凰鸣矣于彼髙冈梧桐生矣于彼朝阳菶菶【音蚌】萋萋雝雝喈喈【诗大雅巻阿】风雨齐桓得管仲以为相齐人喜之而作是诗【诗説齐】南山有台乐得贤也得贤则能为邦家立太平之基矣【毛诗南山有台】
　　棫朴文王能官人也【毛诗棫朴】
　　南山所以得髙峻者以南山之上有台北山之上有莱以有草木而自覆盖故能成其髙大以喻人君所以能令天下太平以人君所任之官有德所治之职有能以有贤臣各治其事故能致太平言山以草木髙大君以贤臣尊显【毛诗正义南山有台】
　　人道敏政地道敏树夫政也者蒲卢也【中庸】
　　所谓故国者非谓有乔木之谓也有世臣之谓也【孟子梁惠王下】
　　陛下功德陈五帝之上在三王之右非若此而已诚得天下贤士公卿在位咸得其人矣譬若以周召为丞相孔为御史大夫太公为将军毕公髙拾遗于后弁严子为卫尉臯陶为大理后稷为司农伊尹为少府子赣使外国顔闵为博士子夏为太常益为右扶风季路为执金吾契为鸿胪龙逢为宗正伯夷为京兆管仲为冯翊鲁般为将作仲山甫为光禄申伯为太仆延陵季子为水衡百里奚为典属国栁下惠为大长秋史鱼为司直蘧伯玉为太傅孔父为詹事孙叔敖为诸侯相子产为郡守王庆忌为期门夏育为鼎官羿为旄头宋万为式道候【前汉书东方朔传】
　　股肱萧曹社稷是经爪牙信布腹心良平龚行天罚赫赫明明【前汉书叙传下】
　　刳舟剡楫将欲济江海也聘贤选佐将以安天下也昔唐尧在上羣龙为用文武创德周召作辅是以能建天地之功増日月之耀者也【后汉书郎顗列传】
　　秦欲伐楚使使者往观楚之宝器楚王闻之召昭奚恤问焉对曰此欲观吾国之得失而图之宝器在于贤臣遂使恤应之称曰客观楚国之宝器所宝者贤臣也理百姓实仓廪使人各得其所子西在此奉珪璋使诸侯解忿悁之难交两国之懽使无兵革之忧太宰子方在此守封疆谨境界不侵邻国邻亦不侵叶公子髙在此理师旅正兵戎以当强敌提枹鼓以动百万之众使皆赴汤火蹈白刅出万死不顾司马子反在此若怀霸王之余义猎理乱之遗风昭奚恤在此惟大国所观秦使者瞿然无以对【后汉书李膺传注】
　　甫欲凿石索玉剖蚌求珠今乃隋和炳然有如皎日【蜀志秦宓传】
　　唐虞之朝无谬举之才造父之门无驽蹇之足【吴志王蕃传注】斯玉铉之妙味经世之徽猷也【晋书王接传】
　　皎皎瑚器来光玉绳【晋书髙光传】
　　恢燿和肆必在兼城之宝翼亮崇本宜纡髙世之逸是以渭濵佐周圣德广运商洛匡汉英业乃昌【宋书隐逸周续之传】明王圣主得麒麟鳯凰为瑞是圣德所感非力能致之瑞物虽来不堪使用如李德林来受驱防亦陛下圣德感致有大才用无所不堪胜于骐驎鳯凰逺矣【隋书李德林传】功倾魏后非待照车之珍德柔秦客岂徒秘璧之贵隆陂所渐成败之由何尝不兴资得财替因失士【南史谢宏防子谢庄传】
　　文王将田史编卜曰田于渭阳将大得焉非龙非彲非虎非罴天道汝师以之佐昌施及三王【太公六韬文师】
　　明主之治天下也必用圣人而后天下治妇人之求夫家也必用媒而后家事成故治天下而不用圣人则天下乖乱而民不亲也求夫家而不用媒则身丑耻而人不信也【管子形势解】
　　羿蠭门者善服射者也王良造父者善服驭者也聪明君子者善服人者也故人主欲得善射射逺中防则莫若羿蠭门矣欲得善驭及速致逺则莫若王良造父矣欲调一天下制秦楚则莫若聪明君子矣【荀子王霸】
　　絶江者托于船致逺者托于骥霸王者托于贤伊尹吕尚管夷吾百里奚此霸王者之船骥也释父兄与子弟非疏之也任庖人钓者与仇人仆虏非阿之也持社稷立功名之道不得不然也犹大匠之为宫室也量小大而知材木矣訾功大而知人数矣故小臣吕尚听而天下知殷周之王也管夷吾百里奚听而天下知齐秦之霸也岂特骥逺哉非其人而欲有功譬之若夏至之日而欲夜之长也射鱼指天而欲发之当也舜禹犹若困而况俗主乎【吕氏春秋知度】
　　今夫塞者勇力时日卜筮祷祠无事焉善者必胜主功名亦然要在得贤【吕氏春秋察贤】
　　贤者善人以人中人以事不肖者以财得十良马不若得一伯乐得十良劒不若得一欧冶得地千里不若得一圣人舜得臯陶而舜受之汤得伊尹而有夏民文王得吕望而服殷商夫得圣人岂有里数哉【吕氏春秋赞能】三代之法不亾而世不治者无三代之智也六律具存而莫能听者无师旷之耳也故法虽在必待圣而后治律虽具必待耳而后听故国之所以存者非以有法也以有贤人也其所亾者非以无法也以无贤人也【淮南子泰族训】
　　守不待渠堑而固攻不待冲降而拔得贤之与失贤也故臧武仲以其智存鲁而天下莫能亾也蘧伯玉以其仁宁卫而天下莫能危也【淮南子泰族训】
　　举天下之髙以为三公一国之髙以为九卿一县之髙以为二十七大夫一乡之髙以为八十一元士故知过万人者谓之英千人者谓之俊百人者谓之豪十人者谓之杰【淮南子泰族训】
　　智如泉源行可以为表仪者人师也智可以砥行可以为辅弼者人友也据法守职而不敢为非者人吏也当前决意一呼再诺者人也故上主以师为佐中主以友为佐下主以吏为佐危亾之主以为佐语曰渊广者其鱼大主明者其臣愚【韩诗外传】
　　水广则鱼大君明则臣忠昔有桓公故有管仲今桓公在此则车下之臣尽管仲也【説苑尊贤】
　　鳯凰在左麒麟处右仁圣相遇伊吕集聚【焦氏易林讼之咸】栢桂栋梁相辅为强【焦氏易林比之旅】
　　窻牖戸房通利明光贤智辅圣仁施大行【焦氏易林大畜之升】阿衡服箱太乙载行【焦氏易林恒之复】
　　千里骍驹为王服车嘉其骊荣君子有成【焦氏易林晋之遯】和气所生物皆不朽圣贤居位国无凶咎【焦氏易林解之井】次二金榦玉桢廓于城测曰金榦玉桢蕃辅正也【太经第四廓】
　　次六黄心鸿翼翕于天测曰黄心鸿翼利得辅也【太经第五翕】
　　次四将飞得羽利以登于天测曰将飞得羽其辅彊也【太经第六将】
　　夫人治国固治身之象疾者身之病乱者国之病也身之病待医而愈国之乱待贤而治治身有黄帝之术治世有孔子之经然病不愈而乱不治者非鍼石之法误而五经之言诬也乃因之者非其人茍非其人则规不圆而矩不方绳不直而凖不平钻燧不得火鼓石不下金金马不可以追速土舟不可以涉水也【濳夫论思贤】华霍所以能崇极天之峻者由乎其下之厚也唐虞所以能臻巍巍之功者实頼股肱之良也虽有孙阳之手而无骐骥之足则不得致千里矣虽有稽古之才而无宣力之佐则莫縁凝庶绩矣【抱朴子外篇审举】
　　千羊不能扞独虎万雀不能抵一鹰庭燎攒举不及羲和之末景百鼓竝伐未及震霆之余声是以庸夫盈朝不能使彛伦攸叙英俊孤任足以令庶事根长【抱朴子外篇广譬】
　　鉴之正者犹为不迷况得贤者与为治乎【太经第六蓇解】钧天广乐必有竒丽之观帝室皇居必畜非常之宝【文选孔融荐祢衡表】
　　乃鸣鸾在衡奔骥服辂良平鳯栖信布虎据【广文选陆士龙盛徳颂】
　　乗骐骥之浏浏兮驭安用夫强防【广文选宋玉九辩】
　　买马不论足力而以黒白为仪必无走马矣买玉不论美恶必无良宝矣举士不论贤良则无士矣【意林尸子】枯岸之珠既抡润山之玉已荐【艺文类聚治政部荐举表】
　　夫忠謇朝之杷朳正人国之扫篲也秉杷执篲除凶扫秽国之福主之利也【太平御览器物部杷朳】
　　人主得地百里则喜四境皆贺得士则不喜不知相贺而通乎轻重【太平御览礼仪部贺】
　　夫清忠之士乃千人之表万人之英得其人则事易于反手不得其人则难于拔筋【太平御览人事部筋】
　　王公大人则嘉得良师明辅品庶凡民则乐仁贤哲士皆国之柱栋而人之羽翼【太平御览居处部楝】
　　孙绰子曰髙祖御龙光武御虎龙韩彭之类是也虎耿邓之类是也【埤雅品物门龙】
　　文王遇太公于渭濵皤然皓首持竿垂钓文王得之灼若祛云而见日霍若开雾而观山【初学记地部渭水注】
　　若使明君用公山于前擢正礼于后所谓御二龙于长途骋骐骥于千里【何氏语林赏誉】
　　喻林巻六十六
　　钦定四库全书
　　喻林巻六十七　　　　　明　徐元太　撰君道门【七】
　　任人
　　臣作朕股肱耳目【书益稷】
　　人惟求旧器非求旧惟新【书盘庚上】
　　股肱惟人良臣惟圣【书説命下】
　　今命尔予翼作股肱心膂【书君牙】
　　法人惟重老重老惟寳【汲冢周书大匡解】
　　譬若众畋常扶予险乃而予于济【汲冡周书皇门解】
　　终其永懐又窘隂雨其车既载【音在】乃弃尔辅载【如字】输尔载【音在】将伯助予【诗小雅正月】
　　他山逺国之石取而得之可以为错物之用兴异国沈滞之贤任而官之可以为理国之政国家得贤匡辅以成治犹寳玉得石错琢以成器【毛诗正义鹤鸣】
　　商人留辅顾仆之故终用逾度陷絶之险汝商人何得曾不以是辅仆为意乎喻王用贤礼相之故终用是得济免祸害之难汝何得曾不以是贤相为意乎【毛诗正义正月】言此商人载大车当无弃尔之车辅益于尔之轮辐以喻王之治天下当无弃尔之贤佐益于尔之国事也【毛诗正义正月】
　　商人既不弃辅又数顾念尔将车之仆汝能若是则辅益车辐仆能勤御则得不隳败尔之车载以喻王既不弃贤又善礼遇尔执政之相王能如此用贤益于国家相能干职则得不倾覆尔之王业【毛诗正义正月】
　　今有璞玉于此虽万镒必使玉人雕琢之至于治国家则曰姑舍女所学而从我则何以异于教玉人雕琢玉哉【孟子梁惠王下】
　　教人治玉不得其道则玉不得美好教人治国不以其道则何由能治乎【赵氏注孟梁惠王下】
　　御四马者执六辔御天下者正六官【孔子家语执辔】
　　山月升腾圣人以命相统治【三坟形坟】
　　有非常之功必待非常之人故马或奔踶而致千里士或有负俗之累而立功名夫泛驾之马跅弛之士亦在御之而已【前汉书武帝纪】
　　传曰以贤难得之故因曰事不待贤以食难得之故而曰饱不待食惑之甚者也【前汉书匡衡传】
　　谓其鹰犬之才爪牙可任【后汉书袁绍列传】
　　昔骐骥之于吴阪可谓困矣及其伯乐相之孙邮御之形体不劳而坐取千里葢伯乐善御马明君善御臣伯乐驰千里明君致太平诚任贤使能之明效也【魏志任城王传】飞龙御天故资云雨之势帝王兴运必俟股肱之力【晋书王导列传】
　　夫嵩岱配极则乾道增辉藩岳作屏则帝王成务【宋书武帝中本纪】
　　圣不独明而治鼎不单足而立是以荧火之光犹增日月之曜【魏书安同子原传】
　　惟时三事若三阶之在天惟兹四辅若四时之成岁【周书苏绰传】
　　凡厥在位譬诸股肱若济巨川义同舟檝【北史隋本纪下】天道不言功成四序圣皇垂拱任在百司【隋书元寿传】寡人之有仲父也犹飞鸿之有羽翼也若济大水有舟楫也【管子霸形】
　　夫管仲民之父母也将欲治其子不可弃其父母【管子小匡】与骥逐走即人不胜骥托于车上即骥不胜人故善用道者乗人之资以立功以其所能托其所不能也【文子上仁】与马逐走筋絶不能及也上车摄辔马服衡下伯乐相之王良御之明主乗之无御相之劳而致千里善乗人之资也【文子上仁】
　　先王置士也举贤用能无阿于世仁人居左忠臣居前义臣居右圣人居后左法仁则春生殖前法忠则夏功立右法义则秋成熟后法圣则冬闭藏先王用之髙而不坠安而不亡此万物之本天地之门戸道德之益也【鹖冠子道端】
　　邓析谓伯丰子曰汝知养养之义乎受人养而不能自养者犬豕之类也养物而物为我用者人之力也使汝之徒食而饱衣而息执政之功也长防羣聚而为牢籍庖厨之物奚异犬豕之类乎伯丰子不应伯丰子之从者越次而进曰大夫不闻齐鲁之多机乎有善治土木者有善治金革者有善治声乐者有善治书数者有善治军旅者有善治宗庙者羣才备也而无相位者无能相使者而位之者无知使之者无能而知之与能为之使焉执政者乃吾之所使子奚矜焉【列子仲尼】
　　古者之置正长也将以治民也譬之若丝缕之有纪而罟之有纲也将以运役天下淫暴而一同其义也【墨子】夫圣人不自用其聪明思虑而任之天下故明者为之视聪者为之聴智者为之谋若云从龙风从虎霈然而莫之御【鬼谷子符言注】
　　一曰长目二曰飞耳三曰树明【鬼谷子符言】
　　立天子以为天下非立天下以为天子也立国君以为国非立国以为君也立官长以为官非立官以为官长也【慎子威德】
　　便嬖左右者人主之所以窥逺收众之门戸牖向也不可不早具也【荀子君道】
　　人主不可以独也卿相辅佐人主之基杖也不可不早具也【荀子君道】
　　天下国有俊士世有贤人迷者不问路溺者不问遂亡人好独【荀子大略】
　　人主者以官人为能者也匹夫者以自能为能者也人主得使人为之匹夫则无所移之百亩一守事业穷无所移之也今以一人兼聴天下日有余而治不足者使人为之也【荀子王霸】
　　大有天下小有一国必自为之然后可则劳苦耗悴莫甚焉如是则虽臧获不肯与天子易势业【荀子王霸篇】揺木者一一摄其叶则劳而不徧左右拊其本而叶徧揺矣临渊而揺木鸟惊而髙鱼恐而下善张网者引其纲若一一摄万目而后得则是劳而难引其纲而鱼已囊矣故吏者民之本纲者也故圣人治吏不治民【韩非子外储説右】
　　欲成方圆而随于规矩则万事之功形矣而万物莫不有规矩议言之士计防规矩也圣人尽随于万物之规矩故曰不敢为天下先【韩非子解老】
　　立官者以全生也今世之惑主多官而反以害生则失所为立之矣譬之若修兵者以备冦也今修兵而反以自攻则亦失所为修之矣【吕氏春秋本生】
</div>
    <div class="pagination">
<a href="喻林_page110.html">上一页</a><span>...</span><a href="喻林_page106.html">106</a><a href="喻林_page107.html">107</a><a href="喻林_page108.html">108</a><a href="喻林_page109.html">109</a><a href="喻林_page110.html">110</a><span class="current-page">111</span><a href="喻林_page112.html">112</a><a href="喻林_page113.html">113</a><a href="喻林_page114.html">114</a><a href="喻林_page115.html">115</a><a href="喻林_page116.html">116</a><span>...</span><a href="喻林_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
