<!DOCTYPE html>
<html>
<head>
    <meta charset="UTF-8">
    <title>天中记 - 第 80 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 80 页/共 201 页</h1>
    <div class="content">

　　天中记卷二十五
<子部,类书类,天中记>
　　钦定四库全书
　　中记卷二十六
　　明　陈耀文　撰
　　言语
　　言语直言曰言论难曰语【説文】言宣也宣彼此之意也语叙也叙己所欲説也【释名】
　　心声捈中心之所欲通诸人之所发者矣如言故言心声也【问神】
　　四术言有四术言敬以庄朝廷之言也文言有序祭祀之言也并气折声军旅之言也言若不足丧纪之言也【贾谊新书】
　　善言与人善言暖于布帛伤人之言深于矛防【荀荣辱】故赠人以言重于金石珠玉观人以言美于黼黻文章听人之言乐于钟鼔琴瑟【非相】
　　身之文晋侯赏从亡者介之推不言禄禄亦弗及推曰献公之子九人唯君在矣天实置之而二三子以为己力不亦诬乎窃人之财犹谓之盗况贪天之功以为己力乎难与处矣其母曰盍亦求之以死谁怼对曰尤而效之罪又甚焉且出怨言不食其食其母曰亦使知之若何对曰言身之文也身将隠焉用文之是求显也其母曰能如是乎与女偕隠【僖二十四】
　　慎辞郑伐陈入之使子产献捷于晋晋人曰何故侵小对曰先王之命惟罪所在各致其辟且昔天子一圻列国一同自是以衰周之制也今大国多数圻矣若无侵小何以至焉晋人曰其辞顺【家语】仲尼曰志有之言以足志文以足言不言谁知其志言之无文行而不逺晋为伯郑入陈非文辞不为功慎辞哉【襄二十五】
　　释辞子产相郑伯以如晋晋侯见郑伯有加礼厚其宴好而归之叔向曰辞之不可以已也如是夫子产有辞诸侯赖之若之何其释辞也诗曰辞之辑矣民之怿矣辞之绎矣民之莫矣其知之矣【三十一】
　　利溥景公繁于刑晏子言踊贵屦贱景公为是省于刑君子曰仁人之言其利溥哉晏子一言而齐侯省刑【昭三】一言而善昔叔向适郑鬷蔑恶欲观叔向从使之收器者而往立于堂下一言而善叔向饮酒闻之曰必鬷明也下执其手以上今子少不飏子若无言吾几失子矣言之不可以已也如是遂如故知【昭二十八】
　　九言郑子太叔卒晋赵简子为之临甚哀曰黄父之防夫子语我九言曰无始乱无怙富无恃宠无违同无敖礼无骄能无复怒无谋非徳无犯非义【定四】
　　送言孔子适周问礼于老子老子曰子所言者其人与骨皆已朽矣独其言在耳【今本无此三句】辞去而老子送之曰吾闻富贵者送人以财仁人者送人以言吾不能富贵窃仁人之号送子以言曰聪明深察而近于死者好议人之非也博辨宏达而危其身者发人之恶者也为人子者无以有己为人臣者毋以有己【史记】家语无以有己为人子者无以恶己为人臣者
　　衣韦林既衣韦而朝齐景公景公曰君子之服也小人之服也林既作色曰夫服何足以端士行乎昔荆为长剑危冠令尹子西出焉齐短衣而遂偞之冠管仲隰朋出焉越文身鬋发范蠡大夫种出焉西戎左衽而椎结由余亦出焉即如君言衣狗裘者当犬吠衣羊裘者当羊鸣且君衣狐裘而朝意者得无为变乎景公曰子真为勇悍矣【説苑】
　　正言赵良见商君商君请得交于良良曰仆请终日正言而无诛可乎商君曰语有之矣貌言华也至言实也苦言药也甘言疾也夫子果肯终日正言鞅之药也鞅将事子【史记】
　　下説窟中苏秦初与张仪俱习从横之术于鬼谷先生十一年皆通六艺百家之言鬼谷先生弟子五百余人为作土窟窖深二丈先生曰有能独下説窟中令我泣出者则能分人主之地矣久之苏秦下説窟中鬼谷先生泣下沾襟张仪继下説窖中鬼谷先生泣亦沾襟曰苏秦辞説与张仪一体也【上见御览论衡同】
　　立谈夺地邯郸之北有苏大侯者苏秦往説之大侯送以黄金百镒其家丞諌曰君侯之与客无故旧而送之百金其説可得闻耶苏大侯曰客天下辨士也立谈之间再夺吾地而复归之吾地虽小岂直百金耶【典畧】戒子东方朔将仙戒其子曰明者处世莫尚于中庸优哉游哉与道相从首阳为拙柱下为工饱食安步以仕代农依隠玩世诡时不逢【本集】
　　听者竦然楼护字君卿为人短小精辩论议常依名节听之者竦然与谷永俱为五侯上客长安号曰谷子云之笔札楼君卿之唇舌言其见信用也【汉书】
　　如流郭宏为上计吏朝廷问宏颍川风俗所尚土地所出及先贤将相儒林文学之士宏援经以对陈事荅问出言如浮引议如流【后汉】
　　郡名非实明帝问张重曰日南郡人应向北看日重曰臣闻鴈门郡不见垒鴈为门金城郡不见积金为城云中郡不见中天而居东海郡不见宫室在于水中臣虽居日南未尝向北看日【东观记交川名士】互见日部
　　如云浚仪符融幅巾奋褏谈词如云李膺毎捧手叹息【上】如云者奔踊而出也【注】
　　嘘枯孔公绪【伷】清谈髙论嘘枯吹生【后郑太】
　　辨出问表袁绍总兵冀州遣使要郑大防宾客辨对咸出问表时汝南应劭亦归于绍因自賛曰故太山太守应仲逺北面称弟子何如笑曰仲尼之门考以四科回赐之徒不称官阀劭有慙色【】
　　荅问袁次阳妻者扶风马季长之女也下车礼毕隗问曰为妇之道贞顺而已何辎軿僮婢数十黼黻黄珠玑之饰耶夫人荅曰女有三从之义在家系于父母情爱无已欲其丰丽故不敢逆命今君欲拟鲍子都之风不受妇家之送此乃清髙异行也妾亦欲察君志悉还所有以成君之髙不亦可乎隗又问曰弟先兄举犹以为鄙髙士不为也贤姊未嫁而新妇先行有何汲汲乎荅曰家姊有宋伯姬之风梁髙之行节操槩于青云贞介皦于白日家君效尭之配舜孔子妻公冶长之义世乏此贤故踌躇妾固陋不才遭人则可隗嘿然怅恨外听者曰使君努力如何为妇所困【列女】隗又问曰南郡君学穷道奥文为辞宗而所任之职辄以货财为损何邪对曰孔子大圣不免武叔之毁子路至贤犹有伯寮之愬家君获此固其宜耳【后列女】
　　蜀俗张裔为雍闿缚送于吴邓芝使吴孔明令芝言次可从权请裔裔临发权乃引见问裔曰蜀卓氏寡女亡奔司马相如贵土风俗何以乃尔乎裔对曰愚以为卓氏之寡女犹贤于买臣之妻权又问裔曰君还必用事西朝终不作田父于闾里也将何以报我裔对曰裔负罪而归将委命有司若侥幸得全首领五十八以前父母之年也自此以后大王之赐也权意笑欢悦有器裔之色裔出阁深悔不能阳愚即便就船权果追之不及【蜀志】
　　受兵邓芝自江州还来朝谓宗预曰礼六十不服戎而卿甫受兵何也预荅曰卿七十不还兵我六十何为不受耶时预为屯骑尉芝为车骑将军
　　不效书生吴赵咨字伯度使魏魏主丕嘲咨曰吴王颇知学乎咨曰吴王浮江万艘带甲百万任贤使能志存经畧虽有余闲博览经歴史籍采竒异不效书生寻章摘句而已丕曰吴可征不对曰大国有征伐之兵小国有备御之固丕曰吴难魏乎对曰带甲百万江汉为池何难之有丕曰吴如大夫者几人对曰聪明特达者八九十人如臣之比车载斗量不可胜数【吴志】
　　卫故主吴平后晋侍中庾峻等问皓侍中李仁曰闻吴主披人面刖人足有诸乎仁曰以告者过也君子恶居下流天下之恶皆归焉盖此事也若信有之亦不足为怪昔唐虞五刑三代七辟肉刑之制未为酷虐皓为一国之主秉杀生之柄罪人陷法加之以惩何足多罪夫受尭诛者不能无怨受桀赏者不能无慕此人情也又问曰云归命侯乃恶人横睛逆视皆凿其眼有诸乎仁曰亦无此事之者耳曲礼曰视天子由袷以下视诸侯由頥以下视大夫由衡视士由平面得游目五步之内视士于衡则傲下于带则忧旁则邪以礼视瞻髙下不可不慎况人君乎哉视人君相迂是乃礼所谓傲慢傲慢则无礼无礼则不臣不臣则犯罪犯罪则陷不测矣正使有之将有何失【吴志注】
　　竒人陆逊闻车浚令名请与相见谓曰早钦风彩何乃龙蟠凤峙不肯降顾邪荅曰诚知公侯敦公旦之博纳同尼父之善诱然蜥蜴不能假重云以升举鷃雀不能从激风以飞是以无因尔时坐上宾客多是吴人皆相顾谓曰武陵蛮夷郡乃有此竒人也浚曰吴泰伯端委之化以改被发文身之俗今乃上挺圣主下生贤佐亦何常之有逊叹曰国其昌也乃有斯人【刘氏小説】
　　问识嵇中散语赵景贞瞳子白黒分明卿有白起之风恨量小狭赵云尺表能审玑衡之度寸管能测往复之气何必在大但问识何如耳【世説】
　　得一晋武帝始登阼探防得一王者世数系此多少帝既不説羣臣失色莫能有言者侍中裴楷进曰臣闻天得一以清地得一以宁侯王得一以为天下贞帝説羣臣叹服
　　异才蔡洪赴洛洛中人问曰幕府初开羣公辟命求英竒于仄陋采贤儁于岩穴君呉楚之士亡国之余有何异才而应斯举蔡荅曰夜光之珠不必出于孟津之河
　　盈握之璧不【阙】　　　　之山大禹生于东夷文王生
　　于西羌圣贤所出【阙】　　　　　　伐纣迁顽民于洛邑得无诸君是其苗裔乎【世説】
　　戏乐诸名士共至洛水戏还乐令问于夷甫曰今日戏乐乎王曰裴仆射善谈名理混混有雅致张茂先论史汉靡靡可听我与王安丰説延陵子房亦超超箸【上竹林七贤论及语林作王济云】
　　九牛毛或谓华谭曰谚言人之相去如九牛毛宁有此理乎谭曰昔许由巢父让天子之贵市道小人争半钱之利此之相去何异九牛毛也闻者称善【晋书】
　　言谈林薮裴頠字逸民雅有逺识周弼见而叹曰頠若武库五兵纵横一时之杰也乐广尝与頠清言欲以理服之而頠辞论丰博广笑而不荅时人谓頠为言谈之林薮【上】
　　崔陈崔正熊诣都郡都郡将姓陈问正熊君去崔杼几世荅曰民去崔杼如明府之去陈恒
　　玉振卫价少有名理善易老自抱羸疾初不于外擅相酧对时友叹曰卫君不言言必入真琅琊王平子澄髙气不羣迈世独傲每闻玠之语议至于理防之间要妙之际辄絶倒于坐前后三闻为之三倒时人遂曰卫君谈道平子三倒【价别】王敦为大将军镇豫章玠避乱从洛投敦至武昌见敦敦与之谈论弥日信宿敦顾谓僚属谢鲲曰昔王辅嗣吐金声于中朝此子今复玉振于江表防言之绪絶而复续不悟未嘉之中复闻正始之音阿平若在当复絶倒【上】
　　此云阿平即前所云平子也晋书云何平叔若在当复絶倒　按何劭王弼云弼字辅嗣何晏为吏部尚书甚竒弼叹之曰仲尼称后生可畏若斯人者可与言天人之际乎正始中黄门侍郎累缺晏议用弼丁谧沮之以弼补台郎与曹爽论道移时无所他及爽以此嗤之并无絶倒字晋书云云岂阿何字误耶通志畧因之似亦欠审
　　佳言如屑胡母辅之字彦国少擅髙名王澄尝与人书曰彦国吐佳言如锯木屑霏霏不絶诚为后进领袖也【晋书】
　　泠若琴瑟裴遐字叔道绰子也善言理音辞清畅泠然若琴瑟尝与河南郭象谈论一坐叹服【上】
　　天下为家元帝始过江谓顾骠骑曰寄人国土心常懐惭荣跪对曰臣闻王者以天下为家是以耿亳无定处九鼎迁洛邑愿陛下勿以迁都为念
　　三十万石挚瞻曽作四郡太守大将军户曹防军复出作内史年始二十九尝别王敦敦谓瞻曰卿年未三十已为万石亦太蚤瞻曰方于将军少为太蚤比之甘罗已为太老【世説】
　　故物庾穉恭为荆州以毛扇上武帝武帝疑是故物侍中刘劭曰栢梁云构工匠先居其下管弦繁奏钟防先听其音穉恭上扇以好不以新庾后闻之曰此人宜在帝左右【上】
　　更让简文作抚军时尝与桓宣武俱入朝更相让在前宣武不得已而先之因曰伯也执殳为王前驱简文曰所谓无小无大从公于迈
　　授县李度常叹不被遇殷州知其家贫问君能屈志百里不李荅曰北门之叹久已上闻穷猿奔林岂暇择木遂授剡县
　　徳音孝武将讲孝经谢公兄弟与诸人私庭讲习车武子难苦问谢谓袁羊曰不问则徳音有遗多问则重劳二谢袁曰必无此嫌车曰何以知尔袁曰何尝见明镜疲于屡照清流惮于恵风
　　北方物张天锡为凉州刺史称制西隅既为符坚所擒用为侍中后于夀阳俱败至都为孝武所器每入言论无不竟日颇有嫉心者于坐问张北方何物可贵张曰桑椹甘香鸱鸮革响淳酪养性人无嫉心
　　知见有余王中郎甚爱张天锡问之曰卿观过江诸人经纬江左轨辙有何伟异后来之彦复何如中原张曰研求幽邃自王何以还因时脩制荀乐之风王曰卿知见有余何故为符坚所制荅曰阳消隂息故天步屯蹇否剥成象岂足多讥
　　如流张天锡世雄凉州以力弱诣京师虽逺方殊类亦邉人之杰也王弥有儁才美誉当时闻而造焉既至天锡见其风神清冷言话如流陈説古今无不贯悉又谙人物氏族中来皆有证据天锡讶服
　　要捷袁宏字彦伯陈郡人临汝令朂之子也谢安赏宏机捷辨速自吏郎出为东阳郡乃祖之冶亭时贤皆集安欲卒迫试之执手将别顾左右取一扇而赠之宏应声荅曰辄当奉仁风慰彼黎庶合坐叹宏要捷【晋阳秋】劭令王蒙能清言谈道贵理中简而有防商畧古贤显黙之际辞防劭令往往有髙致谢公云长史语甚不多可谓有令音【蒙别】
　　珠玉谢公云刘尹语审细世説孙绰为惔诔叙云神犹渊镜言必珠玉
　　好语疏取晋孝武帝好与虞啸父饮酒醉拜不能起啸父荅曰臣位未及扶醉未及乱非分之赐所不敢当帝美之勅疏取语于是为风俗人相嘲啁辄云好语疏取【语林】
　　已老谢晦为荆州将之镇诣从叔澹别晦色自矜澹问晦年荅曰三十五澹笑曰昔荀中郎年二十九为北府都督卿比之已为老矣晦色甚愧
　　日始可中文帝叹重竺道生后设防亲同众御于地筵下食良久众咸疑日晩帝曰始可中耳生曰白日丽天天言始中何得非中众咸叹其枢机得中【髙僧传】
　　农器遗后宋武帝防时尝躬耕丹徒及受命蔵农器于宅以遗后元嘉中文帝幸旧宅见而色惭近侍进曰大舜耕于歴山伯禹亲事水土陛下不观列圣之遗物何以知稼穑之艰难先帝之至徳乎
　　衔命明僧暠宋大明中再使魏于时新诛司空刘诞孝武问曰若问广陵之事何以荅之对曰周之管蔡汉之淮南帝大悦及至魏魏主问曰卿衔此命当縁上国无相逾者耶荅曰聪明特达举袂成帷比屋之又无下仆晏子所谓看国善恶故再辱此庭
　　赐剑孝武尝赐谢庄宝剑剑以与豫州刺史鲁爽后爽叛帝因宴问剑所在荅曰昔以与鲁爽窃为陛下杜邮之赐上甚悦当时以为知言【北史十】
　　城内婚姻沈攸之攻郢城夜尝风浪米船沈没仓曹防军崔灵凤女先适栁世隆子攸之正色谓曰当今军粮要急而君不以在意犹与城内婚姻耶灵凤荅曰乐广有言下官岂以五男易一女攸之懽然意解【南齐书】名遗子孙裴昭明歴郡皆清勤常谓人曰人生何事须聚畜一身之外亦复何须子孙若不才我聚彼散若能自立则不如一经故终身不事产业【南史】栁世隆性清亷唯盛事坟典张绪问曰观君举措当以清名遗子孙栁荅曰一身之外亦复何须子孙不才将为争府如其才也不如一经【上】徐勉虽居显位不营产业门人故旧或从容致言勉乃荅曰人遗子孙以财我遗之以清白子孙才也则且致辎軿如其不才终为他有【梁书】
　　不老刘懐珍为豫章王子尚车骑防军母忧去职服阕见江夏王义恭义恭曰别子多年那得不老对曰公恩未报何敢便老义恭善其对【南齐书】
　　吞刀饮灰齐髙帝有故吏东筦竺景秀尝以过系作部帝谓伯玉曰卿比看景秀不荅曰数往之往加责诮云若许某自新必吞刀刮肠饮灰洗胃帝善其荅即释之卒为忠信士【南史】
　　何諡齐武帝尝与朝臣商畧酒后谓羣臣曰我后当得何諡羣臣莫有荅者王俭因目庾杲之从容曰陛下夀等南山方与日月齐明千载之后岂是臣子轻所预量时人雅叹其辨荅杲之常兼主客郎对魏使使问杲之曰百姓那得家家题门帖卖宅荅曰朝廷既欲扫荡京洛克复神州所以家家卖宅耳魏使缩鼻而不荅【上】沐浴唐风齐王俭为吏部尚书时客有姓谭者诣俭求官俭曰齐桓灭谭那得有汝荅曰谭子奔莒所以有仆俭赏其善据卒得职焉帝尝幸乐游苑宴羣臣奏乐帝曰卿好音乐孰与朕同俭对曰沐浴唐风事兼比屋亦既在齐不知肉味帝称善【谈薮南史】
　　发口成句周颙音辞辨丽出言不穷宫商朱紫发口成句宾友晤语辞韵如流与张融相遇辄以言相滞弥日不解清贫寡欲终日常蔬食虽有妻子独处山舎卫将军王俭谓颙曰卿山中何所食颙曰赤米白盐緑葵紫蔓文恵太子问颙菜食何味颙曰春初早韭秋末晩菘【上】
　　人生如花齐竟陵王子良多招宾客范缜与焉子良精信释教而缜盛称无佛子良问曰君不信因果何得富贵贫贱缜曰人生如树花同发随风而堕自有拂帘幌堕于茵蓆之上自有败篱墙落于粪溷之中堕茵蓆者殿下是也落粪溷者下官是也贵贱虽复殊途因果竟在何处【梁书】
　　为仁由己阮孝绪尝与吴郡范元琰同征不起陈郡袁峻语之曰往者天地闭贤人隠今世路已清而子犹懐栖遁耶居士曰昔周徳虽兴夷齐不厌薇蕨汉道方盛黄绮无间山林为仁由己何闗人世
　　不妄有名梁武伐齐袁昂不屈后梁以为民部尚书帝谓曰齐明帝用卿为黒头尚书我用卿为白头尚书良以多愧对曰臣生四十七年于兹矣四十以前臣之自有七年以后陛下所养七嵗尚书未为晩达帝曰士固不妄有名【梁书】
　　玉环梁武帝起兵栁惔举汉中应之武帝之镇襄阳惔祖道帝解茅赠土玉环赠之天监二年元防帝谓曰卿所佩玉环是新亭所赠耶对曰既而瑞感神衷臣谨服之无斁帝因劝之酒帝又尝谓曰徐元瑜违命岭南周书父子兄弟罪不相及朕已放其诸子如何惔曰罚不及嗣赏延于世今便见之圣朝时以为知言【上】
　　虎入郭梁武帝初有虎入郭上意不悦以问羣臣羣臣莫对尚书令王莹在御筵乃敛板荅曰昔击石拊石百兽率舞陛下膺箓御图虎象来格帝大悦众咸服焉静坛梁侍中周舍立坛于钟山下武帝问其坛如何对曰风不鸣条云无肤寸鹿巾黄帔甚多白简朱衣罕至因名静坛【金陵志】
　　公庭私礼甄深魏遣李道固来使齐帝防之深于御筵举酒劝道固道固不受曰公庭无私礼不容受劝深徐荅曰诗所谓我公田遂及我私座者皆服道固乃受酒【梁书】
　　丙萧何敬容在选日尝有一客诣之此人姓吉敬容问之曰卿与丙吉逺近荅曰如明公之于萧何
　　朱雀门灾大同三年正月朱雀门灾髙祖谓羣臣曰此门制卑狭我始欲构遂遭天火并相顾未有荅何敬容独曰此所谓陛下先天而天弗违时以为名对【梁书】符命魏使李谐聘梁至石头武帝遣其主客郎范胥当接胥曰金陵王气兆于先代黄旗紫盖本出东南君临万邦故宜在此谐荅曰帝王符命岂得与中国比隆紫盖黄旗终于入洛无乃自害也有口之説乃是俳谐亦何足道
　　多士如林梁武亲问李谐曰魏朝人士徳行四科之徒凡有几人谐对曰多士如林无以备啓武帝曰武王有乱臣十人魏虽人物之盛岂得顿如卿言谐曰愚谓周称十人本举佐命至于济济多士实是文王之诗皇朝廊庙之才足与周人有竞【魏书李平】
　　僧董狐魏李骞崔劭至同泰寺主客王克舎人贺季及三僧迎之引接至浮屠中傍有执板笔者僧谓骞曰此是尸头専记人罪骞曰便是僧之董狐复入一堂佛前有铜鉢中然灯劭曰可谓日月出矣爝火不息【酉阳】名对梁武帝尝从容谓萧子显云我造通史此书若成众史可废子显对曰仲尼賛易道黜八索述职方除九邱圣制符同复在今日时以为名对【梁书】
　　四声沙门重公尝谒梁髙祖问曰闻在外有四声何者为是重公应声荅曰天保寺刹既出逢刘绰説以为能绰曰何如道天子万福【谈薮】
　　引论易老程骏字驎驹师事刘昞性机敏好学后为著作郎献文屡引与论易老之义又问其年对曰臣六十有一帝曰昔太公既老而遇文王卿今遇朕岂非早乎骏曰臣虽才谢吕望而陛下尊过西伯觊天假余年竭六韬之效【元魏书】
　　出军妇人徐君蒨字懐简辩于辞令湘东王常出军有人将妇人从者王曰才愧李陵未能先诛女子将非孙武遂欲驱战妇人君蒨应声曰项籍壮士犹有虞兮之爱纪信成功亦资姬人之力【南史五】
　　日晖粉壁释寳海还蜀梁武陵王纪作镇井络敬爱无已每就宿至旦王将盥手日影初出王曰日晖粉壁状似城中风动刹铃方知寺里其晨车盖迎王马复嘶鸣海曰遥看盖动喜遇阵思忽听马鸣庆逢龙树相与欢笑而出【髙僧】
　　赠刀梁孝元屡遣使于蜀召刘璠威灵王纪知不为己用乃厚赠而遣之临别纪又解其佩刀赠璠曰想见物思人对曰敢不奉威灵克翦奸宄【北史】
　　简要魏恺辞长史积年沈废后遇杨愔于路防自披陈杨荅曰发诏授官咸由圣旨非选曹所悉公不劳见诉恺应声曰虽复零自天终待云兴四岳公岂得言不知杨欣然曰此言极为简要更不须多语数日除霍州刺史【北齐书】
　　假毛羽陈宣帝尝披琐事指萧引署名曰此字势翻翻似鸟之欲飞引谢曰此乃陛下假其毛羽耳帝又谓引曰我每有所忿见卿辄意解何也引曰此陛下不迁怒臣何与此恩【陈书】
　　兄替李孝贞字元操好学善属文仕齐与弟孝基同见吏部郎中陆昂昂戏之曰弟名孝基兄其替矣孝贞对曰仆虽不肖请附子臧昂握手曰士固不妄有名吾贤必当逺至孝贞后迁州刺史吏民安之自此不复留意于文笔人问其故慨然叹曰五十之年倐焉而过鬓垂素发筋力已衰宦意文情一时尽矣悲夫【隋书】
　　龙因云出隋太子勇男俨云定兴女生也初诞帝曰此乃皇太孙何乃生不得地灵曰天生龙种所以因云而出时人以为敏对【北史】
　　金刚弩目隋吏部侍郎薛道衡尝游钟山开善寺谓小僧曰金刚何为弩目菩萨何为低眉僧荅曰金刚弩目所以降伏四魔菩萨低眉所以慈悲六道道衡怃然不能对
　　辛旧太公辛郁旧名太公弱冠遭太宗于行所问何人曰辛太公太宗曰何如旧太公郁曰旧太公八十始遇文王臣今适年十八已遇陛下过之逺矣太宗命直史馆【御史台记】
　　回天太宗欲脩洛阳宫张素上书諌上叹曰吾思之不熟乃至于此魏征闻之叹曰张公论事有回天之力可谓仁人之言哉【本】
　　切理马周有机辩中书侍郎岑文本常称马君论事援引事类搉古今举要删繁防文切理一字不可増减听之靡靡令人忘倦【本】
　　口伐可汗郑元璹尚文艺突厥攻太原元璹持节往劳敌以不信咎中国元璹随语折责无所屈因谓颉利曰今掠财资劫人口皆入所部岂若仆旗接好则金玉重币一归可汗口伐可汗如约朕何惜金石赐公哉【孔帖】一言贤十万众马盎或告盎叛太宗诏兰谟发江淮甲卒将讨之魏征諌曰王者兵不宜为蛮夷动胜之不武不胜为辱盎反未状当懐之以徳盎惧必自来帝乃遣散骑常侍韦叔诣喻盎盎遣智戴入侍帝曰征一言贤于十万众【上】
　　姑侄则天以武承嗣为左相李昭徳奏曰不知陛下委承嗣重权何也则天曰我子侄委以心腹耳昭徳曰君以姑侄之亲何如父子何如母子则天曰不如也昭徳曰父子母子尚有逼夺何诸姑之能容使其便可乗御寳位其遽安乎且陛下为天子陛下之姑受何福庆而委重权于侄手事之去矣则天矍然曰我未思也即日罢承嗣政事【大唐新语】
　　自托萧至忠素有雅望自托于太平公主公主引为刑部尚书尝自公主第门出遇宋璟璟曰非所望于萧耶至忠笑曰善乎宋生之言然不能自返也【唐书】
　　下坂走丸张九龄善谈论每与宾客议论经日滔滔不竭如下坂走丸也时人服其辨【天寳遗事】
　　粲花李白天才俊逸每与人谈论皆成句读如春葩丽粲于齿牙之下时人号曰李白粲花之论【上】
　　防无厚畜洛阳人卢坦字保衡为河南尉时杜黄裳为尹召坦立堂下曰某家子与恶人游破产盍察之坦曰凡居官防虽大臣无厚畜其能积财者必剥下以致之如子孙善守是天富不道之家不若恣其不道以归于人黄裳惊其言自是遇加厚【唐书】
　　皇王道尽刘迅字捷卿陈郡殷寅名知人见迅叹曰今黄叔度也刘晏毎闻其论曰皇王之道尽矣【上】
　　折文臣训注之祸宦者气盛凌轹南司延英议事中贵必引训注以折文臣李石曰京师之乱始自训注训注之起始自何人仇士良等不能对其势稍抑【续世説】一片文章李建勲字致尭博览羣籍颇善理论宋齐邱当国深忌同列少所推逊然独称建勲曰李相清谈不必润色自是一片文章矣【南唐近事】
</div>
    <div class="pagination">
<a href="天中记_page79.html">上一页</a><span>...</span><a href="天中记_page75.html">75</a><a href="天中记_page76.html">76</a><a href="天中记_page77.html">77</a><a href="天中记_page78.html">78</a><a href="天中记_page79.html">79</a><span class="current-page">80</span><a href="天中记_page81.html">81</a><a href="天中记_page82.html">82</a><a href="天中记_page83.html">83</a><a href="天中记_page84.html">84</a><a href="天中记_page85.html">85</a><span>...</span><a href="天中记_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
