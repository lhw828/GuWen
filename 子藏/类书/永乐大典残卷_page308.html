<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 308 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 308 页/共 331 页
  </h1>
  <div class="content">
   畜官
　　岁杀
　　蚕命
　　蚕室
　　蚕官
　　五鬼
　　大杀
　　灾杀
　　岁破
　　岁刑
　　大耗
　　小耗
　　力士
　　飞廉
　　伏兵
　　大祸
　　病符
　　死符
　　白虎
　　破败
　　劫杀
　　太岁
　　六盘山人氏，姓姚，名宝，字万卿。年二十岁，为官聪明正直。作道德，人慈祥。天帝遥知，白日上升。随遣金甲神人，降来下方，与纣王为太子。年长一十七岁，文章冠世，武略过人。夜梦青衣童子，从天而降，言：请太子赴王母蟠桃晏会。随青衣童子至于王母宫中，众仙会饮。忽见二仙童所至。王母曰：此太子是秦王帝，今落人间，与纣王为太子。王母遂审其言，遣太子离宫。撒然梦觉回至。太子每思其会，随修表章，上祀王母圣意，奏，王母收表，令呈玉帝上知，命太子辞世命终。上帝降敕，封作人间，管在世王宫、万民舍宇，宅神太岁，内外第一位尊神之主。若人犯之，令家长不安，立有祸殃。赞曰：纣王宫殿立其身，善治家邦善治民。因赴天宫王母会，世间宅内管诸神。镇祭用金银钱各一分，云马三疋，红筋六双，五采各一尺二寸。右依此法，于行年本方，书神位，祭之大吉。金神
　　解州人氏，姓蔚，名立，字龙真。弟兄七人，道通天地，德镇乾坤。能文解武，恤孤念寡，爱贫扶弱，与倚势人为祸害，向平善人家作福德。七人当日身亡，同到上原天宫，封作此七人太岁前金神，若人犯之，损害人口六畜，产妇不安。赞曰：道德大贤振世中，几度曾到上原宫。弟兄七人天堂友，号作金神太岁同。镇祭用金银钱各一分，云马三疋，羊肉汤七碗，好酒七盏，果子七七四十九个，五采各一尺二寸。右依此法，于行年本方，书神位，祭之大吉。大将军
　　翼河人氏，姓孔，名下，字百花。年长五岁，天性日记千言。至一十七岁，功名冠世，立国安邦，为官正直，断事均平。爱打无道皇亲，偏嫌倚势国戚。妄奏朝廷，屈令斩首。冤魂不散，化作精魅。食啖奸臣、官吏，吞食不孝逆子。东岳天齐仁圣神，遥知此人忠烈正直，追摄前来，封为太岁前作大将军，游逸之神。若人犯之，先损家长，后害子孙。赞曰：稚童才自五年春，日记千言古圣文。生岁安邦能定国，终年封作大将军。镇祭用金银钱各一分，云马三疋，酒果香花供养，五采各一尺二寸，用青石一十斤，雄黄书东岳字于中宫安之。右依此法，于行年本方，书神位，祭之大吉。奏书
　　金州人氏，姓祁名善，字道源。幼小累岁修行全真道德，功成果就，超升上界。行过月宫，忽生凡世心，念之，上帝发于太岁前为奏书神。若人犯之，内外灾殃，祭之降福。赞曰：幼小修真百事除，功成行满赴天衢。月宫忽睹娥忆，罚与人间奏书神。镇祭用金银钱各一分，云马三疋，酒果花香供养，五采各一尺二寸，河水三升，于中宫前后洒扫。右依此法，于行年本方，书神位，祭之大吉。博士
　　金州人氏，姓许名，字吉祥。善骑乘马，能射硬亏。其年天旱，嗔二天仙不降雨泽，言道：念无慈悯之心，何有恤念之意。往污仙家之名，空建灵祠。毁辱二仙，勒战斗胜。二仙忽至，相持相射，昼夜不分胜败。上界见于勇猛正直，随令身亡。发于太岁前作博士，吉神，若人犯之，不为祸害。祭之，降福。赞曰：就中猛勇最为良，曾与二仙斗争强。谓民无雨仙家战，人皆犯着不为殃。镇祭用金银钱各一分，云马三疋，酒果香花供养，五采各一尺二寸，高酒五盏，灯五盏。右依此法，于行年本方，书神位祭之，降福，犯之无殃，大吉。太阴
　　幽州人氏，其父姓黄，名贤，字万卿。所生女童，长年二十五岁。天降美貌玉容之女，常怀三贞九烈之心。每有三从四德之意，深通针指，广解丝罗。国王士庶不喜招嫁。忽然夜梦一神人，传奉玉皇宣命，侍女童追魂，发与太岁前为夫人，作太阴神。若人犯之，疮疾癔痖风，夜梦恶鬼，惊恐不安。赞曰：女子二十五度春，常怀贞烈至诚心。忽然玉皇传宣命，太岁宫中作太阴。镇祭用金银钱各一分，云马三疋，香酒茶果供养。五采五分，各一尺二寸。右依此法，于本方书神位，祭之大吉。丧门神
　　郑州人氏，覆姓伊祁，名宦，字安山。于太行山落草，揭取不义之财，散施贫民。专杀无徒官吏、势财主、冤业搅幸不平之人。屈镇太行山八百里。有一日，黄河泛涨，身遭困陷。纣王乱刑，捉获斩首，剑至于项，头不落地，起千尺高，化为大蟒。上报冤雠，专食无道官吏、不孝儿孙、倚势不平之人。雠满冤尽，命北极真武降住，发于太岁前为丧门神。若人犯之，丧祸不绝，死亡人口。赞曰：太行山内作强人，专杀无徒倚势人。多为不平为祸害，至今封作是丧门。镇祭用金银钱各一分，云马三疋，香酒茶果供养，五采各一尺二寸，安息香半两，桑木三寸，安在本方位。右依此法，于行年本方，书神位祭之，大吉。吊客
　　淮阳人氏，姓杜名可，字直清。一生敬天地、孝父母、义兄弟。财不入已，物不亏他。常好游行，至宣山遇长寄仙人，礼拜为师父。回家葬殡双父母，即时身亡，灵魂不散。玉帝遥知，封为太岁前吊客神。若人犯之，不利灾祸。赞曰：云游天下至宣山，修真孝道日月贤。父母并亡俱葬毕，忽然一命在幽间。镇祭用金银钱各一分，云马三疋，香酒茶果供养，五采各一尺二寸，茯苓细辛黄蘖子各半两，用绢袋盛之，吊挂门头上。右依此法，于行年本位，书神位，祭之大吉。黄幡
　　商陵人氏，姓窦，名祁，字天除。幼小习学书算文章，见纣王无道，弃文就武，与纣王相持，作战不胜，命终身死。真魂不散，命太岁收用为黄幡神。若人犯之，人口灾伤，嫁娶不安。赞曰：弃文就武自强还，攻战无道戮纣王。意与万民除雠恨，死扶太岁作黄幡。镇祭用财马香酒茶果供养，五采各一尺二寸。右依此法，于行年本方，书神位，祭之大吉。豹尾
　　秦州人氏，姓乔名德，字为化。太平山拽脚下，山中有猛兽伤人断路。官出文榜，如有采打的获，除兽路通，偿钱五百贯。乔德揭榜烈，众人根随至太行山，约有四十余里。见正北下大岩一座，见一兽，体似蛟龙，毛如锦绣，牙如利剑，爪胜钢钩。正是千年猛兽，万载禽虫。大众人失色。乔德强步奔走，速向山岩前伏剑与豹精相斗。数十余合，将豹战罚，就便杀死。用剑割得豹尾，前来呈官申报。随时，乔德力尽身亡，真魂不散。太岁收为作豹尾神。若人犯之，人口发狂不安。赞曰：恶兽成精截路傍，众官与偿榜文张。只为勇猛岩前斗，一郡人民免祸殃。镇祭用财马香酒茶果供养，五采各一尺二寸。又用黄蘖子一两三钱，防风半两，好酒一升，为末同和，望门头上泥涂，殃即止。右依法，于行年本方，书神位，祭之大吉。畜官官符
　　秦州人氏，姓董名岩，字有勇。一生爱养六畜，使用知轻重，喂养时知饥渴。冬藏于暖处，夏趁凉阴。养马生獬豸，牛生麒麟遐飞。有此祥瑞，上进国家，奏贺天地。上圣遥知，本人命终，封差与太岁前作官符畜官。若人犯之，六畜死损、走失，不安。若无六畜，必伤人口。赞曰：慈养六畜数年春，骡马牛羊队队群。知饱知饥知困苦，号为畜官官符神。镇祭用财马香酒茶果供养。五采各一尺二寸，又用朱砂书飞廉字门头上贴。右依此法，于行年本方，书神位，祭之，大吉。劫杀
　　东人氏。姓焚，名原，字康安。能通古今之事，会晓天地之机。文武俱备，谋有大略。晋帝闻知，为忠臣宰。帝见大喜，倏忽命终身亡，真魂不散。命太岁封作劫杀神，若人犯之，恶事临门，破家散宅。赞曰：深通古今最为良，只为多谋晋帝宣。忠良文武龙忆喜，封为劫杀古今传。镇祭用财马香酒茶果供养，五采各一尺二寸，用猪羊肉各一斤。右依此法，于行年本方，书神位，祭之，大吉。岁杀
　　汴州人氏，姓姚名其，字仲祥。年少为官，清廉正直，行断无冤，多行阴德。遇风雨雷电，令命身亡，精魂不散。玉帝发封为太岁前作岁杀神。若人犯之，令妇女有灾，小口不安。赞曰：多行阴德合天机，广造人慈顺所为。少年之时多灵惠，生为宰辅死为神。镇祭用财马茶果香酒供养，五采各一尺二寸。又用自燃铜一两，本方洒扫。右依此法，于行年本方，书神位，祭之，大吉。蚕官、蚕命、蚕室
　　三位、瀛州人氏。姊妹三人，是蚕王之女。姓蚕，蚕官名石，蚕命名广，蚕室名高。三人去游天下，世人见之，无不美爱。天下有五代佛曰马明王，于空中见三人，玩世有德之人。马明王化作凡夫，年约七十余上。三人行间，遇此老人，言曰：与你三人《济世仙经》一卷，文世上众生穿绫罗绸绢丝绵以备冬寒。三人跪下，受接仙经。老公化金光，不见，去了。上帝封为此三人与太岁前为蚕官、蚕命、蚕室神。专管万民丝蚕胜旺衰败。祭之，大收，犯之，死损人口。赞曰：蚕王三女好去游，天下人民喜无休。马明神王见深德，书符仙经此人收。镇祭用财马香酒茶果供养，五采各一尺二寸，罗钱三文烧灰，石榴树下土泥蚕官位。右依此法，于行年本方，书神位，祭之，大吉。五鬼
　　容山人氏，姓韩名虎，生长四子。五人每日打鱼为生。得鱼，先献天地，然后货卖与人。其夜三更，忽起黄风，便生黑暗。阴云雷电，骤雨急速，江水泛涨，不分水势，难辨河岸。风泊水以致俱各大小身亡。尸流去讫。在此强魂不散，化作精魅，扰害生人。命太岁收作五鬼神。若人犯之，釜鸣井溢，户里作声，暗灯发火忽暗，不祥之兆，祸患临门，大凶。赞曰：父子五人向鱼船，所得头鱼祭献天。夜宿不防遭水，太岁收作鬼中仙。镇祭用财马香酒茶果供养，五采一尺二寸，五色钱五贴，各五分。右依此法，于行年本方，书神位，祭之，大吉。大杀
　　郑州人氏，姓甄，名信。能文解武，善治国邦。安净六国，忠勇俱全。居官三日而命终，灵魂不散，命太岁收作请次神，同知人间大杀神。若人犯之，犬自上屋嚎叫，火光。赞曰：能通三略世间无，善治六韬会兵书。致身勇烈天年尽，太岁神前一供居。镇祭用财马香酒茶果供养，五采各一尺二寸，又用生铁半斤，兔头一个，埋于本方。右依此法，于行年本方，书神位，祭之，大吉。灾杀
　　广州人氏，姓王，名狡。原是屠户，会飞刀取肉。一生软者不欺，硬者不怕。为人慷慨，作事均平。有日，遇一仙师道友，传得仙术，得悟，于鹊山卓庵修道，守自然之性。至冬，天降大雪，绝粮而命终身亡。真魂不散，投于太岁，封为灾杀神。若人犯之，不思饮食，吐逆而死亡之灾。赞曰：原为屠户猛修行，得遇明师耳目清。游至鹊山成道果，升为灾杀作灵神。镇祭用财马香酒茶果供养，五采各一尺二寸。右依此法，行年本方，书神位，祭之，大吉。岁破，姓犯，岁刑，姓进，名庄。商贾盈贩珍宝珠玉，广有资财。家豪大富。放奴仆为良，救刑禁人出牢狱。有日，至东岳殿下，传宣追魂命辞。封与太岁前岁刑、岁破二神。若人犯之，六畜死损，失财，去宝，人离。赞曰：为商作贾广资财，悯老怜贫救祸灾。有日二人数限尽，东岳大帝命神差。镇祭用财马香酒茶果供养，五采各一尺二寸。又罗钱八文，埋土中宫前。右依此法，行年本方，书神位，祭之，大吉。大耗、小耗
　　本是南海火龙前二小火龙。于水晶宫内作乱，大者名跋，小者名离。为乱圣宫。上界见罪，罚下太岁前大小二耗神。若人犯之，财离失散，六畜损伤。赞曰：南海大海二赤龙，忽作狂风乱圣宫。所犯天宫罚罪责，发下二耗在凡中。镇祭用财马香酒茶果供养，五采各一尺二寸。右依此法，于行年本方，书神位，祭之，大吉。力士
　　吾州人氏，姓曹名梁，字化之。本是上方白龙。为见下方亢旱三年，六料不收，饿死人无数。私求甘雨一尺，上方见罪而死。天宫不收，真灵不散。罚于太岁前为力士神。若人犯之，令人家宅门不开自开，不闭自闭，诸物自动，大灾不宁。赞曰：私求甘雨救生民，天宫降罪致遭刑。天上不收随太岁，名为力士作凶神。镇祭用财马香酒茶果供养，五采各一尺二寸，又用鹏砂一钱，虎骨半两，白绢袋盛之，本位上挂镇，白练系悬门上额。右依此法，于行年本方，书神位，祭之，大吉。飞廉
　　宣州人工。覆姓公孙，名洪，字原建。为案义，又返阳间，到夜属阴司，争强斗胜。五由旬，至令身死。真灵不散，投于太岁前，封为飞廉神。若人犯之，官司口舌，盗贼生发，恶人所算，内外不安。赞曰：从天铣锐太岁前，案义神岁武勇添。五经旬由曾斗胜，公孙覆姓号飞廉。镇祭用财马香酒茶果供养，五采各一尺二寸，朱砂一钱，书飞廉字，门额上贴。右依此法，于行年本方，书神位祭之，大吉。伏兵
　　鹿县人氏。姓常，名牛牛牛，字慎之。山中落草，专杀不平之人，揭取不义之财，替人报仇，除冤去恨。朝廷招取，赐官不就。言道：国法不正，贼臣害民。上朝怪问征战，不能而胜，自刎身亡。灵魂不散，太岁收为伏兵神。若人犯之，人口损伤，六畜不安。赞曰：山中落草许多年，几度招来不受宣。自刎只嫌官不正，伏兵神德古今传。镇祭用财马香酒茶果供养，五采各一尺二寸。右依此法，于行年本方，书神位，祭之，大吉。大祸
　　深州人氏，姓翼，名青，字度之。平生慷慨，好杀猪羊祭赛神祗，好朋友弟兄，怜贫敬老，惜孤爱寡。少年身亡，灵魂不散，投于太岁前，封为大祸神。若人犯之，家长大祸、百端不祥之兆。赞曰：平生慷慨至英贤，宰杀猪羊祭神天。一灵真魂投太岁，封为大祸用神前。镇祭用财马香酒茶果供养，五采各一尺二寸，安息香半两，桑木长三寸，埋在本位。右依此法，于行年本方书神位，祭之，大吉。病符
　　渤海人氏，姓高，名尹之。性好修真，慕于崆峒卓庵，扮道采药，修合丸散。每日下山散施，救度人民。有一日，山中采药，忽见二虎相斗，先生向前呵喊，以手分之。解二虎在于身左右两旁。二虎壮生忿怒，立便再斗。先生又劝，虎爪误伤先生，致命而身亡。灵魂不散，投于太岁，封为病符神。若人犯之，全家心痛，发狂，百端不安。赞曰：卓庵学道在崆峒，采药修丸万事通。设施人间除病患，山中解虎命虚空。镇祭用财马香酒茶果供养，五采各一尺二寸，又用雄黄茯苓各一两，青袋挂门头上。右依此法，于行年本方，书神位，祭之，大吉。死符
　　真定人氏，姓蔡名青。根脚原是上界天人，为偷王母仙桃食用，神通广大，命天蓬大圣降住，下方为人。命终之后，精灵不散，投于太岁，封作死符神。若人犯之，家长不安，宅神不喜，常见神鬼凶。赞曰：宿世生前甚英豪，王母盘中盗仙桃。广有神通天蓬斗，降为死符再名标。镇祭用财马香酒茶果供养，五采各一尺二寸，五色钱帖书名姓，一处焚烧。右依此法，于行年本方，书神位，祭之，大吉。白虎
　　真定人氏，姓张名全，终南山修道。有日，夜至三更，有一神人至，赐与明珠一颗。张全受的，心中思虑：此物莫是灵丹？吞入腹中，其身变为白虎。毛如瑞雪，牙似玑钩。上帝差天丁力士送与太岁前，封为白虎神。若人犯之，伤筋损骨，走痛，坐卧不安。赞曰：终南得道一真人，夜梦明珠付本身。吞在腹中为白虎，相随太岁作明神。镇祭用财马香酒茶果供养，五采各一尺二寸，猪肉半斤。右依此法，于行年本方，书神位，祭之，大吉。破败
　　金州人氏，姓范，名宽。善知音律，深通乐器。少年曾为教坊大使，唱四十大曲，舞六宫十八巧体。其唱清声韵美，驾前承应。帝宣诏，范宽大喜，此人至夜还宫内，杀宫娥数十余人，学管色唱舞为度。因带酒误伤宫娥，见罪，杀死。其魂不散，太岁摄于位下破败神。若人犯之，令人歌舞狂乱，不分尊卑，不省人事，乱行，大祸横灾。赞曰：宫商角徵羽通深，上帝亲闻管地音。误犯宫人遭刑宪，岁君摄作破败神。镇祭用财马香酒茶果供养，五采各一尺二寸，又用乐器管弦一件，埋本位。右依此法，于行年本方，书神位，祭之，大吉。
永乐大典
卷之二万二百四
卷之二万二百四
　　二质毕
　　毕士安
　　【宋书】《列传》：毕士安，字仁叟，代州云中人。曾祖宗昱，本县令。祖球，本州别驾。父义林，累辟使府，终观城令，因家焉。士安少好学，事继母祝氏以孝闻。祝氏曰：学必求师友，乃与如宋，又如郑，得杨璞韩丕刘赐为友，因为郑人。乾德四年举进士，帅杨延璋，辟幕府，掌书奏。开宝四年，历济州团练推官，专掌莞权，岁课增羡。改兖州观察官。太平兴国初，为大理寺丞，领三门发运事。吴越钱纳土，选知台州，言钱氏上图籍，有司皆张侈赋数。今湖海新民，始得天子命吏，宜有安辑，愿一用旧籍。诏从之。明年迁左赞善大夫，徙饶州，改殿中丞，召还为监察御史，复出知乾州。以母老，愿降任就养，改监汝州稻田务。雍熙二年，诸王出阁，慎择僚属。以虞部郎中王龟从，兼陈王府记室参军。水部员外郎王素，兼王府记室参军。秘书丞张茂直，兼益王府记室参军。士安迁左拾遗，兼冀王府记室参军。太宗召谓曰：诸子长生宫庭，未闲外事。年渐成人，必资良士赞导，使日闻忠孝之道。卿等勉之。赐袭衣银带鞍勒马。士安本名士元，以元犯王讳，遂改焉。迁考功员外郎。端拱中，诏王府僚属，各献所著文。太宗阅视累日，问近臣曰：其才已见矣，其行孰优？或以士安对，上曰：正协朕意。俄以本官知制诰。王请对，愿留府邸，不许。淳化二年，召入翰林为学士。大臣以张洎荐，洎视士安，祠艺践历固不减，但履行远在下尔。士安以父义林抗章引避。朝议谓二名不偏讳，不听。三年，与苏简同知贡举，加主客郎中。邰疾请外，改右谏议大夫，知颖州。真宗以寿王尹开封府，召为判官。及为皇太子，以兼右庶子，迁给事中。登位，命权知开封府事，拜工部侍郎，枢密直学士。时近臣有恃势强取民间定婚女，其家诉于府，士安因对奏还之。宫府尝从为庭职者，每授任于外，必令士安戒勖。咸平初，辞府职，拜礼部侍郎，复为翰林学士。诏选官校勘《三国志》，晋、唐书。或有言两晋事多鄙恶，不可流行者。真宗以语宰相，士安曰：恶以戒世，善以劝后。善恶之事，春秋备载。真宗然之，遂命刊刻。士安以目疾求解，改兵部侍郎。出知潞州，特加月给之数。入为翰林侍读学士。景德初，兼秘书监。契丹谋入境，士安首疏五事应诏，陈选将饷兵理财之策，真宗嘉纳。李沆卒，进士安吏部侍郎，参知政事。入谢，真宗曰：未也，行且相卿。士安顿首，真宗曰：朕荷卿以辅相，岂特今日然？时方多事，求与卿同进者，其谁可？对曰：宰相者，必有其器，乃可居其位。臣驽朽，实不足以胜任。寇准兼资忠义，善断大事，此宰相才也。真宗曰：闻其好刚使气。又对曰：准方正，慷慨有大节，忘身徇国，秉道疾邪。此其素所蓄积，朝臣罕出其右者，第不为流俗所喜。今天下之民，虽蒙休德，涵养安佚。而西北跳梁，为边境患。若准者，正所宜用也。真宗曰：然。当籍卿宿德镇之。未阅月，以本官，与准同拜平章事。士安兼监修国史，居准上。准为相，守正嫉恶，小人日思所以倾之。有布衣申宗古，告准交通安王元杰。准皇恐，莫知所自明。士安力辩其诬，下宗古吏，具得奸罔，斩之，准乃安。景德元年九月，契丹统军挞览，引兵分掠威虏顺安北平，侵保州，攻定武，数为诸军所却。益东驻阳城淀，遂攻高阳。不得逞，转窥具冀天雄，兵号二十万。真宗坐便殿，问策安出。士安与寇准条所以御备状，又合议，请真宗幸澶渊。士安言澶渊之行，当在仲冬。准谓当亟往，不可缓。卒用士安议。初，咸平六年，云州观察使王继忠战陷契丹，至是，为契丹奏请议和。大臣莫敢如何，独士安以为可信，力赞真宗当羁縻不绝，渐许其成。真宗谓敌悍如此，恐不可保。士安曰：臣尝得契丹降人，言其虽深入屡挫，不甚得志。阴欲引去，而耻无名。且彼宁不畏人乘虚覆其巢穴？此请殆不妄。继忠之奏，臣请任之。真宗喜，手诏继忠，许其请和。时已诏巡幸，而议者犹哄哄。二三大臣，有进金陵及成都图者，士安亟同准请对，力陈其不可，惟坚定前计。真宗严兵将行，太白昼见，流星出上台，北贯斗魁。或言兵未宜北，或言大臣应之。士安适卧疾，移书准曰：屡请舁疾从行，手诏不许。今大计已定，唯君勉之。士安得以身当星变而就国事，心所愿也。已而少间，追至澶渊，见于行在。时已聚兵数十万，契丹大震，犹乘众掠德清，至澶渊北鄙。为伏弩发，射挞览死，众溃遁去。会曹利用自契丹使还，具得要领。又与其使者姚东之俱来，讲和之议遂定。岁遗契丹银绢三十万，朝论皆以为过。士安曰：不如此，契丹所顾不重，和事恐不能久。及罢兵从还，乃按边要，选良守将易置之。雄州以李允则，定州以马知节，镇州孙全照，保州杨延昭。他所择用，各得其任。令塞上得境外牛马类者悉还之，道互市，除铁禁，招流亡，广储蓄。未几，夏州赵德明亦款塞内附。二方既定，中外略安。量时制法，次第施行。复置贤良方正直言极谏算科，以广取士。二年，章七八上，以病求免。优诏不允，遣使敦谕。不得已，复起视事。十月晨朝，至崇政殿庐，疾暴作。真宗步出临视，已不能言。诏内侍窦神宝，以肩舆送归第。卒年六十八。车驾临哭，废朝五日。赠太傅中书令，谥文简，以皇城使卫绍钦治葬，有司给卤簿。录其子世长为太子中舍，庆长为大理寺丞，孙从古为将作监主簿。士安端方沉雅，有清识蕴藉。美风采，善谈吐，所至以严正称。年耆目，读书不辍手，自仇校或亲缮写。又精意词翰，有文集三十卷。尝谓人曰：仆仕宦无赫赫之誉，但力自规捡，庶几寡过尔。凡交游无党援，唯王吕端见引，王旦寇准杨亿相友善，王禹陈彭年皆门人也。禹，济州人。幼时以事至士安官舍，士安识其非常童，留之教以学。誉业日显，后遂登科，进用更在士安前。及士安知制诰，其命乃禹词也。士安没后，真宗谓寇准等曰：毕士安善人也。事朕南府东宫，以至辅相，饬躬慎行，有古人之风。遽此沦没，深可悼惜。及王旦为相，面奏，陛下前称毕士安清慎如古人，在位闻之感叹。仕至辅相，而四方无田园居第，没未终丧，家用已屈，真不负陛下所知。然使其家假贷为生，宜有以周之者。窃谓当出上恩，非臣敢为私惠。真宗感叹，赐白金五千两。子世长至卫尉卿，庆长至太府卿。孙从善光禄少卿，从古驾部郎中，从厚从诲检校水部员外郎，从简博罗令，从道殿中丞，从范山南西道节度推官，从益太常寺太祝，从周朝散郎知洋州。曾孙仲达、仲偃，仕至郡守；仲衍、仲游、仲愈。
　　【刘忠肃公集】《毕文简神道碑》：故丞相文简毕公，既以景德三年，葬郑州官城马亭乡卢村之原，而隧道之碑未果立。后八十余年，公诸曾孙从周仲达等，乃相与经治纪刻，而使仲游抵书，叙其故，以铭见属。某视公之时，良已远。然考其事迹，有门生故吏之状，幽宫之铭，太常有议，国史有传，家有谱集。又杂见于他书传记，与夫章章在士大夫者，类非一事，参验可信，皆合不诬。于是独掇大要而论次之。维毕氏出于姬姓，周文王之子高，封国于毕，后以为氏。后汉兖州别驾谌之，五世孙曰众庆，为宋兖州中正。又五世曰憬，仕唐至计州刺史。景二子，构为户部尚书，谥景公。栩为丰王府司马，相曾孙纟赞，相懿宗。构五世孙稹，为振武天德营田判官。稹生宗昱，是为公之曾王父，为代州云中令。王父球，本州别驾。皇考义琳，澶州观城令。及公贵，褒赠云中而下三世，为太子太保，太傅，太师，追封曾祖妣吴氏邓国，祖妣史氏韩国，妣药氏代国，祝氏郑国，并太夫人。上世始居云中，太师既终，祝夫人谓公曰：学必求良师友，乃相与如宋，又如郑。得杨丕刘锡杨璞，使公与游而卜居焉，今为郑州人。公讳士安，字仁叟，以学行为名进士。乾德四年，王晋公知贡举，第公甲科，辟宁慕府。开宝三年，为济州推官。太祖皇帝召对，廷授兖州管内观察推官。太平兴国初，改大理寺丞，领三门发运事。吴越钱入朝，选知台州。既至言钱氏上图籍，有司皆张侈赋数，今湖海新民，始得天子命吏，宜有安辑。且州县文书具在，愿一用旧籍，以示惠泽。诏从之。明年，以治最，迁太子右赞善大夫，徙饶州，改殿中丞，归朝为监察御史，知乾州，以便亲，改监汝州稻田务。雍熙中，诸王出阁，召为左拾遗冀王府记室参军。太宗皇帝延见，劳问蕃锡，迁尚书考功员外郎。端拱中，诏王府官各上所为文。帝问近臣曰：文吾既知之，其行熟优？皆以公对。帝喜曰：是也。以本官知制诰。淳化二年，召为翰林学士。大臣以张洎言。帝曰：洎视毕某，词艺践历固不减，但履行远在下。遂为学士。于时宋兴四十年，中外几平。文学政事言语侍从之臣，辐凑朝廷。至论德行，则常以公为称首。明年知贡举，转主客郎中。以疾请外，改谏议大夫，知颖州。真宗皇帝以寿王尹开封也，召充府判官。为皇太子，以兼右庶子迁给事中。及帝践祚，即日拜枢密直学士，工部侍郎，权知开封府，以严正称。凡宫府常从授庭职而补外任者，必遣至公所，受戒饬。时近臣有怙势为不法，强买民家定婚子者。公请对白其横，夺还之。而公亦以礼部侍郎罢府，还为翰林学士。遂请外，进兵部知潞州。满岁，召为翰林侍读学士，兼秘书监。时契丹谋入寇，公首疏五事应诏，陈选将饷兵理财之策甚备，帝多纳用。于是中书阙宰相，乃进公吏部侍郎，参知政事。入谢，帝曰：未也，行且相卿。公顿首辞谢，帝曰：朕倚卿以辅相，岂特今日。然方多事，求与卿同进者谁其可？公复顿首谢曰：宰相者，必有其器，乃可居其位。臣驽朽，实不足以胜任。而寇准兼资忠义，善断大事，此宰相才也。帝曰：闻其刚使气。对曰：准资方正，慷慨有大节，忘身徇国，秉道疾邪。此其素所蓄积，朝臣罕出其右者，第不为流俗所喜。今天下之民，虽蒙休德，涵养安佚，而西北跳梁，为边境患。正若准者，所宜用也。帝曰：然，当藉卿宿德镇之。不阅月，拜公本官平章事。寇公实并命，而以公监修国史，位在上。既而契丹益犯边，北州皆警。二公始合议，请帝幸澶渊，时景德元年九月也。虏统军顺国王挞览，引兵分掠威虏顺安北平，侵保州，攻定武，数为官军所却。益东驻阳城淀，遂攻高阳。不得逞，转窥具冀天雄，兵号二十万。帝坐便殿，问策安出。公与寇公条所以御备状，且言澶渊之行，当在仲冬。寇公谓当亟往，不可缓。卒用公议。初，咸平六年，云州观察使王继忠战陷虏中，至是为虏人奏请议和。大臣莫敢如何其事，独公以为可信。乃赞帝当羁縻不绝，渐许其成。帝谓虏悍如此，恐不可保。公曰：臣尝得虏降人言，虏虽深入屡挫，不甚得志。阴欲引去，而耻无名。且彼宁不畏人乘虚覆其穴？此请殆不妄。继忠之奏，臣请任之。帝喜，乃手诏继忠，许其请和。时已诏巡幸，而议者犹哄哄。二三大臣，有进金陵及成都图者。公亟同寇公请对，力陈其故，坚定前计。帝乃幸澶渊，军数十万。虏大震，然猖狂乘众，犹掠德清。至澶渊北鄙，会官军伏弩发，射挞览死，众溃遁去。而曹利用使还，亦具得虏要领，与其使者姚东之俱来，讲和之计遂定。呜呼！朝廷唯无大事也，事一动，利害系其中，失而人蔽所见。甲曰如此，乙曰如彼。方是时，非沈畿达识以定其是，真忠大器以任其决。一反首为全躯保妻子计，则成败之机，亦曰殆哉。观景德之事，所以威灵抗于上，和好成于下者，公本精于策画，排纷决疑，力引寇公故也。初帝严兵将行，太白昼见，流星出上台，北贯斗魁。或言兵未宜北，或言大臣应之，公适卧疾，移书寇公曰：屡请舁疾从行，而手诏固不许。今大计已定，唯在君勉之。某将以身当星变而就国事，所愿也。已而少间，追至澶渊，见于行在。及从还兵罢，乃按边要，选良守将易置之。雄州以李允则，定州马知节，镇州孙全照，保州杨延昭。他所择用，各得其任。令塞上得境外牛马类者，悉还之，以示信。遂通互市，除铁禁，招流亡，广储蓄。未几，夏州赵德明亦款塞内附。二方既定，中外略安。量时制法，须第施行。如榷酤毋得增额，平反已决死罪录为劳，讼不干已者坐以重，至今不易。复置贤良方正直言极谏等科，以广取士。每对必为帝言，崇俭息民，近忠直，远谀佞，是为政要，故未几，天下无事，号为至治。公素羸多疾，岁中求去位。章至七八，皆不许。二年十月十二日，将朝，至崇政殿庐，得疾。诏问络绎，帝不俟辇，步至公所。敕太医及近侍随护肩舆。还第而薨，年六十八。帝即日临奠，民之恸，赠太傅中书令，废朝五日，制服发哀，以皇城使爱州刺史卫绍钦治葬，有司给卤簿，大鸿胪持节护葬，谥曰文简。公资端重，伟仪观，少以名节自厉，贯于夷险，白首不易。平生无一语过差，虽贵奉养，无异乎素。未尝殖产为子孙计，故天下称其清。而其亡也，帝谓寇公曰：毕某，君子人也。事朕南府东宫，以至辅相。饬躬慎行，有古人之风。晚年益观书，所藏经史，字皆方寸，手自仇仇正。其文章典雅，以古为法，集为三十卷。平生慎交游，无党援，唯王晋公吕公端见引重，王文正公寇莱公杨文公亿相友善。王翰林禹陈彭年皆门人也。公既引寇公同政，而寇公守正疾恶，小人多不便，日思所以倾之者。布衣申宗古，告其交通安王元杰。寇公皇恐，莫知所自明。公力辨其诬，下宗古吏，具得奸罔，斩之，寇公乃安。禹济州白屋子，尝以事至公官舍。阴识其非常童，留之教以学。诲育奖进，誉业日显，后遂登科，进用更在公前。及公继知制诰，其命乃禹辞也。公去潞州，事连禹，亦谪黄州。公犹厚资其行，称公知人为有终始者。后王文正公为相，尝面奏曰：陛下前称毕某清慎如古人，在位闻之感叹。仕至辅相，而四海无田园居第。没束终丧，家用已屈。今其妻有贷于臣家者，其清滋可见，真不负陛下所知。然使其家假贷为生，宜有以周之者。窃谓当出上恩，非臣敢为私惠时也。帝闻叹息，赐白金五千两。公娶骆氏，封陈国夫人。二子，曰世长，公薨时，为太子中舍，终于卫尉卿。曰庆长，时为大理寺丞，终于太府卿。孙九人，从善，光禄少卿。从古，驾部郎中。从厚、从诲，检校水部员外郎。从简，惠州博罗令。从道，殿中丞。从范，山南西道节度推官。从益，大常寺太祝。并亡。从周，今为朝散郎知洋州。曾孙仲达而下若干人，官多至郎大夫，入文馆省寺，或出为郡守使者，世以为盛。公以雅望耆德，被遇三圣。出入禁省，庄靖慎密。及在大位，知贤能荐，谋虑国事，惟几惟深。辅政虽才逾年，而克有勋烈。中外又安，郡国丰登，刑罚衰减。忠清之德，有始有卒，天下至今称为名相。铭曰：真宗允文，考慎相臣。孰以德进，毕公其人。帝曰毕公，文考之锡。尹正于京，予曰羽翼。束闱左右，忠孝子迪。景德之始，旄头腾芒。胡马空国，尘我北方。公来相予，赏罚纪纲。公拜稽首，臣朽不胜。有大忠义，以茹斯征。协于一德，引宫应商。图上吴蜀，彼谁弗藏。两公谔谔，驾言观兵。六蜚绝河，于桥之阳。如天斯临，哀彼犬羊。威亦有加，乃锡之平。帝还曰咨，厘我庶治。材诸守方，审政将弛。惠绥中国，底定四裔。公在相位，时无几何。有事有劳，有成可歌。逝也胡亟，帝恸而嗟。三师正令，衤遂赙有加。溱有之右，既葬既久。立碑墓旁，龟趺螭首。铺张清风，以诏不朽。孰究孰营，公有孙曾。清白之祉，百世之承。
　　【毕西台先生集】《丞相文简公事迹》：毕氏出自姬姓，周文王第十五子高，封于毕，以国为氏。后汉兖州别驾，世居东平，遂为东平人。谌之五世孙曰众庆，宋兖州大中正。众庆之五世孙曰憬，仕唐至司卫少卿，许州刺史。憬生构与栩，构为户部尚书，谥景公。栩为丰王府司马。栩之曾孙纟赞，懿宗朝为宰相。而纟赞之五代孙稹，为振武天德营田判官。稹生宗昱，仕至云州云中令。赠太子太保。娶吴氏，追封邓国太夫人。宗昱生球，仕至本州别驾，赠太子太傅。娶史氏，追封韩国太夫人。球生府君义琳，尝以策于汉高祖于太原。高祖深悦其言，而不能用。相国扈彦琦，司空苏禹，数以府君太原策中事言于朝，欲召用之而亦不果。卒于澶州观城县令，赠太子太师。娶药氏祝氏，追封代国郑国太夫人。由太保至郑国，皆文简公贵之赠典也。文简公讳士安，字仁叟，太师之子也。太师而上世，居代之云中。太师卒于观城，公才年二十，奉祝夫人居丧以礼闻。祝夫人取太师手自抄书数箧，授公使读。及出太师所撰，清白规检，使行之。夫人曰：澶之士人，吾略知之矣。孺子无可与游者。乃与公之宋，宋犹澶也。夫人未知所适，或言郑多士大夫，子弟有贤者。乃自宋复与公之郑。果得处士杨璞及韩丕刘锡从游。公于是博综群经，通诸子百家之言，究极古今治乱得失，君臣父子忠孝仁义治民行己之本末。祝夫人乃喜曰：吾固知孺子之可教也。乾德三年，公举进士。而故晋公王方知贡举，见公文大喜，遂以公为第三人。开宝三年，选授济州团练推官。州民王禹为磨家儿，年绝少，数以事至推官廨中。禹貌不及中人，然公阴察禹类有知者，问，孺子识字乎？曰：识。尝读书乎？曰：尝从市中学读书。能舍而磨家事，从我游乎？曰：幸甚。遂留禹于推官廨中，使治书。学为文久之。公从州守会后园中，酒行，州守为令，属诸宾客，竟席对未有工者。公归，书其令于壁上。禹窃从后对甚佳，亦书于壁。公见大惊，因假冠带，以客礼见之。按州守之令：鹦鹉能言争似凤。禹对，蜘蛛虽巧不如蚕。由此禹浸有声，后遂登第，进用反在公前。及公除知制诰，禹先已为舍人，其词禹所行也，世以公为知人。公在济州二年，太祖皇帝闻公名，诏赴阙，面授兖州管内观察推官。太平兴国初，擢大理寺丞，兼三门发运事。吴越王钱入侍，选公知台州。公至临海，上言钱氏籍其土地人民上之于有司，而赋入之数，倍于其旧。盖欲张大，以自纳于朝廷。然海濒之民，新得天子之吏，牧养安辑，务从便省。苟征倍称之赋，恐失民心。今州县文书具存，宜明诏有司，一取钱氏旧籍为赋入之理。则上之惠泽，可以下究。海濒之民，亦欣得天子之吏，宜不失职。诏下有司行之，至今浙右之赋有轻者，因公言而用旧籍者也。明年，上遣使采访吴越官吏治状，公居最，以名闻。迁左赞善大夫，知饶州。其事见公文集《题国清寺诗序》。改殿中丞，归朝为监察御史，知乾州。祝夫人盖老，治家益严。公与陈国夫人事之，益尽孝道。辩色即往问安，因侍侧食焉而后敢退。盖尝新其室，墙圬未坚，问安未退，或倚以立，至隐之成迹而不自知。至是从京师走乾州，道远非祝夫人所便，辞乞下迁，改监汝州稻田务。雍熙二年，诸王出阁，以左拾遗召公，兼冀王府记室参军。太宗皇帝延见劳问，赐袭衣银带鞍勒马，迁考功员外郎。端拱中，诏王府官各献所著文章。上读累日，谓近臣曰：才则吾自见矣。行孰优乎？有以公对，上喜曰：卿之言，朕意之所属也。遂以本官知制诰。冀王入见，顿首再拜愿留。上曰：朕不以爱子而妨用贤也。卒不许。是时宋兴四十余年，中外几平，文学侍从言语政事之臣，辐凑上前。至论德行，必以公为称首。淳化二年冬，上欲召公为翰林学士，而执政欲用张洎。因对，言洎之文学久次不在毕某下。上曰：剧知洎文学资任不下毕某，弟以洎之德行，不及毕某耳。执政乃退，公遂为学士。明年，与苏易简同知贡举，拜主客郎中，学士如故。以疾辞职，授右谏议大夫知颖州。会岁大饥，公发仓廪以赈济。且上言州界民转徙逃去者甚众，由诉失时，无以为赋租，故逃。乞不问有状无状，复额经捡未经捡，一切赐当年田租，以安流亡。书奏不报，而公被召。乃以状上中书，力言之。上始诏有司从公请，公虽去而所活与安存盖千万数。奏疏与上中书状及三司牒见存。真宗皇帝将为皇太子，先以寿王尹京，公由谏议大夫为开封府判官。及置东宫官属，诏兼太子右庶子，迁给事中。其出入辅道，咨访谋画，从容与皇太子议论，阴为天下之赐者甚众。而慎重周密，世莫得而闻也。真宗皇帝即位，遂授尚书工部侍郎，枢密直学士，权知开封府。公自为他官时，以严正称。及为京尹，上亦知人以严正惮公，故宫府常从为庭职授外任者，必遣至公所，戒敕而后使行。会有贵人以攀附居近职，放恣不法，民家子既定婚，辄强买之。公请对，具言放恣无状，卒得民家子还其父母，使成婚。公之请对也，事连翰林学士王禹，故其人日夜诉公禹于上前。久之，公罢开封府，以礼部侍郎，复入翰林为学士。请出，遂以尚书兵部侍郎知潞州，而禹亦罢职知黄州。岁满，召入为翰林侍读学士，兼秘书监。契丹谋入寇，上以御札诏百官言事。时中外久安，承太祖太宗休养生息之后，府库庾充实，财赋赡足，虽有边难，而兴造建设恩赐如平日。公预以为忧，乃言五事应诏，四事论遣将用兵使命转饷，一事指言财用。大略以国家谷帛金钱储峙遍于天下，观之平日，常若有余。军旅既兴，则虞不足。盖俄顷之费，或至万金。半夜传餐，即须千数。散亡抄掠，尚未敢论。臣若不极言其理，则兵未罢而财先匮，何以枝梧。乞申严有司，唯英雄材武筹策之人，或陷阵摧坚执俘折馘，与夫疮残死事，有功朝廷，并厚其禄廪，丰以货财，府库仓，无所爱惜。其如贵近恩泽，僧佛施利，伎巧麋蠹，土木修营，左右无厌之求，后宫靡曼之费，愿一切罢去，以赡军须。非唯事之当然，因可得人之死力。书奏，上纳用之。公善谈论，美风采，疏眉隆准，望之如冠王。常写九经子史，字皆方寸，手自仇校，日以为常，无复出处之虑。而耆年厚德，上益尊礼之。会李沆卒，中书无宰相，上欲用公为相，乃先以公为吏部侍郎参知政事。公入谢，上曰：未也，行以卿为相矣。顿首辞谢。上曰：朕倚卿为相，岂特今日。然国家多事，谁可与卿并为相者？公复顿首辞谢，因曰：宰相者，非可以假人也。必有宰相之器，然后可以寄宰相之事。如臣驽朽，岂足胜任。寇准兼资忠义，临事不惑，此宰相器也。上曰：准固朕意所在，而人言其性刚使气难用，奈何？公曰：准尝自任以重，使尚气节，不为流俗所悦，或致人言。然方今中国之民，蒙陛下圣德，耕桑戮力，安乐无事。而西北搀枪，独未有宁岁。如准器识，朝臣无出其上。通达善谋，能决大事，此正宜用准之秋也。臣窃以谓无难者。上曰：虽然，当籍卿宿德以镇之。不三旬，公遂以本官平章事，寇准亦同日为相。而公监修国史，位居准上，盖上意也。契丹益犯边，北州大略皆警。公既与莱公为相，始议请上幸澶渊亲征，时景德元年九月也。而莱公欲遂治兵请行，公议犹有所待，与莱公不同。上一日御便殿，公与莱公议于上前曰：累得边奏，契丹已谋南侵。国家重兵，多在河北。若不深策其事，则边防之患，盖未息也。公曰：陛下已命将出师，委任责成。议戎辂亲行，驻骅澶渊，以见武节。然澶州郛郭非广，难久聚大兵。设或轻动，则反失机会。时巡早晚，当俟中冬。莱公曰：大兵在外，故须陛下亲行。澶渊车驾之发，不宜缓也。上乃诏二府，具所议以状闻，率用公议。其后契丹统军顺国王挞览引兵压境，从骑掠威虏顺安，攻北平寨，侵保州，遂合势以攻定武。所至为官军击却，乃益引兵东驻阳城。初，咸平六年，云州观察使王继忠战陷虏中，至是自契丹附奏，请议通和。大臣皆莫能任其虚实，正令莫州石普以书答之。上令石普，以书答继忠，见王沂公笔录。而公独以为可信，力赞上羁縻不绝，渐许其通和。上曰：自古獯鬻为中原强敌，非怀之以至德，威之以大兵，则犷悍之性，讵能柔服。今继忠之奏虽至，而虏情不可测也，何以任之？公对曰：陛下以至仁抚天下，德冠古今。臣尝闻契丹归款之人，皆言其国聚谋，以陛下精于求理，军国雄富，常虑一旦举兵，远复燕境。今既来寇封略，锐气屡挫，虽欲罢去，且耻于无名。故兹勤请，谅非妄也。继忠之奏，臣请任之。上于是始以手诏赐继忠，许议通和。而契丹之众，遂犯王超大军。超等按兵不动，乃引兵攻瀛州甚急，瀛州拒之不得入。欲弃虚抵贝冀天雄，兵犹二十万。当是时，已诏随驾诸军赴澶州，用雍王元份为留守。而朝论汹汹不定。公与莱公请对，力陈于上前。上乃驾北幸澶渊。契丹之来也，亦知上欲幸澶亲征，不信。后闻车驾之发，大军会城下，与驾前诸军合数十万，大惧，悔其深入。然业已南，遂掠德清，侵至澶州城北。及军驾次卫南，戎师顺国王挞览出行军，伏弩自发，射杀之，具众宵遁。莱公从上，卒至澶州观兵。而曹利用使虏，得其要领，亦与使人姚东之俱来，遂定通和之约。至今九十余年，北州生育蕃息，牛羊被野，戴白之人，不见干戈，多出公计议，及荐寇准同为宰相之力也。先是上已严兵备，未发，太白昼见，有流星出上台，北贯斗魁。或言兵未宜北，当姑止。或言大臣应之。而公适有疾病，欲舁疾从行，真宗手诏固止之。公乃移书莱公曰：虽病宜行，上不听许，大计已定，唯公勉之。某病非所忧得，以身应星变，而就国事，顾其愿也。数日疾少间，追及澶渊，见于行在。及从上还，兵罢，乃择要害，因河北诸将易置之。雄州李允则，定州马知节，镇州孙全照，保州扬延明，与他守将皆各当其任。遂通互市，除铁禁，招复流亡，使得契丹牛马，皆还之以示信，北方稍安。乃广畜积，已逋负，因当时之务而为法制。如诸道榷酤之额，不得增益。囚已论死而雪活者为劳，与诉不干己事特以重论之类，相次行于天下，至今守之。而小人多不便莱公，有欲倾之者。布衣申宗古，伐登闻鼓，告莱公与安王元杰通谋。朝听大骇，莱公皇恐，未有以自明。徐起论于上前，请治宗古，具得其诬罔，遂斩之，莱公复安于位。未几，夏人赵德明亦款塞内附，西北二方皆定。于是复置贤良方正直言极谏等数科取士。而公每见上，唯言去佞谀，近忠正，要在天下无事，人给家足。故公居位未逾年，而郡国丰登，刑罚衰灭。江南唯表有二盗，余皆狱空。上下晏然，称为至治。而公素羸多病，一岁间凡四在告，数上章求去位。真宗皇帝遣使谕公至于七八，公不得已，起视事。一日将朝，公复自占上台有变，因召家人约束家事，且曰：吾将得出矣。家人不喻。及至崇政殿门庐，与他执政论所条奏事甚悉。未入对，疾作。上闻，使中贵人络绎致问。及疾甚，上不俟舆辇，步出至殿庐视之。殆不知人，诏太医治疗，及诏内侍省副都知窦神保肩舆。公归私第而薨，年六十有八。上即日至其家，临哭之恸。赠太傅中书令，废朝五日，制服，百官奉慰。诏皇城使爱州刺史卫绍钦监护丧事。发引日，有司具卤簿鼓吹，大鸿胪持节护葬，谥曰文简。公薨，上谓冠准等曰：毕某事朕南府东宫，以至辅相，饬躬励行，有古人之风。今其亡矣，深可痛惜。公娶骆氏，封陈国夫人。生二子，长曰世长，公薨时为太子中舍，后终卫尉卿。次庆长，公薨时为大理寺丞，后终太府卿。孙九人，从善终光禄少卿，从古终驾部郎中，从厚早卒，从诲终捡校水部员外郎，从简终惠州博罗县令，从道终殿中丞，从范终山南西道节度推官，从益终太常寺太祝，从周今为朝散郎知洋州。曾孙十八人。丧代国夫人，事继母祝夫人至孝，以孝闻于当世。按王禹行公知制诰词，其略云：文炳国华，行敦天爵。老于儒学，久次周行。且其事继母以孝闻，典郡符而治最。谨厚周密，博达谦恭。求之古人，未易多得。而史传亦载公事继母以孝闻。自束发即知修饬，为忠臣义士，君子长者而身行之。至为辅相，终身操行，未尝有玷，口诗未尝有过失。其谏说人主至切，不为曼词。发言十数，中理而解。景德中，崇文院镂《晋书》百三十卷，板成，欲印赐辅臣宗室。或上言：两晋事多鄙恶，不可流行。上疑，欲罢之。公曰：恶以诫世，善以劝后。善恶之事，春秋备载，岂特《晋史》。上以为名言，遂即印赐。其他进对开发，多此类也。平生奉养，至自贬约。而赈赡宗族，酬恤故旧甚厚。未尝问家事，四海之内无田园，亦无居第。身殁之日，所余俸禄无几。比过诏葬，家遂贫。其丧未终，陈国夫人使人问王文正公家假贷。是时文正已为宰相，乃见真宗皇帝面奏之，且曰：陛下尝谓毕某清德，有古人之风，群臣莫不闻令。毕某任宦至宰相，而四海之内无田园，亦无居第。身殁之后，家不足。则陛下所谓清德有古人之风者，可信矣。毕某先臣祜所举之进士也，素与臣通家。今丧未终，其妻陈国夫人骆氏，使人至臣家假贷。臣备位宰相，所得俸赐有余。然毕某之清德，陛下所素知。其家至假贷为生，窃谓陛下之所宜恤，非臣敢为私惠之时也。真宗皇帝闻之，叹息者良久，遂赐钱五百万。天禧中，陈国夫人卒于家。上念公未已，因诏终其孤俸，使终丧。仍加赐缯帛缗钱，非常比也。公在朝廷，唯吕端王祜相引重，与寇准王旦杨亿，及少所从游韩丕刘锡杨璞友善，而王禹陈彭年乃公门下人也。公既力荐寇准为相，准深德公，两女皆嫁公之次子。而韩丕刘锡禹彭年，遂皆为名臣。唯璞数征不起，有高节，世人谓之征君。他无妄交者。开封之对，禹谪黄州，公亦罢职守潞州。人皆咎禹。公曰：元之家贫，安能遽之任乎？乃致白金三百两赆禹，禹乃能为黄州之行。其后济人作堂，绘公与禹之像，岁时礼之，号曰二贤堂。公为冀王府记室，宫中谓之毕校书。乃后为宰相，宫中因事，犹以校书名之。庄献明肃太后垂帘，问：毕校书之子孙安在？当时辅臣对公有二子，皆在外为郡守。太后曰：毕校书有德行，先帝疾革犹思之。宜善视其子，与迁官。二子素不事干谒，闻太后言，亦竟不请问。执政避慝殊甚，未尝迁也。仁宗皇帝时，王文正之子素作谏官，始上言澶渊之役，寇准之劳居多。准之为相，毕某之所蔫也，有功愿禄用其子孙。而公之次子为光禄卿十年，不自言有司迁官，乃特迁少府监而已。公多藏古书，博览无所不记。著为文章诗篇，皆辩丽闳远，指物见意，有古风，不用当时文体。景德中，陈彭年次为三十卷。尤善议论，其论朝廷事，奏议甚众。然退辄毁其稿，今稀有存者。毕氏自居代云中，时贫无产。及公遭遇，又不治产。其子去丞相未远，仕宦亦至九卿，尤贫不肯问生事，诸孙亦然。故毕氏自太师而上，丞相而下，可记者，盖七世无田园云。
永乐大典
卷之二万三百八
卷之二万三百八
　　二质一
　　动静常一
　　【古尊宿语】：龙门远曰：本自未常迷，何劳今日悟。守住寂寞城，知君还错误。从前诸圣人，元是凡夫做。岂有别路岐，教人离忧苦。只这生死中，即是佛去处。有人忽蹋著，选甚净秽土。一向不回头，唤之亦不顾。千圣不奈何，可不省言语。了却贪嗔痴。即是诸佛母。
　　万法归一
　　【碧岩录】：圆悟垂示云：要道便道，举世无双，当行即行，全机不让。如击石火，似闪电光。疾焰过风，奔流度刃。拈起向上钳钅迫，未免亡锋结舌。放一线，道试举，看举，僧问赵州：万法归一，一归何处？拶着这老汉，堆山积岳，切忌向鬼窟里作活计。州云：我在青州，作一领布衫重七斤。果然七纵八横，拽却漫天网。还见赵州么？衲僧鼻孔曾拈得，还知赵州落处么？若这里见得，便乃天上天下，唯我独尊。水到渠城，风行草偃。苟或未然，老僧在你脚跟下。若向一击，便行处会去天下。老和尚鼻孔一时穿却，不奈你何？自然水到渠成。苟或踌躇，老僧在你脚跟下。佛法省要处，言不在多，语不在繁。只如这僧，问赵州万法归一，一归何处。他却答道，我在青州，作一领布衫重七斤。若向语句上辨，错认定盘星，不向语句上辨，争奈却恁么道？这个公案虽难见，却易会。虽易会，却难见。难则银山铁壁，易则直下惺惺。无你计较是非处，此话兴普化道。来日大悲院里有斋，话更无两般。一日，僧问赵州，如何是祖师西来意？州云：老僧不曾将境示人。看他恁么向极，则转不得。转得自然盖天盖地。若转不得，触途成滞。且道他有佛法，商量也无。若道他有佛法，他又何曾说心，说性，说玄，说妙。若道他无佛法旨趣，他又不曾辜负你问头。岂不见僧问木平和尚：如何是佛法大意？平云：这个冬爪如许大。又僧问古德，深山悬崖迥绝无人处，还有佛法也无？古德云：有。僧云：如何是深山里佛法？古德云：石头大底大，小底小。看这般公案，淆讹在什么处？雪窦知他落处，故打开义路与你。颂出编辟，曾挨老古锥。何必拶着这老汉，挨拶向仆么处去。七斤衫重几人知，再来不直半分钱，直得口似匾担，又却被他赢得一簿。如今抛掷西湖里，还雪窦手脚，始得山僧也不要。千载清风付与谁？自古自今，且道雪窦与他酬唱。与他下注脚，一子亲得。十八问中，此谓之编辟。问雪窦，道编辟，曾挨老古编辟万法。理归一致，这僧要挨拶他赵州。州也不妨作家，向转不得处，有出身之路，敢开大口。便道我在青州，作一领布衫重七斤。雪窦道：这个七斤布衫能有几人知？如今抛掷西湖里。万法归一，一亦不要，七斤布衫亦不要，一时抛在西湖里。雪窦住洞庭翠峰有两湖也，下载清风付与谁？此是赵州示众？你若向北来与你上载，你若向南来与你下载。你若从雪峰云居来，也是个担板汉。雪窦道，如此清风，堪付阿谁？上载者，与你说心，说性，说玄，说妙，种种方便。若是下载，更无许多义理玄妙。有底担一担禅，到赵州处，一点也使不著。一时与他打叠教洒洒落落，无一星事。谓之悟了，还同未悟时。如今人尽作无事，会有底道。无迷无悟，不要更求。只如佛未出世时，达磨未来此土时，不可不恁么也。用佛出世作什么？祖师更西来作什么？总如此，有什么干涉也。须是大彻大悟了，依旧山是山，水是水，乃至一切万法，悉皆成现，方始作个无事底人。不见龙牙道：学道先须有悟由，还如曾斗快龙丹。虽然旧阁闲田地，一度赢来方始休。只如赵州这个七斤布衫话子，看他古人恁么道。如金如玉，山僧恁么说，诸人恁么听。总是上载。且道，作么生是下载？三条橼下看取。
　　【颂古联珠】：白云瑞颂曰：七斤衫重岂难提，日出东方定落西。一击珊瑚枝粉碎，轰轰雷雨满山溪。保安勇曰：独坐独行真竭斗，无规无矩老禅和。四方八面难拘检，天下谁能奈你何。照觉总曰：问来亲切布衫酬，指出青州是旧游。皓月当空澄巨浸，鲸鲵无奈不吞钩。文殊道曰：赵州布衫重七斤，问处分明答处亲。大地山河都盖却，谁是当机裁剪人。普融平曰：七斤衫重绝尘埃，妙手何人解剪裁。堪笑东村王大伯，满身风雨入门来。径山果曰：青州七斤衫，尽力提不起。打破赵州关，总是自家底。龙岩言曰：赵州老，对面人难晓。一归何处，青州布袄。金银琉璃，砗磲码瑙。鼓山曰：夜半墨漆黑，捉得一个贼。点火照来看，元是王大伯。运庵岩曰：等闲提起七斤衫，多少禅流着意参。尽向青州作窠窟，不知春色在江南。或庵体曰：镬汤无冷地，黄河辊底流。金刚难插觜，脑后挂灯球。石庵曰：拶到悬崖撒手时，七斤衫重有谁知。寒来暑往浑无用，挂在赵州东院西。比涧简曰：当机觌面提，觌面当机疾。开眼放痴顽，鞭逼人上壁。断桥伦曰：老老七斤衫，提来用恰好。若更问如何，且去青州讨。
　　【道经】：雷渊黄真人曰：所谓天雷，地雷，龙雷，水雷，社令雷，其雷之名，有八万余名。法法名号，皆是应世宗师，诱引后学，进道之说，如人表字称呼也。末学机浅，执泥不通。以讹传讹，傍邪滋盛。正道渐泯，决烈之士，大破疑团，亲见法王，方知万法归一矣。如此，则撒手行持，无施不可，真曰道法。
　　又黄雷渊述毕南道人之言，作《万法归一论》，以发明元始一气，道之用，法之体。
　　又饶碧虚曰：道生为一复何疑，可以无为可有为。万法本来归一处，何分正一与清微。并详法。
　　【万法同归】《万法归一图说》：一者，万法之母也。故两一成二，两二成四，重四成八，重八十六，合为三十二，重三十二为六十四，六六十四成三百八十四。除乾坤坎离二十有四，正得三百六十，以应一期也。故乾之策二百一十六，坤之策一百四十四。合乾坤之策，其有万千五百二十，故一数成乎一物，一物具乎一法。一法之中，复生诸法。总而言之曰：万其始也，依一立名，依名立义，依义立事，依事立能，依能立职，依职立用，依用立功，依功立异，依异立奇，依奇立是，依是立非。是非既立，于愚别智，于否别通，于多别少，于少别众，于同别异，于等别差，于中别偏，于正别邪，于大别细，于精别粗。积而袭之，因而重之。自此以往，虽巧历不能得也。三千八万随事训名，皆事物之交错人心之变通也。无极之始，恶有是哉？智者必总万法而一之，还其原而反其本也。一之既复，万法旋元。故圣人一以贯之，曰万物虽多，其治一也。苟非一以一之，直乎万又万矣。《一齐万法》：夫万法之于天下也，以沧海为口，黄河为舌，不能尽辩其是非。昆仑为笔，青天为纸，不能尽写其情状。世愈下而法愈变，人愈诡而道愈乖。故一源才动，万法交驰。犹雨挫群丛，风号众窍。纷纷焉，扰扰焉，莫之能御也。虽使羲轩重立法，瞿聘再谈玄，不能抑其既动之源也。其万法之多，万法之广，有以智虑而穷之，是以不齐而齐其不齐也。齐之者何？一而已矣。一之者何？会其极以归其极也。然万法虚假，一亦妄生。一之不动，则万法无生。吾将一以贯乎万法，同乎彼我，侔乎天地，恶得不齐者哉？谓一不可反，法不可齐者，未悟可齐之理也。三教同元图释
　　三乘四果凡释学者一　元儒
　　百家诸子凡儒学者道
　　三界群仙凡道学者众难非一
　　【颂古联珠】《法华经》：譬如长者有一大宅，于后宅舍忽然火起毒害火灾众难非一。
　　冶父川颂曰：蝴蜂休恋旧时窠，五百郎君不奈何。欲火逼来无走路，痴心要上白牛车。门前羊鹿权为喻，室内总是讹。蓬勃臭烟相恼处，出身不用动干戈。
　　舍一取一
　　【涅经】：众生心性，犹如猕猴之性，舍一取一。众生心性，亦复如是。取著色声香味，触法无暂住时。
　　会三归一
　　【玄义】：但说无上道，此不废昔于一。佛乘分别说三，三乘不合，欲令三合一，处处须废。会三归一，同乘一乘，是故一行不废。
　　体合为一
　　【佛祖统纪】：净光羲寂尊者，尝寓四明育王，与梦登国清上方。有宝幢座显，内文殊台，栏外隔。欲入不可，俄见观音从堂而出，故行马低回相接。忽觉自身与观音体合为一。
　　天地为一
　　【道经】：入乎无间，不死不生，与天地为一。出《洞古经》。
　　元气为一
　　【道经】《金锁琉珠》存《使法图》云：一起初法，一者元气也。在身之先生，故名元气为一。详图字
　　与道为一
　　【道经】：施肩吾曰：气住则神住，神住则形住，必也忘其情而全其性也。性全则形自全，气亦全，道必全也。道全而神则旺，气则灵，形可超，性可彻也。反覆流通，与道为一。又慧光生则与道为一。出《玉枢经》
　　万物为一
　　【道经】《庄子?齐物论篇》曰：天下莫大于秋毫之末，而太山为小。莫寿乎殇子，而彭祖为夭。天地与我并生，而万物与我为一。既已为一矣，且得有言乎？既已谓之一矣，且得无言乎？一与言为二，二与一为三。自此以往，巧历不能得，而况其凡乎？故自无适有以至于三，而况自有适有乎？无适焉，因是已。
　　玄功归一
　　【道经】：玄功归一，万物生焉。出《参同契》
　　与道冥一
　　【道经】《云笈七签?坐忘论》曰：山有玉，草木因之不凋。人怀道，形体得之永固。资董日久，变质同神。练神入微，与道冥一。详忘字韵
　　身神并一
　　【道经】《云笈七签?大戒序》曰：万物芸芸，譬于幻耳，皆当归空。人亦然，身死神逝，喻之如屋坏则人不立；身败则神不居。当制念以定志，静身以安神，宝气以存精，思虑兼忘，冥想内视，则身神并一。身神并一，近为真身矣。详戒字韵
　　萧何第一
　　【数类】《汉史》：高祖即位，论功行封，群臣争功，岁余不决。皆曰：曹参身被七十创，攻城略地，功最多，宜第一。上未有以难之，然心欲何第一。鄂秋曰：曹参虽有略地之功，此特一时之事。夫汉与楚相守荥阳数年，军无见粮，萧何转关中粟，给食不乏。陛下虽数亡山东，萧何常全关中待陛下。此万世功也，奈何以一旦之功，加万世之功哉？萧何当第一，曹参次之。上曰：善。乃以何为相国，功第一。《唐史》：太宗即位，第功班赏。房玄龄，杜如晦等功第一，余皆次序封拜。淮安王神通曰：义师起兵，臣最先。至今玄龄等，以刀笔吏居第一，臣所未谕。帝曰：叔父兵虽先至，然未尝躬行阵劳。今玄龄等以决胜帷幄，定社稷功，此萧何所以先诸将也。
　　贤良第一
　　【锦绣万花谷】：汉晁错，对策为贤良第一。
　　【晋书】《谷阝诜传》：武帝于东堂会送，问诜曰：卿自以为何如？对曰：臣举贤良对策，为天下第一，犹桂林之一枝，昆山之片玉。帝笑，侍中奏免诜官，帝曰：吾与之戏耳，不足怪也。
　　射策第一
  </div>
  <div class="pagination">
   <a href="永乐大典残卷_page307.html">
    上一页
   </a>
   <span>
    ...
   </span>
   <a href="永乐大典残卷_page303.html">
    303
   </a>
   <a href="永乐大典残卷_page304.html">
    304
   </a>
   <a href="永乐大典残卷_page305.html">
    305
   </a>
   <a href="永乐大典残卷_page306.html">
    306
   </a>
   <a href="永乐大典残卷_page307.html">
    307
   </a>
   <span class="current-page">
    308
   </span>
   <a href="永乐大典残卷_page309.html">
    309
   </a>
   <a href="永乐大典残卷_page310.html">
    310
   </a>
   <a href="永乐大典残卷_page311.html">
    311
   </a>
   <a href="永乐大典残卷_page312.html">
    312
   </a>
   <a href="永乐大典残卷_page313.html">
    313
   </a>
   <span>
    ...
   </span>
   <a href="永乐大典残卷_page309.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
