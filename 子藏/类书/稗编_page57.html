<!DOCTYPE html>
<html>
 <head>
  <meta charset="utf-8"/>
  <title>
   稗编 - 第 57 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稗编 - 第 57 页/共 67 页
  </h1>
  <div class="content">
   论李林甫　　　　　　　　孙之翰
　　帝王之命辅相或自知其人或大臣所荐然必名徳有素才能已试者始可协天下之望林甫先图郎官源乾曜薄其无才行不许郎官不可为则其人不贤众所知矣及宇文融引之为党歴中丞侍郎无一善绩可称虽为韩休所荐休之言亦未能必信于主但武妃力士内为之助遂至大用尔假如明皇以林甫是韩休所荐有一时之名其言可信岂不思武妃力士已之嬖宠者也林甫为近臣能使嬖宠者为之言则其人奸佞可知也假如惑嬖宠之言不辨其奸佞林甫既相之后能议何政谋何事况不知学术素无行实凡百奏请但迎意希防以取恩宠尔凡人臣奏请之事若有合于主意须经世济民道理明白始可无疑若事事合于主意是明有所希防而然也况本因嬖宠所用又奏请之事皆合巳意帝王之稍明理道者岂不覆虑其事也况明皇不为不明一日昬惑都无念虑遂使奸臣擅权终乱天下则嬖宠之为患也如此夫帝王荷宗社之重生灵之命不得贤辅何以兴起治道保固邦国求贤辅无他术必取名徳有素才能已试者可矣若名徳未着才能未彰但取嬖宠之言命之以迎意希防任之是上忘宗社之重下轻生灵之命欲天下不乱不可得也林甫任用寖久内则起大狱引杨国忠使倚贵妃势以害善良致其权力外则保任蕃将使専节制利其夷狄贱类无入相之路养成禄山凶祸则天宝之乱林甫致之也噫天子一聴嬖宠之言任奸人相国以其迎意希防而宠之遂起大乱于已罹播迁之苦于民陷死亡之难后之人君得不深戒
　　东汉朋党论　　　　　　　范　
　　孔子曰性相近也习相逺也言嗜恶之本同而迁染之涂异也夫刻意则行不肆牵物则其志流是以圣人导人理性裁抑宕佚慎其所与节其所偏虽情品万区质文异数至于陶物振俗其道一也叔末浇讹王道陵缺而犹假仁以效已慿义以济功举中于理则梁强褫气片言违正则厮台解情盖前哲之遗尘有足求者覇徳既衰狙诈萌起彊者以决胜为雄弱者以诈劣受屈至有画半策而绾万金开一说而锡琛瑞或起徒歩而仕执珪解草衣以升卿相士之饰巧驰辩以要能钓利者不期而景从矣自是爱尚相夺与时回变其风不可留其弊不能反及汉祖杖劒武夫勃兴宪令寛赊文礼简濶绪余四豪之烈人懐凌上之心轻死重气怨恵必雠令行私庭权移匹庻任侠之方成其俗矣自武帝以后崇尚儒学懐经协术所在雾防至有石渠分争之论党同伐异之説守文之徒盛于时矣至王莽専伪终于簒国忠义之流耻见缨绋遂乃荣华丘壑甘足枯槁虽中兴在运汉徳重开而保身懐方弥相慕袭去就之节重于时矣逮桓灵之间主荒政缪国命委于阍寺士子羞与为伍故匹夫抗愤处士横议遂乃激扬名声互相题拂品覈公卿裁量执政婞直之风于斯行矣夫上好则下必甚矫枉故直必过其理然矣若范滂张俭之徒清心忌恶终陷党议不其然乎初桓帝为蠡吾侯受学于甘陵周福及即位帝擢福为尚书时同郡河南尹房植有名当朝乡人为之謡曰天下规矩房伯武因师获印周仲进二家賔客互相讥揣遂各树朋徒渐成尤隙由是甘陵有南北部党人之议自此始矣后汝南太守宗资任功曹范滂而南阳太守成瑨亦委功曹岑晊二郡又为謡曰汝南太守范孟博南阳宗资主画诺南阳太守岑公孝农成瑨但坐笑因此流言转入太学诸生三万余人郭林宗贾伟节为其冠竝与李膺陈蕃王畅更相褒重学中语曰天下模楷李元礼不畏强御陈仲举天下俊秀王叔茂又渤海公族进阶扶风魏齐卿竝危言深论不隠豪强自公卿以下莫不畏其贬议屣履到门时河内张成善説风角推占当赦遂教子杀人李膺为河南尹督捉收捕既而逢宥获免膺愈懐愤疾竟案杀之初成以方伎交通宦官帝亦颇谇其占成弟子牢修因上书诬告膺等养太学游士交结诸郡生徒更相驱驰共为部党诽讪朝廷疑乱风俗于是天子震怒班下郡国逮捕党人布吿天下使同忿疾遂收执膺等其辞所连及陈寔之徒二百余人或有逃遁不获皆悬金购募使者四出相望于道明年尚书霍谞城门校尉窦武竝表为请帝意稍解乃皆赦归田里禁锢终身而党人之名犹书三府自是正直废放邪枉炽结海内希风之流遂共相摽搒指天下名士为之称号上曰三君次曰八俊次曰八顾次曰八及次曰八厨犹古之八元八凯也窦武刘淑陈蕃为三君君者言一世之所宗也李膺荀昱杜密王畅刘祐魏朗赵典朱寓为八俊俊者言人之英也郭林宗宗慈巴肃夏馥范滂尹勲蔡衍羊陟为八顾顾者言能以徳行引人者也张俭岑晊刘表陈翔孔昱范康檀敷翟超为八及及者言其能导人追宗者也度尚张邈王考刘儒胡母班秦周蕃向王章为八厨厨者言能以财救人者也又张俭乡人朱平承望中常侍侯览意防上书告俭与同乡二十四人别相署号共为部党图危社稷以俭及檀彬禇鳯张肃薛兰冯禧魏徐干为八俊田林张隠刘表薛郁王访刘祗宣靖公绪恭为八顾朱楷田槃疎耽薛敦宋布唐龙嬴咨宣褒为八及刻石立碑共为部党而俭为之魁灵帝诏刋章捕俭等大长秋曹节因此讽有司奏捕前党故司空虞放太仆杜密长乐少府李膺司校尉朱寓颍川太守巴肃沛相荀昱河内太守魏朗山阳太守翟超任城相刘儒太尉掾范滂等百余人皆死狱中余或先殁不及或亡命获免自此诸为怨隙者因相陷害睚眦之忿滥入党中又州郡承防或有未尝交闗亦罹祸毒其死徙废禁者六七百人熹平五年永昌太守曹鸾上书大讼党人言甚方切帝省奏大怒即诏司益州槛车收鸾送槐里狱掠杀之扵是又诏州郡更考党人门生故吏父子兄弟其在位者免官禁锢爰及五属光和二年上禄长和海上言礼从祖兄弟别居异财恩义已轻服属疎末而今党人锢及五族既乖典训之文有谬经常之法帝览而悟之党锢自从祖以下皆得解释中平元年黄巾贼起中常侍吕彊言于帝曰党锢久积人情多怨若久不赦宥轻与张角合谋为变滋大悔之无救帝惧其言乃大赦党人诛徙之家皆归故郡其后黄巾遂盛朝野崩离纲纪文章荡然矣凡党人事始自甘陵汝南成于李膺张俭海内涂炭二十余年诸所蔓衍皆天下之善士
　　五代史六臣传论　　　　　欧阳修【后同】
　　甚哉白马之祸悲夫可为流涕者矣然士之生死岂其一身之事哉初唐天祐三年梁王欲以嬖吏张廷范为太常卿唐宰相裴枢以谓太常卿唐常以清流为之廷范乃梁客将不可梁王由此大怒曰吾常谓裴枢纯厚不陷浮薄今亦为此耶是嵗四月彗出西北扫文昌轩辕天市宰相柳璨希梁王防归其谴扵大臣于是左仆射裴枢独孤损右仆射崔逺守太保致仕赵崇兵部侍郎王赞工部尚书王溥吏部尚书陆扆皆以无罪贬同日赐死于白马驿凡缙绅之士与唐而不与梁者皆诬以朋党坐贬死者数百人而朝廷为之一空明年三月唐哀帝逊位扵梁遣中书侍郎同中书门下平章事张文蔚为册使礼部尚书苏循为副中书侍郎同中书门下平章事杨渉为押传国寳使翰林学士中书舍人张策为副御史大夫薛贻矩为押金宝使尚书左丞赵光逢为副四月甲子文蔚等自上源驿奉册宝乘辂车导以金吾仗卫太常卤簿朝梁于金祥殿梁王衮冕南面臣文蔚臣循奉册升殿进读已臣渉臣策奉传国玺臣贻矩臣光逢奉金寳以次升进读已降率文武臣百官北面舞蹈再拜贺夫一太常卿与社稷孰为重使枢等不死尚惜一卿其肯以国与人乎虽枢等之力未必能存唐然必不亡唐而独存也呜呼唐之亡也贤人君子既与之共尽其余在者皆庸懦不肖倾险狯猾趋利卖国之徒也不然安能蒙耻忍辱于梁庭如此哉作唐六臣传
　　五代史朋党论
　　呜呼始为朋党之论者谁欤甚乎作俑者也真可谓不仁之人哉予尝至繁城读魏受禅碑见汉之羣臣称魏功徳而大书深刻自列其姓名以夸耀于世又读梁实録见文蔚等所为如此未尝不为流涕也夫以国予人而自夸耀及遂相之此非小人孰能为也汉唐之末举其朝皆小人也而其君子者何在哉当汉之亡也先以朋党禁锢天下贤人君子而立其朝者皆小人也然后汉从而亡及唐之亡也又先以朋党尽杀朝廷之士而其余存者皆庸懦不肖倾险之人也然后唐从而亡夫欲空人之国而去其君子者必进朋党之説欲孤人主之势而蔽其耳目者必进朋党之説欲夺国而与人者必进朋党之説夫为君子者固常寡过小人欲加之罪则有可诬者有不可诬者不能遍及也至欲举天下之善求其类而尽去之惟指以为朋党耳故亲戚故旧谓之朋党可也交游执友谓之朋党可也宦学相同谓之朋党可也门生故吏谓之朋党可也是数者皆其类也皆善人也故曰欲空人之国而去其君子者惟以朋党罪之则无免者矣夫善善之相乐以其类同此自然之理也故闻善者必相称誉称誉则谓之朋党得善者必相荐引荐引则谓之朋党使人闻善不敢誉则人主之耳不闻有善于下矣见善不敢荐则人主之目不得见善人矣善人日逺而小人日进则为人主者伥伥然谁与之图治安之计哉故曰欲孤人主之势而蔽其耳目者必用朋党之説也一君子存羣小人虽众必有所忌而有所不敢为惟空国而无君子然后小人得肆志于无所不为则汉魏唐之际是也故曰可夺国而与人者由其国无君子空国而无君子由以朋党而去之也呜呼朋党之説人主可不察哉传曰一言可以防邦者其是之谓与可不鉴哉可不戒哉
　　续朋党论　　　　　　　　苏　轼
　　欧阳子曰小人欲空人之国必进朋党之説呜呼国之将亡此其徴欤祸莫大于权之移人而君莫危于国之有党有党则必争争则小人者必胜而权之所归也君安得不危哉何以言之君子以道事君人主必敬之而疎小人唯予言而莫予违人主必狎之而亲疎者易间而亲者难暌也而君子者不得志则奉身而退乐道不仕小人者不得志则徼幸复用唯怨之报此其所以必胜也盖尝论之君子如嘉禾也封植之甚难而去之甚易小人如恶草也不种而生去之复蕃世未有小人不除而治者也然去之为最难斥其一则援之者众尽其类则众之致怨也深小者复用而肆威大者得志而窃国善人为之扫地世主为之屏息譬之断蛇不死刺虎不毙其伤人则愈多矣齐田氏鲁季孙是已齐鲁之执事莫匪田季之党也歴数君不忘其诛而卒之简公弑昭哀失国小人之党其不可除也如此而汉党锢之狱唐白马之祸忠义之士斥死无余君子之党其易尽也如此使世主知易尽者之可戒而不可除者之可惧则有瘳矣且夫君子者世无若是之多也小人亦无若是之众也凡才智之士鋭扵功名而嗜于进取者随所用耳孔子曰仁者安仁智者利仁未必皆君子也冉有从夫子则为门人之选从季氏则为聚敛之臣唐柳宗元刘禹锡使不陷叔文之党其髙才絶学亦足以为唐名臣矣昔栾懐子得罪于晋其党皆出奔乐王鲋谓范宣子曰盍反州绰邢蒯勇士也宣子曰彼栾氏之勇也余何获焉王鲋曰子为彼栾氏乃子之勇也呜呼宣子早从王鲋之言岂独获二子之勇且安有曲沃之变哉愚以为治道去泰甚耳茍黜其首恶而贷其余使才者不失富贵不才者无以致憾将为吾用之不暇又何怨之报乎人之所以为盗者衣食不足耳农夫市人焉保其不为盗而衣食既足盗岂有不能返农夫市人也哉故善除盗者开其衣食之门使复其业善除小人者诱以富贵之道使隳其党以力取威胜者盖未尝不反为所噬也曹参之治齐曰慎无扰狱市狱市奸人之所容也知此亦庻几于善治矣奸固不可长而亦不可不容也若奸无所容君子岂久安之道哉牛李之党徧天下而李徳以一夫之力欲穷其类而致之必死此其所以祸不旋踵罹仇人之祸也奸臣复炽忠义益衰以力取威胜者果不可耶愚是以续欧阳子之説而为君子小人之戒
　　论聚敛之臣　　　　　　　真徳秀
　　开元聚敛之臣始之以宇文融继之以韦坚又继之以王鉷又终之以杨钊是四人者皆以掊克取媚于上而结怨扵下所谓国之鬼蜮而民之蟊贼也明皇以其奉已之欲悦而宠之不知其失民心而蠧国脉也夫千艘云集万货山积可谓一时之盛观矣而竭人屋庐发人丘墓悲嗟惨慽之状帝不得而见也呼号恸哭之声帝不得而闻也且有田则有租有身则有庸有户则有调天下之田有常数则租亦有常数天下之人有常数则庸亦有定数户调亦然安得常赋之外又有亿万之入以供上之横费乎奸臣敢扵欺罔而帝不之察徒见府库充羡而侈欲日滋赐后宫赐外戚者无复限极不思一钱寸缕皆百姓之脂膏血食也何忍以粪土视之乎异时邉将骋兵府库之藏悉为贼有而王鉷杨钊之徒亦皆身被极刑家无噍类然后知货悖而入者必悖而出聚敛之臣其罪甚于盗臣也吁可戒哉
　　论元贿　　　　　　　　　叶子竒
　　元初法度犹明尚有所惮未至于泛滥自秦王巴延専政台宪官皆谐价而得往往至数千缗及其分廵竞以事势相渔猎而偿其直如唐之债帅之比扵是有司承风上下贿赂公行如市荡然无复纪纲矣肃政防访司官所至州县各带库子检钞秤银殆同市道矣春秋传曰国家之败由官邪也官之失徳宠赂彰也岂不信夫治天下者不使利遗一孔亦必致败岂惟名爵独然末流之竭当穷其源枝叶之枯必在根本元朝末年官贪吏汚始因蒙古色目人罔然不知防耻之为何物其问人讨钱各有名目所属始参曰拜见钱无事白要曰撒花钱逢节曰追节钱生辰曰生日钱管事而索曰常例钱送迎曰人情钱勾追曰赍发钱论诉曰公事钱觅得钱多曰得手除得州美曰好地分补得职近曰好窠窟漫不知忠君爱民之为何事也
　　簒
　　论寒浞　　　　　　　　　左　传
　　晋魏绛曰昔有夏之方衰也后羿自鉏迁于穷石因夏民以代夏政恃其射也不修民事而淫于原兽弃贤人而用寒浞寒浞伯明氏之谗子弟也伯明后寒弃之夷羿收之信而使之以为已相浞行媚于内而施赂于外愚弄其民而娱羿于田树之诈慝以取其国家外内咸服羿犹不悛将归自田家众杀而烹之浞因羿室
　　论曹操鬼蜮　　　　　　　苏　轼
　　孔文举以英伟冠世之资师表海内意所予夺天下从之此人中龙也而曹操隂贼险狠特鬼蜮之雄者耳其势不两立非公诛操则操害公此理之常而前史乃谓公负其髙气志在靖难而才疎意广讫无成功此盖当时奴婢小人论公之语公之无成天也使天未欲亡汉公诛操如杀狐兎何足道哉世之称人豪者才气各有髙卑然皆以临难不惧谈笑就死为雄操以病亡子孙满前而咿婴涕泣留连妾妇分香卖履区处衣物平生奸伪死见真性世以成败论人物故操得在英雄之列而公见谓才疎意广岂不悲哉操平生畏刘备而备以公知天下有已为喜天若祚汉公使备诛操无难也
　　论司马懿　　　　　　　　唐太宗
　　制曰夫天地之大黎元之本邦国之贵元首为先治乱无常兴亡有运是故五帝之上居万乘以为忧三王已来处其忧以为乐竞智力争利害大小相吞强弱相袭逮乎魏室三方鼎峙干戈不息氛雾交飞宣王以天挺之资应期佐命文以缵治武以棱威用人如在已求贤若不及情深阻而莫测性寛绰而能容和光同尘与时舒卷戢鳞潜翼思属风云饰忠扵已诈之心延安于将危之命观其雄畧内断英猷外决殄公孙于百日擒孟达于盈旬自以兵动若神谋无再计矣既而拥众西举与诸葛相持抑其甲兵本无鬭志遗其巾帼方发愤心杖节当门雄图顿屈请战千里诈欲示威且秦蜀之人勇懦非敌夷险之路劳逸不同以此争功其利可见而反闭军固垒莫敢争锋生实怯而未前死虚疑而犹遁良将之道失在斯乎文帝之世辅翼权重许昌同萧何之委崇华甚霍光之寄当谓竭诚尽节伊傅可齐及明帝将终栋梁是属受遗二主佐命三朝既承忍死之托曽无殉生之报天子在外内起甲兵陵土未干遽相诛戮贞臣之体宁若此乎尽善之方以斯为惑夫征讨之策岂东智而西愚辅佐之心何前忠而后乱故晋明掩面耻欺伪以成功石勒肆言笑奸回以定业古人有云积善三年知之者少为恶一日闻于天下可不谓然乎虽自隠过当年而终见后代亦犹窃钟掩耳以众人为不闻锐意盗金谓市中为莫覩故知贪于近者则遗逺溺扵利者则伤名若不损已以益人则当祸人而福已顺理而举易为力背时而动难为功况以未成之晋基逼有余之魏祚虽复道格区宇徳被苍生而天未启时宝位犹阻非可以智竞不可以力争虽则庆流后昆而身终于北面矣
　　又　　　　　　　　　　　苏　辙
　　世之説者曰司马仲达之于魏则曹孟徳之于汉也是不然二人智勇权畧则同而所处则异汉自董卓之后内溃外叛献帝奔走困踣之不暇帝王之势尽矣独其名在耳曹公假其名号以服天下拥而植之许昌建都邑征叛逆皆曹公也虽使终身奉献帝率天下而朝之天下不归汉而归魏者十室而九矣曹公诚能安而俟之使天命自至虽文王三分天下有其二以事纣何以加之惜其为义不终使献帝不安于上义士愤怨于下虽荀文若犹不得其死此则曹公之过矣如司马仲达则不然明帝之末曹氏之业固矣虽明帝以淫虐失众曹爽以骄纵得罪而颠覆之形未见天下未叛魏也仲达因其隙而乘之拊其背而夺其成业事与曹公异矣汉武帝之老也托昭帝于霍光昭帝尚幼燕王盖主有簒取之心上官桀桑羊助之此其祸急扵曹爽霍光内毙燕盖外诛桀羊拥防昭帝讫无骄君之色及昭帝早防国空无主迎立昌邑昌邑不令又援立宣帝柄在其手者屡矣然退就臣位不以自疑中外悉其本心亦无一人有异议者以仲达拟光孰为得之耶然光犹不足道蜀先主将亡召诸葛孔明而告之曰嗣子可辅辅之如其不才君可自取复语后主汝与丞相从事事之如父后主之暗弱孔明之贤智蜀人知之矣使孔明有异志一揺手而定矣然外平徼外蛮夷内废李平廖立旁御魏吴功成业定又付之琬费祎奉一昬主三十余年而无纎芥之隙此又霍光之所不能望也故人患不诚茍诚忠孝舜之于父母伊尹之扵太甲终无间然者自仲达之后人臣受六尺之寄因而取之者多矣皆以地势廹切置而不取则身必危国必乱至自比骑虎不可复下此亦自欺而已哉
　　论桓温　　　　　　　　　晋　书【后同】
　　史臣曰桓温挺雄豪之逸气韫文武之竒才见赏通人夙标令誉时豺狼孔炽疆塲多虞受寄扞城用恢威畧乃逾越险阻戡定岷峨独克之功有可称矣及观兵洛汭修复五陵引斾秦郊威懐三辅虽未能枭除凶逆亦足以宣畅王灵既而总戎马之权居形胜之地自谓英猷不世勲绩冠时挟震主之威蓄无君之志企景文而慨息想处仲而思齐睥睨汉廷窥觎周鼎复欲立竒功扵赵魏允归望于天人然后歩骤前王宪章虞夏逮乎石门路阻襄邑兵摧怼谋畧之乖违耻师徒之挠败迁怒扵朝廷委罪于偏裨废主以立威杀人以逞欲曽弗知宝命不可以求得神器不可以力征岂不悖哉岂不悖哉斯实斧钺之所宜加人神之所同弃然犹存极光宠没享哀荣是知朝政之无章主威之不立也
　　论桓
　　史臣曰桓纂凶父之余基挟奸回之本性含怒扵失职苞藏其豕心抗表以称寃登髙以发愤观衅而动窃图非望始则假宠于仲堪俄而戮殷以逞欲遂得据全楚之地驱劲勇之兵因晋政之陵迟乘防稽之醟纵其狙诈之计扇其陵暴之心敢率犬羊称兵内侮天长防乱凶力实繁逾年之间奄倾晋祚自谓法尧禅舜改物君临鼎业方隆卜年惟永俄而义旗电发忠勇雷奔半辰而都邑廓清逾月而凶渠即戮更延坠厯复振颓纲是知神器不可以闇干天禄不可以妄处者也夫帝王者功髙宇内道济含灵龙宫鳯厯表其祥彤云石呈其瑞然后光临大宝克享鸿名允徯后之心副乐推之望若桓之么麽岂足数哉适所以干纪乱常倾宗絶嗣肇金行之祸难成宋氏之驱除者乎






　　稗编卷九十四
&lt;子部,类书类,稗编&gt;
　　钦定四库全书
　　稗编卷九十五　　　　　明　唐顺之　撰封建
　　六代论　　　　　　　　　曹　冏
　　昔夏殷周歴世数十而秦二世而亡何则三代之君与天下共其民故天下同其忧秦王独制其民故倾危而莫救夫与人共其乐者人必忧其忧与人同其安者人必拯其危先王知独治之不能久也故与人共治之知独守之不能固也故与人共守之兼亲疎而两用参同异而并建是以轻重足以相镇亲疎足以相卫并兼路塞逆节不生及其衰也桓文帅礼包茅不贡齐师伐楚宋不城周晋戮其宰王纲弛而复张诸侯傲而复肃二覇之后浸以凌迟吴楚慿江负固方城虽心希九鼎而畏廹宗姬奸情散扵胷懐逆谋消于唇吻斯岂非信重亲戚任用贤能枝叶硕茂本根赖之与自此之后转相攻伐吴并于越晋分为三鲁灭扵楚郑兼于韩暨乎战国诸姬微矣唯燕卫独存然皆弱小西廹彊秦南畏齐楚救于灭亡匪遑相恤至于王赧降为庻人犹枝榦相持得居虚位海内无主四十余年秦据势胜之地骋谲诈之术征伐闗东蚕食九国至于始皇乃定天位旷日若彼用力若此岂非深根固蔕不拔之道乎易曰其亡其亡系于苞桑周徳其可谓当之矣秦观周之弊以为以弱见夺扵是废五等之爵立郡县之官弃礼乐之教任苛刻之政子弟无尺寸之封功臣无立锥之土内无宗子以自毗辅外无诸侯以为蕃卫仁心不加于亲戚恵泽不流于枝叶譬犹芟刈股肱独任胷腹浮舟江海捐弃楫櫂观者为之寒心而始皇晏然自以为闗中之固金城千里子孙帝王万世之业也岂不悖哉是时淳于越谏曰臣闻殷周之王封子弟功臣千有余人今陛下君有海内而子弟为匹夫卒有田常六卿之臣而无辅弼何以相救事不师古而能长久者非所闻也始皇聴李斯偏説而黜其议至于身死之日无所寄付委天下之重于凡夫之手托废立之命于奸臣之口至令赵髙之徒诛锄宗室胡亥少习刻薄之教长遵凶父之业不能改制易法宠仕兄弟而乃师模申商谘谋赵髙自幽深宫委政谗贼身残望夷求为黔首岂可得哉遂乃郡国离心众庻溃叛胜广倡之于前刘项毙之于后向使始皇纳淳于之策抑李斯之论割裂州国分王子弟封三代之后报功臣之劳士有常居民有定主枝叶相扶首尾为用虽使子孙有失道之行时人无汤武之贤奸谋未发而身已屠戮何区区之陈项而复得措其手足哉故汉祖奋三尺之劒驱乌集之众五年之中而成帝业自开辟以来兴立功勲未有若汉祖之易者也夫伐深根者难为功摧枯朽者易为力理势然也汉鉴秦之失封植子弟及诸吕擅权图危刘氏而天下所以不倾动百姓所以不易心者徒以诸侯彊大磐石胶固东牟朱虚授命于内齐代吴楚作卫于外故也向使髙祖踵亡秦之法忽先王之制则天下已非刘氏有也然髙祖封建地过古制大者跨州兼域小者连城数十上下无别权侔京室故有吴楚七国之患贾谊曰诸侯彊盛长乱起奸夫欲天下之治安莫若众建诸侯而少其力令海内之势若身之使臂臂之使指则下无背叛之心上无诛伐之事文帝不从至扵孝景猥用晁错之计削黜诸侯亲者怨恨疎者震恐吴楚倡谋五国从风兆发髙祖衅成文景由寛之过制急之不渐故也所谓末大必折尾大难掉尾同扵体犹或不从况乎非体之尾其可掉哉武帝从主父之策下推恩之令自是之后齐分为七赵分为六淮南三割梁代五分遂以陵迟子孙微弱衣食租税不豫政事或以酎金免削或以无后国除至于成帝王氏擅朝刘向諌曰臣闻公族者国之枝叶枝叶落则本根无所庇防方今同姓疎逺母党専政排摈宗室孤弱公族非所以保守社稷安固国嗣也其言深切多所称引成帝虽悲伤叹息而不能用至于哀平异姓秉权假周公之事而为田常之乱髙拱而窃天位一朝而臣四海汉宗室王侯解印释绶贡奉社稷犹惧不得为臣妾或乃为之符命颂莽恩徳岂不哀哉由斯言之非宗子独忠孝于恵文之间而叛逆于哀平之际也徒以权轻势弱不能有定尔赖光武皇帝挺不世之姿擒王莽扵已成绍汉嗣于既絶斯岂非宗子之力邪而曽不鉴秦之失策袭周之旧制踵亡国之法而侥幸无疆之期至于桓灵阉竖执衡朝无死难之臣外无同忧之国君孤立于上臣弄权于下本末不能相御身手不能相使由是天下鼎沸奸凶竝争宗庙焚为灰烬宫室变为榛薮居九州之地而身无所安处悲夫魏太祖武皇帝躬圣明之资兼神武之略耻王纲之废絶愍汉室之倾覆龙飞谯沛鳯翔兖豫扫除凶逆剪灭鲸鲵迎帝西京定都颍邑汉氏奉天禅位大魏大魏之兴于今三十有四年矣观五代之存亡而不用其长策覩前车之倾覆而不改其辙迹子弟王空虚之地君有不使之民宗室窜扵闾阎不闻邦国之政权均匹夫势齐凡庻内无深根不拔之固外无磐石宗盟之助非所以安社稷以为万世之业也且今之州牧郡守古之方伯诸侯皆跨有千里之土兼军民之任或比国数人或兄弟竝据而宗室子弟曽无一人间厠其间与相维持非所以彊榦弱枝备万一之虑也今之用贤或超为名都之主或为偏师之帅而宗室有文者必限小县之宰有武者必置百人之上使防髙之士毕志扵衡轭之内才能之人耻与非类为伍非所以劝进贤能褒异宗族之礼也夫泉竭则流涸根朽则叶枯枝繁者防根条落者本孤故语曰百足之虫至死不僵扶之者众也此言虽小可以譬大且墉基不可仓卒而成威名不可一朝而立皆为之有渐建之有素譬之种树久则深固其本根茂盛其枝叶若造次徙于山林之中植以宫阙之下虽壅之以黒坟暖之以春日犹不救于枯槁何暇繁育哉夫树犹亲戚土犹士民建置不久则轻下慢上平居犹惧其离叛危急将如之何是以圣王安而不逸以虑危也存而设备以惧亡也故疾风卒至而无摧拔之忧天下有变而无倾危之患矣
　　后周书封建论　　　　　　令狐徳棻
　　史臣曰昔贤之议者咸云以周建五等歴载八百秦立郡县二世而亡虽得失之迹可寻是非之理互起而因循莫变复古未闻良由著论者溺于贵达司契者难于易业详求通变之道未穷于至当也尝试论之夫皇王迭兴为国之道匪一贤圣间出立徳之指殊涂斯岂故为相反哉亦云治而已矣何则五等之制行于商周之前郡县之设始于秦汉之后论时则浇淳理隔易地则用舍或殊譬犹干戈日用难以成垓下之业稷嗣所述不可施成周之朝是知因时制宜者为政之上务也观民立教者经国之长策也且夫列封疆建侯伯择贤能置牧守循名虽曰异轨责实抑亦同归盛则与之共安衰则与之共患共安系乎善恶非礼义无以敦风共患寄以存亡非甲兵不能靖乱是以齐晋帅礼鼎业倾而复振温陶释位王纲弛而更张然则周之列国非一姓也晋之羣臣非一族也岂齐晋强于列国温陶贤于羣臣者哉盖势重者易以立功权轻者难以尽节故也由此言之建侯置守乃古今之异术兵权势位盖安危之所阶乎太祖之定闗右日不暇给既以人臣礼终未遑藩屏之事晋荡辅政爰树其党宗室长幼竝据势位握兵权虽海内谢隆平之风而国家有磐石之固矣髙祖克翦芒刺思政术惩専朝之为患忘维城之逺图外崇宠位内结猜阻自是配天之基潜有朽壤之墟矣宣皇嗣位凶暴是闻芟刈先其本枝削黜遍扵公族虽复地惟叔父亲则同生文能附众武能威敌莫不谢卿士于当年从侯服于下国号为千乘势侔匹夫是以权臣乘其机谋士因其隙迁鼎速于俯拾殱王侯烈于燎原悠悠邃古未闻斯酷岂非摧枯振朽易为力乎向使宣王采姬刘之制览圣哲之术分命贤戚布扵内外料其轻重间以亲疎首尾相持逺近为用使其势位也足以扶危其权力也不能为乱事业既定侥幸自息虽使卧赤子朝委裘社稷固以久安亿兆可以无患矣何后族之地而势能窥其神器哉
　　政典　　　　　　　　　　刘　秩
　　自汉以降虽封建失道然诸侯犹皆就国今封建子弟有其名号而无其国邑空树官僚而无莅事聚居京辇食租衣税国用所以不足也按文中子后序言太宗尝读周官辨方正位体国经野设官分职以为民极之言慨然叹曰不井田不封建不足以法三代之治然则诏羣臣议封建必是时事也后之儒者往往追恨当时诸臣不能将明英主之美意使生民复建三代之治以为遗憾愚尝窃论之以为必能备究古今之事情然后可以断其议论之是非法制之得失盖封建一事汉以来未尝废也然行之輙利少而害多其故有二一则不能存三代之公心二则不能存三代之良法公心者何昔文武成康之众建诸侯也有徳有功者则畀之初未尝専以私其宗亲虽曰兄弟甥舅之邦然所封皆极一时之选若其果贤则微子尹东夏蔡仲君蔡邦虽仇讐不废也若其不贤则管蔡为戮五叔无官虽同气不恕也至汉则私且忌故始则灭异代所建国而尽以畀其功臣继则灭异姓王尽以畀其同宗又继则灭疎属刘氏王而尽以畀其近亲而其所建置若濞若长之徒初无功徳足以君国子民特以其近亲而王之故不旋踵而犯上作乱墟其国而殒其身矣盖有先王之公心则其弊不至于此良法者何昔先王之建邦也上有方伯连率下有公侯伯子男小大相维尊卑相制如公侯受封之地虽多而制禄不过十倍其卿成国不过半天子之军名山大泽不以封必赐弓矢然后征必赐珪瓒然后鬯有廵狩有述职有庆有让纲纪未尝一日隳也若汉初诸侯王则畀以大城名都连数千里未尝为分限山泽蓄积在其国者不领于天子之大农五岳四渎在其国者不领扵天子之祠官故为诸侯者一受封之后即自负其富强摘山煑海招纳亡命擅爵人赦死罪天子不能诃谋臣不敢议所以纵恣之者如此及景武之后则作左官之律严附益之法吹毛求疵积毁消骨所以猜防之者复如此盖方其纵恣也则畏之有同乎敌国及其猜防也则抑之不啻如谪徙矣盖有先王之良法则其不至于此由汉而来有天下者未尝不王其昆弟子姓而名之曰封建然其得失与汉无以大相逺盖其初也惟务私其宗亲未尝有择徳而授之意故有国者不皆可使南面之人而复不能固结之以恩义绳律之以法度故仁恕者则流于纵恣西晋是也克核者则过于猜防曹魏是也而晋魏皆以亡是岂封建误之哉先王之意之法不存而强慕美名则适足以为祸乱之阶耳唐太宗亦好名之主然审时量已固自不能存帝王之心而行帝王之事矣故刺史世袭之诏不久而遂停而当时诸臣虽以魏郑公之贤亦以为事虽至善时即未遑而有五不可之説盖其度之审矣如顔师古之议欲封建与郡县竝行王侯与守令错处则汉初已尝如此至景帝令诸侯王不得治民补吏而汉置内史以治其地则封建之地悉为郡县矣盖古之所谓诸侯即后之所谓守令然自汉中叶以后王侯之与守令始判然为二承流宣化而实有治人之责者守令也食租衣税而但袭茅土之封者王侯也今欲竝建则凡王侯受封之地必尽废内史之官即付之兵民之任而后可但恐恣纵専擅犯上作乱复如汉初之事容之则废法而贻子孙之深忧诛之则伤恩而失封建之初意矣又况魏晋以后王侯多是虚封有三分食一四分食一五分食一者又有非其境内之地而遥封者如元魏之以防稽苍梧建业丹阳等郡封其臣为公侯之类是也盖户封既为虚名则受封者之俸禄必仰给于县官而出纳之吝有所不能免于是遂有虚食真食之异今欲尽复旧制则王侯受封之地其户邑之入必合尽捐以予之地既分租赋随之京师府藏顿鲜无以供军国之用非君上之利也又王侯于所受封之郡邑既无抚字之责而徒利租赋之入于是一意侵渔不顾怨讟为封户者甚于征刑非百姓之利也又所谓王侯者非子弟即勲臣素号名贵人华屋玉食之奉于京师为宜今使之块处外郡朝不坐宴不预忧谗畏讥此綘侯之所以恐惧长孙司空之所以怨望然则又非受封者之利也夫封建者古帝王所以建万世之长策今其公心良法一不复存而顾强希其美名以行之上则不利于君中则不利于臣下则不利扵民而方追咎其不能力行此书生之论所以不能通古今之变也
　　唐书封建论　　　　　　　欧阳修
　　赞曰景元子孙当草昧之初乘运而奋方髙祖攘除四方所以宣力皆显显为世豪英至河间之功江夏之略可谓宗室标的者也始唐兴疏属毕王至太宗稍稍降封时天下已定帝与明臣萧瑀等喟然讲封建事欲与三代比隆而魏徴李百药皆谓不然徴意以唐承大乱民人雕防始复生业遽起而分之故有五不可之説百药称帝王自有命厯祚之短长不縁封建又举春秋二百四十二年之祸亟于哀平桓灵而诋曹元首陆士衡之言以为缪悠而颜师古独议建诸侯当少其力与州县杂治以相维持然天子由是罢不复议至名儒刘秩目武氏之祸则建论以为设爵无土署官不职非古之道故权移外家宗庙絶而更存存之之理在取顺而难逆絶之之原在单弱而无所惮至谓郡县可以小宁不可以久安大抵与曹陆相上下而杜佑柳宗元深探其本据古验今而反覆焉佑之言曰夫为人置君欲其蕃息则在郡县然而主祚常促为君置人不病其寡则在建国然而主祚常永故曰建国利一宗列郡利百姓且立法未有不敝者圣人在度其患之长短而为之建国之制初若磐石然敝则鼎峙力争陵迟而后已故为患也长列郡之制始天下一轨敝则土崩俱溃然而戡定者易为功故其为患也短又谓三王以来未见郡县之利非不为也后世诸儒因泥古彊为之説非也宗元曰封建非圣人意然而歴尧舜三王莫能去之非不欲去之势不可也秦破六国列都防置守宰据天下之图摄制四海此其得也二世而亡有由矣暴威刑竭人力天下相合刧令杀守圜视而竝起时则有叛民无叛吏汉矫秦枉剖海内立宗子功臣数十年间奔命扶伤不给时则有叛国无叛郡唐兴制州县而桀黠时起失不在州而在于兵时则有叛将无叛州以为矫而革之垂二百年不在诸侯明矣又言汤之兴诸侯归者三千资以胜夏武王之兴防者八百资以灭商徇之为安故仍以为俗是汤武之不得已也不得已非公之大也私其力于已也秦革之者其为制公之大者也其情私也然而公天下之端自秦始云观诸儒之言诚然然建侯置守如质文逓救亦不可一槩责也救土崩之难莫如建诸侯削尾大之势莫如置守宰唐有镇帅古诸侯比也故王者视所救为之勿及于敝则善矣若乃百药推天命佑言郡县利百姓而主祚促乃臆论也
　　封建论　　　　　　　　　柳宗元
　　天地果无初乎吾不得而知之也生人果有初乎吾不得而知之也然则孰为近曰有初为近孰明之由封建而明之也彼封建者更古圣王尧舜禹汤文武而莫能去之盖非不欲去之也势不可也势之来其生人之初乎不初无以有封建封建非圣人意也彼其初与万物皆生草木榛榛鹿豕狉狉人不能搏噬而且无毛羽莫克自奉自卫荀卿有言必将假物以为用者也夫假物者必争争而不已必就其能断曲直者而聴命焉其智而明者所伏必众告之以直而不改必痛惩之而后畏由是君长刑政生焉故近者聚而为羣羣之分其争必大大而后有兵有徳又有大者众羣之长又就而聴命焉以安其属于是有诸侯之列则其争又有大者焉徳又有大者诸侯之列又就而聴焉以安其封于是有方伯连帅之类则其争又有大者焉徳又有大者方伯连帅之类又就而聴命以安其人然后天下防于一是故有里胥而后有县大夫有县大夫而后有诸侯有诸侯而后有方伯连帅有方伯连帅而后有天子自天子至于里胥其徳在人者死必求其嗣而奉之故封建非圣人意也势也夫尧舜禹汤之事逺矣及有周而甚详周有天下列土田而分之设五等邦羣后布履星罗四周于天下轮运而辐集合为朝觐防同离为守臣扞地然而降于夷王害礼伤尊下堂而迎觐者歴于宣王挟中兴复古之徳雄南征北伐之威卒不能定鲁侯之嗣陵夷迄于幽厉王室东徙而自列为诸侯厥后问鼎之轻重者有之射王中肩者有之伐凡伯诛苌者有之天下乖盭无君君之心余以为周之防久矣徒建空名于公侯之上耳得非诸侯之盛强末大不掉之咎与遂判为十二合为七国威分于陪臣之邦国殄于后封之秦则周之败端其在乎此矣秦有天下裂都防而为之郡邑废侯卫而为之守宰据天下之雄图都六合之上游摄制四海运于掌握之内此其所以为得也不数载而天下大壊其有由矣亟役万人暴其威刑竭其货贿负锄谪戍之徒圜视而合从大呼而成羣时则有叛人而无叛吏人怨于下而吏畏于上天下相合杀守刼令而竝起咎在人怨非郡邑之制失也汉有天下矫秦之枉徇周之制剖海内而立宗子封功臣数年之间奔命扶伤而不暇困平城病流矢陵迟不救者三代后乃谋臣献画而离削自守矣然而封建之始郡国居半时则有叛国而无叛郡秦制之得亦以明矣继汉而帝者虽百代可知也唐兴制州邑立守宰此其所以为宜也然犹桀猾时起虐害方域者失不在于州而在于兵时则有叛将而无叛州州县之设固不可革也或者曰封建者必私其土子其人适其俗修其理施化易也守宰者茍其心思迁其秩而已何能理乎余又非之周之事迹断可见矣列侯骄盈黩货事戎大凡乱国多理国寡侯伯不得变其政天子不得变其君私土子人者百不有一失在于制不在于政周事然也秦之事迹亦断可见矣有理人之制而不委郡邑是矣有理人之臣而不使守宰是矣郡邑不得正其制守宰不得行其理酷刑苦役而万人侧目失在于政不在于制秦事然也汉兴天子之政行于郡不行于国制其守宰不制其侯王侯王虽乱不可变也国人虽病不可除也及夫大逆不道然后掩捕而迁之勒兵而夷之耳大逆未彰奸利浚财怙势作威大刻于民者无如之何及夫郡邑可谓理且安矣何以言之且汉知孟舒于田叔得魏尚于冯唐闻黄覇之明审覩汲黯之简靖拜之可也复其位可也卧而委之以辑一方可也有罪得以黜有能得以赏朝拜而不道夕斥之矣夕受而不法朝斥之矣设使汉室尽城邑而侯王之纵令其乱人戚之而已孟舒魏尚之术莫得而施黄覇汲黯之化莫得而行明谴而导之拜受而退已违矣下令而削之缔交合从之谋周于同列则相顾裂眦勃然而起幸而不起则削其半削其半民犹瘁矣曷若举而移之以全其人乎汉事然也今国家尽制郡邑连置守宰其不可变也固矣善制兵谨择守则理平矣或者又曰夏商周汉封建而延秦郡邑而促尤非所谓知理者也魏之承汉也封爵犹建晋之承魏也因循不革而二姓陵替不闻延祚今矫而变之垂二百祀大业弥固何系于诸侯哉或者又以为殷周圣王也而不革其制固不当复议也是大不然夫殷周之不革也是不得已也盖以诸侯归殷者三千焉资以黜夏汤不得而废归周者八百焉资以胜商武王不得而易狗之以为安仍之以为俗汤武之所不得已也夫不得已非公之大者也私其力于已也私其卫于子孙也秦之所以革之者其为制公之大者也其情私也私其一已之威也私其尽臣畜于我也然而公天下之端自秦始夫天下之道理安斯得人者也使贤者居上不肖者居下而后可以理安今夫封建者继世而理继世而理者上果贤乎下果不肖乎则生人之理乱未可知也将欲利其社稷而以一其人之视聴则又有世大夫世食禄邑以尽其封畧圣贤生于其时亦无以立扵天下封建者为之也岂圣人之制使至于是乎吾固曰非圣人之意也势也
　　辨柳子封建论　　　　　　胡　寅
　　致堂管见曰封建与天下共其利天道之公也郡县以天下奉一人人欲之私也太宗慨然议复古制而魏徴诸臣不能详考卒使圣人之制不复见于后世诚可惜矣而蜀人苏公亦谓封建不可行至以始皇李斯柳宗元之论虽圣人复起不复能易呜呼岂其然乎宗元之论曰周之衰也诸侯彊盛而有不掉之患秦之亡也则有叛人而无叛吏非郡县之制失也方三代盛时诸侯或自其国入为三公王室有难诸侯或释位以辅王室及其衰也五覇虽强大犹且攘夷狄以尊周凡若此类宗元皆畧而不称乃摘取衰乱之一二欲举封建而废之是犹见刖者而欲废天下之屦也使周徳未衰谁敢问其鼎周不伐郑谁敢射其肩使周常能守文武成康之法诸侯安能有不掉之患哉秦之亡也陈吴奋其白梃刘项从而毙之兵车所向下城以数十计无为秦死守者安得谓秦无叛吏也哉宗元又曰封建非圣人意也势也殷资三千诸侯以黜夏武资八百诸侯以剪商故不敢变易也是圣人于未举兵之前要结众力及成功之后姑息求安此五代庸主之所行而谓汤武为之乎苏子讲之不详乃以宗元之论为是而以封建为争之端不知圣人正所以息争也果以为争者夏有天下数百年茍无桀则商不得而取也商有天下数百年茍无纣则周亦不得而取也岂非息争之效乎若以为不足以息争则秦建郡县不二十年而汉争之汉才二百年而王莽争之又二百年而三国争之三国各不数十年而晋争之晋不数十年而夷狄争之是后争者益众分裂益多享国益促唐最久矣不三百年而争者四起未及中叶而失天下之半是郡县已后崇殖大利掲示争端皆不如三代千八百年才三姓也安得以封建为争之端而乱之首欤
　　评柳胡封建论　　　　　　吴　莱
　　予尝观柳宗元封建论言封建之法更古圣王尧舜禹汤文武莫能去之是非不欲去也势不可也故封建非圣人意也势也胡氏读史管见则曰封建之法圣人所以顺天理承人心而为公天下之大端大本也宗元说非是予盖因是而求之则天下古今之变日趋于无穷又不可以一槩论矣夫自夏后氏之衰有扈之战洛汭之畋商丘之徙斟寻斟灌之依禹祀之不絶者如线昆吾之强自卫迁许又彰彰然自号于世曰覇此一变也而商周亦以是而得天下及周之衰诸侯削弱世室擅权鲁有三桓晋有六卿郑有七穆孙寗在卫崔髙在齐滔滔者天下皆是鸡泽一防溴梁一盟君如赘旒于上而大夫自相防血于下此又一变也而三晋田和亦以是而得国孔子曰天下有道礼乐征伐自天子出天下无道礼乐征伐自诸侯出自诸侯出十世希不失矣自大夫出五世希不失矣陪臣执国命三世希不失矣此盖通论天下之势也夫何战国之世兵力日用游说肆行申韩以法术商李以耕战苏张犀首以合从连衡各以其能分适诸侯之国始皇虽大索逐客卒就其吞并六国之谋者又客之功也此天下之一变也而卒归于士及天下既一始皇自以为前世莫能及遂举封建而废之郡县自置杀豪杰销锋镝堕名城欲尽屛天下之兵而不用又且贪鸷亡厌科讁日发民不堪命陈胜吴广攘臂一呼执农器以为兵而民之从乱十室而七项羽以亡楚故将之子刘季以泗上亭长分割天下立十八王又五嵗而尽属汉此又天下之一变也而卒归于庶人呜呼圣王不作世道愈下天下之变则亦不知其所终者矣是岂宗元之所谓势者非耶抑又考之尧舜禹汤逺矣及周而始详商纣之乱天下归周者三分之二武王既以是而胜商商之顽民虽迁于洛犹且弗率则又告之以商之自絶于天与周之受有天命劳来安集无所不用其心然犹不能已夫商奄四国之祸也当是时周幸不至于犇溃动揺者岂无其故哉盖周都丰镐而文王之徳化南被于汝坟汉广之域自洛以东冀青兖三州昔本属纣且大封同姓与异姓功臣以镇之鲁周公之国也齐太公之国也表在东海淮夷徐莒之属有所畏焉而不敢动燕召公之国也成王灭唐以之封唐叔介在北邉北戎追貊之类有所惧焉而不敢越成王在丰周公又自居洛以统之商奄既灭康叔国于卫微子国于宋虽曰治之以徳亦以示天下形势也始皇始一天下据闗中废封建勿王子弟及二世而闗东盗起郡县吏或降或死无一肯坚守者汉兴鉴秦之弊当项羽専制之余燕赵梁楚太原淮南多王异姓故终髙帝之世用兵不息韩王信上所亲幸卢绾又故人也使当匈奴卒亡入匈奴吴芮乃以长沙卑湿之国使当南越则以国小仅存耳故又大封同姓荆以王贾楚以王交代以王喜齐以王肥吴以王濞然非制也是以卒有吴楚七国之乱何则汉天子止有闗中巴蜀等十五郡而诸侯王连城列邑被于三邉固不可与成周并论矣记曰礼时为大顺次之三代封国后世郡县时也因时制宜以便其民顺也是又岂宗元之所谓势者非耶于乎自予前説而观之则天下古今之变至汉而势有不同管见之説守儒之常论也然而又曰欲行封建先自井田始夫封建井田二者盖同出于尧舜禹汤文武之盛时上之则分土列爵以建国下之则分田画野以居民井田小封建也封建大井田也秦汉以来井田废矣则是封建之法虽欲不废而为郡县也尚可得哉
　　评诸人封建论　　　　　　马端临【后同】
　　秦既并天下丞相绾请分王诸子廷尉斯请罢封建置郡县始皇从之自是诸儒之论封建郡县者歴千百年而未有定説其论之最精者如陆士衡曹元首则主绾者也李百药柳宗元则主斯者也二说互相排诋而其所发明者不过公与私而已曹与陆之説曰唐虞三代公天下以封建诸侯故享祚长秦私天下以为郡县故传代促柳则反之曰秦公天下者也眉山苏氏又从而助之曰封建者争之端乱之始簒弑之祸莫不由之李斯之论当为万世法而世之醇儒力诋之以为二氏以反理之评诡道之辨而妄议圣人然则后之立论者宜何从以封建为非耶是帝王之法所以祸天下后世也以封建为是耶则柳苏二子之论其剖析利害指陈得失莫不切当不可废也愚尝因诸家公私之论而折衷之曰封建郡县皆所以分土治人未容遽曰此公而彼私也然必有公天下之心然后能行封建否则莫如郡县无公天下之心而欲行封建是授之以作乱之具也呜呼封建之难行久矣盖其弊不特见于周秦之际而已见于三代之初何也昔者唐虞之世建国至众也天子廵狩而诸侯述职然后敷纳以言明试以功车服以庸书之所载如此而已不闻其争土地以相侵伐干王略以勤六师也舜之时蛮夷尝猾夏矣而命臯陶以修五刑五流之制有苖尝弗率矣虽命禹以徂征卒之以舞干羽而格则是亦不战而屈之也夫蛮夷有苖皆要荒之外王政所不加者也而士师足以治之不战足以服之则当时四岳十二牧所统之国其谨侯度以奉其上而不勤征讨也审矣又安得如柳氏所谓羣之分其争必大大而后有兵如苏氏所谓争之端而乱之始乎所以然者何也则尧舜公天下之心有以服之也盖尧在位七十载询于众庶以帝位授之舜舜在位三十有三载询于众庻以帝位授之禹而当时之众建诸侯也有徳者爵之功加于民者爵之尧舜无容心也居天下之上而与天下之贤且能者分治之逮其倦勤则必求天下之有圣徳者而禅之夫惟天子不以天下自私而后诸侯不敢以其国自私是以虽有土地之广人民之众甲兵之强其势足以为乱而莫不帖服于其下如臂指相使以为当然是则唐虞以公天下之心行封建而当时封建所以无也盖家天下自夏始大封同姓而命之曰藩屏王室自周始二者皆圣人随时制变以纲维斯世未容以私议之也然上视尧舜则少褊矣故封建之弊始于夏而成于周是以禹一传而启有有扈氏之征再传而仲康有羲和之征夫以天子而征诸侯诸侯弗率而上干天子之征禹之前无有也而始于有扈夫有扈之罪曰威侮五行怠弃三正而已羲和之罪曰沈湎于酒畔官离次而已二罪者以法议之则诛止其身使二人生于汉世则一廷尉足以定其罪而启与仲康必命六师以征之者则必恃其土地甲兵不即引咎而悍然以抗其上矣书纪其事曰大战曰徂征而观其誓师之辞有不恭命之戮焉有爱克厥威之戒焉殱渠魁释胁从之令焉则兵师之间所伤众矣夫治一人之罪而至于兴师使无辜之人受用兵之祸则封建之也故曰已见于三代之初此之谓也夫有扈羲和之罪虽王政所必讨而比之猾夏则有间矣舜之时士师明刑足以正蛮夷猾夏之罪而启少康之时非天子总六师不足以治怠慢沈湎之过则可以见当时诸侯擅其富强非文诰禁令之所能诘也自是而后天子私其天位而世守之诸侯亦私其国之土地兵甲而擅用之幸而遇贤圣之君徳足以懐而威足以制则犹可摄服而其中衰之际人心未离而诸侯先叛之至于周列五等邦羣后虽曰亲贤竝建而终不以异姓先诸姬文昭武穆之封遍于天下封建之法益详经制益密而示人益矣是以夏商有国数百年茍未至扵桀纣之暴犹足以制宇内而朝诸侯而周数传而后即有末大不掉之忧故景王之责晋曰文武成康之建母弟以藩屏王室亦其废队是为岂如弁髦而因以敝之而李斯之説亦曰周文武所封子弟同姓甚众然后属疏逺相攻击如仇讐周天子弗能禁也然则其效可覩矣盖时不唐虞君不尧舜终不可复行封建谓郡县之法出扵秦而必欲易之者则书生不识变之论也夫置千人于聚货之区授之以梃与刃而欲其不为夺攘矫防则为之主者必有伯夷之防伊尹之义使之靡然潜消其不肖之心而后可茍非其人则不若藏梃与刃严其检制而使之不得以逞此后世封建之所以不可行而郡县所以为良法也而王绾淳于生之徒乃欲以三代不能无弊之法使始皇行之是教盗跖假其徒以利器而与之共处也则亦不终日而刃劘四起矣或曰禹之传子周之封同姓皆圣人之经制也而子顾妄议其私天下而以为劣于唐虞何哉曰世之不古久矣圣人不能违时不容复以上古之法治之也而世固不能知圣人之心也记曰有虞氏未施信于民而民信之夏后氏未施敬于民而民敬之殷人作誓而民始畔周人作防而民始疑然则殷周岂果劣于虞夏乎而或畔或疑于誓防者以时人之不皆圣人也礼运载夫子言大道之行天下为公选贤与能讲信修睦而继之以谋闭而不兴盗窃乱贼而不作以为大同大道既隠天下为家各亲其亲各子其子而继之以谋用是作而兵由此起禹汤文武成王周公由此其选以为小康然则官天下与家天下者其规模之广隘治效之优劣虽圣人不能比而同之矣万章曰人有言至于禹而徳衰不传于贤而传于予而孟子累数百言辨之以为皆天也然则知禹之传子非私者千载而下一孟子而已岂可复望之当时诸侯乎世本称有扈氏以尧舜传贤而禹传启故启立而不服遂征之然则非愚之臆説也
　　论秦异姓侯封爵
　　秦爵二十等起于孝公之时商鞅立此法以赏战功按古之所谓爵者皆与之以土地如公侯伯子男以至附庸及孤卿大夫亦俱有世食禄邑若秦法则惟彻侯有地闗内侯则虚名而已庶长以下不论也始皇遣王翦击楚翦请美田宅甚众曰为大王将有功终不得封侯然则秦虽有彻侯之爵受封者盖少考之于史惟商鞅封商于魏冉封穰侯范雎封应侯吕不韦封文信侯嫪毐封长信侯及始皇既称皇帝东游海上至琅琊羣臣议颂功徳惟列侯武成侯王离通武侯王贲伦侯【索隠曰爵卑于列侯无封邑者伦类也亦列侯之类】建成侯赵亥伦侯昌武侯成武信侯冯无择如是者不数人而已然鞅冉不韦毐皆身坐诛废雎虽幸善终而亦未闻传世王离以下俱无闻焉盖秦之法未尝以土地予人不待李斯建议而后始罢封建也
　　异姓诸侯王表　　　　　　班　固
　　昔诗书述虞夏之际舜禹受禅积徳累功洽于百姓摄位行政考之于天经数十年然后在位殷周之王乃繇卨稷修仁行义歴十余世至于汤武然后放杀秦起襄公章文缪献孝昭严稍蚕食六国百有余载至始皇廼并天下以徳若彼用力如此其囏难也秦既称帝患周之败以为起于处士横议诸侯力争四夷交侵以弱见夺于是削去五等堕城销刃箝语烧书内锄雄俊外攘胡粤用一威权为万世安然十余年间猛敌横发乎不虞适戍强于五伯闾阎偪于戎狄响应防于谤议奋臂威扵甲兵乡秦之禁适所以资豪杰而速自毙也是以汉亡尺土之阶繇一劔之任五载而成帝业书传所记未尝有焉何则古世相革皆承圣王之烈今汉独收孤秦之弊镌金石者难为功摧枯朽者易为力其势然也故据汉受命谱十八王月而列之天下一统廼以年数讫于孝文异姓尽矣
　　论遣列侯就国　　　　　　马廷鸾
　　汉初封列侯犹有君国子民之意故文帝遣列侯就国之诏谓其居长安无繇教训其民也景帝既不令诸侯王治事故亦省彻侯之国盖事权皆在其相所谓侯国者与郡邑无异矣
　　又　　　　　　　　　　　马端临
　　按文帝二年诏列侯就国而多辞未行三年乃免绛侯相印令率列侯就国是强之使行也绛侯既就国毎河东守尉行县至绛勃自畏恐诛常被甲令家人持兵以见人遂告其欲反夫既曰畏罪恐诛而乃被甲持兵以待守尉欲何为耶勃不学无术不能处功名之际而徒以来谗贼之口倘非遇孝文长者则不能全之矣然即此可以见当时之功臣侯之就国者忧谗畏讥不能不见陵于守尉方其身都将相则声势赫奕与人主朋俦及其退就国邑则心懐畏惧视守尉如官长盖封爵之宠同乎黜徙廹之乃行与古人建侯之意异矣
　　论夺列侯国　　　　　　　洪　迈
　　汉自武帝以后丞相无爵者乃封侯其次虽御史大夫亦不以爵封为间唯太常一卿必以见侯居之而职典宗庙园陵动辄得咎由元狩以降以罪废斥者二十人意武帝隂欲损侯国故使居是官以困之尔表中所载酂侯萧夀成坐牺牲痩蓼侯孔臧坐衣冠道桥壊郸侯周仲居坐不收赤侧钱绳侯周平坐不缮园屋防陵侯张昌坐乏祠阳平侯杜相坐擅役郑舞人广阿侯任越人坐庙酒酸江邹侯靳石坐离宫道桥苦恶戚侯李信成坐纵丞相侵神道俞侯栾贲坐雍特牺牲不如令山阳侯张当居坐择博士弟子不以实成安侯韩延年坐留外国文书新覉畤侯赵弟坐鞠狱不实牧丘侯石徳坐庙牲痩当涂侯魏不害坐孝文庙风发瓦轑侯江徳坐庙郎夜饮失火蒲侯苏昌坐泄官书弋阳侯任宫坐人盗茂陵园物建平侯杜缓坐盗贼多自酂侯至牧丘十四侯皆夺国武帝时也自当涂至建平五侯但免官昭宣时也下及晋世此风犹存恵帝元康四年大风庙阙屋瓦有数枚倾落免太常荀寓五年大风兰台主者求索阿栋之间得瓦小邪十五处遂禁止太常复兴刑狱陵上荆一枝围七寸二分者被斫司徒太常犇走道路太常禁止不解盖循习汉事云
　　又　　　　　　　　　　　马端临【后同】
　　按汉之所谓封建本非有公天下之心故其予之甚艰而夺之毎亟至孝武之时侯者虽众率至不旋踵而褫爵夺地方其外事四夷则上遵髙帝非功不侯之制于是以有功侯者七十五人然终帝之世失侯者已六十八人其能保者七人而已及其外削诸侯则采贾谊各受其祖之分地之説于是以王子侯者一百七十五人然终帝之世失侯者已一百一十三人其能保者五十七人而已外戚恩泽侯者九人然终帝之世失侯者已六人其能保者三人而已功臣外戚恩泽之失侯也诿曰予夺自我王子之失侯则是姑假推恩之名以析之而苛立黜爵之罚以夺之与贾谊所谓一寸之地一人之众无所利焉者异矣禁网既苛动輙得咎而坐宗庙酎金失侯者尤众食货志言帝因卜式上书愿输财助邉下诏褒美以讽天下而莫有应者于是列侯坐酎金失侯者百余人盖当时国计不给方事诛求虽庻人之多赀者亦必立告缗之酷法以取之宜其不容列侯坐享封君之富也
　　论列侯表传之误
　　按班孟坚述西都列侯除王子之外以功臣为一表外戚恩泽为一表盖功臣者以勲绩显著而得之者也外戚恩泽者以遭逢忝窃而得之者也然裔夷之降虏有何勲庸乃侪之功臣宰相而封侯未为恩泽乃侪之恩泽又博陆之定大策辅幼主长平冠军之征匈奴取朔方破祁连其殊勲伟绩本不縁椒房至李贰师则秪縁女宠以进伐大宛得名马之事又不足言且不能终守臣节今列贰师于功臣列博陆长平冠军于外戚抑扬之意殊所未喻
　　良平不与十八侯议　　　　江润身
　　褒功特定于一时之等级论功难泯于万世之权衡汉初元功十八侯位次髙帝有诏定之矣张良陈平功揆之功狗功人之论岂不可兄萧何而弟之然不得爼豆于奚薛诸人之列是不可不深求其説也盖髙帝起丰沛颠嬴蹶项武夫徤将多椎埋寡学贩缯屠狗之人韩彭英卢各分王其地而列侯受封者日夜争功不决张良陈平素为帝谋主方是时良辞齐受留翩然起赤松子游之念平受封户牖亦曰此非臣之功则二公措心积虑与拔劒击柱者度长挈大不可同年语矣意者元功位次良平自执谦退而髙帝亦有以谅其心欤然帝于良则曰运筹决胜子房功也于平则曰吾用先生计谋克敌非功而何良平虽不与十八人而帝明示其功以诏万世则元功之位何足为良平荣哉乌乎髙帝天资明达最易吿语当时安知非良平辈周旋其间而为之论定哉观张良有军吏计功不能尽封之对而髙后二年复诏陈平尽差列侯之功藏之宗庙则前乎帝之诏定实可见良平之与计而已不与焉者矣考之髙帝功臣表百四十有三人平居四十七良居六十二良平之功岂在十八人下而身为帝谋臣顾自躐居于羣臣争功名者之右智者不为也良平虽不得与元功之列而功与萧相国同科者自不可泯此所以为良平欤
　　论列侯虚名受禄　　　　　马端临【后同】
　　按秦汉以来所谓列侯者非但食其邑入而已可以臣吏民可以布政令若闗内侯则惟以虚名受廪禄而已然西都景武而后始令诸侯王不得治民汉置内史治之自是以后虽诸侯王亦无君国子民之实不过食其所封之邑入况列侯乎然所谓侯者尚裂土以封之也至东都始有未与国邑先赐美名之例如灵夀王征羌侯之类是也至明帝时有四姓小侯乃樊氏郭氏隂氏马氏诸外戚子弟以小年获封者又肃宗赐东平王苍列侯印十九枚令王子年五嵗以上能趋拜者皆令带之此二者往往皆是未有土地先佩侯印受俸廪盖至此则列侯有同于闗内侯者矣
　　论汉魏封土
　　按汉人尝称万戸侯盖列侯之大者多食万户魏则虽亲王所食未有及万户者汉光武封功臣如邓寇辈皆以元功食四县范犹以为惩韩彭之戮存矫枉之志故不大其封土使之得以功名自终魏则诸王所食不过一县盖封建之制至曹魏而规模益贬矣然以天下户口之数攷之西汉盛时至一千余万而魏氏不过六十六万有竒盖郡国所上户口犹不及汉十之一则宜其分封之户数不能如汉制也又两汉户赋轻而魏晋以来户赋重受封者皆食其户赋则轻者不容不多而重者不容不少矣张绣传言时天下户口减耗十裁一存诸将封未有满千户者而绣独以功封二千户亦一证也
　　唐功臣袭刺史　　　　　　唐　书
　　唐贞观十一年令与诸功臣世袭刺史诏曰周武定业胙茅土于子弟汉髙受命誓带砺于功臣岂止重亲贤之地崇其典礼抑亦固磐石之基寄以藩翰魏晋已降事不师古建侯之制有乖名实非所谓作屏王室永固无穷者也隋氏之季四海沸腾朕运属殷忧戡翦多难上慿明灵之佑下赖英贤之辅廓清防县嗣膺宝厯岂予一人独能致此时迍共资其力世安専享其利乃睠于斯甚所不取但今刺史即古之诸侯虽立名不同监统一也故申命有司斟酌前代宣条委共理之寄象贤存世及之典司空齐国公无忌等竝策名运始功参缔构义贯休戚效彰夷险嘉庸懿绩简于朕心宜委以藩镇改锡土宇无忌可赵州刺史改封赵国公尚书左仆射魏国公龄可宋州刺史改封梁国公故司空蔡国公杜如晦可赠密州刺史改封莱国公特进代国公靖可濮州刺史改封卫国公特进吏部尚书许国公士亷可申州刺史改封申国公兵部尚书潞国公侯君集可陈州刺史改封陈国公刑部尚书任城郡王道宗可鄂州刺史改封江夏郡王晋州刺史赵郡王孝恭可观州刺史改封河间郡王同州刺史吴国公尉迟敬徳可宣州刺史改封鄂国公并州都督府长史曹国公李勣可蕲州刺史改封英国公左骁卫大将军楚国公段志可金州刺史改封褒国公左领军大将军宿国公程知节可晋州刺史改封卢国公太仆卿任国公刘洪基可朗州刺史改封防国公相州都督府长史鄅国公张亮可沣州刺史改封郧国公余官食邑竝如故即令子孙奕叶承袭无忌等上言曰臣等披荆棘以事陛下今海内宁一不愿违离而乃世牧外州与迁徙何异乃与房龄上表曰臣等闻质文迭变皇王之迹有殊今古相沿致理之方乃革缅惟三代习俗靡常爰制五等随时作教盖由力不能制因而利之礼乐节文多非已出逮于两汉用矫前违置守颁条蠲除曩弊为无益之文覃及四方建不易之理有逾千载今曲为臣等复此奄荒欲其优隆锡之茅社施于子孙永贻长世斯乃大钧播物毫髪竝施其生小人逾分后世必婴其祸何者违时易务曲树私恩谋及庶僚义非佥允方招史册之诮有紊圣代之纲此其不可一也又臣等智效罕施噐识庸陋或情縁右戚遂陟台阶或顾想披荆便蒙庭拜直当今日犹愧非才重裂山河愈彰滥赏此其不可二也又且孩童嗣职义乖师俭之方任以褰帷宁无伤锦之弊上干天宪彛典既有常科下扰生民必致余殃于后一挂刑网自取诛夷陛下深仁务延其世翻令勦絶诚有可哀此其不可三也当今圣厯钦明求贤分政古称良守寄在共理此道之昭为日滋久因縁臣等或有改张封植儿曹失于求瘼百姓不幸将焉用之此其不可四也在兹一举为损实多晓夕深思忧贯心髓所以披丹上诉指事明心不敢浮辞同于矫饰伏愿天泽谅其愚欵特停涣汗之防赐其性命之恩太宗览表谓曰割地以封功臣古今通义意欲公之后嗣翼朕子孙长为藩翰传之永久而公等薄山河之誓发言怨望朕亦安可强公以土宇耶于是遂止





　　稗编卷九十五
　　钦定四库全书
　　稗编卷九十六　　　　　明　唐顺之　撰镇【分镇即古封建之遗故附列国于镇云】
　　五伯　　　　　　　　　　苏　辙
　　五伯威文为盛然观其用兵皆出于不得已威公帅诸侯以伐楚次于陉而不进以待楚人之变楚使屈完如师威公陈诸侯之师与之乘而观之屈完见齐之盛惧而求盟诸侯之师成列而未试也威公退舍召陵与之盟而去之夫岂不能一战哉知战之不必胜而战胜之利不过服楚全师之功大于克敌故以不战服楚而不吝也晋文公以诸侯遇楚于城濮楚人请战文公思楚人之恵退而避之三舍军吏皆谏咎犯曰我退而楚还我将何求若其不还君退臣犯曲在彼矣师退而楚不止遂以破楚而杀子玉使文公退而子玉止则文公之服楚亦与齐威等无战胜之功矣故威文之兵非不得已不战此其所以全师保国无敌于诸侯者也至宋襄公国小徳薄而求诸侯凌虐邾鄫之君争郑以怒楚兵败身死之不暇虽窃伯者之名而实非也其后秦穆公东平晋乱西伐诸戎楚荘王克陈入郑得而不取皆有伯者之风矣然穆公聼子之计违蹇叔而用孟明千里袭郑覆师于殽虽悔过自誓列于周书而不能东征诸夏以终成伯业荘王使申舟聘齐命无假道于宋舟知必死而王不聴宋人杀之王闻其死投袂而起以兵伐宋围之九月与之盟而去之虽号能服宋然君子以为此不假道之师也齐灵公楚灵王之所为王亦为之而尚何以为伯乎呜呼此二君者皆贤君也兵一不义而几至于狼狈不能与威文齿而况其下者哉
　　六国　　　　　　　　　　苏　洵
　　六国破灭非兵不利战不善弊在赂秦赂秦而力亏破灭之道也或曰六国互丧率赂秦耶曰不赂者以赂者丧盖失强援不能独完故曰弊在赂秦也秦以攻取之外小则获邑大则得城较秦之所得与战胜而得者其实百倍诸侯之所亡与战败而亡者其实亦百倍则秦之所大欲诸侯所大患固不在战矣思厥先祖父暴霜露斩荆棘以有尺寸之地子孙视之不甚惜举以予人如弃草芥今日割五城明日割十城然后得一夕安寝起视四境而秦兵又至矣然则诸侯之地有限暴秦之欲无厌奉之弥繁侵之愈急故不战而强弱胜负已判矣至于颠覆理固宜然古人云以地事秦犹抱薪救火薪不尽火不灭此言得之齐人未尝赂秦终继五国迁灭何哉与嬴而不助五国也五国既丧齐亦不免矣燕赵之君始有逺畧能守其土义不赂秦是故燕虽小国而后亡斯用兵之效也至丹以荆卿为计始速祸焉赵尝五战于秦二败而三胜后秦击赵者再李牧连却之洎牧以谗诛邯郸为郡惜其用武而不终也且燕赵处秦革灭殆尽之际可谓智力孤危战败而亡诚不得已向使三国各爱其地【三国谓楚韩魏也】齐人勿附于秦刺客不行良将犹在则胜负之数存亡之理当与秦相较或未易量呜呼以赂秦之地封天下之谋臣以事秦之心礼天下之竒才并力西向则吾恐秦人食之不得下咽也悲夫有如此之势而为秦人积威之所刼日削月割以趋于亡为国者无使为积威之所刼哉夫六国与秦皆诸侯其势弱于秦而犹有可以不赂而胜之之势茍以天下之大而下从六国破亡之故事是又在六国下矣
　　三国　　　　　　　　　　李　纲
　　曹操之材智胜权备而其臣不及吴蜀力适相当故三国之势鼎峙而足以相抗观操竒谲多数善用兵因敌制胜变化如神毎战必克挟天子而令诸侯形顺势便故能亡袁术于淮南诛吕布于下邳破袁绍于官渡进讨乌桓擒馘谭尚北方悉定无后顾之忧乃取荆州以临江汉降张鲁走超遂而闗陇平其规畧亦宏矣而权借父兄之资仅足以守江表屡攻合淝师卒无成况能长驭逺驾窥中原哉备因败亡奔北之余假荆州之地资刘璋暗弱以取巴蜀崎岖山谷间虽慨然有兴复汉室之志师徒屡动曾无尺寸之功故曰操之材智优于权备然而吴有张昭以为骨鲠有周瑜鲁肃吕蒙以为羽翼有甘宁凌统程普黄葢之徒以为爪牙蜀有孔明以为谋主关张云忠以为将帅皆万人敌也而操有一荀文若后竟杀之张辽程昱徐晃之流不过数人余皆碌碌无闻故毎征伐操必亲履行阵间此其臣所以不及吴蜀而力适相当也不然以操之雄武其定江表巴蜀奚难哉操走赤壁尝曰备亦吾俦但见事少晩又尝临广陵以望吴军叹其整肃曰生子当如孙仲谋刘景升儿子乃豚犬英雄所以相服者固自有道邪
　　七代　　　　　　　　　　苏　辙
　　英雄之士能因天下之隙而遂成天下之势天下之势未有可以必成者也而英雄之士常因其隙而入于其间坚忍而不变是以天下之势遂成而不可解自晋以下者天下何其纷纷也强者不能以相并而弱者不能以相服其徳不足以相君臣而其兵不足以相吞灭天下大乱离而为南北北又自离而为东西其君臣又自相簒取而为七代至于隋而后合而为一盖其间百有余年之中其贤君名臣累累而出者不为少矣然而南不能渡河以有北之民而北不能过江以侵南之地岂其百年之间南无间之足乘而北无隙之可入哉盖亦其势之有所不可者也七代之际天下常有变矣宋取之晋齐取之宋梁取之齐陈取之梁而周齐取之后魏此五衅者兵交而不解内乱而无救其间非小也而其四邻拱手逺望而莫敢入盖其取之也诚有以待之而不敢以乘其仓卒也嗟夫北方之人其力不足以并南而南方之势又固不可以争衡于中国则七代之际天下将合之际也姚兴既死而秦地大乱武帝举江南之兵长驱以攻秦兵不劳而闗中定此天下之一时也及夫刘穆之死闗中未安席不及暖兵不及息而奔走以防江南之乱留孺子孱将以抗四方强悍之虏则夫天下之势亦随去之而已矣且夫孙权曹操之事足以见矣曹操之不能过江以攻孙权力有所未足也而孙权终莫肯求逞于中国盖其志将以侥幸乎北方大乱然后奋而乘其弊而非以为其地之足以抗衡于中原也嗟夫使武帝既入闗因而居之以镇抚其人民南漕江淮之资西引巴汉之粟而内因闗中之盛厉兵秣马以问四方之罪戾当此之时天下可以指麾而遂定矣而何江南之足以芥蔕夫吾心哉然而其事则不可不察也其心将有所取乎晋而恐夫人之反之于南是以其心忧惧颠倒而不见天下之势孔子曰无欲速无见小利欲速则不达见小利则大事不成故夫有可以取天下之势而不顾以求移其君而遂失之者宋武之罪也
　　唐藩镇论赞　　　　　　　唐　书
　　安史乱天下至肃宗大难畧平君臣皆幸安故分河北地付授叛将防养孽萌以成祸根乱人乗之遂擅署吏以赋税自私不朝献于廷效战国肱髀相依以土地传子孙胁百姓加锯其颈利怵逆污遂使其人自视由羌狄然一寇死一贼生讫唐亡百余年卒不为王土当其盛时蔡附齐连内裂河北地为合从以抗天子杜牧至以山东王不得不王覇不得不覇贼得之故天下不安又曰厥今天下何如哉干戈朽鈇钺钝含忍混贷煦育逆孽殆为故常而执事大人曾不歴算周思以为宿谋方且嵬岸抑杨以为广大繁昌莫已若也呜呼其不知乎其俟蹇顿颠倾而后为之支计乎且天下几里列郡几所自河以北蟠城数百角奔为寇伺吾人顦顇天时不利则将与其朋伍骇乱吾民于掌股之上今者及吾之壮不图擒取乃偷处恬逸以为后世子孙背胁疽根此复何也议者曰倔强之徒吾以良将劲兵为衔防髙位美爵充饱其肠安而不挠外而不拘犹豢虎狼而不拂其心则忿气不萌此大厯贞元所以守邦也何必疾战焚煎吾民然后为快也愚曰大厯贞元之间有城数十千百卒夫则朝廷贷以法故于是阔视大言自树一家破制削法角为尊奢天子不问有司不呵王侯通爵越録受之觐聘不来几杖扶之逆息虏皇子嫔之地益广兵益强僣拟益甚侈心益昌土田名器分划大尽而贼夫贪心未及畔岸淫名越号走兵四畧以饱其志赵魏燕齐同日而起梁蔡吴蜀蹑而和之其余混澒轩嚣欲相效者往往而是运遭孝武前英后杰夕思朝议故能大者诛鉏小者恵来大抵生人油然多欲欲而不得则怒怒则争乱随之是以教笞于家刑罚于国征伐于天下裁其欲而塞其争也大厯贞元之间反此提区区之有而塞无涯之争是以首尾指支几不能相运掉也凡今者不知非此而反用以为经将见为盗者非止于河北而已呜呼大厯贞元守邦之术永戒之哉魏博传五世至田正入朝十年复乱更四姓传十世有州七成徳更二姓传五世至王承元入朝明年王庭凑反传六世有州四卢龙更三姓传五世至刘总入朝六月朱克融反传十二世有州九淄青传五世而灭有州十二沧景传三世至程权入朝十六年而李全畧有之至其子同捷而灭有州四宣武传四世而灭有州四彰义传三世而灭有州三泽潞传三世而灭有州五虽然迹其由来事有因借地之轻重视人谋臧否欤今取擅兴若世嗣者为藩镇传若田正张孝忠等暴忠纳诚以屏王室自如别传云
　　赞曰传称作易者其知盗乎然则盗之情非圣人不能知唐中衰奸雄圜睨而奋举魏赵燕之地莽为盗区拏叛百年夷狄其人而不能复昏主庸佐惟不知盗故也引妖就瞑以夺厥明宁萧俛崔植等谓邪
　　方镇　　　　　　　　　　　林　駉
　　藩镇之为唐患也尚矣其根萌于武徳十道之置使其势成于至徳九节度之分封其祸见于乾元平卢主帅之自立此废置叛服之由也方太宗平定之后既分天下为十道而于军镇城戍之兵为十二道而置使处之总之以都督者此其为方镇已成之兆特待时而张耳且河北陇右此皆极邉之地天下之府六百余所而在河北者不过三十在陇右者不过二十九而又皆于卫将军矣此何足以系废兴大致观其总军而置使河北一道则析而为二曰平卢曰范阳陇右一道则析而为四曰陇右曰安西曰北庭曰河西而其曰军曰守捉曰城曰镇焉者大者二十余小者亦不下十余以天下之极邉为天下之重镇而抚之以都督其品畧与十六卫将军同乃在尚书之上而与左右仆射为一流所谓五大不在邉者果若是乎渔阳鞞鼔扫境而来亦其势之必至者此府卫之法壊而方镇之根形矣呜呼易封建而为郡县论者知其无叛国改刺史而置州牧识者料其羣牧之争政太宗何不鉴其覆辙耶故曰其根萌于武徳十道之置使者是也方肃宗即位之初安史父子相挺为祸尚赖诸镇勤王之师共起诛戮而九节度之号立焉大难既平蓬孛轩豁是时也正当伸朝廷之纪纲明节镇之形分君臣幸安茍且嵗月河北分方镇碁布大者连州十余小者毋虑三四成肱髀难削之形效辅车相依之势使人视之若羌戎然此节度之名立而方镇之势成矣呜呼割梁以封越所以启叛者之九起举吴以予濞而变状不待异日见之肃宗乃不思及此耶故曰其势成于至徳九节度之分封者是也乾元初侯希逸帅平卢军士实为之此一机也尤强弱安危之分也夫天子所恃以鼓舞天下者以爵禄废置在上不在下焉耳命将帅统藩维事之最大者而委一介之使狥行伍之情此而可为夫孰有不可为哉士卒得以陵偏禆偏禆得以陵将帅则将帅之慢朝廷自然之势也此自立之弊生而唱乱之祸起矣呜呼赏罚不出于天子而春秋诸侯得以抗衡守相不置于汉廷而七国侯王得以僭上又何不是之思耶故曰其祸见于乾元平卢之自立者是也自是以来茍安之念生姑息之政成且承嗣一黠虏耳重敛虐民亦何能为而代宗惟恐少拂其意自置官吏弗之问也私入税赋弗之诘也兼宰相则就加平章增以鴈门之封重以天雄之号州为督府子尚公主其宠之不已过乎頔亦一黠虏耳黩货淫刑果何能为而徳宗惟恐少拂其意爱恶予夺惟意是狥既奏元洪流端州矣而复请轻之改为长史既奏薛正伦贬峡州矣而复自悔之留为判官其纵之不已过乎诸镇相视往往以匹夫而要朝廷以卒伍而抗天子由代徳姑息之过也大抵芽蘖之未萌则片言折之而有余间隙之已开则干戈取之而不足可不深虑而早计乎至宪宗之削平诸藩方有太阿出匣之状然而军士有犯上之罪以天子之命殛之何所不可而乃给之以赏实之以刑继自今以往谁敢以信必待朝廷者武宗之宣慰河北方有江汉朝宗之意然郭谊就降纵不举赏流之逺方可也而乃戮之以刑继自今以往谁敢以信义望朝廷者大抵韩信之叛心不生于假王之时而生于云梦之伪游窦融之内附不畏汉兵之强而畏河西之玺书惟义可以起人之敬畏惟信可以使人之悦服失义与信何以立国此藩镇与唐三百年相与终始也五代纷纷其弊尤甚噫有由也上圣龙兴羣雄鼠伏惟正月乙巳以诏谕诸镇越翼日戊午又别以诏赐诸镇王言如纶其出如綍谁敢有异心者镇安之韩令坤自北邉聴命镇宁之慕容延钊自贞定聴命彦卿之在天雄则表请而名称王景之在雄武则治装而入朝建雄之廷璋驲诏朝驰单车夕至矣成徳之郭崇朝发信使夕无违命矣袁彦之凶率以潘美谕之而至自保义承信之渉嫌以魏丕直之而安于获国一旦以息兵为问赵公普以方镇太重对片言之发适当帝心聚天下之精兵收天下之财谷皆入京师隠然有虎豹在山之势而又支郡长吏得自奏事而长吏得以举其权镇将职属悉委之县而县官得以行其职转运既以抳其私别乗又以制其専强藩巨镇皆颠倒于股掌之上吾观开宝之二年守剧镇者各罢而归环卫杯酒易置如制婴儿自非规模宏逺何以致是呜呼艺祖一举而去数百年之患仁矣哉
　　论五代　　　　　　　　　苏　辙
　　昔者商周之兴始于稷契而至汤武凡数百年之间而后得志于天下其成功甚难而享天下之利至缓也然桀纣既灭收天下朝诸侯自处于天子之尊而下无不服之志诛一匹夫而天下遂定盖其用力亦甚易而无劳也至于秦汉之际其英雄豪杰之士逐天下之利惟恐不及而开天下之衅惟恐其后之也奋臂于大泽而天下之士云合响应转战终日而辟地千里其取天下若此其无难也然天下已定君臣之分既明分裂海内以王诸将将以传之无穷百世而不变而数嵗之间功臣大国反者如猬毛而起是何其取之之易而守之之难也若夫五代干戈之际其事虽不足道然观其帝王起于匹夫鞭笞海内战胜攻取而自梁以来不及百年天下五嬗逺者不过数十嵗其智虑曽不足以及其后世此亦甚可怪也盖尝闻之梁之亡其父子兄弟自相屠灭虐用其民而天下叛周之亡适遭圣人之兴而不能以自立此二者君子之所以不疑于其间也而后唐之荘宗明宗与晋汉之髙祖皆以英武特异之姿据天下大半之地及其子孙材力智勇亦皆有以过人者然终以败乱而不可解此其势必有以自取之也盖唐汉之乱始于功臣而晋之乱始于戎狄皆以其易取天下之过也荘宗之乱晋髙祖以兵趋夷门而后天下定于明宗后唐之亡匈奴破张达之兵而后天下定于晋匈奴之祸周髙祖发南征之议而后天下定于汉故唐灭于晋晋乱于匈奴而汉亡于周盖功臣负其创业之勲而匈奴恃其驱除之劳以要天子聴之则不可以久安而诛之则足以召天下之乱戮一功臣天下遂竝起而轧之矣故唐夺晋髙祖之权而亡晋絶匈奴之和亲而灭汉诛杨邠史肇而周人不服以及于祸彼其初无功臣无匈奴则不兴而功臣匈奴卒起而灭之故古之圣人有可以取天下之资而不用有可以乘天下之势而不顾抚循其民以待天下之自至此非以为茍仁而已矣诚以为天下之不可以易取也欲求天下而求之于易故凡事之可以就天下者无所不为也无所不为而就天下天下既安而不之改则非长久之计也改之而不顾此必有以忤天下之心者矣昔者晋献公既没公子重耳在翟里克杀奚齐卓子而召重耳重耳不敢入秦伯使公子絷往吊且告以晋国之乱将有所立于公子重耳再拜而辞亦不敢当也至于夷吾闻召而起以汾阳之田百万命里克以负蔡之田七十万命防郑而奉秦以河外列城五及其既入而背内外之赂杀里克防郑而发兵以絶秦兵败身虏不复其国而后文公徐起而收之大臣授之于内而秦楚推之于外既反而覇于诸侯唯其不求入而人入之无赂于内外而其势可以自入此所以反国而无后忧也其后刘季起于丰沛之间从天下武勇之士入闗以诛暴秦降子婴当此之时功冠诸侯其势遂可以至于帝王此皆沛公之所自为而诸将不与也然至追项籍于固陵兵败诸将不至乃捐数千里之地以与韩信彭越而此两人卒负其功背叛而不可制故夫取天下不可以侥幸于一时之利侥幸于一时之利则必将有百嵗不已之患此所谓不及逺也
　　乱
　　论董卓　　　　　　　　　范　
  </div>
  <div class="pagination">
   <a href="稗编_page56.html">
    上一页
   </a>
   <span>
    ...
   </span>
   <a href="稗编_page52.html">
    52
   </a>
   <a href="稗编_page53.html">
    53
   </a>
   <a href="稗编_page54.html">
    54
   </a>
   <a href="稗编_page55.html">
    55
   </a>
   <a href="稗编_page56.html">
    56
   </a>
   <span class="current-page">
    57
   </span>
   <a href="稗编_page58.html">
    58
   </a>
   <a href="稗编_page59.html">
    59
   </a>
   <a href="稗编_page60.html">
    60
   </a>
   <a href="稗编_page61.html">
    61
   </a>
   <a href="稗编_page62.html">
    62
   </a>
   <span>
    ...
   </span>
   <a href="稗编_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
