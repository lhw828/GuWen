<!DOCTYPE html>
<html>
<head>
    <meta charset="UTF-8">
    <title>清稗类钞 - 第 181 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 181 页/共 432 页</h1>
    <div class="content">
　　张芑堂藏古铜印秀水蒋春雨，名元龙，得古铜印，文曰「海上乘槎客，山中学圃人」。张芑堂见之，曰：「此余家物也。」春雨问何故，芑堂曰：「海上乘槎客，寓张字；山中学圃人，寓瓜圃，非其证耶？」春雨笑颔之曰：「余当以此相赠。」芑堂述之于朱笠亭，笠亭乃题其小像曰：「海上乘槎客，山中学圃人。针锋一粒粟，观性得元真。」

　　宋芝山藏汉印汉印之缪篆，屈曲缜密，取纠缪之义，与隶相通，虽不尽与《说文》合，而损益变化，具有精意，此其所以可宝也。安邑宋芝山学博极嗜之，所藏多至数十枚。

　　林陟庐藏寿山石印出福州北门六十里芙蓉峯下，有山焉，连亘秀拔，有溪环其足，志云山产石如珉。又云，五花石，坑去寿山十里，宋时故有坑，官取以造器，居民苦之，辇致巨石以塞其坑，乃罢贡。至国朝，每春雨时，溪涧中数有流出者。或得之于田父手中，磨以作印，温纯深润。谢在杭布政常称之，品艾绿为第一。

　　石初剖时，须以琉球砺可磋之。既磋，磨以金闾官砖.磨竟，以水浸檞叶，纵横揩拭，然后取麛鞹，平置之几案，运石于鞹，使徐发其光。陈越山，林道仪，彭木　，林陟庐率购藏之，陟庐所藏尤精。唐湛一尝访之，陟庐出所藏使观，方开箧，趣令收却.时高云客亦在座，见而讶之，笑曰：「不敢久视，恐相思耳。」

　　汪讱庵嗜印成癖汪讱庵喜藏古今文籍字画，尤嗜印章，搜罗汉、魏、晋、唐、宋、元、明人印极多。凡金银、玉石、玛瑙、珊瑚、水晶、青金、蜜蜡、青田、昌化、寿山、铜磁、象牙、黄杨、檀香、竹根诸印，一见辄收，多至数万枚。着有《讱庵集古印存》二十四卷，又刻《飞鸿堂印谱》三集。金匮钱梅溪曾遇之于太仓毕秋帆制府家，因时相过从。一日，讱庵访梅溪，见案头有铜印，鼻钮刻「杨恽」二字，欲夺之，不许，遂长跪不起。梅溪为所迫，笑而赠之。然讱庵虽富藏弆，而少鉴别，精粗美恶，皆珍视之，亦可见其好之笃也。尝自称印癖先生。

　　丁竹舟松生藏寿山石印福建侯官寿山五花坑，多嫩石，质温栗，状如珷玞，价与青田之灯光石相垺，五色备具，光采四射。红如靺鞨者，曰田红.绿如翡翠者，曰田绿.黄如蒸粟者，曰田黄.白如珂雪者，曰田白。琢而磨之，可供玩好，其材又可为私家印章之用。丁竹舟松生家藏印甚伙，多至数千枚，而以寿山石为尤伙，大率为丁敬身、奚铁生、黄小松、蒋山堂、陈秋生，陈曼生、赵次闲、钱叔盖诸人所刻，世所称浙派八大家者是也。

　　宋时以采石病民，填塞坑路。康熙时，闽人陈日浴等入山重取，佳石渐尽，故赏鉴家以旧藏者为贵.田坑第一，水坑次之，山坑又次之。

　　潘仕成藏飞燕玉印汉赵飞燕印，为明严嵩故物，以羊脂玉为之，纯粹洁白，无纤瑕，盘凤纽，文曰「倢侈妾赵，」鸟篆。龚定盦以宋拓《化度寺碑》易之于姚氏。或曰，得之以七百金，拟筑宝燕阁藏之，而未果。后归粤人潘仕成。程侍郎春泽有诗咏之，中有句曰：「寻其流传自冰山，亦弆墨林紫桃轩，比来归龚复归潘。」

　　锡厚庵藏金贞佑铜印道光丙午，锡厚庵都护缜在西安，得古铜印，方今尺寸六分，重十五两，作小篆，文曰「省差差字之印」。背注「贞佑三年五月行宫礼部造」十一字，旁释篆六小字，纽端有「上」字。印文古雅，背旁字皆径直无趣，若刀削者。贞佑，金宣宗年号也。

　　韩程愈藏赤珂夔龙镇纸洪髯，青田人。好山水，慕天台、雁荡之胜。数裹粮以往游.途次，有一树一石可观者，辄图绘之，流连不忍去，于是瓯括名胜无不历，而瓯括之嗜山水诗画者，亦无不与交。念青田冻石最宜印章，每见秦、汉以来古印，即购美石，师其意而为之，四十年无倦容。其所镌章，不啻千百，皆为好事所攫夺，以故索图章者不他求，而洪髯之名益着。

　　某年夏，韩程愈自中州访其兄于永嘉县署，无事，每询青田冻章，而莫得其要。客曰：「有洪髯者，若与之游，则难得者可立致也。」因谋于兄，敦请之。顾洪髯坐此累非一日，闻远人有物色之者，意犹豫，不欲发.其子明铉进曰：「大人以是重于海内士大夫，今兹之役，宁自靳耶？」髯感悦，乃戒行李，扣永嘉署门，曰：「我洪髯，自青田来。」门吏不敢难，延之入。茶次，出旧冻二枚，奉令公，随赠程愈以赤珂夔龙镇纸，光怪陆离，得未曾有。程愈以四小诗酬之。于是髯诵程愈诗，程愈握髯石，每相视而笑，遂成莫逆。

　　程愈问以冻石之品类凡几，髯曰：「山在青田城东南二十里，山麓之地，曰图书山，皆林氏山也。深入不十里，至岭溪坑，石出处也。其最美者，曰官玒，曰高玒，曰老枫门，曰新枫门，皆镫光冻也，其色青黄，其质光润，镫前视之，明如晶，而体凝重，使人不敢狎视。辽冻有冒其色者，然底里自败，终为鱼目。此四者不易得，品亦在晶玉之上。次者硬玒、祠前玒，色独青，而光泽少减.若握于手中，一经品题，当在狂狷之列，亦罕购之物也。次挑水坑，次小磨坑，次大磨坑，次松树源头，次岩头，次龙舌，次虾虮，皆冻也，而色辨形辨矣。挑水色近硬玒，而乏光泽。小磨色白，大磨、岩头色皆绿.松源多带青黄，龙舌强半皆白。若虾虮，杂色具陈矣。此其概也。然皆从深山古洞中妄臆而得，无意而有获，有心而无当，比比然矣。此外则豆青是已。世所谓佛料，杯料，垆瓶料，龙章、套章料，护封、谨封、古柬料，取足于此。亦有稍佳者，凡四等，一枫门青，二挑水坑，三小磨坑青，四紫檀。枫门、挑水色醇而质腻，尚矣。小磨色或可观，然少麤。紫檀则花色斑驳，实如其名，亦有得之而不忍释手者。」

　　潘文勤刘铁云藏泥封印，信也，以木或金石为之，上刻文字以为信也。印时所用印料，普通为朱色。制时，捣艾叶为绵，和蓖麻油，加朱砂拌之，佳者色经久不变，相传始于六朝时.而今称之曰印泥者，实因晋以前之封缄，皆用黏质制陶之泥，其法与今之用火漆封函者相垺，故沿称印泥也。

　　加印于泥以为封缄，曰泥封，为历代赏鉴家所未知。道光始出土，河南、山西、陕西皆有之。盖古人用后即弃，遂入土中。潘文勤公曾藏有官印、 「 古代官印皆小，除公家所有以昭信守者外，亦自另镌以佩于身，如后世官吏之所用公事图章也。」 私印，凡三百有四枚。其后出土者日多，丹徒刘铁云观察鹗所藏，则几及千，其中秦最少，汉独多，晋次之。考订此物，实有数益。可考见古代官制，以补史乘之缺，一也。可考证古文字之有裨六书，二也。刻画精善，可考见古昔工艺，三也。然亦颇多赝品，且仿造亦甚易。盖黏质之泥既不难觅，而汉、晋印章亦尚多，作伪者但觅一古印，印之于泥，即成矣。光绪时之古董客曰袁回子者，优为之，自是而市上之泥封遂真赝杂糅，不易辨识矣。

　　叶鞠裳论碑帖之别碑帖之别，人不尽知，叶鞠裳学使尝论之曰：「今人碑帖不分，凡刻石之文，统呼为碑，及墨而拓之纸，则又统呼为帖，虽士大夫，未能免俗，甚矣其陋也！夫碑之不可为帖也，石刻之不尽为碑也。周、秦、汉、魏以下，欧、赵而降，撰述源流，雕造形制，其为体也屡迁，其称名也杂而不越。《礼》曰：「遽数之不能终其物，悉数之乃留，更仆未可终也。」」

　　叶于光绪壬寅，尝视学甘肃，嗜碑版，以精于考订，有声于时.叶鞠裳论碑之俗名碑拓有辗转传讹而以俗名著于世者，叶鞠裳尝论之曰：文人题品，土俗通称，古迹流传，等洞萧之有谥；嘉名肇锡，益敝帚之可珍。有如碑之裂而存半截者多矣，惟唐兴福寺残碑，世皆称为《半截碑》。碑之环而刻四面者多矣，惟《颜鲁公家庙碑》，世皆称为《四面碑》。《皇象天发神谶碑》，在晋时即折为三段， 「 见《丹阳记》、《金陵续志》、《新志》」 、世呼为之《三段碑》。或呼经幢为八楞碑。此类尚多，摭而录之，可资谈助。

　　《竹叶碑》　汉残碑阴也。牛空山《金石图》云：「曲阜颜乐清懋伦得之，藏其家，碑两面隐隐有竹叶纹，或谓之《竹叶碑》云。」《金石萃编》云：「此碑阳今皆为竹叶文所掩，无一字可辨，陈以纲定为《鲁国长官德政碑》，其论最核。」

　　《三绝碑》　汉隶字源受禅表，魏黄初年立，在颍昌府临颍县魏文帝庙.刘禹锡《嘉话》：「王朗文，梁鹄书，锺繇镌字，谓之三绝.」

　　《潜研堂金石文跋尾》：「金《博州庙学记》， 「 大定二十一年。」 东昌人谓之《三绝碑》。三绝者，王去非文，王庭筠书，党怀英篆额也。」

　　《鱼子碑》　隋《栖岩道场舍利塔碑》，石质斑驳，细点坟起，打本如颗颗丹砂，又如大珠小珠落玉盘，虽精拓，不能泯其迹，世谓之《鱼子碑》。

　　《鸳鸯碑》　顾亭林《金石文字记》：「泰山之东南麓王母池，有唐岱岳观，土人称为老君堂。其前有碑二，高八尺许，上施石盖，合而束之。其字每面作四五层，每层文一首，或二首，皆唐时建醮造象之记。」《金石萃编》云：「此碑今俗称《鸳鸯碑》，二石合为一，两面两侧，共刻三十二段。」

　　《碧落碑》　汪由敦《松泉文集&#8231；董逌广川书跋》云：「段成式谓碑有碧落字，故名。李肇谓碑在碧落观.然考之《国史补》，则肇正谓碑有碧落字耳。李汉又谓碑终于碧落字，董逌驳其非。今以篆文验之，仅有「栖真碧落」一语，既非全文结束，亦非文中要语.考古人诗文字迹，举一行首标目者有之，无以末字者。欧阳公《集古录》谓龙兴宫有碧落尊象，篆文刻其背。宋潜溪亦云韩王元嘉子训等为其妣房氏造碧落天尊于龙兴宫.考其记，知为碧落观.今以篆文验之，但云立大道天尊建侍真象，无所谓碧落天尊，疑广川所云碑在碧落观，而龙兴旧为碧落者，为得其实，此碧落之所由名也。」

　　《潜研堂金石跋尾》云：「右李训等造《大道天尊象记》，世所称《碧落碑》也。篆书奇古，有郑承规释文。」余按此碑当如《潜研》所题李训等《大道天尊象记》为正，而《碧落碑》，其后起之名也。

　　《追魂碑》　《处州府志》：「松阳叶法善以道术遭遇玄宗。时李邕为处州刺史，以词翰名世。法善求邕与其祖有道先生国重作碑文，成，请并书，弗许.一夕，梦法善请曰：「向辱雄文，光贲泉壤，敢再求书。」邕喜而为书，未竟，钟鸣梦觉，至丁字下数点而止。法善刻毕，持墨本往谢，邕曰：「始以为梦，乃真邪？」」世传此碑为《追魂碑》。《金石萃编&#8231；书谱》引《法帖神品目》云：「《追魂碑》，李邕书，在松阳永宁观.」

　　《透影碑》　《中州金石记》：「重修古定晋禅院《千佛邑碑》，天成四年九月，释道清撰，俗名《透影碑》。」

　　《风动碑》　《隐绿轩题识》：「镇州察院前庭有风动古碑，乃李宝臣功德颂，永泰间立，王士则书。」

　　《雷合碑》　《寰宇访碑录》：「茅山《干元观碑》，陈黼撰，蔡仍行书，政和五年，俗呼为《雷合碑》。」

　　《无字碑》　《金石萃编》：「干陵，唐高宗陵也，在干州东，至太宗昭陵六十里，有于阗国所进《无字碑》，高三十余尺，螭首龟趺，岿然，表里无一字。今题名有十三段，崇宁、政和、宣和年者九，金正大元年一，兴定五年二，丁亥清明日一。」

　　《泰阴碑》　《潜研堂金石文跋尾》：「《登泰山谢天书述二圣功德铭》，宋大中祥符元年上石，在泰安府城南门外，北向。明巡按吴从宪篆刻其阴曰《泰阴碑》，俗谓之《阴字碑》。」王兰泉曰：「北向属泰山之阴，故题泰阴碑三字，以讹传讹，遂谓之阴字碑矣。」

　　《囤碑》　《云麓漫钞》：「吴禅《国山碑》，土人目为《囤碑》，以其石圆八出如米廪云。」吴骞《国山碑考》云：「碑形微圜而椭.」又云：「碑首上锐而微洼，石色绀碧。」

　　按右所录碑名，循名核实，各以义起，未为虚附。若夫流俗滋讹，方言虚造，郢书燕说，非可理测.访碑者若非亲见其文字，仅凭耳食，未有不径庭者。如关中大中二年经幢，于惟则所造，王铉书，土人通呼为颜石柱，问以于惟则经幢，不知也，问以王铉，愈不知也。余来陇坂，关外僚吏皆言敦煌学宫有《索靖碑》，及拓而释之，一面为《索公碑》，一面为《杨公碑》，是唐中叶后刻。索公，特靖之后人耳。买王得羊，固自可喜，然问以杨、索二公碑，不知也。李翕《西狭颂》在成县，此碑后为《五瑞图》，内有「甘露黄龙」字，官斯土者，书帕馈遗，即题为《黄龙碑》。若问以《西狭颂》、《五瑞图》，亦不知也。诸如此类，非沿其土俗所呼之名以求之，不可得，《公羊》所谓名从主人也。

　　叶鞠裳论各省石刻各省石刻有多寡，限于地也。叶鞠裳尝论之曰：「关中为汉、唐旧都，古碑渊薮，其次则直隶、河南、山东、山西。观毕阮诸家所录，望洋兴叹.又其次则陇、蜀。吾吴《皇家碑》已亡，初平校官一刻巍然，为江以南灵光。孙吴、萧梁，斐然继作。浙有《三老讳日记》，楚有《九真太守碑》。滇疆僻在南荒，而二爨碑一晋、一宋，可傲中原所稀有，足为鸡足增辉.此外闽、粤诸省，隋以前无片石。贵州至明始建行省，汉《卢丰碑》 「 」 之外，不独无隋、唐名迹，即宋、元两朝，亦无一字可著录，此则限于地也。红&#62345；晚出，邹叔绩虽释为殷高宗伐鬼方之碑，荒远无征，难为典要。」

　　叶鞠裳论求碑拓宜因地求碑而拓之，宜因地也。叶鞠裳尝论之曰：「郑渔仲求书之道有八。其三，因地也，因人也，因代也，皆可通于求碑。而碑之宜因地而求，比书尤切。经史雕本，孳乳不穷，不得于彼，或得于此。苟非麻沙下劣之本，即可插架。若碑，则原石祇此一刻，祇在一地，不到庐山，何从见其真面，此地之宜知一也。私家枣梨，异于官本，千里虽遥，舟车可致，宦游所到，或如廉石之载归，坊肆所雕，或以兼金而转鬻，昔在燕齐，安知今日不在吴越。若碑，则高或寻丈，重亦千钧，非如大壑之舟，可负而趋，此地之宜知二也。古今雕本，或在国学，或在郡庠，或在公库，或在家塾，通都大邑，搜访易周，估舶书林，咄嗟可办.若古碑，则往往出于穷乡僻壤，梵剎幽宫，甚至高岸深谷，屐齿不到，非有土人导引，莫施毡蜡，此地之宜知三也。古人著录，郡邑之外，每多略而不祥。《平津访碑录》，亦第有某省某县，好古者往往迷于物色。余所见，惟林侗《昭陵石迹考》，详着第几列第几区村落方向。碑估李云从每拓一碑，必于纸背书在某村某寺或某冢，距某县城若干里，可谓有心人也已。若依此著录，后人按籍而稽，何至迷其处所耶。」

　　叶鞠裳论护惜古碑碑不护惜，即易残毁。叶鞠裳尝论之曰：「孙莘老守湖州，建墨妙亭，以藏古刻，如汉之《三费碑》，皆在焉，今其石泰半亡矣。乌程张秋水辑《墨妙亭碑考》，分别存佚，采摭甚详。关中有宋赵抃《重置饶益寺石刻记》，文云：「自唐、宋以来，名臣贤士，往还税驾，或题名于壁，或留诗于碑。遭兵火，焚毁殆尽.暇日，命僮仆搜抉于荆榛瓦砾之间，皆断折讹缺，读之令人悲惋。即其稍完者，萃而置于藏春轩壁。」蜀绵州有宋淳熙十二年《集古堂记》，其文云：「举近郊石刻，列植秦、汉、隋、唐，其碑凡十，壁立森拱。然其所谓《蒋公琰碑》及《孙德碣》，已沦于灌莽矣。」此两公者，皆师莘老之用心，护惜古人之意，可师可敬。西安府学碑林及洛阳之存古阁，其裒集古刻之法并同，或久埋于敲火砺角之余，或新出夫隧道重泉之底，庋藏于此，以蔽风日，孑遗赖以不亡，法至良也。碑林创始，不知何年，后人不加修葺，芜秽不治，几难厕足。毕秋帆尚书抚陕，始缮完堂庑，周围缭以栏楯，又为门以司启闭.光绪壬寅四月，余被命度陇，道出西安，驻节往游，徘徊不忍去。嘉祥紫云山武梁祠堂汉刻，亦赖孙伯渊之力，得庇一廛。好古之士，宜知所取法焉。」

　　叶鞠裳论残碑位置碑有残缺不完而待补缉者，叶鞠裳尝论之曰：「古碑中裂，或碎为三四片，以大铁絙束之，或龛置壁中，尚不至漫无收拾。《化度》原石已亡，覃溪以翦杂残宋，拓三四本，钩心鬬角，绘为《范氏书楼残石图》，竟得宋时原第，可谓良工心苦。余曾得吕大防《长安志图》残石，石苍舒书，仅存七片，首尾残缺，潜心钩索，迄未得其原次，乃知古人精诣为不可及。西安藩廨灶下出残石十六片，大者如砚，小者如拳，紫凤天吴，颠倒短褐，皆分书，有熙宁年号，虽知为宋刻，无从属读.余竭十余日心目之力，尺接寸附，亦竟得原碑位置，始知为宋吴中复重建燕佳亭诗，前有「熙宁七年」字，后有「仲夏十五日男立礼」字，装为一幅，首尾祇缺十余字，此可为补缉残碑之法。」

　　叶鞠裳论藏石好古家于收藏碑拓以外，有藏石者。叶鞠裳尝论之曰：「《东观余论》载张焘龙图家有汉石经十版，其壻家有五六版。《解春雨集》言宋庆历初，范雍使关右，历南山佛寺，见《化度寺碑》已断为三矣，以数十缣易之，置里第赐书阁下，此为藏石之滥觞.毕秋帆在关中，得四唐石，置之灵岩山馆.孙渊如得北朝造象，置之家祠一榭园.近时藏石家，余所知者，隋太仆元公及夫人姬氏两志，在阳湖陆氏。咸丰庚申兵燹，两石皆裂，失其半。闽县陈氏、扬州张氏、南海李氏皆有藏石。陈、李亦得之秦中。张氏唐墓志、董惟靖诸石，即广陆出土。长安赵干生、潍县陈寿卿所藏最富。陈多造象，赵多墓石。曾从陆蔚庭前辈处见陈氏拓本，全分共百余通，赵氏七十余通，余陆续得之。去年又得两全分，以隋刻《宝梁经》及唐《高延福墓志》为最精。光绪庚子，六飞西幸，朝贵扈跸至秦者，征求拓本，迫于催科。赵君尽货其石，闻半归伦贝子，半归端午桥。午桥藏石，本为海内之冠，丰碑如晋郛休、魏蔡儁，皆以牛车辇至都门，数十人舁之，道路动色。其京邸几案廊庑，皆石碑也。余先得其拓本，已百数十通。闻入秦，益肆搜访，继长增高，衙斋充牣，廉石归装，不患无压舟之物矣。潘文勤师及贵筑黄子寿师、福山王廉生祭酒、德化李木斋京卿、同郡吴愙斋中丞皆有此癖，余皆得见之。木斋所藏多小品，且多残缺。潘文勤师所藏，以《崔文修志》为第一。贵筑师所藏，以隋吴严、李则两志为第一。愙斋所藏，以《文安县主墓志》为第一，贾文度次之。廉生精于鉴别，自蜀中携归梁造象，尤为希有之品，亦多残裂，断头折足，排列墙隅。乙亥、丙戌间，病不斟，家人以其不祥，且亵佛，讽其弃之，笑不应，后病亦寻愈。然敝帚自享，不轻拓，余仅得其造象数通及晋两墓表。一干符经幢，尚完好，每见必索之，竟未得。此外如江阴缪艺风、番禺梁杭叔、南陵徐积余，抱残守缺，亦间得一二通。积余藏隋张通妻陶贵墓石及唐《戚高志》，甚秘之。然陶贵非原石。余惟得江阴唐经幢一通，艺风见之，以为桑梓文献，屡以为请，慨然让之，今橐中仅存青城山唐刻经残石数片而已。」

　　叶鞠裳论碑厄自古至今，碑之受厄者多矣，叶鞠裳尝论之曰：「藏书有五厄，古碑之厄有七，而兵燹不与焉。韩退之诗云「雨淋日炙野火燎」，又云「牧童敲火牛砺角」，亦不与焉。高岸为谷，深谷为陵，地震崩摧，河流漂溺。 「 汉《华山碑》、唐《顺陵碑》皆为地震崩裂。《熹平石经》，周大象中自洛窃载还邺，船坏没溺。」 祇园片石，误椎《化度》之碑； 「 范谔《化度寺铭跋》：「高王父讳雍，使关右，历南山佛寺，见断石砌下，视之，乃此碑，称叹以为至宝。寺僧误以为石中有宝，破石求之不得，弃之寺后。」」 砥柱洪涛，久没纯陁之碣。 「 谓薛纯陁《砥柱铭》。」 此一厄也。匠石磨砻，耕犂发掘，或断为柱础， 「 北海《李秀碑》为一教官断为柱础六，四础为王损仲携至汴，两础犹在都中。《汉石经》，隋开皇六年载入长安，置于秘书内省，营造司亦用为柱础.」 或支作灶陉， 「 合阳魏十三字残碑，康强跋云，是夏阳人家支灶物。」 「 齐鲁间经幢，农民皆断为石&#63140；鹿碡。」 或为废寺之甔甀. 「 元许有壬《兴元阁记》，见《圭塘小稿》，今残碑百余字尚在和林寺，僧毁为香案。」 通衢如砥，填江左之贞珉； 「 相传六朝刻石，明太祖时皆用以甃治街道，今金陵聚宝门内石道坦平如砥，云背面皆有字也。」 架水为梁，支汉经之残字。 「 《广川书跋》：「《熹平石经》，周大象后破为桥基。」」 荒坟蔓草，徧卧蟠螭，废垒长杨，聊资列雉。 「 吾乡王废基防营墙基累累，皆旧碑也。」 此二厄也。唐、宋题名，摩&#62345；漫刻，后来居上，有如积薪。唐贤名迹，宋人从而磨刻之；宋贤名迹，明人乃更加甚焉。贺方回之题字，惆怅武邱； 「 虎邱贺方回题名，庚申前尚完好，今为苕上一伧父凿损.」 史延福之刻经，模糊伊阙. 「 龙门如意元年，史延福刻《陁罗尼经》，明提学赵岩刻「伊阙」两大字于上。」 邠原揽古，空谭大佛因缘； 「 邠州大佛寺，吴愙斋中丞为学使时，列炬访之，观壁间题名累累，有唐刻一通，为宋人羃刻其上。」 岱顶勒崇，莫问从臣姓氏。 「 唐玄宗《泰山铭》后，附刻从臣姓氏，皆为后游者刻损.」 莫不屋中架屋，床上安床。此三厄也。武人俗吏，目不识丁，勼工选材，艰于伐石，或去前贤之姓字而改窜己名， 「 余所藏宋、元幢，其字迹有绝类唐人者，盖皆属吏媚其府主作功德，俗僧为取旧幢，磨去年月姓名而改刻之。」 或磨背面之文章而更刊他作。 「 唐《华岳精享昭应碑》，即刊于《天和碑》之阴。《授堂金石跋》曰：「《水经注》，樊城西南有曹仁《记水碑》，杜元凯重刻，其后书伐吴之事，古人简便，不重烦如此。」又渭水内载汉文帝庙一碑，建安中立，汉镇远将军段煨文，给事黄门侍郎张昶书。魏文帝又刻其碑阴二十余字，又在杜征南之前。然碑阴本无字则可，若如《颜鲁公庙碑》有碑阴记，或有故吏题名，亦从而磨刻之，则前贤名迹已失其半矣。」 甚或尽铲旧文，别镌新制，改为己作，澌灭无遗. 「 如《唐书&#8231；姜行本传》：「高昌之役，磨去汉班超纪功碑，更刊颂陈国威灵.」即贞观十四年姜行本碑是也。陆务观《老学庵笔记》云：「北都有魏博节度使《田绪遗爱碑》，张宏靖书；《何进滔德政碑》，柳公权书，皆石刻之杰也。政和中，梁左丞子美为尹，皆毁之，以其石刻新颁《五礼新仪》。「赵德甫《跋何进滔碑》亦云：「政和中，大名尹建言磨去旧文，别刻新制，好古者为之叹惜。」孙渊如述何梦华之言云：「金承安三年，牛头祖书唐相《魏文贞庙记》，亦磨去唐碑重刻，碑首犹存唐字。《唐深州刺史墓志》，盖明人刻作金牛禅师塔碑趺。元时学宫所刻至元、大德圣旨碑，大半磨治旧石而更刻之。」」 此四厄也。裴、李争功，熙、丰钩党，李义山云：「长绳百尺拽碑倒，麤沙大石相磨治。」苏子由云：「北客若来休问讯，西湖虽好莫题诗。」韩、苏之文，毁于谣诼。又若闰朝僭号，讳于纳土之余； 「 吴越钱氏诸碑有建元者，宋初纳土后，皆毁去，所毁经幢尤多。」 叛镇纪年，削自收京以后。 「 悯忠寺《宝塔颂》，史思明纪年，皆磨去，重刊唐号。」 或碎裂全文，或削除违字，后贤考订，聚讼转滋，此五厄也。津要访求，友朋持赠，轺车往返，以代苞苴。官符视若催科，匠役疲于奔命。一纸之费，可以倾家，千里之遥，不殊转餫.里有名迹，重为闾阎之累，拔本塞原，除之务尽.今昭陵诸碑，无一瓦全，关陇、巩洛之交，往往谈虎色变。此六厄也。夫石刻者，所以留一方之掌故，非镇库之奇珍。海内藏家，敝帚自享。宦游所至，不吝兼金。或装廉吏之舟，亦入估人之橐。夺人所好，迁地弗良，转辗贸迁，必至失所。此关中毛茂才所以有勿徙石刻之记，而言者谆谆，听者充耳。《化度寺碑》，宋范氏书楼本已先作俑。毕秋帆自关中携四唐石归，置之灵岩山馆，庚申之劫，与平泉花石同付劫灰。此七厄也。有此七厄，其幸存天壤者，皆硕果矣，可不宝诸！

　　「汉、唐以来石刻，有王字者，其碑幸存，亦多镵毁，此金海陵之虐政也。顾亭林《金石文字记》云：「裴漼《少林寺碑》内王字俱镌去。按《金史》海陵正隆二年二月，改定亲王以下封爵等第，追取存亡告身，公私文书，但有王爵字者，皆立限毁抹，碑志并发而毁之，此碑王宫、王言、夏王、有王等字，亦从而镌去。完颜之不通文义而肆为无道，可胜叹哉！」此又碑之一小厄也。贞石之寿，遇伧父而不永，犹可言也。惟有明一代，如前所纪提学赵岩者，俨然学者师，苏许公《朝觐坛颂》，梁升卿八分书，在元宗《纪泰山铭》之侧，朱竹垞云，明有俗吏，以忠孝廉节四大字镵其上，颂文毁去者半。以弇州尚书之言证之，所谓俗吏，乃闽人林（火阜）也。又北海麓山寺碑阴刻官属衔名，每列姓名下，各系以赞，武虚谷云，为妄庸人题字交午横贯，以致损蚀不可第次。其大书横勒者，则前明提学郭登庸也。宋真宗《登泰山谢天书述功德铭》，明鄞人俗吏汪坦大书题名于上，每行毁三四十字不等。古刻遭此厄者非一，操刃者大抵皆科目中人，空腹高心，以卫道自命，遇二氏之碑，辄毁之。此又碑之一小厄也。《新唐书。武宗本纪》：「会昌五年八月壬午，大毁佛寺，复僧尼为民。」王圻《续通考》：「上恶僧尼耗螙，敕上都，东都各留二寺，天下节镇各留一寺，凡天下所毁寺四千六百余区.」其时官吏奉行，至于碑幢铭赞之类，无不凿毁，或坎地而瘗之。其见于石刻者，如鲁公《八关斋报德记》，后有宋州刺史催倬《书石幢事》云：「会昌中诏大除佛寺，凡镕塑象刻，堂阁室宇，焚灭销破，一无遗余，分遣御史覆视之。此州开元寺有颜鲁公《八关斋会镌记》大幢，刺史邑宰以可折，遂錾凿缺口以仆之。」又大中八年牟珰方山《证明功德记》：「会昌五年毁去额寺五千余所，兰若三万余所，丽名僧尼廿六万七百余人，所奉驱除，略无孑遗.」又大云寺残幢后有题记云：「此幢五年□月奉勑毁寺，其幢随□□□。至大中四年庚午，溧水尉刘皋等同再建立。」盖驱除未几，至大中初而寻复矣。然元魏以后造象，所毁当已不少，经幢尤多殃及。余所藏唐幢，往往有「大中重建」题字。五代，宋初，尚有发地得之而再立者，皆因会昌之劫也。此又碑之一小厄也。」

　　叶鞠裳论碑之已佚复出碑有已佚而复出者，叶鞠裳尝论之曰：「世有古碑已佚，忽然复出，碑估挟以居奇，无足奇也。北海《灵岩寺碑》，《平津访碑录》注云已佚，光绪初元，市上忽有新拓本，颇得善价.不知此碑仍在长清本寺，但久不拓耳。魏之《高翻碑》，唐之《焦兟碑》，赵明诚皆著录，自元以后无见者。 「 据《金石录》，《焦兟碑》贞元十八年从弟郁文朱献贞行书。」 近数年，《高翻碑》与高盆生、高盛两碑同出于磁州，《焦兟碑》出于中州。此盖沦入土中，高岸为谷，耕犂发掘得之。《高长恭碑》，赵撝叔所收，仅有半截。今全碑俱出，碑两面皆有字，额之阴又有安德王经墓兴感诗。此盖下半截旧陷于土，今始舁而出之，初未尝泐损也。昭陵之张允、杜君绰诸碑，旧拓字少，新拓字多，其事正同。栖岩寺韦晨六绝文，并韩怀信诗，皆在首山《舍利塔碑》之阴，赵明诚亦著录。从来拓《舍利碑》者，不拓阴，世遂以为佚矣，其实一字未损，并未沈埋土中，裹毡而往者，自熟视无覩耳。湖州墨妙亭有宋人书「玉笋」两篆字，并题名数通，同刻一石，陆存斋辑《吴兴金石记》，列之佚目。余从厂肆得拓本，纸墨尚不甚古，决非旧拓，此当是湖之旧守携以压廉石归装耳。以此推之，欧、赵、洪所录诸碑，今虽沦没，安知吾生不再见之？吾生即河清难俟，安知后人之不复见之？其可以为已佚而不复访求耶？」

　　叶鞠裳论碑之一刻再刻古碑之一刻再刻者甚多，叶鞠裳尝论之曰：「古碑一刻再刻，如唐之《圣教序》有五本。 「 据《古石琅玕》所记，一为怀仁集右军书，一为王行满正书。褚登善书有三刻，一序记分刻二碑，龛置慈恩寺塔下，世所称雁塔本也。一序记并为一碑，即刻于同州倅厅者。《苍润轩帖跋》有褚公行书，《圣教序》，刻于咸亨三年，储藏家罕着于录。宋端拱元年，沙门云胜分书新译《圣教序》尚不在内也。《竹云题跋》云：「褚《圣教序》行书一，楷书二。行书为宋道君瘦金书之祖，今已亡。」又按《观妙斋金石略》云：「余于同州雁塔二刻之外，又得一本，年月同雁塔本，而字法不同，碑已有断蚀处，不知在何所，诸评论者皆不之及焉。」然则褚公《圣教序》实有四本。」 《梦真容碑》，一在易州龙兴寺，一在终南楼观. 「 《观妙斋金石略》：「《梦真容碑》，又得白鸬观一碑，先是党光所书，汉干佑三年杨致柔奉命重书，此本从未见著录。」」 宋之《党人碑》，五岭以西即有两刻。元之《张留孙碑》，京师一刻，贵溪一刻，此金石家所共知也。吾吴郡学，有淳佑元年张安国书《疏广传》及唐卢坦对杜黄裳语，艺风拓寄当涂石刻，亦有此两本。后五年，陈垲刻蔡襄书《韩魏公祠堂记》，安阳一本，元丰七年，刻于《昼锦堂记》之阴，当涂亦有一本，年月皆同，惟缺撰书人名耳。天圣二年，泾州回山《王母宫颂》凡两本，一为南岳宣义大师梦英行书，一为上官佖篆书，其文无一字异也。元佑元年，惠因院《贤首教藏记》在西湖集庆寺，绍兴府学亦有一本，撰书年月皆同，惟额一篆书，一真书。此外《表忠观碑》，东坡有大小二本。《醉翁亭记》，东坡有真草二本，苏唐卿有篆书一本。坡翁草书本，世不经见，篆本则更难得矣。韩昌黎《伯夷颂》，范文正公书之，金皇统九年，杨汉卿又书之，题曰《重书伯夷颂》。长安有安宜之《重书阿房宫赋》。 「 元佑八年。」 曰重书，亦必有原书一石。余曾见米南宫行书一本，安、米同时，宜之当别有所承，此与旧碑已毁而后人重书者 「 如蔡元度重书《曹娥碑》。」 略异也。又如阳冰《城隍庙记》，原刻在缙云，程浩《夫子庙碑》原刻在三原，他郡邑庙及学宫亦间有借刻者，大都明人不学者为之耳。

　　「李药师《上西岳文》，不知其所自来，当是好事者为之耳。然摹本颇多，世所通行者，惟长安一本，明人摹刻。余所见有潞城一本，宋崇宁三年杨大中刊，滕县有一本，宋绍兴丙寅知军州事施某重刊。明人丛帖中，亦往往摹刻之，此真以康瓠为宝也。」

　　叶鞠裳论碑之摹本碑有就原迹而摹刻者，叶鞠裳尝论之曰：「《醴泉》、《皇甫》诸碑，摹本充斥，家刻、坊刻，无一足观.然前人名迹已损，后人得初拓精摹，不见中郎，犹见虎贲，未为无益。虞伯施《夫子庙堂碑》，唐时已泐，黄鲁直所谓「孔庙虞碑贞观刻，千两黄金那易得」。宋时即有两翻本，肥本在长安，瘦本在城武，互有得失。临川李氏有唐拓残本，以肥瘦两本较之，天壤悬绝，始知原本不可及。 「 详见翁学士《庙堂碑跋》。」 欧书《化度》、《醴泉》，皆有宋翻、宋拓本。覃溪见《化度》最多，范氏书楼本皆祇四百余字，其多至八百余字者，皆非原刻。《温虞公碑》亦祇存四百余字，宋拓八百余字，多不过千字。覃溪尝自至昭陵碑下精拓得一本，云可辨者有二千余字。其实笔画皆损，不过匡廓尚存，约略以文义联属之耳。今陕西有裴刻本，多至二千余字，盖即以新拓精本，仿其结构用笔，非真有多字祖本，其面目虽是，其精神则非，譬之优孟衣冠耳。《醴泉》惟锡山秦氏本能乱真，今亦仅存残石，人重之，与旧拓原刻等。余曾见南宋榷场本，虽宋翻，远不逮秦刻。《皇甫碑》有「三监」二字者，尚可观，若得线断本，则更为至宝矣。然三监本拓之先后亦不同，拓最早者，仅降线断本一等。碑估之作伪者，往往以摹本三监二字，装入无逸本，鉴别稍疏，即为所罔。褚书惟《孟法师碑》有翻本， 「 《枯树赋》、《哀册文》皆帖类。」 所见以岭南叶氏本为最胜。今宋拓孤本，亦在临川。李氏翻本，大都皆从兹出。《圣教》未见重摹本，而怀仁《圣教》，化身最多，亦最不易辨。孟津王觉斯及西安苟氏两摹本，皆能乱真。北海之秦望山《法华寺碑》、《娑罗寺碑》，皆石亡补刻。颜书《八关斋记》，亦宋时毁而重刻。《中兴颂》，蜀中有三本，《干禄字书》有一本，皆宋时摹刻。宋《广平碑》在沙河宋氏家祠，后裔恐其剥损，不轻椎拓。碑估以拓之难也，别刻一本，以应四方之求，然视原本远逊.《砖塔铭》摹本最多，王兰泉云：「长洲郑廷旸嵎谷、吴县钱湘思赞两本最善。郑娟秀，钱瘦劲。」原刻破裂，则此二本皆可宝也。宋苏文忠书，因党禁磨损，重刻者过半。此外如汉之《桐柏庙碑》、《郭有道碑》，魏之《吊比干文》，唐之《曲江》、《张氏》两碑，皆经后人重刻。孙吴《天发神谶碑》，旧断为三，在江宁府学尊经阁下。咸丰庚申之劫，毁于兵燹。吾吴帖估张某精于摹勒，以木柹糊纸为质，仿刻一本，鉴古家皆为所衒，然碑文可以乱真。其后元佑胡宗师、崇宁石豫两跋行书，神气全非，并多误舛，不难一览了然，人自不察耳。此碑篆体奇古，郭胤伯诋为牛鬼蛇神，虽非知言，然亦可见画鬼神易，画狗马难也。六朝、唐志之佳者，其石或亡佚，碑估得旧拓，往往摹刻，以充孤本，如《崔敬邕》、《张黑女》之类，皆有赝鼎，好古而鉴别不精者，其慎旃！」

　　叶鞠裳论碑之赝本流传碑拓，赝本颇多，叶鞠裳尝论之曰：「旧碑摹本，已如犁靬之善眩，更有凭空结撰者。如世传《凉州刺史郭云志》、《女子苏玉华墓志》、《黄叶和尚墓志》，皆题为欧阳询书，无其人，无其事，谬种流传，稍有识者能辨之。李邕之《戒坛铭》，虽有所本，亦是重起炉灶，与原碑渺不相涉。因焦山有《瘗鹤铭》遂有《瘗马铭》、《瘗琴铭》。《琴铭》小楷妍媚，世颇好之，余知为吾吴顾南雅作。《马铭》字亦不恶，其石出于关中。安阳有汉残碑五种，齐、鲁之间断碑一角，时时出土，文多者不过数十字，无人名、地名、年号可证，益复不可究诘。人言熹平残碑即不可信，若《朱博颂》，确知为诸城尹祝年明经所造。《李昭养奋破张合铭》，亦皆后人所伪托。造象，北朝多，南朝少，今蜀中新出梁造象数十通，似刻于砖，多天监、大同年号，皆赝造也。大抵赝造者，墓志、造象居多，不能为丰碑。其文或有所本，其字虽有工拙，古今气息，总可摩挲得之。赵撝叔以《宁贙碑》为依托，王可庄太守疑《苏孝慈志》为李仲约侍郎书，则皆贤者之过矣。」

　　叶鞠裳论碑之补刻碑文有后人补刻者，叶鞠裳尝论之曰：「柳公绰《诸葛祠堂记》、陈谏南《海神庙碑》，皆唐人名迹，为覃溪列入碑选.余先后得旧拓本，再三审谛，虽非重刻，然风度端凝矣而间有齐气，骨格遒美矣而不无弱笔，蓄疑久之。后得《武侯碑》阴明蜀府承奉滕嵩题字，有「补还其旧，庶毁璧复完，而览者无阙」云云，武虚谷跋云：「碑在前明补刻，今所见者，已非旧观.」始恍然悟两碑之字，不尽为原刻，覃溪所见，当是明以前本，故服膺如此。《诸葛碑》铭词「乃诏相国」，「诏」下重一「诏」字，「志愿未果」，误书「日日未果」，旁注「志愿」二字，王兰泉谓是前明补刻时滋讹.此外张嘉贞《北岳恒山祠碑》，后有宋入内供奉官王潭题字云：「宣和庚子，赍御香来谢，因读唐丞相张公所述碑，数字剥落，乃将完本以碑间所有字补足之。」此亦补刻之一证.但祇数字，且唐、宋刻手不甚相远，故尚不觉其悬绝耳。鲁公《八关斋记》，《中州金石记》以为重刻，世无异议.然考记后大中五年宋州刺史崔倬《书颜鲁公石幢事》，有云「三面仅存，委埋于土」。又云「惜其堙没，遂命攻治。虽真赝悬越，貂狗相续，且复瞻仰鲁公遗文，昭示于后。」玩其词意，是原刻尚存三面，倬所补刻者五面耳。《宝刻类编》先题颜真卿撰并书，后题大中五年崔倬补书，良得其实。盖旧碑再立，重刻者多，补刻者少。余所见唐碑，经后人补刻者，惟此四石而已。」

　　叶鞠裳论木刻之碑古碑多为石刻，而古人亦有以木刻之者，叶鞠裳尝论之曰：「木刻之文有二，一为《王大王庵池记》，唐天佑中刻在闽县，黛干霜皮，历千余年，未遭斧斤之劫。一为都门民舍有古藤一株，夭矫拏空，上有元大德间题字，见戴菔塘《藤阴杂记》。其余滇南有吴道子《大树观音象》，陇西庆阳郡廨有范纯仁屋梁题字。」

　　叶鞠裳论瓷刻之碑碑不仅有木刻也，尚有以瓷刻之者，又有名曰玉而实为石者，叶鞠裳尝论之曰：「瓷刻之文有三，一为曹调造磁盆题字，仅有「七年」二字，纪年已泐。一为郑德与宝林三十一娘舍东岳庙莲盆题字，元丰元年正月。两器皆在福建省垣。一为元延佑二年瓷题字，在淄川县高氏。造象有铜有石，其曰白玉造象者，但石之似玉者耳。惟善业埿造象，出于埏埴，唐时江以南墓志，有刻于砖者，此类皆当作石刻观.」

　　叶鞠裳论碑字大小碑之字有大有小，叶鞠裳尝论之曰：「昔人论书，大则径丈一字，小则方寸千言。余所见擘窠书，以鼓山朱文公「寿 」字为最巨，其次则淡山柳应辰押朱尧「洼尊 」两大字，皆摩　也。若勒于碑者，吾乡有释子英所书「释迦文佛 」四大字，在虎邱《普门品经》之阴，一石一字。郡学有苏唐卿「竹鹤 」两篆字，亦奇伟可喜。小字以卧龙寺经幢「 女弟子陈氏造。」 为冠，蝇头清朗，布置停匀，如棘刺之猴，神乎技矣。此外小字《麻姑仙坛记》，疑为缩临之本。吴越王银简，范金而非刻石。李宝臣、王审知诸碑，视小则有余，视大则不足也。」 

　　叶鞠裳论一碑之字体大小有一碑而字体大小不同者，叶鞠裳尝论之曰：「梁开平二年《崇福侯庙记》，吴越王钱镠撰，字大径寸，中列敕文六行，字大径二寸许.晋天福八年，《吴越文穆王神道碑》，首行「大晋故天下兵马都元帅守尚书」十三字，字大径三寸余，较于正文，几大三倍。此式惟吴越两碑有之，钱竹汀说.」 「 吴越经幢，凡天下兵马都元帅、吴越王题衔，其字皆较经文特大。」

　　叶鞠裳论碑之别体字碑字之为别体者甚多，叶鞠裳尝论之曰：「顾亭林《金石文字记》曰：「后魏孝文帝《吊比干文》，字多别构，如蔑为（夕屯），蔽为（弊），菊为（桀），不可胜记。《颜氏家训》言，晋，宋以来，多能书者，楷正可观，不无俗字，非为大损.至梁大同之末，讹替滋生。北朝丧乱之余，书迹鄙陋，加以专辄，造字猥拙，甚于江南，乃以百念为忧，言反为变，不用为罢，追来为归，如此非一，徧满经传。今观此碑，则知别体之兴，自是当时风气，而孝文之世，即已如此，不待丧乱之余也。江式书表云，皇魏承百王之季，世易风移，文字改变，篆形错谬，隶体失真，俗学鄙习，复加虚巧，谈辨之士，又以意说炫惑于时，难以厘改。《后周书。赵文深传》，太祖以隶书纰缪，命文深与黎景熙，沈遐等依《说文》及《字林》，刊定六体，成一万余言，行于世。盖文字之不同，而人心之好异，莫甚于魏，齐，周，隋之世。别体之字，莫多于此碑。杂体之书，莫甚于李仲璇。又考《魏书》道武帝天兴四年十二月，集博士儒生比众经文字，义类相从，凡四万余字，号曰众文经。太武帝始光二年三月初，造新字千余，颁之远近，以为楷式。天兴之所集者，经传之所有也。始光之所造者，时俗之所行，而众文经之所不及收者也，《说文》所无，后人续添之字，大都出此。」

　　「碑文别体，北朝作俑，亭林之论详矣。阶州邢佺山太守宰长兴时，曾辑《金石文字辨异》十二卷，刺取碑文异字，上溯汉、魏，下迄唐、宋，统以平水韵，干、嘉以前出土石刻，采摭无遗，顾世尠传本。闻赵撝叔亦欲取家藏碑版，撰为此编，其稿未出。吾友王绂卿同年亦剏举条例，后见邢氏书而止。地不爱宝，古碑日出，邢氏所未见者，又不下数百通，窃拟正其脱误，补其缺遗.精力销亡，岁不我与，则亦徒托诸空言而已。」
</div>
    <div class="pagination">
<a href="清稗类钞_page180.html">上一页</a><span>...</span><a href="清稗类钞_page176.html">176</a><a href="清稗类钞_page177.html">177</a><a href="清稗类钞_page178.html">178</a><a href="清稗类钞_page179.html">179</a><a href="清稗类钞_page180.html">180</a><span class="current-page">181</span><a href="清稗类钞_page182.html">182</a><a href="清稗类钞_page183.html">183</a><a href="清稗类钞_page184.html">184</a><a href="清稗类钞_page185.html">185</a><a href="清稗类钞_page186.html">186</a><span>...</span><a href="清稗类钞_page182.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
