<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 102 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 102 页/共 331 页</h1>
    <div class="content">　　《人日》：开岁逢人日，今朝又复阴。昏霾疑是瘴，淫雨欲成霖。客里年华改，愁边疾病侵。遣怀诗兴酒，小醉且长吟。
　　【陈允平诗】
　　《人日即事》：春寒犹拨地炉灰，门巷萧条客不来。时有落梅三四点，晚风吹上石恭台。
　　【王实之癯轩集】
　　《人日六言五首》：功名朝三暮四，学问人百己千。古今无限卿相，方册惟著圣贤。诵诗心醉六义，读易梦吞三爻。毛郑寸长我取，羲文千载神交。饮食鲜能知味，巫医各有单传。要得胸中活法，勿求纸上空言。六经桑麻谷粟，诸子绮奇珍。常常灌溉胸次，久久功用入神。岁月滔滔流水，友朋落落疏星。载酒谁诹奇字，焚香自读骚经。
　　【中兴江湖集】
　　《高氏人日诗》：雁已有归心，雪深春未深。花风才一信，人日故多阴。诗作平生梦，香添昨夜衾。不干书册事，自怕薄愁侵。
　　【唐先生文集】
　　《人日》：人日伤心极，天时触目新。残梅诗兴晚，细草梦魂春。挑菜年年俗，飞蓬处处身。蟆顾频语及，仿佛到东津。
　　【熊冕山瞿梧集】
　　《和王恭甫人日》：缅怀阁清辉，赋诗当此日。盛会不复闻，手种园蔬七。何如采若人，观书夜至乙。能如子美心，托雨纪其实。
　　【中州元气集】
　　《人日》：春带余寒日日阴，满江风雨闭门深。酒非知己生嫌饮，诗欲投人死怕吟。毁瓦画墁将底用，协肩谄笑是何心。几时着眼尘埃外，静对青山阅古今。不能暖暖复姝姝，自觉为人与世殊。静里只将书受用，闲时偷得醉工夫。原生虽病非为病，颜子如愚岂是愚。从此掩关休浪出，出门无处不穷途。
　　【元遗山集】
　　《人日有怀愚斋张兄纬文》：书来聊得慰怀思，清镜平明见白髭。明月高楼燕市酒，梅花人日草堂诗。风光流转何多态，儿女清闲又一时。涧底孤松二千尺，殷勤留看岁寒枝。
　　【王恽秋涧集】
　　《人日赠曲山周宰》：近书云物见丰年，宽大书颁两日前。为谷未知明日事，得官休羡小儿权。剪花作胜徒为尔，觅纸题诗一粲然。遗爱祠前周老子，几时扶杖过思渊。客厅旧名，先大夫所扁《人日有怀紫山年兄效少陵清明诗格》：前年人日客殊方，此日相望各故乡。酒盏不亏工部口，梅花空断蜀州肠。休惊老态连眉白，又喜春风上柳黄。君岂笑谈称旷达，我非用舍定行藏。风云北海坐扪虱，花木西城梦对床。晚节得同林下饮，不妨闲处看人忙。紫山别业在府城西郭，多植绵柳，课僮奴以括圆为事，故以柳黄为言。
　　【张仲举蜕庵诗】
　　《癸丑人日雨中》：是岁十二日立春积雨将谋雪，新年未入春。半生如过客，七日又逢人。采胜天花小，香醪玉色醇。多忧亦何事，适意任天真。
　　【蓝静之蓝山集】
　　《人日偶成》：七日本宜晴，愁人风雨声。厨烟侵几湿，檐瀑隔窗鸣。杨柳颦何事，梅花笑不成。呼儿催酌酒，一醉百忧轻。又《人日怀云松》：七日始为人，寒风未似春。长吟呵笔久，独坐拥炉频。仙茗烹松雪，山醅漉葛巾。如何巷南北，逼侧不相亲。又《人日怀兼善》：元日至人日，檐声断复闻。山头雪待雪，溪上云连云。牧犊空年老，听鸡过夜分。平川张逸士，最念久离群。
　　【国朝宋玄僖庸庵后藁】
　　《人日有作》：辛亥新正雨雪数朝同，屏迹茅堂未觉穷。人日昼阴开晚照，老年寒极向春风。荆榛岂阻寻芳客，葵藿还亲避俗翁。元夕张灯看不近，试听箫鼓月明中。
　　【清江贝庭臣集】
　　《人日》：卜宅邻杨子，登楼拟仲宣。客星犹海上，人日且尊前。谷鸟晴偏乐，林花暖欲然。浩歌醒复醉，何用惜中年。
　　【郑居贞诗】
　　《乙丑人日偕友人山行时将有远行次韵》：天开甲子岁重新，人日初晴枉故人。老去江湖犹入梦，春来天地总含仁。柴桑酒熟思元亮，谷口田荒愧子真。倘遂乞身归故里，重逢无惜醉芳春。日暖花泥尚未干，轻云犹护屋前山。因过古寺长廊外，又入荒野圃间。簪组久违宁复恋，山林随分且须欢。无端病目心如醉，一任莺花雾里看。
　　【宋李璧雁湖集】
　　《人日过灵泉寺次韵少庄》：浣溪沙
　　只记梅花破腊前，恼人春色又薰然，山头井似陆公泉。
　　上客长谣追楚些，娇娃短舞看胡旋，崇桃积李自年年。（一作：来年且幸报丰年）
　　《人日蟆颐席间和韵》：朝中措
　　东风歌吹发重，飞旆入山新。小雨不妨酥润，江头一并霜晴。
　　年年心似输他，钗燕幡带迎春。怎得樽前避酒，史君精鉴如神。
　　【范石湖词】
　　《人日水调歌》：元日至人日，未有不阴时。新年叶气无处，人物不熙熙。万岁声从天下，一札恩随春到，光彩动天鸡。寿域偏寰海，直过雪山西。
　　忆曾预，宣玉册，捧金卮。如今万里魂梦，空绕五云飞。想见大庭宫馆，重起三山楼观，双指赭黄衣。此会古无有，何止古来稀。
　　人异
　　【文献通考】
　　《人异》：按《传》曰：皇之不极，厥罚常阴。时则有下人伐上之疴。昌邑正时，霍光将议废立，而夏侯胜援此以谏王出游。光与张安世疑谋己泄，而惊异其说。然则所谓下人伐上之疴，乃犯上反叛之谓。然历代史志，只谓之人疴。而所载者，则形体之妖异。或举动言语之狂惑，或化为异物，或已死复生，殊不及叛逆之事。盖人疴者，妖也。叛逆者，其应也。又下而犯上，臣而背君，其妖孰甚焉。故总谓之人疴云。春秋文公十一年，败狄于咸。师古曰：咸，鲁地也。《谷梁公羊传》曰：长狄师古曰：防风之后，漆姓也。国号瞒音所求反。瞒音莫干反。兄弟三人，一者之鲁，师古曰：侨如也，来伐鲁为叔孙得臣所获。一者之齐，师古曰：荣如也。齐襄公二年伐齐，为王子成父所获。一者之晋，师古曰：楚如也，宣十五年晋灭潞国而获之。皆杀之。身横九亩，师古曰：亩古亩字。断其首而载之。眉见于轼，师古曰：轼，车前横木。何以书？记异也。刘向以为是时，周室衰微，三国为大可责者也。天戒若曰：不行礼义，大为夷狄之行，将致危亡。其后三国皆有纂弑之祸。师古曰：谓晋文公薨，襄仲弑恶反视而立宣公，齐连称管至父弑襄公而立无知，晋乐书中行偃杀厉公而立悼公。近下人伐上之疴也，刘歆以为人变。属黄祥，一曰属赢虫之孽；一曰天地之性人为贵。凡人为变，皆属皇极，下人伐上之疴云。《京房易传》曰：君暴乱，疾有道。厥妖长狄入国，又曰丰其屋，下独苦。师古曰：丰其屋易丰卦上六爻辞。丰，大也。长狄生，世主虏。《史记》：秦始皇帝二十六年，有大人长五丈，足履六尺，皆夷狄服。凡十二人见于临洮。师古曰：陇西之县也，音吐高反。天戒若曰：勿大为夷狄之行，将受其祸。是岁始皇初并六国，反喜以为瑞。销天下兵器，作金人十二以象之。遂自贤圣，燔诗书，坑儒士，奢淫暴虐，务欲广地。南戍五岭，北筑长城，以备胡越。师古曰：五岭解在张耳陈余传。堑山填谷。西起临洮，东至辽东，径数千里。故大人见于临洮，明祸乱之起。后十四年而秦亡。亡自戍卒陈胜发。魏襄王十三年，魏有女子化为丈夫。《京房易传》曰：女子化为丈夫，兹谓阴昌，贱人为王。丈夫化为女子，兹为阴胜，厥咎亡。一曰男化为女，宫刑滥也。如淳曰：宫刑之行，大滥也。女化为男妇，政行也。赧王三十一年齐有人当阙，而哭者求之不得，去则闻其声。时燕昭王伐。齐泯王出奔，为将淖齿所弑。秦始皇三十六年，郑客从关东来，至华阴，望见素车白马，从华山上下。知其非人，道住止而待之。遂至持璧与客曰：为我遗镐池君。长安西北有镐池，君则池神也。江神告之。因言今年祖龙死，祖始也，龙，人君象，谓始皇也。忽不见客奉璧。始皇使御史视之，即二十八年过江所湛璧也。默然良久曰：山鬼不过知一岁事也。汉高祖为亭长，送徒骊山被酒，夜经泽中，有大蛇当径，乃拔剑斩蛇。后人至蛇所，有一老妪夜哭人问之曰：吾子白帝子也，化为蛇当道。今者赤帝子斩之，故哭。人以妪为不诚，欲苦之妪，因忽不见。后人告高祖，高祖心独喜自负，诸从者日益畏之。汉景帝二年九月，胶东下密人，年七十余，生角，角有毛。时胶西济南齐四王，有举兵反谋。谋由吴王濞起，连楚，赵凡七国下密县。居四齐之中角。兵，象，上卿者也。老人，吴王象也。年七十，七国象也。天戒若曰：人不当生角，犹诸侯不当举兵以乡京师也。祸从老人生，七国俱败云。《京房易传》曰：家宰专政，厥妖人生角。武帝征和元年，上居建章宫，见一男子带剑入中龙华门，疑其异人。命收之。男子捐剑走。逐之，弗获。上怒斩门候。冬十一月，发三辅骑士大搜上林。闭长城门，索十一日乃解。巫蛊始起。哀帝建平中，豫章有男子化为女子，嫁为人妇，生一子。长安陈凤言：此阳变为阴，将亡继嗣自相生之象。一曰嫁为人妇生一子者，将复一世乃绝。哀帝建平四年四月，山阳方与女子田无啬生子。师古曰：方与者，山阳之县也。女子姓田名无啬，方与音房豫。先未生二月，儿唬腹中。及生不举，葬之陌上。三日人过闻唬声，母掘收养。平帝元始元年二月，朔方广牧女子赵春病死。师古曰：广牧，朔方之县也。姓赵名春。敛棺积六日，师古曰：敛，音力瞻反；棺，音工唤反。出在棺外，自言见夫死。父曰：年二十七不当死。太守谭以闻。《京房易传》曰：干父之蛊有子，考亡咎。韦昭曰：蛊，事也。子能正父之事，是为有子。故考不为咎累。师古曰：易蛊卦初六爻辞也。子三年不改父道，思慕不皇，亦重见先人之非。师古曰：言久有不善之事，当速改之。若唯思慕而无所变易，是重显先人之非也。一曰：三年之内但思慕而已，不暇见父之非故不改也。重音直用反。不则为私死妖，人死复生。一曰至阴为阳，下人为上。六月，长安女子，有生儿，两头异颈，面相向，四臂共胸，俱前向。师古曰：乡读曰向。尻上有目，长二寸所。《京房易传》曰：睽孤，见豕负涂。师古曰：易睽卦上九爻辞也。睽孤，乖刺之意也。涂，泥也。睽，音苦构反。厥妖人生两头，下相攘善，妖亦同人。若六畜首目在下，兹谓亡上。正将变更，凡妖之作，以谴失正，各象其类。二首，下不一也。足多，所任邪也。足少，下不胜任。或不任下也。凡下体生于上，不敬也。上体生于下，渎也。生非其类，淫乱也。人生而大上，速成也。生而能言，好虚也。群妖推此类，不改乃成凶也。王莽始建国二年，甄丰子寻，坐伪作符，命诛。党与死者数百人。寻手理有天子字，莽解其臂入视之，曰：此一大子也。或一六子也。六者，戮也。明寻父子当戮死也。是岁池阳县有小人，影长尺余。或乘车马，或步行，操持万物。大小多相称，车马及物皆称人之形。三日止。天凤四年，连率韩博上言：有奇士长丈，大十围，来至臣府，曰欲奋击胡虏。谓巨母霸，出于蓬莱东南，五城西北，昭如海濒，昭如，海名也。轺车不能载，三马不能胜，即日以大车四马建虎旗载霸诣阙。霸卧则枕鼓，以铁著食乞。迎之于道，京师门户不容者开高大之，以视百蛮。
　　【东汉书】
　　安帝永初元年，十一月戊子，民转相惊走。弃什物去庐舍。灵帝建宁三年春，河内妇食夫，河南夫食妇。臣昭曰：案此二食夫妻不同，在河南河北每见死异。斯岂怪妖复有复乎？河者，经天亘地之水也。河内，河之阳也。夫妇参配阴阳判合成体。今以夫之尊在河之阳，而阴承体卑吞食尊阳。将非君道昏弱无居刚之德，遂为阴细之人所能消杀乎？河南、河之阴。河视诸侯夫亦惟家之主而自食正内之人。时太皇后将立，而灵帝一听阉官无所厝心。夫以宫房之爱恶，亦不全中怀抱。宋后终废王甫挟奸，阴中列侯。宝应厥位，天戒若曰：徒随嬖登之意，夫敢其妻乎？熹平二年六月，雒阳民讹言虎贲寺东壁中有黄人，形容须眉良是。观者数万，省内悉出，道路断绝。应劭时为郎，风俗通曰：劭故往视之。何在其有人也。走漏污处腻赭流漉壁，有他剥数寸曲折耳。劭又通之曰：季夏土黄，中行用事，又在壁中，壁亦土也。以见于虎贲寺者，虎贲国之秘兵杆难御侮，必是于东，东者，动也，言当出师行将，天下摇动也。天之以类告人，甚于影乡也。
　　到中平元年二月，张角兄弟起兵冀州，自号黄天。三十六方四面出和，将帅星布，吏士外属。因其疲喂，牵而胜之。《物理论》曰：黄巾被服纯黄不将尺兵，肩长衣翔行舒步，所至郡县无不从。是日天大黄也。光和元年，五月壬午，何人白衣，欲入德阳门？辞我梁伯夏，教我上殿为天子。中黄门桓贤等，呼门吏仆射，欲收缚何人。吏未到，须臾还走。求索不得。不知姓名。蔡邕以成帝时男子王褒绛衣入宫，上前殿非常室，曰：天帝令我居此。后王莽篡位，今此与成帝相似而有异。被服不同，又未入云龙门而觉。称梁伯夏，皆轻于言以往。况今将有狂狡之人欲为王氏之谋，其事不成。其后张角称黄天作乱竟破坏。《风俗通》曰：光和四年四月，南宫中黄门寺下一男子，长九尺，服白衣。中黄门解步呵问：汝何等人？白衣妄入宫掖，曰：我梁伯夏后天使，我为天子。步欲前收取，因忽不见。劭曰：《尚书》《春秋》《左传》曰：伯益佐禹治水封于梁額。叔安有裔子曰董父，实甚好龙，龙多归之。帝舜嘉之，赐姓董氏。董氏之祖与梁同焉。到光熹元年，董卓自外入。因间来篡，废帝杀后。百官总已。号令自由，杀戮决前，威重于主。梁本安定，而卓陇西人俱凉州也。天戒若曰：卓不当专制夺矫如白衣无宜间入宫也。白衣见黄门寺及卓，之末中黄门诛灭之际，事类如此，可谓无乎？袁山松曰：案张角一时狡乱，不足致此大妖。斯乃曹氏灭汉之徵也。案劭所述，与志或有不同。年月舛异，故俱载焉。注曰：检观前通，各有未直。寻梁即魏地之名。伯夏明于中夏，非溥天之称，以内臣孙大得称王，徵验有应，有若符契。复云伯夏教我为天子。后曹公曰：若天命在吾，吾为周文王矣。此乃魏文帝受我成策而陟帝位也。《风俗通》云：见中黄门寺曹腾之家，尤见其证。二年，雒阳上西门外，女子生儿两头，异肩共胸，俱前向。以为不祥，堕地弃之。自此之后，朝廷紊乱。政在私门，上下无别。二头之象，后董卓戮太后，被以不孝之名，放废天子，后复害之。汉元以来，祸莫逾此。四年，魏郡男子张博，送铁炉诣太官。博上书室殿山居屋后宫禁，落屋欢呼。上收缚考问。辞忽不自觉知。臣昭曰：魏人入宫，既夺汉之征。至后宫而欢呼，终亦祸废母后。中平元年六月壬申，雒阳男子刘仓，居上西门外。妻生男两头共身。灵帝时，江夏黄氏之母。浴而化为鼋。入于深渊。其后时出见。初浴簪一银钗，及见犹在其首。臣昭曰：黄者，代汉之邑，女人臣妾之体。化为鼋。鼋者，元也。入于深渊，水实制火，夫君德尊阳，利见九五飞在于天。乃备光盛，俯等龟鼋，有愧潜跃。首从戴钗，卑弱未尽。后帝者王，不专权极。天德虽谢，蜀犹傍赞，推求斯异女为晓者著矣。献帝初平中，长沙有人姓桓氏，死。棺殓月余，其母闻棺中声，发之遂生。占曰：至阴为阳，下人为上。其后曹公由庶士起。建安四年二月，武陵充县女子李娥，年六十余，物故。其家以杉木殓墓于城外数里。上已十四日，有行者闻冢中有声，便语其家。往视闻声，便发出，遂活。七年，越隽有男化为女子。时周群上言，哀帝时亦有此异。将有易代之事。至二十五年，献帝封于山阳。建安中，女子生男，两头共身。
　　【晋书】
　　魏文帝黄初初，河清宋士宗母，化为鳖入水。明帝太和三年，曹休部曲丘奚农女死复生。时有开周世冢，得殉葬女子。数日而有气，数月而能言，郭太后爱养之。又太原人发冢，破棺中有一生妇人。问其本事，不知也。视其墓木，可三十岁。按《京房易传》曰：至阴为阳，下人为上。宣帝起之象也。汉平帝献帝并有此异，故以为王莽曹操之证。青龙元年，并州刺史毕轨，送汉故渡辽将军范明友。鲜卑奴年二百五十岁，言品饮食如常人。奴云霍显光后小妻明友妻，光前妻女。时京邑有一人失其姓名，食啖兼十许人。遂肥不能动。其父曾作远方长吏，官徒送彼县令胡义传共食之。一二年中，一乡辄为之俭。三年中，寿春农民妻自言为天神所下，命为登女，当营卫帝室，蠲邪纳福。饮人以水及以洗创，或多愈者。于是立馆后宫，下诏称扬，甚见优宠。及景初二年，帝疾，饮水无验。以致大渐，于是斩焉。元帝咸宁二年八月，襄武县言有大人见，长三丈余，迹长三尺二寸，发白，着黄巾单衣，拄杖呼王。始语曰：今当太平，晋寻代魏。吴孙休时，乌程人有得困病。及差能以乡言者，言于此而闻于彼。自其所听之，不觉其声之大也。自远听之，如人对言，不觉声之自远来也。声之所往，随其所向。远者所过十数里。其邻人有责息于外，历年不还。乃假之使为责让，惧以祸福。负物者以为鬼神。即颠倒界之。其人亦自不知所以然也。《文献通考》按此事晋史置之言不从条下，然此妖异也。故今移置之人疴门云。孙休永安四年，安吴民陈焦，死七日复生。穿冢出，于宝曰：此与汉宣帝同事。乌程侯皓承废放之家。得位之祥也。宝鼎元年，丹阳宣骞母年八十。因浴化为鼋，兄弟闭户卫之。掘堂上作一大坎，实水其中。鼋入坎游戏一二日。恒延颈外望，伺门户小开，便轮转自跃入于远潭，遂不复还。与灵帝时黄氏母事同，吴亡之象也。晋武帝泰始五年，城人年七十生角，殆赵王伦篡乱之象也。咸宁二年十二月，琅邪人颜畿病死。棺殓已久，家人咸梦畿谓已曰：我当复生，可急开棺。遂出之。渐能饮食屈伸视瞻，不能行语。二年复死。《京房易传》曰：至阴为阳，下人为上。厥妖人死复生，其后刘石僭逆。遂亡晋室，下为上之应也。惠帝元康中，安丰有女子周世宁八岁，渐化为男子，至十七八而气性成。《京房易传》曰：女子化为丈夫，兹谓阴昌。贱人为王，此亦刘石覆荡天下之妖也。元康中，梁国女子许嫁，已受礼聘。寻而其夫戍长安，经年不归。女家更以适人，女不乐行。其父母逼强不得而去。寻病亡。后其夫还，问其女所在，其家具说之。其夫迳至女墓，不胜哀情，便发冢开棺，女遂活。因与归家。后恐闻知，诣官争之。所在不能决，秘书郎王导议曰：此是非常事，不得以常理断之，宜还前夫。朝廷从其议。永宁初，齐王唱义兵诛除乱逆，乘舆反正。忽有妇人诣大司马门求寄产，门者诘之。女曰：我截脐便去耳。是时齐王匡复王室，天下归功，识者为其恶之，后果斩戮。永宁元年十二月甲子，有白头公入齐王大司马府，大呼曰：有大兵起。不出甲子旬，杀之。明年十二月戊辰败，即甲子旬也。
　　太安元年四月癸酉，有人自云龙门入殿前。北面再拜曰：我当作中书监，即收斩之。干宝以为禁庭尊秘之处，今贱人径入而门卫不觉者。宫室将虚而下人逾上之妖也。是后帝北迁邺，又迁长安。宫阙遂空焉。惠帝世，杜锡家葬而婢误不得出。后十年，开冢葬而婢尚生。始如瞑，有顷渐觉。问之，自谓再宿尔。初婢之埋，年十五六。及开冢更生，犹十五六也。嫁之有子。光熙元年，会稽谢真生子，头大而有发。而跖之石反反向上，有男女两体。生便作丈夫声，经一日死。此皇之不极，下人伐上之疴。于是诸王有僭乱之象也。惠帝之世，京洛有人兼男女体，亦能两用人道而性尤淫。此乱气所生。自咸宁太康之后，男宠大兴，甚于女色。士大夫莫不尚之。天下相仿效，或至夫妇离绝，多生怨旷。故男女气乱而妖形之作也。怀帝永嘉元年，吴郡吴县万详婢生子，鸟头、两足、马蹄、一手、无趾、尾黄色，大如碗。此亦人妖乱之象也。五年五月，抱罕令严根妓产一龙一女一鹅。《京房易传》曰：人生他物非人所见者，皆为天下大兵。是时帝承惠皇之后，四海沸腾寻而陷于平阳，为逆胡所害。此其徵也。愍帝建兴四年，新蔡县吏任侨妻，产二女，腹与心相合，自胸以上脐以下各分。此盖天下未一之妖也。时内使吕会上言，按瑞应图，异根同体，谓之连理。异亩同颖，谓之嘉禾。草木之异犹以为瑞，今二人同心，易称二人同心其利断金，盖四海同心之瑞也。时皆哂之。俄而四海分崩，帝亦沦没。元帝太兴初，有女子其阴在腹，当脐下，自中国来至江东，其性淫而不产。又有女子阴在首，渡在扬州，性亦淫。《京房易传》曰：人生子阴在首，天下大乱。在腹天下有事，在背天下无后。于时王敦据上流将欲为乱，是其徵。三年十二月，尚书驺谢平妻，生女堕地，濞濞匹备反有声，须臾便死。鼻目皆在顶上，面处如项，口有齿，都连为一。胸如鳖，手足爪如鸟爪，皆下勾。此亦人生他物非人所见者。后二年，有石头之败。明帝太宁二年七月，丹阳江宁侯纪妻死。经三日复生。成帝咸康五年四月，下邳民王和侨居暨居末反阳。息女可，年二十，自云上天来还。得徵瑞印绶。当母天下。晋陵太守以为妖，收付狱。至十一月，有人持柘之夜反杖绛衣，请止车门口列为人，使求见天子，门候受辞。辞称姓吕名赐，其言王和女可，右足下有七星，星皆有毛长七寸。天今命可为天下母。奏闻即伏诛。并下晋陵诛可。康帝建元二年十月，卫将军营督过望，所领兵陈渎女台。有文在其足。曰：天下之母。炙之愈明。京都喧哗，有司收系以闻。俄自建康县狱亡去。明年崩。献后临朝，此其祥也。孝武帝宁康初，南郡州陵女唐氏渐化为丈夫。安帝义熙七年，无锡人赵未年八岁，一旦暴长八尺，髭须上即移反下相俞反蔚音尉然。三日而死。义熙中，东阳人莫氏生女不养，埋之。数日于土中啼，取养遂活。义熙末，豫章吴平人，有二阳道重累生。恭帝元熙元年，建安人阳道无头正平本，下作女人形体。刘聪子约死，一指犹暖，遂不殡殓。及苏。言见元海于不周山，经五日而遂复从至昆仑山。三日，而复返于不周。见诸王公卿将相，死者悉在。宫室甚壮丽，号曰：蒙珠离国。元海谓约曰：东北有遮须夷国无主，久待汝父为之。汝父后三年当来。来后国中大乱，相杀害，居家死亡略尽。但可永明辈十数人在耳。汝宜还，后年当来。见汝不久约拜辞而回，道过一国，曰：猗尼渠余国。引约入宫，与约皮囊一枚，曰：为吾遗汉皇帝。约辞而归。谓约曰：刘郎后年来必见过，当以小女妻之。约归，置皮囊于杌上。俄而苏。使左右杌上取皮囊开视之。有一方白玉题文曰：猗尸工渠余国天王。敬信遮须夷国天王岁在提当相见也。驰使呈聪，聪曰：若审如此，吾不惧死也。及聪死，与此玉并葬焉。符健时新平有长人，见语百姓张靖曰：符氏应天受命，今当太平，外面者归中而安泰。问姓名弗答。俄而不见。新平令以闻，健以为妖。下靖狱。会大雨霖，河渭溢，蒲津监冠登得一屐于河长七尺三寸。人迹称之，指长尺余，文深一寸。健叹曰：覆载之中何所不有？张靖所见，定不虚也。乃赦之。
　　【宋书】
　　宋文帝元嘉末，长广人病差。便能食而不得卧，一饭辄觉身长如此。数日头遂出屋。段究为州刺史。度之长三丈，复还渐缩如旧。经日而亡。俄而文帝为凶劭所害。宋明帝泰豫元年正月丁已，巨人迹见西池冰上。
　　【梁书】
　　武帝时，海中浮鹄山，去余姚岸可千余里。上有女人年三百岁，有女官道士四五百人年并出百。但在山学道，遣使献红席帝方舍身，时其使适至。云此草常有红鸟居下，故以为名。观其图状，则鸾鸟也。时又有男子不知何许人，于大众中自割身以饴饥鸟，血流偏体而颜色不变。又沙门智泉铁钩挂体，以燃千灯。一日一夜，端坐不动。太清元年，丹阳有莫氏妻生男，眼在顶上，大如两岁儿，堕地而言曰：儿是旱疫鬼不得住。汝当令我得过。疫鬼曰：有上官何得自由？母可急作绛帽，故当无忧。母不暇作帽，以绛系发。自是旱疫者二年。杨徐兖豫尤甚。黄氏乡邻多以绛免他土，效之无验。简文大宝二年，京口人于藏儿年五岁，登城西南角大楼打鼓作长江擂。鼓，兵象也。时侯景乱江南。元帝承圣元年十二月，天门山获野人。出山三日而死。
　　【陈书】
　　陈武帝永定三年，有人长三丈，见罗浮山。通身洁白，衣服楚丽。《京房易传》曰：长人见亡，后二岁帝崩。后主为太子时，有妇人突入东宫而大言曰：毕国主。后主立而祚终之应也。至德三年八月，建康人家婢死。埋之九日而更生。有牧牛人闻而出之。
　　祯明二年有神自称老子，游于都下，与人对语而不见形。言吉凶多验。得酒取酹之。经三四年，乃去。有船下。忽闻人言曰：明年乱。视之得死婴儿，长三尺，而无头。明年陈亡。
　　【北史】
　　后魏太武大延元年，有鄙妇人持方寸玉印诣潞县侯孙家，既而亡去。莫知所在。印有三字，为龙鸟之形。要妙奇巧，不类人迹。文曰：旱疫平。后齐天保中，临漳有女人产子，二头共体。是后政由奸佞，上下无别。两头之应也。河清四年，有神见于后园万寿堂前山穴中。其体壮大，不辨其面，两齿绝白，长出于唇。帝值宿嫔御，已下七百人咸见焉。帝又梦之。后主咸平五年大旱，晋阳得死妖，长二尺，面顶各二目。帝闻之，使刻木为其形以献。
　　【存心录】
　　后周保定三年，有人产子男。阴在背上如尾，两足指如兽爪。阴不当生于背而生于背者，阴阳反覆。君臣颠倒之象。人足不当有爪而有爪者，将致攫人之变也。是时晋阳公宇文护专擅朝政，征伐自己，阴怀篡逆。天戒若曰：君臣之分已矣。将行攫噬之祸。帝见变而悟。遂诛晋公亲万机，克平齐国。号为高祖。转祸为福之效也。武帝时有强练者，佯狂持一瓢，至晋阳公护门而击破之。曰：身尚可，子苦矣！时护专政，因朝太后，帝击杀之。发兵捕其诸子，皆备楚毒而死。强练又行乞于市，或遗之粟麦。取以无底袋受之。因大笑曰：盛空。未几。周灭高祖移都长安，城为虚矣。
　　【隋书】
　　开皇六年，霍州有老翁化为猛兽。七年，相州有桑门为蛇，尾绕树而自抽，长二丈许。仁寿四年，有人长数丈，见于应门。其迹长四尺五寸，其年帝崩。大业元年，雁门人房回安，母年百岁。额上生角长二寸。《洪范五行传》曰：妇人，阴象也。角，兵象也。下反上之应。是后天下果大乱。阴戎围帝于雁门。四年，雁门宋谷村，有妇人生一肉卵。大如斗。埋之后数日，所埋处云雾尽合。从地雷震而上，视之洞穴，失卵所在。六年，赵郡李来王家有婢产一物大如卵。六年正月朔旦，有盗衣白练裙襦，手持香花，自称弥勒佛出世。入建国门夺卫士仗，将为乱。齐王遇而斩之。后三年，杨玄感作乱，引兵围洛阳，战败乃伏诛。八年，有澄公者若狂人，于东都大叫唱贼。帝闻而恶之。明年玄感作乱，举兵围洛阳。十二年，澄公又叫贼，李密逼东都，孟让烧丰都市而去。九年，帝在高阳，唐县人宋子贤善为幻术，每夜楼上有光明能变作佛形，自称弥勒出世。又悬大镜于堂上，纸素上尽为蛇为兽及人形。有人来礼谒者，转侧其镜。遣观来生形像，或映见纸上蛇形。子贤则告云：此罪业也，当更礼念。又令礼谒。乃转人形示之。远近惑信，日数百千人。遂潜谋作乱。将为无遮佛会。因举兵欲袭击乘舆。事泄，鹰扬郎将以兵捕之。夜至其所，远其所居，但见火炕。兵不敢进，郎将曰：此地素无坑，止妖妄耳。及进，无复火矣，遂擒斩之，并坐其党与千余家。其后，复有桑门向海明，于扶风自称弥勒佛出世。潜谋逆乱，人有归心者，取获吉梦。由是人皆惑之。三辅之士翕然称为大圣。因举兵反，众至数万。官军击破之。《京房易飞候》曰：妖言动众者兹谓不信，路无人行，不出三年起兵，自是天下大乱，路无人行。
　　【新唐书】
　　《五行志》：唐武德四年，太原尼志觉死十日而苏。贞观十九年，卫州人刘道安头生肉角，隐见不常。因以惑众，伏诛。角，兵象。肉不可以触者。永徽六年，淄州高苑民吴威妻，嘉州民辛道护妻皆一产四男。凡物反常则为妖。亦阴气盛则母道壮也。显庆三年，普州有人化为虎。虎猛噬而不仁。仪凤三年四月，泾州献二小儿，连心异体。初，鹑觚县卫士在万年妻吴，生一男一女。其胸相连，余各异体。乃析之则皆死。又产复然。俱男也。遂育之。至是四岁，以献于朝。永隆元年，长安获女魃，长尺有二寸，其状怪异。诗曰：旱魃为虐，如如楚。是岁秋不雨，至于明年正月。永隆二年九月，万年县女子刘凝静，衣白衣，从者数人。升太史令厅，问此有何灾异？令执之以闻。是以慧星见，太史司天文历侯，王者所以奉若天道恭授民时者，非女子所当问。载初中，涪州民范端化为虎。神功元年二月庚子，有人走入端门。又入则天门至通天宫，阍及仗卫不之觉。时来俊臣婢产肉块如二升器，剖之有赤虫。须臾化为蜂螫人而去。久视二年正月，成州有大人迹见长安中。郴州左史，因病化为虎。欲食其嫂，擒之乃人也。虽未全化而虎毛生矣。太极元年，狂人段万谦，潜入承天门，登太极殿，升御床，自称天子。且言我李安国也。人相我年三十二当为天子。开元二十三年四月，冀州献长人李家宠，八尺有五寸。大历十年二月，昭应妇人张，产一男二女。贞元八年正月丁亥，许州人李狗儿，持杖上含元殿击拦槛，伏诛。十年四月，恒州有巨人迹见。十五年正月戊申，狂人刘忠诣银台，称白起令上表，天下有火灾。十七年十一月，翰林待诏戴少平，死十有六日而苏。是岁宣州南陵县丞李嶷死，已殡三十日而苏。元和二年，商州洪崖治役夫，将化为虎。众以水沃之。不果化。长庆四年三月，民徐忠信潜入浴堂门。宝历二年十二月，延州人贺文妻，一产四男。太和二年十月，狂人刘德广入含元殿。咸通七年，渭州有生人角寸许，占曰天下有兵。十三年四月，太原晋阳民家有婴儿，两头异颈，四手联足，此天下不一之妖。是岁民皇甫及年十四，慕长七尺余，长啜大嚼三倍如初。岁余死。乾符六年秋，蜀郡妇人尹生子，首如豕，目在雕下，占曰：君失道。光启元年，阝显州温泉民家有死者，既葬且半月，行人闻声呼地下，其家发之。则复生。岁余乃死。
　　二年春，凤翔县女子未龀，化为丈夫。旬日而死。《京房易传》曰：兹谓阴昌，贱人为王。大顺元年六月，资州兵王全义妻如孕，觉物渐下入股，至足大拇，痛甚。拆而生珠如弹丸，渐长大如杯。天二年五月，颖川汝阴民彭文妻，一产三男。蜀王建元年，巨人见青城山。南汉刘钅长时，南海民妻生子，两首四臂。
　　【太平广记】
　　永淳初，同州司功元遂，其母在堂坐，忽见屏外有小人乘小马入来。人长二三尺，马亦相称衣甲具装，光彩辉日。于庭内巡墙驰走，良久方灭。其母常欲自杀，后遂投井而死。天宝中，李测移官。其宅亦凶。莅事数日，宅中有小人长数寸，四五百头。满测官舍测以物击，中一头。仆然而殆。视之悉人也。天宝末，御史中丞毕杭，于庭中忽见小人，长五六寸，数百游戏自若。家人击死一枚，明日群小人皆白服而哭。桓谦家有人长寸余，被铠持槊，从穴中出，部陈指麾，人马轻快，刺取切肉入穴。道士朱应子令作沸汤浇穴。因掘，有大蚁斛许皆死。遂绝。谦后亦诛。《录异记》：赵燕奴者，合州石镜人也。居大云寺地中，初其母孕数月，产一虎。弃于江中。复孕数月，产一巨鳖，又弃之。又孕数月，产一夜叉，长尺余，弃之。复孕数月而产燕奴，眉目耳鼻口一一皆具。其自项已下，其身如断瓠。亦有肩胛，两手各长数寸，无肘臂腕，掌如圆肉，上各生六指，才寸余，爪甲亦具，其下有两足一二寸，亦皆六指。既产不忍弃之。及长，只长二尺余，善入水能乘舟。性甚狡慧，词喙辩给，颇好杀戮。以捕鱼豚为业。每斗船驱傩及歌《竹枝词》较胜，必为首冠，市肆交易必为牙保。常髡发缁衣，民间呼为赵师。晚岁但秃头白衫而已。或拜跪跳跃，倒踣于地。形倮露，人多笑之。或乘驴远适，只使人持之横卧鞍中若衣囊焉。有二妻一女，衣食丰足。或击室家，力不可制。乾德初，年仅六十。腰腹数围。面目如常人无异。其女右手无名指长七八寸，亦异于人。
　　【宋史】
　　《五行志》：宋自建隆元年至天禧四年，郡县上言民妻产三男者，凡一百九。产四男者凡三。产一男三女者二。产二男一女者一。建隆三年，齐州晋州大旱，民家多生魃。太平兴国九年，杨州杨子县民妻生男，毛披体半寸余，面长顶高，鸢肩，眉毫粗密，近发际有毛两道软长，眼微紫，唇红厚，耳鼻大，类胡僧。至三岁画图以献。淳化元年八月，汾州悉达院僧智严，头生角可长三寸。天僖四年七月，衡州耒阳县民张中妻产三男，其一额有白志，方寸余，上生白发。天圣至治平，妇人生四男者二，生三男者四十四，生二男一女者一。说者曰：天下安宁，无兵荒之忧，人民蕃息之验也。熙宁元年距元丰七年，郡邑民家生三男者八十四。而四男者一，三男一女者一。元丰八年至元符二年，生三男者十八，而四男者二，三男一女者一。元符三年至靖康，生三男者十九，四男者一。宣和六年，都城有卖青果男子，孕而诞子。蓐母不能收，易七人始免而逃去。又有酒肆号丰乐楼，酒保朱氏子之妻，可四十余。楚州人。忽生髭。长仅六七寸，疏秀而美，宛然一男子。特诏度为女道士。宣和六年，御楼观灯，时开封尹设次，以弹压于西观下。上从六宫于其上，以观天府之断决者。帘幕深密，下无由知。众中忽有人跃出，墨色布衣若寺僧童行状，以手画帘，出指斥语。执于观下，上怒甚，令中使传旨治之，掠乱。下又加炮烙，询其谁何？略不一语。亦无痛楚之状。又断其足筋。俄施刀脔。血肉狼籍。上大不悦，为罢一夕之欢，竟不知其何人。付狱尽之。绍兴三年，建康府桐林湾人产儿，肉角有齿，角，兵象。肉不可以触者。是岁人多产鳞毛，皆人疴也。绍兴二十年八月，洋州真符县民家一产三男。隆兴元年，建康民流寓行都，产子二首，具羽毛之形。乾道五年，衡湘间有人化为虎者，与《唐志》显庆三年人疴同占。余杭县民妇产子青而毛，二肉角。又有二家妇产子，毛角亦如之。皆连体两面相向。三家才相去一二里。疴气同所钟也。又，潮州城西，妇孕过期，产儿如指大，五体皆具者百余，蠕蠕能动，人疴之异也。淳熙十年，鄱阳南乡民产子，两肘各有二臂，长十五岁，每斗则六臂并运。十三年，行都有人死，十四日复生。十一月辛未，邓家巷民妇产肉块三，其一直目而横口。十四年六月，临安府浦头民产子，生而能言，四日暴长四尺。绍兴元年，平江府昆山县石工，采石而山摧，工压焉。三年六月，他工采石邻山，闻其声呼相应答如平生，报其家。凿石出之，见其妻喜曰：久闭乍风，肌如裂。俄顷，声微噤，不语，化为石人，貌如生。庆元元年，饶州乐平民产子，人体有尾。永州民产儿，首有角，腋有肉翅。二年七月，隆兴府进贤县民产子亦如之，而面有三目。喜定元年四月，镇江后军妻生子，一身二首四臂。晋志谓中原分裂，应此人疴也。后数年金人失中原。
　　【元史】
　　《五行志》：至正十年春，丽正门楼斗拱内有人伏其中，不知何自而至。远近聚观之。门尉以白留守，达于都堂。上闻，有旨令取什法司鞠问，但云苏州人。问其姓名，诘其所从来，皆惘若无知，唯妄言祸福而已。乃以不应之罪笞之，忽不知所在。
　　人妖
　　【存心录】
　　晋元嘉九年，南阳乐遐，尝在坐，忽闻空中有人呼其夫妇名。甚急。半夜乃止。殊自惊惧。后数日，妇屋后还，忽举体衣服总是血。未及一月，而夫妇相继病卒。东晋王绥为冠军将军，其家夜中梁上无故有人头堕于床而血流淋漓。俄拜荆州刺史，坐其父愉之谋，与弟纳并被诛。
　　【历代人臣类】
　　晋诸葛长民富贵，后尝一月或数十日，取于夜眠中惊起，跳踉如与人相打状。毛修之尝与同宿，骇愕不达此意。视之良久，长民告毛，此物奇健，非我无以制之。毛曰：是何物？长民曰：我正见一物甚黑，两手，脚不分明，少日中，多夕来。取共斗深自惊惧焉。屋中柱及椽桷间悉见有蛇头，令人以刀悬斫，应刀隐灭，去辄复出。悉以纸裹柱桷，纸内簌簌如有行声。后长民为刘裕所杀。晋兖州刺史王徽之，在道有客命索酒炙，言未讫，而炙至。割之，终不入。少顷，已变为徽之头矣。惊愕反瞩，又见其头在空中，挥霍而没。王至州便殒。后魏仆射朱世隆昼寝。妻奚氏忽见一人携世隆头去。奚氏往视之，隆寝如故。及觉谓妻曰：向梦人断我头去。数日被杀。北齐赵郡王睿又奏后主云：和士开不宜居内，出士开为兖州刺史。太后欲留百日。睿又正色不许。睿又出夜方寝，见一人长可丈五尺，当门向床以臂压王。良久遂失。甚恶之。而明日被诛。北齐崔季舒，位至侍中，忽见池中莲花为人面，著鲜卑帽。又其妻昼寝，见一神人长丈余，遍身黑毛，欲来逼己。又有一大人手自地而出，长丈余，满室光耀。问左右皆不见，寻以非罪见诛。唐周仁轨为并州长史，性残酷好杀。在州忽于堂阶下见一人臂，如新断，来血流沥沥。仁轨令人送去州二十余里外。数日令看，其臂尚在。时盛暑，肉色无变。人咸怪之。其月仁轨以韦氏党伏诛。介士抽刀斫之，仁轨举臂应刃所中，其臂压地，与比见者无异。人驰骑往于先送处看之，至彼一无所见。唐丞相王涯掌邦赋，又主县官监铁，其子仲翔，尝一日避暑于山亭。忽见家僮数十，皆无首被血来仲翔前，仅食顷方不见。仲翔惊异甚。即具白之。愿解去权位，涯不听。后果有郑注之祸。
永乐大典
卷之三千三
卷之三千三
　　九真人
　　诗文
　　【唐韩昌黎集】
　　《原人》：形于上者谓之天，形于下者谓之地，命于其两间者谓之人。形于上，日月星辰皆天也；形于下，草木山川皆地也；命于其两间，夷狄禽兽皆人也。曰：然则吾谓禽兽人可乎？曰：非也。人可上或有曰字。指山而问马，曰山乎？曰山，可也。山有草木禽兽皆举之矣。指下或有南字非是。指山之一草而问马，曰：山乎？曰山，则不可。或无曰山乎三字。故天道乱，而日月星辰不得其行；地道乱，而草木山川不得其平；人道乱，而夷狄禽兽不得其情。方无故字。天者，日月星辰之主也；地者，草木山川之主也；人者，夷狄禽兽之主也。主而暴之，不得其为主之道矣！是故圣人一视而同仁，笃近而举远。仁或作人，非是。
　　【敬斋泛说】
　　退之《原人》：而东坡讥之，曰：禽兽与夷狄异，夷狄与人异，而一视而同仁，是以待人之道待夷狄，待夷狄之道待禽兽也。李子曰：苏子之讥误矣。退之固曰：人为夷狄禽兽之主也，故虽夷狄禽兽，亦必以仁恩均及之，不谓人与夷狄，夷狄与禽兽等耳。且人则有知有识者也；禽兽则有知而无识者；草木则有生而无知者。禽兽固贱于人，而草木之微，又甚贱于禽兽也。而诗云：敦彼行苇，牛羊勿践履。方苞方体，维叶泥泥，故周家忠厚之德，至今称咏以为仁及草木马。彼草木之无知，君仁犹且及之，况禽兽乎？而又况于夷狄乎？以及人之仁及夷狄，以及夷狄之仁及禽兽，皆仁也。可以一切之仁，而遽谓人与夷狄禽兽等哉！苏子大意，必以韩子有一视同仁之语。故指之以为等耳，独不念此语之下，不曰笃近而举远乎？是其言一开一阖，自问而自释也，何嫌何疑而痛讥之？苏子之讥，舍其自释者而专病其自问者，以此而论文，则虽《六经》犹将有讥也，况退之言乎！若苏子之讥，所谓过甚之论也，自以过甚论人，而反以人为过甚，则真所谓过甚矣！古人之论人曾不如是，然今人之论人，未有不为过甚者。论者不必必其当，唯母至于过甚而已。
　　【宋司马温公传家集】
　　《抚纳西人诏意》：元佑元年三月上朕闻王者奄有四极，至仁无私，靡间华夷，视之如一。夏国主秉常，世守西土，藩卫中邦，自其祖彝兴以来，沐浴皇化，职贡时至，率多忠勤，仁宗皇帝加之宠名，胙以大国。锡予之数，岁则有常，向因边臣奏陈，士彼君臣失职，及务文诘问，曾无报应，神宗皇帝乃出师命将，极彼阽危，在于夏国主秉常，实有大造，而所部之人，遽敢自绝，侵轶我边鄙，虔刘我吏民，正旦同天，皆不入贺，国家包以大度，置而不问，但绝岁赐，以俟悛心。不幸先帝违弃万国，朕嗣守令绪，只承前志，夙夜寅畏，迨今期年，宣广恩泽，无幽不振。而夏国主秉常，屡遣使者造于阙庭，吊祭讣告，浸修常职。朕惟江海之大，来则受之，岂复追念往昔？校计细故，宜舍其前日之不恭，取其今兹之效顺，旷然湔涤，与之更始，目今申敕将吏，严戢兵民，无得则规小利，扰彼疆场。凡岁时顺赉，命有司率由旧章，必使桴鼓不鸣，烽燧无警，彼此之民，早眠晏起，同底大宁，不亦休哉！可布告中外，咸使闻知。
　　【翟忠惠先生集】
　　《陈革等母张氏封室人制》：具官某，昔先王班序颠毛，以齿教民。朕贵老达尊，庶几忠厚，嘉尔眉寿，多历年所，锡之命秩，以慰子心，可。
　　【孙觉奏议】
　　《上神宗论》：不当召对小臣，询两府台阁人状。臣闻近者召对臣僚，虽或疏远微贱，陛下亦霁天威，赐以清问，此固圣主，好问尽下，推诚不疑，甚盛之德也。或闻进对之间，陛下时时论及人物，上自两府大臣，下至台阁新进，使之区处题品，此虽陛下欲广其聪明，不专一人之言以为信。但欲周知郡下之智能长短，情状曲折，然臣窃以谓知人。尧舜所难，孔子亦曰：不如乡人之善者好之，其不善者恶之。得对之人，未必皆贤，而公其好恶，就令才识可采，亦未必尽知人之明。问答之际，陛下不能不微见圣怀，流俗之情，多事容悦，度所喜者饰其贤，观所恶者诋其丑。或陛下少加酬封，必漏其所言，大臣闻之，必怀顾虑；小臣闻之，必事朋党。臣以谓人主不得不知群臣之忠邪！人才之高下，苟于侍臣、从官之中，忠信笃实而好恶不私，材资敏明，而鉴裁不眩者，时赐考察，参伍其人，亦不至于失士。
　　【张魏公奏议】
　　奏乞多拨钱米，招来北人状：臣累具奏陈，屯兵淮甸利害，区区愚意，容有未尽，理合密以上禀圣听。臣体访得东北今岁，蝗虫大作，米价踊贵，日来尤甚。中原之人，拯艰于食，加以虏政，名为宽大，实行苛刻，百姓皇皇，莫不思变，若不因此机会，广示怀抚，中兴之业，何自而立？臣愚欲乞戒谕朝廷，检照臣前奏，多拨米斛钱物，付臣措置，招来吾人，人心既归，虏势自屈，伏乞圣慈，更赐详酌，早降处分。
　　【张南轩集】
　　《答新及第人启》：兹审承恩天陛，拜庆亲庭，闾里知荣，士友增尉。惟策名委质，当思忠义之勉图，而学道爱人，岂其利禄之是慕？愿扩昔贤之志，永为乡国之光。
　　【孙沔奏状】
　　《上仁宗乞止绝宫人出入》：臣伏见芳林园南宅，见安故豫王灵舆，至三月初三日方行攒殡，诸宫奠酹慰礼已毕。今见大内车盖出入，朝暮往还，非全痛戚之情，颇涉朋游之便，道途窥觇，仆御喧哗，禁士纵欲严呵，宫人难于检察，诚为隐暗，亦合防微，伏恐奸细乘时，骇机窃发，人之所忽，事不可知。伏谅陛下以苦切在中，周思未及，臣叨司视听，须至达闻，欲乞指挥，故豫王本宫人在彼只候，朝夕祭奠，余并止节，勿令则出，深为利便。
　　【郑刚中北山集】
　　《三老人奏状》：臣初入陕西，即访问高行之士。有奉议郎原州通判米璞，朝请郎前知陇州刘化源，奉议郎前签书搏州判官厅公事刘长孺，士民众口一辞，谓璞当废齐乱常，群伪争进之日，杜门谢病，终不受污。关陕之人，见璞则知有朝廷，今虽童稚能道之，化源守陇，孤城既陷，虏守视之不得死，驱入河北，鬻蔬果，隐民间，十年卒不屈辱以归。长孺当逆豫萌凶之日，尝致书备陈祖宗德泽，劝其转祸为福，豫怒毁除告牒，囚之百日，后复起之以官，长孺坚卧自若也。三人皆本贯耀州，业儒登科，乱离以来，糠豆不瞻，而高风善行蔼然有闻。臣于本州津致前来，亲加劳问，而璞苦风痹，右足几废，化源等已老，步履亦艰，虽作圣旨行下，发赴行在，缘以老病各不能就道。伏念圣慈，怜其陷没之久，察其志节之高，特与除宫观差遣，仍进官一二等，偿其闲废之日，使璞等优游祠禄，为乡曲门户之荣，实圣朝激励风俗之道也。
　　【司马温公传家集】
　　《乞抚纳西人札子》：元佑元年三月上。臣先于二月中，曾上言，乞因新天子继统，下诏悉赦西人之罪，与之更始，虽未还其侵疆，且给岁赐待之如故，此道大体正，万全无失之说。而执政所见，各有异同，沮难迁延，遂屏弃不行。臣窃闻，今来西人已有阙报定使副诣阙，贺登宝位，国家若于此际，又不下诏开而纳之，万一西人蓄怨积愤，肆其悖心，或有一骑犯边，或于表牒中有一语不逊，当是之时，虽欲招纳，乃是畏其陆梁，伤威毁重，何耻如之？臣之前策，亦不可行矣！伏望陛下令三省枢密院，将臣三月三日、十二日、十六日，并今来所上文字，一处进呈。臣愚，欲为国家消患于未萌，诚惜此机会，夙夜遑遑，废寝忘食，陛下若俟询谋佥同，然后施行，则执政人人各有所见，臣言必又屏弃，凡边境安则中国安。此乃国家安危之机，伏望陛下察臣所言，甚易行而无所害，可使华夷两安，为利甚大，断自圣志，勿复有疑，取进止。
　　【刘孝孙集】
　　《上神宗乞召对之人量加试用》：臣伏见陛下讲修众务，拣拔人材，虽毫善寸长，毕蒙收采，英识睿鉴，前古罕及。然其间有召自遐远，使之对扬，天资高明，圣问宏奥幽仄之士，乍对清光，举动语言，过于兢畏。偶有罢去，能无沮伤，盖其始召也！皆以为荣，及其罢去也。不胜其辱，况士人或缘臣僚荐举，或为朝廷所知，比之辈流，必有可采，苟就其材器，各加试用，不惟不沮伤其志，是亦陛下覆载涵育之德也。
</div>
    <div class="pagination">
<a href="永乐大典残卷_page101.html">上一页</a><span>...</span><a href="永乐大典残卷_page97.html">97</a><a href="永乐大典残卷_page98.html">98</a><a href="永乐大典残卷_page99.html">99</a><a href="永乐大典残卷_page100.html">100</a><a href="永乐大典残卷_page101.html">101</a><span class="current-page">102</span><a href="永乐大典残卷_page103.html">103</a><a href="永乐大典残卷_page104.html">104</a><a href="永乐大典残卷_page105.html">105</a><a href="永乐大典残卷_page106.html">106</a><a href="永乐大典残卷_page107.html">107</a><span>...</span><a href="永乐大典残卷_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
