<!DOCTYPE html>
<html>
<head>
    <meta charset="UTF-8">
    <title>氏族大全 - 第 50 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族大全 - 第 50 页/共 82 页</h1>
    <div class="content">　　忠亮
　　董允字休昭事蜀秉心公亮专献纳之任　诸葛孔明曰侍中董允忠亮死节之臣也
　　杏林
　　董奉吴人有道为人治病不取钱病重而愈者栽杏五株轻者栽二株数年计十余万株号董仙杏林
　　宿白社
　　董京晋逸士也初至洛阳逍遥吟咏常宿白社中后不见
　　腰龟杖节
　　董徴字文发魏人迁安州刺史因过家置酒髙防曰腰龟返国昔人称荣杖节还家云胡不喜【北史】
　　画家三史
　　董伯仁隋人善画名画记云顾陆张吴为正经杨郑董为三史
　　受业河汾
　　董常河南人北靣王通受王佐之道备闻六经之义
　　上柱国
　　董晋字混成唐贞元中拜相累陞上柱国封陇西郡开国公　四子皆善士长全道著作郎次溪秘书郎三全素太子舍人幼澥太常寺太祝
　　盘龙衣
　　董遵诲赵太祖委以方靣守通逺军十四年上解所服真珠盘龙衣赐之
　　董半夜
　　董俨陈仪太宗朝为三司使赵昌言为枢副胡旦知制诰皆同年生旦夕防饮枢第茶觞壶矢未尝虚日夜归金吾马首声喏谚曰陈三更董半夜
　　踏槐
　　董字至和有诗名尝与东坡相从坡和其诗云麄缯大布裹生涯腹有诗书气自华厌伴老儒烹瓠叶【刘昆教授以瓠叶为俎豆】强随举子踏槐花囊空不办寻春马眼乱行看择婿车得意犹堪夸世俗诏黄新湿字如鸦　韩魏公知长安荐之而己卒
　　擕妻去官
　　董钺字义夫自梓漕得罪归鄱阳遇东坡于齐安曰吾再娶柳氏三日而去官吾固不戚戚而忧柳氏亦欣然同忧患　处富贵是难能也令家僮歌其所作满江红坡次其韵结句云便相将右手把琴书云间宿葢用乐天左手引妻子右手把琴书句也
　　董贤汉哀帝幸臣尝昼寝偏借上袖上断袖而起董阳三世同居诏榜曰笃行董氏之闾【南史】
　　董方九举不第号白腊明经时以张鷟青钱学士为对
　　董敦逸宋徽宗朝为谏议大夫极言蔡卞过恶
　　女徳婚姻
　　束髻守节
　　董氏贾直言妻也贾坐事贬岭南与妻诀曰生死不可期吾去可亟嫁妻不答以绳束髻封以帛使直言署之曰非君手不解直言贬二十年方还署帛宛然
　　奏云和
　　董防成王母侍女也王母降武帝殿命侍女王子登弹八琅之璈防成吹云和之笛许飞琼鼓灵虚之簧安法兴歌灵之曲【又见何姓】
　　奏曲西幄
　　董娇娘仙女也武夷君防乡人于幔亭峰上娇娘与谢英妃吕荷香黄次姑朱小娥罗妙容等西幄奏賔云右仙之曲
　　织女为婚
　　董永后汉人家贫佣力父死就主人贷钱一万以葬道遇一妇人求为永妻永与俱诣主人令织缣三百疋以偿一月而毕辞永而去乃曰我天之织女縁君至孝天帝令我助君偿债言讫凌云而去
　　董祀娶蔡邕女
　　董溪女嫁新及第人陆畅
　　晁董　贾董
　　巩【宫音　山阳　周卿士巩简公之后】
　　巩朔晋大夫宣十二年行成于郑成二年献防于周巩伋为汉侍中秉忠正之节
　　巩嵘宋孝宗朝提坑冶定铸额十五万緍
　　巩湘宋淳熈中知广州除龙图阁待制
　　窦巩【诗人】胶巩
　　三讲
　　项【商音　辽西　本姬姓国齐桓灭项子孙以国为氏　春秋时有项橐七嵗而为孔子师】
　　力扛鼎
　　项燕世为楚将燕子梁梁从子籍字羽力能扛鼎秦末起兵吴中自立为西楚霸王后败垓下歌曰力拔山兮气葢世时不利兮骓不逝骓不逝兮可奈何虞兮虞兮奈若何
　　鸿门翼蔽
　　项伯羽季父也沛公见羽鸿门伯为之先容后项庄拔剑起舞欲击沛公于坐伯以身翼蔽沛公得免髙祖即位封伯为列侯赐姓刘氏
　　饮水投钱
　　项仲山饮马渭水每投三钱郝廉亦然
　　逢人説项
　　项斯唐诗人杨祭酒诗云几度见君诗尽好及观标格过于诗平生不解藏人善到处逢人説项斯由此知名【诗话】
　　党人
　　项安世宋宁宗朝与徐谊刘光祖陈傅良等皆党人也
　　背项相望
　　四纸
　　李【征音　陇西　尧时臯陶为理官子孙以理为氏殷末有理微改为李　唐太宗赐徐世勣姓李昭宗赐朱邪赤心姓李　南唐赐奚廷珪姓李各有谱系】
　　紫气浮闗
　　老子名耳字伯阳諡曰母懐之八十一嵗乃生从母左腋而出指李为姓　周武王时为柱下史所出度世之法九丹八石玉醴金液治心养性絶粒变化役使神谈道徳五千言　尝乘青牛薄板车徐甲为御度函谷闗闗吏尹喜先望见紫气而知之乃授以长生之术
　　立犀
　　李氷仕秦为蜀守蜀多水灾氷立三石犀沈之江浦水患以息　宋子京文翁祠碑云蜀庙食千五百年而不絶者秦李氷汉文翁而已
　　控龙乘鹤
　　李少君字云翼入泰山采药病困遇安期生以神楼散一与服而愈乃上言于汉武曰臣能凝汞成白银化丹沙成黄金控飞龙而八遐徧乘白鹤而九垓同防海之枣如钟山之李如瓶臣皆得而食之遂生竒花上尊礼之
　　飞将军
　　李广陇西成纪人材气天下无防　文帝曰惜广不逢时令当髙祖世万戸侯何足道哉　武帝朝拜右北平太守匈奴号之曰汉之飞将军　尝谓王朔曰诸妄校尉以下【妄犹凡也】以军功取侯者数十人广终无尺寸功岂吾相不当侯耶　后从卫青出塞上以广数竒不令当单于乃令广出东道失利自刭　子当戸　孙陵
　　国士风
　　李陵所将皆荆楚勇士竒材剑客力扼虎射命中与单于战大防后以矢尽降匈奴司马迁云陵事亲孝与士信奋不顾身以徇国家之急有国士之风
　　鼎角匿犀
　　李固字子坚郃之子状貎有竒表鼎角匿犀足有文少好学负笈从师不逺千里究览坟籍为世大儒　顺帝朝为泰山太守杜乔按察兖州奏李固政为天下第一　郎顗荐之曰洁白之行有同皦日元精所生王佐之臣　冲帝即位拜太尉后为梁冀所害　子爕
　　登龙门
　　李膺字元礼性简亢无所交接惟以同郡荀淑为师陈寔为友　荀爽尝就谒因为其御既还喜曰今日乃得御李君矣　桓帝朝拜司隶校尉独持风裁以声名自髙士有被其容接者名为登龙门　时名贤更相褒举学中语曰天下楷模李元礼不畏强御陈仲举天下俊秀王叔茂党祸作诣诏狱死　党人八俊之首
　　三老
　　李躬年耆学明汉永平中拜为三老安车輭轮供绥执绶以二千石禄养终身
　　陈情表
　　李密字令伯蜀人事祖母至孝蜀平晋帝徴为太子洗马密上表陈情云臣无祖母无以至今日祖母无臣无以终余年臣年四十有四祖母刘年九十有六乌鸟私情愿乞终养上嘉之【蜀志】
　　老拳
　　李阳防与石勒隣居争沤麻池相欧击后勒曰李阳壮士召至引阳臂笑曰孤往日厌卿老拳卿亦遭孤毒手赐甲第一区拜参军都尉
　　孝义里
　　李谧字永和少好学惟以琴书为业屡辞徴辟諡贞静处士表其门曰文徳门里曰孝义里
　　孝敬村
　　李徳饶字世文仕隋为监察御史性至孝送父母丧雪中单缞徒跣行四十余里后有甘露降于庭所居村曰孝敬村里曰和义里【孝义传】
　　出粟赈饥
　　李士谦家富尝出粟数千石贷乡人值歳饥召债家设酒燔劵至春又出粮种分给赵郡农人曰此李参军遗徳也　仕元魏为开府参军归隋不仕
　　王佐才
　　李靖字药师姿貎魁竒尝谓所亲曰大丈夫当以功名取富贵何至作章句儒其舅韩擒虎与论兵曰可与语孙吴矣牛见之曰王佐才也　唐贞观中出将入相封卫国公　图形凌烟
　　贤于长城
　　李勣字懋功唐贞观中拜并州都督在州十六年帝曰我用勣守并州贤于长城逺矣　封英国公　图形凌烟
　　七品清要
　　李素立贞观中以亲丧去官既除服上诏授以七品清要官有司拟雍州司户上曰此官要而不清又拟秘书郎上曰此官清而不要乃授侍御史
　　人猫
　　李义府唐太宗初召见咏乌诗云上林无限树不得一枝栖上曰当全林借汝　髙宗朝拜参政狡险忌刻与人语嬉怡微笑隂中伤之人谓笑中有刀柔而害物又曰李猫
　　翰林六絶
　　李邕字泰和扬州人父善淹贯今古不能属辞人号为书簏　邕少知名唐武后时李峤张廷珪荐之召拜左拾遗开元中迁北海太守时称李北海又号翰林六絶谓文章书翰等过人也李林甫忌其才杀之
　　良金美玉
　　李峤字巨山儿时梦人遗双笔自是文辞大进张説云峤文如良金美玉无施不可　武后朝为凤阁舍人又为鸾台侍郎
　　花蕚集
　　李乂字尚真兄尚一尚真兄弟俱以文章名同为一集号李氏花蕚睿宗朝擢监察御史请谒不行时人语曰李下无蹊径　姚崇恶其轧已荐为紫薇侍郎
　　山判
　　李元纮为雍州司户时太平公主势震天下与民争碾硙元纮判还民长史窦懐贞趣改之元纮大书曰南山可移判不可改　开元中拜中书侍郎端午日宴武成殿赐臣下衣特以紫服金鱼赐之
　　乐圣
</div>
    <div class="pagination">
<a href="氏族大全_page49.html">上一页</a><span>...</span><a href="氏族大全_page45.html">45</a><a href="氏族大全_page46.html">46</a><a href="氏族大全_page47.html">47</a><a href="氏族大全_page48.html">48</a><a href="氏族大全_page49.html">49</a><span class="current-page">50</span><a href="氏族大全_page51.html">51</a><a href="氏族大全_page52.html">52</a><a href="氏族大全_page53.html">53</a><a href="氏族大全_page54.html">54</a><a href="氏族大全_page55.html">55</a><span>...</span><a href="氏族大全_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
