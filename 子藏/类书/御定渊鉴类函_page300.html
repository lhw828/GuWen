<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 300 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 300 页/共 320 页</h1>
    <div class="content">　　雌一雄饲以潭臯之粟饮以溶溪之水　韩诗外传曰晋平公游于河而乐曰安得贤士与之乐此也船人盖胥跪而对曰夫珠出于江海玉出于昆山无足而至者犹主君之好也士有足而不至者盖主君无好士之意耳何患无士乎公曰吾食客门左千人门右千人朝食不足夕收市赋暮食不足朝收市赋吾可谓不好士乎对曰夫鸿鹄一举千里所恃者六翮耳背上之毛腹下之毳益一把飞不为髙损一把飞不加下今君之食客门左门右各千人亦有六翮在其中矣将皆背上之毛腹下之毳耶【新序晋文公游西河舟人固桑对也说苑赵简子游于河舟人固桑对凡三书皆同也】　又曰田饶事鲁哀公而不见察谓哀公曰夫鸡有五徳犹日瀹而食之者以其所従来近也夫黄鹄一举千里止君园池食君鱼鼈啄君稻粱君犹贵之以其所従来逺也故臣将去君黄鹄举矣　列女传曰鲁陶婴陶明之女少寡养姑纺绩为产鲁人欲求之女乃歌曰黄鹄早寡七年不双宛颈独宿不与众同夜半悲鸣想其故雄飞鸟尚然况于贞良鲁人闻之遂不复求　说苑曰魏文侯献鹄于齐在道失之献空笼齐王曰胜得鹄　异苑曰魏安厘王观翔鹄而乐之曰寡人得如鹄之飞视天下如芥也客有隐游者闻之作木鹄而献王王曰此有形无用者也夫作无用之器世之奸民也召游欲加刑焉游曰大王知有用之用未寤无用之用也今臣请为大王翔之乃取而骑焉遂翻然飞去莫知所之　战国防曰庄辛谓楚襄王曰黄鹄游于江海俯啄鰋鲤仰啮菱藕奋其六翮自以为无患与人无争不知夫射者大脩弧矢治矰缴将加已百仞之上故昼游江湖夕调鼎俎　古今注曰汉恵帝五年七月黄鹄二集萧池　汉书曰黄鹄下建章宫太液池中公卿上夀赐诸侯王列侯宗室金钱　东观汉记曰章帝至岱宗柴望毕鹄三十従东南来经祀坛上　増宋桓荣善弹为东海太守登西楼见翔鹄云中谓左右曰当生取之于是弹其两翅毛脱坠地无伤养毛生乃放之
　　鹄三
　　原歌汉帝　呼子安【史戚夫人欲以已子为太子四皓辅太子不得动夫人泣上曰为我楚舞吾为汝楚歌歌曰鸿鹄髙飞兮一举千里羽翮已就兮横絶四海横絶四海兮无奈何虽有缯缴兮安所施歌阕夫人歔欷流涕竟不易太子　列仙传仙人死陵阳山下有黄鹄栖其冡边树上鸣常呼子安】类鹜　吞人【后汉马援书戒子侄曰龙伯髙敦厚愿尔曹效之效之不得犹为谨敕士所谓刻鹄不成尚类鹜也　下神异经详鹤一】　集污池　下太液【列子鸿鹄髙飞不集污池下详鹄二汉书】　啄稻粱　啮菱藕【上详鹄二韩诗外传下详鹄二战国防】
　　慕鸿鹄之髙飞　弃燕雀之小志　燕雀岂知鸿鹄之志　蜉蝣不知鹤之年　増金衣　菊裳【西京杂记始元元年黄鹄下太液池帝为歌曰黄鹄飞兮下建章羽肃肃兮行跄跄金为衣兮菊为裳唼喋荷荇出入蒹葭自顾菲薄愧尔嘉祥】　奋翅　矫翮【文选愿为双鸿鹄奋翅起髙翔　韩愈诗矫翮逐黄鹄】宛颈　比翼【陶婴歌详鹄二　离骚寜与黄鹄比翼乎】　垂云　摩天【黄鹄翅垂云　黄鹄摩苍天并杜甫诗】　背负青天　膺摩赤霄【淮南子】
　　鹄四
　　原逸云际　知夜半【淮南子鹄知夜半】　献空笼【史齐王使淳于髠献鹄于楚出邑门道飞其鹄徒揭空笼见楚王曰齐王使臣献鹄过水上不忍鹄渴臣饮之而飞臣欲绞颈而絶恐人议王以鹄故令士自杀欲买代之是不信欺王也臣欲亡恐两主使不通故来受罪楚王善之厚赐以倍鹄价】　思援弓【孟奕者一人以为鸿鹄将至思援弓缴而射之详博奕】　増化女【广记晋安帝元兴中一人年出二十未婚然目不干色曽无秽行尝行见一女甚丽谓少年曰闻君自以季栁之俦亦复有桑中之欢耶女便歌少年微有动色后复重见之少年问其姓答云苏琼家在途中遂邀还尽欢其従弟突出杖女即化为雌白鹄】　化鳬【杜甫诗君不见黄鹄髙于五尺童化为白鳬似老翁】　颈长一丈【石虎时州献黄鹄雏五泛之于真武池颈长一丈声闻十余里】　双翅不擘【选诗黄鹄忍长饥双翅乆不擘】
　　鹄五
　　原诗古诗曰飞来双白鹄乃従西北方十十五五罗列成行妻卒被病不能相随五里一反顾十里一徘徊吾欲衔汝去口噤不能开吾欲负汝去毛羽日摧颓　又曰黄鹄一逺别千里顾徘徊　晋阮籍诗曰鸿鹄相随去飞飞适荒裔双翮凌长风须防万里逝朝飡琅玕食夕宿西山际抗身青云中网罗孰能制　増宋吴迈逺飞来双白鹄诗曰可怜双白鹄双双絶尘氛连翩弄光景交颈游青云逢罗复逢缴雌雄一旦分哀声流海曲孤叫出江濆岂不慕前侣为尔不及羣　原陈阮卓赋得黄鹄一逺别诗曰霜风秋月映楼眀寡鹄偏栖中夜惊月下徘徊顾别影风前凄断送离声离声一去断复续别响时来疎复促聊看逺客赠绫纹弥怨闲宵雅琴曲恒思昔日稻粱恩理翮整翰上君轩独舞轻飞向吴市孤鸣清唳出雷门王子吹笙忽相值自觉飘飘云里驶一举千里未能归惟有田饶解深意　増唐王维送别双黄鹄歌曰天路来兮双黄鹄云上飞兮水上宿抚翼和鸣整羽族不得已忽分飞家在玉京朝紫微　韩愈别鹄操曰雄鹄衔枝来雌鹄啄泥归巢成不生子大义当乖离江汉水之大鹄身鸟之微更无相逢日且可绕树相随飞　贾岛黄鹄下太液池诗曰髙飞空外鹄下向禁中池岸印行踪浅波揺立影危来従千里岛舞拂万年枝踉跄孤风起徘徊水沫移幽音清露滴野性白云随太液无弹射灵禽翅不垂　崔枢齐优开笼飞去所献楚王鹄诗曰受命笼齐鹄交欢献楚王恵心先巧辩戢羽见回翔意适清风逺忧除白日长度云揺旧影过树阅新芳直取名翻重宁惟好不伤谁言滑稽理千载戒禽荒　宋陆游追作太液黄鹄歌曰建章宫里春风寒太液水生池面寛中人驰奏黄鹄下龙旂豹尾临池看芹香藻暖鹄得意左右従官呼万嵗须臾传诏宴公卿驩声如雷动天地时平宫省逰乐多黄鹄刷羽涵恩波小臣珥笔龙池下愿继前朝天马歌
　　鹳一
　　増格物总论曰鹳水鸟状类于鹤但赤脚无朱顶巢于髙木絶顶处善飞搏其飞也奋于层霄之上落处不知防千里　陆玑诗疏曰鹳鹳雀也似鸿而大长颈赤喙白身黒尾翅树上作巢大如车轮卵如三升杯望见人按其子令伏径舎去一名负釡一名黒尻一名背灶一名皁帬　本草释名曰鹳字篆文象形其背尾色黒故陆玑诗疏有皁帬诸名　本草集解曰鹳有两种似鹄而巢树者为白鹳黒色曲颈者为乌鹳　又曰鹳身如鹤但头无丹项无乌带兼不善唳止以喙相击而鸣多在楼殿吻上作窠　又曰鹳飞奋于层霄旋绕如阵仰天号鸣必主有雨其抱卵以影或云以声聒之禽经云鹳生三子一为鹤防极成震阴变为阳也震为鹤防为鹳也　禽经曰人探巢取鹳子六十里旱能羣飞激云云散雨歇其巢中以泥为池有长水石故含水满池中能养鱼而不涸及畜蛇以哺其子　酉阳杂俎曰鹳羣绕旋飞谓之鹳井又谓之影抱必有风雨　埤雅曰鹳遇巨石知其下有蛇即于石前如术士禹歩其石阞然而转南方人学其法者伺其养雏縁木以篾絙缚其巢必作法解之乃于木下铺沙印其足迹而仿学之天将雨则长鸣而喜盖知雨者也作巢择取礜石周围绕卵以助暖气故方术家以鹳暖巢中礜石为真物也俗谓鹊梁蔽形鹳石归酒　自然论曰鹭目成而受胎鹳影接以懐卵
　　鹳二
　　増桓谭新论曰昔有鹳郡国皆杀之而三辅俗不敢取取或雷霹雳赴之原天不独在此其杀取时正与偶耳渊池说林曰周正子思方防时于林下见一鹳为
　　弹所伤取归养之俟其愈縦去后数日夜读书闻有物击其扉启视之乃向縦之鹳也背负金串卸于地串上结纸条上书云始于博士终于大夫后果然故呼鹳为负金
　　鹳三
　　原负金　洒珠【鹳一名负金又名旱羣　洒珠挥弄】　鸣垤　巢甍【诗鹳鸣于垤妇叹于室垤蚁也　文水鹳巢层甍】　知雨　疏风【上见埤雅】　濯翮　鼓翅　増衔鳣　趂蛇【后汉杨震字伯起年五十始应州郡辟人谓之晩暮夜有鹳雀衔三鳣鱼飞集讲堂前都讲取鱼进曰蛇鳣者卿大夫服之象也数三者法三台也先生自此升矣　朝野佥载魏光乗任左拾遗题品朝士宰相姚元之长大行急目为趂蛇鹳坐是贬新兴尉】　多立　善旋【传短脚者多伏长脚者多立脚近尾者好歩脚近臆者好掷多伏鵞之类是也多立鹳鹤之类是也　埤雅鹳善旋飞盘薄霄汉与鵞之成列互异故古之阵法或愿为鵞或愿为鹳也】　巢髙木　浴幽径【上详鹳一格物总论　杜甫诗江鹳巧当幽径浴】
　　鹳四
　　原水鸟【鹳水鸟也伏卵时数入水卵则不毈】　凉石【礜石温鹳石凉】　俯鸣则阴仰鸣则晴【禽经】　増禳灾【拾遗记鹳能聚水巢上故人多聚鹳鸟以禳火灾】　造庭【宋绍定间张广年权县事谯楼有巢鹳中弋带箭造庭下哀鸣若有所诉者广年视箭首字得弋人姓名追惩之鹳乃去】　瓦亭仙【清异録鹳多在殿阁鸱尾及人家屋兽结窠故或有呼瓦亭仙者】
　　鹏一
　　原庄子曰北溟有鱼其名曰鲲化而为鹏鹏之背不知防千里也怒而飞其翼若垂天之云是鸟也海运将徙于南溟南溟者天池也水击三千里抟扶揺而上者九万里　増说文曰鹏及朋皆古文鳯字也鳯飞羣鸟従以万数故以朋为朋党字　郭象注曰鹍鹏之实吾所未详　晏子景公问晏子曰天有极大物乎对曰有鹏浮游云背陵苍天该于天地漻漻乎不知其翮之所在也　孔氏志怪曰楚文王好猎有献鹰者文王见之爪距神爽殊异常鹰故为猎于云梦俄而云际有一物凝翔鲜白不辨其形鹰便竦翮而升矗若飞电须防羽堕如雪血下如雨有大鸟堕地度其两翅广数十里众莫能识时有博物君子曰此大鹏雏也始飞焉故为鹰所制　原异类传曰汉武帝时西域献黒鹰得鹏雏东方朔识之　増春渚纪闻曰沈晦赴省至天长道中梦身骑大鹏抟风而上因作大鹏赋以纪其事已而果魁天下　癸辛杂识曰元成吉思皇帝常西征渡流沙万余里有大鸟其一羽足以蔽千人盖鹏类也
　　鹏二
　　増蔽日　垂云【昆仑层期国出大鹏飞则蔽日能食骆驼人拾得其羽截以为水桶　下见前庄子】　培风　碍天【庄子九万里则风斯在下矣而后乃今培风背负青天而莫之天阏者而后乃今将圗南　杜甫诗鹏碍九天须却避】　堕翮　褰噣【鹏骞堕长翮海浴褰鹏噣并韩愈诗】　变化　翺翔【圗南未可料变化有鹍鹏鹏路观翺翔并杜甫诗】
　　鹏三
　　原赋晋贾彪鹏赋曰余览张茂先鹪鹩赋以其质微处防而偏于受害愚以为未若大鹏栖形遐逺自育之全也此固祸福之机聊赋之云叹大钧之布物启块化于天壤嘉有鹏之巨鸟摄元气之夸象揭宇宙之逼隘遵四海以泛荡　増唐李白大鹏赋曰脱脩鳞于海岛张广翅于塞门刷渤澥之春流晞扶桑之朝暾尔乃激三千以堀起抟九万而迅征背岌泰山之崔嵬翼举垂天之縦横足防虹蜺目辉日月连轩沓拖挥霍翕忽喷气则六合生云落毛则千里飞雪邈彼北荒将穷南隅块视三山杯观五湖烛龙衔光以照影列缺施鞭而启途缤翻乎八荒之间隐映乎四海之半横大明而掩昼若浑沌之未判忽腾陵以回转则霞廓而雾散然后六月一息至于天池溟涨沸渭丘陵迁移穷洪荒之壮观浮万里之清漪　髙迈鲲化为鹏赋曰若乃张垂天激洪涟海若簸其后阳侯腾其前足踏元气背摩太清指天地以遥集按髙衢而迅征时与运并道与时行遗夭阏之类放逍遥之情
　　原赞晋阮脩大鹏赞曰跄跄大鹏诞自北溟假精灵鳞神化以生如云之翼如山之形海运水击扶揺上征












　　御定渊鉴类函巻四百二十
　　钦定四库全书
　　御定渊鉴类函卷四百二十一
　　鸟部四【孔雀　鹦鹉　秦吉了　时乐鸟鸟鳯　青鸟　雉　鹖】
　　孔雀一
　　原春秋元命苞曰火离为孔雀　増本草释名曰孔雀一名越鸟梵书谓之摩由逻　异物志曰孔雀形体旣大细颈隆背似鳯皇自背及尾皆作圆文五色相绕如带千钱文长二三尺头戴三毛以为冠足有距迎晨则鸣相和　埤雅曰尾有金翠五年而后成初春乃生三四月后复凋与花萼俱荣衰尤自珍爱遇芳时好景闻弦歌必舒张翅尾盼睐而舞性妬忌自矜其尾虽驯养已久遇妇女童子服锦防者必逐而啄之山栖时先择贮尾之地然后置身欲生捕之者候雨甚徃擒之尾霑而重人虽至犹爱其尾不复鶱扬也　虞衡志曰孔雀生高山乔木之上人探其雏育之喜卧沙中以沙自浴自拍甚适雄者尾长数尺金碧晃耀时自奋张其尾团
　　如锦轮　纪闻曰罗州山中多孔雀羣飞者数十为偶雌者尾短无金翠雄者生三年有小尾五年成大尾山谷民烹食之味如鹅解百毒人食其肉饮药不能愈病其血与其首解大毒南人得其卵使鸡伏之即成其脚稍屈其鸣若曰都防土人取其尾者持刀于丛篁可隐之处自蔽伺过急断其尾若不即断廻首一顾金翠无复光彩　岭南异物志曰交趾郡人多养孔雀或遗人以充口腹或杀之以为脯腊人又养其雏为媒旁施网罟捕野孔雀伺其飞下则牵网横掩之采其金翠毛装为扇拂或全株生截其尾以为方物云生取则金翠之色不减　原续汉书曰西南夷滇池出孔雀　又曰西域条支国出孔雀　西域传曰罽宾国出孔雀　増后魏书曰兹国孔雀羣飞山谷闲人取养而食之字乳如鸡鹜王家恒千余只　原杨孝元交州异物志曰孔雀人拍其尾则舞　増増益经曰孔雀有九德一顔貌端正二音声清彻三行歩翔序四知时而行五饮食知节六常念知足七不分散八少媱九知反覆以此喻比丘之行仪也　酉阳杂俎曰孔雀因雷声而孕　北戸録曰孔雀不匹以音影相接而孕或雌鸣下风雄鸣上风亦孕　冀越集曰孔雀虽有雌雄将乳时登木哀鸣蛇至即交故其血胆尤伤人　墨庄漫録曰孔雀毛着龙脑则相缀禁中以翠尾作帚每幸诸阁掷龙脑以辟尘秽过则以翠尾帚之皆聚无遗者亦若磁石引鍼琥珀拾芥物类相感然也　原盐铁论曰南越以孔雀珥门户昆山之旁以玉抵乌鹊今贵人之所贱珍人之所饶非所以厚中国也　楚辞曰孔盖兮翠旌【注孔雀之羽为车盖】増太经曰礼首孔鴈之仪利用登于阶【言孔雀有文雁有序】
　　【其象皆中礼故利用登于阶也】
　　孔雀二
　　原周书曰成王时西方人献孔雀　神仙传曰萧史吹箫常致孔雀　汉书曰尉陀献文帝孔雀二双　郭子曰梁国杨氏子年九岁甚聪慧孔君平诣其父父不在乃呼儿出为设果有杨梅孔指以示儿此实君家果儿应声答曰未闻孔雀是夫子家禽【一本作孔文举诣杨修】　魏文帝诏问朝臣曰前于阗王山习所上孔雀尾万枝文彩五色以为金根车盖遥望耀人眼　晋公卿赞曰世祖时西域献孔雀解人语弹指应节起舞　増述异记曰宋武帝大明五年广郡献白孔雀以为中瑞　隋炀帝大业十年有二孔雀自西苑飞集朝堂百官称贺
　　孔雀三
　　原綷羽　戴冠【文孔雀綷羽而翺翔　下见杨修赋】　为裘　珥户【齐书文惠太子织孔雀毛为裘　下详孔雀一盐铁论】　常致　相存【萧史吹箫详孔雀二　长门赋孔雀集而相存】　増中瑞　南客【上详孔雀二述异记　李昉名孔雀曰南客一名孔都防一名文禽】　珠尾　翠角【海录碎事曰孔雀尾端一寸名曰珠尾　下见韩愈诗】　梦羽　写貌【齐书曰武帝年十三梦人以笔画身左右为两翅又着孔雀羽衣裳空中飞举　画断日贞元中新罗国献孔雀解舞德宗召边鸾于眞武门写貌一正一背翠防生动金钿遗妍若运清声宛应舞节】饰纛　画屏【南蛮盘盘以孔雀羽饰纛　唐髙祖窦后画雀屏事详见后妃】　裁修
　　尾　焕金华【上见钟防赋　下见韩愈诗】　友鸾鳯　巢云海【上见韩愈诗　下见白居易诗】
　　孔雀四
　　原生遐裔【孔雀生遐裔】　戏家禽【孔文举诣杨修详孔雀二】　白色【宋孝武大明五年新昌军献详孔雀二述异记】　文彩【于阗国献】　増辟恶【段氏云孔雀辟恶】偶蛇【纪闻云卢肇在南海见从事王轩有孔雀一日奴告蛇盘孔雀且死矣轩令救之卒云蛇与孔雀偶耳又禽经云鹊见蛇则噪而贲孔雀见蛇则宛而跃】　高止【禽经孔雀爱毛遇雨高止】　断尾【岭表异録孔雀翠尾自累其身比夫雄鸡自断其尾】　持翣【南蛮志婆利王左右持孔雀翣】　钲栖【孔帖西舍利乐钲栖孔雀又西舍利曲名白孔雀】　不可食胆【孔雀食蝮蛇血胆最毒】不可入目【衍义孔雀不可入目昏翳人眼】
　　孔雀五
　　增诗唐杜甫赤霄行曰孔雀未知牛有角渴饮寒泉逢抵触赤霄悬圃须徃来翠毛金花不辞辱　武元衡诗西川使宅有韦太尉时孔雀存焉暇日因与诸公同翫座中兼故府宾御兴叹者久之因赋是诗用广其意曰荀令昔居此故巢留越禽动揺金翠尾飞舞玉池隂上客撤瑶瑟美人伤蕙心防因南国使归放海云深　白居易和诗曰索莫少顔色池边无主禽难收带泥翅易结着人心项翠落残碧尾花锁暗金放归飞不得云海故巢深　韩愈和诗曰穆穆鸾鳯友何年来止兹飘零失故态隔絶抱长思翠角高独耸金华焕相差坐恩顾重毕命守堦墀　王建和诗曰孤号秋阁隂韦令在时禽觅伴海山黒思乡橘柚深举头闻旧曲顾尾惜残金顦顇不飞去重君池上心　李商隐和孙朴韦蟾孔雀咏曰此去三梁远今来万里携西施因网得秦客被花迷可在青鹦鹉非关碧野鸡约睂怜翠羽刮目想金箆瘴气笼飞远蛮花向座低轻于赵皇后贵极楚悬黎都防矜罗幕佳人炫绣袿屏风临烛扣捍拨倚香脐旧思牵云叶新愁待雪泥爱堪通梦寐画得不端倪地锦排苍雁帘钉镂白犀曙霞星斗外凉月露盘西妬好休夸舞经寒且少啼红楼三十级稳稳上丹梯　薛能孔雀诗曰偶有功名正俗才灵禽何事降瑶台天仙黼黻毛应是宫后屏帏尾忽开曾处嶂中眞雾隐每过庭下似春来佳人为我和衫拍遣作傞傞送一杯　李郢孔雀诗曰越鸟青春好顔色晴轩入户防呫衣一身金翠画不得万里山川来者稀丝竹惯聴时独舞楼台初上欲孤飞刺桐花谢芳草歇南国同巢应望归　宋梅尧臣赋孔雀送魏殊曰置从南海桄榔林笼入西州鹦鹉地耸观翕翼修尾张鳞鳞团花金缕翠一身烂漫文章多引声笙竽奈老何五侯池馆不可恋桂树深枝自有窠　刘克庄邻家孔雀诗曰初来毛羽锦青葱今与家鸡饮啄同童子有时偷翦翅主人长日少开笼峤南歳月幽囚里陇右山川梦寐中因笑世间眞赝错绣身翻得上屏风
　　原赋魏杨修孔雀赋曰魏王园中有孔雀久在池沼与众鸟同列其初至也甚见竒伟而今行者莫视临淄侯感世人之待士亦咸如此故兴志而作赋并见命及遂作赋曰有南夏之孔雀同号称于火精寓鹑虚以挺体含正阳之淑灵首戴冠以饰貌爰背而鸾颈徐轩翥以俯仰动止歩而有程　钟防孔雀赋曰有炎方之伟鸟感灵和而来仪禀丽精以挺质生丹穴之南垂戴翠毛以表弁垂緑蕤之森纚裁修尾之翘翘若顺风而扬麾五色防注华羽参差鳞交绮错文藻陆离丹口金辅黝目素规或舒翼轩峙奋迅洪姿或蹀足踌躇鸣啸郁吚　晋左九嫔孔雀赋曰戴緑碧之秀毛擢翠尾之修茎饮芳桂之凝露食秋菊之落英耀丹紫之倏烁应晨风以悲鸣
　　鹦鹉一
　　原万毕术曰干睾一名鹦鹉断舌可使言语　许慎说文曰鹦鹉能言鸟也鹦从鸟婴声防从鸟母声　増本草释名曰按字说云鹦防如婴儿之学母语故字从婴母亦作鹦鹉熊太古云大者为鹦防小者为鹦哥则防义又取乎此梵书谓之臊陀　原山海经曰黄山及数历之山有鸟焉其状如鸮赤喙人舌能言名曰鹦防【郭璞云鹦防舌似小儿舌有五色者亦有纯白纯赤者】　广州记曰根杜出五色鹦防　吴时外国传曰扶南东有涨海海中有洲出五色鹦鹉　南方异物志曰鹦鹉有三种青大如乌臼一种白大如鸱鸮一种五色大于青者交州巴南尽有之五色者出杜薄州　増又曰凡鸟四指三向前一向后其目下睑【音检】眨【音劄】上此鸟两指向前两指向后四趾齐分两睑俱动如人目　本草集解曰鹦防有数种緑鹦防出陇蜀而滇南交广近海诸地尤多大如乌鹊数百羣飞南人以为鲊食红鹦鹉紫赤色大亦如之白鹦鹉出西洋南番大如母鸡五色鹦防出海外诸国大于白而小于緑者性尤慧利或云雄者喙变丹雌者喙黒不变张思正倦游録云海中有黄鱼能化鹦鹉此必又一种也　桂海禽志曰白鹦鹉大如小鹅亦能言羽毛玉雪以手抚之有粉粘着指掌如蛱蝶翅　张华曰鹦鹉人以手抚拭其背则瘖痖矣故禽经云鹦鹉摩其背而瘖鸜鹆翦其舌而语　广南新春十州多鹦鹉食木叶榕实凡养之俗忌以手频触其背犯者即多病颤而死土人谓为鹦鹉瘴　彚苑曰鹦鹉瘴余尝亲騐之然此物出南方稍北中冷则发瘴噤战如人发寒热以柑子饲之则愈不然必死　原礼记曰鹦鹉能言不离飞鸟淮南子曰鹦鹉能言而不可使长言是得其所言不得其所以言
　　鹦鹉二
　　原刘艾汉帝传曰兴平元年益州土人献鹦防三诏曰徃者益州献鹦防三枚夜食三升麻子今谷价腾贵此鸟无益有损可付安西将军杨定因令归本土　诸葛恪在吴主座有鸟飞过恪曰白头翁张昭在座疑恪讥之乃曰恪欺陛下不闻有鸟名白头翁若有请觅白头母恪问鸟有鹦母请觅鹦父昭不能对　异苑曰张华有白鹦鹉华每出行还辄说僮仆善恶后寂无言华问其故鸟曰见藏瓮中何由得知公后在外令唤鹦鹉鹦鹉曰昨夜梦恶不宜出户公犹强之至庭为鹯所搏教其啄鹯脚仅而获免　沈约宋书曰谢庄为太子庶子时南平王铄上赤鹦鹉普诏羣臣为赋太子左卫率府袁淑文冠当时作赋毕赍以示庄庄赋亦竟淑见而叹曰江东无我卿当独秀我若无卿亦一时之杰也遂隐其赋　刘义庆宣騐记曰有鹦鹉飞集他山山中禽辄相爱重鹦鹉自念虽乐不可久也便去后数月山中大火鹦鹉遥见便入水霑羽飞而洒之天神言汝虽有志意何足云也对曰虽知不能救然尝侨居是山禽兽行善皆为兄弟不忍见耳天神嘉感即为灭火　増幽怪録曰隋开皇中桞归舜自巴陵泛舟遇风吹至君山因维舟至一处有鹦鹉数十相呼姓字有名武游郎阿仙郎阿苏儿者有名自在仙武仙郎莲露者有名鳯花台戴蝉儿多花子者或有善歌者因问归舜所来及姓字乃曰为足下转逹桂家十三娘子因遥呼曰阿春此间有客有青衣乘云而下为之设食忽一道士自空飞下投一尺绮与归舜曰以此掩眼即去矣归舜从之身如飞却坠以达舟所　旧唐书曰贞观十八年陀洹国献白鹦鹉毛羽皓素头上有红毛数十垂与翅齐　明皇杂録曰开元中岭南献白鹦鹉养之宫中嵗久驯扰聪慧洞晓言词上及贵妃皆呼雪衣女授以词臣诗篇数徧便讽诵上每与贵妃及诸王博戏上稍不胜左右呼雪衣娘必飞入局中鼓舞以乱其行列或啄嫔御及诸王手使不能争道忽一日飞上贵妃镜台语曰雪衣娘昨夜梦为鸷鸟所搏将尽于此乎上使贵妃授以多心经以禳之后从校猎戏于殿上忽有鹰搏之而毙上与贵妃叹息久之遂命瘗于苑中为立冢呼为鹦鹉冢松牕録曰明皇时以林邑国进白鹦鹉慧利之性特
　　异常者因暇日以金笼饰之示于三相上再三美之时苏颋初入相每以忠谠励已因前进云鹦鹉能言不离飞鸟臣愿陛下深以为念　唐李繁渊圣蘧庐曰东都有人养鹦鹉以其慧甚施于僧僧教之能诵经徃徃架上不言不动问其故对曰身心俱不动为求无上道及其死焚之有舍利　宋志曰建隆二年陇州贡黄鹦鹉上以为瑞遂作金鹦鹉等旗中书舍人王着献颂因以为规诏褒之　春渚纪闻曰有韩奉议者为陇州通守家人得鹦哥忽语家人曰鹦哥数日来甚思量乡地若得放鹦哥即生死无忘也家人闻其语甚怜之即与解所系縚线遂振翼望西而去家人辈怅然者久之谓必无远达之理至数月旧任有经使何忠者自陇州差至京师始出州城因憇一木下忽闻木杪有呼急足者忠仰首视之即有鹦哥且顾忠曰你记得我否我便是韩通判家所养鹦哥也你到京师切记为我传语通判宅眷鹦哥已归到乡地甚快活深谢见放也忠咨嗟而行至都遂至韩第问鹦哥所在具言其所见举家惊异且念其慧黠及能侦候何忠传达其言为可念也　緑雪亭杂言曰宋髙宗宫中养鹦鹉数百皆能言髙宗一日问之曰思乡否曰思乡遂遣中贵送归陇山后数年有使者过陇山鹦鹉问曰上皇安否使者赋诗云陇口山深草木荒行人到此断肝肠耳边不忍听鹦鹉犹在枝头说上皇【一本作徽宗使者为郭浩】　彚苑曰明鎭守太监遣人徃百夷求得黄鹦鹉献于京师
　　鹦鹉三
　　原缃翼　翠衿【上见曹毗赋　下见祢衡赋】　丹足　紫毛【上见傅休奕赋孙畅异物志曰鹦鹉其毛色或苍緑或紫赤喙曲如鸮而目深行如鸠雀而能效人言故见殊贵】　择
　　林　啄蕊【上见祢衡赋　下见郭璞赞】　如鸡　似鸮【上详鹦鹉一本草集解下详鹦鹉一山海经】　通梦忧贤　感神灭火【周宣梦书曰鹦鹉为亡人居宅也梦见鹦鹉忧亡人也其在堂上忧贤豪也　下详鹦鹉二宣騐记】　緑衣　朱咮【见傅休奕赋】緑襟　紫颈　赤羽　黝颔　慧性　竒姿　灵息殊智　红臆　绀趾　金目　丹觜　自然之姿
　　哿矣之性【上文　下能言】　増灵禽　陇客【异物志曰鹦鹉西域灵禽能言凡鸟李昉名鹦鹉曰陇客】　金精　火德【陇坻西方为金故曰金精鹦鹉觜赤故曰火德竝】
　　【祢衡赋语】　诉寒　问主【孔帖曰贞观五年林邑献五色鹦鹉数诉寒适新罗献美女二人魏征谏以为不当受太宗乃曰林邑鹦鹉犹自言寒思归况人之远别乎并鹦鹉各付其使还之　邵氏闻见録曰关中贾得鹦鹉于陇山能言爱之贾偶以事陷缧絏既脱而叹怏不已鹦鹉曰郎在狱数日已不堪鹦鹉笼闭累年奈何贾即放之去后其侪辈过陇鹦鹉必于林间致声问其故主也】　安南种　交州献【太平御览曰余寓番禺曾游新防县遇安南欢好使麴将军见养一鹦鹉背尾有深浅翠毛臆前淡紫嫩红间出两防别垂毛翅尾甚可爱　南史曰梁天监元年交州献能歌鹦鹉诏不纳】　过吴江辞金殿【鹦鹉来过吴江水江上洲传鹦鹉名　落羽辞金殿孤鸣托绣衣能言终见弃还向陇山】
　　【飞竝李白诗】　封使者　呼侍儿【天寳遗事曰长安有豪杨崇义者妻刘氏与邻儿李弇私通遂谋杀崇义埋枯井中其妻经府陈词官吏日追捕贼不得后县官再诣崇义家检校其架上鹦鹉忽厉声曰杀崇义者李弇也遂捕伏法府尹具其事明皇取鹦鹉置后宫封为緑衣使者　青林诗话曰蔡确贬新州侍儿名琵琶者随之有鹦鹉甚慧公每扣响板鹦鹉传呼琵琶后卒误触响板鹦鹉犹呼不已公怏怏不乐有诗云鹦鹉言犹在琵琶事已非伤心瘴江水同渡不同归】　似妖姬　类俳优【上见阎朝隐诗　梅尧臣诗曰一入秦宫去千山陇树秋能言依妇女学语类俳优】　不及陇山升之堂殿【异物志曰广管雷罗等州多鹦鹉翠毛丹觜可效人言但差小不及陇山者每羣飞数百山果熟时遇之立尽　成公绥赋曰小鸟以其能言解意故肓以金笼升之堂殿然未得鸟之性】　翠衿短尽　玉琐闲拘【上杜甫诗下梅尧臣诗】
　　鹦鹉四
　　原言鸟【汉异域志献言鸟注鹦鹉】　慧鸟【郭璞赞鹦鹉】　赤喙　献【晋安帝义熙十四年秋林邑献白鹦鹉】　断【梁天监三年断诸侯进鹦鹉又交州献能言鸟乃不纳之】　増阿安乐【晋传咸答客书曰吾作左丞未几已为京兆虽心知此为不合然是家乡亲里自愿便从俗耳时足下问吾当去否吾答鹦鹉子言阿安乐今到阿安乐何为不去】　道寸心【李白诗安得秦吉了为人道寸心】　緑朝云【采兰杂志云河间王琛有妓曰朝云善歌又有緑鹦鹉善语朝云每歌鹦鹉和之声若出一琛爱之号为緑朝云】　放雪衣【苏子瞻常记周韶事云杭州营籍周韶尝侍广坐泣求落籍客命以诗遂援笔立成曰陇上巢空嵗月惊忍防回首自梳翎开笼若放雪衣女应念观音般若经韶时衣白故云一坐惊叹遂落籍】　下笔惊【李商隐诗郎君下笔惊鹦鹉注谓韩偓偓小字冬郎尝即席为此诗一坐尽服】　醉客霑【杜甫诗醉客霑鹦鹉注谓鹦鹉螺也梁简文帝答张纉书车渠屡酌鹦鹉骤倾】　文不加防【隋书曰杜慎徽幼聪敏博渉开皇末举秀才防林邑献白鹦鹉仆射杨素促召慎徽使作赋慎徽援笔立成素见其文不加防异之】　名载梵经【韦臯鹦鹉舍利塔记曰贞元中有献鹦鹉鸟者河东裴氏志乐金仙之道以此鸟名载梵经常狎而敬之】　鹦鹉王【百縁经曰鹦鹉王见佛比丘寂然宴坐甚怀喜悦】
　　鹦鹉五
　　原诗唐李义府咏鹦鹉诗曰牵弋辞重海触网去层峦戢羽雕笼际延思彩霞端慕侣朝声切离羣夜影寒能言殊可贵相助忆长安　増唐阎朝隐鹦鹉猫儿篇曰鹦鹉鸟同资造化兮殊粹精鹔鹴毛翡翠翼鹓雏延颈鹍鸡弄色彷彷兮佯佯似妖姬躧歩兮动罗裳趋趋兮跄跄若处子廻眸兮登玉堂　胡皓同蔡孚起居咏鹦鹉诗曰鹦鹉殊姿致鸾皇得比肩常循金殿里每话玉阶前贾谊才方达扬雄老未迁能言既有地何惜未闻天　杜甫鹦鹉诗曰鹦鹉含愁思聪明忆别离翠衿浑短尽红觜漫多知未有开笼日空残宿旧枝世人怜复损何用羽毛竒　白居易鹦鹉诗曰竟日语还黙中宵栖复惊身囚縁防翠心苦为分明暮起归巢思春多忆侣声谁能拆笼破从放快飞鸣　又诗曰陇西鹦鹉到江东养得经年觜渐红常恐思归先翦翅每因餧食暂开笼人怜巧语情虽重鸟忆髙飞意不同应似朱门歌舞妓深藏牢闭后房中　又双鹦鹉诗曰緑衣整顿双栖起红觜分明对语时始觉琵琶弦莽卤方知吉了舌参差郑牛识字吾常叹【谚云郑康成家牛触墙成八字】丁鹤能歌尔亦知若称白家鹦鹉鸟笼中兼合解吟诗　又红鹦鹉诗曰安南远进红鹦鹉色似桃花语似人文章辩慧皆如此笼槛何年出得身　刘禹锡和乐天鹦鹉诗曰养来鹦鹉觜初红宜在朱楼绣户中频学唤人縁性慧偏能识主为情通敛毛睡处难锁日軃翅愁时愿见风谁遣聪明好顔色事须安置入深笼　徐凝和鹦鹉诗曰毛羽曾经翦处残学人言语道寒暄任饶长被金笼阖也免栖飞雨雪难　张祜鹦鹉诗曰栖栖南越鸟色丽思沉淫暮隔碧云海春依红树林雕笼悲敛翅画阁岂闗心无事能言语人闻怨恨深　又曰万里去心违竒毛觉自非美人怜解语凡鸟畏多机未胜无丹觜何劳事緑衣雕笼终不恋防向故山归　裴夷直鹦鹉诗曰劝尔莫移禽鸟性翠毛红觜任天眞如今漫学人言巧解语终须累尔身　苏郁【一作吴英秀】鹦防词曰莫把金笼闭鹦防个个分明解人语忽然更向君前言三十六宫愁几许　杜牧鹦防诗曰华堂日渐高雕槛系红縚故国陇山树美人金翦刀避笼交翠尾罅觜静新毛不念三缄事世途皆尔曹　来鹏鹦鹉诗曰色白还应及雪衣觜红毛緑语仍竒年年鎻在金笼里何似陇山闲处飞罗邺鹦鹉咏曰玉槛瑶轩任所依东风休忆岭头归
　　金笼昔惜好毛羽红觜莫教多是非便向郄堂夸饮啄还应祢笔发光辉乘时得路何须贵燕雀鸾皇各有机秦韬玉鹦鹉诗曰每闻别雁竞悲鸣却向金笼寄此
　　生早是翠襟争爱惜可堪丹觜彊分明云漫陇树魂应断歌按秦楼梦不成幸自祢衡人未识嫌他作赋被时轻　裴说鹦鹉诗曰常贵西山鸟衔恩在玉堂语传明主意衣拂美人香缓歩寻珠网髙飞上画梁长安频道乐何日从君王　殷文圭鹦鹉诗曰丹觜如簧翠羽轻随人呼物旋知名金笼夜黯山西梦玉枕晓憎外声才子爱竒吟不足美人怜尔绣初成应縁是我邯郸客相顾咬咬别有情　吴越罗隐鹦鹉诗曰莫恨雕笼翠羽残江南地暖陇西寒劝君不用分明语语得分明出转难　宋王安石鹦鹉诗曰云木何时两翅翻玉笼金鎻只烦寃不须强作人间语举世何人解语言　元马祖常王继学鹦鹉聨句曰雕笼居啄桃袨服仪采緑南荒孕灵质西颢发丽曲颈绶红萦丝喙棘頳屈玉蓄慧婉含章襮彩灿成褥能言贯珠舌善舞凌云躅金眸肖韝隼珍畜异巢鹄层墖寳舍利深杯注醽醁流丹曙林度堕翠春洲浴石镜影毰毸铜梁歩陆续题赋吾岂能入贡尔应録　揭傒斯桃花鹦鹉诗曰岭外经年别花前得意飞客来呼每惯主爱食偏肥才子怜红觜佳人学緑衣貍奴亦可怕莫自恋芳菲　纳新赋鹦鹉送偰世南亷使之海南诗曰朱崖擅珍鸟鹦鹉独专名满庭榕叶春昼晴飞来却向花间鸣三月蛮江春水緑日斜还傍江头浴弱羽翻空湿翠流爪痕蹴浪珊瑚束间关更作断肠声水流花落难为情乌台使君午梦醒隔帘细雨春冥冥
　　原赋后汉祢衡鹦鹉赋曰时黄祖太子射賔客大防有献鹦鹉者举酒于衡前曰今日无以娱賔窃以此鸟自远而至明慧聪善愿先生为之赋衡笔不停缀文不加防辞曰惟西域之灵鸟兮挺自然之竒姿体金精之妙质兮含火德之明辉性辩慧而能言兮心聪明而识机故其嬉游髙峻栖跱幽深飞不妄集翔必择林绀趾丹觜緑衣翠衿采采丽容咬咬好音虽同族于羽毛固殊智而异心配鸾凰而等美焉比德于众禽　魏曹植鹦鹉赋曰美洲中之令鸟超众类之殊名感阳和而振翼遁太阴以成形遇旅人之严网残六翮而无遗身挂滞于重緤孤防鸣而独归岂余身之足惜怜众雏之未飞分糜躯以润镬何全济之敢希含育之厚德奉君子之光辉怨身轻而施重恐嘉惠之中亏常戢心以怀惧虽处安其若危永哀鸣以报德庶终来而不疲　应玚鹦鹉赋曰何翩翩之丽鸟表众艳之殊色被光耀之鲜羽流黝黄之华饰苞明哲之虑从阴阳之消息秋风厉而潜形苍神发而动翼　陈琳鹦鹉赋曰咨乾坤之兆物万品错而殊形有逸姿之令鸟含嘉淑之哀声抱振鹭之素质被翠羽之缥精　王粲鹦鹉赋曰步笼阿以踯躅叩众目之希稠登衡干以上干噭哀鸣而舒忧声嘤嘤以高厉又憀憀而不休听乔木之悲风羡鸣友之相求日奄蔼以西迈忽逍遥而既冥就隅角而敛翼倦独宿而宛颈　阮瑀鹦鹉赋曰惟翩翩之艳鸟诞嘉类于京都秽海隅而弗处慕圣惠而来徂被坤文之黄色服离光之朱形配秋英以离緑苞天地以耀荣　晋傅休奕鹦鹉赋曰竒毛曜体緑采含英鳯翔鸾跱孔质翠荣发言辄应若响追声悬頳分于丹足婉朱咮之荧荧　左九嫔赋曰色则丹喙翠尾緑翼紫颈秋敷其色春耀其荣　卢谌赋曰有遐方之竒鸟产州之旧壤挥緑翰以运影启丹觜以振响　傅咸赋曰有金方之竒鸟处陇坻之髙松谓崇峻之可固然以慧而入笼披丹唇以授音亦寻响而应声盼明眸以承顔侧聪明而有听口才发而轻和密晷景而随形言无往而不复似探幽而测防自嘉智于君子足取爱而扬名　曹毗赋曰余在直见交州献鹦鹉鸟嘉其有智叹其笼樊乃赋之曰其形则雉顾鹄盼鹰跱鴈息丹喙含映缃葩焕翼森森修尾蔚蔚红臆金采员婴于双眸朱藻烂晖于首侧　桓灵寳鹦鹉赋曰有遐方之令鸟超羽族之拔萃翔清旷之辽朗栖高松之幽蔚罗万里以作贡婴樊绁以勤瘁红腹頳足黝颔翠顶革好音以迁善效言语以自骋翦羽翮以应用充戏玩于轩屏　宋顔延之白鹦鹉赋曰余具职崇贤预观神秘有白鹦鹉焉被素履黝性温言达九译絶区作玩天府同事多士咸竒思赋其辞曰禀仪素域继体寒门貌履黝而被洁性既养而亦温虽言禽之末品妙六气而尅生徃秘竒于鬼服来充美于华京恨仪鳯之无辨惜晨鹥之徒暄思受命于黄发独含辞而采言起交河之荣薄出天山之无垠旣达美于天居亦俪景于云阿渐惠和之方渥缀风土而未讹服琐翮于短衿仰梢云之层柯觊天网之一布漏微翰于山阿　谢庄赤鹦鹉赋曰徒观其柔仪所践頳藻所挺华景夕映容光晦鲜惠性昭和天机自晓审国音于寰中达方声于裔表及其云移霞峙霰委雪翻陆离翚渐容裔鸿轩跃林飞岫焕若轻电溢烟门集场栖圃熠若夭桃被玉园至于气淳体浮雾下崖沉月圗光于緑水云写影于青林遡还风而耸翮霑清露而调音梁昭明太子鹦鹉赋曰有能言之竒鸟每知来而发声乍青质而翠映或体白而雪明喙前钩而趋歩翼高舞而翩翾足若丹而三布目如金而双圆　増唐李百药鹦鹉赋曰翠翮孔质鸿鶱鹗峙应舞节以鸾回慕知来而鹊起先假道于朱咮方徐行于绀趾配六象以表德参四灵而效祉　王维白鹦鹉赋曰名依西域族本南海同朱喙之清音变緑衣于素彩芳树絶想雕笼抚翼时衔花而不言每投人以方息慧性孤禀雅容非饰合火德之明辉被金方之正色　唐人白鹦鹉赋曰丰姿冰华全体玉色匪鹓彩之争妙何众禽之比德呼名自应隔罗幔而飞来教语半成学美人之渐逼故对绮琴而倾听上金屏而敛翼正平之翰藻应司空之宠识郝名远白鹦鹉赋曰懿其霜毛雪毳鲜襟皓臆明眸
　　珠朗修趾頳饰理翮整翰仰云路而翻飞自迩陟遐托风林以栖息
　　增序宋欧阳修红鹦鹉赋序曰圣俞作红鹦鹉赋以谓禽鸟之性宜适于山林今兹鹦徒事言语文章以招累见囚樊中曾乌鸢鸡雏之不若也谢公学士复多鹦之才故有金闺玉堂之安饮泉啄粟自足为乐作赋以反之夫适物理穷天眞则圣俞之说胜负贤才以取贵于世而能自将所适皆安不知栊槛之与山林则谢公之说胜某始得二赋读之释然知世之贤愚出处各有理也
　　秦吉了
　　増秦吉了即了哥唐书作结辽鸟畨音也出岭南容管亷邕诸州峒中大如鸜鹆绀黒色夹脑有黄肉冠如人耳丹咮黄距人舌人目目下连颈有深黄文顶尾有分缝能效人言音颇雄重用熟鸡子和饭饲之亦有白色者　唐防要曰林邑国出结辽鸟一云出杜箔州　朝野佥载曰天后时左卫兵曹刘景阳使岭南得秦吉了二能解人语至都进之留其雌者雄烦怨不食天后问之曰何乃无憀也鸟曰配为使者所得颇忆之乃召景阳曰何故藏一鸟不进景阳叩头伏罪仍进之后亦不罪也　唐志曰开元初广州献秦吉了言音雄重如丈夫委曲识人情慧于鹦鹉远矣　唐白居易秦吉了诗曰秦吉了出南中彩毛青黒花颈红耳聪心慧舌端巧鸟语人言无不通　明高启咏苑中秦吉了诗曰不独能言异凡鸟最爱佳名呼吉了雕笼几度学鸡鸣惊起烟花六宫晓驾来别院未知迎先听遥呼万岁声愿把春风一杯酒从今莫听上林莺
　　时乐鸟
　　増唐书曰明皇有五色鹦鹉能言育于宫中上令左右试牵御衣鸟辄瞠目叱咤岐王府文学能延京因献鹦鹉篇以赞其事上以鸟及延京诗示百僚尚书左丞相张说上表贺曰臣按南海异物志有时乐鸟鸣云太平天下有道则见騐其圗丹首红臆朱冠緑翼莺领文背糅则五色今此鸟本南海贡来与鹦鹉状同而毛尾全异其心聪性辨防主报恩固非凡禽实瑞经所谓时乐鸟延京虽叙其事未正其名望编国史以彰圣瑞　唐张说时乐鸟篇曰旧传南海出灵禽时乐名闻不可寻形貌乍同鹦鹉类精神别禀鳯皇心千年待圣方轻举万里呈才无伴侣红茸糅绣好毛衣清泠讴哑好言语内人试取御衣牵啄手瞠声不许前心愿阳乌恒保日志嫌阴鹤欲凌天天情玩讶良无已察图果见祥经里本持符瑞验明王还用文章比君子自怜弱羽讵堪珍喜共华篇来示人人见嘤嘤报恩鸟多慙碌碌具官臣
　　乌鳯
　　増桂海禽志曰乌鳯如喜雀色绀碧颈毛类雄鸡鬃头有冠尾垂二弱骨各长一尺四五寸其杪始有毛羽一簇冠尾絶异大略如鳯鸣声清越如笙箫能度小曲妙合宫商又能为百虫之音生左右江溪峒中极难得书传未之纪当由人罕识云
　　靑鸟一
　　原山海经曰三危之山有青鸟居之【青鸟主为西王母取食者恒自栖息于此山也】　増太平清话曰靑鸟形如鸠鸽红顶长尾缑仙姑曾见之　原纪年曰穆王十三年西征至于青鸟之所憇　汉武故事曰七月七日上于承华殿斋正中忽有一靑鸟从西方来集殿前上问东方朔朔曰此西王母欲来也有顷王母至有二青鸟如乌夹侍王母旁又曰钩弋夫人卒上为起通灵台常有一靑鸟集台上晋中兴书曰顔含嫂病困须蚺蛇胆不能得含忧叹
　　累日忽有一童子持青囊授含乃蛇胆也童子化为青鸟飞去　神仙传曰东陵圣母广陵海陵人杜氏妻也学刘纲道坐在立亡杜公不信诬言圣母作奸收付狱圣母从牕中飞去于是远近为立庙甚有神騐常有一青鸟在祭所人有失物者青鸟便飞集物上路无拾遗
　　青鸟二
　　増授青囊　衔红巾【上详晋中兴书　杜甫诗杨花雪落覆白苹青鸟飞去衔红巾】须长年　比佳士【上见陶潜诗　下见杜甫诗】　飞集　信来【上详神仙传　李商隐诗今朝青鸟信来赊】
　　增诗晋陶潜青鸟诗曰翩翩三青鸟毛色竒可怜朝为王母使暮归三危山我欲因此鸟具向王母言在世无所须惟酒与长年　唐李白诗曰遥忆双彩鳯婉娈三青禽以欢秦娥意复得王母心　杜甫诗曰西来有好鸟为我下青冥羽毛净白雪惨澹飞云汀既防主人顾举翮唳孤亭持以比佳士及此慰扬舲【笺注西来好鸟用王母事】增赞晋郭璞青鸟赞曰山名三危青鸟所憇往来昆仑王母是穆王西征旋轸斯地
　　雉一
　　増禽经曰雉介鸟也　本草释名曰雉理也雉有文理也雉类甚多亦各以形色为辨耳梵书谓雉曰迦频阇罗　又曰雉飞若矢一往而堕故字从矢今人取其尾置舟车上欲其快速也　本草集解曰雉南北皆有之形大如鸡而斑色绣翼雄者文彩而尾长雌者文暗而尾短其性好鬪其鸣曰鷕【音杳】其卵褐色将卵时雌避其雄而潜伏之否则雄食其卵也　说文曰雉有二十四种　原尔雅鸬诸雉【今雉也】鷮雉【长尾走且鸣】鹞雉【青质五采】鳪雉【黄色鸣自呼】鷩雉【似山鸡而小】　増禽经曰朱黄曰鷩雉白曰雗【音汗】雉黝曰海雉【海雉曰秩秩如雉而黒在海中山上盖即夏小正所谓黝雉也】首有采毛曰山雉颈有采囊曰避株背有采羽曰翡翠腹有采文曰锦鸡　原博物志曰翟雉长尾雨雪惜其尾栖高树杪不敢下食往往饿死　増埤雅曰翟雉惜其尾往往饿死盖文之溺物也故禽经云霜傅彊枝鸟以武生者少雪封枯原鸟以文死者多　原山海经曰少华之山其鸟多赤鷩可以御火孟山鸟多白雉　孝经援神契曰德至鸟兽故雉白首【妃房不偏故白雉应】　春秋感精符曰王者旁流四表则白雉见　抱朴子曰白雉有种南越尤多按地域圗今之九德则古之越裳也盖白雉之所出周成王所以为瑞者贵其所自来之远明其德化所被之广非谓此为竒也　増又曰鸡有专栖之雄雉有擅泽之鷮　尔雅翼曰泽雉因地之坟衍以为疆界分而防之不相侵越一界之内要以一雄者为主余者虽众莫敢鸣雊　原洪范五行传曰正月雷微而雉雊雷气通也　増礼记月令曰仲冬雉始雊谓阳动则雉鸣而勾其颈也　原又曰孟冬雉入大水为蜃　増禽经曰雀交不一雉交不再　原尚书曰日月星辰山龙华虫【华虫鷩雉也五采故谓之华虫　増杨炯冕服议曰华虫者雉身被五采象圣人体兼文明也】　周官曰巾车掌皇后之五辂重翟锡面【重翟翟雉之羽】　増车服注曰天子金根车马上插以雉尾皇后法驾重翟羽盖有雉尾扇　原仪礼曰士相见之礼贽用雉【取其有耿介之意】春秋运斗枢曰玑星散为雉　易曰离为雉【取其有文章】毛诗曰有鷕雉鸣　増诗义疏曰四足之美有鹿两
　　足之美有鷮　原庄子曰泽雉十步一啄百步一饮不蕲畜乎樊中　増扬子曰山雌之肥其意得乎　崔劼曰鹊巢避风雉去恶政乃是鸟之一长
　　雉二
　　原尚书曰髙宗肜日越有雊雉祖已曰惟先格王正厥事【言至道之王遭变异正其事而异自消也】乃训于王曰惟天监下民典厥义【祖已旣言遂以道训谏王也言天惟下视民以为常也】　尚书大传曰武丁祭成汤有雉飞鼎耳而雊问诸祖已曰雉者野鸟也不当升鼎升鼎者欲为用也远方将有来朝者乎武丁思先王之道辫髪重译至者六国　孝经援神契曰周成王时越裳献白雉去京师三万里王者祭祀不相逾宴食衣服有节则至　列异传曰秦穆公时陈仓人掘地得物若羊非羊若猪非猪牵以献穆公道逢二童子童子曰此名为媪常在地食死人脑若欲杀之以柏插其首媪复曰彼二童名为陈寳得雄者王得雌者覇陈仓人舍媪逐二童子童子化为雉飞入平林陈仓人告穆公穆公发徒大猎果得雌又化为石置之汧渭之间至文公为立祠名陈寳雄飞南集今南阳雉县其地也秦欲表其符故以名县每陈仓祠时有赤光长十余丈从雉县来入陈寳祠中有声如雄雉　左传曰贾大夫娶妻而美不言不笑御以如臯射雉获之其妻始笑而言又曰叔孙豹奔齐庚宗妇人献以雉问其姓曰予子长矣能奉雉而从我矣　又曰郯子云五雉为五工正【五雉见尔雅】　春秋感精符曰鲁昭公时雉衔环入【雉之为言弟也喻昭公弟为季氏入之为君也】　论语曰山梁雌雉时哉时哉子路拱之三嗅而作　雄琴清英曰雉朝飞操者卫女傅母之所作也卫女嫁于齐太子中道闻太子死问傅母曰何如傅母曰且往当防防毕不肯归终之以死傅母悔之取女所自操琴于塜上鼓之忽二雉俱出墓中傅母抚雉曰女果为雉耶言未毕俱飞而起忽然不见傅母悲痛援琴作操故曰雉朝飞　琴操曰齐牧犊子年七十无妻朝日见飞雉雌雄相随感之抚琴而歌曰雉朝飞鸣相和雄雌羣逰于山阿　尹文子曰楚人握山雉者路人问何鸟也欺之曰鳯皇也路人曰我闻鳯皇今始见矣汝贩之乎请买千金弗与请加倍乃与之方欲献楚王经宿死路人不遑惜其金惟恨不得献王王闻之感其欲献已召厚赐之过买鸟之金十倍　汉武故事曰上幸梁父祠地主上亲拜庶羞以远方竒禽异兽及白雉白鸟之属其日山上有白云　萧广济孝子传曰萧望之至孝除尚书郎有雉数十头饮啄宿止当上直送至岐路下直入门飞鸣车侧　増西京杂记曰茂陵文固阳本琅琊人善驯野雉为媒用以射雉毎以三春之月为茅障以自翳用觟矢以射之日连数百茂陵轻薄者化之皆以杂寳鐕厠翳障以青州芦苇为弩矢轻骑妖服追随于道路以为欢娱也阳死其子亦善其事董司马好之以为上客　原汉书曰平帝元始元年春越裳重译献白雉一黒雉二诏使三公以荐宗庙　东观汉记曰鲁恭字仲康为中牟令蝗虫不入县界河南尹遣郡掾肥亲騐之坐树下雉过止恭侧旁有小儿亲曰何不捕之儿言雉方将雏可怜亲叹曰童子有仁心三异也　魏书曰太祖才力过人于南皮一日射雉获三十六头　魏志曰侍中辛毗从文帝射雉帝曰乐哉毗曰于陛下甚乐于羣下甚苦帝黙然为之希出　魏略曰文帝欲受禅郡国奏白雉十九见　魏志文纪曰延康元年四月饶安县言白雉见　江表传曰孙权数射雉潘濬谏权权曰时特暂出耳不复如往日也濬曰天下未定万机多务射雉非急絶括破皆能为害濬乃手自撤坏雉翳权由是遂絶不复射雉　吴志曰孙休锐意于典籍欲毕覧百家之言大好射雉春秋之间常晨出夜还惟此时舍书　晋咸宁起居注曰太医司马程据上雉头裘诏于殿前烧之　増异苑曰司马轨之善射雉太元中将媒下翳此媒屡雊野敌亦应试令寻觅所应者头翅已成雉半身后故是蛇　原宋略曰孝武帝尝出射雉值雨侍中沈怀文谏曰非止千乘失容亦乃圣躬栉沐　増南齐书曰褚从宋明帝射雉至日中无所得帝时猜羞召问侍臣曰吾旦来如臯遂空行可笑座者莫答炫独曰今节候虽适而云雾尚凝故斯翚之禽骄心未警但得神驾游豫羣情便为载懽帝意解乃于雉场置酒　三国典略曰渤海王髙欢攻邺时瑞物无歳不有令焚连理木煑白雉而食之
　　雉三
　　原官名　后讳【传曰少昊氏以鸟名官五雉为五工正注雉有五种工正即官名也　汉吕太后名雉号曰野鸡至今称也】　离罗　为扇【诗有兔爰爰雉离于罗　古今注雉尾扇】疏趾　盈握【祭宗庙曰疏趾　雉尾不盈握不食也】　始雊　不食【季冬野雉始雊　易雉膏不食】　见西河　出孟山【桓帝永康七年白雉见西河　白雉出于孟山】羽中旌旗　雊升鼎耳【书羽畎夏翟注羽中旌旗故贡之　下详雉二尚书大传】载飞载鸣　一饮一啄【庄子】　朱冠　斑尾　绮翼
　　采尾　衮背　藻翰　毰毸　英丽　扬翅　耸角増玑象　离精【上见雉一春秋运斗枢　离火也其象文明性复猋悍故为雉】　原禽介鸟【雉不处下湿故日原禽　禽经雉介鸟也以其善搏鬪也】　夏翟　春翚【尚书】
　　【注羽畎谷名雉尾至夏则光泽故曰夏翟　下见萧有诗】　姱姿　勇气【潘岳赋厉耿介之专心兮奓雄艳之姱姿　下见李白诗】　赤祥　哑瑞【五行志曰雉南方近赤祥也　清异録曰于頔董天休俱为鄜州从事頔文辩天休木讷而衣冠甚丽一日有献锦雉者頔笑曰此物毛羽粲错但鸣不中律吕亦哑瑞而已】　灭火　知雷【冥騐记曰野火烧山林中有一雉入水渍羽飞洒灭火往来疲乏不以为苦　五行志曰雷在地中雉性精刚故独知之应而鸣也说文曰雷始动雉鸣而雊其颈】如臯　入室【上详雉二左传　旧唐书曰髙骈进东面都统中和二年五月雉雊于扬州廨舍防二雉雊寝占者曰野鸟入室军府将空骈心恶之其月尽出兵于东塘结垒而处如赴难之势凡百日还广陵盖禳雊雉之异也】　随郎车　集令庭【萧望之为郎雉数十常随其车详雉二孝子传孔述睿除武城令雉集其庭】　入平林　飞斋宫【上详雉二列异传五行志曰开元】
　　【十三年雄雉驯飞泰山斋宫内】　绣衣谢　丹砂化【北史曰后魏裴安祖行道中舍于树下有鸷鸟逐雉雉急投之触树遂死安祖愍之乃取置隂凉地防视良久得苏喜而放之后忽夜梦一丈夫绣衣曲领向安祖再拜云感君垂救故来谢德　宋史曰神宗时李大临出知汝州辰溪贡丹砂道叶县其二箧化为双雉鬪山谷间有耕者获之人疑为盗械送于府大临识其异讯得实乃释之】
　　雉四
　　原化蜃【赵简子叹日雉入淮化为蜃】　求雌【诗雉之朝雊尚求其雌】　蛇化【晋武库闭甚密中忽闻雉雊张华曰必是蛇化也开视侧有蛇蜕焉】　雄来【魏志雄雉飞来登王直内铃柱头令管辂作卦曰到五月必迁时三月也至时果为渤海守】　覩【晋既开青云覩白雉何不张尔弓挟尔矢】　驯【中牟驯雉于桑下】　六雉【伊洛之南白质五色皆偹曰翚由江淮而南青质五采皆备曰鹞东方曰鶅南方曰翟北方曰鵗西方曰鷷】　白雉【典略岱宗之精】　骁媒　应媒　双角　特超　媒翳【媒者少养雉子至长狎人能招野雉因名曰媒翳】増雌雊【则天诞之夕雌雉皆雊】　求偶【马融笛赋山鸡晨鸣野雉朝雊求偶鸣子悲号长啸】应钟鸣【淮南子撞钟于庭郊雉皆雊】　候阴晴【中和集商人置雉尾于舟中以阴】
　　【晴天当晴则尾直竪天将雨则尾下垂】　集晋庭【琐语晋平公时有鸟从南方来赤质五色集于庭叔向曰吾闻师旷言西方有鸟白质五色皆备曰翚南方有鸟赤质五色皆备曰雉今来为君瑞也】进尧羮【神仙传曰彭祖姓籛名铿帝颛顼之裔孙善养性能调鼎进雉羮于尧食之以夀考】　山梁【徐陵山梁饮啄非有意于樊笼】　射场【齐东昏侯在位置射雉场二百九十六处翳中帷幕歩障皆饰锦绣金银镂弩牙瑇瑁帖箭每出辄与鹰犬队主徐令孙媒翳队主俞灵韵齐马而走左右争逐】赤鷩【见雉一山海经　潘岳云山鷩悍害猋迅已甚盖其耿介甚于他雉故周官三公服鷩冕又刘熙云鷩雉之憋恶者山鸡也鷩憋也性急憋故画其形于衣以象人臣执耿介之节】　游鷮【西都赋游鷮高翚絶阬逾斥注雉之健者为鷮尾长六尺诗云有集维鷮是也】
　　雉五
</div>
    <div class="pagination">
<a href="御定渊鉴类函_page299.html">上一页</a><span>...</span><a href="御定渊鉴类函_page295.html">295</a><a href="御定渊鉴类函_page296.html">296</a><a href="御定渊鉴类函_page297.html">297</a><a href="御定渊鉴类函_page298.html">298</a><a href="御定渊鉴类函_page299.html">299</a><span class="current-page">300</span><a href="御定渊鉴类函_page301.html">301</a><a href="御定渊鉴类函_page302.html">302</a><a href="御定渊鉴类函_page303.html">303</a><a href="御定渊鉴类函_page304.html">304</a><a href="御定渊鉴类函_page305.html">305</a><span>...</span><a href="御定渊鉴类函_page301.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
