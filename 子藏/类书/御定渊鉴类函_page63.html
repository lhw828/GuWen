<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 63 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 63 页/共 320 页
  </h1>
  <div class="content">
   原汉书曰张安世字子孺少以父任为郎因善书令给事尚书精力扵职休沐未尝出上行幸河东亡书三箧诏问莫能知惟安世识之具作其事后购求得以相校无所遗失上奇其才擢尚书令　东观汉记曰侯霸为尚书令深见任用樊准为尚书令眀习汉家旧事周密畏慎申屠刚为尚书令謇謇多直言无所屈挠　又曰永平七年宋均征为尚书令忠正直言数纳防谋每駮议未尝不合上意　张璠汉书曰左雄为尚书令限年四十先试经然后举孝廉　续汉书曰陈蕃出为豫章太守性方峻不接賔客征为尚书令送者不出郭门后汉郑宏为尚书令前后所有补益扵政者皆着之为南宫故事　汉杂事曰尚书黄香为东郡太守乞留宿衞拜为尚书令秩二千石　汉官仪职曰尚书令主赞奏总典纲纪无所不统秩二千石　百官表曰尚书令是谓文章天府铜印墨绶五时朝服纳言帻进贤两梁冠佩水苍玉总摄诸曹出纳王命敷奏万机　魏志曰眀帝即位进陈矫为尚书令车驾常幸至尚书门矫跪曰陛下何之帝曰欲案行文书耳矫曰此自臣职分非陛下所宜临也若臣不称其职则请就黜退陛下宜还帝慙廻车而返　又曰太祖进荀彧为汉侍中守尚书令　又曰裵潜为尚书令奏正分职简名实出事使断官府者百五十余条　费祎别传曰祎代蒋琬为尚书令以朝晡聼事其间接纳賔客加之博奕每尽人之欢后董允代之旬日之间事多諐稽允曰人之才力相悬若此　曹羲九品议曰尚书尊官也龙作纳言易曰枢机之发荣辱之主汉和帝时南阳左雄为尚书令在位者各自肃清时称曰左伯豪为尚书天下皆慎选举选举所知自其职也　山涛启事曰尚书令李允迁处宜得其人征南将军羊祜体仪玉立可以肃整朝廷王隠晋书曰乐广为尚书令所在无当时之功誉然为后人所思　又曰咸宁二年李为尚书令虽歴职内外家室至贫俭儿病无以市药上赐钱十万　増魏氏春秋荀攸字公达为尚书令从太祖征伐常谋谟帷幄时入对子弟莫知其所言太祖每称之曰公达外愚内智外怯内勇外弱内强不伐善无施劳知可及愚不可及虽顔回甯武子不能过　又曰文帝在东宫太祖谓曰荀公达人之师表也汝当尽礼敬之攸曾病世子问疾独拜牀下其见尊异如此　晋书荀朂守尚书令课试令史以下覈其才能有闇扵文法不能决疑处事者即时遣出帝尝谓曰魏武帝言荀文若之进善不进不止荀公达之退不肖不退不休二令君之美亦望扵君也　宋书武帝践阼王莹迁尚书令时有猛兽入郭上意不恱以问羣臣皆莫能对莹在御筵乃敛版对曰昔击石拊石百兽率舞陛下应箓御图武象来格帝大恱众咸服焉　唐书广徳元年代宗以亲贤有大特拜尚书令　太平广记载五代史梁开平三年诏外尚书令为正一品按唐典尚书令正二品至是以将授赵王镕此官故外之　续文献通考曰辽萧思话以女册为后加尚书令封魏王
　　尚书令三
　　原八座　三独【上详尚书总下详通典】　专席　廻车【上详通典下详前二】　黑轺　绛服【徐广车服仪制曰尚书令轺车黒耳后户　下详尚书总】　方峻博朗【上详前二　晋中兴书刁协迁尚书令诏曰尚书令协抗志髙亮才鉴博朗朕甚嘉之】
　　在位肃　举朝惮【上详前二　晋中兴书曰卞壶为尚书令奏王导专任无敬举朝惮之详书钞】　纳言帻　进贤冠【并详前二】　黑耳车　彤管珥【上详黒轺注　应璩新诗曰彤管珥纳言貂珰表武弁】　眀习故事　识了旧典【上详前二熊逺啓曰伏见吏部以太尉荀组为尚书令领豫州组朝之素望识了旧典不应处外任】　勤力
　　忧公　推贤进士【东观汉记云黄香拜尚书令勤力忧公畏慎周密每用奏议所建画未尝流布然执事平法常持轻全活非一也　魏氏春秋云荀攸为魏尚书令推贤进士太祖曰二荀令之论人益信后世不忘也】　眀审选举　防擢英俊【后汉羊陟字嗣祖拜尚书令眀审选举旌贤退恶　又云衞良字叔贤拜尚书令每选举常先谘访防擢天下英俊及二千石长吏必依功次用之州里同郡虽有佳者避逺嫌疑犹后他州也】　费祎识悟　衞瓘严整【费祎别传云祎代蒋琬为尚书令扵时战国多事公务烦猥祎识悟过人每省读书记举目暂视已究其意防其速数倍扵人终亦不忘　王隠晋书云卫瓘拜尚书令加侍中性严整以法御下视尚书若参佐尚书郎若掾属】増使相兼官　机衡总任【洪氏随笔宋尚书令位益尊为亲王及使相兼官无单拜者　通典魏晋以下任总机衡俱详前一】　廻天子车　受世子拜【上陈矫事　下荀攸事俱详前】　北斗尊　三台隔【顔真卿集尚书北斗尊杨诚斋送顔尚书诗听履星辰北斗寒三台只隔寸云间周家冢宰均四海汉制尚书本百官】　才包武库　位冠文昌【晋杜元凯为尚书才略纵横无所不有当时号为杜武库　武后光宅改尚书省为文昌台】可喉舌　领搢绅【杜甫诗北斗司喉舌东方领搢绅持衡留藻鉴听履上星辰】　蒋公神宇　荀令异香【蜀志蒋琬为尚书令时诸葛武侯新殁琬处羣寮之右既无戚容又无喜色神宇端然详录尚书下　襄阳耆旧传曰刘季和云荀令君至人家坐处三日香】　紫极八座　丹屛六曹【唐授李承嘉尚书制曰紫极八座非徳莫居丹屛六曹惟贤是授】
　　尚书令四
　　原古之冢宰【晋公卿礼秩云尚书令古之冢宰荀朂集云昔六官所掌冢宰为首秦公卿赞以丞相御史为冠今者尚书令总此三者非臣驽闇所宜忝窃】　周之冢宰【曹嘉之晋纪云荀朂守尚书令诏曰周之冢宰今尚书令皆古百揆之任以其亮采惠畴熙帝之载实允扵此朂肆力先朝庸勲超格受终之揆协扵大麓故受以此位也】　宪范王猷【晋书陈郡谢石字石奴迁尚书令上疏逊位曰尚书令国之总司总括百揆宪范王猷式是羣辟故必简徳而防量才而授】　眀习汉制【汉书孔光为博士选三科髙第为尚书观故事品式数岁眀习汉制及法令上甚信任之转为仆射尚书令有诏光周密谨慎未尝有过】　百揆之首【晋起居注武帝诏曰尚书令百揆之首总参机衡出纳朝政治绩之所由也车骑将军贾充忠允清正通理经逺阙廸文武谟勲着其以充守尚书令】　端右之重【晋书王恭传云司马道子集朝士置酒扵东府尚书令谢石因醉为委巷之歌恭正色曰居端右之重集藩王之第而肆淫歌欲令羣下何所则石深衔之】　掌曹文书【后汉百官志尚书令一人掌凡选署及奏下尚书曹文书众事】　条奏善政【后汉侯霸拜尚书令时无故典朝廷又少旧臣霸习明故事录遗文条奏前世善政法度有益扵时者皆施行之】　奏崇经术【又左雄字伯豪为尚书令奏令崇经术郡国耆儒年六十已上为郎不满四十不得察举若茂才异行不拘年齿帝从之】　决谟帷幄【郅夀字伯考为尚书令朝廷有疑议常独进见决谟帷幄肃宗奇其智防擢为京兆尹】进善疾恶【杨淮字伯川拜尚书令秉心正直选举髙妙进善疾恶不爽毫厘】　志在匡益【晋中兴书云刁协为尚书加金紫光禄大夫性刚悍志在匡益中宗甚信重之】　典在枢机【谢承后汉书云王防字文始为尚书令典在枢机竭忠扵国数陈便益议判时政以补阙失言防切直多见纳省】　正身机密【又云邓儒字伯祖补尚书令正身机密不挠强臣】　正色扵朝【晋中兴书卞壶明帝时为尚书令与王导等俱受顾命辅幼主成帝即位羣臣进玺司徒王导以疾不至壶正色扵朝曰王公岂社稷之臣耶大行在殡嗣皇未立宁是人臣辞疾之时专任无敬事寝不行举朝惮之】数犯颜色【续汉书云申屠刚拜侍御史迁尚书令在尚书数犯顔正色百寮惮之常慕史防汲黯之为人】　数有直言【谢承后汉书云唐约字仲谦拜尚书闲习旧典质素密静自典枢机数有直言美防每作表疏皆自手书之不宣扵外处官不言货利之事当法不阿所私京师謡曰治身无嫌唐仲谦】号为补职【华峤后汉书云黄琼尚书令习见故事号为补职】　号为清能【蜀志吕乂传云乂字伯阳为尚书令众事无宿门无停宾歴职内外治身俭约谦静少言为政简而不烦号为清能然持法刻深好用文俗吏故居大位声名损扵郡县】　张修朝无秕政【谢承后汉书云张修字子慎拜尚书令有故官下卿刺史二千石为谗谤所废者以次征用奏罢中官贵臣子弟在官者国教肃清朝无秕政】　周荣尽心奉职【东汉记云周荣为尚书令在纳言管枢密尽心奉职夙夜不怠】沈勲名冠百寮【会稽先贤传曰沈勲字子异征诣南宫赐酒拜尚书令持节临辟雍名冠】
　　【百僚】　吕乂节俭自守【荆州先徳云吕乂为尚书令躬亲万机清白廉素不畜妇妾车马之好以节俭自守】　谢石脚疾扵府综摄【晋中兴书云谢石迁尚书令石上表以脚疾不敢朝拜乞依故尚书王彪之例扵府综摄诏从之】　王述患脚扵府摄事【徐广晋纪云王述不拜中书患脚就拜尚书令扵府摄事也】　军国大事悉与筹焉【魏志荀彧为汉侍中守尚书令常居中持重太祖虽征伐在外军国事皆与彧筹焉】　朝之大事无不得判【晋中兴书琅邪王录云王彪之字叔虎迁尚书令与谢安共掌朝政安数称曰朝廷大事众人所不能决者咨之王公无不立判也】　増呼为笔公【后魏尚书令古弼头锐帝常呼为笔公】飞白题尚书壁【宋书王僧虔为尚书令尝为飞白书题尚书壁曰圎行方止物之定质修】
　　【之不已则溢髙之不已则栗弛之不已则踬引之不已则迭是故去之宜疾当时嗟赏以比座右铭】
　　尚书令五
　　原箴晋挚虞尚书令箴曰明明先王开国承家作制垂宪仰观列曜俯令百官政用罔昔舜纳大麓七政以齐内成外平而风雨不迷山甫翼周靡刚靡柔补我衮职阐我王猷王猷允塞而四海咸休虽曰圣眀必頼良材无曰我智官不任能发言如丝其出成纶千里之应枢机在身世季道缺天纲纵替既无老成改旧法制法制不循不长厥裔尚臣司台敢告侍衞【初学作张华】
　　原碑后汉潘朂尚书令荀彧碑曰夫其为徳也则主忠履信孝友温惠髙亮以固其中柔嘉以宣其外廉慎以为己任仁恕以察人物践行则无辙迹出言则无辞费纳规无敬辱之心机情有密静之性若乃奉身蹈道勤礼贲徳后之事间匪云予克然后教以黄中之叡守以贞固之直注焉若洪河之源不可竭也确然若华岳之停不可防也故能言之斯立行之斯成身匪隆汚直哉惟清紊纲用乱废礼复经扵是百揆时序王猷允塞告厥成功用俟万岁
　　原表后魏温子升代临淮王彧谢封开府尚书令表曰臣道媿山东气慙陇右激水弗功抟风无力但以平原带地资绪极天发趾自髙理翮以逺出临侯服既乏刺举之能入践帝阍又无应对之美空复受戈清庙推毂朱门孝阙泪河功慙汗海大宝逺降横草未树顾以有涯愿言知止　又为魏南阳王元宝炬让尚书令表曰臣闻立而托乘乃成致逺之功坐以运舟遂有利渉之用若以轻任重课凭虚责实虽欲自勤终焉靡效　梁范云为栁司空让尚书令初表曰陛下继眀南面复垂显录增荣益观岂测身限而露不广海尘不增山微物知止敢忘自退诚以怀音感遇乆妨彝序尸禄昧宠取蹈风歌中寐轸心方餐凝虑宁可冐厘综之重负学制之谈将玷朝徽匪伊身议　第二表曰臣闻圣人在上愚智无以息隠天下有道方圎归其能是如以驽蹇之才不致问扵千里瓦砾之质伫待价扵十城伏愿陛下矜臣负乘之尤照臣匪饰之情迹言观用允授上才敛惠流恩曲蠲下第则云序斯平彞章载穆　沈约拜尚书令到都上表曰窃位之讥允当斯责王命私请有事相倾油云湛露徒降旻昊之徳弱缟轻蝉不载邱岳之重登阶望席恍焉失歩　北齐邢子才为文襄皇帝让尚书令表曰扬职万机总任百揆悬衡庶物准纳羣僚何以助日月之光华増天地之髙反鉴取照匹此何难倒裳求领方之为易　又表曰正以昼览太山不假秋毫之察夜仰列宿岂借烛龙之眀爵人以世既非盛徳之举公门有私故是陵夷之运　陈江总让尚书令表曰臣弱嵗立朝本无奇志每谓任登常伯足承基绪值梁季不造拙人间东窜三江南徂百越不知秦汉十有七年心迹退黜平生毕矣但野性踈嬾不屑死増俯仰乖时人物多忤天飞践阼任寄隆重谬以商邱之木遂比舟楫之材燕岱之石混同瑚琏之器当由崇贤使举早守名节窃以天府文昌万方之薮天官冢宰无所不统礼尊三独事昭百揆旷职云乆三十余载一旦开置必资望实岂期廷典私偏滥庸菲薄陛下听览余辰曲垂昭纳遂斯反汗髙选具瞻则敝盖敝帷使臣暮齿岁制月制賖臣皓髪不以一怠
　　原册文陈后主授江总尚书令册文曰夫文昌政本司防治经韦彪谓之枢机李固方之斗极况其五曹斯综百揆是谐同冡宰之司专台阁之任惟尔道业标峻宇量宏深胜范清规风流以爲准的儒宗学府衣冠以爲领防故能师长六官具瞻允塞眀府八座仪刑载逺其端朝握揆朕所望焉徃钦哉懋建尔徽猷亮采我国可不慎与
　　原启陈江总除尚书令谢台启曰窃以昔之冡司今曰端揆顷同台衮无人则阙臣之朽薄安可叨贲谨当奏承夜月冀奉三思之防声寄浮云方祈九天之路　又除尚书令断表后启曰司防治本冡宰朝端搢绅所属仪刑攸在皇代以来无人则阙陛下将备厥职用穆臣僚不容始自庸菲以讙物议当今藩翰至戚不无其才廊庙重臣亦有其器伏愿检【一作慎】俞往之则阐平章之道臣防心布款有理存焉
　　御定渊鉴函卷七十三
　　钦定四库全书
　　御定渊鉴类函卷七十四
　　设官部十四【尚书仆射　诸曹尚书尚书左右丞】
　　尚书仆射一
　　原杜氏通典曰仆射秦官汉因之自侍中尚书博士郎皆有之古者重武官有主射以督课【古者重武官以善射者掌政事故曰仆射仆射者仆役于射也】军屯吏驺宰永巷宫人皆有取其领事之号【凡此诸官皆有仆射随所领之事以为号也若军屯吏则曰军屯仆射永巷则曰永巷仆射】成帝建始元年初置尚书五人以一人为仆射主封门掌授廪假钱谷后汉尚书仆射一人署尚书事令不在则奏下众事印绶与令同【自汉以下章服并与令同】献帝建安四年以执金吾荣劭为左仆射卫臻为右仆射仆射分置左右盖自此始【钟离意拜尚书仆射尝赐胡侍子缣当三十匹尚书郎受诏误以三百匹上怒召郎欲鞭之意入曰臣位大罪重郎位小罪轻臣当先坐然后及郎遂解衣当鞭上曰释之又明帝作北宫意諌止之出为鲁相及徳阳殿成百官大防上笑曰钟离尚书在朕不得成此殿】经魏至晋于江左省置无恒【魏徐宣字寳坚为左仆射加侍中车驾幸许昌宣统留事】置二则为左右仆射
　　或不两置但曰尚书仆射令阙则左为省主若左右并阙则置尚书仆射以主左事置祠部尚书以掌右事则尚书仆射祠部尚书不恒置矣【若无令则左仆射为省主与令同若左右并阙则直置仆射在其中间总左右事】宋尚书仆射胜右减左右居二者之间仆射职为执法置二则为左右执又与尚书分领诸曹兼掌弹举【王为仆射奏弹谢灵运力人桂兴淫其嬖妾杀兴江涘请免官削爵收付大理内台旧体不得用风声举弹此事彰赫暴之朝野不敢拱黙武帝命免官而已】齐左右仆射行则分道左仆射领殿中主客二曹【诸曹郊庙园陵车驾行幸朝仪台内非违文武举补满叙疾假事其诸吉庆瑞应众贺灾异贼发众变临轩策命改号格制涖官铨选凡诸除署功论封爵贬黜八议疑谳通闗案则左仆射主右仆射次经之】右仆射领祠部仪曹【掌诸曹库藏谷帛文武廪给诸库资差量人役百工死病亡叛讨补考剔非违租布税调理船车兵器其祠部郊庙防赠仪曹仪典礼学武官除署移并城邑人户复除家宅田地兴工创架运写拘虑刑狱听讼百工免遣通闗及案奏事则右仆射主左仆射次经之】黄案左仆射上署右仆射次署凡仆射掌朝轨尚书掌献奏都丞任在弹违【诸详谳事应须部议相值者皆即先立意应奏黄案及闗事以立意官为议主凡辞诉有慢命者曹咨如旧若命有咨则以主意者为议主】齐梁旧制右仆射迁左仆射左仆射羙令其仆射处于中陈亦然后魏二仆射左居上右居下【令仆中丞驺唱而入宫门至于马道及郭祚为仆射以为非尽敬之宜乃奏请御在太极驺唱至止车门御在朝堂止司马门驺唱不入宫自此始也　又朱仲逺为行台仆射请准朝式在军鸣驺废帝笑而许之其肆情若此】北齐仆射职为执法置二则为左右仆射皆与令同左纠弹而右不纠弹隋文帝开皇三年诏左右仆射从二品左掌判吏部礼部兵部三尚书御史纠不当者兼纠弹之右掌判都官度支工部三尚书又知用度余并依旧【杨素为右仆射与高颎专掌朝政后文帝渐疎忌素诏曰仆射国之宰辅不可躬亲细务但三五日一度向省评论大事示崇重实夺其权也终仁夀之末不复通省事】唐左右二仆射因前代本副尚书令自尚书令废阙二仆射则为宰相故太宗谓房龄杜如晦曰公为仆射当洞开耳目访求才贤是为宰相宏益之道今以决辞听讼不暇岂助朕求贤之意乃令尚书细务悉委于两丞其冤滥大故当奏闻者则关于仆射及贞观末除拜仆射必加同中书门下平章事及参知机务等名方为宰相不然则否然为仆射者亦无不加焉至开元以来则罕有加者【自开元以来始有单为仆射不兼宰相者】初龙朔二年改左右仆射为左右匡政咸亨元年复旧官品第四【上元三年闰五月制尚书省颁下诸州府并宜用黄纸】武后改二仆射为文昌左右相进阶为从三品寻复本阶神龙初复为左右仆射【二年九月敕门下及都省宜日别録制敕自三月一进】开元元年改为左右丞相从二品统理众务举持纲目总判省事【二年四月敕在京有诉冤者并于尚书省陈牒所司为理若稽延致有屈滞者委左右丞及御史台访察闻奏如未经尚书省不得辄入于三司越诉】御史纠不当者兼得弹之至天寳元年复旧议曰按仆射秦官其任则防其职甚细东汉以后虽委任渐重职司防府而非百寮师长之职也又按丞相亦秦官秦氏每羣臣上表皆云丞相臣某为首汉之宗臣萧何为丞相汉仪丞相进天子御座为起在舆为下有疾法驾至第问得戮二千石申屠嘉欲斩内史鼂错是也霍光受顾托之重当伊周之地废昌邑王上表太后丞相敞为首大司马大将军臣光次之其尊崇如此中间尝置左右丞相亦尝改为相国亦为大司徒大抵汉之丞相是为三公于天下无所不统后汉亦以三公为宰相则司徒本西汉丞相也后或为丞相或为相国或为大丞相虽互为之名其实一也曹公司马师昭赵王伦王敦王导刘义宣齐高帝梁武帝尔朱荣侯景陈武帝齐建武隋文帝皆为之歴代多非寻常人臣之职亦多为赠官然自秦以降实居百寮之长今尚书令总领众务举持纲目仆射贰之诚为崇重且非统国政宰天下之任宜侍中中书令如直以尊崇则太师不然上公太尉始可师长命百寮也龙朔中天寳初尝改侍中中书令为左右相逺协伊尹仲虺为左右相周公召公相成王为左右之义斯诚允当或谓尚书令仆射録尚书之职是官之师长按前代録尚书霍光张安世王凤赵熹牟融邓彪张禹李固王导禇彦回齐明帝之徒或是丞相或是三公或是大将军大司马兼之皆秉朝政犹古冢宰百官总已实宰辅也其时别有令仆今仆射虽尝改为丞相名同而职异品秩又未崇极上有三师三公尚书令七人岂得比前代丞相受任也其袭旧名无实者若今刺史皆云使持节按前代使持节得戮二千石其王公以下封国皆南靣臣人分茅建社其开府仪同三司则礼数班秩皆如三公置府辟吏今并岂有实乎此例甚众不能徧举安有仆射因改丞相之名都无丞相之实而为百寮师长也又与丞郎絶礼若不隔品致敬则诸司长官与隔品寮属其可絶礼乎斯不然矣　増唐制曰唐因隋制以三省之长中书令侍中尚书令共议国政此宰相职也后以仆射为尚书省长官与侍中中书令号为宰相品位既崇不欲轻授人常以他官居宰相职而假以他名　六典曰左右仆射开元初改为左右丞相掌总领六官纪纲百揆初亦宰相之职也开元初张说兼之后罢知政犹为丞相自此之后遂不知国政天寳元年复为仆射二年改侍中为左相中书令为右相　防要曰左右仆射自武徳至长安四年以前并是正宰相初豆卢钦望拜左仆射不言同中书门下三品不敢参议政事数日后始加知军国重事景云二年十月韦安石除左仆射东都留守不带同三品自后空除仆射不复为宰相矣开元中张说为右丞相元宗令选日上因制仪注自非中书门下诸三品以上皆坐受其礼因为故事元和六年礼官按开元礼有册拜官上仪咸与卑官荅拜令仆射皆册拜官也防昌二年陈夷行崔珙拜仆射奏仆射始视事受四品官拜无着令比左右丞吏部侍郎御史中丞皆为仆射拜阶下谓之隔品致敬准礼皇太子见上台羣官羣官先拜而后荅无二上也仆射与四品官并列不容独优开元二年以仆射为丞相位次三公三公上日荅拜而仆射受之非是望敕所司约三公上仪注定令　文献通考曰宋制左右仆射掌佐天子议大政贰令之职与三省长官皆为宰相之任元丰官制行不置侍中中书令以左仆射兼门下侍郎右仆射兼中书侍郎行侍中中书令职事寄禄为特进政和中诏曰昔神考训迪厥官有司不能奉承仰惟前代以仆臣之贱充宰相之任可改左仆射为太宰右仆射为少宰靖康元年诏依制复为仆射乾道八年诏左右仆射依汉制改为左右丞相石林叶氏曰本朝沿袭唐制官制行始用六典别尚
　　书门下中书为三省各以其省长官为宰相则侍中中书尚书令是也既又以秩高不除故以尚书令之贰左右仆射为宰相而左仆射兼门下侍郎以行侍中之职右仆射兼中书侍郎以行中书令之职而别置侍郎以佐之则三省互相兼矣然左右仆射既为宰相则凡命令进拟未有不由之出者而左右仆射又为之长则出令之职自己身行尚何省而覆之乎方其进退执政无不同则所谓门下侍郎者亦预闻之矣故批防皆曰三省同奉圣防既以奉之而又审之亦无是理门下省事惟有给事中封駮而已未有左仆射与门下侍郎自駮已奉之命者则侍中侍郎所谓省审者殆成虚文也元祐间议者以诏令稽留吏员冗多徒为重因有并废门下省之意后虽不行然事有当奏禀左相必批送中书右相将上而右相有不同往往或持之不上或退送不受左相无如之何侍郎无所用力事权多在中书自中书侍郎迁门下侍郎虽名进其实皆未必乐也　按以宰相而兼他官本非令典唐制所谓反轻宰相之体是也然时方用兵则兼节度使崇儒学则为大学士急财赋则为盐鐡转运使盖以国家方重其事而以宰相提纲则下不敢以泛泛之司存视之犹有说也至于三省则俱为政本之地无所不统长官则为宰相所谓中书门下同平章事是也佐官则参知政事是也今元丰改官制既以中书门下同平章事为左右仆射参知政事为中书门下侍郎尚书左右丞矣而复以左仆射兼门下侍郎右仆射兼中书侍郎则是既自有佐官而复以长官兼之赘疣甚矣盖神宗必欲复唐三省之职而蔡确以有中书造命之说已为次相兼中书侍郎王珪为首相兼门下侍郎实欲隂摈珪于门下使不得与造命取防之事茍以便其专政之私而不复顾体统名称之不顺也　续文献通考曰辽南靣尚书省太祖尝有左右尚书其后更设曰尚书令曰左仆射曰右仆射元无仆射官　明无仆射官
　　尚书仆射二
　　原初学记曰仆射秦汉秩六百石公为之増至二千石至梁加秩中二千石自魏以来品第三至陈加品第二自东晋以来祠部尚书多不置以右仆射主之　百官表注曰仆射一人铜印墨绶五时朝服纳言帻进贒两梁冠佩水苍玉官品第三月俸四十五石　汉书曰郑崇字子游哀帝时擢为尚书仆射数求见諌诤上初纳用之毎闻曳革履上笑曰我识郑尚书履声后为人所谮上责崇曰君门如市何欲禁切主上崇曰臣门如市臣心如水　钟离意别曰意字子阿为尚书仆射其年匈奴胡归义诏赐缣三十匹尚书侍郎广陵暨酆误为三千匹诏大怒鞭酆欲死意排省閤入諌曰海内遐迩谓陛下贵于财而贱人命愚臣所不安明帝以意諌合大义恚损怒消敕大官赐酆酒药诏谓意曰非钟离尚书朕几降威于此郎【此事通典亦载与此小异并存之】　魏志曰桓范荐徐宣为仆射后加侍中光禄大夫车驾幸许宣总留事帝还主者奏呈文书诏曰吾省与仆射何异竟不视　又曰陈泰为尚书左仆射典选举贡事　晋起居注曰太康元年诏曰山涛自典官人之任志在澄清风俗朕将倚之以宏训范庶人伦有日新之羙其以为左仆射　晋诸公赞曰司马珪时多令望早歴显职晋受禅为尚书左仆射年三十七众论以为羙　世说曰周顗字伯仁为左仆射风徳雅重过江积年恒大饮酒尝经三日醒时论谓之三日仆射　王隐晋书曰太康元年诏依旧制置左仆射以山涛清虚恬简转为仆射　齐职仪曰魏朝以尚书仆射毛玠领选曹晋武以仆射山涛领吏曹后依拟至今或领焉　沈约宋书曰刘延孙为尚书左仆射延孙疾病不任拜起上使乗船自青溪至平昌门入尚书下舍　増晋中兴书曰纪瞻字士逺为右仆射肃宗常居内殿慨然忧天下曰社稷之臣欲得十人如何因数之云君便是一人　齐书帝欲用张绪为仆射以问王俭俭曰绪少有清望诚羙选也南士由来少居此职禇彦回曰俭少年或未忆耳迩江左用陆玩顾和皆南人也俭曰晋昏衰之政不可为则　南史徐湛之为尚书仆射令何尚之以湛之国戚任迩隆重欲以朝政推之诸词诉絶不料省湛之亦以令掌敷奏出纳事无不总令缺则仆射总任又以事归尚之互相推诿御史中丞袁淑奏并免官诏特无所问乃使湛之与尚之并受词诉尚之虽为令而朝事悉归湛之　唐徳宗贞元元年八月以张延赏为左仆射唐中宗神龙元年以唐休璟豆卢钦望为左右仆射休璟仍同三品钦望有军国重事中书门下可共平章先是仆射为正宰相其后多兼中书门下之职午前决政事午后决省事至是钦望专为仆射不敢预政事故有是命【余详前一会要】　后周书周惠逺为右仆射自关右草创礼乐缺然惠逺与礼官损益旧章自是仪轨稍备　宋太祖建隆元年加魏仁浦右仆射同平章事神宗元丰五年以王珪为尚书左仆射兼门下侍郎蔡确为尚书右仆射兼中书侍郎　髙宗建炎四年金以韩企先为尚书左仆射兼侍中时金方议礼制度企先博通经史知前代故事或因或革咸取折衷
　　尚书仆射三
　　原苍玉　皁防【上详前二　东观汉记曰鲍永字君长拜仆射行将军事将兵安抚河东永好文徳虽行将军常皁防路称鲍尚书兵按通典永常白防路称白衣尚书与此异】　排閤　曳履【并详前二】　清恪　忠允【先贤行状云毛玠为尚书仆射雅量公正在官清恪　晋起居注曰尚书髙阳王珪忠允善政以珪为右仆射】　摄百揆　副端右【谢灵运晋书曰古者重武事贵射御取其捷御如仆各置一人尚书六人谓之八座参摄百揆出纳王命古元凯之任也　何法盛晋中兴书曰顾和为尚书仆射以母老固辞诏敕谕特听暮出朝还其优遇如是寻朝议以临端右之副不宜处于外更加银青光禄大夫】　协宣庶绩　总统留事【晋起居注曰太康元年诏云尚书旧置左右仆射所以恢演政典协宣庶绩中间乆废其复置之　下详前二】　国之司直官之师长【魏志曰毛玠字孝先为尚书仆射时太子未定临淄侯植有宠玠諌曰近袁绍以嫡】
　　【庻不分覆宗国废立大事非所宜闻会玠起更衣太祖谓曰国之司直我之周昌　又曰文帝时欲以贾诩为仆射诩曰尚书仆射官之师长天下所望诩名素不重非所以服人纵诩昧于荣利奈国朝何】　五四辞　二龙防骥【范蔚宗后汉书曰胡广字伯始五尚书仆射王隐晋书曰荀顗代陈泰为仆射领吏部四辞而后受　张铨南燕书曰慕容徳以右仆射封嵩为左仆射尚书韩为右仆射时嵩并年三十又以嵩弟融为西中郎将弟轨为东中郎将嵩等俱拜帝临轩诏令四人同入嵩等升殿方谢帝顾曰跃二龙于长衢骋双骥于千里朝野荣之】　主开封　括贤俊【汉书仪云尚书仆射主开封□令主赞奏封下书又汉书典官兼职尚书令仆射主开封掌授廪假钱谷也　晋起居注云永昌元年正月诏曰左仆射所以广括贤俊经始万化之机仆射防军荀顗可进为左仆射尚书领选】　综核名实　弥缝遗阙【王隐晋书云荀顗字景倩文帝时辅政顗外甥陈防薨启顗代防顗承防后加之淑慎综核名实风俗澄正　华峤汉书云李字元礼仆射与太傅陈蕃戮力悉心弥缝遗阙】讯牒　堕车【白帖王敬宏为仆射关置文案初不省读常陪聴讼文帝问以疑狱敬宏不对】
　　【帝变色问何故不以讯牒副仆射敬宏对曰臣乃得讯牒政自不解帝不恱后尚书令　又王常为仆射常堕车时人谓之堕车仆射】　魏尊硕徳选在徐宣　晋宠元勲选在羊祜【俱白帖】　増折勲戚威　起敌国畏【后汉书郅夀为尚书仆射时大将军窦宪威振天下常使门下生赍书诣夀有所请托夀即送诏狱前后上书陈宪骄恣引王莽以诫国家司马温公复起为仆射辽人闻之曰南国复相司马矣毋轻生事开边隙】　总枢机重权访军国大事【干寳记武帝诏曰散常侍羊祜秉徳清劭经纬文武虽处心腹之任不总枢机之重非垂拱无为委任责成之意也以祜为尚书左仆射宋史至道二年吕端加右仆射上御崇政殿访以军国大事端陈当世急务有条理上嘉纳之】　兆平章之名　受都督之任【唐百官志贞观八年仆射李靖以疾辞位诏疾小瘳两三日一至中书门下平章事平章之名始此　宋绍兴七年以右仆射张俊为江淮都督出视师】　以艰难协主心　以博大开上意【言行録李沆为尚书右仆射日取四方水旱盗贼奏之王旦以为细事不足烦帝听沆曰人主少年当使知四方艰难不然血气方刚不留意声色犬马则土木甲兵祷祀之事作矣识者服其逺见　元祐三年范纯仁为右仆射务以博大开上意忠厚革士风】　撤帘还政　肩舆入省【英宗治平元年韩琦欲太后撤帘还政乃取十余事禀帝帝裁决悉当琦即诣太后覆奏太后每事称善琦即白太后求去太后曰相公不可去我当还深宫耳遂起琦即厉声命撤帘帘既落犹于御屏后见后衣也　哲宗元祐元年以司马光为尚书左仆射既而诏免朝觐许乗肩舆三日一入省】　都民留　中外鼓舞【仆射司马光过阙廷卫士见公入皆以手加额都民道呼留　言行録陈康伯时淮甸被兵上亲札遣中使即家居召公复拜尚书左仆射制出中外鼓舞】　成功云雷际　翊圣天地安【岑参题左仆射相国冀公陈斋】
　　尚书仆射四
　　原署尚书事【续汉书百官志曰尚书仆射秩六百石承秦所置署尚书事】　省録台事【谢承后汉书云尹昆时拜尚书仆射诏曰惟君功曹时以太守之术克奨王室其省録台事勿令谬误】综详朝政【晋起居注云太始七年诏曰尚书仆射总括万机以贰纪纲综详朝政】　内
　　赞治道【荣绪晋书曰谢安石为仆射诏曰尚书安石冲允清纯识体宏亮宜内赞治道外绥戎政可尚书仆射吏部后加将军】　称为亷平【虞预晋书云虞钦字子若少好学为尚书仆射加侍中奉车都尉领吏部清实选举称为亷平也】　称为强正【晋起居注云刁协字元亮为尚书左仆射于时中兴草创制度未立朝臣无习朝仪者惟协以乆在中朝多谙故事朝廷宪体出入威仪唱赞皆一禀于协当时称为强正】　公清为性【荣绪晋书云朱整字伟齐为尚书仆射领吏部公清为性持真励守】　平正为能【东观汉记云桓虞字伯春尚书仆射据法断事周密平正以为能擢为南阳太守】　举台惮之【司马彪续汉书云钟离意字子阿为堂邑令有能徴拜尚书仆射事有不便辄封还上谏举台惮之】　四海翕然【先贤行状云毛玠为尚书仆射其典选举拔真实斥华伪进逊行抑阿党诸宰官治民绩不着而私财足者皆免废乆不选用于时四海翕然莫不厉行】　黄琼借田奏上从之【华峤汉书云黄琼字世英为仆射顺帝乆废借田琼曰上古圣帝莫不敬恭神明防郊庙之礼亲借田之勤书奏上从之】　王珣文章为上所昵【晋中兴书云王珣字元琳拜侍中尚书左仆射领吏部时烈宗雅好典籍珣与郄恢殷仲堪徐邈等并以才学文章为上所昵】何澄坐家视事【晋起居注云何澄字季元左仆射领选脚疾辞诏听不朝坐家视事又领本州】　李丰常多托疾【魏略云李丰字安同为侍中仆射在台阁多托疾时台制疾满百日当解禄丰未满百日暂起已复卧如是数嵗及太傅乆病曹爽摄政丰依违三公间无所是非故时人有谤书曰曹爽之势热如汤太傅父子冷如浆李丰兄弟如游光其意以为丰虽外示清浄而内图事有似游光也】増黑靣仆射【后魏书阳平王新成之子钦字思若累尚书右仆射钦色黑时人号为黒靣】
　　【仆射】　仆射均田【北齐书高之为尚书仆射初给民田贵势皆占良羙贫弱咸瘠薄隆之启高祖番更反易乃得均平】　大小仆射【陈书袁宪右仆射参掌选事先是宪长兄简懿为左仆射一时台省目简懿为大仆射宪为小仆射】　解事仆射【唐书戴至徳为仆射时与刘仁轨更日受词讼尝有老母诣省陈词至徳已牒省视老母前曰本谓是解事仆射所以来诉公乃是不解事仆射请付还牒来至徳笑而还之时人称其长者】　奏格内降【言行録赵鼎左仆射以政事之先后及人才之所当召用者密条置左右一一奏禀行之凡内降恩泽多奏格不行】　大耐官职【又向敏中除右仆射上使李昌武观之方谢客门无一人昌武入见贺曰今日降麻士大夫莫不欢慰公但唯唯又曰自上即位以来未尝除端揆自非眷倚殊絶何以至此公复唯唯又厯叙前世为仆射者勲业之盛礼命之重公亦唯唯使人至厨中问有饮宴者亦寂无一人明日以实具对上笑曰向敏中固大耐官职】赐张商霖字【徽宗大观四年商英为尚书右仆射时乆旱彗星中天商英受命是夕彗星不见明日雨帝喜因大书商霖二字赐之】
　　尚书仆射五
　　原诗梁任彦升出郡传舍哭范仆射诗曰平生礼数絶式瞻在国桢一朝万化尽犹我故人情待时属兴运王佐俟人英结欢三十载生死一交情携手遁衰孽接景事休明运阻衡言革时泰玉阶平濬冲得茂彦夫子值狂生伊人有泾渭非余浊清将乖不忍别欲以遣离情不忍一辰意千龄万恨生　已矣平生事咏歌盈箧笥兼复相嘲谑常与虚舟值何时见范侯还叙平生意与子别几辰经涂不盈旬弗覩朱顔改徒想平生人
　　寜知安歌日非君撤瑟辰巳矣余何叹辍舂哀国钧唐任希古和左仆射燕公春日端居述懐诗曰丰野光三杰妫庭赞五臣绨缃歌羙誉丝竹咏芳尘圣厯开环象昌年降甫申髙门非舍筑华构岂垂纶凤邸抟霄翰龙池跃海鳞玉鼎升黄阁金章谒紫宸礼闱通政本文昌总国钧调风振薄俗清教正彛伦星廻应缇管日御警寅賔叶上曽槐变花发小堂春思挂东都冕言访北山巾赫赫容台上千祀耀平津　赵彦昭奉和悼右仆射杨再思诗曰两揆光天秩三朝奉帝熙何言集大鸟忽此防元龟坐叹公槐落行闻宰悲壑舟今已去寜有济川时　増韩翃上田仆射诗曰家封薛县异诸田报主荣亲义两全仆射临戎谢安石大夫持宪杜延年金装昼出罗千骑玉案晨餐直万钱应念一生留阙下阖门遥寄鲁西偏　黄滔贺清源仆射新命诗曰虽言崧岳秀崔嵬少降连枝命世才南史两荣惟百揆东闽双拜有三台二天在顶家家咏丹凤衔书嵗嵗来虚说古贤龙虎盛谁攀荆上金台
　　増诏梁授萧重俅左仆射诏曰门下尚书万事之本替是寄总司顿阙宜速有人具官萧重俅才学淹通识裁详允内着嘉庸外敷羙政入副朝端佥议斯在可守尚书左仆射余如故
　　増制唐苏颋授刘幽求左仆射制曰门下尚书佐理四方取则端揆成务百工是师非允具瞻孰康庻绩封州流人刘幽求风云感川岳粹灵学综九流文穷三变义以临事精能贯日忠以成谋用若投水茂勲立艰难之际嘉谟盈启沃之初存谠直以不回为奸邪之所忌衅萌颇露谮端潜发元宰见逐防人孔多既诛羣凶方宣大化期问政于经始载登贤于梦卜　常衮授李忠臣右仆射制曰文昌所以法成象端右所以长庶寮秦汉则内掌武事魏晋或外绥戎政今之垣翰重任勤劳有功歴践六卿始终一徳必访羣议然后当盛选　授令狐彰右仆射制曰中台万事之防端右庶寮之式所以总详参贰恢演协宣勲徳兼崇则殊在师长之重勤劳于外则不亲损益之烦凡命此官必书于册极兹朝选用属时贤　元稹授韩臯左仆射制曰夫一邑之政而犹资老者之智用壮者之决况朝廷之大得不以耆年重望居表正之地仪刑于百辟乎具官韩臯始以直言事代宗皇帝司諌诤复以文章政术事徳宗皇帝为舍人中丞京兆尹在顺宗宪宗时出领籓方入备卿长逮予小子厯事五君勤亦至矣而又处权近之际未尝以恩幸自宠于一时当趋向之间终不以薄厚见窥于众目岂所谓徐公之行已有常而诗人之风雨不改耶罢去职劳正名端右凡百庶寮无忘咨禀　宋除吕防正尚书仆射制曰国政治盖出于中枢朝廷纪纲尽归于防府矧乃端揆之任聿居师长之崇茍非台之贤曷慰搢绅之望具官吕防正挺生英气符合昌期自先梦卜之求遂荷盐梅之寄谟明匪懈亮直不渝爰自天官持政柄洎和鼎实时维老成朕钦若丕图建用皇极虽弥纶大体固未协于康哉而励翼小心亦备观于勤止颇郁隆年之望宜均劳逸之功长是中台式兹百辟
　　原铭梁沈约尚书右仆射范云墓志铭曰合契兴王匪劳物色乘风郁起化成龙翼乃作喉唇帝猷必举乃作铨衡彛伦有序北京岨峻东川廻薄蕴吾名臣终天靡作
　　原表宋傅亮让尚书仆射表曰自皇基肇创豫班防勋纤善防绩未闻朝野百揆治枢总贰殷要诚非庸臣所宜叨拟臣闻权衡既悬锱铢靡遁厉驽习骥终莫之近败驾伤锦备之前诰必将上増国垢下招私黩　齐王俭让左仆射表曰待臣于常均之外眄臣于代僚之右亲乖其章乘非其器霸府方隆超居元任国朝草昧参赞百揆　梁沈约让仆射表曰臣闻役壮休老上典所优晨行暮息事身恒分若夫黄未已非秋驾之卫筋力为用岂强饭之时养老杖乡仰推前典服戎告谢亲学匪任宿肉极其虚惫嵗制防其不辜实所以蠲假衰疾收屏沦暮　张缵让尚书仆射表曰加以矫心饰貎酷非所闲不喜俗人与之共事虽复吐言如伤屈体无骨动容斧犹成多憾曽闱如阙坐客恒满情态参差世涂盈虚薏苡兴谤拾尘见猜疑似虽分圣贤致惑人之包藏山川非险况在于臣焉可证综　陈徐陵让左仆射初表曰臣闻七十之嵗扬雄拟经六十之年平津对策若斯强壮无叹耆老臣励则胄华轩冕才允卿相出纳流誉朝野具瞻臣宏正国老儒宗情尚虚简元风胜业独王当年臣种器懐沈密文史优裕东南贵秀朝廷亲贤并见壮猷皆宜左执若汉武好少而防臣已老若周文爱老则有此羣才伏愿天明更谋梓匠求其妙选称是能官　又让右仆射初表曰加以言寻盟好仍属乱离先零盗其牛马乌孙窃其印绶子卿茹雪叔向为凶虽复东归僃罹此厄昔李广遗恨不值汉初甯戚自悲不逢尧禅臣随望圣运实在权舆时参决胜之筹颇奏发兵之谶当涂锡舍非无董昭之诚典午禅文不降张华之实　江总让尚书仆射表曰藻镜官方品裁人物门惊如市不慙屋漏心抱如氷无欺暗室但屡淹星鸟每知忝素世网拘束事归僶勉今此召防尤増据蒺以端揆副职官称师长革履升降传呼宠赫仪刑朝首冠冕彛伦兼复参总衡流匡佐圣治妄重责必践危机
　　诸曹尚书一
　　原杜氏通典曰秦尚书四人【不分曹名】汉成帝初置尚书五人其一人为仆射四人分为四曹【尚书曹名自此而有】常侍曹【主公卿】二千石曹【主郡国二千石】民曹【主凡吏民上书以人字改焉自后厯代曹部皆同】客曹【主外国裔翟】后又置三公曹【主防狱】是为五曹后汉尚书五曹六人其三公曹尚书二人【掌天下嵗尽集课州郡】吏曹【掌选举斋祠后汉志谓之常侍曹亦谓之选曹】二千石曹【掌中都官水火盗贼辞讼罪法亦谓之贼曹】民曹【掌缮理功作盐池苑囿】客曹【掌羌胡朝贺法驾出则防驾后汉光武分二千石曹及客曹为南主客北主客二曹】两梁冠纳言帻或说有六曹【按后汉志云分客曹为二是六曹也又晋志云以前汉五曹更加中都官曹为六曹也应劭汉官仪云二千石曹主中都官事则不应更有中都官曹也今依劭说为五曹六人　又张陵字处仲为尚书嵗朝梁冀带劒入省陵叱令夺劒劾冀诏以嵗俸赎罪】魏有吏部左民客曹五兵度支凡五尚书晋初有吏部三公客曹驾部屯田度支六曹【无五兵】太康有吏部殿中五兵田曹度支左民为六曹尚书【无驾部三公客曹】及渡江有吏部祠部五兵左民度支五尚书【皆铜印墨绶乗轺车皁轮执笏负荷加侍中者武冠左貂金蝉】宋有吏部祠部度支左民【左民尚书统左民及驾部二曹】都官五兵六尚书齐梁与宋同【侯景改梁五兵为七兵尚书又职官録曰齐尚书品服悉与令同】亦别有起部而不常置也【梁何允字子季为左民尚书后辞官隐于若耶山云门寺敕给白衣尚书禄允固辞　又到洽为御史中丞兄溉为左民尚书旧中丞不得入尚书下舍洽引服亲不应有碍御史省详决乃许入溉省亦以兄弟素笃不能相别】陈与梁同后魏初有殿中【掌殿内兵马仓库】乐部【掌伎乐及角使五伯】驾部【掌牛马驴骡】南部【掌南边州郡】北部【掌北边州郡】五尚书其后亦有吏部【初曰选部】兵部都官度支七兵祠部民曹等尚书又有金部库部虞曹仪曹右民宰官【元禔为宰官尚书】都牧【元祯为都牧尚书】牧曹右曹太仓太官祈曹神都仪同曹等尚书【自金部以下但有尚书之名而不详职事】北齐有吏部殿中【殿中统殿中曹主驾行百官留守名帐宫殿禁卫及仪曹三公驾部四曹】祠部五兵都官度支六尚书后周无尚书隋有吏礼兵刑户工六部尚书唐尚书与隋同【龙朔二年改尚书为太常伯咸亨初复旧】厯代吏部尚书及侍郎品秩悉高于诸曹　初学记曰案叙诸曹尚书秦官也汉因之光武分为六曹并一令一仆射谓之八座魏有五曹与二仆射一令谓之八座【魏有吏部左民客曹五兵度支凡五曹尚书】晋有六曹宋有六曹【宋加东都官尚书】齐梁陈六曹【齐曹名同宋氏】后魏北齐六曹【后魏北齐有吏部殿中祠部七兵都官度支】后周依周礼置六官尚书之任隋氏六曹【隋有吏部礼部兵部都官度支工部开皇三年改度支为户部都官为刑部是也】唐六曹【初置民部余同隋氏贞观末改民部为度支寻复改为户部龙朔二年改尚书为大常伯改吏部礼部户部兵部刑部工部为司列司礼司元司戎司刑司平则天后亦依周礼六官也】初宋齐梁陈四代复有起部尚书营宗庙则权置毕则省【已上并汉官齐职仪及五代史百官志】
　　诸曹尚书二
　　原再升　周厯【谢承后汉书曰魏朗字伯英入为尚书再升紫防謇谔禁省不屈豪右为百寮所服以党事免朗性矜严闭门整法长吏希见动有礼序室家相待如賔子孙如事严君焉　又曰蔡邕字伯喈以侍书御史尚书三月之间周厯三台侍中】　委珠　赐劒【谢承后汉书曰钟离意字子阿明帝徴为尚书交阯太守坐伏法以资物簿入大司农诏班赐羣臣意得珠玑悉以委地而不拜帝怪问其故对曰臣闻孔子忍渴于盗泉之水曽参廻车于胜母之乡恶其名也之寳不敢拜帝笑曰清乎尚书赐钱三十万　东观汉记曰章帝赐尚书劒各一手署姓名韩棱楚龙泉郅焘蜀汉文陈宠济南锻成一室两刃其余皆平劒其时论者以为棱渊深有谋故得龙泉焘明逹有文章故得文劒宠敦朴有善于内不见于外故得锻成劒皆因名而表意】　白衣　文劒【后汉书曰郑均字仲虞为尚书澹泊无欲以病乞骸骨终不肯起章帝车驾幸均舍敕赐尚书禄终其身时人号曰白衣尚书　下详赐劒注】　厯三台　任七年【上详周厯注　晋书杜预为度支尚书在内七年损益万事酬酢谘诹不可胜纪】赐锻成　封广武【华峤后汉书曰陈宠字昭公以徳行明敏入为尚书宠性周密常称】
　　【人臣之义苦不畏慎自在枢密谢门人不复敎拒知友时赐宠劒得锻成劒以其敦朴　晋书曰张华为度支尚书决胜縁江地近万里始羊祜谓亲曰终吾事者惟当华耳卒如祜言封广武县侯】　酬酢谘诹　嘉谋良图【上详任七年注　晋书云山涛转尚书表辞才下年老诏曰方今多事嘉谋良图委以老成也】　朱穆正直　黄琬方毅【谢承后汉书曰朱穆为尚书谠言正直续汉书曰黄琬方毅亷贞为侍中尚书】
　　诸曹尚书三
　　原三为选官【裵松之晋纪云江彪三为选官少有荐举】　损益万机【晋书杜预为度支尚书损益万机不可胜数朝野称美号曰杜武库言其无所不有也】　闲练旧典【益部耆旧太尉李固荐杨准累世服事台阁闲练旧典且有渐用宜在机密特拜尚书也】　典定旧制【袁山松汉书云伏湛建武二年拜尚书典定旧制】　事无不综【傅子云傅嘏为尚书亊无大小无不综也】　内外不漏【谢承后汉书云王博字季习拜尚书明敏习汉家旧事在台厯载夙夜敬戒内外不漏】　敏于众职【谢承后汉书云荀绲字伯条拜尚书性明亮敏于众职以最羣寮秉机平直公卿大夫莫不惮之】　干机密职【又云杨高字圣建拜尚书渊懿博雅治术亦辨优纳王事明习国家典故干机密之职夙夜周慎退食自公仪表伟丽每朝贺百寮侧目】　台阁弹駮【魏略云丁谧尚书谧为人外似疎略而内多忌其在台阁数有所弹駮台中患之事不得行】　军粮校计【朱凤晋书云帝以司马孚为度支尚书军粮校计一皆由之】　文武羣才多所明防【先贤行状曰崔琰拜尚书委授铨衡总齐清议十有余年文武羣才多所明拔朝廷归高天下称平也】　内外众职各得其才【傅咸陈事云正始中何晏典选举内外众职各得其才杰然之羙于斯可观】　拔真斥伪【先贤行状云毛玠为尚书典选举拔真实斥华伪长吏选者乃枯靣臝衣乗柴车者也】　澹泊无欲【详初学记】　许混鉴识【魏志云许混劭子也清虚有鉴识明帝时为尚书】　王昶考课【详聚尚书总载】　翟酺高第【后汉翟酺字子庶侍中时尚书有缺诏将大夫六百石以上试对政事天文道术以髙第者补之酺自恃能髙而忌故太史令孙懿恐其先用乃往懿既坐言无所及惟涕泣流涟懿怪而问之酺曰图书有汉贼孙登将以才智为中官所害观君表相似当应之酺受恩接凄怆君之祸耳懿忧惧移病不试由是酺对第一拜尚书案春秋保干图曰汉贼臣名孙登大形小口长七尺九寸巧用法多技方诗书不用贤人杜口也】　钟离大徳【钟离意别云棠邑令钟离意至徳仁和明帝诏徴诣阙拜尚书】　光耀紫防【韦诞集云入作纳言光耀紫防】　光翼明圣【陆机云惟是喉舌光翼明圣】
　　诸曹尚书四
　　原诗宋顔延年直东宫荅郑尚书诗曰皇居体环极设险祗天工雨闱阻通轨对禁限秋风跂予旅东馆徒歌属南墉寝兴郁无已起观辰汉中流云霭青阙皓月鉴丹宫踟蹰清防密徙倚恒漏穷君子吐芳讯感物恻余衷惜无邱园秀景行彼髙嵩　隋刘斌和许给事伤牛尚书诗曰名臣不世出百工之所求况乃非常器遭逄兴运秋符采照千里铨衡综九流经纶资博物尊俎寄皇猷韶濩倾复理典礼紊还修虽贞栋梁任兼好艺文防伫闻和鼎实行当奉介邱髙衢飜税驾阅水遽舟呼更何日曳履闻无由归魂藐修路征櫂舣邪沟林薄长风惨江山寒云愁夜台终不暏遗芳徒自留原箴后汉繁钦尚书箴曰龙作纳言帝命惟允山甫翼周实司喉吻赫赫禁台万所庭无曰我平而慢尔衡无曰我审而怠尔明四岳阿鲧绩用不成虞登八凯五敎聿清举渉其私乃忝服荣正直是与伊道之经先民匪懈永世流声君子下问敢告侍廷
　　尚书左右丞一
　　原杜氏通典曰尚书左右丞秦置尚书丞一人属少府汉因之至成帝建始四年置丞四人及后汉光武始减其二则置左右丞佐领仆射之事左丞台中纪纲无所不总主吏民章服及驺伯史右丞与仆射皆掌授廪假钱谷又假署印绶及纸笔墨诸财用库藏【杨乔为右丞行直太常辛柔柔不避车乔奏柔不敬下廷尉】左右丞阙以次乆郎补之三嵗为刺史汉御史中丞侍御史行道中遇尚书及丞郎避车执版揖丞郎坐车举手礼之车过逺乃去尚书言左右丞敢告知如诏书律令郎见左右丞对揖无敬称曰左右君丞郎见尚书执版揖称曰明时郎见令仆执版拜朝贺对揖魏晋左右丞铜印青墨绶进贤一梁冠介帻绛朝服左丞主台内禁令宗庙祠祀朝仪礼制选用署吏急假兼纠弹之事右丞掌台内库藏庐舍凡诸器用之物及刑狱兵器督録逺道文书章表奏事宋因之而右丞亦主钱谷【虞玩之字茂瑶宋元徽中为右丞齐髙帝参政与玩之书曰今曹藏有阙吾贤居右丞已觉金粟可积矣】皆铜印黄绶齐左右丞寝庙郊祠吉庆瑞应灾异立作格制诸案弹用除置吏补满除遣【任遐为右丞奏御史中丞陆澄不纠事请免澄官又建康令与秣陵令同乗行车前导四卒右丞沈昭略奏凡有卤簿官共乘不得兼列驺导请免其官】视中书郎黄门郎左丞掌兵士百工补役死叛考代年老疾病解遣其内外诸库藏谷帛刑刻创架争讼田地船乗兵工死叛考剔讨补差分百役兵器诸营署人领州郡租布民户移徙州郡县并帖城邑人户割属刺史二千石令长丞尉被收及免赠文武诸犯削官事白案则右丞上署左丞次署黄案则左丞上署右丞次署诸立格制及详谳大事郊庙朝廷仪体亦左丞上署右丞次署梁皆铜印黄绶一梁冠左丞掌台内分职仪禁令报人章督録近道文书章表奏事纠诸不法凡诸尚书文诣中书省者密事皆以契刀囊盛之封以丞相印【刘治字义瓘为左丞准防不避贵戚尚书省贿赂莫敢通】右丞掌台内藏及庐舍凡诸器用之物録逺道文书章表之事陈因之后魏北齐左丞为上阶右丞为下阶北齐左丞掌吏部等十七曹【吏部考功主爵殿中仪曹三公祠部主客左右中兵左右外兵都官二千石度支左右户】并纠弹见事又主管辖台中道失并纠駮之【崔昂除左丞兼度支尚书左丞兼尚书近代未有惟昂为冠首朝野荣之　又酷吏宋防道为左丞始为故事于尚书省门立石以警出入早晚令仆以下皆为侧目】右丞掌驾部等十一曹【驾部虞曹屯田起部兵部比部水部膳部仓部金部库部】亦管辖台中惟不弹纠余悉与左同隋左右丞掌分尚书诸司纠駮【元夀字长夀为尚书左丞萧摩诃妻患将死奏令其子向江南收家产夀奏劾之曰摩诃逺念赀财近忘匹好令其子舍危惙之母为聚敛之行御史韩防之等见而不弹请付大理臣忝居左辖无容寝黙】唐因隋制龙朔二年改为左右肃机【其年有宇文化及子孙论资防所司理之至于勾留右肃机阳昉未详案状诉者自以道理已成无复疑滞勒而逼昉昉谓曰适退朝未食食毕详之诉者曰公云未食亦知天下有累年羇旅者乎昉遽命案立判之曰父弑隋主子诉隋资生者犹配逺方死者无宜更叙】咸通元年复旧【仪凤四年韦仁约除尚书左丞约奏曰陛下为官择人无其人则阙今不惜羙锦令臣制之此陛下知之深矣防臣尽命之日矣振举纲目略无留事羣曹肃然】左丞掌管辖诸司纠正省内勾吏部户部礼部等十二司通判都省事右丞掌管兵部刑部工部等十二司余与左丞同　初学记曰案叙尚书丞秦官也汉因之光武置左右二丞丞承也言承助令仆总理台事尚书令与左丞总领纪纲仆射与右丞掌禀假财谷魏晋以来左丞得弹奏八座故傅咸云斯乃皇朝之司直天台之管辖是也自汉魏以来品皆第六秩四百石梁加品第四秩六百石【出齐职仪及五代史百官志】　増六典曰左右丞掌管辖省事纠举宪章以辨六官之仪制而正其文法分而视焉　晋书百官表志注曰左右丞俸月三十斛　五代史后唐书曰梁开平二年改左右丞为左右司侍郎避庙讳也至同光年十月复旧为左右丞长兴元年九月诏曰台辖之司官资并设左右貂素来相类左右丞不至相悬以此比方岂容各别自此宜升尚书右丞官品着与左丞并为四品　续通鉴纲目曰神宗元丰五年官制成改参知政事为门下中书侍郎尚书左右丞　文献通考曰宋制左右丞掌参机大政通治省事以贰令仆射之职仆射轮日当笔遇假故则以丞权当笔知印大祭祀酌献荐馔进熟则受爵酒以授仆射旧班六曹尚书下官制行升其秩为执政官元丰五年五月诏左右仆射丞合治省事是月御史言左右丞蒲宗孟王安礼于都堂下马违法犯分安礼争论帝前以为今左右丞为执政官不应又有厚薄左右丞于都堂上下马自此始元祐元年诏本省应受御札事大者送中书省取防事小急速止本省行讫奏知仍闗报中书门下其未便者听执奏又六曹拟钞左右丞签书仆射书检又事有条例不至大者六曹长官专决非六曹所能决者申省常程及讼牒止付左右丞【初艺祖既因唐制置宰相复用翰林学士陶谷之言命薛居正沈义伦为参知政事以为宰相赵普之贰官制行罢参知政事以门下中书侍郎尚书左右丞为执政时章惇以前参知政事除门下侍郎张璪以参知政事除中书侍郎蒲宗孟王安礼自翰林学士除尚书左右丞云】元丰寄禄为光禄大夫建炎三年诏中书门下二侍郎并复改为参知政事废尚书左右丞　续文献通考曰金左丞右丞各一员正二品为执政官为宰相之贰俱列于尚书省下　元左右丞各一员按元中书令为极尊次则左右丞相平章政事左右丞参政参议中书省事左右司郎中皆参赞中书者　明初改中书省左右相国为左右丞相左右丞各一人皆系中书省后革中书省并左右丞不设
　　尚书左右丞二
　　原纪纲　管辖【上详通典　傅咸荅辛旷诗序曰尚书左右弹八座以下居万机之防斯乃皇朝之司直天台之管辖余前为左丞具此职之要后忝此任僶俛从事日慎一日】　司直　准绳【上详管辖注　傅畅晋诸公赞曰许奇字子防为尚书左丞有准绳有节操】　解交　増秩【汉官仪云汉制八座丞郎初拜并集都座交礼又解交　续汉书云黄香字文彊拜尚书左丞功满当和帝诏留増秩后拜尚书仆射】　百寮惮　三台清【王隐晋书曰郄宏始为尚书郎左丞为百寮所惮后坐事泄免　又曰刘恢字长升为尚书左丞正色在朝三台清肃出兼中丞】　弹八座　肃三台【并详前】　奏郭奕　弹崔洪【王隐晋书曰傅咸为尚书左丞时尚书郭奕咸故将也累辞疾病不起复不上朝又自表妹乞出临防诏书听许咸举奏之　下见挽弩自射注】　掌威仪　主财用【续汉书百官志曰左丞掌録尚书吏人上章百官威仪下详前叙】　总领纲纪　掌禀钱谷【并详初学记】　増北斗中枢南宫左辖【见后樊左丞让官表】　职称朕望　功满诏留【唐戴胄拜】
　　【尚书右丞寻左丞太宗谓胄曰尚书省天下纲维百司所禀若一事有失天下必有受其者今以令仆系之于卿当称朕所望也胄性聪明处防明速议者以为左右丞称职武徳以来一人而已　下见増秩注】豪贵拂席　有司供帐【唐王维以诗名盛于开元天寳间诸王驸马豪贵之家无不拂席迎之乾元中为尚书右丞　张说代源乾曜为左丞视事之日上敕所司供帐设音乐内出酒食御制诗一篇以叙其事】　记令史名　对三驺饮【梁书刘览除尚书左丞令史七百人一见并记妵名当官清正无所私　南史尚书二丞给三驺谢几卿性不拘朝防尝预晏乐游苑不得醉而归因诣道邉酒垆停车褰帷与车前三驺对饮观者如堵几卿处之自若】　上殿不下　至门不开【梁书贺琛尚书左丞并参礼仪事琛前后居职凡郊庙诸议多所创定每见髙祖与语常移晷刻省中为之语曰上殿不下有贺雅琛容止都雅故时人以此呼之　北齐张耀为尚书左丞文宣近出令耀居守文宣夜还耀不开门勒兵严备火至看面然后开迎文宣笑曰君欲学郅君章也赐以锦袍以其忠勤遂见亲待】　不置仆射　怒对宰相【唐书贞观中宇文节为尚书右丞明习法令以干局见称江夏王道宗尝以私事托于节节遂奏之太宗大恱赐帛二百匹劳之曰朕不置左右仆射者正以卿在省耳　顔真卿为尚书左丞代宗车驾自陜府还真卿请先谒五陵孔庙而后还宫宰相元载谓真卿曰公所见虽羙其如不合时宜何真卿怒而前曰用舍在相公言者何罪然朝廷事岂堪相公破除也载深衔之】奏求良田　劾竞银窟【隋书杨汪为兵部侍郎数年文帝谓諌议大夫王达曰卿】
　　【为我觅一好左丞逹遂私于汪曰我当荐君为左丞若事果当与良田为报汪以达言奏之达竟获罪寻拜汪尚书汪明习法令果于割防时号称职　北史隋郎茂为尚书左丞时工部尚书宇文恺右翊卫大将军于仲文竞河东银窟茂奏劾恺位望已隆禄赐优厚拔葵去织寂尔无闻求利下交曽无媿色仲文大将军近臣趍侍阶庭朝夕闻道虞芮之风抑而不慕分铢之利知而必争何以贻范庶寮示民轨物恺与仲文竟坐得罪】羙锦令制　挽弩自射【上见通典注　晋郤诜为尚书左丞纠吏部尚书崔洪洪】
　　【曰我举郤丞而还奏我此为挽弩自射诜闻曰昔赵宣子任韩厥为司马厥以军法戮宣子之仆宣子谓诸大夫可贺我矣崔侯为国举才我以才见举惟才是视各明至公何故斯言洪闻恱服】　厯囿按火当食批案【唐书赵涓为监察御史时禁中失火火发处与东宫相近代宗疑之涓为廵使俾令】
　　【即讯涓因厯壖囿按据迹状乃上言中官遗火所致也既奏代宗称赏徳宗时在东宫常感涓究理详明及刺衢州年考既深与观察使韩滉不相得滉奏免涓官徳宗见名谓宰相曰岂非永防初御史赵涓乎对曰然即日拜尚书左丞下见通典注】
　　尚书左右丞三
　　原掌百官威仪【详初学记】　主台内体制【晋百官表注曰左丞主台内体制选用署吏督逺近文书急假也】　职轻事重以贱制贵【傅咸表云左丞职轻事重以贱制贵人所难居臣以闇劣猥忝斯任媿于不称惧罪之及也】　领都令史【晋百官表注云左丞领都令史七人史五人干二藩人八也】　署诸财用【详通典】　量物多少【晋百官表云右丞主内库藏斛量物用多少及禀假民戸布租刑狱兵器督録逺道文书】　乆次即补【汉官侍臣主法左右丞乆次即补也】　攸摄百揆【王导荅别驾孔垣拜左右丞辞表云省启慨然卿在朝无頼端右康济时务拾遗损益者多矣众谈咸以左丞事要宜湏谅直以摄百揆今天下事亦是急病让夷之日岂得已也】　无弹外官【江彪駮议云左丞荀蕤以见事弹免建康令杜孝怡等至于左右丞都无弹外官之事则我朝之明准遵而勿失也】　言辞辨达【谢承后汉书云张稷字卫君除尚书侍左丞朝贺陛见进对威仪辞令辨达明帝深奇异之拜胶东相】　闲练故事【又杨髙字至达尚书侍转左丞自在台阁闲练汉家故事前后上表陈国政便宜事】　傅咸奏王懋【王隐晋书云傅咸字长虞为丞殿中尝火百寮莫不赴救而尚书东平王懋等不赴台咸以懋等职在机近宜当风发先百寮就在患疾宜自扶力而晏然在外不赴警急奏免懋咸前后所弹奏辞皆深切及八座以下峻急莫不侧目者】　白裒奏山涛【又武帝以山涛为司徒频让不许涛出径归家左丞白裒奏涛违防诏杖裒五十】　违命加罚【杨济与傅咸书云昨违命相视受罚云太重以为相怛然荅曰违拒上命稽停招罚退思此非在于不测则加罚黙退用自战悸何敢复以杖重为剧乎】　懦弱免官【晋中兴书云王国寳因酒坐怒右丞祖台之诏曰国寳纵肆情性其不可长台之懦弱非监司体其各免官】
　　尚书左右丞四
　　原诗梁沈约和左丞庾杲之移病诗曰嵗暮岂云聊参差忧与疾匪澣孰能赐持身固无述握兰空盈把待漏终不溢嚻喧满眼前簿领纷盈膝安用谈天辨徒劳梦赐笔挂冠若东都山林寜复出　増唐杜甫赠韦左丞丈济诗曰左辖频虚位今年得旧儒相门韦氏在经术汉臣须时议归前列天伦恨莫俱鸰原荒宿草凤沼接亨衢有客虽安命衰容岂壮夫家人忧几杖甲子混泥途不谓矜余力还来谒大巫嵗寒仍顾遇日暮且踟蹰老骥思千里饥鹰待一呼君能防感激亦足慰榛芜增制唐白居易授庾承宣尚书右丞制曰昔我太宗文皇帝尝谓尚书丞百职纲维事一失中则天下有受其者因命戴胄魏徴及杜正伦刘洎軰总领是职分居左右职修事理人到于今称之故吾前命崔从持左纲今命承宣操右辖众口籍籍颇称得人况承宣端谅勤敏周知典故必能为我纽有条之纲抳妄动之轮坐曹得出入郎官立朝得奏弹御史决防政要扶理本无俾戴魏刘杜专羙于贞观中可守尚书右丞散官勲如故　又授孔戣尚书左丞制曰尚书丞掌决百事枢辖六曹晋魏以还右减于左惟有立者可以纠吏维无瑕者可以律人无以易戣往恭乃位可尚书左丞散官勲赐并如故　宋元厚之王右丞制曰朕循唐制复文昌府以令仆执国大政而丞为之贰礼优秩峻兹谓辅臣某亮直清明有猷有守服在禁近厥闻惟休兹用命尔以中大夫正秩于右辖于戏庶习虽逸法艰维初凡厥有官弗祗弗迪亦惟朕政未发于中其能允谐时汝之任往复朕命厥惟懋哉　又蒲左丞制曰某问学才猷该洽通敏自朕识拔于禁严是用命尔以中大夫正秩于左纲于戏若昔大猷训迪在位时朕忱汝协济兹惟祗辟可以肃列曹惟若徳可以熈庶绩图休于永冀尚懋哉
　　増诰宋苏辙刘挚尚书右丞诰曰汉御史大夫能任其职则为丞相近世中执法议论不挠亦补执政昔我仁宗优飬正士开受直言时则有若包拯张昪之流咸以敢言获闻大政旧俗以逺此风寂寥容恱相承亦弃不用朕追懐先正选建忠贤谔谔之声庶几前烈具官刘挚早以御史少事裕陵力陈是非不避权宠十年流落志气不衰召置台端首开正论进任中司之要屡闻白简之言风声凛然国是以定朕欲试其行事之实是用付以右辖之权治忽所闗寄任尤重夫以言责人甚易以义持已实难尔其勉之毋使辅政之功不若言事之效
　　増表苏辙谢除尚书右丞表曰涣汗之恩已行而不返伛偻之志虽勤而莫伸上媿鸿私下慙公议恭惟皇帝陛下接尧舜之统蹈成康之仁体貎先正耆老之臣拣拔后来翘秀之士俛仰六载前后几人坦然公明故不私贤否之实穆然渊黙故坐照情伪之真临御乆则鉴愈明得失分则下无隐如臣者西南贱士章句小儒早嵗猖狂偶窃方闻之选中年流落既安县尹之卑遭时乏人致位近侍跌宕文墨之囿嗫嚅议论之场举皆空言安有实效顾惟省辖之重实参国论之余岂无遗贤遽及防品地寒资浅何以望三事之余光才短力罢安能越六聨之滞论虽复黾勉就职媿叹何言此盖伏遇皇帝陛下天地之仁曲成草木之陋父母之爱不録子弟之非将建大厦以覆羣生故众材而无弃物然臣负过其力受非所容惟有洁已无私或不孤于托付引类自助幸得免于颠隮不渝始终少荅恩造　为樊左丞让官表曰伏奉制除臣尚书左丞宠命俯临慙顔自失泛大鲸之海但觉魂揺戴巨鳌之山未如恩重臣闻尚书百揆翊亮万几故天下尊北斗中枢陛下有南宫左辖晋升孔坦谅直当时汉拜杨乔闲练故事庶得百寮有惮于防府诸侯取法于京师臣实謏才谬登清贯握兰起草昔紊朝经剖竹颁条近贻人瘼备厯中外无闻声庸版图缉贡赋未均于九州铜印更操威仪不检于三署次郎补缺岂易其人圣主求才宜难此受窃谓防求俊乂侧访瓌奇必使德合准绳言成纲纪兴化致理时无间言况安上必在于荐贤危身莫逾于旷职倘防垂紫涣俯矜丹诚愚臣保陈力之言圣鉴有责成之地



　　御定渊鉴函卷七十四
　　钦定四库全书
　　御定渊鉴函卷七十五
　　设官部十五【诸曹郎官　尚书左右司郎中员外附　尚书都事　主事附尚书令史行台省】
　　诸曹郎官一
　　原杜氏通典曰郎官谓之尚书郎汉置四人分掌尚书事一人主匈奴单于营部一人主羌夷一人主吏民户口垦田一人主财帛献贡委输后汉尚书侍郎三十六人【后汉书曰尚书六曹侍郎三十六人一曹六人又汉官仪尚书侍郎三十五人又晋志曰光武分尚书为六曹之后今置三十四人并未详孰是】主作文章起草取孝廉年未五十先试牋奏有吏能者为之更直五日于建礼门内尚书郎初从三署诣台试初上台称守尚书郎中满岁称尚书郎三岁称侍郎五岁迁大县其迁为县令县令秩满自占县去诏书赐钱三万与三台祖饯余官则否吏部典剧多超迁者郑宏为仆射以台职任尊而赏薄人无乐者诸吏郎补二千石自此始也八座受成事决于
　　郎下笔为诏策出言为诏命【后汉尚书陈忠上疏曰尚书出纳帝命为王喉舌之官臣等既愚闇诸郎多文俗吏鲜有雅才每为诏文宣示内外转相求请】其入直官供青缣白绫被或以锦緤为之【緤秘列反緤系也】给帐帷茵褥通中枕大官供食物汤官供饼饵及五熟果实之属五日一美食下天子一等给尚书郎侍史一人女侍史二人皆端正妖丽执香炉香囊烧薰护衣服奏事明光殿省省中皆以胡粉涂壁画古贤烈士以丹朱漆地故谓之丹墀尚书郎口含鸡舌香以其奏事荅对欲使气息芬芳也奏事则与黄门侍郎对揖黄门侍郎称已闻乃出丞郎月赐赤管大笔一双隃麋墨一丸【后汉王译为尚书侍郎台阁议奏常依义据法为三台之表　又三辅决录曰陈重与其友雷义俱拜尚书郎义以左黜重见义去官亦以病免又徐防为尚书郎职典枢机周密畏慎　隃麋今沂阳县出墨】魏自黄初改秘书为中书置通事郎掌诏书【即今中书舍人之任】而尚书郎有二十三人【有殿中吏部驾部金部虞曹比部南主客司部度支库部农部水部仪曹三公仓部民曹二千石中兵外兵都兵别兵考功定课部】非复汉时职任青龙三年尚书令陈矫奏置都官兵凡二十五郎每一郎缺白试诸孝廉能结文案者五人谨封奏其姓名以补之晋尚书郎极清美号为大臣之副武帝时有三十四曹【加魏直事屯田起部左士右士其民曹中兵外兵分为左右主客又分为左右南北无农部定课考功凡三十四曹】后又置运曹为三十五曹置郎中二十三人更相统摄【贾充改定律令以裵楷为定科郎】或为三十六曹【晋裵秀以尚书三十六曹统事准例不明宜使诸郎任职未及奏而薨】当五王之难其都官中三曹郎昼出督战夜还理事【嵇含言于长沙王乂曰昔魏武每有军事增置属尚书令陈矫以有军事亦奏增郎况今都官中三曹昼出督战夜还理事一人两役内外废乏含谓各有主帅委之大将军不宜复令台寮杂与其间又从之乃增郎及令史】东晋有十五曹【殿中祠部吏部仪曹三公比部金部度支都官左民部仓部库部中兵外兵】自过江之后官资小减【王坦之字文度曹将拟为尚书郎坦之闻之曰自过江尚书郎正用第二人何得以此见拟　又宋江智渊改尚书库部郎时髙流官序不为台郎智渊门孤援寡独有此意甚不悦固辞不拜　梁王筠除尚书殿中郎王氏过江以来未有居郎署者或劝不就筠曰陆平原东南之秀王文度独步江东吾得比踪昔人何所多恨乃欣然就职】桓僭位改都官为贼曹宋髙祖时有十九曹元嘉以后有二十曹郎三公比部主法制度支主笇都官主军事刑狱其余曹所掌各如其名【宋武帝初加置兵主客起部水部四曹幷东晋旧十五曹合为十九曹元嘉十八年增删定曹郎即魏世之定科郎也三十年又置功论郎后又省兵故为二十曹】齐依元嘉制其拜吏部郎亦有表让之礼【齐谢朓迁尚书吏部郎上表三让中书疑朓官未及让以问沈约约曰宋元嘉中范蔚宗让吏部朱循之让黄门蔡兴宗让中书并三表诏荅其事宛然近代小官不譲遂成常俗恐此有乖让意王蓝田刘安西并贵重初不自让今岂可慕此不让耶孙兴公孔顗并让记室今岂可三署皆让耶谢吏部今授超阶让别有意岂关官之大小】梁加三曹为二十三曹【加殿中虞曹屯田】其郎中旧用员外郎正主簿正佐有才地者为之迁通直郎天监三年复置侍郎视通直郎郎中迁为之【梁到洽为尚书殿中郎洽兄弟羣从逓居此职时人荣之　又殿中郎阙武帝曰此曹旧用文学且居雁行之首宜详择其人乃以张缅为之】陈有二十一曹【省梁二曹不知何曹】后魏三十六曹【史阙其文】至西魏十二年改为十二部【后周既改为部遂以柳庆为计部郎中　又柳靖为尚书度支郎迁正员郎今人或谓前代正员即今尚书郎中按历代所称正员郎者即散骑侍郎耳谓非员外通直者故谓之正员郎则非尚书之职自魏晋以后尚书省自有郎中官不应更置正员郎】北齐有二十八曹【吏部考功主爵殿中仪曹三公驾部祠部主客虞曹屯田起部左中兵右中兵左外兵右外兵都兵都官二千石比部水部膳部度支仓部左民右民金部库部】其吏部三公各二人余并一人凡三十郎中【后魏北齐惟置郎中】隋初尚书有六曹二十四司凡领三十六侍郎【吏部司主客膳部兵部职方都官司门度支户部比部刑部等侍郎各二人主爵考功礼部祠部驾部库部金部仓部工部屯田虞部水部侍郎各一人】分司官曹务直禁省如汉之制至开皇三年二十四司又各置员外郎一人以司其曹之籍帐侍郎阙则摄其曹事【今尚书员外郎其置自此始以前厯代皆谓之尚书郎各以曹名为称首或谓之侍郎皆无员外之号前代史传及职官要录或有言员外郎者葢谓员外散侍郎耳非尚书之职说在散篇前代所言郎官上应列宿葢谓三署郎非谓今尚书郎中也具三署郎叙篇中】炀帝即位以尚书六曹各置侍郎一人以贰尚书之职【今之侍郎其置自此始也或有曹加二人者夫侍郎之名旧矣汉凡诸郎皆掌更直执防宿衞诸殿门以侍衞之故通谓之侍郎故武帝时拜东方朔为郎当时谓之官不过侍郎位不过执防是也歴代尚书亦有侍郎隋初尚书诸曹二十四司诸郎皆谓之侍郎通若今之郎官耳非今六部侍郎之任自汉以来尚书侍郎悉然】改诸司侍郎曰郎【则今郎中之职】又改吏部为部郎礼部为仪曹郎兵部为兵曹郎刑部为宪曹郎工部为起曹郎以异六侍郎之名废诸司员外郎而每司増置一曹郎各为二员都司置左右司郎中各一人品同诸曹郎掌都省之职寻又每减一郎置承务郎一人同开皇员外郎之职唐改隋诸司郎为郎中每曹又复置员外郎武徳六年废六司侍郎贞观二年复旧今尚书省有左右司郎中各一人员外郎各一人分管尚书六曹事其诸曹诸司郎中总三十人员外郎总三十一人通谓之郎中尤重其【凡郎中章服并冕五旒衣无章裳制黻一章两梁冠凡员外郎章服并爵弁缨簪导青衣纁裳一梁冠】其职任名数各列在六曹之后　初学记曰案北史侍郎隋炀帝置也郎中秦官也员外郎隋文帝置也初西汉置尚书郎四人光武分尚书为六曹每一尚书则领六郎凡三十六郎焉秦初置郎中令【领诸郎之在中书者而为之令长也汉武改名光禄勲】其属官有三署【五官中郎将左中郎将右中郎将凡三署也】署中有郎中侍郎无员多至千人分三署主执防侍宫殿出则充车骑汉因之【郎中秩比三百石侍郎比四百石以其为郎居中故曰郎中以其为郎内侍故曰侍郎】汉官云尚书郎初从三署郎诣尚书台试每一郎缺则试五人先试牋奏郎中侍郎之名犹因三署本号也【西汉言郎者多非尚书郎惟田蚡少为诸曹郎是也其文帝时冯唐为郎中署长直不疑盗同舍郎金武帝时顔驷为郎三世不迁成帝时雄为侍郎及诸言以赀为郎父任为郎皆三署郎至东汉犹难分有尚书及曹名冠首者即尚书郎直言为郎亦三署郎魏以后即无三署郎】西汉以来尚书诸曹郎中侍郎或不两置【或惟置郎中或惟置侍郎然此二者亦通为尚书郎】后汉两置有郎中侍郎魏晋宋齐后魏北齐惟有郎中梁陈两置有郎中侍郎【五代史志云梁尚书郎初入台称郎中功髙者转为侍郎陈氏依梁制案前代郎中侍郎两置者侍郎即今郎中之任郎中即今员外郎之任若惟置郎中亦今郎中之任】隋文帝开皇初惟置侍郎【亦尚书郎也隋氏讳中不置郎中惟置侍郎为尚书郎耳】寻又每曹置一员外郎炀帝于六尚书曹置六侍郎増品第四诸曹别置二郎寻又每曹省一郎而加承务郎一人当开皇员外之职唐又改为郎中又依开皇每曹置一员外郎
　　诸曹郎官二
　　原应宿　覩天【华峤后汉书曰馆陶公主为子求郎不许赐钱十万明帝谓羣臣曰郎官上应列宿出居百里非其人则民受其殃　王隠晋书曰乐广为尚书郎与何晏邓飏等谈讲衞瓘见而竒之曰常恐微言将絶今复闻之命诸于造焉谓曰此人之水镜也每见此人莹然犹披云雾而覩青天也】　起草　题柱【汉官仪曰尚书郎主作文书起草昼夜更直五日于建礼门内　三辅决录注曰田凤字季宗为尚书郎容仪端直入奏事灵帝目送之因题柱曰堂堂乎张京兆田郎】　趋墀　伏省【应劭汉官仪曰尚书郎含鸡舌香伏奏亊黄门郎对揖跪受故称尚书郎懐香握兰趋走丹墀　挚虞三辅决录曰冯豹字仲文为尚书郎每奏事未报常伏省闼下或自昏至明天子黙使人持被覆豹敕令勿惊也日暮诸郎下豹每在后帝嘉之】　持被　护衣【上详伏省注下详通典】　覆锦　含香【蔡质汉官典职曰尚书郎给緤绫被或以锦被　下详趋墀注】　无双　第一【东观汉记曰黄香知古今记羣书无不涉猎兼明图谶天官星气钟律歴算穷极道术京师号曰天下无防江夏黄童京师贵戚慕其声名更馈衣物拜尚书郎　司马彪续汉书曰胡广字伯始举孝廉试为天下第一旬月拜尚书郎】　三年　五日【上详通典　下详起草注】　哀乌位　明时郎【汉官天文志曰南宫二十五星哀乌郎位故明帝曰郎官上应列宿即此也　下详通典】　更直建礼入奏明光【上详起草注下详通典】　兼理两曹　奏事三世【续汉】
　　【书曰胡伯始旬月拜尚书郎恪勤职事所掌办护兼理两曹转左丞　又曰徐昉为尚书郎性惟周密畏慎在台阁典职十年奏事三世未尝有过】　握兰丹墀　珥笔华轩【上详初学记　潘岳赠陆机诗云齐辔龙墀光赞纳言优游省阁珥笔华轩】　给青缣被　赐赤管笔【上详通典　汉官云尚书郎五时赐珥赤管大笔一双分墨一丸】　贾充定法令　刘颂典科律【晋书贾充拜尚书郎典定科令兼度支考课辨章节度事皆施用　刘颂拜尚书三公郎典科律申冤讼累迁中书侍郎】　龚遂清俭赐衣　冯豹俯伏覆被【汉书云龚遂拜尚书郎桓帝嘉其才又见衣服不鲜左右称其清俭赐衣及车马等物　下详初学记】　杜元凯擢拜　王叔武超迁【王隠晋书云杜预字元凯以婚亲之恩擢拜尚书郎　晋书王彪之字叔武从伯导谓曰官欲以汝为尚书郎汝幸可作诸王佐耶彪之曰位之多少既不足计自当任之于时至于超迁是所不愿遂为郎】　列宿　山郎【上见华峤后汉书汉杨恽为中郎将故事令郎出钱市财用给文书廼得出名曰山郎移病尽一日辄偿一沐或至岁余不得沐其豪富日出游戏恽将罢山郎移长度大司农以给财用注山财用所出故名山郎长度总计也】　粉署　兰省【仙署　仙省华省】　握兰　起草　襆被　含香【上魏舒事】　偿金　避杖【上直不疑事下药崧事】　集雉　哀乌【萧芝为尚书郎有雉数千恒集芝舍当直送至洛阳及应休飞迎上其车　下详初学记】　比秩　交礼【后汉和帝初令郎官诏除者得占丞郎以比秩为真也　晋职官志八座初拜皆沿其旧制并集都座交礼迁又解交焉】　分曹　寓直　父任　郎潜【张安世以父任为郎】
　　诸曹郎官三
　　原孝悌为郎【汉旧仪云髙后孝悌为郎宿吏二千石以上视亊满三年得任其同产子为郎】　简良能亲职【裵秀奏亊云谨案台阁简统万机动为法制是以特宜精简良能以亲其职】　三朝不遇【冯唐】　十年无过【徐昉事】　邦之俊茂【晋起居注云台郎御史万邦之俊茂若出掌牧守颂声兴矣】　朝之俊【裵秀奏事云台郎皆朝之俊当区处亊宜辨正疑滞】　大臣之副【山涛啓亊云旧尚书郎清望号称大臣之副州取尤者以应州刺史久无郎副之人无先之者请以补职也】　宰士之儁【又云荆州宜都有郎王恒之以病出义阳邓有才义论者以为宰士之儁而未满之年臣以为宜先用之也】　弥纶旧章【谢承后汉书云承父婴为尚书侍郎服事丹墀弥纶旧章策文通训条在宫禁秘于省阁惟承台郎升复道取得为开览其余他官莫敢闚也】　烦剧之任【郭璞辞尚书表云今当以劣弱之质充督责之官以无用之才管繁剧之任】　主作文书【续汉书百官志云尚书侍郎三十六人一曹有六人作文书起草】　受口宣诏【百官表注云直郎一人主受书及受口宣诏皆书二通校侍郎一通付主者施行】　趋翔廊閤【华阳国志云杜轸起家入为齐尚书郎每月趋翔廊閤之下威容可观中朝伟之】　优游省阁【详前】　马游卿甲科为郎【汉书云马宫字游卿治严氏春秋以射策甲科为郎】　阮徳猷上第拜郎【阮徳猷集云策在上第即拜尚书郎毁誉之徒或言对者因縁从托诏乃更延羣才廷对】　王公仲明经为郎【汉书云王嘉字公仲平陵人以明经射策甲科为郎】　陆士衡文学转郎【王隠晋书陆机为郎中令吴王晏出镇淮南以机有文学迁尚书中兵郎转殿中郎】　祢正平性与道合【后汉祢衡传云东海孔融上疏荐衡曰臣窃见处士平原祢衡淑质贞亮英才卓跞幼渉艺文升堂覩奥目所一见辄诵于口耳所暼闻不忘于心性与道合思若有神】　夏侯湛理识明彻【司马攸与山巨源书云太子舍人夏侯湛柔心居正理识明彻应可为郎也】　黄香数陈得失【后汉书黄香为尚书郎数陈得失赏赉増加尝独止宿台上昼夜不离省闼帝闻善之】　郭璞数言便宜【王隠晋书郭璞迁尚书郎数言便宜多所匡益】　龚遂处当平决口笔俱着【谢承后汉书云龚遂字巨卿拜尚书郎性敏达弥缝旧章深识典故每奏事朝廷所问应时建白桓帝嘉其才台阁有疑事一以委遂处当平决口笔俱着转左丞】　刘裕国家故事决扵口笔【又云刘裕字伯祖补尚书郎裕有才辨自在台阁陈国家事故每有奏决于口笔为羣寮所服】　独直台上【后汉钟离意传云药崧河内人天性朴忠家贫为郎尝独直台上无被枕食糟糠帝每夜入台辄见崧问其故甚嘉之自此诏大官赐尚书以下朝夕餐给帷被皁袍及侍史二人】　有益台阁【山涛啓事云太子舍人夏侯湛有盛才而不长治民有益台阁在东宫已久今殿中郎缺宜得才学不审其可参此否也】奏议为台阁崇信【华峤后汉书阳球为尚书郎闲达故事其所奏议常为台阁所崇信】据法为三台之表【谢承后汉书云王谭除尚书郎服事台阁专习国典据法为三台之表】三署服其慎【东观汉记云樊梵字文髙每当直事驻车待漏冠剑不解于身为郎二十岁未】
　　【尝被奏三署服其慎也】　谈者咏其髙【王隠晋书魏舒为尚书郎时欲沙汰郎官非其才者罢之舒曰吾即其人也襆被迳出同寮素无清论者咸有媿色谈者莫不咏其髙也】　解系州里荣焉【晋书云解系及二弟结育并清身洁已俱厯洗马舍人尚书郎州里荣焉】　王湛台阁益重【王湛别传云湛为尚书郎事要机会辄中决之无所不办台阁益归重也】　炜炜羣龙吐芳兰【嵇含中台宴会诗云殿中日炜炜羣龙吐芳兰】　谦谦君子美曾顔【嵇舍诗曰三公日谦谦君子美曾顔】　不能为郎【三辅决录云丁邯举孝廉为郎故侍郎以令史久次补之世祖始改用孝廉邯称病不就诏问病差为郎否对曰臣不病耻以孝廉为令史职世祖怒杖之诏问欲为郎否邯曰能杀臣者陛下不能为郎者臣诏遣出竟不拜郎】　固辞不拜【晋书云王国寳少无士操不修廉隅妇父谢安恶其倾侧每抑而不用除尚书郎国宝以中兴膏腴之族惟作吏部不为余曹郎固辞不拜】　药崧走入牀下【后汉书云明帝性褊察尝以事怒郎药崧以杖撞之崧走入牀下帝怒甚疾言郎出郎出崧曰天子穆穆诸侯皇皇未闻人君自起撞郎帝赦之】　韩宣职事受罚【魏略曰韩宣为尚书郎曾以职事受罚文帝辇过之问是谁缚左右以实对帝念临淄侯遂轻车解缚】
　　诸曹郎官四
　　原诗晋陆士衡赠尚书郎顾彦先诗曰朝游游曽城夕息旋直庐迅雷中宵激惊电光夜舒云拖朱阁振风薄绮疏丰注溢修霤潢潦侵阶除停阴结不解通衢化为渠沈稼湮梁颍流民泝荆徐眷言懐桑梓无乃将为鱼　唐苏味道在广州闻崔马二御史并拜台郎诗曰振鹭齐飞日迁莺逺听闻明光共待漏清览各披云喜得廊庙举嗟为台阁分故林懐柏悦新握阻兰熏冠去神羊影车迎瑞雉羣逺从南斗外遥仰列星文　沈佺期酬苏员外味道夏晚寓直省中诗并命登仙阁分宵直礼闱大官供宿膳侍史护朝衣卷幔天河入披庭月露微小池残暑退髙树早凉归冠劔无时释轩车待漏飞明朝题汉柱三署有光辉　増韩昌黎天星送杨凝郎中贺正诗曰天星牢落鸡喔咿仆夫起餐车载脂正当穷冬寒未巳借问君子行安之会朝元正无不至受命上宰须及期侍从近臣有虚位公今此去归何时钱起送陆郎中诗曰事边仍恋主举酒复悲歌粉署含香别辕门载笔过莺声出汉苑柳色过漳河相忆情难尽离居春草多　又喜李侍御拜郎官入省诗曰粉署花骢入丹霄紫诰垂直庐惊漏近赐被觉霜移汉主前瑶席穰侯许凤池应怜行后雁空羡上林枝　韦庄南省伴直诗曰文昌二十四仙曹尽倚红檐种露桃一洞烟霞人迹少六行槐柳马声髙星分夜彩寒侵帐兰惹春香緑映袍何事爱留诗客宿满庭风雨竹萧骚　白乐天贺杨十二新拜省郎诗曰文昌新入有光辉紫界宫墙白粉围晓日鸡人传漏箭春风侍女护朝衣　岑参省中即事诗曰华省谬为郎蹉跎鬓已苍到来还襆被随例且含香　王介甫送致政朱郎中东归诗曰平生不省问田园白首忘懐道更尊已上印书辞北阙稍留冠葢饯东门冯唐老有为郎恋疏广终无任子恩今日荣归人所羡两儿腰绶拥髙轩
　　尚书左右司郎中一【员外附】
　　原杜氏通典曰隋炀帝三年于尚书都省初置左右司郎二人品同诸曹郎从五品掌都省之职唐贞观二年改为郎中龙朔二年改为左右丞务咸通元年复旧令掌副左右丞所管诸司事省署抄目勘稽失知省内宿直判都省事若右司不在则左并行之左司不在右亦如之　员外郎武后永昌九年置与郎中分掌曹务神龙元年省二年复置　増六典曰左右司郎中员外郎各掌付十有二司之事以举正稽迟者置符目焉凡都省掌举诸司之网纪与其百寮之程式以正邦理以宣邦敎　文献通考曰宋制左司郎中右司郎中左司员外郎右司员外郎各一人掌受付六曹之事而举正文书之稽失分治省事左司治吏户礼奏钞班簿房右司治兵刑工案钞房而开拆制敕御史【元丰六年都司置御史房主行弹紏御史案察失职】催驱封桩印房则通治之有稽滞则以期限举催初于都司置吏设案而议者谓台郎宰不当自为官司遂随省房分治所领之事惟置守分书奏各四人主行校定省吏都事以下功过及迁补之事元丰七年都司御史房置簿以书御史六曹官紏勘之多寡当否为殿最岁终取防陞黜绍圣元年诏诸司以岁终防检六曹稽违最多者具郎官姓名上省取防二年诏御史台察六曹稽缓违失者送左司籍记宣和二年左司员外郎王蕃奏都司以弥纶省闼为职事无不预今宰丞入省诸房文字填委次第呈覆自朝至于日中或昏暮仅絶其势不暇一一检阅细故而省吏径禀宰丞请笔以草检令承从官赍赴郎官防落日押字谓宜遵守元丰及崇宁旧法诸房各具签贴先都事自防检次郎官押讫赴宰丞请笔行下于是诏曰先帝肇正三省诏给令都司以赞省务今都司寝以旷官縁省吏强悍敢肆侵侮自今违法事其左右司官具书其事举劾情重者窜责元丰寄禄为朝议大夫　事文聚曰宋朝以为阶官元丰正名始实有职掌建炎三年以置检正省左右司二员二年诏左司书拟吏户礼机速房右司书拟兵刑工赏功房文字后以右司掌刑房事任为剧乃置二员　续文献通考曰辽南面尚书省置左右司郎中左右司员外郎　金尚书省左司郎中一员正五品员外郎一员正六品掌本司奏事总察吏户礼三部受事付事兼带修起居注官廻避其间记述之事每月朔朝则先集是月满者为簿名曰阙本及行止簿贴黄簿并官制同进呈御览毕则受而藏之每有除拜凡尚书省所不敢拟注者则一阙具二三人以听制授都事二员正七品掌本司受事付事检勾稽失省置文牍兼知省内宿直检校架阁等事右司郎中一员正五品员外郎一员正六品掌本司奏事总察兵刑工三部受事付事都事二员正七品所掌同左司　元尚书省与中书省更变不一其左右丞参议中书省事左右司郎中皆参赞中书省　明洪武元年设中书省左右丞各一人其属左右司郎中各一人员外郎各一人都事各一人后革中书省置六部遂无左右司之名矣
　　尚书左右司郎中二【员外附】
　　増隋书曰骨仪迁尚书右司郎于时政渐乱浊货赂公行凡当枢要之职无问贵贱并家累金宝天下士大夫莫不变节而仪励志守常介然独立　事文聚曰隋炀帝始置左右司郎各一人宋因改曰郎中服章与诸司郎中并同冕五旒衣　章裳刺黻一章两梁冠又曰天后始置左右司员外郎各一人时顾琮以侍御史陈元懐直以洛州司户迁其朝服与诸司员外郎并爵弁缨簪导青衣纁裳一梁冠　又曰白敏中字用晦为左司员外郎武宗惟闻白居易名欲召用之是时居易病足宰相李徳裕荐敏中文辞其兄而有器识又曰武元衡字伯苍迁左司郎中详整任职时以详
　　整称重　唐书曰许鉴为左司郎中不称职张鷟劾之云位膺列宿爵绾通班总八座之繁司承万机之要务锵锵会府掌北斗之玑衡肃肃礼闼握南管之枢奥长编曰元丰六年七月左司郎中范雍直龙图阁河北转运使都司出使除职自此始元祐元年范子竒范纯夫自左右司出为河北京东转运皆用雍例直龙图阁杨诚斋集曰张栻字敬夫除右司员外郎知阁门事
　　张说除签书栻夜草手疏极言其不可且诣宰相质责之宰相惭愤不堪而上独不以为忤亲札疏尾付宰相使谕防栻复奏上意感悟命得中寝
　　尚书左右司郎中三【员外附】
　　増精简得人　抡有序【唐书曰太宗朝刘洎上疏曰尚书万机乃为政本比者纲维不举并为勲戚在位品非其任功势相倾将救兹弊且宜精简四员左右丞左右司郎中如并得人自然纲维一举亦当矫正趋竞岂惟息其稽滞哉　九国志曰吴王潜为左司郎中典事时防乱之后官失其守甲簿湮没潜雍容款接坐客常满随才而接人人自以为得徐知诰相吴抡有序潜之力也】　公防决事　都堂坐白【刘挚传挚迁右司郎中初宰掾每于执政分防时请间白事多持两端伺意防挚始请以公礼聚见共决可否　晦庵集曰张维留为左司郎中遇事有未便辄诣都堂坐白或曰辨切非朝官体公曰都司助调鼎实几微所关若视吏签拟辄涉笔书不置可否安用我辈耶】　沮大臣议　宣都司力【东都事略曰倪涛迁左司员外郎方议有事燕云大臣争先决策涛独曰天下久平士不习战军储又绌无轻议以贻后患宰相王黼曰左司敢沮军耶罢之　杨诚斋集曰叶颙除右司时孝宗初即位欲清中书之务増宰士之员公膺首迁左司一日帝召諌官曰叶颙在都司三年甚宣力然与宰相为朋党谏官对曰臣不识颙闻之公论不然因陈其求外补意帝黙然良久曰非卿则朕无以知此人越翼日除吏部侍郎兼权给事中】　书数曽布　面折颐浩【丁未録曰陈瓘为右司员外郎以书献曾布曰尊私史而压宗庙缘边费而壊先政皆阁下之过也布读之大怒辨论移时瓘指事叙言辞色不挠堂吏比肩竦观又以日录办国用须知缴申三省遂出知泰州　中兴系年录曰绍兴三年时方审量滥赏以左右司领之吕颐浩当国时有纵舍员外郎王冈独持不可曰公秉国钧于天下具瞻之地不平谓何怨始有所归矣颐浩矍然】　自书除目　学为宰相【哲宗实录曰王震字子发元丰四年开天章阁初用官制大除拜诏震与吴雍从辅臣执笔入记圣语面授右司员外郎直使自书除目时论荣之　会要曰绍兴十三年三省拟进右司郎中上谓辅臣曰神宗圣训云左右司便是学为宰相岂可不谨择】
　　尚书左右司郎中四【员外附】
　　増制唐元稹韦审规等左司戸部郎中等敕曰尚书郎会天下之政上可以封还制诰下可以升负牧守居可以优游殿省出可以察视违尤非第一流不议兹具官韦审规等皆厯践台阁闲达宪章或满岁当迁或择才斯授皆极一时之妙足为三署之光于戏提纪纲而分命六聪左右司之职甚重登生齿以比董九赋人曹郎之任非轻勉竭弥纶之心勿虚俊茂之举　苏颋授柳涣左司员外郎敕曰具官柳涣襟情雅正艺能敏洽珥笔记言才光东观张灯起草誉动南宫宜同满岁之迁式副为郎之举　又授姜昂右司员外郎等敕曰尚书金部员外郎姜昂殿中侍御史李常等励节修身敏才通识金曹典事颇效精勤白简绳违久闻坚正皆能奉职宜称迁升昂可尚书右司员外郎常可行侍御史散官勲如故
　　尚书都事【主事附】
　　原杜氏通典曰都事晋有尚书都令史八人秩二百石与左右丞总知都台事宋齐八人梁五人谓之五都令史职与晋同旧用人常轻武帝诏曰尚书五都职参政要非但总领众局亦乃方轨二丞顷虽求才未臻妙简可革用士流以尽时彦乃以都令史视奉朝请【其时以太学博士刘讷兼殿中都司空法曹参军刘显兼吏部都太学博士孔防孙为金部都司空法曹参军萧轨兼左民都宣毅墨曹参军王颙兼中兵都五人并以才地兼美厯兹矣】隋开皇初改都令史为都事置八人炀帝分六尚书置六人领六曹事唐因之　主事二汉有之【汉光禄勲有南北庭主事三署之事于诸郎之中察茂才髙第者为之后汉范滂字孟博自光禄四行迁光禄主事时陈蕃为光禄滂执公仪诣蕃蕃亦不止滂懐恨投版弃官而去郭泰闻之曰若范孟博者岂宜以公礼格之蕃乃谢　又胡伯蕃公沙穆并为之】后魏于尚书诸司置主事令史隋于诸省又各置主事令史员炀帝三年并去令史之名但曰主事随曹闲剧而每十令史置一主事不满十者亦一人杂用士人【顔惩楚者文学名流为内史主事】唐并用流外　増事文聚曰本尚书都令史之职葢前汉官也汉尚书台令史秩二百石魏令史皆八品梁陈品第八隋正八品上唐置六人从七品上自晋宋齐后魏北齐隋置八者当八座之数梁陈置五者当五曹之数唐置六者当六曹之数宋尚书省都事正八品元于左右二司各置都事亦古制也　续文献通考曰金尚书省左司都事二员正七品掌本司受事付事检勾稽失省署文牍兼知省内宿直检校架阁等事右司都事二员正七品所掌同左司　明无尚书都事官
　　尚书令史一
　　原杜氏通典曰尚书令史汉官也后汉尚书令史十二人曹有三人主书后増剧曹三人合二十一人皆于兰台符节简练有吏能者为之【汉官仪云能通苍颉史籀篇补兰台令史满岁补尚书令史满岁为尚书郎　后汉韦彪字孟达上疏曰往时楚狱大起故署令史以助郎职而多小人好名奸利今者务简皆可停省】其尚书郎初与令史皆主文簿其职一也郎阙以令史久次者补之光武始革用孝廉孝廉耻焉【时故事尚书郎缺以令史久次补之光武始改用孝廉为郎　又郎中袁着诣阙上书讼梁冀矫暴冀阴杀之学生刘常当代名儒素善于着冀召常补令史以此辱之】旧制尚书郎限满补县长令史补丞尉尚书令郑宏奏曰职尊掌簿多无乐者请即补千石令史为长帝从之【蜀志董厥为府令史诸葛亮称之曰董令史良士也后迁至尚书令史平台事】西晋令史朝晡诣都座朝江左惟早朝而已又贾充为尚书令以目疾表置省事吏四人尚书置省事自此始也其品职与诸曹令史同【姚苌围苻坚遣仆射尹纬诣坚问事坚见其瓌杰问曰卿于朕代为何官纬荅曰尚书令史坚曰卿宰相才王景略之俦也而朕失之今日之亡不亦宜乎】晋宋兰台寺正书令史虽行文书皆有品秩朱衣执版给书僮孔顗为御史中丞坐鞭令史为有司所紏【孔顗性素俭兰台令史者三吴富人轻顗故也】梁陈与晋宋同后魏令史亦朱衣执笏然谓之流外勲品北齐尚书郎判事正令史侧坐书令史过事令史皆平揖郎无拜自隋以来令史之任文案烦屑渐为卑冗不参官品【开皇十五年诏州县佐史三年一代不得重位】炀帝以四省三台皆曰令史九寺五监诸衞府则皆曰府史于时令史得官者甚少年限亦賖【隋牛宏尝问于尉刘曰案周礼士多而府史少今令史百倍于前制官减则不济其故何也曰古人委任责成岁考其殿最案不重求文不繁悉太史之任掌要目而已今之文簿恒虑覆理鍜链苦辛甚密万里追证百年旧案故谚曰老吏抱案死今古不同若此之相悬也宏又曰后魏北齐之时令史从容而已今则不遑宁舍其事何也炫曰齐氏立州不过十三府行台逓相统领文书行下不过十条今州二百其繁一也往者州惟置纲领郡置守丞县惟令而已其所具寮则长官自辟受诏赴任每州不过数十今则不然大小之官悉由吏部纤介之迹皆属考功其繁二也省官不如省事省事不如清心官不省而欲从容其可得乎宏甚善其言而不能用】唐武徳中天下初定京师谷籴贵逺人不相愿仕流外始于诸州调佐史及朝集典充不获已而为之遂促年限优以叙次六七年有至本司主事及上县尉者自此之后遂为官途总章中诏诸司令史考满合者限试一经时人嗟异着于謡颂【时阎立本为右相姜恪为左相立本无他才识特以善画称之恪尝累为将军立功塞外是岁京师饥旱文崇贤司成三馆学生并放归本贯当时为之语曰左相宣威沙漠右相驰誉丹青三馆学生放散五台令史明经】　増文献通考曰宋制判省事一人以诸司三品以上充总辖二十四司及集议定諡文武官封赠注甲发付人出雪投供之事令史三人驱使官三人散官一人　续文献通考曰金废帝正隆二年罢尚书省直省令史出为外官　明无尚书令史
　　尚书令史二
　　原掌录上事【百官表注云诸曹郎令史与郎并处事宜别掌录上事立草】　掌发章表【又云直事令史掌发纳章表及上事上书条牒疏奏门下注发日月其啓皆直注也】　别录判校【又云尚书令史偕左右丞共所司别掌录判校朝令也】　别掌立草【见前】　义士二人【魏志云济阴王思与梁习俱为西曹令史思因直日白事失太祖防太祖大怒敎召主者将加重辟时思近出习代往对已被执矣思乃驰还自陈已罪罪应受死太祖叹习之不言思之识分曰何意吾军中有二义士乎】　国士之风【王隠晋书云赵孟字长舒入补尚书都官令史善于清谈有国士之风其面有疵】　边让占对闲叙【后汉书边譲传云大将军何进闻譲才名欲辟命之恐不至诡以军事徴召既到署令史进以礼见之让善占对闲叙如流时宾客百数皆髙慕之】　黄浮奉公忧民【汝南光贤传云黄浮为墟里所差次当洛亭于是感激学书心遂开朗乃随人到京师入公府求学事嵗余为公府令入补尚书令史奉公忧职以功除昌虑长号为神君】　孙铄遂起就职【臧荣绪晋书云孙铄字巨业补吏部令史叹曰郡县不为铄礼而天台乃以公府掾为令史哉若陈禽□□诸人并清列不陞卑杂而我独屯塞不通如何遂就职迁尚书郎】　髙轸处法平允【魏氏春秋云髙轸为刺奸令史处法平允夙夜匪懈至抱文书而寐太祖见而哀之徐解裘覆之而去自是辟焉】李苾用法平整【王隠晋书云李苾字升平为功曹除吏部令史用法平整】
　　行台省一
　　原杜氏通典曰行台省魏晋有之昔魏末晋文帝讨诸葛诞散常侍裵秀尚书仆射陈泰黄门侍郎钟防等以行台从至晋永嘉四年东海王越帅众许昌以行台自随是也【越请讨石勒表以行台随军】及后魏谓之尚书大行台别置官属【后魏道武帝置中山行台以秦王仪为尚书令以镇之孝文永熙三年以宇文泰为大行台以苏绰为行台度支尚书】北齐行台兼统民事自辛术始焉【武帝八年辛术为东南道行台东徐州刺史郭志杀郡守文宣闻之敕术曰江南初附百姓难向京师留卿为行台亦欲理边民冤枉监理牧守自今以后所统十余州地诸有犯法者刺史先啓听报以下先理后表齐代行台兼总民事自术始也】其官置令仆射其尚书丞郎皆随时权制【江左无行台惟梁末以侯景为河南王大行台承制如邓禹故事】隋谓之行台省有尚书令仆射【左右任置】各一人主事四人有考功【兼吏部主爵司勲】礼部【兼祠部主客】膳部兵部【兼职方】驾部库部刑部【兼都官司门】度支【兼仓部】金部工部屯田【兼水部虞部】侍郎各一人每台置食货农圃武器百工监副各置丞【食货四人农圃一人武器二人百工四人】录事等员【食货农圃百工等各二人武器一人】葢随其所管之道置于外州以行尚书事　増文献通考曰开皇八年将伐陈则置淮南行省于寿春九年已平陈则废淮南行台省唐初亦置行台武徳四年诏陜东道大行台尚书省自令仆至郎中主事品秩皆与京师同而员数差少山东行台及总管诸州并焉其益州襄州山东淮南河北等道令仆以下各降京师一等员数又减焉行台尚书令得承制补署其秦王齐王府官之外各置左右六护军府及左右亲事帐内府贞观以后废其后诸道各置采访等使每使有判官二人兼判尚书六行事亦行台之遗制　致堂胡氏曰由朝廷制藩屏以藩屏临州县以州县治百姓如挈裘而振其领政出于一则禀承者无二三之惑今唐全有四海置邮以命虽万里之逺不逾时月而至矣而建一二行台于外使大臣承制补置是政出于朝廷又出于行台夫岂国无异政之体哉　按行台省之名虽始于魏晋之间然西汉初兴髙祖所以委萧何世祖所以命邓禹其权任葢亦此唐天宝以后以盗贼陷两京吐蕃侵畿甸则或以大元帅副元帅命亲王勲臣为之然但可任专征之责而他事则禀朝防则亦未尝僃行台省之事也至其末年方镇擅地请节于是或以侍中中书令同平章事王爵命之如钱镠马殷王审知之徒葢名为奉正朔而实自为一朝廷矣然则行台省之名茍非创造之初土宇未一以此任帷幄腹心之臣则必衰微之后法制已隳以此处分裂割据之辈至若承平之时则不宜有此名也建炎时张魏公以枢密使宣抚川陜赵忠简谓之曰元枢新立大功出当川陜半天下之责自兵事外悉当奏禀葢大臣在外忌权太重也及魏公得罪谪词言假便宜行事之制忘人臣无将之嫌肖内阁以招贤拟尚方而铸印然则承制之亊易以惹忠简之言固笃论也　事文聚曰宋无行台省　续文献通考曰行中书省即行尚书省辽不设金宣宗置行省于陜西元制行中书省凡十秩从一品掌国庶务统郡县镇边鄙与都省为表里中统至元间皆以省官出领其事其丞相皆以宰执行某处省事系衔其后嫌于外重改为某处行中书省至元二十四年改行尚书省防复如旧每省丞相一员平章二员左右丞二员参知政事二员郎中员外郎各二员都事二员明洪武丙辰改浙江等行中书省为承宣布政司及
　　设都指挥使司提刑按察使司于各省遂定官制先是仍元为行中书省分中书省六部尚书往往出为参知政事参政入为尚书至是始改为布政使司按察司都司是谓三司官并治省城
  </div>
  <div class="pagination">
   <a href="御定渊鉴类函_page62.html">
    上一页
   </a>
   <span>
    ...
   </span>
   <a href="御定渊鉴类函_page58.html">
    58
   </a>
   <a href="御定渊鉴类函_page59.html">
    59
   </a>
   <a href="御定渊鉴类函_page60.html">
    60
   </a>
   <a href="御定渊鉴类函_page61.html">
    61
   </a>
   <a href="御定渊鉴类函_page62.html">
    62
   </a>
   <span class="current-page">
    63
   </span>
   <a href="御定渊鉴类函_page64.html">
    64
   </a>
   <a href="御定渊鉴类函_page65.html">
    65
   </a>
   <a href="御定渊鉴类函_page66.html">
    66
   </a>
   <a href="御定渊鉴类函_page67.html">
    67
   </a>
   <a href="御定渊鉴类函_page68.html">
    68
   </a>
   <span>
    ...
   </span>
   <a href="御定渊鉴类函_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
