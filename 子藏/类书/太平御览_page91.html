<!DOCTYPE html>
<html>
<head>
    <meta charset="UTF-8">
    <title>太平御览 - 第 91 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 91 页/共 737 页</h1>
    <div class="content">《韩子》曰：尧之王天下，冬日鹿裘，夏日葛衣；茅茨不剪，桷椽不斫。粝粱之食，藜藿之羹，虽监门之养，不敌於此矣！
又曰：由余谓秦穆公曰：“昔尧有天下，饭於土轨，饮於土形。其土南至交，北至幽都，东西日月所出入者，无不宾服。”
《吕氏春秋》曰：尧有子十人，不与其子而授舜。（《孟子》曰：尧使九男二女事舜也。）
又曰：尧以天下让於子州支父。子州之父对曰：“以我为天子，犹之可也。虽然，我适有幽忧之病，方将治之，未暇在天下也。”（幽，隐也。《诗》云：如有隐忧。）天下，重物也，而不以天下害其生者，故可托天下。
《淮南子》曰：尧之治天下也，舜为司徒，契为司马，禹为司空，后稷为大田师，奚仲为工。其导万民也，水处者鱼，山处者木，谷处者牧，陆处者农。地宜其事，事宜其械，械宜其用，用宜其人。泽皋织网，陵阪耕田。得以所有易所无，以工易所拙。是故离叛者寡，而听从者众。譬若播棋於地，圆者走屋，方者处高，各从其所安。
又曰：人之所以乐为天子者，以穷耳目之欲，而适身体之便也。今高台层榭，人之所丽也，而尧采椽不斫，弁题不开。（言梁柱相折，矩不着开栌也。）珍怪奇味，人之所美也，尧粝粱之饭，藜藿之羹。文锦狐白，人之所好也，而尧布衣掩形，鹿裘御寒。养生之具不加厚，而增之以大任，重之以忧，故举天下而传之舜，若解重负然，非直辞让也。
又曰：尧治天下，政教平，德润洽，在位七十载，乃求所属天下之统，令四岳明扬侧陋。四岳举舜而荐之尧，尧乃妻以二女以观其内，任以百官以观其外。既入大麓，烈风雷雨不迷。（林属於川曰麓，尧使舜入林麓之中，遭大风雨不迷也。）乃属以九子，（尧有九子。）赠以昭华之玉而传天下焉。
又曰：尧之有天下也，非贪万民之富也，而宁人主之位也，以为万姓力屈，强弱相乘，众寡相暴。於是尧乃身服节俭之行，而明相爱之仁，以和辑之。是故茅茨而不铲，采椽而不斫，大辂不画，（大辂，天子车也。）越席不缘，（越席，束蒲席也。）大羹不和，（无五味也。）粢饭不凿，巡狩行教，勤劳天下，周流五岳，岂其奉养不足乐哉？举天下以为社稷，非有利焉。年衰志闵，举天下之重而传之舜也，犹却行而释踪也。
又曰：尧之时，十日并出，焦禾穗，杀草木，而民无所食，{穴契}窳、九婴、大风、修蛇、封豕、凿齿为民害。尧弋凿齿於畴华之泽，（畴华，南方泽也。凿齿兽持戈，羿持弓箭射杀也。）杀九婴於凶水之上，（九婴，水之大怪，为人之害者，北狄之地，有凶水者也。）缴大风於青丘之泽。（大风，大鸷也。缴以石，缴，系矢射之。青丘，东方丘。）上射十日，（羿射日堕日中鸟羽。）而下杀{穴契}（音轧）窳。（音庾，{穴契}窳状如龙形，人齿食人也。）斩修蛇於洞庭，（洞庭，南方水也。其蛇食象，三岁而其骨出也。）禽封豕於桑林。（封豕，大彘也。桑林，汤祷旱地）万民皆喜，置尧为天子也。
又曰：尧王天下而忧不解，授舜而忧乃释。
《说苑》曰：河间献王曰：尧存心於天下。有一人饥，曰：我饥之也。有一人寒，曰：我寒之也。一民有罪，曰：我陷之也。仁而立德，博而化广。故不赏而人劝，不罚而人治，先生而後杀，是尧道也。
杨子《法言》曰：尧能则天者，以其能臣二圣。二圣，舜、禹也。
又曰：尧、舜之德，轻於鸿毛。
《潜夫论》曰：尧舜之德，譬犹偶烛施明於幽室也。前烛照之後烛益明，非前烛昧後烛彰也。乃二烛相因而成大光。
荀悦《申鉴》曰：思唐虞於上世，瞻仲尼於中古，乃知小道足羞也。
谯子《法训》曰：唐虞之衣裳文法，禹稷之沟洫耕稼，人至今被之。
袁子《法书》曰：尧避舜於济阴，今定陶有尧冢，信乎？
《符子》曰：许由谓尧曰：“坐于华殿之上，面双阙之下，君之荣愿亦已足矣夫？”尧曰：“余坐华殿之上，森然而松生于栋；余立於棂扉之内，霏焉而□生于牖。虽面双阙，无异乎崔嵬之冠蓬莱；虽背墉郭，无异乎回峦之萦昆仑。余安知其所以不荣？
邓析言曰：古诗云：“尧、舜至圣，身如脯腊；桀、纣无道，肌肤三尺。”
《梦书》曰：尧梦乘龙上天，舜梦击天鼓。《续述征记》曰：城阳县有尧蒙，自汉晋二千石及丞尉刊名甚众。尧即位至永嘉三年，二千七百二十有一载，记於尧碑。
魏陈王曹植《帝尧赞》曰：火德统位，父则高辛。克流共工，万国同尘。调阴阳，其惠如春。巍巍成功，则天之神。
卷八十一　皇王部六
帝舜有虞氏
《史记》曰：虞舜，名重华。冀州人也。作什器於寿丘，就时於负夏。舜父顽，母へ，弟象傲，皆欲杀，不可得；即求，在侧。舜耕历山，历山之人皆让畔；渔雷泽，雷泽之人皆让居；陶河滨，器皆不苦窳。尧乃赐舜衣与琴，为筑仓廪，与牛羊。舜举八凯，使主后土，以揆百事；举八元，使布教于四方。皋陶为大理，民服其实。伯夷主礼，上下咸让。垂主工师，百工致功。益主虞，山泽开辟。弃主农，则百时茂，契主司徒，百姓亲和。龙主宾客，远人至。四海咸戴帝舜之功。於是，禹乃兴《九韶》之乐，凤凰来翔。舜年五十，摄行天子事，年五十八而尧崩，年六十一代尧践帝位。即位三十九年，南巡狩，崩于苍梧之野。葬於九疑，是为零陵。
《帝王世纪》曰：舜，姚姓也。其先出自颛顼。颛顼生穷蝉，穷蝉有子曰敬康，生勾芒。勾芒有子曰桥牛，桥牛生瞽瞍。妻曰握登，见大虹，意感而生舜於姚墟，故姓姚，名重华，字都君。龙颜大口，黑色，身长六尺一寸，有圣德，始迁於夏，贩於顿丘，责於傅虚，家本冀州，每徙则百姓归之。其母早死，瞽瞍更娶生象。象傲而父顽母へ咸欲杀舜，舜能和谐，大杖则避，小杖则受。年二十始以孝闻。尧以二女娥皇、女英妻之。见舜於贰宫，设飨礼，送为宾主，南面而问政。命为司徒太尉，试以五典，有大功。二十，梦眉长与等，尧乃赐舜以昭华之玉，老而命舜代已摄政。明年正月上日，始受终于文祖，太尉行事。尧崩三年丧毕。以仲冬甲子月，次于毕，始即真。以土代火，色尚黄。乃询四岳，辟四门，明四目，达四聪。东巡狩，登南山，观河洛，受图书，表赐群臣，尊伯禹、稷、契、皋陶皆益地。有苗氏负固不服，禹请征之。舜曰：“我德不厚，行武非道也。吾其敷吾未也。”乃修教三年，执干戚而舞之，有苗请服。立诽谤之木，申命九官十二牧及殳┥、朱虎、熊罴等二十五人，三载一考绩，黜陟幽明。於是俊在官，群后德让，百僚师师，以五采章施于五色为服，以六律、五声、八音协治。民乃粒，万邦作，庶绩咸熙，乃作《大韶》之乐，《箫韶》九成，凤凰来仪，击石拊石，百兽率舞。故孔子称《韶》尽美矣，又尽善也。景星曜於房，群瑞毕臻，德被天下。初，舜既践帝位，而父瞽瞍尚存，舜常戴天子车服而朝焉。天下大之，故曰大舜。都乎咸阳，或营蒲坂、妫，嫔于虞，故因号有虞氏。有二妃，元妃娥皇无子，次妃女英生商均。次妃登北氏，生二女：霄明、烛光。有庶子八人，皆不肖，故以天下禅禹。舜年八十即真，八十一三而荐禹，九十五而使禹摄政。摄五年，有苗氏叛，南征，崩于鸣条，年百岁，殡以瓦棺，葬苍梧九嶷山之阳，是为零陵，谓之纪市，在今营道县下，有群象为之耕。
《洛书灵准听》曰：有人方面，日衡重华，握石椎，怀神珠。（衡有骨表如日也。眉上日衡。重华，重，童子。）。握石椎，怀神珠。（椎读曰锤，锤平轻重也。握谓如璇玑玉衡之道。怀神珠，喻有圣性也。）西王母受益地图，（西王母，西荒之国也。在西方得此益地之图来献。）舜受终，凤凰仪，黄龙感，朱草生，荚孳。
《尚书□舜典》曰：慎徽五典，五典克从。纳于百揆，百揆时序。宾于四门，四门穆穆。纳于大麓，烈风雷雨不迷。帝曰：“咨，尔舜！询事考言，乃言可绩，三载。汝陟帝位！”
《尚书帝命验》曰：虞舜圣，在侧陋，光耀显都，握石椎，怀神珠。（椎读曰锤，神珠喻圣性。）
《尚书中候考□河命》曰：帝舜曰：“朕惟不仁，荚浮著，百兽凤晨。”（荚浮著，萌芽。百兽率舞，凤凰司晨也。）
又曰：若稽古，帝舜曰：“重华钦翼皇象。”（翼，奉也。象，历也。舜敬奉皇天之历数，七政得失也。）
又曰：舜至于下稷，荣光休至，（稷读曰侧下之侧，日西之时。休，美也。荣光，气也。）黄龙负卷，舒图出水，坛畔赤文绿错。（错，分也。文而以绿色分其间。）
《尚书大传》曰：舜不登而高，不行而远。
又《虞夏传》曰：维元祀巡狩，四岳八伯，（尧始得羲和，令为六卿，主春夏秋冬，并掌方岳之事，是为四岳，出则为伯，後乃分置八伯。）坛四奥，沉四海，（祭水曰沉。）封十有二山，肇十有二州。
《韩诗外传》曰：昔舜甑盆无膻，而功不以巧获罪。
《诗含神雾》曰：握登见大虹，意感生帝舜。
《大戴礼》曰：宰我曰：“请问帝舜？”孔子曰：“乔牛之孙，瞽瞍之子也，曰重华，好学孝友，闻於四方。陶家事亲，宽裕温良。教而知时，畏天而爱民，恤远而亲亲，世以孝闻于天下。三十在位，嗣帝位，五十乃死，葬于苍梧之野。”
《礼记》曰：舜作五弦之琴，以歌南风。
又曰：舜其大智也与！德为圣人，尊为天子，富有四海之内。宗庙飨之，子孙保之。
又曰：舜其大智也与：舜好问而好察迩言，隐恶而扬善，执其两端，用其中于民，其斯以为舜乎？（迩，近也。近言而善易以进人察而行之也。两端，过与不及也。用其中于民，贤与不肖皆能行之也。斯，此也。其德如此，乃号为舜。舜之言充也。）
又曰：子曰：“之後世虽有作者，虞帝弗可及也矣。君天下，生无私，死不厚，其子子民如父母，有恻恒之爱，有忠利之教。”
《礼含文嘉》曰：舜损己以安百姓。
《乐动声仪》曰：孔子曰：“《箫韶》者，舜之遗音也。温润以和，似南风之至。其为音，如寒暑风雨之动物，如物之动人，雷动禽兽，风雨动鱼龙，仁义动君子，财色动小人。（言乐之动人也深，故举见事以为喻。）是以圣人务其本。”
《春秋演孔图》曰：舜目四瞳童谓之重明。承乾，乾踵尧，海内富昌。（童，童子也。踵犹履也，履其所行也。）
《春秋运斗枢》曰：舜以太尉受号，即位为天子。五年二月，东巡狩，至于中月。与三公诸侯临观，（太尉公官名也。唐虞五载一巡狩。中月，月半也。临观为舟，以泛于河中也。）黄龙五彩负图出，置舜前，图以黄玉为匣，如柜，长三尺，广八寸，厚一寸，四合而连有户。（此含枢纽之命，故龙匣黄也。四合有横道相合也。有户，言可开阖。）白玉检，黄金绳之，为泥封，两端章曰：“天黄帝符玺”五字。广袤各三寸，深四分，鸟文。（文，字也。四或为三。）舜与大司空禹、临侯、望博等三十人集发，（大司空，公官名也。临侯，国氏，望博，名。）图玄色而纟弟，状可舒卷，长三尺二寸，广九寸，（而，如也。三或为五。）中有七十二帝地行之制，天文官位度之差。
《孝经援神契》曰：舜龙颜重瞳，大口，手握。（龙颜取象车，故有此骨表也。重童取象雷，多精光也。大口以象斗星，又为天作喉舌。握褒，手中褒字，喻从劳苦起，受褒饬，致大位者也。）
《论语》曰：舜有臣五人而天下治。（五人者，禹、稷、契、皋陶、伯益。）
又曰：无为而治者，其舜也与？夫何为哉？恭己正南面而已矣！（为犹安也。言舜相尧，去四凶，旋四门，穆穆也。）
《论语撰考讠》曰：尧舜等升首山，观河渚，有五老游於河渚，相谓曰：“河图将来告帝期，五老流星上入昴。有顷，赤龙负玉苞舒图出，尧与大舜等共发。曰：“帝当枢百则禅虞。”（百年而禅与舜。）尧喟然叹曰：“咨，尔舜！天之历数在尔躬。”
《孔丛子》曰：舜身六尺有奇，面颔无毛，亦圣也。
《韩子》曰：历山农者侵畔，舜往耕，期年而耕者让畔；河滨渔者争坻，舜往渔，期年而渔者让长；东夷之陶者苦窳，舜往陶，期年而器以牢。
《墨子》曰：尧举舜於服泽之阳。
《孟子》曰：鸡鸣而起，孳孳为善者，舜之徒也。鸡鸣而起，孳孳为利者，之徒也。
又曰：尧之于舜，使其子九男事之，二女女焉。百官牛羊仓廪备，以养舜於畎亩之中，而後举之加诸上位。
又曰：舜生於诸冯，迁於负夏，卒於鸣条，东夷之人也。（诸冯、负夏、鸣条皆地名也。负夏在海东方，东夷之地，故曰东夷之人也。）
又曰：舜之饭糗茹草也，若将终身焉。及其为天子也，被衤衣，鼓琴二女，果若固有之。（衤衣，画绘者也。此言舜穷居之时，若将终身，及其为万乘之主，被服绘绣，若固常自所有也。分定使之然也。）
又曰：舜之居深山之中也，与木石居，与鹿豕游。其所以异於深山之野人者几希；（舜耕历山之时，居山之间，鹿豕近人，若与人游。希，远也。当此之时，舜与野人，相去岂远哉。）及其闻一善言，见一善行，若决江河，沛然莫之能御也。
又曰：舜流共工于幽州，放兜于崇山，杀三苗于三危，殛鲧于羽山。四罪而天下咸服。
又曰：大舜有大焉：善与人同，舍己从人，乐取於人以为善；（大舜，虞舜也。孔子称曰巍巍，故曰大舜也有大善焉，能舍已从人。子路与舜同也。）自耕稼陶渔以至为帝，无非取於人者。取诸人以为善，是与人为善者也。故君子莫大乎与人为善。
又曰：天下大悦而将归己，视天下悦而归己犹草芥也，惟舜为然。（舜不以天下归己为乐，号泣于田也。）不得乎亲，不可以为人。不顺乎亲，不可以为子。舜尽事亲之道，而瞽瞍底豫。瞽瞍底豫，而天下化。瞽瞍底豫而天下之为父子者定。此之谓大孝。
又曰：尧崩三年之丧毕，舜避尧之子於南河之南。天下诸侯朝觐者，不之尧之子而之舜；讼狱者，不之尧之子而之舜；讴歌者，不讴歌尧之子而讴歌舜。曰：“天也，夫然後之中国，践天子之位焉。”
《庄子》曰：羊肉不慕蚁，蚁慕羊肉，羊肉膻也。舜有膻行，百姓悦之，故三徙成都，至邓之墟十万家。尧闻舜之贤，举之童土之地，（童土，不生草之地。）曰：“冀得其来之泽。”（舜来施恩泽也。）
又曰：舜让天下於善卷，善卷曰：“余立於宇宙之中，冬日衣皮毛，夏日衣葛。春耕种，足以劳动；秋收敛，足以休食。日出而作，日入而息，逍遥於天地之间，而心意自得。吾何以天下为哉？悲夫！子之不知余也。”遂不受。於是去而入深山，莫知其处。
又曰：舜以天下让其友北人无择，北人无择曰：“异哉！后之为人也，居於畎亩之中，而游尧之间。不若是而已，又欲以辱行漫我。吾羞见之！”自投清冷之泉。
《尸子》曰：舜兼爱百姓，务利天下。其田也，荷彼耒耜，耕彼南亩，与四海俱有其利。其渔雷泽也，旱则为耕者凿渎，俭则为猎者表虎。故有光若日月，天下归之若父母。
又曰：舜南面而治天下，天下太平，烛於玉烛，息於永风，食於膏火，饮於醴泉。舜之行，其犹河海乎，千亻刃之溪亦满焉。由此观之，禹汤之功，不足言也。
又曰：尧问於舜曰：“何事？”曰：“事天。”问：“何任？”曰：“任地。”问：“何务？”曰：“务人。”
又曰：舜一徙成邑，再徙成都，三徙成国，其致四方之士。尧闻其贤，征之草茅之中，与之语政，至简而易行；与之语道，广大而不穷。於是妻之以皇，媵之以娥，九子事之，而托天下焉。
又曰：舜云：“从道必吉，反道必凶，如影如响也。”
又曰：舜事亲养兄为天下法，其游也得六人，曰雒陶、方回、续牙、伯阳、东不识、秦不空，皆一国之贤者也。
又曰：昔者，舜两眸子，是谓重明。作事成法，出言成章。
又曰：舜举三后而四死除。何为四死？饥渴、寒、勤劳、斗争。
又曰：有虞之君天下也，使天下贡善；商周之君天下也，使天下贡财。
公孙弘曰：舜牧羊於黄河，遇尧，举为天子。
陆贾《新语》曰：舜藏黄金於崭岩之山，捐珠玉於五湖之渊，以塞淫邪之欲。
《淮南子》曰：舜之时，共工振滔鸿水，（滔，漫也。共工，炎帝之後。随高堙下，壅百川以为民害。）以薄空桑，（空桑，地名，在鲁。）龙门未开，吕梁未发，江淮通流，四海氵幸溟，民皆上丘陵，赴树木。舜乃使禹疏三江五湖，决伊阙，导涧，通沟洫，注之东海。鸿水漏，九州乾，万民皆宁其性。
又曰：昔者，舜耕于历山，（历山，在济阴城阳。）期年，而田者争处尧确，以封畔肥饶相让也。钓於河滨，期年，而渔者争处湍濑，（湍，急。濑，浅。）以曲隈深涧相与也。
又曰：舜作室筑墙茨屋，辟地树谷，令民皆去岩穴，各有室家，南征三苗，道死苍梧。
又曰：舜不降席而天下治。
周生《列子》曰：舜尝驾五龙以腾唐衢，武尝服九以驰文涂，此上御也。
徐氏《中论》曰：小人耻其面不如子都；君子耻其行不如舜禹。
《杜夷幽求》曰：以舜禹之登庸，视孔氏之穷屈，不似跛鳖之与晨骥乎？
《符子》曰：舜禅夏禹於洞庭之野。
《吕氏春秋》曰：舜有九男，不予其子而授禹，至公也。
《风土记》曰：舜，东夷之人，生於桃丘妫水之，损石之东。旧说言舜上虞人也。虞即会稽县，距馀姚七十里，始宁上虞，南乡也，後为县。桃丘，即姚丘，方相近也。今吴北亭虞滨，在小江里，县复五十里对小江北岸。临江山上有立石，所谓“损石”者也。斜角西南堵俗呼为“公崭”，高石也。
卷八十二　皇王部七
夏帝禹
《史记》曰：夏帝禹，名曰文命。禹之父曰鲧，鲧之父曰帝颛顼，颛顼之父曰昌意，昌意之父曰黄帝。帝尧之时，洪水滔天，浩浩怀山襄陵，下民其咨。尧求能治水者，群臣四岳皆曰鲧可。治水无功，乃殛鲧於羽山。尧崩，舜问四岳曰：“有能成美尧之事者使居官。”皆曰：“伯禹为司空，可成美尧之功。”舜命禹：“汝平水土，维是勉之。”禹拜稽首，让于契、后稷、皋陶。舜曰：“女其往视尔事矣。”禹为人敏给克勤，其德不违，其仁可亲，其言可信。禹遂与益、后稷奉帝命，命诸侯百姓兴人徒以敷土，行山表木，定高山大川。禹伤先人之功不成受诛，乃劳身焦思，居外十三年，过家门不敢入。陆行乘车，水行乘船，泥行乘橇，（孟曰：橇形如箕，桥行泥上。如淳曰：橇音茅，谓以板置泥上通行路也。）山行乘辇。（徐广曰：辇音丘遥反。如淳曰：辇车谓以铁如锥，长半寸，施之履下，以上下山不蹉跌也。）开九州，通九道，陂九泽，度九山。舜崩，三年丧毕，禹避舜之子商均於阳城。天下诸侯皆去商均而朝禹，禹於是遂即天子位，南面朝天下。国号曰夏后，姓姒氏。娶涂山氏之女，生子曰启，禹东巡狩，至于会稽而崩。
《帝王世纪》曰：伯禹夏后氏，姒姓也。母曰修己，见流星贯昴，梦接意感，又吞神珠，薏苡，胸折而生禹於石纽，虎鼻大口，两耳参漏，首戴钩，（钩，钤也。）胸有玉斗，足文履已。故名文命，字高密。身长九尺二寸，长於西羌夷人。初，禹未登用之时，父既降在匹庶，有圣德。梦自洗于河，观於河，始受图，括地象也。图言治水之意，四岳举之，舜进之尧。尧命为司空，继鲧治水，乃劳身勤苦，不重径尺之璧，而爱日之寸阴，手足胼胝。又纳贤礼士，一沐三握，一食三吐餐。尧美其绩，乃赐姓姒氏，封为夏伯，故谓之伯禹。天下宗之，谓大禹。年二十始用，三十二而洪水平。年百岁，崩于会稽。因葬会稽山阴县之南，今山上有禹冢、井，祠下有群乌耘田。（修己或云修纪，未详。）
《河图握矩起》曰：帝命伯禹曰：“告汝九术五胜之常可以克之，汝能从之，汝师徒将兴。”
《雒书灵准听》曰：有人（谓禹也。）大口耳参，漏足履已，（漏，空也。戊巳，土之日，故当平水土，故以为名也。）载成钤，（有骨表如钩钤。）怀玉斗。（怀璇玑玉衡之道，或以为有黑子如玉斗也。）
《书》曰：禹别九州，（分其界也。）随山浚川，（刊其木，深其流。）任土作贡。（任其土地所有贡赋。）
又曰：正月朔旦，受命于神宗，（受舜终事之命，神宗，文祖之宗庙，言神尊也。）率百官，若帝之初。（舜初摄帝故事。）
《尚书帝命验》曰：禹，白帝精以星感，（星，金精也。）修纪山行见流星，意感栗然，生姒戎文禹。（栗然，威貌。姒，禹氏。禹生戎地，一名政命。）
《尚书璇玑铃》曰：禹开龙门，导积石，决岷山，治九贡。（龙门，积石山名。贡，功也，治九州之功。）
又曰：禹开龙门，导积石，出玄，上刻曰：“延喜玉，受德。天锡佩。”（禹功既成，天出玄，天锡之者以德佩。禹有治水功者，必佩之以玄玉。）
《尚书中候》曰：伯禹在庶，（伯，官称，禹号也，因为德谥。庶，庶人也。）四岳师举荐之帝尧，（四岳，四方诸侯也。师，众也。荐，进也。）握括命不试爵授司空。（禹握括地象，天已命之，故不复试以官，司空於周为冬卿，掌制国之五沟，行导水之事。）伯禹稽首让于益归。（稽首，拜首至手，益归贤者尧臣，归读曰夔也。）帝曰：“何斯若真，（何不听让之辞。斯，此也。若，汝也。此汝真其人。）出尔命图示乃天。”（尔，汝也。禹方让隐之，故言出汝所天命也。图，括地象。示读曰，，是也。乃天使汝治水，非我也。）伯禹曰：“臣观河，伯面长人首鱼身出曰：‘吾河精也。’（观河，观於河水也。）授臣河图。”带足入渊。（河图，谓括地象。带足，去也。音带。）伯禹拜辞。（禹将行，故拜去。）
《诗含神雾》曰：禹之兴，黑、风会纪。（黑，黑力也。风，风厉也。并黄帝臣复神，伯禹当斯而至也。）
《礼》曰：禹立三年，百姓以仁遂焉。
《大戴礼》曰：宰我曰：“请问禹。”孔子曰：“高阳之孙，鲧之子，曰文命。敏给克济，其德不回，其仁可亲，其言可信；声为律，身为度；左准绳，右规矩；履四时，据四海，平九州，戴九天，明耳目，治天下。”
《礼含文嘉》曰：禹卑宫室，垂意於沟洫，百用成，神龙至，灵龟服，玉女敬养，天赐妾。
</div>
    <div class="pagination">
<a href="太平御览_page90.html">上一页</a><span>...</span><a href="太平御览_page86.html">86</a><a href="太平御览_page87.html">87</a><a href="太平御览_page88.html">88</a><a href="太平御览_page89.html">89</a><a href="太平御览_page90.html">90</a><span class="current-page">91</span><a href="太平御览_page92.html">92</a><a href="太平御览_page93.html">93</a><a href="太平御览_page94.html">94</a><a href="太平御览_page95.html">95</a><a href="太平御览_page96.html">96</a><span>...</span><a href="太平御览_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
