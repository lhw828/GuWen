<!DOCTYPE html>
<html>
<head>
    <meta charset="UTF-8">
    <title>古今姓氏书辩证 - 第 17 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今姓氏书辩证 - 第 17 页/共 54 页</h1>
    <div class="content">　　涓浊
　　元和姓纂曰吕氏春秋夏首人涓浊梁善畏明失气而卒谨案荀子浊作蜀或恐浊梁姓涓而非姓
　　二仙
　　鲜
　　元和姓纂曰鲜于氏之后或单姓蜀李夀司空有鲜思明
　　钱
　　出自颛帝曽孙陆终生彭祖彭祖生孙孚为周钱府上士因官命氏焉战国时有隐士钱丹秦御史钱产居下邳西京杂记防稽人钱勃劳苦故人朱买臣遗与纨扇买臣为太守至郡引为上客汉哀平间钱襄为广陵太守避王莽乱徙居乌程生晟又东晋青州刺史端歴阳太守凤字世仪所谓精神满腹者裔孙乐之宋太府令居长城故又望出吴兴宋呉越钱氏杭州临安人镠铎銶锯镖镠为呉越国王諡武肃子元瓘嗣諡文穆子佐嗣諡忠献弟倧嗣国人废之以弟俶嗣俶举十三州归于有司徙封淮南王守太师尚书令兼中书令赠邓王諡忠懿
　　然
　　出自姬姓郑穆公兰十一子其一曰子然子然之孙丹字子革奔楚为右尹以王父字为氏
　　延
　　后汉有公孙述将延岑又有京兆尹延笃谨案呉公子札食采延陵及州来左传称延州来季子则已去陵称延延氏宜出于此又后魏可地延氏亦改为延氏
　　连
　　元和姓纂曰齐大夫连称后今泉州有连氏望出冯翊又河南连氏五代史福建伪閤门使连仲遇
　　偏
　　元和姓纂曰古有偏将军急就章亦有偏姓即其先为偏将军以官为氏
　　便
　　姓书云汉少府便乐成望出鲁国误矣谨案霍光传故长史任宣谓霍禹曰使乐成小家子也得幸大将军至九卿封侯师古曰使姓也字或作史然则使史通用而姓书误其字画以使为便也
　　绵
　　元和姓纂曰晋大夫食采绵上子孙氏焉谨案孟子时有高唐人绵驹善歌者即其后又河南绵氏后魏官氏志尔绵氏改为绵氏
　　全
　　吴大司马全琮居呉郡钱塘五代时蜀将全师都即其后又蜀贼取文州刺史全师雄为帅　登州蓬莱全氏驾部郎中元忠生涛涛生化之化之生居易
　　泉
　　本姓全氏全琮孙晖封南阳侯食封白水改为泉氏后魏巴人泉企为洛州刺史上洛侯故望出上洛辽东泉氏唐髙建武为髙丽王时有盖苏文者姓泉氏自云生水中以惑众父为东部大人大对卢盖苏文嗣立残凶不逞弑其王建武更立建武弟之子藏为王自为莫离支专国莫离支犹唐兵部尚书中书令盖苏文死子男生代为莫离支与弟男建男产相怨髙宗平髙丽授男产司宰少卿男生右衞大将军投男建黔州男生有传
　　宣
　　风俗通曰宋宣公之后以諡为氏后汉冯翊云阳人宣秉字巨公为大司徒司直光武曰楚国二龚不如云阳宣巨公子彪官至菟太守又晋彭城令宣聘望出陈郡元和姓纂曰鲁叔孙宣伯之后误矣宋宣公舍其子与夷以国授其弟穆公君子谓之知人叔孙宣伯以滛罪奔齐鲁人盟之曰无或如叔孙侨如欲废国常荡覆公室侨如不自安又自齐奔衞而子孙无仕诸侯显者其后必不为氏谨案汉功臣表南安庄侯宣虎以重将破臧荼侯九百户生共侯戎戎子千秋以罪免元康四年虎曽孙南安簪防诏复其家又土军武侯宣义以廷尉击陈豨侯千一百户生孝侯相如【案汉书相如作莫如】相如生康侯平平生侯生虎义皆宋宣公后巨公之先也
　　翾
　　出姓苑
　　
　　集韵曰人姓
　　颛
　　元和姓纂曰出自颛帝之后或颛臾之后以国为氏
　　歂
　　元和姓纂曰颛孙之字或作歂误矣谨案此氏必鲁大夫歂孙之后歂孙乃生搏宋万者
　　贠
　　见上平声宋陵州仁夀贠安宇太子中允弟安舆屯田贠外郎
　　防
　　出自黄帝之子得姓者十四人其一曰防氏【案国语胥臣曰黄帝之子二十五宗其得姓者十四人为十二姓姬酉祁巳滕蒧任荀僖姞嬛依是也惟青阳与夷鼔同巳姓又云青阳与苍林为巳姓则十四人中并无防氏】风俗通曰望出陈留
　　骞
　　出自闵氏鲁闵损字子骞为孔子弟子其孙文以王父字为氏后汉质帝时有骞宏字伯避地昆吾为金城别驾封金城侯子孙因家焉裔孙彄晋将军平阳郡太守二子白昊白四世孙敬字宗之后魏奉朝请金城郡守尚书库部郎中一子成裔孙行本唐灵州都督长史彄五世孙威后魏鄯州刺史隰城公曽孙直唐华州长史生味道相武后味道生慎金辞玉公
　　权
　　出自子姓商王武丁之裔孙封于权邑其地南郡当阳县权城是也楚武王灭权迁其国于那处子孙以国为氏秦灭楚迁大姓于陇西而权氏始居天水汉左辅都尉忠十四世孙翼字子良为前秦右仆射安丘恭公生宣褒后秦黄门侍郎六世孙荣隋仪同鄜城公生文诞常州刺史平凉公生崇本曽孙德舆【案唐世系表曽孙作孙】字载之相唐宪宗有传元和姓纂以鬬缗之后为权氏误矣楚尝使缗及阎敖尹权而皆叛未尝为氏又唐开元梓州刺史权若讷有集十卷
　　拳
　　春秋时衞大夫拳弥其先以地为氏
　　鄢
　　谨案春秋释例鄢郑地也其先以所食邑为氏楚鄢将师衞鄢武子皆为大夫姓书未有此氏今増入
　　嫣
　　姓解曰汉有嫣説误矣汉弓髙侯韩頽当孽孙曰嫣为武帝嬖臣其弟説封按道侯乃二人名非人姓也
　　鲜于
　　出自子姓商父师箕子佯狂避纣为周武王陈洪范武王封之朝鲜支子仲食采于于因合鲜于为氏唐贞观所定髙陵郡五姓其一曰鲜于氏艺文志有鲜于向集十卷后燕翟真司马鲜于乞翟成司马鲜于得后赵将军鲜于亮
　　延陵
　　出自姬姓吴王夀梦少子札食邑延陵后世以邑为氏元和姓纂曰赵襄子有谋臣延陵正即其后谨案宋谢晦兵败而走左右皆弃之唯延陵盖追随不舍文帝以盖为镇军将军
　　延州
　　元和姓纂曰呉季札封延州来因氏焉误矣延延陵也与州来为二邑后世无以延州为氏者
　　宣于
　　姓曰前赵録刘元海有太史令宣于修之
　　颛臾
　　出自风姓之后封为附庸国于济水之上司伏羲太皥祀者以国为氏
　　颛孙
　　风俗通陈公子颛孙仕鲁因氏焉其孙颛孙师字子张为孔子弟子生申祥娶子游之女
　　颛顼
　　下字犯庙讳古髙阳氏帝号后世以为氏神仙传有太原女颛顼和
　　挛鞮
　　汉匈奴传单于姓挛鞮氏师古曰挛力全反鞮丁奚反
　　焉耆【上音咽下音支】
　　西域人本焉耆部为国后以国姓
　　鲜阳
　　元和姓纂曰汉有扬州刺史鲜阳进其孙滔散骑常侍
　　鲜虞
　　出自春秋时鲜虞小国其地今中山是也晋伐鲜虞灭之子孙以国为氏














　　钦定四库全书
　　古今姓氏书辩证卷十　宋　邓名世　撰
　　三萧
　　萧
　　出自子姓商王帝乙庶子微子启周封为宋公弟仲衍八世孙戴公生子衎字乐父裔孙大心平南宫长万有功封于萧以为附庸今徐州萧县是也子孙因以为氏其后楚灭萧裔孙不疑为楚相春申君上客世居丰沛汉有丞相酂文终侯何三子禄贵则【案汉书何子二人禄延延生遗及则则子庆此作何三子禄贵则则生彪未详所本】则生彪字伯文諌议大夫侍中以事始徙兰陵生章公府掾章生仰字惠髙生皓皓生望之御史大夫徙杜陵生育光禄大夫生绍御史中丞复还兰陵生闳光禄勲闳生阐济隂太守阐生氷吴郡太守氷生苞后汉中山相生周博士周生蟜蛇丘长蟜生逵州从事逵生休孝防休生豹广陵郡丞豹生裔太中大夫生整字公齐晋淮南令过江居南兰陵武进之东城里三子隽鎋烈苞九世孙卓字子略洮阳令女为宋髙祖继母号皇舅房卓生源之字君流徐兖二州刺史袭封阳县侯生思话郢州都督封阳穆侯六子惠开惠明惠基恵休惠朗惠蒨惠蒨齐尚书生介字茂镜梁侍中介生引字敬休陈吏部侍郎引生德言唐秘书少监德言生沈太子洗马沈生安节相王兵曹防军安节生至忠元嘉广微至忠相中睿二宗生衡衍随齐梁房整第二子鎋济隂太守生副子州治中从事生道赐宋南台治中侍御史三子尚之顺之崇之顺之字文纬齐丹阳尹临湘懿侯十子懿敷衍畅宪宏伟秀憺恢衍梁髙祖武帝也号齐梁房懿字元逹长沙宣武王七子业藻象猷朗轨明明字靖通梁贞阳侯曽孙文憬湖州司马生元祚元礼元祚萍乡侯生司勲员外诚汝州刺史谅谅生给事中直直生防节革革邵州刺史生嶰邺岘嶰字应之邺字启之相唐宣宗五子晏字季平滉字文度昌字光祥黯字中蕴晓字象文元礼湘州刺史生谖诠纂梁髙祖武皇帝八子统纲续绎综绩纶纪统昭明太子纲简文帝统五子欢誉詧譼詧后梁宣帝生岿岌岩岑岿后梁明帝生琮璟琢珣瑀琮隋莒国公璟秘书监琢晋陵王珣南海王瑀字时文相唐髙祖太宗珣生钜钧钜生唐银州刺史嗣德鸿胪少卿琅琊郡公嗣业钧太子率更令生灌字茂唐渝州长史灌生绛州刺史仲豫及嵩嵩相明皇生华悟衡华相肃宗生殿中侍御史常常生俛字思谦相穆宗悟大理司直生仿字思道相僖宗仿生给事中廪字富侯廪生须益颎须生愿后唐太子宾客益生灌广南相入朝为屯田员外郎衡太仆卿驸马都尉生戡复巽升鼎复字履初相德宗生俭湛俭生骞字鹏举湛生寘宥寘相懿宗生遘迈遘字得圣相僖宗迈字昌圣瑀生鋭锴钺锐驸马都尉太常卿锴虞部郎中钺给事中钺生恕虢州刺史恕生定字梅臣唐史称萧氏自瑀至遘八叶宰相以为盛族谨按春秋左氏传成王分鲁公伯禽以商民六族一曰萧氏其后无闻　丹萧氏晋开运末耶律徳光北归以萧翰为宣武节度留守东京翰丹呼为国舅及将授节钺李崧为制姓名曰萧翰自是始姓萧而萧氏女世为丹后云
　　貂
　　齐寺人貂之后今望出渤海【案后汉书阳嘉四年初聴中官得以飬子为后周时不应有此风俗通引貂勃为近是】
　　刁
　　姓书云刁貂声同而字异本一姓也蜀有刁达后燕有刁云
　　凋
　　晋载记石遵有将军凋成姓书未有此氏今増入
　　条
　　汉孝平时安城太守程君缙娶渤海条真女程祁作姓氏谱云条氏商贤人之后是也【案左传周分鲁公殷民六族有条氏】赵石虎有太常条枚为太子傅
　　调
　　周礼调人之职掌司万民之难而和合之其世官者氏焉
　　聊
　　风俗通有汉侍中聊仓著书号聊子又汉有颍川太守聊谋着万姓谱子孙因官为族望出颍川
</div>
    <div class="pagination">
<a href="古今姓氏书辩证_page16.html">上一页</a><span>...</span><a href="古今姓氏书辩证_page12.html">12</a><a href="古今姓氏书辩证_page13.html">13</a><a href="古今姓氏书辩证_page14.html">14</a><a href="古今姓氏书辩证_page15.html">15</a><a href="古今姓氏书辩证_page16.html">16</a><span class="current-page">17</span><a href="古今姓氏书辩证_page18.html">18</a><a href="古今姓氏书辩证_page19.html">19</a><a href="古今姓氏书辩证_page20.html">20</a><a href="古今姓氏书辩证_page21.html">21</a><a href="古今姓氏书辩证_page22.html">22</a><span>...</span><a href="古今姓氏书辩证_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
