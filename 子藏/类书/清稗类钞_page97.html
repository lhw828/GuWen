<!DOCTYPE html>
<html>
<head>
    <meta charset="UTF-8">
    <title>清稗类钞 - 第 97 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 97 页/共 432 页</h1>
    <div class="content">
　　他如九华山地藏菩萨肉身，尚在塔内。又九华有百岁宫者，以有百岁老僧肉身坐化，故名。其肉身之一手，高举齐眉者，则以某年化城寺起火时，此手忽举起作遥望之状，而火即旋灭，手则年久如故矣。

　　六安历参知识

　　传临济正宗之第四十三世江天堂上者，名密传，字常浮，号六安，鄂人。生于道光丁未三月八日，英姿奇伟，初怀大志。时值粤寇难作，转徙邗沟，投卧佛寺薙染。既于海陵光孝受具足戒，遂徧谒名山，历参知识，叩究向上大事。已悟心空，未践实地，闻金山观公键椎峻厉，龙象云从，遂往依焉。

　　一日，六安侍立次，忽有僧问：「十方无壁落，四百亦无门时，如何？」观公即震声大喝，六安因而契证，羣疑尽释，遂授记为法王子。厥后，大定和尚以疾退居，即推六安主讲席。上堂拈香毕，曰：「三藏教典，八千烦恼，诸佛常谈，众生妙用，犹未是楞伽心印在。」如何是楞伽心印？良久云：「妙高台上月，圆照寺藏山，第一中泠水，源通末后关，台上月且置。」又如何是中泠水源通末后关？乃以杖画一圆相曰：「请诸上座随山僧归丈室，饮普茶去。」时大彻堂年久朽漏，每风雨，湿侵禅榻，乃矢愿募建，六载功成，因劳致疾，遂退养于五峯.

　　朗然有焚身救世之念

　　朗然，名常慧，霍山人，出家于青阳九华山净度寺。光绪乙亥冬，在本山甘露寺受戒。辛卯四月初九日，至常州天宁寺，进念佛堂，归心净土，刻苦精勤，十五年如一日。后因年高不能随众入堂，迁居寺后之普同塔院，仍一意苦行。寺中时有闭关精修之僧，朗然发愿为护关僧者，亦多期，日诵《法华经》。知药王有焚身之事，遂时以焚身救世语人。

　　寄禅作偈示僧众

　　寄禅上人，法名敬安，自号八指头陀，唐贯休之流。郑苏堪方伯诗所谓「雄据天童胜」，以诗作佛事者也。宣统己酉结冬日，尝作偈示僧众一首云：「空山寂历孰相寻，枯木龙吟绝赏音。 「 自注：枯木里龙吟，禅语也。」 开尽寒花飞尽叶，孤峰迥迥是吾心。」

　　白菩萨

　　哲布尊丹巴胡图克图之女弟子，俗称为白菩萨.

　　德隐以破家为尼

　　德隐，姓赵，原名昭，字子慧，吴县隐士宦光女，平湖马班室。精墨翰，能诗文，好葛衫椎髻，不屑世俗装.会马氏丁难破家，遂更名入空门为尼。

　　无垢焚修于鸿宝堂

　　通州孙安石家本饶裕，以不善持筹，遂中落。妻陈洁，字石香，能诗。安石以其无子，不相得，遂挈妾婢异居。洁乃归母家，久之落发，改名无垢，即居于其祖旧业之所谓鸿宝堂者以事焚修，然不废吟咏。晚年益贫病，辄数月不起。一日起，覆水窗前，坠楼而死。

　　自悟大师为尚可喜女

　　羊城天井冈有檀度庵，尼所居，平南王尚可喜为其第十三女所建也。女生而明慧，稍知书，识人事，即病其父之降本朝，日夕披袈裟，茹素礼佛，不语人间事。可喜不能夺，为选民间女子数人充侍者，建庵居之。奏诸朝，赐号自悟大师，粤人羣称之曰王姑。乾隆时，樊上舍封谒庵，以诗吊之云：「一串牟尼出火坑，庸中佼佼铁铮铮.蒲团不堕红羊劫，笑彼飘霖孔四贞。」四贞，为定南王孔有德女，于姑为甥舅行，适孙延龄.康熙初，延龄为吴三桂所杀，由滇遁归京师者也。

　　宋荔裳女少寡为尼

　　查慎行《敬业堂集》诗有《中山尼》一首，为莱阳宋荔裳按察琬之女而作。女以滇乱，与父相失，由少寡而为尼，由为尼而被掠，由被掠而漂流，遂无底止。其为尼在滇乱之时，被掠在滇平以后也。

　　王二祝发为尼

　　王二，本女子，顺天东安人。年十八，父母携之入京，易男子衣冠，鬻于厢白旗德住家为奴。康熙甲寅，黔、滇乱，德住南征，挈之往，尽瘁服劳，周旋戎马之间，凡七载，德住爱其勤。辛酉，滇南平，凯旋，次江黄，而王二病，延医弗瘳。一夕，气垂绝，主人为市棺，易其衣，乃知为处子也。众皆色骇然，相与嗟泣。比鸡鸣复苏，治之，病愈。王知迹已露，请为尼，主人许之。满兵在楚者数万，闻之，皆传为美谈，为醵金作佛事。祝发之日，送者如云。

　　吸鸦片烟始于尼

　　鸦片之入我国也，殆百余年，流毒徧各省。其吸食之始，则肇端于乾隆时粤东之富妇.妇年少丧夫，因出家为尼，其母家为筑庵以居之。郁郁数十年，渐得瘫痪之疾，两腿木强，不能起坐。母家悯其孤苦，乃多方以娱之。家故世族，亲交多豪富，时各遗以珍玩。有某者，为十三行富商之一，赠以西人手执竹制油棍一枝，花露水一瓶，跳舞会所用灯一具，又鸦片膏一器，乃彼时用以为药者。尼以无事故，常燃灯帐中。偶拔簪挑鸦片膏，置灯火上，辄发泡甚大。尼见其可喜，因常燃之以为玩。一日，偶取瓶棍玩弄，忽误将棍末插瓶中，辄执棍挑瓶摇之，以为戏。不意瓶触木，适穿一孔，因烧鸦片膏涂穿处，忽闻香气刺鼻。戏就灯，以吸旱烟法吸之，则烟入腹中，异常舒泰。吸竟，欲稍转侧，则两腿忽如常，遂矍然起坐，前患洒然若失。次日病如故，又试吸之，则立时能起，乃遂日日吸之。且出诣戚里，咸讶其病愈之奇，询其故，以实对，人怪之。戚里中有病气喘者，发肝气者，胃脘痛者，试仿服之，无不立愈，于是人知鸦片作药之灵效，而普徧于天下矣。或曰，初时烟之迷性最重，今渐减，我国自种者则尤减.我国自种之白花者，约得迷性百分中七分，杂色花则十五分，印度及英、法等处烟，乃至二十五分。

　　智参率婢为尼

　　凤凰厅太平庵尼智参，黔人，俗姓锺氏，赠中丞傅鼐家之女侍也。中丞有女，适长州徐止峯，锺媵焉。傅孺人无子，止峯因纳锺为簉室。翁姥孺人先后卒，锺侍疾持丧，尽力尽礼.止峯以候补县丞随中丞平苗疆，劳绩甚着，授　阳崖门丞，兼管屯务。嘉庆丁丑，积劳至疾，疾亟，语锺曰：「吾无子，汝少而孀，能死，死之，否则以床头金为归籍资.」锺大恸，诺以身殉。及止峯卒，出殡日，锺盛妆就缢.有赵雨甸者，傅之戚也，破扉入，探之，气绝矣。绕项帯深入分许，结甚牢。赵操刃断之，帯断，肤为之裂。俄而气大喘，良久始苏，瞠目长号，顾赵曰：「公误我矣。」赵属婢妪严伺之。锺乘间截约指金吞之，不死；又碎二玉环，吞之亦不死。计穷，泣曰：「不能践诺，事主人卞地下，天厄之也。然终不可以苟生。」遂翛然有出家念。逾三年，制奁具，嫁孺人所出女，曰：「吾事毕矣。」族子某为止峯后，不以庶母事锺.锺度不能相容，一日，集止峯戚友，哭拜灵座前，操剪髠其发，云髻委地，簪饰宛然。形既毁，念益决.太平庵有老尼，锺素识也，即日诣庵，师事之。为披剃，具戒律，名之曰智参。智参既为尼，所后子畏人言，至庵，强之归.智参曰：「我非汝家人矣。」峻绝之。长斋奉佛，诵经梵数千言，出橐金新其庵，并置香火产，像设之陊剥者，重塑焉。止峯有惠于凤人，凤人思之，为祔主于中丞祠。值春秋祀，智参必具麦饭、楮镪亲奠之。黄虎痴广文本骥与止峯旧好，客凤时，闻智参名，造庵访之。未及遇，留诗于壁。智参感焉，属赵代谢.赵因述诗所未及事，并出止峯所遗冷金笺，属为补书，藏之法林，以传久远.初，智参入庵，挟婢以自随.婢感其义烈，愿终身事之，亦披剃为弟子，曰心道。

　　张蛮子妻为尼

　　张蛮子，清水人也，以力闻，武断乡曲，行于道，人皆望而避之，故呼曰蛮子。邑有富人，建楼当通衢，蛮子醉而与人鬬，数人不能解也。富人有女新寡，见而悦之，以告父母，愿嫁焉。其父母不可，女怼不食，乃使人往通辞.蛮子以为侮己也，夺拳欲殴之。力白非诳，则笑曰：「为我报翁，误矣。天下安有壻我者？翁异日悔之，将无及。」媒以言报命，女曰：「彼为斯言，此其所以豪也，必嫁之。」翁不能止，遂成婚，夫妇甚相浃也。女奁资赢千金，奁田亦数百亩，张则货之鬻之，一岁去其半，女无怨言，翁家皆怪之。三年而赤贫，翁家皆咎女，莫肯助，女亦不恨。一日，女归宁，闻张杀人于野，握其元，自首于令。死者县令子也，令大痛愤，方欲严讯之，则张已仰药而来，至案前，寘元于案，咆哮大骂，有若狂易，数十人不能制。须臾，扑地流血死。

　　先是，女前夫为诸生，有文名。尝眷一妓，令子争之不得，乃佯交欢而阴毒焉。生故坦率，不之疑，夜饮归，觉有物格阂胸次者，遂成病，年余浸剧。临没，以告其妻。时令方为省中大吏所器重，度不能讼其子，乃嘱为阴图之，勿声张也。女归，见父母皆懦无能为，隐不复言，乃委身于张以求逞。张至死不肯言。女殡殓张讫，始作书以颠末告父母，遂削发于南山尼庵，曰：「孽障忏除未尽，不敢死。」乃劙面毁容，终身不见人。迄九十，乃死，盖六十余年如一日也。

　　月桂弃妓为尼

　　月桂者，栾城妓也。家贫，父母强使为之，而非其志。燕赵妓多奔走逆旅，媚过客，桂独否。蜀人刘斗山明经曾诣之，欣然延接，为竟夕谈，如文士，如山人，斗山甚异之。一日，有老尼踵其门，施以钱米，俱不受，愿一见。既入，无寒暄语，辄大笑，而桂对之痛哭不已。尼曰：「无过悲。若不忘本来，某日吾迟汝于某所。」桂唯唯。届期，如尼言，至其处，果得一庵，桂入庵拜佛及尼。已而出剪刀自断其发，从之往者惊阻不及，劝之归，不可，乃还告其父母。越日复往，则庵中阒然，桂与尼俱杳矣。

　　小芬弃伶为尼

　　潮州普济庵有尼曰妙姑，色相为南州百八十庵之冠。客之访妙姑者无虚日，至则辄费数十金，顾其对客殊落落。一日，某绅作功德于庵，夫人爱其艳慧，馈以玄绢，令时至其家，自是遂相往还。绅涎其美，强夫人女之，妙不可，而已为恶少所侦知，稍稍语曾至普济庵者。妙闻之，蹙然曰：「生人竟无足与语情字者耶？人生何水与花之不若，而乃必以肌肤之欲为情耶？」遂不复应客。绅疑妙语为己设，迫夫人日过庵。时潮守为湘人某，聆妙名，授意某令，使载之入署，谓果抗违者，将以秘密卖淫罪致之法。令受命往，妙语之曰：「夙慕太守，倘得入署作签书婢，自当竭力供职。但冀微服一顾，为庵留一佳话，则惟命是听耳。」令告守，守欣然至，则绅已先在，相顾愕眙。妙命设斋，殷殷劝酌，又以双玉斝进，曰：「公等尽此斝，俾献一言。」二人饮既，妙乃起而言曰：「某实雄而饰雌者。」守愕然顾绅，绅嗫嚅曰：「果不得已，太尊当亦谅汝。」妙曰：「某亦知其必能也。」言次，自床头出像二，一锦衣玉带，冶容修度，年十三四；一僧衣素履，发半覆额.妙指锦衣者曰：「君记当时翠凤班有小芬其人者乎？」又指僧衣者曰：「光绪庚子，天子有北狩之难，伶人星散，小芬遂为沙弥矣。」继又曰：「色欲为人所不免，今为尼者，欲以完吾操耳。不日将归吴，求得一山塘佳人为拈花侣矣。所以告公等者，俾此事流播人间，将令天下后世人，知无处无色界，无处无情天，亦即无处无法门也。」守与绅惘然而别.翌日，即闻妙以岳麓朝山去矣。

　　泰山有姑子

　　泰山姑子，著称于同、光间.姑子者，尼也，亦天足，而好自修饰，冶游者争趋之。顶礼泰山之人，下山时亦必一往，谓之开荤。盖朝山时皆持斋，至此，则享山珍海错之奉。客至，主庵之老尼先出，妙龄者以次入侍，酒阑，亦可择一以下榻。光绪末叶，泰安令某饬役查禁，逐其人，使他徙，封其庐为横舍。久之，学校亦废，仅有一老尼萧然独处矣。

　　圆明寺尼有佛种子

　　圆明寺，女尼修行所也。有尼曰解无者，读《楞严经》，见摩登伽以幻术摄阿难，曰：「彼娼妓者流，日日以皮肉作生涯，视金钱之有无为转移，不论人格之高下，是谓之淫。否则从一而终，究无减于夫妇之道。」遂与某方丈大和尚相拚识，恒自称为摩登伽，而以阿难呼和尚。日久，明珠暗孕，竟产一子，人戏称之曰真佛种子。

　　江浙之尼

　　光、宣间，冶游好奇之士，辄啧啧称江、浙尼庵，盖于山东泰山尼庵之外，别树一帜者也。

　　吴江震泽之女僧，妆束与苏杭异，略如嘉兴.虽亦号称薙度，惟于顶心薙发一团，而前后有发覆于四周。其在后者，适与颈齐，自垂髫时至三十许，莫不如此。衣裙（　卒）襟，固犹俗家装束，缘饰甚华，惟襟领非圆而为直耳。至若荤素肴馔，亦有烹饪至精者，颇类吴中之船菜，一席之费，约四五金。以素餐言之。有以豆豉，面筋幻成鱼肉鸡鸭形者，惟妙惟肖，味亦绝佳，香积风味，固著称于世也。

　　盛泽一镇以产绸着，介于江、浙之间，风俗淫靡。比邱尼著称于时，名流宴会，辄假座禅宇，一席之费，恒数十金。盖素馔甚精，其制素燕菜、素鱼翅、素海参、素鸽蛋也，辄以嫩鸡、火腿熬取清汁，而以形似之物投入其中，浸淫既久，肥脓鲜美，味远胜于真者。盖尼庵教育，梵呗而外，烹饪实为专科，固非五侯鲭中所得有此隽品也。

　　太湖厅所辖之洞庭山，亦属吴县.山分东西，皆有尼庵，东山尤伙。庵尼缠足梳髻，不御道服。

　　昆山风气淳朴，无声色之乐，而颇多尼庵。有一种不薙发而裹足着裙者，亦有薙发而善自修饰者，大都皆青年妙龄，丰姿楚楚，伊蒲之馔，无不精美。游人亦能设酌其中，但不及乱而已。光绪时，城中某庵之尼却尘，神清骨秀，风雅宜人，某赠之以诗云：「闲叩禅关访素娥，醮坛药院覆松萝.一庭薝卜迎人落，满壁图书献佛多。作赋我应惭宋玉，拈花卿合伴维摩。尘心到此都消尽，细味前缘总是魔。」某乃次其韵云：「旧传奔月数嫦娥，今叩云房锁绿萝.才调玄机应不让，风怀孙绰觉偏多。谁参半分优婆塞，待悟三乘阿笈摩。何日伊蒲同设馔，清凉世界遣诗魔。」某和之云：「羣花榜上笑痕多，梓里云房此日过.君自怜才留好句，我曾击节听高歌。清阴远托伽山竹，冷艳低牵茅屋萝.点缀秋光篱下菊，尽将游思付禅魔。」却尘善书，藏名人字画甚富，有杨玉环手书金经一部，最珍重。后为匪骗去，遂致愤郁以死。

　　无锡惠泉山风景绝佳，山麓多尼庵，庵舍精雅，其门题牓，或有或无，间有以某某山庄数字揭橥于门楹者。庵尼多俗家装束，无异句栏，舞衫歌扇，且亦缠足，肴馔精美，海陆纷陈，亦略似船菜也。惟至光绪末而尽矣。

　　杭州女尼，惟城外者率披薙.城中有木庵，屋宇宏深，结构精雅，洞房曲室，有类迷楼。

　　嘉兴女尼，自昔著称，效摩登伽摄阿难故事者不少。元之慧秀，明之娟娘、惠容，皆以能诗善画闻。五百年来，流风未沫。鸳鸯湖畔，禅宇颇多，禾俗七夕，烟雨楼游人，挟妓之外，有挈尼而游者。其著称于城中者，曰观音堂，曰送子庵。

　　乌程县治之南浔镇，多富室，有九牛、十二虎、百二十阉狗之谚，喻富人之多也。其致富者，或以贸丝，或以业鹾，有拥资逾千万者。纨袴子弟，所恣为嬉游之地者，尼庵亦其一也。尼庵院宇深邃，陈设华丽。幼尼梳拢，须数千金，费亦巨矣。名流雅集，饮博皆宜。善治馔，饼饵尤精美适口。若其酬应周至，即上海房老亦不及也。

　　雪水真人作谍

　　国初，南昌有雪水真人者，道士也，常弄玄虚惑人。大兵围南昌日，明新建大学士姜曰广守城，信雪水言，以为有天兵来助，禁城中饮酒杀生，而日久不出战。及大兵增垒，攻益急，城中人始察知雪水为某官，伪托黄冠以侦谍军情者，怒而尸裂之。然是时城已早破，曰广亦已殉节，虽悔无及矣。

　　朱冲阳得詹真人法

　　道士朱太倥，字冲阳，昆山人。尝主江都之琼花观，读书好古，得詹真人法。笪在辛、诸干乙乐与之游，事之如师。问飞升、黄白之术，即叱曰：「外道也。」

　　张斗庵得异人授大法
</div>
    <div class="pagination">
<a href="清稗类钞_page96.html">上一页</a><span>...</span><a href="清稗类钞_page92.html">92</a><a href="清稗类钞_page93.html">93</a><a href="清稗类钞_page94.html">94</a><a href="清稗类钞_page95.html">95</a><a href="清稗类钞_page96.html">96</a><span class="current-page">97</span><a href="清稗类钞_page98.html">98</a><a href="清稗类钞_page99.html">99</a><a href="清稗类钞_page100.html">100</a><a href="清稗类钞_page101.html">101</a><a href="清稗类钞_page102.html">102</a><span>...</span><a href="清稗类钞_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
