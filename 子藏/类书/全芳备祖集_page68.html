<!DOCTYPE html>
<html>
<head>
    <meta charset="UTF-8">
    <title>全芳备祖集 - 第 68 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全芳备祖集 - 第 68 页/共 86 页</h1>
    <div class="content">　　秋雨梧桐叶落时【香山】
　　秋桐不识春风面【贡父】
　　满堦桐叶候虫鸣【东坡】
　　槭槭井梧踈更殒【韩愈】
　　梦断南窻啼晓乌新霜昨夜下庭梧【罗邺】
　　枉教紫鳯无栖处断作秋琴歌广陵【义山】
　　百叶盆榴照眼眀桐隂初密暑犹清【明道】
　　风髙露井无桐叶雨急村烟有雁声【刘贡父】
　　不縁桃李鬬顔色似为琴瑟养肌肤【刘元父】
　　井梧揺落先霜尽衣杵凄凉带月闻【洪适】
　　画堂蟋蟀怨清夜金井梧桐辞故枝【放翁】
　　才破繁华海棠日又惊揺落井梧时【翁元广】
　　雨滴梧桐秋夜长愁心和雨到昭阳【刘媛】
　　睡起秋声无覔处满堦梧叶月眀中【刘小山】
　　五言古诗
　　苕苕梧桐树寄生于南岳上凌青云霄下临千仭谷处身孤且危于何托余足昔也植朝阳倾枝似鸾鷟今者絶世用倥偬见廹束班匠不我顾牙旷不我録焉得琴瑟成何由杨妙曲【司马彪】
　　山木多鬱蓊梧桐独亭亭叶重碧云片花簇紫霞英是时三月天春暖山雨晴无人解爱赏有客还屏营生怜不得所死欲其声裁为天子琴荐之于穆清诚是君子心恐非山木情老被刳肠不如无神灵雄鸡自断尾不愿为牺牲况此好顔色花紫叶青青宁遂天地性忽加刀斧刑吾思五丁力抜入九重城当君正殿栽花叶生光晶上对月中桂下覆堦前蓂泛沸香炉烟隐映绘藻屏为君布緑隂当暑防轩楹为君发清馥风来如扣琼爱君阳和徳不特含芽荣戒君无戏言剪叶封弟兄受君歳月功不独资生成为君长髙枝鳯凰头上鸣一鸣君万歳夀如山不倾再鸣万人泰泰阶为之平如何有此用幽滞在岩扃待余有势力移尔献彤廷【香山】猗猗井上桐华叶何毸毸下防百尺泉上耸凌云材翠色洗朝露清隂当午阶日出花炤曜飞香动浮埃今朝一雨过狼籍粘青苔【永叔】
　　朝阳升东隅照此庭下桐菶菶复萋萋密叶翠羽蒙午景凝余清夕照留残红雨响甍栋外风生户牖中主人政多暇步赏幸从容【君实】
　　庭梧惊秋风叶叶雕萎红行人何不归委魂逐孤鸿去日良已賖客身转飘蓬千里各一涯关山月明中两臂恨不羽飞逐君西东【顔贠峤】
　　孤桐生空井枝叶自相加通泉溉其根雨润其柯【魏明帝】
　　未霜叶已肃不风条自吟不愿觅雕琢为君堂上琴【鲍照】孤桐北窻外髙髙百尺余枝生既嫋娜叶落更扶苏【谢眺】秋还遽已落春晓犹未荑緑叶虽可贱一剪或成珪【沈约】霜风侵梧桐众叶着树干空堦一片下铮若摧琅玕【退之】髙梧一叶下空斋归思多参差剪緑绮潇洒覆琼柯【韦左司】
　　髙冈得梧桐裁为緑绮琴有弦絙朱丝有徽范黄金引子试拂拭琅然发清音【吴竹坡】
　　往往游西崦时时憇午隂鳯来人不见飞入碧梧深
　　五言八句
　　晚来狂索酒量大酒无功窻豁能容月楼髙易得风碎声闻蟋蟀疎影舞梧桐夜半成清梦江湖垂钓翁【赵节斋】
　　七言古诗
　　去日桐树半桐叶别来桐树老桐孙城中过尽无穷事白髪满头归故园【元微之】
　　君家井泉深百尺正有髙梧十寻碧鳯鸟不至独可忧蛟龙深潜莫能识【刘原父】
　　七言絶句
　　老桐休斵为琴瑟胡部新翻格调清试听琵琶采莲曲一般弦上数般声【陶弼】
　　仰看阳光只见空不知影里着梧桐莫言日脚无形迹偷转零分破寸中【诚斋】
　　金井梧桐秋叶黄珠帘不卷夜来霜薫笼玉枕无顔色卧听南宫清漏长【王昌龄】
　　叶底秋声急雨催人言满树是愁媒九回百折渠何预自是愁人做得来【僧北磵】
　　梦囘歴歴雨声中窻影分明晓色红出户方知是黄叶更无一片在梧桐【陈茸芷】
　　七言八句
　　灏气行秋万宇凉姑新勅办衣裳林为机杼织无迹月当膏油缉易长谓尔索裘虽有日到头无褐可禁霜工夫只有琵琶索又在梧桐夜雨旁【徐介轩】
　　开尽羣花欲折桐春归何事太匆匆枝头嫩緑偏宜雨叶底残红不奈风燕带香泥归院落蜂粘飞絮入帘栊小窻独坐无余事尽日青山在眼中【谢盈斋】
　　乐府祖
　　忆秦娥
　　临髙阁乱山平野烟光薄烟光薄栖鸦归后暮天闻角断香残酒情懐恶催他一叶梧桐落梧桐落又惊秋
　　色又还寂寞【李易安】
　　卜算子
　　缺月挂疎桐漏断人初静时见幽人独往来缥缈孤鸿影　惊起却囘头有恨谁能省拣尽寒枝不肯栖寂寞沙洲冷
　　诉衷情
　　征衣薄薄不禁风长日雨丝中又是一年春事花信到梧桐　云漠漠水溶溶去匆匆客懐今夜家在江西身在江东【刘昭山】









　　全芳备祖后集卷十八
<子部,类书类,全芳备祖集>
　　钦定四库全书
　　全芳备祖后集卷十九　　宋　陈景沂　撰木部
　　豫章
　　事实祖
　　碎录
　　豫章大木也【服防汉书注】豫章生七年而后与众木异【述异记】山阳县豫章木可伐作鼓颡【荆州记】
　　纪要
　　丹阳尹袁粲见王俭曰桰柏豫章虽小已有栋梁之气矣【南史】
　　杂著
　　其北则有楩柟豫章【子虚赋】木则楩柟豫章【吴都赋】余卜居南溪上流溪之漘有乔木二盖古之豫章而今俗以樟名者也其夀当三百余载而大且二十围团栾偃蹇庇及数亩老根盘踞髙突地靣如巨石礧砢余因募工畚土厚培其根使平若一台可坐数客久焉根入土深得所滋养枝叶益敷畅亭午日不穿漏夏五六月清防覆池暑气不入凉飔时来方春穉绿竞秀霭若云屯及防冻冱此独挺秀余爱防封殖每为赋甘棠之诗余闻昔有商山之老戯于橘中者谓之橘隠后世效山隂之种竹者谓之竹隠慕彭泽之采菊者谓之菊隠拟孤山之咏梅者谓之梅隠余爱此古樟遂名吾庐以南溪樟隠暇日搜阅书箧得晦庵朱子所书四大字适契余所命名若有天相亟模勒碣于防之楣即其右辟小室又取朱子所书嵗寒二大字为匾以表古樟之髙致室仅容膝处势最髙平挹翠岚下临绿浸隔岸担簦负笈之行人中流披簑鼓枻之渔父皆可坐见于几席之上市防虽近而一尘不侵余盖于此读书以求圣贤为己之学涵养体察私淑吾身庻几不负朱子教育之意且日有余力则编辑古人嘉言善行类成巨帙穷年矻矻皆手自抄录乐而忘疲今一二书行于世者行有杨子云不以一醤瓿之可为坐久神倦起而欠伸则信手拈取前辈诗文一二帙缓诵防吟战睡魔而却之此则樟隠之成趣也其西则筑小楼四楹与防对峙又取南轩张子所书藏书阁三大字揭匾楼上虽余无资聚书不能多视邺侯挿架特泰山之毫芒然余性健忘不可无书旧所读不获尽记必借检阅积久抽取简帙散乱则必次其甲乙使如旧序剔去蠧鱼燥以风日盖兹楼也检书则登整书则登曝书则登当此之时窓櫺四敞不妨眺望以舒畅心目至于秋宵爽豁月鉴澄鲜朔风怒号雪絮飞舞乗兴一登便觉水晶宫阙琼楼玉宇去人不逺此又樟隠之胜槩也噫余晨兴而启吾扉出入而涉吾庭仰而瞻吾巨匾银钩鐡画动有法度则思其人俨若先儒之临其上顾而见吾古樟龙身虬柯昂霄耸壑则爱其木凛然嵗寒之友在吾侧是则吾庐虽甚湫隘卑陋而雄丽伟特之观固不在于轮奂之美也偶记曩尝宴坐树下见有老鹳长颈耸凥裳缟衣颇似鹤立于树杪为绸缪牖户之计他禽亦衔断梗以相其役余甚异之岂杜子美所谓义鹘者耶居无何近山丛灌秽莽中恶鸮二三突如其来驱攫相役之众羽或伤其翅或击搏使逺徙越数日一鸮忽为赤虺所啮而毙恶族旋亦引去他日又闻鹊声喳喳其鸣甚悲若有所诉余试静觇第见隔林一鸠飞去复来睥睨鹊所当巢余因悟召南鹊巢鸠居之意是殆欲夺其巢者耶亟挟弹逐之鸠亦引去夫鹳鹊一枝之栖耳尚不能免夫物之为害予以贫士铢积寸累仅架数椽其艰难辛苦与二禽之巢于古樟者奚以异今虽幸而迄于落成且奠居焉而触物兴懐政自不能无感系我后人之居于斯者其必念余经始之劳可也其必读昌黎示儿之诗使有贤卿大夫相过考评道之精粗以不迷厥初可也其必思朱子所记先大夫遗事克称天之报施其将在此之语可也审能如是则古樟亦不贻林慙涧愧之讥而凌霜傲雪之标当相与辉映于无穷此则予之望也寳祐丙辰冬十一月樟隠老人记
　　赋咏祖
　　五言散句
　　豫章夹日月嵗久空深根【杜少陵】
　　豫章深入地沧海濶无涯
　　七言散句
　　豫章翻风白日动鲸鱼防浪沧溟开【少陵】
　　七言絶句
　　豫章偃蹇两苍龙雪榦寜须匠石逢借重嵗寒双大字絶胜松拜大夫封【祝樟隠】
　　石楠
　　事实祖
　　碎录
　　叶如枇杷有小刺凌冬不雕春生白花秋结细红寔人多移植庭宇间隂翳可爱不透日气
　　杂著
　　余在成都尝以事至沈犀过国寜观有古楠四皆千嵗木也枝扰云汉声挟风雨根入地不知防百尺而隂之所芘车且百两正昼日不穿漏夏五六月暑气不至凛如九秋成都固多夀木然莫与四楠比余盖爱而不能去者弥月有石刻立庑下曰是仙人蘧君手植予叹曰神仙至人手之所触气之所呵羸疾者起肓瞆者愈荣巧而金玉反石不难况其亲所培植哉久而不槁不死固宜欲为作诗文防多事不果尝以语道人蘧昌老真叟以为恨予既去蜀三年而昌老万里以书属予曰国寜之楠几伐以营缮郡人力全之仅乃得免惧卒不免也子为我终昔之意予发书且叹且喜夫勿剪憩棠敬恭桑梓爱其人及其木自古已然姑以蜀事言之则唐节度取孔明祠栢一小枝为手板书于图至今见非诋蒋堂守成都有美政止以筑铜壶阁伐江渎庙木坐謡言罢亦书国史且王建孟知祥父子専有西南穷土木之侈沈犀近在国城数里间而四楠不为当时所取彼犹有畏而不敢者况今圣主以恭俭化天下有夏禹卑宫室汉文罢露台之风专阃方面皆重徳伟人岂其残灭千嵗遗迹侈大栋宇为王孟之所不为哉意者出于吏胥梓匠欺罔专恣以自为功而已使有以吾文告之者读未终篇禁令下矣然则其可不书【放翁】
　　赋咏祖
　　七言散句
　　客处偷闲不是闲石楠虽好懒频攀【司空曙】
　　佛现寳幢经防刦天开云幄待何人【文与可】
　　五言古诗
　　大朴既一剖众材争万殊懿兹南海华来与北壤俱生长如自惜雪霜无雕渝笼笼抱灵秀簇簇抽芳肤寒日吐丹艶頳子流细珠鸳鸯花数重翡翠叶四铺雨洗新妆色一枝如一姝耸异敷庭际倾妍来坐隅散彩饰几案余辉盈盘盂髙意因造化常情逐荣枯主公方寸中陶植在须臾养此奉君子赏觌日为娱始觉石楠咏价倾赋西都棠颂庻可比桂词难以逾因谢丘墟木空采落泥涂时来开佳宴道去卧枯株争芳无由縁受气如郁纡抽肝在郢匠叹息何踟蹰【孟郊石楠】
　　楩楠枯峥嵘乡党皆莫记不知几百嵗惨惨无生意上枝摩苍天下根盘厚地巨围雷霆折万孔虫蚁萃冻雨落流胶冲风夺佳气白鹄遂不来天鸡为愁思犹含栋梁具无复霄汉志良工古昔少识者出涕泪种榆水中央成长何容易截承金露盘袅袅不自畏【杜甫枯楠】
　　五言絶句
　　童童挺十寻一盖磨空绿斜月碍枝回凉烟附叶宿【宋景文】
　　七言絶句
　　石楠红叶透帘青忆得妆成下锦茵试折一枝含万恨分明说向梦中人【权徳舆】
　　自随野意了山行香浸楠花白水生借得风来帆便饱隔溪新度一声莺【髙疎寮】
　　伞盖低垂金翡翠薫笼乱搭绣衣裳春芽细炷千灯焰夏蕊浓焚百和香【香山】
　　六代乔楠二百龄分柯中有异芝生孤根自合藏幽处瑞子何期应太平【张芸叟】
　　柟
　　事实祖
　　碎录
　　叶似桑子似杏而酸【杜诗注】楩柟梓天下之良材【顔师古注】滕猿得杉柟挽蔓枝而生长其间得便也【荘子】
　　赋咏祖
　　七言古诗
</div>
    <div class="pagination">
<a href="全芳备祖集_page67.html">上一页</a><span>...</span><a href="全芳备祖集_page63.html">63</a><a href="全芳备祖集_page64.html">64</a><a href="全芳备祖集_page65.html">65</a><a href="全芳备祖集_page66.html">66</a><a href="全芳备祖集_page67.html">67</a><span class="current-page">68</span><a href="全芳备祖集_page69.html">69</a><a href="全芳备祖集_page70.html">70</a><a href="全芳备祖集_page71.html">71</a><a href="全芳备祖集_page72.html">72</a><a href="全芳备祖集_page73.html">73</a><span>...</span><a href="全芳备祖集_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
