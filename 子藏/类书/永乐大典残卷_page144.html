<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 144 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 144 页/共 331 页</h1>
    <div class="content">　　三、普施应验汤药，救人疾苦。
　　四、施棺木周急无力津送之家。
　　五、有女使不中使唤，不计身钱，量给衣资，从便改嫁。
　　六、旬处於世，专一戒杀，救护众生，遇有飞走物命，买赎放生。
　　七、每遇荒歉之年，其粮食贵籴贱粜，赈济贫民。
　　八、应有寺观崩损者，为修理之。圣像年深剥落者，为装饰之。或桥梁道路沟渠不通者，咸为治焉。
　　九、有远乡士夫、客旅流落者，斟量远近，以助裹粮，而周全还乡。
　　十、旬忝居推司凡遇死囚，贷以复生。常推己及物，济人之急，救人之危。
　　感动穹苍，赐旬男。今日夺天下都魁，皆因旬平昔奉公行善之所致也。岂敢舍公门，退职而自求安逸耶？有诗二首，以呈史君。诗曰：夔郡杨椿作状元，为父司权四十年。推情贷活人无数，累积阴功感上天。人道公门不可入，我道公门好修行。若使曲直无颠倒，脚踏莲花步步生。何轸妻刘氏，年二十六岁，生一男得两周，一女方周满。忽夜梦入冥司，判决刘氏来春三月命终。觉后思之忧惶，涕泣不已。其夫与亲属，咸问哭泣之因，答曰：“尝梦入冥司，判我只有半年在世。至期果死无憾，但愧儿女无依。”忽一日自省，遂命画士画书佛菩萨像一轴，恭敬供养，断除荤酒，昼夜躬对佛前，精虔持念《金刚般若经》，回向发愿云：“惟愿我佛慈悲，增延世寿。若满四十五岁，儿女皆有娶嫁之期，死入黄泉，亦自瞑目。每日专心持念，至三十八岁，儿得娶妇。及四十三岁，女得嫁人，以满所愿。至太和四年冬，恰满四十五岁。悉舍衣资，庄严佛像，为善俱毕。一日遍告骨肉亲缘曰：“吾死期已至。”何轸以为鬼魅所缠，不信有此。至岁除日，刘氏自请大德沙门，祗对三宝之前，授以八关斋戒，沐浴更衣，独处一室，跏趺而坐，高声诵念《金刚般若波罗蜜经》。诵毕，寂然无声。儿女亲属俱入室看视，端然而坐，已化去矣。凛然如生，唯顶上热而灼手。凡四众士庶，见者、闻者无不归敬三宝，赞叹希有。其夫何轸一依亡僧之礼，营塔安葬於荆之比郭。
　　出《酉阳亲祖》唐乾符年间，兖州都督使崔尚书法令甚严。有一军校衙参不到，崔公大怒，令左右斩之。其军校就戮，颜色全然不变，众或异之，当时斩讫。至三更，军校睡觉，只见身体，卧在街上，遂走归来。妻儿皆惊骇，恐是鬼魂。谓妻子曰：“我非鬼也，初被斩时，如醉梦中，罔知所以。今忽睡觉归来。”举家欢喜，明旦至帐前拜谢。崔公惊愕，谓曰：“汝有何术。今敢复来？”军校答曰：“素无他术，自幼至今，每日持念《金刚经》三卷。昨朝失晓，诵经过期，有犯军律。”崔再问曰：“汝知斩时否？”答曰：“初押出戟门外，只觉身如醉梦中，都不记忆。”又问曰：“汝所诵之经，在何处？”答：“见在家中，佛厨函内。”崔急令人取来。及开函，只见五色毫光。取经看时，已作两段矣。崔大惊异，亦自悔过。抚慰军校曰：“我与汝币帛，可买银箔，倩写此经一百卷。就延寿寺，命僧看念忏悔，一时散施。留经十卷，恭就本寺佛殿供养。”仍令图画就戮之处，并斩经之像，以彰灵迹。
　　出《报应记》唐政和中，真州石匠孙翁每日持念《金刚经》三卷。一日，同三十余人入山凿石，忽山崩，尽丧。其中唯孙翁在石罅处得活。经一十二年，因子孙凿石穿透，见翁端坐，容貌如故。子孙惊拜问翁，何以得生？翁曰：“常持《金刚经》。”又问饥否，曰：“始初因吃一个酥饼，至今不饥。”翁问曰：“我昔所看之经在否？”子孙答曰：“有。”遂还家，径取经看。经上有一圆孔，恰如酥饼大。凡见闻者，无不赞叹。此经有不可思议功德，能救护孙翁饥渴，垂死之患难也。出《报应记》昔毗山刘县令为官清廉，家法甚严。日诵《金刚经》三卷，寒暑不辍。前任运司幕官因妻难月，梦见一僧从空而来云：“有事冒干尊听，道修行六十余年，盖因世缘未了，再令出世。念阁下善根成熟，特来依投，愿赐收录。”刘曰：“既蒙不弃，无吝见教。”其僧便入卧房，刘怒而觉。次日，其妻分娩，得生一女，聪慧过人。年七岁不曾从师，经书尽皆通晓。随父日诵《金刚经》，未及月余，便能暗诵，父母甚喜。年登十九，吟咏成章。女因患方愈，值夏月，忽作蚊蚋诗云：“昨日曾未与君期，今朝擅自入罗帏。玉体任君餐一饱，犹作娇声歹带阿谁？”
　　其父听得大怒，唤出厅前深责情意，欲置之死地。母急来救，询问其由。女曰：“昨夜蚊虫叮我，今朝作诗，别无他事。”母即去白父，说其因由。父曰：“汝既在室，空得有此等语？句句有情。女告父曰：“不然请题，容奴别作四句。”父将剪子为题，女随口便答曰：“有情两股合，无情两股开。快从腰里取，长短任君裁。”父微笑不语，女便入房索浴更衣，出厅白父：“念奴适来几乎不得其死，不如及早拜辞父母去矣。”因成颂曰：“十九年来作客，清净无花无逸。了了分明归去，一任东西南北。生也了，死也了，不论年多与年少。今日拨转遇真空，一轮明月清皎皎。描也难描，画也难画，满头插花，盘膝坐化。宋绍兴二年，有宋承信，居秀州花亭县。因患翻胃之疾数年，百药不能治疗。忽一夜梦见有一梵僧，谓承信曰：“汝乃宿世冤，遂致今生受诸病苦。汝知否？应有世间男子妇人或风瘫，或劳跛，或盲聋喑哑，或疾病缠身，经年累月，枕卧床席，将死不能气绝者，其魂灵摄在阴司，考校前生今世所作罪恶，因缘果报，毫发无差。若有奉施《金刚经》，或自他书写，或毕世受持，才举心动念，遂感阴府官曹，检察善功，先放魂魄附体，次遇良医，其病即愈。”睡觉省悟，明旦令妻焚香，躬对诸佛菩萨之前，发愿甘许奉施《金刚般若经》一千卷，兼自尽形受持。尔后，又复梦见有一金刚神，赐药一丸，令承信吞之，次日其病即瘥。将养月余，身轻体健，容貌精神俱获复旧。凡见闻者，合掌称叹，此经有起死还生之功，可不戒且敬哉！宋唐珍，乃绍兴府会稽县押狱，日常持诵《金刚经》三卷，寒暑不易。绍兴八年，同褚旬诸茂偷扌典官钱事觉，由县申解本府，赵相公判送司理院再勘。唐珍等至夜梦一金刚神，语珍曰：“汝得平日持念《金刚经》有感，汝但放心，临断之际，吾当助相公神笔，先判褚旬褚茂，各决脊杖，配邻州。汝决仗一百，回监俟赃足日，虽放还家。”睡觉再三思量，我既为首，所犯刑名，其罪是一，安得轻重哉？殊不可晓。以至临决断之时，逐一果应其梦，毫发无差。所见所闻之者，咸疑其异。方知金刚般若之功，有不可思议者也。遂感金刚神力，冥助赵相公之笔，复何疑哉？尔后，发愿印施《金刚般若经》三百卷，尽世专精受持，寿至八十五岁，无疾而终。
　　出《杂俎记》宋绍兴九年，明州王氏日常持念《金刚经》。因夫带往岐州任所，身怀六甲二十八个月不能分娩。兼以多病，形骸羸瘦。深虑生产之时，子母难全，忧惶不已。一日倚门而立，偶见一异僧教化曰：“同增福利。”王氏将钱舍施已，僧云：“娘子有善根，何不印施《金刚经》，若发心印施，得一千卷，见世增延福寿，父母子孙团圆，所愿皆遂，福及七祖先亡，一切眷属咸获超升。”王氏猛省，依僧所嘱，遂印施《金刚经》一千卷，斋僧一千员，就念经一千卷。躬就天宁寺对三宝前忏悔求愿，保生产之日，子母双全，早祈感格。斋罢还家。至夜三更得梦，自见一金刚神，以杵指王氏腹，其疼不可忍。及觉，已生二男子在床，相貌圆满，令人爱乐。仰藉般若之功，天神卫护，报应之速。王氏既得母子双全，不胜忻幸。尔后专心斋素，诵经不辍。年至六十一岁，无疾忽尔身亡。自见二使者，引见阎摩天子，敕问汝在生作何善业。王氏答曰：“自幼持念《金刚般若经》，至今每日不缺。”天子赐金床，与王氏就殿侧坐，朗诵一遍。地狱辛酸之苦，一时停息。诸受地狱之人，普沾恩利。天子再问：“王氏何不诵咒？答：“世间无本。”敕令鬼吏於藏中取咒？本付王氏。嘱曰：“汝归阳间展转流通，切勿遗坠。”天子又曰：“王氏向后寿终，径生极乐世界，不复再来此处矣。”《补阙真言》曰：“口奄呼口卢呼口卢，社曳穆契莎诃。”一回向真如实际，心心契合。二回向无上佛果菩提，念念圆满。三回向法界一切众生，同生净土。宋朝苏州府朱进士，服儒衣冠，习举子业。平昔罔知佛法之妙。一日闲游，偶至虎丘寺，正值佛印禅师讲演《金刚般若经》，至“一切有为法，如梦幻泡影，如露亦如电，应作如是观。”师逐一解说佛法大意，朱闻之甚喜。自念平日未尝闻此佛法，深有理焉，惜乎！圆满欢喜回家。
　　次日午刻，忽睡去，梦一鬼吏押五个罪人，朱亦随后。约行二里许，见一大街，入巷门，挂青布帘人家，鬼吏揭帘，罪人皆入。至厨房，见灶上桶内有汤，罪人皆去吃。朱亦觉渴，方欲饮，被鬼吏喝住曰：“听佛法之人不得饮。”因此惊觉，心疑此梦。信步行至大行，入巷果有人家，与梦中无异。朱扣门入其家，主翁见进士至，急忙相接。朱问：“适来使宅厨房有何动静？”主翁遂问，家人言：“厨下方养得六个小犬，内一枚死者。”朱即惊惶流汗，自谓若不得闻佛法之力，遂入狗胎，化为畜类矣。因弃其旧习，专心持念《金刚般若经》，寒暑不辍。寿至八十九岁，功行圆满。於八月十五日，遍请诸山师德道友亲朋相送，就升於后园树枝梢上。说四句偈，与众相别，端然立化去矣。偈曰：八十九年朱公，两手劈破虚空。脚踏浮云粉碎，立化菩提树东。宋乾道七年三月十三日，左中大夫、龙图阁待制提举、佑神观杨琰，和王之子也。偶梦见父和王偕母夫人，龙图省记考妣，已弃诸孤。恐亟去，恳留为十日之款。和王许之，龙图再拜劝酒委曲，如生之礼。龙图泣，和王及夫人亦泣。龙图禀考，和王寻常所修功德，烧献钱马人物，用得否？和王曰：“用得。”再问释道功果孰胜？和王云：“一同，但举手翻覆。”龙图又问：“世间经文孰胜？”和王答：“阴府深敬重《金刚般若波罗蜜经》。汝若为吾印施，得一千卷，最为第一。”龙图意谓欲冥器，即对云，“容造以献。”和王曰：“可。”时以暮矣，顷刻，有一急足从水中行来，报覆酉时有金字牌过楚州。龙图再禀大人，今在何处？和王云：“吾管地部。”方眷恋间，忽然睡觉，不胜悲感，泪流枕席。遂念和王英爽不昧，神色如生，盖和王为宋大将，历百战，戡定祸乱，大功不一。受降不杀，全活甚众。入扈殿垂四十年，未尝妄刑一人。忠厚明恕，宜得功德之助，有所主宰。且晤人间，所修功德，看诵《金刚经》文，所焚冥器，阴府皆得用之。
　　又知善恶报应，冥阳一趣无间，彼此亦足，以劝世之为善者也。龙图恭睹释迦世尊降生之日，就资福禅寺，修设天地冥阴水陆大斋一会，及斋僧若干，如法修礼金光明三德妙忏一七昼夜。命僧众看诵《金刚般若波罗蜜经》一藏，计五千四十八卷，用资二亲冥福也。宋淳熙元年，杨州府承局周兴，自幼日诵《金刚经》一卷，公私不易其心。尝承太守莫氵蒙差兴赍币帛香烛寿礼，约有一千余贯，往行在送朝贵生日。行至瓜洲渡客店郁三家投宿。其夫妻见承局行李重货，唤兄郁二谋意商量。夜至三更入房，将周兴潜地打杀，离店五里许，埋在路傍，行李财物尽行劫已。缘承局过限，回札文引，杳无所归。其妻子被官府两次监禁杖限，倏经一年，实难追获。后因太守被召赴行在，一行人从起程，未及到瓜洲渡，尚有五里许。忽有一朵莲华，拦在路上。太守令从者折之，刀砍亦不断。遂掘至四五尺，只见一死人，其莲华从口中出。众人爱护，取出子细看时，尚自眼动。再三熟视，却是周承局也。取到人家，以粥徐徐调理。次日方能言语。云：“被客店郁二等劫死埋地，已得十六个月。”太守惊问：“因甚活且不饥。”答曰：“得日前持诵《金刚经》力，被埋在地，如梦中见有一金刚神，将一朵莲花，插在周兴口中，至今不觉饥渴。”太守合掌赞叹云：“尝闻此经，有不可思议功德。自愧将渠妻子经年监禁，悔何及矣！且平日所理公案，不无冤枉。”即移牒杨州府官，请速为释放周兴妻子。立便差人，追捉郁二郁三并妻等人，究问明白。郁二等招伏，打死周兴，劫了锦段拾匹，沉香一块、寿烛十根、并献寿礼物等。款成具录闻奏，奉旨议得周兴承佛法功德力故，神天救护，今已得活。其郁二郁三，谋劫罪情实重，若兴贷命，虑后再有阴谋害人，并与重仗处死。其妻决脊二十，编管海外军州，永不放还。善既有报，其恶亦然，可不诫哉！
　　出《杂俎记》
　　绍兴府寄居郭承思，新除温州参军。将欲之任，亲诣天宁寺佛菩萨之前，焚香发愿云：“挈家九口赴任温州，一愿到任，合家不食牛肉。二愿掌权处政，常行方便。恤念孤贫，济人之急，救人之危。俟考满还乡，誓舍财金，书《金刚般若经》一卷，恭入佛殿，永远供养。”后得三考满，与同僚官、司法元珍迪功，共买舟涉海还乡。参军家眷居船前仓，司法居后仓。行至绍兴府界首，偶值风涛大作，四面昏黑，众皆惊惧。只见海内鬼神，将船凿为两段。郭承思前仓风帆顺便，径直到岸。司法后船人口行李尽皆沉溺海中。盖缘司法任政，徇私拗曲作直，致招此报。郭参军秉心良善，奉公执法，誓愿救人，又承金刚般若功德之力，救护平复还乡。善恶报应，如指诸掌。见者闻者，无不感叹。泗州书生赵璧，赴京应举，其妻已亡，后璧及第还乡，离家十里许，似梦非梦，见亡妻在路傍，哀告甚切。云：“念奴在生之日，杀害物命。每於蟹出之时，买作醉蟹，恣意食啖。自死之后，准阎摩天子敕，驱入蟹山，被群蟹钳其眼目，及遍身流血，昼夕受苦。又生前不合吐酒余残，饮剩盏脚，阴司积聚五石九斗七升五合，使奴阳寿先减一纪，又受三七日大地狱苦，再准王敕，差狱吏监奴卖酒，以俟无常鬼，追到亡魂，俱敕来买酒。却就奴身上刺血应卖。升合务要补填原数，足日别受地狱。今闻夫主及第荣归，特来哀告，阴府深敬书写《金刚般若经》，乞将奴房奁变卖，若为奴写得七卷，仗此般若之功，实可救拨地狱之苦。”其夫允诺，才到家，即便舍财，请僧写经。方了两卷，一日备祭祀祀为妻上坟。方到墓侧，忽见一老翁言：“吾是山神土地，汝妻承写经功德，昨日午时，准阎摩王敕上升天界，地下不复见矣。”岂不见佛印禅师《戒杀文》曰：“鳞甲羽毛诸品类，众生与佛心无二。只为当时错用心，致使今生头角异。水中游，林里戏，何忍将来充日计。磨刀著火或研齑，口不能言眼还觑。或槌木盍，或刀刺，牵入镬汤深可畏。煺火寻毛羽括皮鳞，刮脊剜心犹吐气。美君喉，夸好味，劝子劝妻言俊利。只知恣性继无明，不惧阴司毫发记。命才终，冤对至，面睹阎王争敢讳。从头一一报无差，炉炭镬汤何处避？劝贤豪，须戒忌，莫把众生当容易。食他一脔脔还他，古圣留言终不伪。戒杀兼能买放生，免入阿鼻无间地。又《满庭芳》词：鳞甲何多，羽毛无数，悟来佛性皆同。世人何事，刚爱口头肥。痛把众生剖割，刀头转鲜血飞红。零炮碎炙，不忍见渠侬。喉咙，才咽罢，龙肝凤髓，毕竟无踪。谩赢得生前，夭寿多凶。奉劝世人省悟，休恣意，转恼阎翁。轮回转，本来面目，改换贬时中。荆州江陵县李玄宗女，年十三岁时，梦见一梵僧，谓女曰：“汝有善根，何不持念《金刚经》？”又云：“世间若有男子、女人，每日净心以诵一卷，阳间增延寿算，百年命终即生天界。若能究竟般若，直到涅般木彼岸。或有看经，虽未圆就，死入阴府，不能拘录。即判生富贵之家，受诸胜报。”玄宗女依僧之嘱，日诵三卷。年二十四岁，不愿有家。忽患伤寒，三日而卒。有二使者，引见阎摩天子，照勘其女无罪。及见女子头上有佛显现。王云：“此女既有般若之功，即判还魂。”临放时，王嘱曰：“汝父有仇雠，遂使阳间先减二纪之寿，不久追入阴司对证。因汝父好将活鱼切脍，今有鱼七千余头，状诉索命。汝若不信，归阳间问父，每夜梦见落在纲中，日日头痛，此是鱼求报也。”女得还魂，以阴府事逐一白父。其父闻之，惊惶无措。遂同女往天宁寺大佛殿内，斋僧百员，发愿断除荤酒，手写《金刚般若经》四十九卷。写经已结，玄宗忽一夜梦见有数百青衣童子俱拜玄宗，口称：“我等昔日被君杀戮，各经阴府诉其宿冤，索君性命。今蒙写经功德，我等咸承善力，出离三涂苦趣，处得往生善道。君既释冤阴司复还原寿，又添遐算。”玄宗闻之，不胜欣喜。自尔持诵经文不辍，为善不废。寿至百二十岁，无疾索浴告终。
　　出《杂俎记》县尉王迪功，好鹰猎，杀害众生为乐。有妻在家，日诵《金刚经》。一日妻正念经，见夫出猎方归，其妻苦劝夫，从《持经功德分》第十五，同念此一分，不肯终卷。竟入厨房，烹炮物命，恣意饮宴。后过五年，迪功忽患风中在床，经年不愈。一日自见二使者来追，命尽而卒，唯心头有气。二使引见阎摩天子，怒责迪功曰：“汝既受爵禄，何不福上增修？却好杀害生命，减算绝禄。”令狱卒驱入镬汤之内。其鬼吏检簿告王曰：“此人虽有杀业，善籍重如山。生前尝得其妻劝念《金刚经》一分，功德虽片纸，重如恶簿。合与免罪，放还阳间。”天子敕曰：“就镬内取一勺汤，淋其背，然后放还。因得再活。后患背疽，遍体溃烂，痛不可忍，百药不能治。一日，令妻就佛前代发愿云：“今后誓不杀生，疾病痊日，愿自手书《金刚经》，斋素受持。”忽一夜梦见一僧，用手摩迪功背三匝，至天明，视其疽已痊，更无痕瘾，善恶之报如此。
　　出《报应记》冯察院日常持诵《金刚般若经》三卷，年至二十八岁。一日为国事修札，具奏玉帝。当夜四更，忽见两使者，追入冥府，引见阎摩天子。敕曰：“汝寿合至七十九，官至枢府。缘汝奏札，於国损民，汝当绝禄除算。”冯惊愕俯伏告曰：“臣既阳寿未尽，乞赐再生。誓当毕世持经，常行阴骘。不造罪留鸟，有犯天。”王悯其回心向善，放回阳间。再三诫谕曰：“凡掌权政，可制簿一面，日间作事，夜必书之。必不可作此延年之术也。才举一善，惠民恤物，增延福寿。若用刻剥之心，上帝恶之，则促寿减禄。”冯得再生，日行方便。利国於民，阴德日著。寿至九十八，官拜丞相。忽一日卧疾，有第九子，方十一岁，出厅前嬉戏。见无数牛头马面狱卒，子问诸鬼曰：“何缘来此？”鬼吏答曰：“吾等特来迎接阎摩天子。”其子惊惶，哭入堂内，以所见白父。丞相笑而抚掌曰：“生为上柱国，死作阎摩王，是吾职也。”颂曰：休将讼笔逞文华，回礼空王乐出家。已发一心归大道，不须六贼若拦遮。欢同妻妾终成疾，位极公卿一似花。从此晚年凭慧剑，愿将名字寄丹霞。索浴更朝衣坐化。又颂曰：大洋海里打鼓，须弥顶上闻钟。业镜将来烁破，翻身透出虚空。送州姜学生，村居，二十三岁，暴疾夭亡。见二使者追魂，引见阎摩天子。敕曰：“汝前身修福，注今生寿年八十二岁。丁丑科赴试得举，官至公卿。汝不合杀牛食肉，有犯天律。准玉帝敕令汝减算绝禄。汝既读书，岂不闻海州雷雨七日七夜，天降石鼓，记曰：‘万物唯心造，为牛最苦辛。君看横死者，尽是食牛人。昔有进士庾信，杀牛食肉，恃文章聪明，毁谤三宝。自死之后，受诸地狱，今变为乌龟。”王敕鬼吏，牵乌龟至殿下，令姜学生看。其龟有九头，头目并皆流血，苦痛不已。此即庾信也。有一鬼吏语生曰：“汝急告天子，改恶修善，乞赐还魂，若判入地狱，无有出期。”生曰：“有何门路，愿求指教。”鬼吏曰：“阴府深敬重书写受持《妙法莲华经》、《金刚般若经》。汝若发心，即获脱免得此。遂告天子曰：“念生双亲垂老，别无兄弟侍养。处世年幼，不知罪福，致犯重罪。虽读庾信文词，却不曾毁谤佛僧。既阳寿未终，乞赐放回阳间。孝养父母。发愿书写《妙法莲华经》、《金刚般若经》，毕世食素，精勤受持。”天子悯其回心，改恶从善，责放还魂。天子诫曰：“汝回阳间孝养父母，恭敬三宝，诵持经典，修行善业。若再违犯，卒于黄泉，千佛出世，不通忏悔。”姜学生既得还魂，亲识邻里，咸来询问其由。无不惭愧，改过自新矣。霍参军，诵持《金刚经》，忽见厅下地烈，涌出包龙图，称吾是速报司。参军问速报司曰：“报恶不报善，善者受饥寒。恶者丰衣饭，清者难度日。浊者多荣变，孝顺多辛苦。五逆人爱见。”速报司曰：“唯当灵不灵，唯当现不现。”既灵须显灵，既现须教现。愿赐一明言，免使阎浮众生怨。”包龙图答曰：“吾掌速报司，非是不报恶，非是不报善。善者暂时贫，恶者权饱暖。浊逆曲恶辈，报案尽抄名。报一抄名姓，二除福禄押，三教绝后代，四遣祸星临，五使狂心计，六被恶人亲，七须寿命短，八报病缠身，九遭水火厄，十被王法刑。如此十苦难，尽是十恶人。参军休问我，照鉴甚分明。一明天地见，万祸一齐临。诗曰：“湛湛青天不可欺，未曾举意早先知。善恶到头终有报，只争来速与来迟。”霍参军再问速报司：“阳间有僧尼善友，及士夫黎庶，有受持《金刚般若经》之人，将来百年命尽，死入幽冥，得超升否？”包龙图答曰：“用得。”张隐年方弱冠，食素常诵《金刚经》。同里屠儿亦名张隐，为杀猪羊数多，被冤仇阴府诉冤，准阎摩天子敕阴使误追持经张隐，责曰：“汝生处世何得杀害生灵？”隐答曰：“看经为务，不曾宰杀。”
　　王索业镜照看，果有善根。天子问鬼吏曰：“张隐合得寿命多少？”鬼吏阅簿，寿至九十岁。天子语隐曰：“汝既不曾宰杀，兼乃持经，今放汝还魂。”隐死时，正当仲夏，已经三七，尸体腐坏不任再附。复来告王曰：“汝尸既不任，托敕使者急追屠儿张隐来受报。”王谓持经张隐曰：“汝与屠儿同名同姓、同年月日时，宜托彼尸而活。”屠家见夫死三日复省，不胜欣喜，略不顾，径走归元居，语本妻与子曰：“我再得还生，屠家认作夫，看经之家认作父。两家各诤，孰能甄别？”於是经官，乃明，准刺史判曰：“身魂两主，姓名不殊。生本各枝，死回同气。身属屠家，其情性声音却是持经之人，实难分辨。仰两家轮流，各养一月。”仍具实表奏朝廷，以为罕事。屠儿子孙，改恶从善矣。
　　徐王巳乃杭州人吏，每夜五更持诵《金刚经》三卷毕，方入公门。其家富庶，忽一日有劫贼百余人，竟入徐王巳家，将老小并用拘缚，将徐王巳缚在箭垛上。王巳云：“金刚不坏身，今如之何？”须臾，只见佛现空中，畏心稍释。众贼咸放箭射之，连发百箭，或中垛坠地，王巳身上下俱无损伤。众贼惊骇，问王巳：“汝有何术？”答曰：“无术。每日专心受持《金刚般若经》，想是三宝龙天救护，有此感应。”众贼合掌警悟，并释放之。湖州城南屠户陆翁，年二十三岁时，门前见一云水僧，称教化有缘人，陆不领解。僧云：“汝杀猪羊不计其数，何不改业？”陆曰：“承袭祖业，不忍弃舍。”僧云：“汝若不改，后世必堕此类，仍被他杀，冤冤相报，无有出期。贫僧观汝宿有善根，何不受持《妙法莲华经》及《金刚般若经》。汝若受持，消除恶业，增长善福。岂不见仁宗皇帝，御赞《莲经》云：‘六万余言七轴装，无边妙义内含藏。溢心甘露时时润，灌顶醍醐滴滴凉。白玉齿边流舍利，红莲舌上放毫光。假饶造罪如山岳，只消妙法两三行，”僧言讫，回头不见，陆遂省悟。想是佛及观音菩萨化身，来劝化我，即请画工，绘装阿弥陀佛，观音，势至相一轴，设席供养，投师习诵《妙法莲华经》、《金刚般若经》。未及五年，自能暗诵。且如明日宰杀猪羊几许，预夜躬就佛前，焚香持诵《莲经》一部、《金刚经》一七卷，对佛忏悔，口称来晨杀猪羊几口，愿将看经功德，超度被杀猪羊。尽此报身，早生净土。愿我命终之时，免斯冤对。朝日相似，陆反觉身轻体健，自得其乐。年至八十一岁，将死半月之前，遍请亲戚朋友、市户邻居。言：“在十一月初九日辞世。至日聊备蔬食，祗迎相别。”至日俱赴斋罢，果然索浴更衣，端然坐化。凡士夫乡友，无不瞻仰称叹。时周王景亲见，亦同相送。陆翁处世实奇哉，儿女亲缘笑满腮。八十一年如梦觉，百千三昧绝疑猜。颂曰：六十余年专杀业，手提刀秤暗修行。今朝得趣菩提路，水里莲花火裹生。
永乐大典
卷之七千六百三
卷之七千六百三
　　十八阳杭
　　杭州府五十二
　　钱塘
　　【西湖老人繁胜录】
　　岁节四更，诸厅人从客往本厅，请官纠内前侍班阁子内坐，侍大内门开，文武百官入至殿阶列班，法物仪仗罗列森卫，待班齐邀圣驾登宝殿，大臣并全国奉使奏驾玉殿金阶。时有南番诸国贡宝、进象到京。朝退，驾与百官出内贺，宰报每日常朝，诸百官僚，亦是四更至和宁门，等候门开入内至垂拱殿下，待班齐，朝班或有奏事者了毕，各退往各衙门治事。街市点灯：庆元间油钱每斤不过一百，会巷陌爪札欢门挂灯，南至龙山，北至北新桥四十里，灯光不绝。城内外有百万人家，前街后巷，僻巷亦然。挂灯或用玉栅，或用罗帛，或纸灯，或装故事，你我相赛，州府札山栅三狱放灯，公厅设醮，亲王府第，中贵宅院，奇巧异样细灯，教人观看。
　　国忌日分有无乐社会。初八日、十二日、十三日。恃田乐。乔谢神、乔仿亲、乔迎酒、乔教学、乔捉蛇、乔焦钅追，乔卖药、乔像生、乔教象、习待诏、青果社、乔宅眷、穿心国进奉，波斯国进奉。禁中大宴亲王，试灯庆赏，元宵每须有数火，或有千余人者。全场傀儡、阴山七骑、小儿竹马、蛮牌狮豹、胡女番婆、踏跷竹马、交衮鲍老、快活三郎、神鬼斫刀、清乐社、有数社每不下百人。鞑靼舞、老番人、耍和尚斗，十鼓社、大敦儿、瞎判官、神杖儿、扑蝴蝶、耍师姨、池仙子、女杵歌、旱龙船。福建鲍老一社，有三百余人，川鲍老亦有一百余人，车驾诣景灵宫朝拜祖宗，外百司迎驾。中书省、尚书省、门下省、后省、枢密院、秘书省、御史台、谏院、吏部、礼部、户部、兵部、刑部、工部、太常寺、太府寺、司农寺、大理司、宗正寺、将作监、军器监、国子监、榷货务、杂卖场、惠民局、料量院、审计司、敕令所、王牒所、安乐所、转运司、临安府，激赏诸酒库并三学学官前廊诣僧，及在城寺观生道，两系耆老，各立起居幕次，香案、花瓶、麻炉、香烛迎圣驾。起居驾头到两旁，各有阁门一员坐马上，前有班直。喝班到，起居拜，再拜毕，唱喏平身，立阁门方行马。
　　次日驾过太一宫拈香毕，方回沿路。前后奏乐，驾头用朱红圆兀子一只，以绣袱盖阁门捧於马上，二旁各有从人扶策，内诸司官吏引驾。早夜红纱栀子灯二百碗照过。知阁门事、阁门舍人、阁门宣赞、阁门簿书、阁门看班、阁门祗候、修内司、八作司、仪鸾司、翰林司、皇城司、军头司、内东门司、禁卫所、御服所、丝鞋所、军器所、符宝所、日历所、讲筵所、造作所、文思院、御马院、车辂院、官诰院、登闻检院、进奏院、骐骥院、御辇院、御酒库、左藏库、内藏库、南廊库、封椿库、阁子库、祗候库、内军器库、御机房、画院、天章阁、大医局、国信所。逍遥子须用金龙，内用乾红罗帐，金龙御座，百花搭挡十六人，辇官擎辇，前有人员，招引两边，有等干拦前，近有圆子簇护，诸殿属、辑熙殿、垂拱殿、睿思殿、资政殿、观文殿、皇后殿、贵妃位、婉容位、美人位、才人位、婕妤位、后苑、阖下。二十四班、行门班、殿前左班、殿前右班、内殿直班、御龙直班、长入候祗班、金枪班、银枪班、弓箭班、弩直班、骨朵直班、招箭班、新旧班、东一班、东二班、东四班、东五班、西一班、西二班、散直班、散祗候班、散真班、散都头班、禁卫天武班。皇城司亲从官、上一指挥，上二指挥，上三指挥，上四指挥，上五指挥。亲事官：下一指挥、下二指挥、下三指挥、下四指挥、下五指挥、外三指挥。黄院子、皂院子、司圊、御辇院、正供营、次供营、下供营。御前中佐军头引见司，押番十将、内等子、环卫官十员，带御器械四员，静鞭向、步帅大尉、殿帅太尉、内知省太尉、平辇、步红漆辇、真金龙钉铰、前后竿金龙头、乾红番、罗搭挡、雨把雨罗伞、二柄掌扇、红门簇帐、御九重禁卫。驾后宫、中贵带御器械四员，阁门执伞执掌扇三员，从驾官单行马，丞相、太师、吴尖郡王、枢密、知院、参知政事、同知枢密使、签书枢密使、双竹马、左尚书、内翰、给事、侍郎、谏官、右亲王、承宣、观察、防御，刺史、殿前司十军将官兵士搠花。前军、后军、左军、右军、中军。护圣，神勇、王选、策选、游奕。数万人随驾，一一恭谨低声，止有快行数队脱膊，各有执把。或执黄罗伞，或执青罗伞，或托金香球，或执黄罗扇，或执马靴，或执七宝剑，或执押衣刀，或执弓箭，或执金垒，或背弓箭，或金洗嗽之类。内等子将拳捋神高声，观瞻圣驾官员幕次，密密相连，宅眷珠翠，盈蒲家家，人物如堵，以后每日酌献。祠山张王生辰排日上庙，七宝社、珊瑚树数十株，内有三尺者。王带、玉碗、玉花瓶、玉束带、玉劝盘、玉轸芝、玉修环、玻璃盘、玻璃碗、菜玉、水晶、猎睛、马价珠，奇实甚多。香药社、相扑社、川弩社、遏云社、同文社、同声社、律华社、锦体社梓童帝君生辰，蜀中士大夫寄居都城递年诸社，陌上吴山，冲天观，梓潼帝君，观酌献设醮，霍山行祠，正赛长生马社，是诸王府，第娇马，或用金鞍、银鞍、绣鞍、养鞍、玉勒、鸟银勒、玉作子、玛瑙作子、箱嵌作子、透犀作子、七宝作子，王作子、玳瑁作子、沿路迎引到庙上路台上相扑捧，正殿妓乐社火本酌献。
　　庙前拥挨轿马盈路，多有后生于，霍山之侧放五色烟火，放爆竹，庙东大教场内走马打球射弓。飞放鹰鹞，睹赛叫，老鸦打线，告天子，番吃口览，青菜、画眉，赛诸般花虫蚁、鹅黄百舌、白鹩子、白金翅、白画眉、白角全眉、白青头、芦花角全、芦花画眉、鹅黄相思、紫旁鸟绣眼、金肚钿瓮、秦吉子、倒挂儿、苗春莺、宠尤非细。社火内有鱼儿，活担上有：金龟、金鳝、金虾、金鳅、玳瑁龟，玳瑁虾、金龟鱼参、金田螺之类。开煮迎酒侯，所有十三库，十马上马。每库有行首二人，戴特髻，著乾红大袖，选像生有颜色者三四十人，戴冠子花朵，著艳色衫子，稍年高者都著红背子特髻。每库各用丫环五十余人，执劝之类，或用故事一段，或用群仙随时装变。大公专知各反犒赏，官会银碗匹帛。
　　官员子弟，沿路用人托诸色果木蜜煎劝酒，后因搭滞禁之。上真生辰，殿前司在京十军各有社火，上庙酌献烧香。诸处有庙，唯殿前司衙内与游奕军庙烧香者人多，士庶烧香纸不绝，街市亦有社陌，或遇圣上出郊，驾出钱塘门，惟用禁卫人，亦不搠巷，容人观瞻，却禁西湖，或往集芳，或在聚景，降旨贾市，幕士取索进工，赏赐金钱银钱。驾泛御舟入四圣观，之看内景物，有玛瑙坡，秦朝桧，六一泉，和靖先生墓。赏玩至晚方回鸾，降旨今诸门夜深方闭，恐踏伤人之故。清明节，公子王孙、富室骄民、踏青游赏，城西店舍，经绝辐溱湖上开张赶趁。酒名，玉练槌、思堂春、皇都春、中和堂、珍珠泉、有美堂、雪腴、太常、和酒、夹和、步司小槽、宣赐碧香、内库流香、殿司凤泉、供给酒、琼花露、蓬莱春、黄华堂、六客堂、江山第一、兰陵、龙游、藩葑、府第酒、庆远堂、青白堂、蓝桥风月、起店、铺羊、三鲜、炒鸡、桐皮、浇皮、生、虾燥三刀、棋子、火燠、经带、铺鸡、造羹、盐煎、饣乞饣达，馄饨、带汁煎、羊泡饭、生熟烧。食店：海鲜头羹、三软头羹、江柱、大片腰子、松花腰子、燥子决明、二色茧儿、江鱼玉叶、鱼拖瀣、羊头主黾鱼、锦鸡鼋鱼、夺真元鱼、剪花馒头、煎羊事件。荤素签、锦鸡签、杂菜羹、蝤蛑签、鼎煮羊、盏蒸羊、羊炙焦、大包子、羊血粉、龟背、大骨。乾京果、南京枣、番蒲萄、巴榄子、御枣圈、松阳柿、蜂儿榧、药泽鱼、锦荔枝、大圆眼、顶山栗、蜂儿乾、莲子肉、糖霜、梨花、梨条、梨肉、桃条。大虾巨虫季乾，大鲟鱼、人面乾、江蚬肉、芭蕉乾、大决明、沙鱼线、鱼孱鱼乾、银鱼乾、豆寇花、索果、饼果、饣贲子、孔酥、时果、罗浮橘、洞庭橘、花木瓜、余甘子、赏花甜、亢堰藕、青沙烂、陈公梨、乳柑、鹅梨、甘蔗、温柑、橄榄、匾橘、香枨、海鲜：江、青虾、白蟹、香螺、竦螺、石首、蝤蛑鱼每鱼、乌贼、鱼日皿鱼、江鱼、鱼若鱼、蚶子、蛤蜊、淡菜、鲜蛤、白虾、车虫敖、水母泉、蜜丁、比目鱼、明王潮鱼、火珠鱼、蚵螋鱼、河鱼、白鱼、时鱼、鱼、鲫鱼、鲤鱼、银鱼、鲚鱼、青鱼。白白类：鲇鱼、螃蟹、黄螃蟹、鲟鲤鱼。肉食：入炉炕羊、窝疆豉、双条划子、皮骨疆鼓、猪舌头、冻白鱼、白炸鸡、白燠肉、花时件、八糙鸭、炕鸡、炕鹅、燠肝、肚肺、糟鲍鱼、把脯酱、红羊犭巴、影戏犭巴、笄条犭巴、皂角铤、线条儿、肉瓜瀣、雪团炸、鲟鱼、春子、黄雀、荷包、玉版、桃花、三和、大鱼、旋咸、鹅。削脯、苷脯、松脯、切、饭。茶果仁儿、榛子仁、括子仁、松子仁、橄榄仁、杨梅仁、胡桃仁、西瓜仁。蜜煎：蜜金橘、蜜木瓜、蜜林檎、蜜金桃、蜜李子、蜜木弹、蜜橄榄。昌园梅、十香梅、蜜枨、蜜杏、珑缠茶果。糖煎尤多。担杖抬木架子、香药灌肺、七宝科头、杂合细粉、水滑糍糕、玲珑戋刂子、全铤裹蒸、生熟灌藕、水晶炸子、筋子膘皮、乳糖鱼儿、美醋羊血、澄沙米圆子、天花饼、皂儿膏、宜利少、煎鸭子、酿栗子、莲子肉、肝肉，明王口消、蜜枣儿、兔耳朵、酥枣儿、重剂枣、糖寿带、酸红藕，宝索儿，玉柱糖，泽州饧，玉消膏，乌梅膏，韵梅膏，薄苛膏，香枨膏、橘红膏、糖乌李、杨梅糖。法豆、轻饧。关扑、螺钿交椅、辊钿投鼓、螺钿鼓架、螺钿玩物、时样漆器、新窑青器、乳窑碟、桂浆合仗、犀皮动使、合色凉伞、小银枪刀、诸般斗笠、打马象棋、杂彩梭球、宜男扇儿、土宜栗粽、悬丝狮豹、土宜巧粽、杖头傀儡、宜男竹作、小筵席，杂彩旗儿、单皮鼓、大小采莲船、番鼓儿、大扁鼓、道扇儿、耍三郎、泥黄胖、花篮儿、一竹竿、竹马儿、小龙船、糖狮儿、檐前乐、打马图、闹竹竿。有极细用七宝犀象揍成者。赶趁船、卖客弟子、撮弄泥丸。咸酸蜜煎、旋造羹汤。唱耍令、学像生、弄傀儡、般杂班，瓶掇酒，点江茶蔬菜，关扑船亦不少。
　　寒食前后，西湖内画船布满，头尾相接，有若浮桥。头船、第二船、第三船、第四船、第五船、槛船、摇船、脚船、瓜皮船、小船，自有五百余只，南山北山龙船数只。自二月初八日下水，至四月初八方罢。沓浑木拨湖盆，它郡皆无。节日大船，多是王候节相府第，及朝士赁了，余船方赁市户。岸上游人店舍盈满，路旁搭盖浮棚卖酒食，也无坐处，又於赏茶处借坐饮酒。南北高峰、诸山寺院、僧堂佛殿，游人俱满，都门闲夜，更深游人轿马尽绝，门方闭。春教。马步军都总管，京尹节制，本有厢禁军副总管数员，路钤路分正将，监押帐前统领，拨发官隅官帐前使臣，六局提拔二百余员，钱塘县尉司，仁和县尉司，城东都巡检使、城西都巡检使、外沙巡检、茶槽巡检、海内巡检、管界巡检、南荡巡检、硖石巡检、赭山巡检、许村巡检、黄湾巡检、东梓巡检、奉口巡检、各带士兵一二百人入都辖，总辖辑捕，各有鼓乐，各用马军，受宣军员，骁骑呈武艺。大军合教终日，犒赏毕，放教於路，各施呈武艺。正近遇婺，除烧香都城，自有百余社各迎引。东岳生辰：都城社陌甚多，一庙难著诸社酌献。或在城异山行宫烧香，或在城南坛山烧香，或在城北临平行宫烧香，或在城东汤镇行宫烧香，或就城西法华山行宫烧香，诣庙皆如此社陌，朝拜钱社。至日开正阳门，献钱三五十首。高者有二丈长，献物在外。孟夏，车驾诣景灵宫，朝献同前。
　　遇补年，天下待补进士，都到京赴试。各乡奇巧土物都担戴来京都货卖。买物回程，都城万物，皆可为信。混补年：诸路士人，比之寻常十倍，有十万人纳卷，则三贡院驻著诸多士子，权借仙林寺、明庆寺、千项寺、净住寺、昭庆寺、报恩观、元真观、太学、武学、国子监、皆为贡院，分经入试，每士到京须带一仆。十万人试，则有十万人仆，计二十万人，都在都州北权歇，盖欲入试近之故也，可见都城之大。佛生日：府主在西湖上放生亭设醮，祝延圣寿，作放生会。士民放生会，亦在湖中船内，看经判角斗放生。游人湖峰上，买飞禽乌龟螺蛳放生。
　　诸尼寺僧门卓上，札花亭子并花屋内以沙罗盛金佛一尊，坐於沙罗内香水中，扛台於市中，宅院铺席，诸人浴佛求化。亦有男僧不佛，不入人家求化。天竺光明会：递年浙江诸富家舍钱作会，烧大烛数条如柱大，小烛一二千条，香纸不计数目。米面、碗、匙筋、扇子、蒲鞋、笤帚、扫帚、灯心、油盏之类俱备，斋僧数日，满散出山。或遇进书：五府隔夜观书，次日习仪，夜自秘书省前烧米凡盆，蜜布到内前，至五更引迎，前用香案、彩亭、法物、仪仗，红纱栀子行灯二百盏，两行列亲从，禁卫两侍，中道数十朱红匣，盛书在内，用销金龙图袱盖。百官从行，五府在后，入内进呈。圣上观看毕，午后方回秘省奉安。
　　端午节：扑卖诸般百索，小儿荷戴系头子，或周彩线结，或用珠儿结。初一日城内外家家供养，都插菖蒲、石榴、蜀葵、花栀子花之类。一早卖一万贯花钱不啻，何以见得？钱塘有百万人家，一家买一百钱花，便可见也。酒果、香烛、纸马、粽子、水团莫计其数，只供养得一早，便为粪草。虽小家无花瓶者，用小坛也插一瓶花供养，盖乡土风俗如此。寻常无花供养，却不相笑，惟重午不可无花供养，端午日仍前供养。角黍天下有，惟是都城将粽揍成楼阁亭子车儿，诸般巧样，开铺货卖。多作劝酒，各为巧粽，茉莉盛开，城内外扑戴朵花者，不下数百人。每妓须戴三两朵，只戴得一日朝夕。如是天寒，即上宅院亦买戴盆种者，官员馈送诸府弟娇马，遇重午都戴合色头须，荷花开，纳凉人多在湖船内，泊於柳阴下饮酒，或在荷花茂盛处园馆之侧，朝乡会亦在湖中，或借园内。过少年当殿唱名。丽正门喝出状元来，三人状元。
　　第一名状元，第二名榜眼，第三名探花郎。每有个各有黄旗百而相从。戴羞帽，执丝鞭，骑马游街，武状元亦如此。前名人黄旗亦有多骑马迎引，富者虽各项亦如此迎引，各后者多乘轿，旗亦少，惟状元递入期集所。状元局执事尤多。福州新荔枝到进上御前，送朝贵遍卖街市，生红为上。或是铁邑，或海船来，或步担到，直卖至八月，与新木弹相接。六月初六日，雀府君生辰。庙在湖上涌全门外，显应观者，是社火亦然。有烧香者不少，金橘团最盛。诸般水名：漉梨浆、椰子洒、木瓜汁、皂儿水、甘豆糖绿豆水、亦衣苏饮、缩脾饮、梅水、江茶水、五苓散、大顺散、荔枝膏、梅花酒、白水、乳糖真雪、富家散暑药冰水。盆种荷花、素馨、茉莉、朱种、丁香藤、白壳鸡头，美醋姜虾、薤花茄儿、甜瀣海蛰、椒醋犭巴子，红瀣饣乞饣达、抹肉济淘、银丝冷淘、百花棋子、莲藕瀣、姜油两、麻脯鸡、芥辣蹄、红姜豉、粟米粥、蜜薄脆、糖瓜瀣，宽焦饼。夜市卖七宝姜粥。殿司诸军水教於白洋湖中，各呈武艺，如在平地。
　　御前军头司内等子，每晚演手相扑。今有捧手数对打熬。明堂年，大军修启，自太庙前器路至内南门。大礼年直置邦郊台下，人之唱歌声曲，两司不时犒设，两岸居民亦有犒赏。街市扑蒲合，生绢背心、黄草布衫、苎布背心、扑黑伞、花手巾、凉伞、凉簟，凉枕、紫纱裙、凉鞋。暑月多於宽阔处避署纳凉。十三军大教场、教奕军教场、后军教场、南仓内前、权子里贡院前、佑圣观前、宽阔所在扑赏，并路岐人在内作场，行七圣法，切人头下卖符，少间依元接上。水田食敖饯子，吞剑，取眼睛，大裹捉当三钱。教鱼跳刀门，乌龟踢弄，金翅覆射斗叶，猢孙老鸦下棋，腊觜舞斋郎，鹌郭弩教能使捧相扑。王宣弄面，打一丈方饼。唱涯词只引子弟听，淘真尽是村人打硬底，擘破铁橄榄。戾家相扑猎户，卖山风药铺虎皮、虎头、虎爪，黄显贵没眼动清乐，林遇仙圣花撮药，天武张石球，花马儿掇石墩，廊介酒李一郎，野呵小说，处处分数别，亦有促头消息。扑弄个爪涨上桃，婺州角儿。孟秋行幸，同前。御街扑卖摩候罗多，著乾红背心，系青纱裙儿，亦有著背儿，戴帽儿者。牛郎织女扑卖盈市，卖荷叶伞儿，家家少女巧饮酒，促织盛出，都民好养。或用银丝为笼，或作楼台为笼，或黑退光笼，或瓦盆竹笼，或金漆笼，板笼甚多。
　　每日早辰多於官巷南北作市，常有三五十火斗者。乡民争捉入城货卖。斗赢三两个，便望卖一两贯钱。苕生得大更会斗，便有一两银卖，每日如此，九月尽天寒方休。酥蜜裹食，天下无比，入口便化。扑卖时样翻腾，养喂促织盆，诸般口篁、生馅馒头、鹅鸭包子、相银杏、炒椎栗、方顶柿、盐官枣、玉石榴、红石梅、晚橙、红柿、巧柿、绿柿、榄柿、雪梨、水晶葡萄、太原葡萄。木犀盛开，东马塍、西马塍，园馆争赏。或遇宣锁全番，快行脱膊，或宣内翰，或宣给事，或宣中书，戴羞帽，执丝鞭，骑马快行，簇马直到禁中。钱塘江：城内外市户造旗与水手迎潮，白旗最多，或红或用杂色，约有五七十面。大者五六幅，小者一两幅，亦有挂红者，其间亦有小儿在潮内弄水。中秋日：使府教水军并战船，打阵子於江内，安抚在浙江亭上观潮，弄潮人各有钱酒犒设，江岸幕次相连，轿马无顿处。钱塘知县并城南都厢弹压幕次官员，亦有钱酒。是夜城中多赏月排会。天气热，宿湖饮酒。
　　待银蟾出海，到夜深船静，如在广寒宫内。秋教迎新同前。外国进大象六头，骆驼二头，内有一雌象，叫作三小娘子，於荐桥门外造象院顿之。每日随朝殿官到门前唱喏，待朝退方回。前有鼓锣各数队。杂彩旗三四十面。象背各有一人裹帽执著紫衫，人从都著衫戴帽，路中敲鼓鸣锣，引入象院。大礼斗合用五辂，差五使捉举一行事务。大礼使、仪仗使、礼仪使、卤薄使、桥道顿递使，差带御器械并环卫官权门外，都巡检便全装衣甲，内外巡警，待驾宿太庙。内六班戴帽子，帽子上戴五指阔乾红罗头巾，骑马带甲著锦缬衫，上著打甲包，或绯或绿。马亦带甲，次班亦戴帽，帽上有阔五指紫罗头须巾，著锦衫，或有帽子，有真珠姜芽带者。御龙直裹真珠头巾爪角儿，寻常从驾裹乾天角幞头，捧浑全沙罗、全洗漱、全提量、玉柱斧、黄罗扇之类，行门击静鞭，骑御马，教骏，笼御应马，御厨使，进御膳，后苑供进泣萦。五辂、玉辂、金辂、木辂、革辂、象辂。
　　前一月濂车，车上一人鸣鼓，始初以一千斤铁压车，添至一万斤方住，才出玉辂，闪试辂下拽索，班直戴耳不闻帽子。著青罗衫，青绢袜头裤，著青鞋，裹紫罗头巾，内著绯锦缬衫，全似大神，手扶青绵索拽玉辂。四辂不进呈，惟有玉辂进呈，内试至日，绝早辂下，一行职事官率住车辂院头，玉辂直至大庙前，诸职事官登辂少立，下辂四人御乐於玉辂上，御座侧，左右侍立。王辂复回，入丽正门进呈，立殿门外。圣上垂帘殿门，上看毕驾尖，玉辂回车辂院，行礼日隔，日日有辂於太庙前辂屋下，许万民观看，来日驾幸景灵营，回宿太庙。是夜自太庙前烧米凡盆，直至邵台沿路，一件法物，间米凡盆一个两件一般，幕次不容针。职事官往来尽著方心曲领法服，都戴貂蝉冠。
　　次日，主上乘王辂，至郊台青城殿，候三更上坛行礼，事毕，驾复回内，至晓主上登门放赦，近侍邀圣驾，禁卫簇拥，乐官前引，一派乐声，递至鹿正门上登御座龙，直卷帘抬起黄罗伞，五府立内待围绕，看十将枪金鸡。大理寺临安府狱子押戴花枷罪人至内门下，待阁门读赦书毕，狱子奏圣躬万福，山呼谢恩了，开枷放罪人罪人叫快活，赦天下，驾与宰执退，百官出，一派乐声前引，禁卫从驾回鸾。冬孟，驾诣景灵宫，同前。驾出三日，比寻常多出一日。
　　缘第三日，驾过太一宫烧香。大一殿谢礼毕，赐花。自执政以下，依官品赐花，幕士行门快行花最细且盛，禁卫直至搠巷，官兵都带花。比之寻常观瞻，幕次倍增，乾天门道中直南一望，便是铺锦乾坤。吴山坊口比望，全如花世界。诸殿阁分：皇后、贵妃、淑妃、美人、才人、婉容、婕妤、国夫人、郡夫人，紫霞帔、红霞帔，大内木攵凶檐，外约有五百余乘轿，到宫先回入内，於位次中待驾回，看戴花。预赏元霄。诸色舞者，多是女童，先舞於街市中瓦南北茶坊，内挂诸般琉栅子灯、诸般巧作灯、福州灯、平江玉栅灯、珠子灯、罗帛万眼灯，沙河塘里最胜，街市扑卖尤多，纸灯不计数目。清河坊至众安桥，沙戏灯、马骑灯、火铁灯，进饣追架儿灯、象生鱼灯、一把蓬灯、海鲜灯、人物满堂红灯，灯火盈市，扑卖到元霄，小春盆花奇巧果儿。宁宗圣节，金国奉使贺生辰毕。观江潮玉津园射，射临射时，二人叉手立於垛面前，系招箭班，急来祗应，专一挨射，奉使以为神人射。射毕，出山。於钱塘门外西湖旁更衣亭换番装，缘奉使以下到驿，都著本朝赐服，著锦络缝，锦盘领大袖，帽子上亦用锦贴。正伴使相，伴中节人行并马。上肩是班直行马，下肩是番人行马。递之指点回头，看城内山上人家，层层叠叠，观宇楼台，参差如花落仙宫。
　　下节步行，争说城里湖边有千个扇面，不啻说我北地草木都衰了，你南中树木尚青，盖江南地暖如此，蔬菜一年不绝。此月有苔心菜、黄芽菜、火委菜、甘露子、菠菜、芋头、芋奶、山药之类，葱韭尤多。一阳节近，都城乡风，抬采覆淳，大虾栗子、郎君粪之类，多扑十淳，三文一扑，扑一只斗鸡饶两贯会，或饶一贯伍伯文，足拗一钱。饶三扑，拦街斗扑。遇雪，公子王孙赏雪，多乘马，披毯毯笠，人从油绢衣，毯笠红边，湖岸骈骈，湖中船内亦然人多。南山大小院有三百余寺，诸刹钟楼佛殿似粉装酥饰，园馆亭台如银镌玉碾。深冬冷月无社火看，却於瓦市消遣。瓦市：南瓦、中瓦、大瓦、北瓦、蒲桥瓦、惟北瓦大有构拦一十三座。常是两座构拦构说史书，乔万卷、许贵士、张解元背做蓬花棚，常是御前杂剧、赵泰王茶喜宋邦宁河宴清、锄头段子贵。
　　弟子散乐作场：相扑王侥大、撞倒山刘子路、铁板踏宋金刚、倒提山赛板踏，金重旺、曹铁凛，人人好汉。说经长，啸和尚、彭道安、陆妙慧、陆妙净、小说蔡和、李公佐、女流史惠英。小张四郎，一世只在北瓦占一座构栏说话，不曾去别尾作场，人唤做小张四郎构栏。合生双秀才、覆射女郎中、踢瓶弄碗张宝歌、杖头傀儡阵中喜、悬系傀儡炉金线、使棒作场朱来儿、打硬孙七郎、雅班铁刷汤，江鱼头、兔儿头、菖蒲头、背商谜胡六郎、教飞禽赵十七郎、装神鬼谢兴歌，舞番乐张遇喜水傀儡，刘小仆射，影戏尚保仪贾雄。卖嘌唱樊华，唱赚濮三郎、扇李二郎、郭四郎。说唱诸宫调高郎妇黄淑卿，乔相扑鼋鱼头、鹤儿头、鸳鸯头、一条黑斗门桥白条儿，踢弄吴全脚耍大头，谈诨话蛮张四郎，散耍杨宝兴陆行、小关西。装秀才，陈齐郎学乡谈，方斋郎分数甚多，十三应构栏不闲，终日团圆。内有起店。数家大店，每日使猪十口，只不用头蹄血脏，遇晚烧晃灯，拨刀饶皮骨，壮汉只吃得三十八钱，起吃不了，皮骨饶，荷药裹归，缘物贱之故，起每袋七十省二斤二两，肉卖九十省一斤，城内诸店皆如此，饶皮骨。大酒店用银器，楼上用台盘洗子银筋，蔹菜糟藏甚多。三盏后换菜，有三十般，支分不少。两人入店，买五十二钱酒，也用两双银盏，亦有数般菜。城外有二十座瓦子：前湖门里构栏、门外瓦子、嘉会门外瓦、候朝门瓦、小堰门瓦、四通馆瓦、新门瓦、荐桥门瓦、菜市门瓦、艮山门瓦、朱市瓦、旧瓦、北关门新瓦、钱塘门外羊坊桥瓦、王家桥行春桥瓦、赤山瓦、龙山瓦，余外尚有独构栏瓦市。稍远於茶，中作夜场，街市举枚，风笋轮车数椽。有极大者，多用朱红，或用黑漆，亦有用小轮车者，多是药线。前后赌赛输赢，输者顷折三二两线，每日如此。
　　宽阔处踢球，放胡哮，斗鹌鹑，卖等身门神、金漆桃符板、钟馗、财门。有百余家赏春，贴子有十数般，春幡春胜锦背日。夜市扑卖狼头帽、小头巾、抹头子、细柳箱、花环叉朵箧儿头须巾、销金帽儿、罗水桶杖、诸般藤作、璃琉炮灯、银丝合子、时文书集、猪胰胡饼、挂屏头屋儿、鸟木花梨动使、行灯、香圆、查子、画烛、鱼鲜、头须巾、炸藕、红边糍、蜂糖饼，御挂应市，两岸术士有三百余人设肆。年夜抱灯，及有多般，或为屏风或做画，或作故事人物，或作傀儡神鬼驱邪，鼎佛守岁饮酒，须要消夜。果儿每用头合底板簇诸般采果，斗叶头子萁豆市食之类，亦有中样合装者，名为消夜果儿。乃京城乡风如此。雪夜，贵家遣心腹人以银凿成一两半两，用纸裹，夜深拣贫家窗内，或门缝内，送入济人。日间散絮台或纸被，散饭贴子无数。朝廷每岁常例散军民赈济，不时以米赈济粜。州府又散灯油於於开张店舍，安抚提领支犒，资舞者，钱酒蜡。府主例散客店内钱。
　　帝辇骄民，常沾圣恩，不时皇后殿散新钱，俱无科役保用之扰。诸行市：川广生药市、冢牙玳瑁市、金银市、珍珠市、丝绵市、生帛市、枕冠市、故衣市、衣绢市、花朵市、肉市、米市、卦市、银朱彩色行、金漆桌凳行、南北猪行、青器行、处布行、麻布行、青果行、海鲜行、纸扇行、麻线行、蟹行、鱼行、木行、竹行、果行、笋行，京都有四百四十行，总而言之，闹慢道业，覆历班朝，风筝药线、胶矾斗药、五色箭金羽、银朱印色、茶坊吊挂、琉璃泛子、粘顶胶纸，染红牙梳、诸般缠令、修飞禽笼、修骨口思骨、成套筛儿、接象牙梳。诸般耍曲、扎熨斗、丁看窗、修砧头、照路遣、扫金银、蠲糨纸、造翠纸、乾红婚、简笏袋、幞头笼、腰带匣、读书灯、笔砚匣、窗子匣、了事匣、黄草罩、修合溜、淹猪丈、医飞禽、接旧条、条破扇、醋碗儿、丁鞋络、掩漆子、搭罗儿、面花儿、香果合、截板尺、印香脱、画眉蓖、造槐简、开科套、教虫金羲、剔图书、起鱼鳞、攀膊儿、手巾架、头巾蛤，蛤粉桶、花夹儿、肥皂团、淋了灰、茶花子、出衣粉、做诨裹、注水管、旧铺帛、木仙宫、字牌儿、洗衣服、赞真珠、赁花檐子、解玉版、钉鱼带、碾玉藁、赁茶酒器、锦褥子、发驼儿、烟突帚、扇牌儿、织鞋带、绵脂，七香丸、稳步膺、雁牌额、开先牌、鹁鸽铃、葫芦苗、牛粪灰、氵糸茼孙，细扣子、闹城儿、消息子、揪金线、真金条、香饼子、香炉灰、打香印、卖朝报、金莲子、竹夫人、算子筒、食罩儿、食辟子、白及末、解粥米、熟水草、选官图、批刷儿、屿鱼尾剔、供席草、卖插药、写文字、纸画儿、提茶瓶、花架儿、卖字本、笛谱儿、小螃蟹、虼蚪儿、便桥、试卷、试卓、交床、试蓝、柱杖、粘竿胡梯、水草、石弋衣袋、使绵、劈柴、炭堑，捉漏、扫帚，钓钩，绪底山、拂子、鬲粉、占坐、歌舞、歌琴、歌棋、歌乐、歌唱、棕索、发索、虫劳，金麻、虫，端亲，四山四海，三千三百，衣山衣海。南瓦卦山卦海。中瓦南山南海。上瓦人山人海。下瓦
　　【都城纪胜】
　　圣朝祖宗开国，就都于汴。而风俗典礼，四方仰之为师。自高宗皇帝驻毕于杭，而杭山水明秀，民康物阜，视京师其过十倍矣，虽市肆与京师相侔，然中兴已百年余，列圣相承，太平日久，前后经营至矣，辐奏集矣，其於中兴时，又过十数倍也，且《洛阳名园记?后论》有云，园囿之兴废者，洛阳盛衰之候也，况中兴行都，东南之盛，为今四方之标准。车书混一，人物繁盛，风俗纯厚，市井骈集，岂昔日洛阳名园之比。仆遭遇明时，寓游京国。目睹耳闻，殆非一日，不得不为之集录。其已於园经志书所载者，更不重举，此虽不足以形容太平气象之万一，亦价佛名园记之遗意焉。但纪其实，不择其语，独此为愧尔。时宋端平乙末元日。寓灌圃耐得翁叙《都城纪胜?目录》：市井，诸行，酒肆，食店，茶坊，四司六局，瓦舍众伎，社会，园苑，舟船，铺席，坊院，闲人，三教外地。《市井》：自太内和宁门外，新路南北，早间珠玉珍异，及花果时新海鲜野味奇器，天下所无者，悉集于此。至朝门天清河坊中瓦前，灞贯官巷口棚心，众安桥，食物店铺，人烟浩壤，其夜市，除大内内前外诸处亦然，憔中瓦前最胜，扑卖奇巧，器皿百色。物件与日间无异。其余坊巷市井，卖卖关扑，酒楼歌馆，直至四鼓后方静。而五鼓朝马将动，其有趁卖早市者，复起开张，无论四时皆然。如遇元宵犹盛，排门和赁民居，作观玩幕次，不可胜纪。隆具问高庙与六宫等，在中瓦相对，今修内司染坊看位观。孝宗皇帝孟享回就观灯买市。帘前排列，内侍官快行堆垛见钱，宣押市食歌叫，支赐钱物，或有得金银者。是时尚有京师流寓经纪人，市店遭遇，昔如李婆婆羹，南瓦子张家米圆子，若遇车驾行幸，春秋会等，连檐并壁，幕次排列此。如执政府墙下空地，旧各南仓前诸色路岐人在此，作场尤为骈阗。又皇城引马道亦然。候潮门外殿司教场，夏月亦有绝伎作场。其地街市如此，空隙地段，多有作场之人。如大瓦肉市，炭桥药市，橘园亭书房，东菜市，城北米市。其余如五间楼福客糖果所聚之类，未易缕举。《诸行》：市肆谓之行音杭者，因官府科索而得此名。不以其物小大，但合克用者，皆置为行。虽医卜亦有职。医克择之差，占则与市肆当行同也。内亦有不当行而借名之者，如酒行，食饭行是也。又有名为团者，如城南之花团，泥路之青果团，江下之鲞团，后市街之柑子团是也。其他工伎之人，或名为作，如篦刀作，腰带作，金银镀作，作，是也。又有异名者，如七宝谓之骨董行，浴堂谓之香水行是也。大抵都下，万物所聚。如官巷之花行，所聚花朵冠梳钗环领抹，极其工巧，古所无也。都下市肆，名家驰誉者，如中瓦前既儿水杂，卖场前甘豆汤，如戈家蜜枣儿，官巷口光家羹，大瓦子冰果子。寿慈宫前熟肉，钱塘门外宋五嫂鱼羹，涌金门灌肺，中瓦前职家羊饭，彭家油靴，南瓦宣家台衣，张家米团子，候潮门顾四笛，大瓦子丘家筚篥之类。酒肆：除官库子库脚店之外，其余皆谓之拍户，有茶饭店，谓兼卖食次下酒是也。但要索唤及时食品，知处不然，则酒家亦有单子牌面点选也。包子酒店，谓卖鹅鸭包子，四色兜子，肠血粉羹，鱼子鱼白之类，此处易为支费。宅子酒店，谓外门面装饰如仕宦宅舍，或是旧仕宦宅子改作者。花园酒店，城外多有之，或城中效学园馆装折。直卖店，谓不卖食次也。散酒店，谓零卖，百单四七十七，五十二，三十八，并折卖外坊酒。门首亦不设油漆杈子，多是竹栅布幕。谓之打碗，遂言只一杯也。却不甚导贵，非高人所往。庵酒店，谓有娼妓在内，可以就欢，而於酒阁内暗藏卧床也。门首红栀子灯上，不以晴雨，必用箬盖之，以为记忍。其他大酒店，娼妓只伴坐而已。欲买欢，则多往其居。罗酒店，在山东河北有之，今借名以卖浑买，遂不贵重也。酒家事物，门设红杈子，绯绿帘，贴金红纱栀子灯之类。旧传因五代郭高祖游幸汴京潘楼，至今成俗。酒阁名为所院，若楼上，则又或名为山，一山，二山，三之类。牌写过山，非特有山，谓酒力高远也。大凡入店，不可轻易登楼上阁，恐饮燕浅短。如买酒不多，则只就楼下散坐，谓之门床马道。初坐定，酒家人先下看菜，问买多少，然后别换菜蔬，亦有生疏不惯人，便忽下筋，被笑多矣。大抵店肆饮酒，在人出着如何。只如食次谓之下汤水。其钱少止百钱五十者，谓之小分下酒。若命妓，则此辈多是虚驾骄贵，索唤高价，细食全要出着经贯，不被所侮也。如煮酒，或有先索到十瓶，逐旋开饮，少顷只饮五六瓶佳者，其余退回，亦是搜弊之一诀。官库，则东酒库曰大和楼，西酒库曰金文库，有楼曰西楼。旧有楼攻愧书榜，后为好奇者取去。南酒库曰升宫，楼曰和乐楼。北酒库曰春风楼，正南楼，时吴越两山南上，酒库曰和丰楼。西子库曰丰乐楼，在令涌金门外，乃旧杨和王之耸翠楼。后张定叟兼领库事，取为官库，正跨西湖，时两山之胜。西子库曰太平楼，中酒库曰中和楼。南外库在便门外，东外库在崇新门外，北外库在湖州市，有楼曰春融楼，其他则有西溪并赤山九里松酒库，其中和，和乐，和丰并在御街。其太平，太和，因回禄后，其楼悉废。若欲赏妓，往官库中点花牌。其酒家人亦多隐庇推托，须是亲识其妓，及以利委之可也。天府酒库，每遇寒食节前，开沽煮海，中秋节前后开沽新酒。各用妓弟乘骑作三等，装束一等，特髻大衣者二等，冠子裙背者三等。冠子衫子裆者，前有小女童等，及诸社会动大乐，迎酒样，赴府治，呈作乐，呈伎艺，杂剧，三盏退出，於大街诸处，迎引归库。食店：都城食店，多是旧京师人开张。如羊饭店兼卖酒，凡点索食次，大要及时。如欲速饱，则前重后轻；如欲迟饱，则前轻后重。重者如头羹，石髓饭，大骨饭，泡饭，软羊，浙米饭。轻者如煎事件，托胎，女尔房，肚尖，肚，腰子这类。南食店谓之南食川饭分茶，盖因京师开此店，以备南人不服北食者。今既在南，则其名误矣，所以专卖面食鱼肉之属。如铺羊面，和生面，姜拨刀，盐煎面，苏鱼，桐支面，抹肉王句，肉齑淘，棋子，虾燥子面，带汁煎下至：拨刀鸡鹅面，家常三刀面，皆是也。若欲索供，逐店自有单子，牌面。饣乞饣达店，专卖：大燠，燥子饣乞饣达，并馄饨。菜面店，专卖：菜面，血脏面，素棋子，经带，或有拨刀，冷淘。此处不甚尊贵，非待客之所。素食店，专卖：素签，头羹，面食。乳茧，河豚，元鱼。凡面笋乳簟饮食克斋素之备。衢州饭店，又谓之闷饭店。盖卖盒饭也，专卖家常：虾鱼，粉羹鱼，面蝴蝶之属，欲求粗饱者可往，惟不宜尊贵人。市食点心，凉暖之月大概多卖：猪羊杂煎，蝶锹划子，四色馒头，灌肺，红燠姜豉，蹄子肘件之属。夜间顶盘挑架者如此。鹌鹑饣骨饣出儿，焦饣追羊脂韭饼，饼饣炎，春饼，旋饼，饣登沙米团子，宜利少，献食次粒，灸犭巴子之类。遍路歌叫，都人固自为常。若远方僻土之人，乍见之，则以为稀。
　　遇其余店铺，夜市不可细数。如猪胰胡饼，自中兴以来，只东京脏三家一分，每夜在太平坊巷口，近来又或有效之者。大抵都下买物，趋有名家，如昔时之内前卞家从食，街市王宣旋饼，望仙桥糕糜是也，如酪面亦只后市街卖酥贺家，一分每个五百省，以新样油饼两枚，夹而食之。此北食也，其余诸行百户亦如此市食。有名存而亡者，如瓠羹是也。亦有名亡而实存者，如瓮羹，今号齑面是也。又误名之者，如呼熟肉为白肉是也。盖白肉，白是砧压去油者。又有专卖小儿戏剧糖果，如打娇惜虾须，糖宜娘，打秋干稠锡之类。茶坊：大茶坊，张挂名人书画。东京师只熟食店挂画，所以消遣久待也，今茶坊皆然。冬天兼卖擂茶，或卖盐豉汤。暑天兼卖梅花酒，绍兴间用鼓乐吹，梅花酒曲，用旋杓，如酒肆间止是论角。如京师量卖茶楼，多有都人子弟占此会聚，习学乐器，或唱叫之类，谓之挂牌儿人情。
　　茶坊本非以茶汤为正，但将此为由，多下茶钱也，又有一等专是娼妓父兄打聚处，又有一等专是诸行借工卖伎人会聚行老处，谓之市头水，茶坊乃娼家，聊设桌凳，以茶为由，后生辈甘於费钱，谓之乾某钱。提茶瓶即是趁赴充茶酒人，寻常月旦望，每日与人传语往还，或讲集人情分子。又有一等，是街司人兵以此为名，乞觅钱物，谓之龊茶。《四司六局》：官府贵家置四司六局，各有所掌。故宴度排当，凡事整齐，都下街市亦有之。
　　常时人户，每遇礼度，以钱倩之，皆可办也。帐设司，专掌仰尘缴壁，卓帏搭度，帘幕画口思，屏风绣额，书画簇子类。厨司，专掌打料，批切烹炮，下食调和节次。茶酒司，专掌宾客茶汤，暖烫酒，请坐咨度，开盏歇坐，揭席迎送，应干节次。台盘司，专掌抚盘，打送赍擎，劝酒出食，接盏等事。果子局，专掌装簇盘饣丁看果时果，准备劝酒。蜜煎局，专掌糖蜜花果，咸酸劝酒之属。菜蔬局，专掌瓯饣丁菜蔬糟藏之属。油烛局，专掌灯火照耀，立台剪烛，壁灯烛笼装。香簇炭之类，香药局，专掌药香球，火箱香饼，听候索唤，诸般奇香，及醒酒汤药之类。排办局，专掌挂画插花，扫洒打渲，拭抹供过之事。凡四司六局人，祗应惯熟，便省宾主一半力。故常谚曰，烧香点茶，挂画插花，四般闲事，不许戾家。若其失忘支节，皆是祗应等人，不学之过。只如结席喝犒，亦合依次第，先厨子，次茶酒，三乐人。瓦舍众伎：瓦者。野合易散之意也。不知起於何时，但在京师时甚为士庶放荡不羁之所，亦为子弟流连破坏之地。
　　散乐传学教坊十三部，唯以杂剧为正色。旧教坊有筚篥部，大鼓部，杖鼓部，拍板色，笛色。琵琶色，筝色，方响色，笙色，舞旋色，歌板色，杂剧色，参军色。色有色长，部有部头，上有教坊使副，铃辖都管掌仪范者，皆是命官。其诸部，分紫绯绿，三等宽衫，两下各垂黄义裥。杂剧部又载诨裹，其余只是帽子幞头，以次又有小儿队，并女童采莲队，又别有钧容班，今四孟随在驾后，乘马动乐者，是其故事也。绍兴三年，省废教坊之后，每同大宴，则拨差临安府衙前乐等人克应，属修内司教乐所掌。管教坊大使，在京师时，有孟角球曾撰杂剧本子，又有葛守成撰四十大曲词，又有丁仙现捷才知音。绍兴间，亦有丁汉弼杨国祥杂剧。中末泥为长，每四人，或五人，为一场。先做寻常熟事一段，名早艳段。次做正杂剧，通名为两段，末泥色主，张引戏色，分付副净色发乔，副末色打诨，又或添一人装孤，其吹曲破断送者谓之把色。大抵全以故事世务为滑稽，本是鉴戒，或隐为谏诤也，故从便跣露谓之无过虫。
　　诸宫调本京师孔三传编撰，传奇灵怪，入曲说唱。细乐比之教坊，大乐则不用大鼓杖鼓羯鼓头管琵琶筝也。每以箫管笙蓁稽琴方响之类，合动小乐器，只一二人合动也，如双韵合阮咸，稽琴合箫管，秋金琴合葫芦琴，单拨十四弦，吹赚动鼓板，渤海乐一拍子，至于拍番鼓子，敲水盏锣板和鼓儿，皆是也。今街市有乐人三五为队，专赶春场，看潮赏芙蓉，及酒坐祗应，与钱亦不多，谓之荒鼓板，清乐比马后乐，加方响笙笛用小提鼓，其声亦轻细也。淳熙间德寿宫龙笛色使臣四十名，每中秋或月夜，令独奏龙笛，声闻於人间，真清乐也。唱叫小唱，谓执板，唱慢曲，曲破，大率重起轻杀，故曰浅斟低唱，与四十大曲舞旋为一体。今瓦市中绝无嘌唱，谓上鼓面。唱令曲小词，驱驾虚声，纵弄宫调，与叫果子唱，耍曲儿为一体。本只街市，今宅院往往有之。叫声自京师起撰，因市井诸色，歌吟卖物之声，采合宫调而成也。若加以嘌唱为引子，次用四句就入者，谓之下影，带者名散叫。若不上鼓面，只敲盏者，谓之打拍唱赚。在京师，只有缠令缠达。有引子尾声为缠令，引子后只以两腔，迎互循环间用者，为缠达。中兴后，张五牛大夫，因听动鼓板中，又有四片太平今，或赚鼓板，即今拍板大筛杨处是也。遂撰为赚。赚者，误赚之义也。今人正堪美听，不觉已至尾声，是不宜为片序也，今又有覆赚，又且变化前月下之情，及铁骑之类。凡赚最离，以其兼慢曲，曲破，大曲，嘌唱，耍令，番曲，叫声，诸家腔谱也。杂扮名杂班，又名纽元子，名技和。乃杂剧之散段。在京师时，村人罕得入城，遂撰此端，多是借装为山东河北村人以资笑。今之打和鼓，拯梢子，散耍，皆是也。百戏在京师时，各名左右军，并是开封府衙前乐营，相扑争交，谓之角抵之戏。别有使拳，自为一家，与相扑曲折相反，而与军头司大士相近也。踢弄每大礼后宣赦时，抢金鸡者，用此等人上竿打筋斗，踏跷，打交辊，脱索，装神鬼，抱锣，舞判，舞斫刀，舞蛮牌，舞剑，与马打球，并教船水秋干，东西班野战，诸军马上呈骁骑，北人乍柳。街市转焦锤，为一体杂手艺，皆有巧名。
　　踢瓶，弄碗，踢磬，弄花鼓槌，踢墨笔，弄球子，拶筑球，弄斗，打硬，教虫蚁及鱼，弄熊，烧烟火，放爆仗，戏儿。水戏儿，圣花撮药藏压乐法，傀儡辟上睡。小则剧术射穿弩子，打弹攒壶瓶，即古之投壶手影戏，弄头钱，变线儿，写沙书改字，弄悬丝傀儡，起於陈平六奇解围，杖头傀儡，水傀儡，肉傀儡。以小儿后生辈为之。
　　凡傀儡，敷演烟粉灵怪故事，铁骑公案之类，其话本，或以如杂剧，或如崖词，大抵多虚少实，如巨灵神，朱姬大仙之类是也。影戏：凡影戏，乃京师人初以素纸雕镞，后用彩色装皮为之。其话本与讲史书者颇同，大抵真假相半，公忠者雕以正貌，奸邪者与之丑貌。盖亦寓褒贬於市俗之眼戏也。说话：有四家，一者小说，谓之银字儿。如烟粉灵怪传奇说公案，皆是搏刀赶棒及发迹变泰之事。设钱骑儿，谓士马金鼓之事。说经，谓演说佛书。说参请，谓宾主参禅悟道等事。讲史书，讲说前代书史文传兴废争战之事。最畏小说人，盖小说者，能以一代朝一代故事，顷刻间提破，合生与起，令随令相似，各占一事。
　　商迹：旧用鼓板吹贺圣朝，聚人猜诗迹，字谜，戾谜，社谜，本是隐语。有道谜，来客念引语说谜，又名打谜。正猪，来客索猜，下套，商者以物类相似者讥之，又名时智，贴套，贴智思索，走智，改物类以困猜者，横下，许旁人猜，问囚，商者唱问句头，调爽，假作难猜以定其智。社会：文士则有西湖诗社。此社非其他社集之比，乃行都士夫及寓居诗人，旧多出名士隐语。则有南北斋，西斋，皆依江右谜法，习诗之流，翠而为斋。又有蹴鞠打球社，川射躬社。奉佛则有上天竺寺，光明会，皆城内外演家，助备香花灯烛，斋衬施利，以备本寺一岁之用。
　　又有茶汤会，此会每遇诸山寺院作斋会，则往彼以茶汤助缘，供应会中善人。城中太平兴国传法寺净业会，每月十七日则集男士，十八日则集女人，入寺讽经听法，岁终则建药师会七昼夜。西湖每岁四月放生会，其余诸寺经会，各有方所。日分每岁行都神祠，诞辰迎献，则有酒行锦体社，八仙社，渔父习闲社，神鬼社，小女童像生叫声社，遏云社，巧饮食社，花果社，七宝考古社，皆中外奇珍异货。马社，豪贵绯缘清乐社，此社风流最胜。园苑：在城则有万松领，内贵王氏富览园，三茅观，东山梅亭，庆寿庵，褚家塘，御东园，系琼花园，清湖北慈明殿园，杨府秀芳园，张府北园，杨府风云庆会阁。城东新开门外，则有东御园。今名富景园。五柳御园，城西清波，钱湖门外聚景御园。旧名西园。张府七位曹园，南山长桥。西则有庆乐御园，旧名南园，净慈寺前屏山御园，雷峰塔前张府真珠园。内有高寒堂，极华丽，塔后内贵甘氏湖曲园，罗家园，白莲寺园，霍家园，方家峪刘园。北山则有集芳御园，四圣延祥御园，西湖胜地，惟此为最。下竺寺御园。钱塘门外，则有柳巷，杨府云洞园，西园，刘府玉壶园，四并亭园，杨府水阁，文具美园。又饮绿亭，裴府山涛园，赵秀王府水月园，张府凝碧园，孤山路口，内贵张氏总宜园，德生堂，放生亭，新建白公竹阁，袁枢尹天府就寺重建，氵公苏堤新建先贤堂园，本裴氏园，袁枢新建。九里松嬉游园，天府酒库，涌金门外，则有显应观，西斋堂，张府泳泽园，慈明殿，环碧园，旧是清晖御园，大小渔庄。其余贵府富室，大小园馆，犹有不知其名者。城南嘉会门外，则有玉津御园，虏使时射弓所，又有就包山作园，以植桃花，都人春时最为胜贵，惟内贵张侯壮观园为最。城北北关门外，则有赵郭家园，东西马城诸园，乃都城种植奇异花木处。舟船：行都左江右湖，河运通流，舟船最便。而西湖舟船大小不等，有一千料约长五十余丈，中可容百余客，五百料约长三十二十丈，可容三十五十余客。皆奇巧打造，雕栏画栋，行运平稳，如坐平地。无论四时，常有游玩人赁假。舟中所须器物，一一毕备。但朝出登舟而饮，暮则径归，不劳余力，惟支费钱耳。其有贵府富室自造者，又特精致耳。
　　西湖春中，浙江秋中，皆有龙舟争标，轻捷可观，有金明池之遗风，而东浦河亦然。惟浙江自孟秋至中秋间则有弄湖者，持旗执竿，狎戏波涛，甚为奇观，天下独此有之。铺席：都城天街，旧自清河坊南，则呼南瓦，北谓之界北中瓦，前谓之五花儿中心自五间楼，北至官巷南御街，两行多是上户。金银钞引，交易铺，仅百余家。门列金银及见钱，谓之看垛钱。此钱备入纳笄，请钞引并诸作匠，炉灶纷纭无数，自融和坊北至市南坊，谓之珠子市头。如遇买卖，动以万数，间有府第富室质库十数处，皆不以贯万收质，其他如名家彩帛铺，堆上细疋段，而锦绮缣素，皆诸处所无者又如厢王家绒线铺，自东京流寓。今於御街开张数铺，亦不下万计，又有大小铺席，皆是广大物货。如平津桥氵公河布铺，扇铺，温州漆器铺青白碗器铺之类。且夫外郡各以一物称最，如抚纱供扇吴笺之类。都会之下，皆物之所聚之处。况夫人物繁夥，客贩往来，至於故楮羽毛扇牌，皆有行铺，其余可知矣。坊院：柳永《咏钱塘词》云，参差十万人家。此元丰以前语也。今中兴行都已百余年，其户口蕃息，仅百万余家。都城之南西北三处，各数十里，人烟生聚，市井坊陌，数日经行不尽，各可比外路一小小州郡，足见行都繁盛。而城中北关水门，内有水数十里曰白洋湖，其富家於水次起造塌房十数所，每所为屋千余间，小者亦数百间，以寄藏都城店铺，及客旅物货。四维皆水，亦可防避风烛，又免盗贼。甚焉都城富室之便。其他州郡无此，虽荆南沙市，太平州黄池，皆客商所聚，亦无此等场院。
　　闲人：本食客也，古之孟尝门下中下等人。但不着业次，以闲事而食於人者。有一等是无成子弟，失业次人，颇能知书写字。抚琴下棋，及善音乐，艺俱不精，专陪涉富贵家子弟游宴，及相伴外方官员到都干事。及猥下者，为妓家书写简贴取送之类。又有专以参随服事为生。旧有百事皆能者，如纽元子，学像生，动乐器，杂手艺，唱叫白词，相席打令，传言送语，弄水使拳之类，并是本色。又有专为棚头，又谓之习闲，凡擎鹰，驾鹞，调鹁鸽，养鹌鹑。斗鸡。赌博，落生之类。又有是刀镊手作。长生于此态，故谓之涉儿，取过水之意也。此等刁镊于，专攻街市宅院，取奉郎君子弟，干当杂事，说合交易等。又有赶趁唱喏者，探听妓馆人客，及游湖赏玩，所在专以献香送劝为由，觅钱赡家。大抵此辈若顾之则贪婪，不顾之则强颜取奉，多呈本事，必得而后已，但在出着发放如何也。三教外地：都城内外自有大武两学，宗学，京学，县学之外。其余乡校，家塾、舍馆，书会，每一里巷，须一二所。弦诵之声，往往相闻。遇大比之岁，间有登第补中书选者，凡佛寺，自诸大禅刹如灵隐光孝等寺，律寺如明庆灵芝等寺，教院如大传法慧林慧因等，各不下百数所之外，又有僧尼厂解院庵舍，白衣社会道场，奉佛处所，不可胜纪，若大寺院有所营修，则於此地招集，前去助缘。其间有精修能事者，凡道流自御前香火，太乙宫延祥观等。及诸宫观道馆之外，则有诸府第。道堂如灵应希夷之类，道院皆系舍俗道人，及接待外路名山洞府。往来高士。而时有神仙。应缘玩迹异人，自有纪载尔。昔至治昭阳大渊献岁，青阳孟陬月哉。生明正斋志。已上《都城纪胜》
　　祥异
　　【咸淳临安志】
　　《春秋》：记灾不记瑞，孔子不语怪神。祥异有志，不敢僭经而拟圣也。龙见晋郊，虎乳楚相，鸟鸣亳社，蛇出泉台。诸类，此者非一。《春秋》所不书，孔子所不道，而左氏咸录焉。何害其《春秋》之忠臣，而与圣人同其好恶哉！临平湖石函：临平湖自汉末秽塞，吴天玺元年，一夕忽开。湖边得石函，中有小青石，刻作皇帝字。旧言，临平湖塞天下乱，开则天下平。人以为祥。临平湖宝鼎吴赤乌十二年六月戊戌，宝鼎出临平湖。玉册：晋元帝移檄召天下兵，克日进讨。时有玉册见於临安，人以为中兴之象。
　　人面豕：
　　【淳佑临安志】
　　晋成帝咸和六年六月，钱塘人家，豕产两子，皆人面。如胡人状，其身犹豕。京房《易传》曰，豕生人头豕身者，危且乱。灾异：唐代宗大历二年七月已未夜，杭州大风，海水翻潮，溺民五家，船千余艘。唐文宗太和四年五月，西丁公著奏，杭州八县灾疫，赈米七万石。
　　甘露：
　　【咸淳临安志】
　　咸和九年四月甲寅，甘露降钱塘县右乡康巷之柳间。白见：咸和九年五月癸酉，白见于钱塘，内史虞潭以献。临平湖水赤：晋安帝元兴二年十月，钱塘临平湖水赤，桓玄讽吴郡使，言开陈以为己瑞，俄而玄败。野稻生：宋文帝元嘉二十三年，盐官县野稻自生，三十许种。白雀：宋元嘉十八年七月，二十四年四月，盐官产白雀，太守刘犯庙讳以献。齐永明七年六月，盐官县；九年七月，钱塘县，皆获白雀。连理木：泰始七年二月戊寅，钱塘木连理生，太守王延之以闻。禾蕈木生李：升明元年，余杭舍亭，禾蕈木生李实，禾蕈，即胡颓木。翼异山大水：升明二年二月，於潜翼异山，一夕五十一处水出。苍玉璧：永明七年，钱塘县获苍玉璧一枚，太守江学攵以献。江灵石：永明七年，主书朱灵逊於江得灵石，十人举乃起，在水深三尺而浮，世祖亲投于天渊池，试之刻为佛像。海燕出：永明九年，盐官县石蒲有海鱼乘潮来，水退不得去。长三十余丈，黑色无鳞，有声如牛。土人呼为海燕，取而食之，史以为鱼孽。清泉紫玉：《梁元帝记》曰：昔宋人江岩因采药至富春清泉南，见美女衣紫踞石而歌，有穿云裂石之声。其词曰，风凄凄，云溶溶，水潺潺兮不息，山苍苍兮万重。亟往就之，遽失所在。唯存所踞之石岩，剖石得紫玉，广长尺许。合欢竹：唐正元十九年，富阳县招义乡，安州仓曹许俭家，生曼竹竹一本合欢，郡守白之，廉使画图表进。功臣堂芝草：大平兴国三年八月庚申，杭州言，淮海国王旧府，功臣堂柱生芝草，画图来献。临安县土地：《杂志》：吴育春卿为临安宰，三日谒庙，廨后土地称属国侯者，视之，乃十余岁小儿。故老云，钱尚父所用小史，一挥扇，误触臂。一於睡时，以水添沸汤使无声，悉令诛之。挥扇者甘死，止沸者称冤乃赦。挥扇者曰，吾睡，方欲以水添沸汤，使无声，此史已先知之矣，不可赦。后忽见形於前，钱叹曰，我戮人无数，此小儿乃敢现身。封汝为属国侯，永为临安土地，受彼血食。遂不见。
　　石神王：
　　【淳佑临安志】
　　至和中，郡守孙沔，一夕梦人泣告曰，吾兄弟三十六人，沉埋市舶司园地久矣，愿公怜我。及觉旋忘，并梦复如之。遂遣人发园中地，果得石神王三十六身，各坐执宝瓶，遂置之厅事前，以插浮游。瑞木字文：沈括《笔谈》云：治平中，杭州南新县民家，析梯木中有上天大国四字，书法类颜鲁公，有笔力。国字中间，仍排起作大口，全是颜笔。其横画即是横理，斜画即是斜理，其木置剖，偶当天字，中分而天字不破，上下两画并一脚皆横，挺出半指许，如木中之节，以两木合之，如合契焉。予亲见之。按《唐书》，代宗时获瑞木，有文曰，天下太平，即此类也。珠饭菌菜：熙宁八年闰四月，杭州言，盐官县自三月地产物如珠，可造饭，水产菜如菌，可为。民赖以充食。无骨箬：见洞霄宫。嘉禾：景定四年九月，昌化县嘉禾嘉粟生，守臣吴革图以献。详见御制门。磨剑池水涌：咸淳六年七月，丰储仓前池忽有风起，水立如壁，浮萍上屋，荡突久之。或云池有大龟数百年，此其所为也，仓官黄怪目击其状。扣之，土人云，池乃吴庆忌磨剑处，时有物浮水上，若铁棺然。
　　【淳佑志】
　　钱塘湖开：《晋书》：吴孙皓时，钱塘湖开，或言天下当太平，青盖入洛阳。至陈后主时，临平湖草旧塞，忽然自通，既而天下皆混一焉。舍利塔：太平兴国三年十月甲寅，供奉官赵，自杭州取舍利塔至阙下。双竹：广严院西阁修竹皆偶生。政和七年废入神霄宫。续增：书成，仁王绎思前史，尚有与此土相关者，谨续书之。钱塘海盐令：晋王允之除建武将军，钱塘令，领司盐都尉。晋东海王弈，求海盐钱塘，以水牛牵埭税取钱，直孔严谏乃止。紫壁：晋会稽内史王舒，吴兴内史虞潭，檄顾众为五郡大督护，讨贼张健。众还守紫壁，人咸劝过江。众曰，今保固紫壁，可得全钱塘以南五县。若越他境，便为寓军。控引无所，非长计也。临平人范明亦曰，此地险要，可以制寇，不可委也。《钱塘先贤传》：唐隐逸吴筠，撰《吴郡钱塘先贤传》五卷。
　　考　证
　　【杭州府志】
　　论者以志辅史，盖谓史官纪述，有采於志，不可略也。而志与史其体稍异，盖史以纪事，或有缺文，则当缺之，不宜妄补，惧失实也。志之所载类。皆山川城郭官署之迹，故老相传，不能无讹。然不辨而证之，则以讹传讹，愈远愈晦矣。厥既成书，乃本旧志，并以今之所闻所见者，叙考证。
　　【淳佑临安志】
　　三辅黄图之书，所以左右汉史也。近世程公大昌，辑《雍录》以广之，而其书始备，是固不无待於后之人也。自古都邑，代各有纪。今通郡国，下至千室之聚，必有图谍。杭为今行都，物聚地大，而登载弗称，非阙与欠？窃考国朝，宋公敏求尝作《东京记》，今披而观之者，如身游其间，可谓盛矣。至若古杭有志，自宋刘道真作《钱塘县记》，而《祥符旧经》，未祥何人所作，班班尚可考见，而成书亡矣。乾道初，府尹周公淙因祥符之旧，始为之志，而疏略特甚。八九十年间，无复訾省。乃皇上御极之二十六载，资政殿大学士赵公与筐心尹厘京国，亦既十年，百度鼎饰，政通教行。顾念图谍散落，心焉陋之，惧非所以尊崇宸居，宣示罔极，惕不自宁，首命通判府事吴君革府之贤僚若士，荟蕞其事。间一岁，吴君适迁官，未克就。乃命通判府事王君亚夫典领之。即仙居山中，俾仁玉与篡辑焉。谀闻陋识，弗获控避。於是昼访夜思，参以书传所省忆，耳目所睹记，得古今事迹千数百条，厘为门者十有二，为类者九十有九。为卷者五十有二。总之数十万言，亦略备。微文辞义，弗可殚举，而疑可稽，阙可补之，大者取裒著之。又因记赵公述作之本旨，以俟后之君子。淳熙十年，龙集庚戌，十二月壬辰朔，天台陈仁玉谨叙次颠末，附於诸序之后。 
　　余杭：
　　【杭州府志】
　　余杭之名，《郡国志》云，夏禹东去，舍航登陆於此。故《吴越春秋》云，夫差止余杭山，则其名古矣。徐广注《史记》，秦始皇度浙江乃云，盖在余杭顾夷。又注，始皇经此立为县，皆误也。刘昭《东汉补注》云，按始皇所过，乃在钱塘富春，岂近余杭之界乎？昭说是也。
　　钱塘：
　　按【淳佑临安志】云，自秦始皇过丹阳至钱塘，其名始见。刘道真记，华信以钱致土石立塘，因为钱塘县者，误也。秦以有之，非乎此也，释文：唐，途也；钱古钱姓。岂秦汉间有此姓者居之，或为之而遂系之以钱塘乎？然不可考矣。今据钱塘之名，见於《秦纪》，固无可疑。若华信以钱塘致土石立塘之事，亦不可谓无。如以为名始於华信，则诚如前办，其以塘为途，以钱为，虽曰因讹而生疑，然古人创置，多因事而立，如富阳孙洲之类是也。其说容或有之。辨钱塘诸说之异，《钱塘地志》曰，会稽西部都尉治。又《钱塘记》曰，防悔大塘在县一里，郡议曹华信议立此塘，以防海水，始开，募有能致一斛土者，即与钱一千。来者云集，因不复取。皆弃去而塘成。故改名钱塘。张君房辩钱塘，引《十三州记》云，杭州武林山，高九十二丈，周回三十里，在钱塘县两南十二里，灵隐寺正坐其山，寺之东西氵粪二水，东曰龙源，横过寺前，即龙溪也，冷泉亭在其上。西曰钱塘，其流横大，下山二里八十步，过横坑桥，入于钱湖，盖钱塘之聚蓄也。钱湖一名金牛湖，一名明圣湖，湖有金牛，遇圣明即见，故有二名焉。钱即本名也。今万松岭下，西城第一门曰钱湖门，可验其实。行次比第二门曰涌金门，即金牛出见之所也。第三门曰钱塘门，乃县厂解在焉。盖自前古以来，居人筑塘以备钱湖之水，故曰钱塘。与《图经》不同。此见於宋赵彦卫《云麓漫妙》所载。按【淳佑临安志】陈仁玉辨云，钱塘之名，始见於《秦纪》。而《钱塘记》乃云，华信以钱募致土石，其名始此。前已辨其误矣，今此又引钱塘门近湖为证，以为此湖塘而非海塘，其说尤误。自汉以来，海水尝为患，而湖水未尝为患。今江岸之塘，所以捍海者，盖昭然也。若乃钱塘门，特因钱塘县治得名耳，不当更生一惑。然钱塘钱湖皆氏为钱，其传实不可考，而赵氏之说，恐有惑者，故为之辨。今以江湖形势论之，则仁玉之辨，以为有理。论杭之形势：论杭之形胜，惟晁太史补之所作也，述最为铺张钜鹿，今附载于此。其词曰，杭之故封，左浙江，右其区，北大海，南天目，万川之所交会，万山之所重复，或濑或湍，或湾或渊，或岐或孤，或袤或连，滔滔汤汤，浑浑洋洋，累累浪浪，隆隆。若金城天府之疆，其民既庶而且有，既姣而多娱。可导可疏，可航可桴，可跋可，可辇可车。若九州三山，接乎人世之庐，连延迤逦，环二十里。邑居攸聚，蚁合蜂起。高城附之，如带绕指。隐以为眷，折以为尾，湮河堑华，不足方比。方城汉水，胡敢竞美，当昔夫差之盛时，内姑苏以为心腹，而外城此以为身。革车千乘，甲士万人。粟支十年帛散十屯，洒汗成雨，连衽成云，乃有大夫伯喜否，行人伍员之徒通其谋，将军孙武，公子夫差之徒用其众。尝以国政之闲，发徒截江，命习战事。於是张翠羽之盖，麾鱼须之游，掉鹅足之楫，曳龙尾之舟，凌鼋之车，截贲育之俦。飘鼓吹乎下风，隘戈予乎上流。乍往乍还，乍后乍先，若乱而若联。乍止乍驰，乍合乍离，迭唱而迭随。惊鲛人，泣冯夷，清江忽号怒涛，飙风为之扬旗。已而即次食，具乐作，三军绵贺，响震山壑。其强如此，故姑苏恃以为南蔽，而能驱唐蔡，蹂齐鲁，侵寻乎百粤，隳突乎三楚，栖句践乎穷山，鞭平王乎颓墓，此亦天下之形势也。府治：按《淳志》云，旧志於府治所在，最为不明。今以《汉志》及《刘道真记》考之，乃知汉以来，皆治於武林山。宋以来，徙治於平地。又以《隋志》及唐人诗考之，乃知隋以来，始治凤凰山。唐及五代吴越国前，宋皆因之。建炎以后，高宗即其地为行宫，而守臣始於竹园山建治所。此说据今为合也。
　　【淳临安志】
　　爰自中兴，为太微帝座临御之所，而守臣治事临民，始於竹园山建治所，故凡凤凰山之旧迹，亭台楼观，绝景胜践，为千百年间所咏叹者，至今不可泯也，乃尽考而载之。
　　【杭州府志】
　　西部都尉：自秦置会稽郡，治吴门，西汉文帝时，会稽西部都尉治山阴，武帝天狩中徒治钱塘。据埋宗谔图经。东汉光武时，省诸郡都尉，惟边郡有之，时会稽郡边海，当不废，据任延建武时，尝为会稽都尉。顺帝永建四年，刘府君上书，浙江之北以为吴郡，会稽还治山阴，据《三国志》朱育言。西部始移於婺女。故沈约《宋志》曰，东阳大守，本会稽西部都尉，临海太宋，本会稽东部都尉。社佑谓二汉西部，皆在婺女，误矣。按，汉有东部都尉，治回浦。今隶台州。南部都尉，治冶县。今隶福县。杨雄谓东南一尉，此类是也。封侯：自西汉哀帝时，始封河间王子元为富春侯，东汉之末，孙坚将曰皇甫嵩，嵩将曰朱隽。今於潜有皇甫岩，以嵩破妖贼，许生于此得名，而本传不载。隽与嵩於陈颖平贼有功，封钱塘侯。同时，若何滕亦以讨黄巾功，封於潜牧亭侯。吴时褚泰封钱塘临平侯，郭成封永兴富春候，孙峻亦尝封富春侯，此皆本郡侯封之始，不可不载。牧守：按宋《咸淳志》所载，牧守则自秦置会稽郡以来，与后分吴郡，吴兴郡，凡为守者悉书之。及考淳，则但以汉会稽西部都尉任延为第一，而止书东汉钱塘侯朱隽，吴东安郡太宋全崇。原其所取，盖以会稽吴郡吴兴所治皆非今杭州之地。故也考之地理，会稽所治，即今绍兴府。吴郡所治，即今苏州府。吴兴所治，即今湖州府。前代牧守三郡，必各载之矣。若此复并书，是重出也。故但据《淳志》所载，择其尤著者，列为名宦，否亦不录也。
　　【咸淳临安志】
　　牧守：任延，当汉建武初，为会稽西部都尉。聘请高行，严子陵，董子仪，龙兵苌等，尊礼贤哲，兴起教化，是宜为本邦牧守第一。而旧无知者，今表出之。唐代如宋，刘幽求诸公，於传考之，而知为刺史，并当增入《唐书》：明皇自择刺史，以袁仁敬为杭州。陆羽《二寺记》乃云，隋开皇十四年，此羽之误也。盖本郡牧守题名，自本朝以前，久失其传，最为阙略。今取诸史，及《唐元和姓纂》，参以传记。诸家文集，所得氏名，谨止此耳。后有考焉，续补可也。如南齐孙谦，钱塘今称循吏。本朝晃端友为新城，今亦著称，旧皆逸而不载。
　　吴会稽：
　　【杭州府志】
　　据《三国志》朱育言，永建四年，刘府君上书，浙江之北，以为吴郡，会稽还治山阴。及考《水经注》云，永建中，阳羡周嘉上书，以县远，会赴至难，求得分置。遂以浙江西为吴，以东为会稽。详此，则周嘉实放此议，而刘府君则为奏者也。刘府君名未详。东安郡：吴黄武五年置，东安郡治富春。《太平寰宇记》，旧《图经》皆作临武郡，误也。御儿界：吴郡至御儿分界，《国语》曰，句践之地，北至於御儿。又曰，吾用御儿临之。此句践并吴之后，於此与楚为界。《吴地记》云，与吴分界，误也。吴越旧封，必以浙江为界，越句践入吴，宰臣送至浙江之上，临水祖道。楚代越，尽取吴故地至浙江，其证明矣。《史记》，钱塘辄给公，封御儿侯。浙江：桑钦《水经》云，渐江水出三，天子都北过余杭，东入于海。郦道元注云，《山海经》谓之浙江也。浙江一名渐江，惟见于此云。注云，水出丹阳黟县南蛮中，又北经歙县，东与一小溪合。又左合绝溪，又东北经建德县南，又北经新城县，桐溪注之。水出於潜县，北天目山。又东北入富阳县。江南有山，孙武王之先所葬也。江北经余杭县，左合于大溪，江北即临安县界。水北对郭文宅，又东经余杭故县，南新县北，又东经乌伤县北，又东北流至钱塘县，谷水入焉。又东经灵隐山。山在四山之中，有高崖洞穴，左右有石室三所，又有孤石壁立，大三十围。其上开散，状似莲花。昔有道人，独住不归。或因以稽留为山号，据此，则稽留之名，非因计田，又一证也。山下有钱塘故县，浙江经其南。据此，则钱塘故县治，在灵隐山北，最为明证。县南江侧，有明圣湖，传言是湖有金牛，县东有定已诸山，皆西临浙江。水流於两山之间，江川急波无涛，水昼夜再来，再应时刻，常以月晦及望，尤大。至二月八月最高。峨峨二丈有余。江北合诏息湖，湖本名阼湖，因秦始皇巡狩所甜心，故有诏息之名，又东合临平湖，又东与兰溪合，湖南有天柱山，湖口有亭，号曰兰亭。又经越王允常冢，又东北得长湖口。湖广五里，东西百三十里。许慎晋灼并言江水至山阴，为浙江之西岸，有朱室坞。句践百里之封，西至朱室，为此也。浙江又东北经重山西，大夫文种之所葬也。又东经御儿卿，又东经柴辟南，旧吴楚之战地，备堠於此，故谓之辟塞。是以《越绝》称吴，故从由拳辟塞度会夷凑山阴也。浙江又经固陵城北，昔范蠡筑城於浙江之滨，谓之固陵，今之西陵也。又东经槎塘，谓之槎渎，又东注於海。按，此所载浙江经行吴越中，其地理名物，最为可证。故采取载，使览者详焉。浙江之说，其见于桑钦《水经》及郦道元之注者，具载于宋《淳志》。其说如前，以今考之。其曰，水出丹阳黟县，东北经建德县，又北至新城县，又东北至富阳县，又东北过钱塘县。其说据今为合。但曰，过钱塘县，是过其县界，非过县也。过其县界，则入于海矣。又曰，东经余杭。余杭去江甚远，重山叠嶂，不与江通。又曰，又东经灵隐山，山下有钱塘故县，浙江经其南江则圣湖。据《古志》云，钱塘县治在武林山下，武林山即灵隐山，明圣湖即西湖。西湖北距灵隐山三里，东拒江十里，亦与江不通。唐人题灵隐寺诗，有门对浙江潮之句。必江旧与湖通，后来筑塘捍潮，其地遂为城市。如今城中，犹有漾沙坑，霸头，前洋街等地名，则旧与江东亦可见。又曰，东合临平湖，又东经槎塘，谓之槎渎，又东注于海。据临平湖近临平山，槎渎近皋亭山，槎渎与临平湖相连，去江则三十余里矣。而海在其南，非入海处也。此说据今为不合，论其大势，亦必后其筑堤捍海，久之遂成平陆耳。桑钦汉人，郦道元后魏人，迄今千有余岁。陵谷变迁，有不可得而知，姑识以俟考古者。钱塘江湖辨证：按《水经》载，浙江东经灵隐山，又东。云，山下有钱塘故县，浙江经其南，县南江侧有明圣湖。详此则江流至灵隐山下，而秦皇系缆石在今湖中，亦无怪也。所谓明圣湖者，既在江侧，盖西湖之滥觞耳。厥后江既隔於平陆，则武林诸水，自四山而下者，皆合於明圣湖，遂为今之西湖，亦无怪也。今灵隐尚有《武林截潮志》刻石，云，有宝连和尚，会浙江大溢，潮至湖山，达持咒止之。自是潮系西兴，而钱塘沙涨，成陆云。又按世传骆宾王《灵隐寺》诗，有楼观沧海日，门对浙江潮之句。杨巨源《送章孝栗归杭州》诗云，曾过灵隐江边寺，独宿东楼看海门。潮色银河铺碧落，日光金柱出红盆。诸如此类，则灵隐山之临江至塘尚然，其证明矣。栗山钱塘源：旧云，在钱塘县西一十七里。《寰宇记》又云，山下有飞泉二里，然人莫详其处。今以地理考之，此山当在武林山石人岭之西山下，有泉流入今合涧。前志云，钱源即此泉也，此山距灵隐才二里耳。武林山：西汉《地理志》，钱塘县武林山，武林水所出，东入海，行八百三十里。按武林山即今灵隐山。据刘道真《钱塘记》，陆羽《天竺灵隐寺舍田记》，胡宿《武林山天竺寺记》，其说皆同。今太乙宫后小坡，寓名武林，而实非也。即武林水所出，可以决之矣，而犹有惑者。或又曰，旧名虎林，避唐讳，改为武，亦非也。西汉以名武林矣，又按《十二州记》云，武林山有钱源泉，东入于海八十三里。《汉志》所云，八百三十里。以今水程考之必有误，当以八十三里为是。箕山许由：灵隐稽留山，云，巢许所隐昌化，有晚山，许游滩，又名洗耳汉，白牛桥，又有箕山。详此，盖皆晋时许远游所栖止之地，遂寓此名，而讹为许由耳。东山石杵刻字：《太平寰宇记》：东山有石杵，吴大帝刻云，黄武二年，岁在戊午，八月三日。凡十二字。以编年考之，吴黄武二年岁在癸卯，非戊午也。戊午乃吴赤乌二年，相去凡十七年不同。今此刻磨灭不存，恐记有误。
　　辨铁箭：按
　　【咸淳临安志】
　　，郡人相传，吴越钱氏用强弩射潮，箭所止处，立铁幢识之，又云，有闻诸钱氏子孙者，言筑塘时，高下置铁幢三，以为之水，则在今利津桥北者，其一也。旧名其地为铁幢浦。幢制，首圆如杵，径七八寸许。出土约二尺余，其趾入土不几许。近又询之，故老初置幢时，塘犹未成。虑潮荡幢，用铁轮护幢趾，而以铁纟亘贯幢干，且引纟亘维於塘上下之石楗，然后实土筑塘，故幢首出土云。宋淳间，赵安抚与买民地作亭覆幢。今亭夷为民居，独存洼地。而铁幢之首，崭然出洼地中。幢本有三，故老云，一在旧便门街东南小巷，今其巷尚名曰铁箭。一在旧桥门外，皆堙塞於民居。借存其在利津桥者，又为民居所蔽。若不表识，久成堙塞。此实幢也，近世有赋铁箭者，遂指此幢为箭。认幢首为镞首，不思方射潮时，箭已逐去矣，岂能存，且虽英雄，其所发箭，亦不过致一时之精诚，未必异於常箭，不考而妄作如此，又谓其首出土面，可撼而不可拔，以为神异此尤不察其下有关键之故也。至惑於《夷圣志》之说，谓此矢拔则龟目红，其言犹谬。今恐以讹传讹，故力辨之。洪武初元，海内混一。礼部符下各郡，纂辑志书。杭称都会，事当登载者，倍於他郡，未克成书，十一年夏四月，郡宋属一夔纂辑，辞既不获，乃据各县所其沿革始末，本之旧志，参以新闻，总其事为十三类，即类之内，又析为七十九条，凡六十卷。阅八月稿成，明年郡以成稿，会式礼部礼官见，谓得纂辑体。郡遂命工镂版，阅十月讫工。此书遂成，用志岁月于下方，杭州府学教授天台徐一夔谨志。
　　人物
　　【咸淳临安志】
　　案人物之选，所以风示来哲，关系教化，不可滥也，旧志颇不加择观者。若朱之亡，梁王之祸，唐孙承之以宠幸用於吴越，今直削之。他如许敬宗，则附见於其孙许远，董昌则附见於吴越钱，钱文僖则附见於其父钱，若此之类，盖不以官爵为人物也。沈括本吴兴人，今亦不载。若孙钟之至孝，与孙氏室之多材，汉何胜辄给公，吴褚泰，诸葛起，郭成晋，暨孙梁，盛绍远之类，皆增入焉。其人皆前古之有功业封爵，而若辄若暨若褚等，皆郡著姓，不可以莫之著也。本朝若吴师仁为陈右灵所荐，许强至为韩魏公所汲进，近代若李之清节类，皆增载。列女：幽闺弱孺杭，志植节，有烈丈夫所难能者，仅仅幸获传，尤宜表劝。今取孙翊妻下数人增入，皆凛凛有生气。回视女怀清直，滥得傅者。方外：释氏之空寂，方士之道术，与夫栖遁长往独行之流，今皆名以方外，以其游方之外也。诸所增入，各随其教，而不没其实。如陆龟蒙之歌钱塘丁隐君，苏东坡之咏候潮门王处士，亦皆有足取者，并预载焉。山川：近江以凤凰山吴山为表，而宝莲山等，则其隈阝奥也。近湖以武林山南北高峰为表，而孤山则其考异也。推而极之，则其天目山为标准，大条山为孕毓，环几千里，负山带江，支分派疏。虽若难以概举，其大要不外是矣。今取在城诸山，举江湖相附和。而诸县山与川行，脉络通贯，各从其类。凡皆因同以见其异，而又因异以合之同也。寺观：寺观之盛，弗可遽数。而题咏之词，梵具之语，有弗容尽略者，亦各附见。要之古所最著者，曰灵竺，至今为盛。其他因其地而显，若孤山，吴山，所依而庐者，今皆迁革非古矣，旧志各分首途，而以大刹为底止。故虽门户甚系，而位置不乱。唐人有云，欲借图经将入界，每逢佳处一闻看，此最为得，今多从之。而所增辅者，亦不可胜数矣。祠庙：首载土神，次常祀，次江神，次湖神，次东京旧祠，次古神祠，次土俗旧祠，次军营旧祠，亦咸秩矣。若乃诸县所载，有甚不可晓者，姑存之以徇民。而在城所次序，苟通其意，则亦可以正民也夫。苏公堤：《方舆胜览》载，元间，苏公轼筑堤，止自孤山抵北山，夹道植柳。乾道作新堤，自南山净慈寺前，直抵北山，湖分为两，游人大舟不能达北山。绍熙中始造二高桥，出北绕佛头，舟行往来始无碍。按苏云，北山始与南屏通。章子原诗，直通南北两山春。则筑堤亘南北明矣。此书所载，舛有惑之者，故详焉。吴越：《五代史?十国年谱》云，十国推吴越，荆楚，常行中国年号。今得其封落星石为宝石山。制书称宝正六年，贡院前桥，即旧钱明宫前桥。石柱刻字云，宝正年，岁在辛卯，四月八日，改建钱明观，造此石桥，吴越国王记。辛卯，后唐明宗长兴二月。又给事中罗隐，宝太元年癸未，二月十日，作《新城县筑城记》癸未后唐。宗同光元年。按此，则钱氏亦尝僭称纪年，后讳之耳。书成将上送官，仁上深恐诹访，尚有轶遗，将嗣书此卷。郡士李卫孙，具曰，以古有今无者件如后，其诸存旧之意云。古城：东马城，西马城，二城乃吴越钱王时城堡。今有夹城巷名，即古城界也。古城门，朝天门，龙山貌门，竹车门，新门头，先在城内炭桥东。南土门，元在荐桥门外。北土门，元在菜市门外，盐桥门，元在盐桥西，今在打城巷。宝德门，元在艮山门外，无星桥。西关门，元在雷峰塔下。北关门，元在夹城巷。十门，乃吴越钱王时门关。古仓：南仓前，元在执政府左右，丰禾仓，元在韦后府左右。糯米仓巷，元在开元宫左右。三仓，乃未渡江以前仓庾。古营：白壁营，元在龙山貌门。宝剑营，元在城内钟公桥北，俗讹曰抱剑。马家营，元在修文场里仁坊左右。大路营，元在褚家塘。福州营，元在梅家桥东。五营，乃吴越钱王时营屯。古园：武林园，今酒库左右，即旧迹也。石榴园，元在示西坊里北，俞家园，元在六房院左右，地广七里。樱桃园，元在荐桥门外。桑园巷，元在府学后。五园，乃吴越钱王时园囿。古亭：橘园亭，元在油蜡局。御舟亭，元在盐桥北木场巷。红亭子，元在荐桥门外，前军马军寨。涵碧桥亭，元在孤山路。古桥：高桥巷，元是茆山河桥，今废，土人犹以高桥名之。木子杭桥，元在太学后门侧。处士桥，元在钱塘门外，孤山林和靖故居里湖之北。三桥，乃唐时吴越钱氏时桥梁。古洞：罗汉洞，元在金文西库左右，旧有文院，故有此洞。此洞乃国朝以前寺院。
</div>
    <div class="pagination">
<a href="永乐大典残卷_page143.html">上一页</a><span>...</span><a href="永乐大典残卷_page139.html">139</a><a href="永乐大典残卷_page140.html">140</a><a href="永乐大典残卷_page141.html">141</a><a href="永乐大典残卷_page142.html">142</a><a href="永乐大典残卷_page143.html">143</a><span class="current-page">144</span><a href="永乐大典残卷_page145.html">145</a><a href="永乐大典残卷_page146.html">146</a><a href="永乐大典残卷_page147.html">147</a><a href="永乐大典残卷_page148.html">148</a><a href="永乐大典残卷_page149.html">149</a><span>...</span><a href="永乐大典残卷_page145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
