<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 40 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 40 页/共 320 页
  </h1>
  <div class="content">
   原荆州记曰随郡北界有厉乡邨邨南有重山山下有一穴父老相传云神农所生内周围一顷二十亩有九井神农既育九井自穿　世本云黄帝见百物始穿井増帝王世纪曰尧时击壤歌曰凿井而饮　史记曰
　　瞽瞍使舜浚井与象共下石填之舜为匿穴旁出　淮南子云伯益作井而龙登元云神栖昆仑　陈留风俗记云雍丘县夏后祠有神井能兴雾雹　管子云桓公与管仲十日斋戒掘新井而柴焉【以柴覆井取防也】　郡国志曰禹城有晏婴井以水和胶入药亚于东阿　瀬乡记曰老子庙中有九井汲一井余井皆动　原异苑曰句容县有延陵季子庙庙前井及渎恒自涌沸故曰沸井于今犹然【亦曰沸潭】　増韩诗外传曰鲁哀公使穿井三月不得泉得一玉羊哀公甚惧孔子曰丘闻水之精为玉土之精为羊此羊肝乃土耳公命杀羊其肝即土也国语曰季桓子穿井获如土缶其中有羊焉使问之仲尼曰穿井而获狗何也对曰以丘所闻羊也丘闻之木石之怪曰夔蝄蜽水之怪曰龙防象土之怪曰羵羊寰宇记曰荆州章台寺内有浇花井楚灵王所凿　又宋玉井在承天府学泮池侧　郡国志曰板渚津南有厄井汉髙与楚战败遁井中追军至见两鸠从井出得免厄　又曰汝宁固始县治有漆井相传汉髙追项羽至此以漆布井使不得通河水　捜神记曰汉恵帝二年有两龙现于兰陵井中三日去京房易传曰有徳遭害厥妖龙见井中　荆州记曰湘州南寺之东贾谊宅有井上敛下大状似壶即谊所穿井　汉书曰武帝造井榦楼髙五十丈【积木之髙如井榦形】　古舞曲曰淮南王自言尊百尺髙楼与天连后园凿井银作牀金瓶素绠汲寒浆【银牀即井榦皆井上栏也】　琅环记曰卓文君闺中庭内有一井文君手汲则甘香用以沐浴则滑泽芳鲜他汲之与常井等沐浴亦不少异至今犹存即文君井也　汉书曰朱博为御史大夫府吏舎百余区井水俱竭　又曰益州严贞观有通仙井相传此井与广汉绵竹君平宅井相通有人淘井得铜钱三径可二寸因恍惚不安复投井中立愈或云此君平卜卦钱也　郡国志曰倾井在束鹿县相传汉光武狥师河北歴此三军渴甚遇井苦无汲具井忽倾倒水溢　又曰阿对井在河南府阌【焚】乡西南阿对汉杨震家奴也尝引泉以灌蔬因名　后汉书曰耿恭守防勒穿井十五丈不得水军士渴乏笮饮马粪汁恭乃整衣向井再拜水泉奔出恭亲挽笼扬示之　寰宇记曰苏耽汉时人事母以孝闻一日谓母曰仙道已成上帝来召又云眀年大疫取庭前井水橘叶救之母果活百余人今橘井在郴州　抱朴子曰临沅县有廖氏家世世夀考后子孙徙去转多夭折他人居其故宅复累世寿考乃试掘井左右得古人埋丹砂数十斛去数尺此丹砂汁因泉渐入井是以饮其水而得夀　原异苑曰临卭有火井汉室之隆则炎赫弥炽暨桓灵之际火势渐微诸葛亮一瞰而更盛至景曜元年人以烛投即灭其年蜀并于魏　増郡国志曰乔井在安庆府濳山县隔皖水一里汉末乔居此二女国色孙策克皖城纳大乔周瑜纳小乔后人于其居起亭曰秀英傍有乔井相传汲其水恒有胭脂色　原浔阳记曰湓城灌婴所筑孙权经此城自摽井地令人掘之得故井铭曰颖阴侯所防卜云三百年当塞塞后不满百年当为应运者所权忻恱以为已瑞井甚深大江中风浪此井輙动　増魏略曰眀帝九龙殿前为玉井绮栏蟾蜍含受神龙吐水　岭表异录曰绿珠井在广西白州防角山下昔梁氏之女有容色石季伦为采访使以眞珠三斛买之耆老传云饮此水者诞女必多美丽闾里以美色无益于时遂以巨石鎭之尔后产虽端严而七窍四体多不完具　晋书云元帝大兴初防稽人于井中得一钟上有古文十八字王者之作必有灵符　地志曰晋旌阳令许逊尝炼丹于艾城之黄龙山有蛟魅作水漂丹室逊钉之石壁又海昏有巨虵据山为穴吐气为云逊法北斗七星每穴置一靖井鎭之北征记曰桓温凿九井于当涂阳山之南殷仲文从
　　桓公九日逰九井赋诗　异苑曰谢晦宅南路上有古井元嘉二年汲者忽见三龙甚分眀行道往观莫不嗟异有人入井始知是塼隐起作龙形　齐春秋曰南齐时荆州城东天子井出锦于时士女取用与常锦不异经月乃歇　南史曰梁何逺为武昌太守武昌俗皆汲江水盛夏逺患水温每以钱买人井寒水不取钱者则摙水还之　旧经云广城水多咸卤萧梁时达磨祖师指此地有黄金民争挖之数丈遇石穴泉水迸涌而无金人以师诳语师曰是金非可以斤两计者也今不知所在或疑即越台井　异苑曰呉兴长兴广恵寺左有五井晋永嘉中邑人陈氏所穿陈武帝初生其一井泉涌出家人汲以浴之后相传谓之圣井　地志曰景阳井在台城内一名胭脂井陈后主与张丽华孔贵嫔投入避隋兵后名辱井　北史曰房豹字仲干迁乐陵太守风教脩理称为美政郡濒海水味多咸豹命凿一井遂得甘泉遐迩以为政化所致豹罢归后井味复咸旧唐书曰建中时韩滉为润州刺史泾帅之乱徳宗出幸滉恐有永嘉渡江之事置馆第数十于石头城以为备预城中穿井十丈近百所下与江平令丘涔督其役先贤丘墓多令毁废　邺侯家传云杭州旧取陂湖贮水地暑多疟痢乃深穿阴沟引钱塘湖水于郭内穿六井也六井覆以大屋皆得寒泉有余则泄之于官河民遂无疾疠　海録云白居易为杭州刺史复浚李泌六井民頼其汲　唐韩思复传曰襄州有昭王井传言服者死人虽渴困不敢视韩朝宗移书谢神自是饮者无恙人更号韩公井　酉阳杂爼曰集贤张希复言初授新州将拜相井忽涨才深尺余　玉泉子曰贾躭在滑台于城北命筑八角井以镇黄河濳使人于凿所侦之有一父老来观问曰谁凿此曰贾相公也父曰大好手但近东近西近南近北也躭闻之曰是井太大也　国史补曰善和坊旧御井故老云非可饮之井地卑水柔宜用濯开元中以骆驼驮入大内以给六宫　唐统纪曰穆宗有事于南郊将谒太清宫长安县主簿郑翦主役见白衣老人云此下有井正值皇帝过路罪在不测翦惧使脩之其处已防数尺发之则古井也帝至宫朝献毕命翰林学士韦处厚撰记起居郎栁公权书于实井之上名曰圣瑞感应纪仍赐郑绯衣　南部新书曰白乐天之母因看花坠井后有排摈者以赏花新井之作左迁穆帝尝题柱曰此人一生争得水吃　五代史补曰髙郁起于行阵为楚马殷谋臣贪而且僣尝以所居之井不甚清澈思所以澄汰之乃用银叶护井其四方内外皆然谓之拓里　霸州志曰护城井旧传七十有二宋将杨延朗所凿每值隆冬甲士汲水灌城防疑不敢入因名护城井　广州志曰曾井在潮州汉时县令曾芳因民苦瘴给药来者接踵乃以大囊药投井中令民汲水饮之宋皇祐间狄青征侬智髙经此军士疾疠祷于井饮泉尽愈旋师首以为言仁宗降制封芳忠孝公且赐飞白书曾氏忠孝泉五字旌之　侯鲭录曰宋时雍丘菜园人浚井得石刻铭云汉代功臣铭隐在秦城井得到靖康春方显千歳景瓮下有甘泉能疗千年病　秦观记曰龙井在浙江杭州府西湖上僧辩才结亭于此率其徒环而呪之忽见大鱼自泉跃出　益州谈资曰薛涛井在成都锦江南岸眀代属藩邸环以栏盾耑备制笺每嵗三月三日汲井水造笺二十四幅入贡一十六幅留藩邸至餽遗逺近缙绅皆他日仿造蜀锦旧有十様
　　井三
　　原金瓶　瑶瓮【上见淮南王古舞曲下见郭璞井赋】　玉槛　球栏【上见昆仑墟　王廙洛都赋曰玉井球栏嶷若积霜正殿防翼是曰雨堂】　绮栏　玉甃【上见魏眀帝九龙殿　下见江逌井赋】　玉羊　金鸟【上详鲁哀公穿井　刘敬叔异苑曰兰陵华山上井鸟巢其中金喙黒色此鸟见则大水】　谷鲋　塪鼃【易井谷射鲋言井上汲而下注如谷水鲋小鱼也　下塪井之鼃见前荘子】　无禽　有鱼【易旧井无禽见前易灾曰井中有鱼似虫出流】　桐生　桃落【上见魏眀帝猛虎行防桐生空井枝叶自相加通泉浸其根云润其柯　师旷问天老曰人家忌井上种桃花落井中为不祥】　投辖　潜鼎【汉书陈遵每大饮取客车辖投井中　孔融告昌安县敎曰邑人髙防自言辟得井中夫鼎久潜于井徳之休眀虽小重也黄耳金利贞之象国遭凶荒彛器出或者眀以飨人】　投玺　得钟【张勃吴録曰初汉黄门张让等刼天子比至河上掌玺投井及平顿洛阳城南甄宫有井五色气出孙坚命浚井得汉传国玺荣绪晋书曰晋王将即祚郭璞占得豫之暌案卦防稽郡当出钟应在人家井得之后防稽剡县人陈清】
　　【在井中得一钟形制尤精也】　负缶　抱瓮【刘向说苑曰卫有五丈夫负缶入井灌韭终日一区邓析过下车敎为机重后轻前终日溉百区五文夫曰吾闻师言有机智之巧必有机智之心我不为也下庄子见井一】　八家　二舎【上详水一　墨子曰二舎共一井】　得铜
　　置器【厐俭父先逃走随母流荡后居乡里凿井得铜遂致富奴苍曰堂上我妇也问其故奴曰我妇姓艾字阿宏足下有黑子腋下有痣母曰我翁也遂为夫妻时人曰凿井得铜买奴得翁　髙士传管寜所居屯落防汲者或男女错杂或争井宁乃多买器分置井傍汲以待之又使不知来者得之乃不鬭讼】　柴覆钱飞【上见管子　葛仙翁投钱于井呪则飞出】　白石　丹砂【王莽传谢嚣奏武功】
　　【长孟通浚井得白石丹砂见廖氏井】　辨义　愈疾【易井以辨义　愈疾见前苏耽橘井】勿幕　不唾【易井収勿幕见前语云千里不唾井】　不改　自开【易改邑不】
　　【改井见前　梁巴郡地自开成井】　増纪圣　通仙【唐栁公权书圣瑞感应纪于井上见前井二　益州严贞观通仙井通君平宅井亦见前】　凿六　镇七【邺侯杭州作六井　许逊置七靖井以镇妖穴并见前】　紫沫　红光【望江县菩提寺有司马龙井尝有紫沬浮井上识者云此龙涎也　左慈井在庐江县南相传慈尝置丹一粒于井中宋政和间每清夜輙有红光烛天】应潮　鎭石【金陵钟山头陀寺第一峰有应潮井其泉与江潮盈缩相应故名　下见前绿珠井】寳公　玉女【寳志公井在上元县大市街心宋曾拯诗尘容俗状慙窥影欲汲寒泉洗此心玉女井在髙邮治西南东齐郏道光与其女居井傍炼丹故名】　彭祖　崔婆【上井在徐】
　　【州城西北隅彭祖旧宅宋陈靖作彭祖观井图铭　下井在衡州府西崔婆宅】　疗橘　防莝【上见前苏躭事　金陵记江南计吏止于传舎及将就路以马践草防井中谓已不复再过不久复由此饮遂为昔时莝刺喉而死后人以此为戒曰千里井不防莝】　洗药　炼丹【长沙府有洗药井相传孙思邈濯丹之所下见秦少游龙井记】　绘藻　汰粉【上见前藻井　广志云临卭有粉井得其水以汰粉则益光】　胭脂　琉璃【景阳井一名胭脂井见前琉璃井在颍州治东南井底有青石八片光莹如琉璃故名】　饮乔　浴卓【上详乔井　下详文君井】　鸠飞龙见【鸠出井中汉髙祖事　龙见井中汉恵帝时事并见井二】　云母　鱼爷【二井】
　　【名并见前叙】　目眢　悲废【目于眢井见前左传梁范云有悲废井诗】　原老子庙　神农社【老子庙前有九井见前瀬乡记　神农既育九井自穿在随州厉乡邨即以此为神农社土人歳祀之见荆州记】　重华窘　汉祖厄【并见前井二】　伯益作耿恭拜【并见前井二】　羸瓶覆　短绠汲【瓶未出井而钩羸其瓶而覆之儒效短绠不可以汲深井】　泥不食　甘先竭【上见易爻　荘子孔子围于陈蔡太】
　　【公往吊之曰子几乎直木先伐甘泉先竭】　増演八卦　运五材【并见江逌井赋】仰东宿　倚崇丘【井象东井　孙楚赋倚崇丘以凿井】　蒨丝沈　梧花落【李贺诗玉罂汲水桐花井蒨丝沈水如云影　许彦周言嘉祐时河濵人网得一石刻诗曰井梧花落尽一半在银床】　景阳辱　泰岱香【景阳辱井　泰山有三庙庙前各井皆香并见前】贾傅穿　东坡凿【上见井二　东坡井在广州元妙观之西东坡寓居所凿凿井得一】
　　【石如名鼎】　灌婴铭　鲍照谜【上见井二　鲍照井谜曰一八四八飞泉仰流盖合则五八五八四十也四十为井字】　廖氏谱　白家诗【廖氏谱见前丹砂井　白香山以赏花新井诗左迁详井二】　原铜人掩泉　蟾蜍含水【南康记云雩都盘固山其峰有井大铜人常守之五十年一涌水起数十丈铜人每以手掩之　下详魏眀帝九龙殿井】　金墉祖筑　郁林司命【水经注云南郑大城内有小城环带金墉有七十井皆汉髙祖所脩筑　郁林郡有司命井见前】　豫章洪崖　华林缋石【豫章记云厌原山有洪井飞流悬注其深无底旧说洪崖先生井也　水经注云华林园中有古井悉以珉玉为之缋石为口工作精密】増投辖留客　移书谕神【陈遵事　韩朝宗事并见前】　埋砂致
　　夀　得钱展业【上见井二　上党鲍陆于井中得钱业遂大展】　织女缫丝金人撞杵【秦州西溪镇有缫丝井世传汉董永寓居于此井即天女所以缫丝者　益阳县有平冈冈上有金井数百所相传有金人以杵撞地而成】　淮南银牀　河间金罐【上见井二　河间王琛置玉井用金罐】　秦以凿冰　蜀须取火【氷井火井并见前叙】轩辕百见　孔眀一窥【并见井二】　眞珠三斛　彩笺十
　　様【绿珠井　薛涛井并见前】　善和坊骆驼驮水　太极殿龙狮负山【俱见前叙】　庐陵之瑞空存二色之名　卭邑之光还起一窥之焰【事俱见前】
　　井四
　　原凿而饮【见击壤歌】　不可防【论语井有人焉君子可逝也不可防也】　塞堙【左传并见前】　掘不及泉【孟子譬如掘井九仞而不及泉犹为弃井】　増汋【尔雅井一有水一无水为汋】　原未为损未为益【终日汲引未为损终日泉注未为益】北宫井溢【汉书元帝时謡曰井水溢灭灶烟灌玉堂流金门至成帝时北宫井泉溢王莽之徴】
　　【也】　増井底蛙【后汉书隗嚣使马援往视公孙述于蜀还谓嚣曰子阳井底蛙耳】　恶饮牛【东观汉记淳于恭有井乡里小儿争饮牛恭恶之多置水器汲水满之】　弃之不义【后汉书华歆避董卓之乱遇一丈夫愿得俱此人中道坠井众欲弃之歆曰弃之不义遂相率出之而别】原杞园出云【孙坚讨董卓至杞园井出五色云】　陵云掷石【朱超石与兄书云陵云台上有奇井望之幽然以一石子掷之久方有声】　増恬退无竞【晋书阮瞻尝羣行冐热渇甚有井众竞趋之瞻独逡廵在后俟饮者毕乃进其恬退无竞如此】　原玉沟【蒙汜】　灵井夏凉【风土记云灵井谓冬温夏凉石包也】　银井　玉井【蔡诞曰仙人有玉井】　増金绳五色【伽蓝记河间王琛井置金罐以金五色绩为绳】　胭脂痕【景阳井旧传栏有石脉以帛拭之作胭脂痕故一名胭脂井】　楚俗佻薄【旧唐书李臯为荆南节度使楚俗佻薄不穿井饮臯始命合钱开井以便居人】　出多出少【元和志汉耿恭故井久而有灵车马大至即出多小至即出少李嗣业镇防勒井涸祷之复出】　一室七井【云林异景志霍仙鸣在龙门一室之中开七井夏月坐其上不知有暑气】　非天小也【韩愈文坐井观天曰天小者非天小也】所见不过数星【同上自井中视星所见不过数星】　原冻银牀【杜甫诗露井冻银牀】　増潄寒齿【栁宗元诗汲井潄寒齿清心拂尘服】　旃檀作栏【西吴记吴兴余不乡刺史沈子真宅有井放出毫光八道遂舍宅为八圣寺此梁天监五年事及吴越王镠尝病目取此井水洗之即愈因赐旃檀香木为作井栏】　斗水宽百忧【苏轼诗云安市无井斗水寛百忧】美女吹箫【白泽圗故井之精名观状如美女好吹箫以其名呼之即去　一云井鬼名琼】
　　井五
　　原诗梁范云悲废井诗曰因旧未尝改缘甘故先竭歴稔久无禽一朝见开渫泌泉既斯涌短绠将焉设已获丁氏利方见管公緤　又咏井诗曰乃鉴长秋曲有浚广庭前即源以为浪因方自成圎兼冬积温水叠暑泌寒泉不甘应未竭既涸断来翾　梁汤僧济渫井得金钗诗曰昔日倡家女摘花露井邉摘花还自挿照井还自怜窥窥终不罢笑笑自成妍寳钗于此落从来非一年翠羽成泥去金色尚如鲜此人今不在此物今空传后周宗懔麟趾殿咏新井诗曰当为醴泉出先令浪
　　井开铜新九龙殿石胜凌云台　郑翼过严君平古井诗曰严平本髙尚逺蹈古人风卖卜成都市流名大汉中旧井改人世寒泉久不通年多既罢渫无禽乃遂空如何属秋气唯见落防桐　苏味道咏井诗曰玲珑映玉槛澄澈防银牀流声集孔雀带影出羵羊桐落秋蛙散桃舒春锦芳帝力终何有机心庶此忘　増唐李峤咏井诗曰玉甃谈仙客铜台赏魏君蜀都宵映火杞国旦生云向日莲花净含风李树薰已开千里国还聚五星文　唐杜甫盐井诗曰卤中草木白青者官盐烟官作既有程煮盐烟在川汲井歳搰搰出车日连连自公斗三百转致斛六千君子慎止足小人苦喧阗我何良叹嗟物理固自然　唐孙欣奉试冷井诗曰仙闱井初凿灵液沁成泉色湛青苔里寒凝紫绠邉铜瓶向影落玉甃抱虚圎永愿调神鼎尧时泰万年　唐髙适同朱五题卢使君义井诗曰髙义唯良牧深仁自下车寜知凿井处还是饮冰余地即泉源久人当汲引初体清能鉴物色洞每含虚上善滋来往中和浃里闾济时应未竭懐恵复何如　唐李颀长夀寺粲公院新甃井诗曰僧房来往久露井每同观白石抱新甃苍苔依旧栏空瓶宛转下长绠辘轳盘境界因心净泉源见底寒钟鸣时灌顶对此日闲安　宋王安石九鼎井诗曰沿崖渉涧三十里髙下荦确无人耕扪萝挽茑到山趾仰见吹防何峥嵘余声投林欲风雨末势卷土犹溪阬飞虫淩竞走兽栗霜雪夏落雷冬鸣野人往往见神物鳞甲漠漠云随行我来立久无所得空数石上菖蒲生中官系龙沈玉册小吏磔狗浇银觥地形偶尔藏险怪天意未必司阴晴山川在理有崩竭丘壑自古相虚盈谁能保此千世后天柱不折泉常倾　宋朱子井泉诗曰山髙泽气通石窦飞灵液黙料谷中云多应从此出　宋范成大胭脂井诗曰昭光殿下起楼台拌得山河付酒杯春色已从金井去月华空上石头来　宋楼钥防龙井诗曰路入风篁上翠微老龙蟠井四山围水眞绿浄不可唾鱼若空行无所依胜处虽多终莫及旧防谁在事皆非祗今匏系无由到徒羡聨镳带月归　眀髙啓吴王井诗曰曾开鉴影照宫娃玉手牵丝带露华今日空山僧自汲一瓶寒供佛前花　又冰壶井诗曰圎甃夏生冰光涵数星冷窓有定中僧休牵辘轳绠　眀郑义夫梧井诗曰百尺青梧桐下有寒泉井分眀古镜中照见梧桐影朝汲水花清暮汲水花冷愿得沆瀣杯逺寄蓬山顶　眀陶望龄白龙井诗曰招提万山里门与苍崖对尝闻白龙井窈出清溪外沿洄未觉逺忽抵前山背半壁仙屋深廻峰洞门碍奇峦互倾仄飞溜各形态厓松老将化石笋看来大磐谷戴土耕寒苖接流溉蹊幽生晚畏迳转添新爱己谓人境穷蓦与村翁防息肩支短策洗足坐鸣瀬但见髪垂安能辨年軰因知云雾间神仙宛焉在
　　原赋晋孙楚赋曰倚崇丘以凿井兮临斥泽之淫洿若行潦之滓浊兮靡清流以自娱乃喟尔而有感兮率隣左之数夫脉厥土以兴泉兮登甘醴于虚体象圎川下贯五仞幽泉腾涌津泽傍润抱瓮而汲不设机引絶彼淫饰安此朴愼俗尚其华我笃其信既处湼而不淄又磨之而不磷虽矢志而无妄实防心于大顺渴人来翔行旅是頼辍耕息肩不期而防沈黄李浮朱柰杂狸首之斑如飞清尘以洮汰枕石以盥潄喜遨怡以缓带　晋郭璞井赋曰益作井龙登天凿后土洞黄泉濳源洊臻潏潏防涓幽溟圎渟濙洞深尔乃冠玉槛甃鳞错鼓辘轳弹劲索飞轻裾之缤纷手争骛而互搦长累蜲虵以曾萦兮瑶瓮龙腾而洒激乃回澄以静映状冏然而镜灼挹之不损停之不溢莫察其源动而愈出信润下而徳施壮邑移以不改独星陈于丘墟兮越百代而犹在守虚静以元澹兮不东流而注海气雾集以杳兮声雷骇而漰湃　晋江逌井赋曰惟大朴之既判兮圣应务以表灵演八卦以极用兮运五材以赞生钻丹晖于金石兮引黄泉乎杳巽下火而鼎立兮木上水而井成于是大制既契物遵其徼阡逵分庐宅星列修家给之永用凿阶庭而制穴穿重壤之十仞兮搆玉甃之百节营之不日既汲既渫濳流炤炤寒泉冽冽挹之不损滀之不充纳而不处其有与而不匮其丰先王借象以辨义君子拟淡以自绥神龙来蟠以育鳞列仙一潄而云飞含七徳以几道兮尽众善而莫伐晋王彪之井赋曰考五材之物化寂感而资静水带地而壤润月流天而宵烱燧钻木而发火益穿坤而搆井摹元羲之灵爻仰东宿之飞景歩土脉测水泉方栏结辘轳悬下沈瓶而互汲飞纤绠而幽牵于是杳黄垆之防鲜润下之防澄澜恬以清渟冷朗以寥戾协太阴以化液体上善以流惠　増王起浪井赋曰尔其谺豁百寻之表汹涌重泉之下状灵涛之濳泄匪冽风之是假沦涟不盈触搏恒惊窥坎塪之底有江湖之情积而有润于下混而不伤其淸窥则澄澄乍玉甃而同色汲之浩浩激银瓶而有声鲋飞鳞而不定羊在缶而皆倾洎夫列宿参差晓月韬映摇珠彩而增防涌金波而转浄汤汤下激不施屏翳之功汹汹潜惊讵假阳春之咏然后骇四海之目垂兆人之庆伊厚地之发祥实大君之作圣彼青桐素绠之饰玉栏银牀之盛皆人力之所成固神造之不竞宜乎光瑞典苞坎徳不藏于氷不蓄于墨惟波独涌惟渫可食奉我皇之饮俾上善以为心戒我皇之窥必临深以取则　吕令则义井赋曰地接一都之防邑居狭俗之境川流雨骤车马于焉往来风举云摇帝王由兹行幸魏主罢指梅之策隰朋息寻蚁之请岂非人有其愿地不藏灵色湛湛以天碧防阴阴而昼髙风始秋泛落桐之一叶太阳既没映长天之数星因注水而暂益纵改邑而常寜素绠下悬映垂冰之皛皛铜瓶上汲滴浅溜之泠泠清泉既汲白日可见岂独兼济行李抑亦取给兹县随所求而皆足岂有殊于贵贱
　　原颂宋孔寗子井颂曰天髙听卑载厚流谦挥锋既击跪拜亦霑惟益有作徳逺事兼眀王用汲人具尔瞻原赞晋卞敬宗沟井赞曰爰有邃井冽彼下泉引流重壤合耀青天蕴甘澄洁湛尔终年圗象懐恻寄防嘉荃増晋许逊七靖井赞曰海昏之地府实当阳南昌之
　　州龙安之塲上缭艾县古城之冈地连蛇穴浸截川江爱其地土防民之殃于今立靖万古吉祥
　　原铭后汉李尤井铭曰井之所尚寒泉冽清法律取象不槩自平多取不损少汲不盈执宪若斯何有邪倾増唐栁宗元栁州井铭曰盈以其神其来不穷恵我后之人噫畴肯似于政其来日新
　　増序唐栁宗元栁州井序曰始州之人各以甖甈负江水莫克井饮【甖音鹦甈五计切　甖瓶大腹小口尔雅康瓠谓之甈瓠壷也】崖岸峻厚旱则水益逺人陟降大艰雨多涂则滑而顚恒为咨嗟怨惑讹言终不能就元和十一年三月朔命为井城北隍上未晦果寒食冽而多泉邑人以灌其土坚垍其利悠久【垍巨至切坚土也】其相者浮圗谭康诸军事牙将米景凿者蒋晏凡用罚布六千三百役庸三十六大甎千七百其深八寻有二尺
　　增记唐贾躭八角井记曰蒲城控白马之津迩斥卤之溢里居者井无良焉相地宜视水脉因便道求美泉得之于城濠之右遂成八角合为一甃　宋秦观杭州龙井记曰龙井即旧龙距钱塘十里吴赤乌中方士葛洪炼丹于此当风篁岭之上实深山乱石中之泉也相传有龙居之故曰龙井　邵眞义井记曰义以发衷形外昭施物也井以下汲上彰济人也河间公凿井于城垣之次阳门通庄之右偏署曰义正哉之深源经以善利庇彼宇达于交衢铁其瓶以永不羸石其甃以给无泥飞轮周散泄窦前注淬而平之随用不私主发生以流润当赫曦以伏炎在摇落而激清抵凝沍而不闭环四序以一其恵俾憧憧者知饮濯所向焉昏者得以陶荡瘵者由之蠲愈涤汰氛坌沃洒蒸灼澹然不改与地配久化嚣阓为闲敞隣梵宫以清净修廊对开连楼郁峙指心而授应日而就彼丰福吉禄繁荣重庆欲不萃于河间之门得乎
　　增文唐杜牧塞废井文曰井废輙不塞于古无所据今之州府防事有井废不塞居第在堂上有井废亦不塞或匣而护之或横木以土覆之至有歳久木朽防人以致于死夫井虽列在五祀在都邑中物之小者也若盘庚五迁其都社稷宗庙尚毁其旧而独井不可塞耶古者井田九顷八家环而居之一夫食一顷中一顷树凿井而八家共汲之所以借齐民而重泄地气古者八家共一井今家有一井或大家至于四五井十倍于古地气漏泄则所产脆薄人生于地内今之人不若古之人浑刚坚一寜不由地气泄漏哉易曰改邑不改井此取象言安也非井不可塞也



　　御定渊鉴函卷三十四
&lt;子部,类书类,御定渊鉴类函&gt;
　　钦定四库全书
　　御定渊鉴函卷三十五
　　地部十三【津　渡附　渠　隄附沟洫　堰埭】
　　津一【渡附】
　　原説文曰津水渡也濮小津也　增尔雅曰析木谓之津杜预曰箕斗之间有天汉故曰津
　　津二【渡附】
　　增吕氏春秋曰禹东至抟木之地日出九津靑之野鸟谷靑丘之乡南至沸水漂漂九阳之山西至饮露吸气之民积金之山北至夏海之穷衡山之上积水积石之山不有懈堕　水经注曰吕望老而无遇行年五十卖食棘津七十则屠牛朝歌九十身为帝师　原续汉志曰河东大阳县有茅津北屈县有采桑津按茅津秦穆公伐晋常渡此　论语曰长沮桀溺耦而耕孔子过之使子路问津焉长沮曰夫执舆者为谁子路曰孔丘曰是知津矣　增孔子家语曰楚昭王渡江有物来触
　　王舟舟人取之以献于王羣臣莫有识者王使聘鲁问孔子曰萍实也剖而食之可以霸昭王复令使者问何以知之孔子曰丘昔之郑过陈闻童谣云楚王渡江得萍实大如斗赤如日剖而食之甜如蜜是以知之今名香水渡在袁州府萍乡县　吴越春秋曰子胥至昭闗闗吏欲执之子胥诈曰上所以索我者美珠也今珠已亡矣将往取之闗吏不敢执追者在后几及至江岸得渔父乘舟渡之乃免　水经注曰曹州离狐县有延津澹台子羽投璧断蛟处　原列女传曰赵简子南击楚津吏醉卧不能渡简子召欲杀之津吏女子持檝而前曰妾父闻君东渡不测之水恐风波之故祷九江三淮之神不胜巫祝杯酌余沥醉至于此妾愿以鄙躯易父之死简子将渡少一人乃备员持檝遂与渡中流发河激之歌简子悦以为夫人　增吴越春秋曰勾践入吴吴王赦之归国范蠡执御至三津之上仰天长叹泪下沾襟曰嗟乎孤之屯厄谁念复生渡此津也　濳确书曰罂浮渡在邵阳黄河之侧昔韩信设疑兵于此诳魏王豹以木罂渡者　水经注曰汉武微行柏谷遇辱窦门又感其妻深识之馈既返玉阶厚赏赉焉赐以河津令其鬻渡今窦津者是也　又曰云中定襄之间有津曰君子津汉桓帝十三年西幸榆中东行代地洛阳大贾赍金货随帝后行夜迷失道往投津长贾人死津长埋之其子寻求父防发塜举尸资费一无所损其子悉以金与之津长不受事闻于帝曰君子也即名其津为君子津　又曰白马县有白马津因山上常有白马羣行悲鸣则河决驰走则山崩　濳确类书曰危渡在眞定府深州汉光武南奔至滹沱冰合军渡未毕冰忽解因名　郡国志曰陕州平陆县小平津张让刼献帝处　晋书曰雷焕卒子华为州从事持剑行经延平津忽于腰间跃出堕水使人没水取之不见剑但见两龙各长数丈蟠萦有文章没者惧而返　潜确书曰五马渡在江寜县幕府山前晋元帝与诸王渡江处童謡云五马浮渡江一马化为龙　又曰麾扇渡在江南江寜府治南一名毛公渡晋陈敏据建业军临大航岸顾荣以白羽扇麾之其军遂溃因名今为瓦屑坝　又云桃叶渡在上元县秦淮河口王献之爱妾名桃叶尝渡此献之作歌送之曰桃叶复桃叶渡江不用楫但渡无所苦我自迎接汝　酉阳杂爼曰晋太始中刘伯玉妻段氏性妬忌伯玉尝诵洛神赋语其妻曰娶妇得如此吾无憾焉妻曰君何与水神善而欲轻我吾死何愁不为水神其夜乃自沈而死死后七日托梦语伯玉曰吾今得为神也伯玉遂终身不复渡水有妇人渡此津者皆坏衣枉妆然后敢济不尔风波暴发丑妇虽妆饰而渡其神亦不妬也故齐人语曰欲求好妇立在津口妇立水傍好丑自彰　十六国春秋曰慕容徳自邺率众南徙滑防既无舟楫而流澌冰合于夜中济讫旦而冰泮燕民神之因谓是处为天桥津　挥麈后录曰建炎初六飞南渡百僚窜身扬子江津舟人乘时射利是时叶宗谔逃难至江浒实不携一钱忽覩妇人羙而艳语叶云妾有金钗二只可付以济公幸负我以趋叶从之甫扣船舷失手妇人坠水而没叶独得逃生怅然叶后以直龙圗阁帅建康其家影堂中设位云扬子江头妇人岂神托此以全其命乎
　　津三【渡附】
　　原因河　渉川【因河为津　易利渉大川】乱流　画水【崔豹古今注津吏霍里子髙见白首征夫被髪提壶乱流而渡其妻止之不及遂溺而死妻乃援箜篌作公无渡河之曲歌终亦投河而死　吴猛羽扇画水而渡】　木罂　羽扇【韩信撃魏陈船欲渡临晋而伏兵从夏阳以木罂渡军虏魏王　晋顾荣以白羽扇麾陈敏军自溃因名白羽渡】　必笑　善防【传曰溺人必笑　文子曰善防者必溺】　负石　试船【韩诗曰申屠狄非其世负石投河而沈死　魏杜敬伯为仆射受诏作御楼船于陶河试船遇漂没帝为流涕】　川防　水禁【周礼禁川防者备沈溺也又礼记曰舟而不防水中害人之境则禁之】　嫂溺　女【孟子曰嫂溺援之以手者权也嫂溺不援是豺狼也　防稽録曰曹娥父投江其尸不获乃沿江号哭七日不絶声乃自投江三日抱父尸俱出皆死家人収之为立孝女碑即黄绢之碑也】　雷焕佩剑　陈平刺船【雷焕事见前　陈平渡河舟人疑有金玉乃脱衣与刺船自免】　溺海衔石　沈湘怀沙【山海经精卫本赤帝之女防于东海溺而不返化为寃禽详海　屈原既放临渊有懐沙之志遂投湘江汨罗而死】　问诸水濵　于鱼腹【齐桓责楚曰昭王南征而不复寡人是问屈完曰昭王不复君其问诸水濵　楚辞屈原曰寜赴湘流于鱼腹中】　忘子产之诫既闻狎而玩之　弃仲尼之言果见蹈而死者【子产曰水懦弱人狎而玩之　孔子曰水火吾见蹈而死者未见蹈仁而死也】
　　津四【渡附　溺附】
　　原飞【吴主曰北来诸军乃飞渡也】　鬻【操舟鬻渡利供百口列子】　褰裳渉溱脱挽济洧【子产】　渐裳濡轨　深厉浅掲　杨栁津　白马津　孟津【书惟十有三年戊午师渡孟津】　不吊【礼死而不吊者三畏压溺溺凭河也】无悔【暴虎冯河死而无悔】　偾车【左传郑伯之车偾于济遇大风飘之入济也】　覆
　　舟【水所以载舟亦所以覆舟】　浮尸　沈骸【辨命论曰伍贠浮尸于江流三闾沈骸于湘渚】延夀恶梦【王延夀文考曾有恶梦恶之乃作叙梦赋以自励后溺水而死】　士龙顾
　　影【陆士龙尝着缞绖上船于水中顾其影因大笑落水人救免溺】　増竞渡【杜亚拜淮南节度使方春南民为竞渡戏亚欲轻驶乃髹船底使篙人衣油防衣没水不濡】　夜济合流【王沛兼御史中丞李光顔讨吴元济奇沛风槩署行营兵马使时诏书趣战诸将观望沛引兵五千夜济合流扼贼冲】蒲津【李固言领河中节度使蒲津嵗河水壊梁吏撤笮用舟邀丐行人固言至悉除之】　津
　　筏【开张箧中寳自可得津筏韩愈诗】　通津【浮防靡定处偶往即通津同上】　潋緑古津逺【杜牧诗】　舟航所聚【崔融税闗市防天下诸津舟航所聚旁通巴汉前指闽越七泽十薮三江五湖控引河洛兼包淮海舸巨舰千舳万艘交贸往还憧憧永日】　大津无梁皆给船人【量其大小难易以定其差唐六典水部】　渡水并须近江白丁便水者充【分为五畨别一替唐六典同上】
　　津五【渡附】
　　原诗魏文帝在孟津诗曰良辰啓初节髙会搆欢娱清歌发妙曲乐正奏笙竽曜灵忽西迈炎烛继望舒翼日浮黄河长驱旋邺都　增唐卢照隣九龙津集诗曰落落树阴紫澄澄水华碧复有翻飞禽徘徊疑曵舄　杜审言春日江津逰望诗曰旅客摇边思春江弄晚晴烟销垂栁弱雾卷落花轻飞棹乘空下囘流向日平鸟啼移几处蝶舞乱相迎忽叹人皆浊隄防水至清谷王常不让深可戒中盈　骆賔王晚泊蒲津诗曰二庭归望断万里客心愁山路犹南属河源自北流晚风连朔气新月照边秋灶火通军壁烽烟上戍楼龙庭但苦战燕颔防封侯莫作兰山下空令汉国羞　孟浩然与黄侍御泛北津诗曰津无蛟龙患日夕常安流本欲避骢马何知同鹢舟岂依今日幸会是昔年逰莫奏琴中鹤且随波上鸥隄縁九里郭山面百城楼自顾躬耕者才非管乐俦闻君荐草泽从此泛沧洲　杜甫过津口诗曰南岳自兹近湘流东逝深和风引桂楫春日涨云岑回道过津口而多枫树林白鱼困密网黄鸟喧嘉音物微限通塞恻隠仁者心瓮余不尽酒膝有无琴圣贤两寂寞独开襟　宋之问入崖口五渡寄李适徐彦伯诗曰抱琴登絶壑伐木泝清川路极意谓尽势廻趣转绵人逺草木秀山深云影鲜余负海峤情自昔防尚然弥旷十余载今来宛仍前未窥仙源极独进野人船时攀乳窦憩屡薄天窓眠夜弦响松月朝楫弄苔泉因防象外理永谢区中缘碧潭可遗老丹砂堪学仙莫使驰光暮空令归鹤怜　李白早过漆林渡寄万巨诗曰西经大蓝山南来漆林渡水色倒空青林烟横积素漏流昔吞翕沓浪竞奔注潭落天上星龙开水中雾峣岩汪公栅突兀陈焦墓岭峭纷上千川眀屡廻顾因思万夫子解渇同琼树何日覩清光相欢咏佳句　杜甫白沙渡诗曰畏途随长江渡口下絶岸差池上舟楫窈窕入云汉天寒荒野外日暮中流半我马向北嘶山猨饮相唤水清石礧礧沙白滩漫漫逈然洗愁辛多病一踈散髙壁抵嵚崟洪涛越凌乱临风独囘首揽辔复三叹　又水防渡诗曰山行有常程中夜尚未安微月没已久崖倾路何难大江动我前汹若溟渤寛篙师暗理楫歌笑轻波澜霜浓木石滑风急手足寒入舟已千陟巘仍万盘廻眺积水外始知众星干逺逰令人痩衰疾惭加飡　王昌龄沙苑南渡头诗曰秋雾连云白归心浦溆悬津人空守缆邨馆复临川蓬隔苍茫雨波通演漾田孤舟未得济入梦在何年　宋杨万里杨家渡诗曰春迹无防可得寻不将诗眼看春心莺边杨栁溪边草一日青来一日深　眞山民泊白沙渡诗曰日暮片帆落渡头生暝烟与鸥分渚泊邀月共船眠灯影渔舟外湍声客枕边离懐正无奈况复听啼防　眀吴浩泊洲渡诗曰淮烟漠漠夕阳收楚昏昏翳客舟风度钟声来北固帆将灯影过扬州云消碧海天无际波撼金山地欲浮独恨壮逰非昔日满江风露夜如秋周翼中秋泛舟鵞津诗曰八月十五夜何其鵞湖漾舟人未归水生金浪兼天涌云渡靑傍月飞鸿雁沙寒微有影芰荷秋冷不成衣故人一去渺何许黄鹤旧矶今是非　王恭舟次镡津诗曰木落川气凉鸿飞水容夕微灯射逺沙夜榜隣幽石月色栖处寒霜花坐来白遥见九华峰苍苍但萝薜　史谨桃叶渡诗曰重经古渡立斜曛愁见桃花两岸春欲向东风唱桃叶江边怕有别离人　沈贞桃花渡诗曰渡头浑似曲江濵谁种桃花隔世尘红雨绿波三月暮暖风黄鸟数声春舟横落日非无主树隔层霞不见人几欲前源访仙迹迷茫何防问通津　程敏政古箭渡诗曰古箭渡头春水急古箭舗下春泥湿风吹一道雨微収黒压四山云未入邮亭飰罢闻竹鸡肩舆扶过苍崖西行人道侧乱相指雨阵复来云脚齐　李言恭晓渡诗曰烟晓栖鸦长汀带白沙中流聊撃节新水快浮槎云与人争渡春随客到家遥知飞防日开满石城花　释梵琦西津诗曰月满潮来盛天空野望低侵吴甸北帆入楚江西俊鹘秋方下慈乌晓更啼即看霜露及风景色凄凄原铭后汉李尤孟津铭曰洋洋河水赴宗于海经自中州龙圗所在黄函白神赤符以信昔有周武集防孟津鱼入王舟乃往克殷
　　渠一【隄附】
　　增说文曰渠水所居也一曰渠勤也又深广貌
　　渠二【隄附】
　　增西征记曰洛阳城外四面有阳渠水周公所制也原史记曰韩闻秦之好兴事欲罢【音疲】之无令东伐乃使水工郑国间説秦令凿泾水自中山西抵瓠口为渠并北山东注渭三百里欲以溉田中作而觉欲杀郑国郑国曰始臣为间然渠成亦秦之利也卒使就渠渠就而用注四万余顷收皆亩一钟于是闗中为沃野秦以富强因名曰郑国渠　汉书曰张掖郡有千金渠　地理书曰荥阳有浪荡渠　增舆地广记曰秦时李冰作石犀五以厌水精穿石犀渠于南江命曰犀牛里【唐置犀浦县属益州取此为名】　水经注曰汉中安阳县水北有七女池池东有眀月池状如偃月皆相通注谓之张良渠葢良所开也　沟洫志曰宣帝地节中光禄大夫郭昌使行河北曲三所水流之势皆邪直贝丘县恐水盛隄防不能禁廼各更穿渠直东经东郡界中不令北曲渠通利百姓安之成帝初淸河都尉冯逡言地节时郭昌穿直渠后三嵗河水更从故第二曲间可六里复南合今其水势复邪直贝丘宜复穿渠东行　又曰待诏贾让言若多穿漕渠于冀州地使民得以溉田分杀水怒恐议者疑河大川难禁制荥阳漕渠足以下之其水门但用木与土耳　王嘉传曰哀帝为董贤治大第开门乡北阙引王渠灌园池注苏林曰王渠官渠也犹今御沟　沟洫志曰自郑国渠【始皇元年乙夘】至元鼎六年【庚午】百三十六嵗而儿寛为左内史奏请穿凿六辅渠以益溉郑国傍髙卭之田　汉书曰召信臣迁南阳太守好为民兴利躬劝耕农出入阡陌令视郡中水泉开通沟渎起水门提阏凡数十防以广漑灌嵗嵗增加多至三万顷为民作均水约束刻石立于田畔以防分争　后汉书曰樊重所起庐舎皆有深堂髙阁陂渠灌注又池鱼牧畜有求必给　又曰汉司空王梁之为河南也将引谷水以漑京都渠成而水不流坐免后张纯堰洛通漕洛中公私怀赡是渠今引谷水盖纯之创也亦谓之九曲渎　何敞传曰和帝时为汝南太守修鲖阳旧渠百姓頼其利垦田增三万余顷吏人共刻石颂敞功徳　安帝纪曰元初三年修理太原旧沟渠灌漑官私田注郦元水经注曰昔智伯遏晋水以灌晋阳后人踵其遗迹蓄以为沼分为二派北渎即智氏故渠也其渎乘髙东北注入晋阳城以灌漑东南出城注于汾水今所修沟渠即谓此　洛阳记曰千金堨旧堰谷水魏时更脩此堰积石为堨而开沟渠五所谓之五龙渠　晋纪曰魏眀帝靑龙元年司马懿穿成国渠筑临晋陂漑田数千顷国以充实焉　邓艾传曰时欲广田蓄谷使艾行陈颖以东至夀春艾为田良水少不足以尽地利宜开河渠可以大积军粮又通军运之道乃着济河论以喻其指　水经注曰刘靖碑云刘靖登梁山以观源流相以度形势嘉武安之通渠羡秦氏之殷富乃使帐下督丁鸿军士千人以嘉平二年立堨于水道髙梁河造戾陵堨开车箱渠　刘云传曰隋宇文恺于河阴巩洛梁公堰厮河为通济渠　裴延儁传曰儁迁幽州刺史范阳郡有旧督亢渠径五十里渔阳燕郡有故戾陵诸堨广袤三十里表求修复营造溉田百万余亩为利十倍百姓頼之　卢贲传曰贲为怀州刺史开皇中决沁水东注名曰利人渠又入温县名曰温润渠以漑舄卤　防要曰开元九年李元纮擢京兆少尹诏令疏决三辅渠时王公权要之家治渠立硙以治水田元纮一切隳之百姓大获其利　薛大鼎传曰髙宗时为沧州刺史无棣渠久廞塞大鼎浚治属之海商贾流行里民歌曰新沟道舟檝利属沧海鱼盐至昔徒行今骋驷美哉薛公徳滂被又疏长芦漳衡三渠泄污潦水不为害　温造传以居舎人出为朗州刺史开后乡渠百里漑田二千顷民获其利号曰右史渠　玉海曰至道元年上问侍臣汴水疏凿之由张洎讲求其事奏曰惠民金水五丈汴水等四渠派引脉分会于天邑舳舻相接赡足京师以无匮乏惟汴水横亘中国首承大河漕引江湖利尽南海半天下之赋由此而进大禹疏凿炀帝防甽终为国家用岂天意乎　又曰至和二年襄州宜城令孙永治长渠熈寜六年守臣曾巩着令上司农为记曰秦白攻楚去百里立堨壅水为渠以灌今长渠是也郦道元谓漑田三千余顷盖水出西山诸谷者其源广而流于东南者其势下也　梦溪笔谈曰苏州至昆山县凡六十里皆浅水无陆途民颇病渉久欲作长堤但无防求土嘉祐中人有献计就水中以蘧蒢刍藁为墙栽两行相去三尺去墙六丈又为一墙亦如此漉水中淤泥实蘧蒢中干则以水车畎去两墙之间旧水墙间六丈皆土留其半以为隄脚掘其半为渠取土以为隄每三四里则为一桥以通南北之水不日隄成至今为利　又曰熙寜中濉阳界中发汴堤淤田汴水暴至堤防颇坏防将毁人力不可制都水丞侯叔献时莅其役相视其上数十里有一古城急发汴堤注水入古城中下流遂涸急使人治隄防次日古城中水盈汴流复行而隄防已完矣徐塞古城所决内外之水平而不流瞬息可塞众皆伏其机敏　闻见前录曰元丰七年洛中大雨伊洛涨坏天津桥波浪与上阳宫齐伊洛南北合而为一深丈余第宅庐舎皆壊唯伊水东渠有积薪塞水口故水不入府第韩康公乃筑水南新城新堤眀年夏洛水复涨至新城堤下不能入洛人徳之　梦溪笔谈曰钱塘江钱氏时为石堤堤外又植大木十余行谓之滉柱寳元康定间人有献议取滉柱可得良材数十万既而旧木出水皆朽败不可用而滉柱一空石堤为洪涛所激嵗嵗摧决　又曰杜伟长为转运使人有献说自浙江税塲以东移退数里为月堤以避怒水众水工皆以为便独一老水工以为不然密谕其党曰移堤则嵗无水患若曹何所衣食众人乃从而和之伟长不悟费以钜万然犹不若滉柱之利也
　　渠三【隄附】
　　原大防　小决【大为之防　子产曰防人犹川不如小决使导】　引河　通运【史记西门豹为邺令凿十二渠引河水灌田当时人苦役豹曰百嵗后父老子孙思我至今得水利民富足汉长吏以十二渠桥絶驰道相近欲合二渠为一桥父老不肯曰贤君之法式不可改也　魏贾逵字梁道为豫州通运渠二百里所谓贾侯渠】　为井　广田【严熊言临晋民愿穿洛以溉重泉以东万余顷故恶地于是穿渠洛水至商顔下岸善崩往往为井井渠之生自此始穿渠得龙首骨故名龙首渠　倪寛奏开六辅之渠水以广溉灌田也】　股引　派连【股支别引水也】　夏禹濬　马援穿【禹曰予修濬畎浍距川濬深也距至也深之以通至于川也　汉马援所过郡县为穿渠灌漑以利民】　防巩川　引泾水【后汉王梁字君严为河南尹穿伊谷水注洛阳城下东防巩川及渠成开决而水不流有司劾之　汉书赵中大夫白公引泾水为渠　详泾】　非窃壤可堙岂积灰能止　涨桃花之水　决瓠子之河【三月桃花水至汉武决瓠子河发卒数万塞之自临河令将军以下皆负薪上悼功不成作瓠子歌】　茍月令
　　不行阙脩利之备　则时雨将降致昏垫之忧
　　渠四【隄附】
　　原止水【礼曰夫礼之禁乱犹防之止水所自来也故以旧防为无用而坏之者必有水败以旧礼为无所用而去之者必有乱患】　防水【善防水者使水淫之注滛读为廞谓水淤泥土留着助为之厚也】置使【晋书都水使者汉之水衡之职东都省都水置河隄使者】　障泽【台骀宣汾洮障大泽】羡溢【汉书河决平原将塞之议者曰水势各异不博议利害若隄不及冬成春来桃花水盛必羡溢】
　　【有填淤反壤之害也】　脩利【季春天子命有司曰时雨将降修利隄防】　成【河隄使者王延世以竹落长四丈九尺围盛以小石两船夹载下之三十六日河堤成也】　坏【汉书河决酸枣坏金隄】增卑培薄【沟洫志曰缮完故堤增卑培薄】　大防外杀【谓下厚上薄也】　增凿渠决河【隋炀帝恃四海之富凿渠决河自伊洛属之扬州疲生人之力泄天地之藏中国之难故宗庙为墟逆元气之理也陈子昂上言】　西苑龙鳞【隋炀帝筑西苑其内为海十里海北有龙鳞渠】执畚无忤【张志和县令使浚渠执畚无忤色】　捍钱塘江【六帖白居易迁为杭】
　　【州刺史始筑堤捍钱塘江钟泄其水溉田千顷】　私钱募治【五代史安彦威徙鎭归徳是时河决州命彦威塞之彦威出私钱募民治堤】　百种香色【金銮密记翰林有龙口渠通内苑大雨之后必飘诸花蘂径由渠而出有百种香色名不可尽春月尤妙】　宰相沙堤【唐制宰相礼絶班行拜相日府县载沙填路自私第至子城东街名曰沙堤杂记】　彻壅通堙【杜亚拜淮南节度使至则治漕渠引湖陂筑防庸入之渠中以通大舟夹隄髙卬田因得漑灌疏起道衢彻壅通堙人皆恱頼】广漑道【髙士亷进益州长史秦时李氷导汶江水灌田濒水者顷千金民相侵冐士亷附故渠厮引旁出以广溉道人以富饶】　兴成【李石奏咸阳令韩辽治兴成当咸阳右十八里左直永丰仓秦汉故漕渠城咸阳抵潼闗三百里无车挽劳则辕下牛尽可耕永利秦中矣】　凿赣石梗崄以通舟道【路应为防州刺史凿赣石梗崄以通舟道】　时其钟泄【髙瑀领忠武节度使州北水旱无年瑀相地宜筑堤庸百八十里时其钟泄民頼不饥】　倡优水戏【黎干迁京兆尹京师苦樵薪乏干度开漕渠兴南山谷口尾入于苑以便运载帝为御安福门观之干密具船作倡优水戏冀以媚帝久之渠不就】　巨渠决太古众水为长蛇【杜甫柴门诗】　增石为防【栁宗元兴州江运记增石为防膏我稻粱】　清渠一邑传【杜甫秦州】　十石垆渠【唐地理志河中府龙门东南二十三里有十石垆渠二十三年县令长孙恕凿溉田良沃亩収十石】
　　渠五【隄附】
　　増诗宋梅尧臣汴渠诗曰我实山野人不识经济宜闻歌汴渠劳谩缀汴渠诗汴水源本清随分黄河枝浊流方已盛淸派不可推天王居大梁龙举云必随设无通舟航百货当陆驰人肩牛骡驴定应无完皮茍欲东南苏要省聚敛为兵卫讵能削乃须雄京师今来虽太平尽罢未是时愿循祖宗防勿益羣息之譬竭两川赋岂由此水施纵有三峡下率皆麄冗资慎莫尤汴渠非渠取膏脂　石介汴渠诗曰隋帝荒宴逰厚地刳为沟万舸东南行四海困横流义旗举晋阳锦帆入扬州扬州竟不返京邑为墟丘吁哉汴渠水至今病不瘳　孔武仲堤下诗曰堤下人家喧笑语髙掲靑帘椎瓦鼓黄流滚滚经檐甍一任征夫作船苦绿榆覆水平如杯前湾旋放水头来深如怒虎着船底玉石磊砢相喧豗黄河虽断隋渠急舟楫舒迟行旋涩独上平堤望逺天衣裘已畏西风入　孔平仲汴堤行诗曰长堤杳杳如丝直隐以金椎密无迹当年何人种绿榆千里分阴送行客波间交语船上下马头一别人南北日轮西入鸟不飞从古舟车无断时　晁补之五丈渠诗曰五丈渠河水齧堤三里余悬流下喷水渤潏讹言相惊有怪物泺东渔子浮两舠清晨径流防鬛摇惊人跳横触岛大鲟十尺长夭矫杀之信宿不敢言并邨稍稍闻者喧伐鳞刲肉担揭去两日一邨猫犬饫夜来水泛州西原青青百顷白波翻里巫推变咎渔子豫且贼神实为此此一年不谷食卖鱼取钱当常职闻道相家口津人无敢慿大鱼死小鱼灵
　　原颂后汉蔡邕京兆樊惠渠颂曰洪范八政一曰食周礼十职一曰农生民之本于是乎出丰植财用于是乎在阳陵县东厥地污泥嘉谷不殖光和五年京兆尹樊君勤恤民隐乃命立新渠曩之毒田化为甘壤相与讴谈斐然成章谓之樊惠渠其歌曰我有长流莫或阏之我有沟浍莫有达之田畴斥卤莫修莫治饥馑困瘁莫恤莫思
　　增铭李翺江州南湖堤铭长庆二年十二月江州刺史李君濬之截南陂筑堤三千五百尺以通四隣之路畜水为湖人得其赢李翺铭以纪之辞曰天地作物功或不周贤人相之智与神侔漭漭南陂冬干夏滮九江涨潮潜逆流东南百民城市所繇水积既深大波其彪亦有舟航覆溺之忧担壅疉路车轫其辀童婴涕堕老妇号愁厯古迨兹孰为甿筹濬之之来养民如身乃筑长堤拒江之濒厚其钱佣以饱饥人南北东西百里鬭臻莫不用力金槌响振虓讙相厉不督而勤堤既成止冈联突坚若石城障为潴水蒲莞菱芡鸿鸧鳣鲤唯其所取或食或祀长堤坦坦植之杨槐架豁飞圯以便去来除险作利非贤不能歌示江人式恱汝懐
　　增判唐南华修河隄不溉田判曰长河千里圣主一清汉帝宣防犹负薪于瓠子王尊东郡尚坚立以安人所以河公不仁时闻泛滥主司有事每见隄防盖却略于石门亦摧杀其水怒傅以客土将全其邑居聚之淇竹实拯以昏垫常流不弛于正道泗野寜浮于齧桑谅廵植之为功奚褰帷而始诘必人同郑白食我京师或且溉而有余何屯膏而不作均夫邺令招不智于漳河异彼武安顿遗利于鄃邑良能沃野义在随时请据河渠之书无违沟洫之志
　　增记唐栁宗元石渠记曰自渇西南行不能百歩得石渠民桥其上有泉幽幽然其鸣乍大乍细渠之广或咫尺或倍尺其长可十许歩其流抵大石伏出其下逾石而往有石昌蒲被之靑鲜环周又折西行旁防岩石下北堕小潭潭幅员减百尺清深多鯈鱼又北曲行纡余睨若无穷然卒入于渇其侧皆诡石怪木奇卉美箭可列坐而庥焉风摇其顚韵动崖谷视之既静其聴始逺予从州牧得之揽去翳朽决防土石既崇而焚既酾而盈惜其未始有传焉者故累记其所属遗之其人书之其阳俾后好事者求之得以易元和七年正月八日蠲渠至大石十月十九日逾石得石小潭渠之美于是始穷也
　　沟洫一
　　增释名曰田间之水曰沟沟者构也从横相交构也尔雅曰谿注谷曰沟　周礼曰匠人为沟洫九夫为井井间广四尺深四尺谓之沟方十里为成成间广八尺深八尺谓之洫　尔雅曰沟注浍曰渎　益稷谟曰决九川距四海濬畎浍距川注九州名川通之至海正义以小注大故从畎遂沟洫乃以入浍浍入于川川入于海是畎内之水亦入海也　周礼曰地官遂人掌之野【野谓甸稍县都】凡治野夫间有遂遂上有径十夫有沟沟上有畛百夫一酂之田千夫二鄙之田万夫四县之田遂沟洫浍二寻深二仞径畛涂道路皆所以通车徒于国都也万夫者方三十三里少半里九而方一同以南畮圗之则遂从沟横洫从浍横九浍而川周其外焉　又曰稻人掌稼下地【以水泽之地种谷】以潴蓄水以防止水以沟荡水以遂均水以列舎水【非一道以去水也】以浍冩水以渉扬其芟作田注偃猪者蓄流水之陂也防猪旁隄也遂田首受水小沟也列田之畦防也浍田尾去水大沟　又曰冬官匠人为浍洫【主通利田间之水道】耜广五寸二耜为耦一耦之伐广尺深尺谓之甽田首倍之广二尺深二尺谓之遂【夫间小沟】九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍【此畿内采地之制采地制井田】専达于川各载其名【识水所从出】凡天下之地埶两山之间必有川焉大川之上必有涂焉凡沟必因水埶防必因地埶善沟者水潄之善防者水滛之凡沟防必一日先深之以为式【程人功也】里为式然后可以傅众力疏六乡六遂与公邑皆为沟洫法三等采地乃为井田按遂人则百里之内八十一浍此井田则一同惟一浍彼遂在夫间故以南亩遂则纵矣此井田云田首倍之为遂以南亩图之遂即横也【遂人沟浍之制与匠人异　遂人言五沟之制而始于遂匠人言五沟之制而始于甽地形有逆顺水埶有迟故遂人之沟浍防匠人之沟浍密至于下地又有稻人之法遂人成周之制匠人兼异代之制】　又曰夏官司险设国之五沟注遂沟洫浍川也　又曰掌固脩沟池渠之固　晏子曰寻常之沟洫巨鱼无所还其体而鲵防为之制　孟子曰思天下之民匹夫匹妇有不被尧舜之泽若已推而内之沟中　水经注曰酒泉延夀县南有山石水出防莒地为沟　又曰髙唐县有甘枣沟水侧多枣故俗取名沟焉　崔豹古今注曰羊沟者言羊喜抵触垣墙故为沟以隔之　一曰植髙杨于其上故谓之杨沟
　　沟洫二
　　增濳确书曰狼乳沟在陜西西安府邠州即后稷弃而狼乳处　博物志曰徐偃王治其国仁义着闻欲周行上国乃通沟陈蔡之间得朱弓朱矢　传曰郑子驷为田洫正封疆而侵四族田子产作封洫　传曰梁伯好土功乃沟公宫　又曰鲁将与齐战师不逾沟樊迟曰请三刻而逾之众从之　又哀元年吴城防沟通江淮杜预曰于防江筑城穿沟东北通射阳湖西北至涡口入淮通粮道也今广陵防江是　国语曰吴王夫差旣杀申胥不稔于嵗乃起师北征开为深沟通于商鲁之间北属之沂西属之济以防晋定公于黄池　潜确书曰斩虵沟在江南徐州丰县即汉髙帝斩白虵防又曰楚迷沟在滁州全椒县西羽战北迷路田父绐
　　之曰左左乃大泽即此沟距隂陵五里　史记曰汉王四年项羽与汉王约中分天下割鸿沟而西者为汉鸿沟而东者为楚项羽归汉王父母妻子军皆呼万嵗汉旧仪曰祭四沟用牲　阮胜之记曰吴王濞开茱茰沟通运至海陵仓北有茱茰邨以邨立名　扬子圗经曰六合县东三十里从岱石湖入四里至沟中心与陵分界案后汉书张纲为广陵太守济惠于百姓勤课农桑于东陵邨东开北沟引湖水灌田以此号为张纲沟殷氏世传曰殷衮为荥阳令先多淫雨百姓饥馑君
　　乃穿渠入河四十余里防原隰用致丰年民頼其利号曰殷沟而颂之　伏滔北征记曰姑熟西北有甘寜墓孙皓时占者云墓有王气皓凿其后十许里曰直渎
　　沟洫三
　　增禹尽　樊逾【论语禹尽力乎沟洫　左传鲁与齐战樊迟请三刻而逾沟详见前】　荡水　达川【周礼以沟荡水　又曰遂沟洫浍专达于川各载其名详见前】　修利　开通【月令季春之月命司空曰时雨将降下水上腾循行国邑周视原野修利隄防道达沟渎开通道路毋有障塞】　甘枣　髙杨【髙唐县有甘枣沟　杨沟植髙杨于上也详俱见前】　茱茰琵琶【茱茰沟在扬州府江都县东北东过茱茰埭入海陵县　琵琶沟在河南防封府城南隋炀帝欲幸江都始凿此沟即莨荡渠也旧圗经云形似琵琶故名】　洗马　显钟【洗马沟在北直顺天府西南相传光武北廵洗马于此　显钟沟在兴安州紫阳县昔沟中流水涌出二钟一流入均州一流入兴安州今天圣寺钟是也】　鸿沟　涤渠【战国策苏秦説魏襄王曰大王之地南有鸿沟今在祥符县即楚汉分界防　翟沟一名涤渠在封丘县南西接黄河支流引渎东入环带萦纡澄澈如鉴】尧开　周赐【尧沟在兖州府曹州昔帝尧所开沟也左传周武王赐太公履北至无埭今有无埭沟在山东济南府海丰县西北沟东与鬲津河合】　郦亭　杜家【潜确书云郦亭沟在保定府清苑县即拒马水也　杜家沟在四川成都府资县池水一清泠澄澈下即龙泉祠天将雨则云生窍穴雾弥空谷】　斗酒别　一叶题【古诗曰今日斗酒别眀日沟水头蹀御沟上沟水东西流　唐诗纪事顾况逰御沟上拾一叶有题诗因亦题一絶置上流眀日再逰又拾一叶有诗曰一叶题诗出禁城谁人唱和独含情自嗟不及波中叶荡漾乘春取次行】
　　沟洫四
　　原尽力【禹尽力乎沟洫注沟洫亦渠也】　掌禁【雍氏掌沟渎浍池之禁几害于国稼者春令为阱擭沟渎之利于民者秋令塞阱杜擭注害于国稼者谓水涝禽兽也】地阞【考工记曰凡沟洫逆地阞谓之不行注阞犹脉理也不行谓决溢也】　湍齧【稍沟三十里而广倍注谓不垦地之沟也郑司农云稍读为桑螵蛸之蛸谓水湍齧沟也故三十里而广倍稍音消】　水庸【礼曰祭防以水庸事也注云水庸沟也】　大封【周礼大封之礼令众也注谓正封疆沟涂也】　达【月令三月中气后五日天子命有司逹沟洫】　增勿与战【武经深沟髙垒勿与为战】　钱埒金沟【王武子买地作埒编钱布地当时号金沟】　愚沟【栁文合流屈曲而为愚沟】　一心穿地【旧唐书姜师度有巧思颇知沟洫之利所在必发众穿凿虽时有不利而成功亦多先是太史令傅孝忠善占星纬时人语曰傅孝忠两眼看天姜师度一心穿地】　红叶题诗【于祐得红叶题诗之句于御沟】通舟楫【薛大鼎民歌曰新沟通舟楫利】　月眀沟水晓【韩愈诗】　沟浊萍靑靑【题张十八居诗君居泥沟上沟浊萍靑靑】　木刀沟【唐地理志定州新乐县有木刀沟有民木刀居沟旁因名之】
　　沟洫五
　　增诗宋晁补之鱼沟懐家诗曰生涯身事任东西药笥书囊偶自赍柳嫩桑柔鸦欲乳雪消冰动麦初齐沙头晚日樯竿直淮上春风鴈鹜低归去未应芳物老桃花如锦遍松溪　刘克荘豫章沟诗曰沟水泠泠草树香独穿支径入垂杨荠花满地无人见唯有山度短墙又诗曰野店萧萧掩竹门岸沙犹记履綦防东风枉
　　是催花急绿尽平芜却断魂　眀张羽防沟诗曰衰杨夹髙防北风暮飕飗道逢长老问答言是防沟相传开凿初民劳天为愁至今浊河底时见白髑髅陆通梁宋郊水漕荆吴舟渠成万世利虑始难为谋至今南北交此土为名州飞阁跨通波张幄如云浮忆昨少年日寳马瑚钩经过剧辛軰结托金张俦醉月琼花观徴歌眀月楼罗绮朝还暮笙竽春复秋繁华逐逝水一往不可留向来歌舞地茫然狐兎丘家老无儿孙杖棰驱羊牛少小心尚尔不知今白头欲从乱离诉恐予増离忧长揖分袂去零泪如丝流　程敏政夹沟道中诗曰猎猎风帆水满塘眀眀春岸栁成行连邨犬不惊薪女傍渚鸥全识櫂郎官牐聚舟多漕运野田空屋半逃亡推篷不见靑山色始觉风光是异乡　韩上桂御沟水诗曰沟道波浮映逺杨繁丝乱絮结中肠潆洄不比东归水哽咽难沾五夜觞觞中酒满泪亦满枝上丝飏情复飏薜萝紫结徒悬月菡蓞朱华祗怯霜沈思此事怜孤寝沟水沟声常入枕黄姑几度惜填河织女七襄害成锦波去波回亦有时千金赋尽无还期但看古来沟水地谁不吞声恨落丝
　　增判唐郑昭稍沟判曰先王之制庐井有伍爰自浍畎达以沟洫拯下人之垫溺变彼汾之沮洳故河渠式脩焕马迁之典衡漳既美夏禹之绩今甲之所施用酌前训不资穿凿坐看通引顾源流之所触望平畴之有艺况承兹水潄防殚众庸同史起之利人王尊之济物遂使苞萧发咏无浸彼之虞汾浍兴言多流恶之美既称裨益闻此损费自可旌其殊効劝彼异能岂宜按以不申加之底戾但刑期不僣令着眀文役且不满千夫法难从于五罪既不合上请即宜原宥　又汤履冰判曰甲义恤菑畬志殷沟洫惧襄陵之荐及稍孽攸通稽濬川之前闻源流遂逺当以崇朝其雨髙岸为谷无劳役之事济稼穑之艰里则斯遥功则其倍泾泥是沃俄分数斗之謡韩工已成良开万代之利嵗自便稔由是异东西之见分寜嗟别思殊刘项之有割是恱昌期潄而不淫足以嘉尚决而非役奚用申为粉署将绳恐渉察泉之义白圭思复宜从因水之词
　　堰埭一
　　增韵曰壅水曰堰
　　堰埭二
　　增理道要诀曰秦以李冰为蜀郡太守造百丈堰灌田数千顷蜀以富饶　魏国圗经曰惬山古堰也今谓之惬山即汉成帝时河决金堤盖于此运土以塞河颇惬当时人心故谓之为惬山今在魏西县　晋后略曰张方围京邑决千金堰水沟渠枯涸井多无泉　吴录曰句容县大皇时使陈勲凿开水道立十二埭以通吴会诸郡　水经注曰沙水东南流注于颍谓之交口水次有大堰即古百尺堰也魏书司马宣王讨王凌大军至百尺堨今俗呼为山阳堰非也盖新水首受颍于百尺沟　陆抗传曰初江陵平衍道路通利抗敇江陵督张咸作大堰遏水渐积平中以絶冦叛羊祜欲因所遏水爲船运粮扬声将破堰以通歩军抗闻使咸亟破之祜至当阳闻堰败乃改船以车运大费损功力　孔愉传为防稽内史句章县有汉时旧陂毁废数百年愉自循行脩复故堰溉田二百余顷皆成良业　宋书曰刘秀之为襄阳令襄阳有六门堰良田数千顷堰久决坏世祖遣秀之脩复雍部大丰　通鉴曰齐建元二年魏刘昶冦夀阳豫州刺史垣崇祖欲治外城堰淝水以自固皆曰自有淝水未尝堰也恐劳而无益崇祖曰守郭筑堰是吾不战之策也乃于城西北堰淝水堰北筑小城周为深堑使数千人守之魏人蚁附攻小城崇祖决堰下水魏攻城之众漂坠堑中魏师退走　唐书曰张守珪爲都督州地多沙碛不宜稼穑每年少雨以冰雪漑田至是渠堰尽为贼所毁既地少林木难为脩葺守珪设祭祈祷经宿而山水暴至大漂林木塞涧而流直至城下守珪使取充堰于是水道复旧　食货志曰太和初嵗旱河涸掊沙而进米多耗秦汉时故漕兴成堰东达永丰仓咸阳县令韩辽请疏之自咸阳抵潼闗三百里可以罢车挽之劳宰相李固言以为非时文宗曰茍利于人隂阳拘忌非所顾也议遂决堰成罢挽车之牛以供农耕闗中頼其利　防要曰开元二年河南尹李杰奏汴州东有梁公堰年久堰破江淮漕梗杰奏发汴郑丁夫濬之省功速就公私利之刻石水濵纪其绩地理志曰海陵郡有古堰亘百有五十里久废不治
　　秋涛冐民田监西溪盐税范仲淹言于发运副使张纶请脩复之议者谓将有蓄潦之忧纶曰涛之患嵗十而九潦之灾嵗十而一护九而亡一不亦可乎天圣四年诏脩捍海堰起于天圣三载之秋成于六载之春复逋户二千六百民为纶立祠仲淹作颂　齐东野语曰王邨苪祭酒初任仁和尉长河堰有龙王庙每祭则有小虵出往来者谨事之堰嵗数坏人以为龙所为苪疲于脩筑一日焚香设奠虵果出炉上苪端笏数之曰有功于民者乃得祀龙庙食于此而嵗数坏堰劳民之力爲罪多矣法当杀即举笏击之应手碎是夕宿于近地疾风甚雨大木尽拔土人大恐而苪处之自若后卒为名臣　茅亭客话曰开寳五年成都大雨岷江暴涨永康军大堰将坏水入府江但见惊波怒涛声如雷吼髙十丈已来中流有一巨材随骇浪而下近而观之乃一大虵耳举头横身截于堰上至其夜闻堰上呼噪之声列炬纵横虽大风暴雨火影不灭平旦广济王李公祠内旗帜皆濡湿堰上唯见一面沙堤堰水入新津江口时嘉眉州漂溺至甚而府江不溢
　　堰埭三
　　增三救　五门【述征记召伯埭到三救埭十五里　百官志兴武五门六门龙首泾堰滋堤凡六堰皆有丞贞观六年皆废】　五节　万金【地理志陇州汧源有五节堰引陇州水通漕又曰赵州柏乡西有万金堰开元中令王佐所筑以防积潦】　髙梁　邸阁【地理志晋州临汾东北十里有髙梁堰武徳中引髙梁水漑田八百又曰湖州安吉有邸阁池北有石鼔堰引天目山水溉田百顷】　富平　逺济【后周书曰泾州刺史贺兰祥脩富平堰开渠引水东注于洛人获其利　地理志蜀州新津西南二里有逺济堰分四筒穿渠溉眉州通义彭山之田】　云门　石鼓【地理志贞观元年开龙安东南二十三里有云门堰决茶山水溉田石鼔堰见前邸阁注】　升源成国【唐会要贞元十六年以纳给使徐班兼白渠漕渠及升源成国等渠堰使】　常丰
　　长乐【李承传承为淮南西道黜陟使奏置常丰堰于楚州以御海潮溉屯田瘠卤收常十倍他嵗　地理志鄂州永兴北有长乐堰贞元中筑】　刘公　邵伯【地理志寳厯元年令刘仁师更古白渠水道成名曰刘公渠堰曰彭城　邵伯堰在扬州】　惬山运土　御潮屯田【惬山古堰也汉时运土塞河详见前　李承筑堰御海潮溉屯田详见常丰注】　苪华击龙　韩确梦脍【上详见前　酉阳杂爼顾头堰在山隂县有卢冉嗜脍凭利求鱼其表兄韩确同居方寝梦身为鱼就脍楚痛不可忍觉述所梦呼吏访市鱼处与梦不殊】
　　堰埭四
　　原税钱【晋孔严彭祖领尚书时王奕求东海盐钱塘以水牛牵埭税取钱直帝从之严谏乃止】利漕【晋中兴书曰兖州既平谢患水道险涩运粮艰难壅吕梁水立七堰以利运漕】　千金堰【晋李矩与汝南太守袁孚率众修洛阳千金堰以利运漕】　九龙堰【语林曰陈协数日輙进阮歩兵酒一壶后晋文王脩九龙堰阮荐协文王用之掘地得古承水铜龙六枚堰遂成也】　召伯埭【谢安至新城筑埭后人思之名曰召伯埭】　流菜堰【晋傅祗为荥阳守造流菜堰至今兖豫无水患】增壅渭为堰【韦安为水陆运使汉有运渠起阙门西抵长安引山东租赋讫隋常治之安为】
　　【使乃占咸阳壅渭为堰絶防浐而东注永丰仓下复与渭合】　筑堤阏以防不足泄有余【李吉甫为淮南节度使奏漕渠庳下不能居水乃筑堤阏以防不足泄有余名曰平津堰】　脩复【王起为山南东道节度使濵汉塘堰聮属吏弗完治起至部先脩复与民约为水令遂无凶年】　鲁阳五堰【杨行密孙儒围行密宣州凡五月不觧台蒙作鲁阳五堰拕轻舸馈粮故行密兵不团】立堰庸水不能暴【贾敦颐徙瀛州刺史州濒滹沱二水嵗湓溢坏室庐寖洳数百里敦颐为立堰庸水不能暴百姓利之】　强弩射涛头【吴越偹史吴越王筑捍海堰江涛夜冲击沙岸板筑不能就因命强弩数百以射涛头又亲祝胥山祠仍为诗一章亟沦置海门既而涛头遂趋西陵乃运巨石盛以竹笼植巨材捍之城基始定其重濠累堑通衢广陌亦由是而成焉】　都水使者【唐六典凡京畿之内渠堰陂池之坏没则下之于所由而后脩之】
　　堰埭五
　　增诗宋王安石复至曹娥堰寄剡县丁元珍诗曰溪水浑浑来自北千山抱水淸相射山深水急无艇子欲从故人安可得故人昔日此水上樽酒扁舟慰行役津亭把手坐一笑我喜满怀君动色论新讲旧惜未足落日低佪已催客离心自醉不复饮秋果寒花空满席今年却坐相逢处怊怅难求别时迹可怜溪水自南流安得溪船问消息　杨万里小泊梅堰登眀孝寺诗曰泊船梅堰日防升一迳深深唤我登随分垂杨兼老桧备员野寺更残僧　又圩丁词十解诗曰圩田元是一平湖凭仗儿郎筑作圩万雉长城倩谁守两隄杨栁当防夫何代何人作此圩石顽土腻铁难如年年二月桃花
　　水如律流归石臼湖　上通建徳下当涂千里江湖缭一圩本是阳侯水精国天公敕赐上农夫　南望防峰抹绿眀一立一峰横不知圩里田多少直到峰根不见塍　两岸沿堤有水门万波随吐复随吞君看红蓼花邉脚补去脩来无水防　年年圩长集圩丁不要招呼自要行万杵一鸣千畚土大呼髙唱总齐声　儿郎辛苦莫呼天一嵗脩圩一嵗眠六七月头无滴雨试登髙处望圩田　岸头石板紫纵横不是修圩是筑城传语赫连莫蒸土霸圗未必赛春耕　河水还髙港水低千支万派曲穿畦斗门一闭君休笑要看水从人指挥　圩上人牵水上航从头防检万农桑即非使者秋行部乃是圩翁晓按荘　范成大长安闸诗曰斗门贮净练悬板淙惊雷黄沙古岸转白屋飞檐开是间袤丈许舳舻蔽川来千车拥孤隧万马盘一坏篙尾乱若雨樯竿束如堆摧摧势排轧汹汹声喧豗偪仄复偪仄谁肯少徘徊传呼津吏至弊葢凌髙埃嗫嚅议讥征叫怒不可裁吾观舟中子一一皆可哀大为声利驱小者饥寒催古今共来往所得随飞灰我乃畸旅人胡为乎来哉　楼钥它山堰诗曰它山堰头足奇观百方雷雷声不断谁把并州快剪刀平剪波澜成两段四眀山深水源逺众壑防谿长汗漫滔天狂潦不少留防入长江势奔窜贤哉唐家王长官欲圗永利输长算想得惨澹经营时下上山川应饱看西偏千岭相属聨惟有兹山拥东岸遂于此地筑横埭截取众流心自断斟酌利害不全取髙下参差仅强半水大十分七入江徐挹三分供溉灌支流弥弥穿郡城脉络贯通平且缓旱时反此水亦足坐使千年忘旱暵无穷庙祀报元功像设森严人敢玩梅梁夭矫有助大患于今尚能捍前軰所作多神灵日月眞成赤心贯后人小智或更易费尽工夫随破散河堙葢因谋不集堤断河倾流甚悍富民束手人受殃仰望古人重兴叹老木号风波湛碧画屏俯仰丹书焕更须积雨看惊湍濡足褰裳何足惮去家不逺时一逰短艇垂纶流可乱八月倘有仙槎来更欲乘之泝天汉
　　増判元承先无夫脩堤堰判曰备豫不虞古来善策随事兴理今亦宜然于廓长河邈界中国来万里之外歴数州之间荣光载浮竹箭长下千里作曲呈瑞马以出圗三日成霖或迷牛而为害永言诸郡夹河之壖尧水屡逢娲灰未正俾太守沈马空竭精诚将军薪犹劳太息则必土功展事金堤爰起匪用齐人之力孰免为鱼之叹恭闻汉事以蠲六月之徭大哉圣朝实平百姓之价公家之事知无不为茍利于人胡为不可省司所见未窒盈庭之辞州诉宜从可塞如川之口　又郭尚温判曰使人以时不夺农务前王令典歴代通规顷属月离毕宿天作霖雨缘河诸郡水害方殷王尊之祭徒诚阳侯之怒无息是隳堤堰乃请脩营动众兴功虽不违于九月免徭酬直或大扰于百姓握兰则两停俱废恐未得于随时剖竹则二事兼全亦颇同于太过况频遭垫溺人实阻饥若不冬成必贻春虑理须折衷事遣合宜则丞相无坏陂之尤将军免负薪之苦　又刘闰判曰寜本固书称经理之方虑始乐成易着变通之义且河分南北境控靑徐壤杂下田土为上赋荐逢尧水乍阙殷储感发于中思索其极顺时令庀工徒版筑爰兴隄防互设崛然特起同断岸之孤标的尔殊形状屯田之错峙期于永逸汔用有成望免外徭式酬平价州将当抚循之寄顾瞻黔黎省司应出纳之权爱存府库俱为奉国咸是循公探源若混其淄渑究理颇别于泾渭何则虽言营造本资其井田徒谓缮脩未起于桑梓力常有限徭或可蠲役靡逾时价无宜给是则上省劳费人防阻饥无阙于农不愆于素纵使堤疎瓠子不复兴歌浪起桃花谁能为害　又孟楚琼判曰五材并用水徳灵长八卦裁成坎宫流润银河有飘查之浪金堤苦悬米之忧汉书以沟洫兴謡史记乃河渠发咏疏得理编甿以寜眷彼诸州是称脩葺堤堰纵横瓠子须切黎人阻饥匏莫食逺由兰署庶救梅林何髙见之不同而平价之无给夫则非人莫可人则非食防存数日暂劳犹宜不许累旬重役焉可阙如官供尚且云无私备奚能取济况国家无事王是唐尧河内有仓吏非汲黯但使准格兴役何必申省拘文公课自有常程令式寜无旧例免徭请价义惑焉
  </div>
  <div class="pagination">
   <a href="御定渊鉴类函_page39.html">
    上一页
   </a>
   <span>
    ...
   </span>
   <a href="御定渊鉴类函_page35.html">
    35
   </a>
   <a href="御定渊鉴类函_page36.html">
    36
   </a>
   <a href="御定渊鉴类函_page37.html">
    37
   </a>
   <a href="御定渊鉴类函_page38.html">
    38
   </a>
   <a href="御定渊鉴类函_page39.html">
    39
   </a>
   <span class="current-page">
    40
   </span>
   <a href="御定渊鉴类函_page41.html">
    41
   </a>
   <a href="御定渊鉴类函_page42.html">
    42
   </a>
   <a href="御定渊鉴类函_page43.html">
    43
   </a>
   <a href="御定渊鉴类函_page44.html">
    44
   </a>
   <a href="御定渊鉴类函_page45.html">
    45
   </a>
   <span>
    ...
   </span>
   <a href="御定渊鉴类函_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
