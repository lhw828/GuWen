<!DOCTYPE html>
<html>
 <head>
  <meta charset="utf-8"/>
  <title>
   册府元龟 - 第 433 页/共 736 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   册府元龟 - 第 433 页/共 736 页
  </h1>
  <div class="content">
   穆王时吕侯为司寇作吕刑（後为甫侯故或称甫刑）惟吕命王享国百年耄荒（言吕侯见命为卿时穆王以享国百年耄乱荒忽穆王即位年过四十矣。言百年大期虽老而能用贤以扬名）度作刑以诘四方（度时世所宜训作赎刑以治天下四方之民）王曰：若古有训蚩尤惟始作乱延及於平民（训古有遗训言蚩尤造始作乱恶化相易延及於平善之人九黎之君号曰：蚩尤）罔不寇贼鸱义奸宄夺攘矫虔（平民化之无不相寇贼为鸱枭之义以相夺攘矫称上命。若固有乱之甚）苗民弗用灵制以刑惟作五虐之刑曰：法（三苗之君习蚩尤之恶不用善化民而将以重刑惟为五虐之刑自谓得法蚩尤黄帝所灭三苗帝尧所诛言异世而同恶）杀戮无辜爰始淫为劓耳刂黥（三苗之主顽凶苦民敢行虐刑以杀戮无罪，於是始大为截人耳鼻阴黥面以加无辜。故曰：五虐）越兹丽刑并制罔差有辞（苗民於此施刑并制无罪无差有直辞者言淫滥）民兴胥渐泯泯棼棼罔中于信以覆诅盟（三苗之民冫卖於乱政起相渐化泯泯为乱棼棼同恶皆无中於信义以反背诅盟之约）虐威庶戮方告无辜于上上帝监民罔有馨香德刑发闻惟腥（三苗虐政作威众被戮者万方各告无罪于天天视苗民无有馨香之行其所以为德刑发闻惟其腥臭）皇帝哀矜庶戮之不辜报虐以威遏绝苗民无世在下（皇帝尧也。哀矜众被戮者之不辜乃报为虐者以威诛遏绝苗民使无世位在下国也。）乃命重黎绝地天通罔有降格（重即羲黎即和尧命羲和世掌天地四时之官使人神不扰各得其序是谓绝地天通言天神无有降地地不至于天民不相干）群后之逮在下明明常鳏寡无盖（诸侯之逮在下国家以明明大道辅行常法故使鳏寡得所无有掩盖）皇帝清问下民鳏寡有辞于苗（帝尧详问民患皆有辞怨于苗民）德威惟畏德明惟明（言尧监苗民之见怨则。又增修其德行威则民畏服明贤则德明人之所以无能名焉）乃命三后恤功于民伯夷降典折民惟刑禹平水土主名山川稷降播种农殖嘉（伯夷下典礼教民五断以法禹治洪水山川无名者主名之后稷下教民播种农亩生善所谓尧命三后忧功于民）三后成功惟殷于民（各成其功惟所以殷盛於民言礼教备衣食足）士制百姓于刑之中以教祗德（言伯夷道民典礼断之以法皋陶作士制百姓于刑之中助成道化以教民为敬德）穆穆在上明明在下灼于四方罔不惟德之勤（尧行恭敬在上三后之徒秉明德明君道于下灼然彰著四方故天下之士无不惟德之勤）故乃明于刑之中率于民彝（天下皆勤立德教乃能明于用刑之中正循道以治于民辅成常教）典狱非讫于威惟讫于富（言尧时主狱有威有德有恕非绝於威惟绝于富世治货赂不行）敬忌罔有择言在身（尧时典狱皆能敬其职忌其过故无有可择之言在其身）惟克天德自作元命配享在下（凡明于刑之中无择言在身，必是惟能天德自为天命配享天意在于天下）王曰：嗟四方司政典狱非尔惟作天牧（主政典狱谓诸侯也。非汝为天牧民乎！言任重是汝）今尔何监非时伯夷播刑之迪（言当视伯夷布刑之道而法之）其今尔何惩惟时苗民匪察于狱之丽（其今汝何惩戒乎！所惩戒惟是苗民非察于狱之施刑以取灭亡）罔择吉人观于五刑之中惟时庶威夺货（言苗无肯选择善人使观视五刑之中正惟是众为威虐者任之夺取人货所以为乱）断制五刑以乱无辜上帝不蠲降咎于苗（苗民任货夺奸人断制五刑以乱加无罪天不洁其所为故下咎罪谓诛之）苗民无辞于罚乃绝厥世（言罪重无以辞于天罚故尧绝其世申言之为至戒）王曰：呜呼念之哉！（念以伯夷为法苗民为戒）伯父伯兄仲叔季弟幼子童孙皆听朕言庶有格命（皆王同姓有父兄弟子孙列者伯仲叔季顺少长也。举同姓包异姓言不殊也。听从我言，庶几有至命）今尔罔不由慰日勤尔罔或戒不勤（今汝无不用安自居日当勤之汝无有徒念戒而不勤）天齐于民俾我一日非终惟终在人（天整齐于下民使我一日所行非为天所终惟为天所终在人所行）尔尚敬逆天命以奉我一人虽畏勿畏虽休勿休（汝当，庶几敬逆天命以奉我一人之行事虽见畏勿自谓可敬畏虽见美勿自谓有德美）惟敬五刑以成三德一人有庆兆民赖之其宁惟永（先戒以劳谦之德次教以惟敬五刑所以成刚柔正直之三德也。天子有善则兆民赖之其乃安宁长久之道）王曰：吁来有邦有土告尔祥刑（吁叹也。有国土诸侯告汝以善用刑之道）在今尔安百姓何择非人何敬非刑何度非及（在今汝安百姓兆民之道当何所择非惟吉人乎！当何所敬非惟五刑乎！当何所度非惟及时轻重所宜乎！）两造具备师听五辞（两谓两证造至也。两至具备则狱官其听其人五刑之辞）五辞简孚正于五刑（五辞简核信有罪验则正之於五刑）五刑不简正于五罚（不简核谓不应五刑当正五罚出金赎罪）五罚不服正于五过（不服不应罚也。正于五过从赦免）五过之疵惟官惟反惟内惟货惟来（五过之所病或尝同官位或诈反囚辞或内亲用事或行货枉法或旧相往来皆病所在）其罪惟均其审克之（以病所在出入人罪使在五过罪与犯五法者同其当清察能使之不行）五刑之疑有赦五罚之疑有赦其审克之（刑疑赦从罚罚疑赦从免其当清察能得其理）简孚有众惟貌有稽（简核诚信有合众心惟察其貌有所考合重刑之至）无简不听具严天威（无简核诚信不听理其狱皆当严天威无轻用刑）墨辟疑赦其罚百锾阅实其罪（刻其额而涅之曰：墨刑疑则赦从罚六两曰：锾锾黄铁也。阅实其罪使与罚各相当）劓辟疑赦其罚惟倍阅实其罪（截鼻曰：劓刑倍百为二百锾）非刂辟疑赦其罚倍差阅实其罪（刖足曰：非刂倍差谓倍差之。又半为五百锾）宫辟疑赦其罚六百锾阅实其罪（宫淫刑也。男子割势妇人幽闭次死之刑序五刑先轻转至重者事之宜）大辟疑赦其罚千锾阅实其罪（死刑也。五刑疑各入罚不降相因古之制也。）墨罚之属千劓罚之属千非刂罚之属五百宫罚之属三百大辟之罚其属二百五刑之属三千（别言罚属合言刑属明刑罚同属互见其义以相备）上下比罪无僭乱辞勿用不行（上下比方其罪无听僭乱之辞以自疑勿用折狱不可行）惟察惟法其审克之（惟当清察罪人之辞附以法理其当详审能之）上刑轻下服（重刑有可以亏减则之轻服下罪）下刑重上服轻重诸罚有权（一人有二罪则之重而轻并数轻重诸刑罚各有权宜）刑罚世轻世重惟齐非齐有伦有要（言刑罚随世轻重也。刑新国用轻典刑乱国用重典刑平国用中典凡刑所以齐非齐各有伦理有要害）罚惩非死人极于病（刑罚所以惩过非杀人欲使恶人极于病苦莫敢犯者）非佞折狱惟良折狱罔非在中（非口才可以折狱惟平良可以折狱无不在中正）察辞于差非从惟从（察囚辞其难在于差错非从其伪辞惟从其本情）哀敬折狱明启刑书胥占咸庶中正（当怜下人之犯法敬断狱之害人明开刑书相与占之使刑当其罪皆，庶几必得中正之道）其刑其罚其审克之（其所刑其所罚其当详审能之无失中正）狱成而孚输而孚（断狱成辞而信当输汝信于王谓上其鞫劾文辞）其刑上备有并两刑（其断狱文书上王府皆当备具有并两刑亦具上之）王曰：呜呼敬之哉！官伯族姓朕言多惧（敬之哉！告使敬刑官长诸侯族同族姓异姓我言多可戒惧以敬之）朕敬于刑有德惟刑（我敬于刑当使有德者为典刑）今天相民作配在下明清于单辞（今天治民人君为配天在下当承天意听讼当清审单辞单辞特难听故言之）民之乱罔不中听狱之两辞（民之所以治由典狱之无不以中正听狱之两辞两辞弃虚从实刑狱清则民治）无或私家于狱之两辞（典狱无敢有受货听诈成私家于狱之两辞）狱货非宝惟府辜功报以庶尤（受狱货非家宝也。惟聚罪之事其报则以众人见罪）永畏惟罚非天不中惟人在命（当长畏惧惟为天所罚非天道不中惟人在教命使不中不中则天罚之矣。）天罚不极庶民罔有令政在于天下（天道罚不中令众民无有善政在於天下由人主不中将亦罚之）王曰：呜呼嗣孙今往何监非德于民之中尚明听之哉！（嗣孙诸侯嗣世子孙非一世自今已往当何监视非当立德於民为之中正乎！，庶几明听我言而行之哉！）哲人惟刑无疆之辞属于五极咸中有庆（言智人惟用刑乃有无穷之善辞名闻於後世以其折狱属五常之中正皆中有善所以然也。）受王嘉师监于兹祥刑（有邦有土受王之善众而治之者视于此善刑欲其勤而法之为无疆之辞）。
    楚文王作仆区之法曰：盗所隐器与盗同罪。
    郑简公时子产相郑铸刑书（铸刑法於鼎也。）其後大夫邓析改郑所铸旧制造刑法书之于竹简。
    晋赵鞅荀寅帅师城汝滨遂赋晋国一鼓铁以铸刑鼎（令晋国各出功力共鼓石为铁计令一鼓而足因军役而为之）著范宣子所为刑书焉。
    秦文公二十年法初有三族之罪（父母兄弟妻子也。一云：父族母族妻族也。）。
    孝公初卫鞅请变法令令人为什伍而相牧司连坐不告奸者腰斩告奸者与斩敌首同赏匿奸者与降敌同罚为私斗者各以轻重被刑。
    始皇三十四年治狱吏不直者筑长城及南越地汉高祖初为沛公入咸阳召诸县豪杰曰：父老苦秦苛法久矣。诽谤者族偶语者弃市吾与诸侯约先入关者王之吾当王关中与父老约法三章杀人者死伤人及盗抵罪（伤人有曲直盗贼有多少故言抵抵者至也。当也。）蠲削秦法兆人大悦然大辟尚有三族之诛先黥劓斩左右趾笞杀之枭其首菹其骨肉於市（菹谓醢）其诽谤詈诅。又先断舌故谓之具五刑其後四夷未附兵革未息三章之法不足以御奸（御止也。），於是相国萧何扌麇摭秦法（扌麇音九问切摭音之石切谓收拾也。）取其宜於时者作律九章。
    七年春令郎中有罪耐以上请之（轻罪不至於髡完其须鬓。故曰：耐古耐字从彡肤之意也。音。若能。又音而。又音乃代切）。
    是年制诏御史狱疑者吏，或不敢决有罪者久而不论无罪者久系不决自今已来县道官狱疑者各谳所属二千石官二千石官以其罪名当报（当谓处断也。）所不能决者皆移廷尉亦当报之廷尉所不能决谨具为奏傅所当比律令以闻（傅读曰附）。
    惠帝元年制曰：爵五大夫吏六百石以上及宦皇帝而知名者有罪当盗械者皆颂系（宦皇帝而知名者谓虽非五大夫爵六百石吏而蚤事惠帝特为所知者盗械凡有罪著械皆得称焉。《山海经》贰负之臣相柳之尸皆云：盗械其义是也。颂与容同）上造以上及内外公孙耳孙有罪当刑其当城旦舂者皆耐为鬼薪白粲（上造爵满十六者也。内外公孙谓王侯内外孙也。耳孙者玄孙之子言已远但耳闻也。今已上造有功劳内外孙有骨肉属施德布惠故事从其轻也。城旦者朝起行理城舂者妇人不参外徭但舂作米皆四岁刑也。今皆就鬼薪白粲鬼薪取薪给宗庙白粲坐择米使正白皆三岁刑也。）人年七十以上。若不满十岁有罪当刑者免之（不加肉刑髡{髟力}也。{髟力}音佗计切谓七十以上及不满十岁以下皆免之也。）四年三月省法令妨吏民者除挟书律（挟藏也。秦敢有挟书者族）吕后元年正月诏曰：前者孝惠皇帝言欲除三族罪妖言令议未决今除之。
    文帝元年十二月诏曰：丞相太尉御史法者治之正所以禁暴而卫善人今犯法者已论而使无罪之父母妻子同产坐之及为收孥朕甚弗取其议左右丞相周勃陈平奏言父母妻子同产相坐及收所以累其心使重犯法（重难也。累音力瑞切）收之之道所由来久矣。臣之愚计以为如其故便帝复曰：朕闻之法正则民悫罪当则民从（悫谨也。音邱角切）。且夫牧民而道之以善者吏也。（道读曰导以善道之也。）既不能道。又以不正之法罪之是法反害於民为暴者也。（法害於人是法为暴）朕未见其便宜熟计之平勃乃曰：陛下幸加大惠於天下使有罪不收无罪不相坐甚盛德臣等所不及也。臣等谨奉诏尽除收律相坐法（後新垣平谋为逆复行三族之诛）。
    二年五月诏曰：古之治天下朝有进善之旌（旌幡也。尧设五达之道令民进善也。）诽谤之木（桥梁边板所以书政治之愆失也。）所以通治道而来谏者也。今法有诽谤讠夭言之罪（讠夭与妖同高后元年诏除妖言之令今此。又言讠夭言之罪是则中间曾重复设此条也。）是使众臣不敢尽情而上无繇闻过失也。将何以来远方之贤良其除之民或咒诅上以相约而後相谩（谩欺也。初为要约共行咒诅後相欺诳中道止无实事也。谩音慢。又音莫连切）吏以为大逆其有他言吏。又以为诽谤此细民之愚无知抵死朕甚不取自今已来有犯此者勿听治。
    五年四月除盗铸令（听民放铸也。）。
    十三年太仓公淳于意以刑罚当传西之长安意有五女随而泣意怒骂曰：生子不生男缓急无可使者少女缇萦伤父之言乃随父西上。《书》曰：妾父为吏齐中称其廉平今坐法当刑妾切痛死者不可复生而刑者不可复续（一作赎）欲改过自新其道莫由终不可得妾愿入身为官婢以赎父刑罪使改行自新也。书闻帝悲其意岁中下令曰：制诏御史。盖闻有虞氏之时画衣冠异章服以为戮而民弗犯何治之至也。今法有肉刑（黥劓二刖左右趾合一凡三也。）三而奸不止其咎安在非乃朕德之薄而教不明与（与读曰：欤）吾甚自愧故夫训道不纯而愚民陷焉（道读曰导）。《诗》曰：恺悌君子民之父母今人有过教未施而刑已加焉，或欲改行为善而道亡繇至（繇与由同）朕甚怜之夫刑至断支体刻肌肤终身不息（息生也。）何其刑之痛而不德也。岂为民父母之意哉！其除肉刑有以易之及令罪人各以轻重不亡逃有年而免（其不亡逃者满其年数得免为庶人也。）具为令（使更为条制）丞相张苍御史大夫冯敬奏言肉刑所以禁奸所由来者久矣。陛下下明诏怜万民之一有过被刑者终身不息及罪人欲改行为善而道亡繇至为盛德臣等所不及也。臣谨议请定律曰：诸当完者完为城旦舂（文帝除肉刑皆有以易之故以完易髡以笞代劓以左右趾代刖今髡曰：完矣。不复云：以完代完也。此当言髡者完也。）当黥者髡钳为城旦舂当劓者笞三百当斩左趾者笞五百当斩右趾及杀人先自告及吏坐受赇枉法守县官财物而即盗之已论命复有籍笞罪者皆弃市（趾足也。当斩右足者）罪人狱已决完为城旦舂满三岁为鬼薪白粲一岁为隶臣妾隶臣妾一岁免为庶人（男子为隶臣女子为隶妾鬼薪白粲满三岁为隶臣隶臣一岁免为庶人隶妾亦然也。）隶臣妾满二岁为司冠一岁及作如司寇二岁皆免为庶人（罪降为司寇故一岁正司寇故二岁也。）其逃亡及有罪耐以上不用此令前令之刑城旦舂岁而非禁锢者如完为城旦舂岁数以免（於本罪中。又谓文帝作此令之前有刑者）臣昧死请制曰：可是後外有轻刑之名内实杀人斩右趾者。又当死斩左趾者笞五百劓者笞三百率多死（斩右趾者弃市故人多死以笞五百代斩左趾笞三百代劓笞数既多亦不活也。）。
    景帝元年七月诏曰：吏受所监临以饮食免重受财物贱买贵卖论轻（帝以为当时律条吏受所监临赂遗饮食即坐免官爵于法太重而受所监临财物及贱买贵卖者论决太轻故令更议改之）廷尉与丞相更议著令（著音著作之著音竹箸切）廷尉信谨与丞相议曰：（丞相申屠嘉信未详）吏及诸有秩受其官属所监所治所行所将（行谓按察也。音下更切）其与饮食计偿费勿论佗物。若买故贱卖故贵皆坐赃为盗没入赃以其罪次重故从弃市也。重犯者也。县官吏迁徙免罢受其故官属所将监治送财物夺爵为士伍免之无爵罚金二斤令没入所受有能捕告畀其所受赃。
    是年诏曰：加笞与重罪无异（重罪谓死刑）幸而不死不可为人其定律笞五百曰：三百笞三百曰：二百。
    中二年二月改磔曰：弃市（先此诸死刑皆磔於市今改曰：弃市自非妖逆不复磔也。磔谓张其尸也。弃市斩之弃市也。谓之弃市者取刑人弃市与众弃之也。磔音竹客切）勿复磔。
    五年九月诏曰：法令度量所以禁暴止邪也。狱人之大命死者不可复生吏，或不奉法令以货赂为市朋党比周（比音频寐切）以苛为察以刻为明令亡罪者失职朕甚怜之（职常也。失其常理也。）有罪者不伏罪奸法为暴甚亡谓也。诏诸狱疑。若虽文致於法而于人心不厌者取谳之（厌服也。音一赡切谳平议也。音鱼列切）。
    六年十二月定铸钱伪金弃市律（文帝五年听民放铸律尚未除先时多作伪金伪金终不可成而徒损费转相诳穷则起为盗贼故定其律也。）。
    五月诏曰：维酷吏奉宪失中加笞者或至死而笞未毕朕甚怜之其减笞三百曰：二百笞二百曰：一百。又笞者所以教之也。其定令（策也。所以击者也。音止蕊切）丞相刘舍御史大夫卫绾请笞者长五尺其本大一寸其竹也。末薄半寸皆平其节当笞者笞臀（。然则先时笞背也。臀音徒门切）毋得更人（谓行笞者不更易人也。）毕一罪乃更人自是笞者得全然酷吏犹以为威死刑既重而生刑。又轻民易犯之。
    後元年正月诏曰：狱重事也。人有智愚官有上下狱疑者谳有司有司所不能决移廷尉有令谳而後不当谳者不为失（假令谳讫其理不当所谳之人不为罪失）。
    三年诏曰：高年老长人所尊敬也。鳏寡不属健人者人所哀怜也。（属音之欲切）其著令年八十以上八岁以下及孕者未乳（乳产也。音人喻切）师朱儒（师乐师盲瞽者朱儒短人不能走者）当鞫系者颂系之（颂读曰容宽容之不桎梏）死罪欲腐者许之。
    武帝元朔初令大中大夫张汤中大夫赵禹条定法令作见知故纵监临部主之法（见知人犯法不告为故纵而所监临部主有罪并连坐）缓深故之罪（故入人罪者皆宽缓之）急纵出之诛（吏释罪人疑以为纵出则急深之）律令凡三百五十九章大辟四百九条千八百八十二事死罪决事比万三千四百七十二事（比以例相比况）宣帝地节四年五月诏曰：父子之亲夫妇之道天性也。虽有患祸犹蒙死而存之诚爱结於心仁厚之至也，岂能违之哉！自今子首匿父母妻匿夫孙匿大父母皆勿坐其父母匿子夫匿妻大父母匿孙罪殊死皆上请廷尉以闻。
    元康四年正月诏曰：朕惟耆老之人齿堕落血气衰微亦亡暴虐之心今或罹文法拘执囹圄不终天命朕甚怜之自今以来诸年八十以上非诬告杀伤人佗皆勿坐。
    元帝初即位下诏曰：夫法令者所以抑暴扶弱欲其难犯而易避也。今律烦多而不约自典文者不能分明而欲罗元元之不逮（罗网也。不逮言意识所不及）斯岂刑中之意哉！其议律令可蠲除轻减者条奏惟在便安万姓而已。
    初元五年省刑罚七十馀事。又除光禄大夫以下至郎之中保父母同产之令（旧时相保一人有过皆当坐之时为郎中以上除此令者所以全之也。同产谓兄弟也。）。
    成帝河平中诏曰：甫刑云：五刑之属三千大辟之罚其属二百今大辟之刑千有馀条律令烦多百有馀万言奇请佗比日以益滋（奇请谓常文之外主者别有所请以定罪也。佗比谓引佗类以比附之稍增律条也。奇音居宜切）自明习者不知所由（由从也。）欲以晓喻众庶不亦难乎！於以罗元元之民夭绝亡辜，岂不哀哉！其与中二千石博士及明习律令者议减死刑及可蠲除约省者令较然易知条奏书不云：乎！惟刑之恤哉！其审核之务准古法朕将尽心览焉（时有司不能立明制为一代之法但举毫毛数事以塞诏而已）。
    鸿嘉元年定令年未满七岁贼斗杀人及犯殊死者上请廷尉得减死。
    哀帝以绥和二年四月即位六月诏除诽谤诋欺法（诋音丁礼切）。
    建平元年尽四年轻殊死者刑八十一事其四十二事手杀人皆减死罪一等著为常法。
    平帝以元寿二年六月即位九月诏曰：夫赦令者将与天下更始诚欲令百姓改行洁己全其性命也。往者有司多举奏赦前事累增罪过诛陷亡辜殆非重信慎刑洒心自新之意也。（洒涤也。音先礼切）及选举者其历职更事有名之士则以为难保（更音工衡切）废而弗举甚谬於赦小过举贤才之义诸有赃及内恶未发而荐举者皆勿按验（有赃谓以赃货致罪）令士厉精乡进（乡读曰乡）不以小疵妨大材自今以来有司无得陈赦前事置奏上有不如诏书为亏恩以不道论定著令布告天下使明知之。
    元始四年诏曰：盖夫妇正则父子亲人伦定矣。前诏有司复贞妇归女徒（复音方目切）诚欲以防邪辟（辟谓曰：僻）全贞信及毛悼之人（毛音莫报切）刑罚所不加圣王之所制也。惟苛暴吏多拘系犯法者亲属妇女老弱构怨伤化百姓苦之其明敕百僚妇女非身犯法及男子年八十以上七岁以下家非坐不道诏所名捕它皆无得系其当验者即验问（就其所居而问）定著令。
    後汉光武建武三年诏曰：吏不满六百石下至墨绶长相有罪先请（续汉志曰：县大者置令一人千石其次置长四百石小者三百石侯国之相亦如之皆掌理人并秦制）男子八十以上十岁以下及妇女从坐者自非不道诏所名捕皆不得系（诏书有名而特捕者）当验问者即就验女徒雇山归家（前书音义曰：令甲女子犯徒遣归家每月出钱雇人於山伐木名曰：雇山）。
    十一年二月己卯诏曰：天地之性人为贵其杀奴婢不得减罪。
    八月癸亥诏曰：敢炙灼奴婢论如律免所炙灼者为庶民。
    十月壬午诏除奴婢射伤人弃市律。
    十二年十二月诏边吏力不足战则守追虏料敌不拘以逗遛法（逗是曲行避敌也。汉法军行逗遛畏懦者斩追虏或近或远量敌进退不拘以军法直取胜为务也。逗古住字）。
    十八年四月诏曰：今边郡盗五十斛罪至於死开残吏妄杀之路其蠲除此法同之内郡。
    二十四年七月诏有司申明旧制阿附蕃王法（武帝时有淮南衡山之谋作左官之律设附益之法前书音义曰：人道尚右言舍天子仕诸侯为左官左僻也。阿曲附益王侯者将有重法是为旧制令更申明之）。
    章帝建初元年鲍昱为司徒是时辞讼久者至十数年比例轻重非其事类错杂难知昱奏定辞讼七卷决事都目八卷齐同法令息遏人讼。
    七年九月诏天下系囚减死一等勿笞诣边戍妻子自随占著所在父母同产欲相从者恣听之有不到者皆以乏军兴论。
    元和元年七月丁未诏曰：律云：掠者唯得榜笞立（榜笞击也。音彭笞击也。立谓立而考讯之）。又令丙长短有数（令丙为篇之次也。令有先後有令甲令乙令丙长五尺本大一寸其竹也。末薄半寸其平去节故云：长短有数也。）自往者大狱以来掠考多酷钻钻之属惨苦无极念其痛毒怵然动心。《书》曰：鞭作官刑岂云：若此宜及秋冬理狱明为其禁帝初即位尚书陈宠上疏乞改前世苛俗轻薄楚以济群生全广至德以奉天心帝纳宠言每事务於宽厚至是遂诏有司绝钻钻诸惨酷之科（苍颉篇曰：钻持也。《说文》曰：钻铁钅取也。其炎切钅取音陟叶切钻镔刑谓钻去其&lt;骨宾&gt;骨也。钻音作唤切）解妖恶之禁除文致之请谳五十馀事定著於令。
    十二月诏曰：书云：父不慈子不祗兄不友弟不恭不相及也。往者妖言大狱所及广远一人犯罪禁至三属莫得垂缨仕宦王朝如有贤才而没齿无用朕甚怜之非所谓与之更始也。诸以前妖恶禁锢者一皆蠲除之以明弃咎之路但不得在宿卫而已。
    二年七月庚子诏曰：春秋于春每月书王者重三正慎三微也。律十二月立春不以报囚（报犹论也。立春阳气至可以施生故不论囚）月令冬至之後有顺阳助生之文（月令仲冬是月也。日短至阴阳争诸生荡君子身欲宁事欲静以待阴阳之所定也。）而无鞫狱断刑之政朕咨访儒雅稽之典籍以为王者生杀宜顺时气其定律无以十一月十二月报囚。
    ●卷六百十
    ○刑法部　定律令
    後汉和帝永元十五年初令郡国以日北至按薄刑而州郡好以苛察为政因此盛夏断狱邓太后临朝以章帝诏断狱皆在冬至前自後论者互多驳异故诏公卿以下会议司徒鲁恭议奏曰：夫阴阳之气相扶而行发动用事各有时节。若不当其时则物随而伤王者虽质文不同而兹道无变四时之政行之。若一月令周世所造而所据皆夏之时也。其变者惟正朔服色牺牲徽号器械而已。故曰：殷因於夏礼周因於殷礼所损益可知也。《易》曰：潜龙勿用言十一月。
    二月阳气潜藏未得用事虽ゑ嘘万物养其根ぼ而犹盛阴在上地冻水冰阳气否隔闭而成冬。故曰：履霜坚冰阴始凝也。驯致其道至坚冰也。言五月微阴始起至十一月坚冰至也。夫王者之作因时为法孝章皇帝深惟古人之道助三正之微定律著令冀承天心顺物性命以致时雍然从变改以来年岁不熟价常贵人不安宁小吏不与国同心者率入十一月得死罪贼不问曲直便即格杀虽有疑罪不复谳正一夫吁嗟王道亏损况於众乎！易十二月君子以议狱缓死可令疑罪使详其法大辟之科尽冬月乃断其立春在十二月中勿以报囚如故事後卒施行安帝永初元年九月诏曰：自今长吏被考竟未报（考谓考问其状也。报谓断决也。）自非父母丧无故取去职者剧县十岁平县五岁以上乃得次用是时陈忠为尚书自以世典刑法用心务在宽详初父宠在廷尉上除汉法溢於甫刑者未施行（上音时掌切）及宠免後遂寝而苛法稍繁人不堪之忠略依宠意奏上二十三条为决事比（比例也。必寐切）以省请谳之弊。又上除蚕室刑解赃吏三世禁锢狂易杀人得减重论母子兄弟相代死听赦所代者事皆施行。
    元初二年十月诏吏人聚为盗贼有悔过者除其罪冲帝以建康元年八月即位十一月令郡国中都官系囚减死一等徙边谋反大逆不用此令。
    桓帝建和元年四月壬辰诏州郡不得迫胁驱逐长吏赃满三十万而不纠举者刺史二千石以纵避为罪。若有擅相假印绶者与杀人同弃市论。
    灵帝光和元年太中大夫桥元就医里舍元少子十岁独游门次卒有三人持仗劫执之入舍登楼就元求货元不与有顷司隶校尉阳球等恐并杀其子未欲迫之元瞑目呼曰：奸人无状元岂以一子之命而纵国贼乎！促令兵进，於是攻之元子亦死元乃诣阙谢罪乞下天下凡有劫质皆并杀之不得赎以财宝开张奸路诏书下其章初自安帝以後法禁稍弛京师劫质不避豪贵自是遂绝。
    献帝建安元年太山太守应劭删定律令以为汉仪表奏之曰：夫国之大事莫尚载籍者也。决嫌疑明是非赏刑之宜允获厥中俾後之人永有监焉故胶东相董仲舒老病致仕朝廷每有政议数遣廷尉张汤亲至陋巷问其得失，於是作春秋折狱二百三十二事动以经对言之详矣。逆臣董卓荡覆王室典宪焚燎靡有孑遗开辟以来莫或兹酷今大驾东迈巡省许都拔出险难其命维新臣累世受恩荣祚丰衍切不自揆取撰具律本章句尚书旧事廷尉板令决事比例司徒都目五曹诏书（臣钦。若等曰：司徒都目鲍昱所作也。五曹谓常侍二千石户曹主客三公也。）及春秋折狱凡二百五十篇蠲去复重为之节文（复音覆重直容切）。又集议驳三十篇以类相从凡八十二事其见。《汉书》二十五。《汉记》四（即东观记）皆删叙润色以全本体其二十六博采古今瑰玮之事德义可观其二十七臣所创造左氏云：虽有姬姜不弃憔悴虽有丝麻不弃菅蒯盖所以代匮也。是用敢露顽才厕於明哲之末虽未足纲纪国体宣洽时雍，庶几观察增阐圣德惟因万机之馀暇游意省览帝善之，於是旧事存焉。
    魏太祖既建魏国以锺繇为廷尉始听君父已没臣子得为理谤及士为侯其妻不复配嫁繇所创也。又定甲子科犯钅犬左右趾者易以木械是时乏铁故易以木焉。又嫌汉律太重故令依律者听得科半使从半减也。（先是建安初天下将乱百姓有土分之势刑罚不足以惩恶，於是名儒大才故辽东太守崔大司农郑玄鸿胪陈纪之徒咸以为宜复行肉刑汉朝既不议其事故无所用矣。及太祖辅政尚书令荀博访百官复欲申之而少府孔融议以为古者敦庞善否区别吏端刑清政无过失百姓有罪皆自取之末世陵迟风化坏乱政挠其俗法害其教。故曰：上失其道民久矣。而欲绳之以古刑投之以残弃非所谓与时消息者也。纣朝涉之胫天下谓为无道夫九牧之地千八百君各刖一人是天下当有千八百纣也。求世休和弗可得已。且被刑之人虑不念生志在思死类多趋恶莫复归正夙沙乱齐伊戾祸宋赵高英布为世大患不能止人遂为非也。虽忠如鬻拳信如卞和智如孙膑冤如巷伯才如史迁达如子政一罹刀锯没世不齿是太甲之思庸穆公之霸秦陈汤之都赖魏尚之临边无所复施也。汉开改恶之路凡为此也。故明德之君远度深惟弃短就长不苟革其政者也。朝廷善之卒不改焉及魏国建陈纪子群时为御史中丞太祖下令。又欲复之使群申其父论群深陈其便时锺繇为相国亦赞成之而奉常王修不同其议太祖亦难以藩国改汉朝之制遂寝不行）。
    文帝黄初元年既受汉禅。又议肉刑未定後有大女刘朱挝子妇酷暴前後三妇自杀论朱减死输作尚方因是下怨毒杀人减死之令。
    四年正月诏曰：丧乱以来兵革未戢天下之人互相残杀今海内初定敢有私复雠者皆族之。
    五年正月初令谋反大逆乃得相告其馀皆勿听治敢妄相告以其罪罪之。
    明帝青龙二年二月诏曰：鞭作官刑所以纠慢怠也。而顷多以无辜死其减鞭杖之制著於令。
    十二月诏有司删定大辟减死罪。又改士庶罚金之令男听以罚金妇人加笞还从鞭督之例以其形体露故也。（是时承用秦汉旧律其文起自魏文侯师李悝悝撰次诸国法著法经以为王者之政莫急於盗贼故其律始于盗贼盗贼须劾捕故著网捕三篇其轻狡越城博戏借假不廉淫侈逾制以为杂律一篇。又以其律具其加减是故所著六篇而已然皆罪名之制也。商君受之以相秦汉承秦制萧何定律除参夷连坐之罪增部主见知之条益事律兴厩户三篇合为九篇叔孙通益律所不及傍章十八篇张汤越官律三十七篇赵禹朝律六篇合六十篇。又汉时决事集为令甲以下三百馀篇及司徒鲍昱撰嫁娶辞讼决为法比都目凡九百六卷世有增损率皆集类为篇结事为章一章之中或事过数十事类虽同轻重乖异而通条连句上下相蒙虽大体异篇实相采入盗律有贼伤之例贼律有盗章之文兴律有上狱之法厩律有逮捕之事。若此之比错糅无常後人生意各为章句叔孙宣郭令卿马融郑元诸儒章句十有馀家家数十万言凡断罪所当由用者合二万六千二百七十二条七百七十三万二千二百馀言言数益繁览者益难天子，於是下诏但用郑氏章句不得杂用馀家卫ダ。又奏曰：刑法者国家之所贵重而私议之所轻贱狱吏者百姓之所悬命而选用者之所卑下王政之弊未必不由此也。请置律博士转相教授事遂施行然而律文烦广事比众多离本依末决狱之吏如廷尉狱吏范洪受囚绢二丈附轻法论之狱吏刘象受属偏拷囚张茂物故附重法论之洪象虽皆弃市而轻枉者相继是时大傅锺繇。又上疏求复肉刑诏下其奏司徒王朗议。又不同时议者百馀人与朗同者多帝以吴蜀未平。又寝其後天子。又下诏改定刑制命司徒陈群骑常侍刘邵给事黄门侍郎韩逊议郎庾嶷中郎黄休荀诜等删约旧科旁采汉律定为魏法制新律十八篇州郡令四十五篇尚书官令军中令合百八十馀篇其序略曰：旧律所难知者由于六篇篇少故也。篇少则文荒文荒则事寡事寡则罪漏是以後人稍增更与本体相离今制新律宜都总事类多其篇条旧律因秦法经就增三篇而具律不移因在第六罪条例既不在始。又不在终非篇章之义故集罪例以为刑名冠於律首盗律有劫略恐喝和卖买人科有持质皆非盗事故分以为劫略律盗律有欺谩诈伪逾封矫制因律有诈伪生死令丙有诈自复免事类众多故分为诈律贼律有贼伐树木杀伤人畜产及诸亡印金布律有毁伤亡失县官财物故分为伤亡律因律有告劾传覆厩律有告反逮受科有登闻道辟故分为告劾律因律有系囚鞫狱断狱之法兴律有上狱之事科有考事报谳宜别为篇故分为系讯断狱律盗律有受所监临财枉法杂律有假借不廉令乙有呵人受钱科有使者验赂其事相类故分为请赇律盗律有勃辱强贼兴律有擅兴徭役具律有出卖呈科有擅作修舍事故分为兴擅律兴律有征徭稽留贼律储峙不办厩律有乏军之兴及旧典有奉诏不谨不承用诏书汉氏施行有小愆之反不如令取劾以不承用诏书乏军腰斩。又减以丁酉诏书汉文所下不宜复以为法故别为之留律秦世旧有厩置乘传副军食厨汉初承秦不改後以费广稍省故後汉但设骑置无车马而律犹著其文斯为虚设欲除厩律取其可用合科者为邮驿令其告反逮验别入告劾律上言变事以为变事令以警事告急与兴律逢燧及科令者以为警事律盗律有还赃畀主金布律有罚赎入责以呈黄金为价律有平庸坐赃事以为偿赃律律之初制无免坐之文张汤赵禹始作监临部主见知故纵之例其见知而故不举劾各与同罪失不举劾各以赎论其不见不知不坐也。是以文约而例通科之为制每条有违科不觉不知从坐之免不复分别而免坐繁多宜总为免例以省科文故更制定其由例以为免坐律诸律令中有其教制本条无从坐之文者皆从此取法也。凡所定增十三篇就故五篇合十八篇于正律九篇为增于旁章科令为省矣。改汉旧律不行于魏者皆除之更依古义制为五刑其死刑有三髡刑有四完刑作刑各三赎刑十一罚金六杂抵罪七凡三十七名以为律首。又改赃律但以言语及犯宗庙园陵谓之大逆无道腰斩家属从坐不及祖父母孙至於谋反大逆临时捕之或潴或枭菹夷其三族不在律令所以严绝恶迹也。贼间杀人以劾而亡许依古义听子弟得追杀之会赦及过误相杀不得报雠所以止杀害也。正杀继母与亲母同防继假之隙也。除异子之科使父子无异财也。殴兄姊加至五岁刑以明教化也。囚徒诬告人反罪及亲属异于善人所以累之使省刑息诬也。改投书弃市之科所以轻刑也。止篡囚弃市之罪断凶强为义之宗也。二岁刑以上除倍家人乞鞫之制省所烦狱也。改诸郡不得自择伏日所以齐风俗也。斯皆魏世所改其大略如是其後正始之间天下无事于是征西将军夏侯元河南尹李胜中领军曹羲尚书丁谧。又追议肉刑卒不能决。
    蜀先主既定成都令昭文将军伊籍与诸葛亮法正刘巴李严共造蜀科蜀科之制由此五人焉。
    吴大帝黄武七年将军翟丹叛如魏帝恐诸将畏罪而亡乃下令曰：自今诸将有重罪三然後议嘉禾六年正月诏曰：夫三年之丧天下之达制人情之极痛也。贤者割哀以从礼不肖者勉而致之世治道泰上下无事君子不夺人情故三年不逮孝行之门至於有事则杀礼以从宜要而处事故圣人制法有礼无时则不行遭丧不奔非古也。盖随时之宜以义断恩也。前古设科长吏在官当须交代而故犯之虽随科坐犹已废旷方事之殷国家多难凡在官司宜各尽节先公後私而不恭承甚非谓也。中外群僚其更平议务令得中详为节度顾谭议以为奔丧立科轻则不足以禁孝子之情重则本非应死之罪虽严刑益设违夺必少。若偶有犯者加其刑则恩所不忍有减则法废不行愚以为长吏在远苟不告语势不得知比选代之间。若有传者必加大辟则长吏无废职之负孝子无犯重之刑将军胡综议以为丧纪之礼虽有典制苟无其时所不得行方今戎事军国异容而长吏遭丧知有科禁公敢干突苟念闻忧不奔之耻不计为臣犯禁之罪此由科防本轻所致忠节在国孝道立家出身为臣焉得兼之故为忠臣不得为孝子宜定科文示以大辟。若故违犯有罪无赦以杀止杀行之一人其後必绝丞相雍奏从大辟。
    晋武帝泰始三年贾充等上律令六十卷故事三十卷四年班行之（先是文帝为魏相国患前代律令本注烦杂陈群刘邵虽经改革而科网本密。又叔孙郭马杜诸儒章句但取郑氏。又为偏党未可承用，於是令贾充定法律令与太傅郑冲司徒荀ダ中书监荀勖中军将军羊祜中参军王业廷尉杜守河南尹杜预散骑侍郎裴楷颍川太守周雄齐相郭颀骑都尉成公绥尚书郎柳轨及吏部令史荣邵等十四人典其事就汉九章增十一篇仍其族类正其体号改旧律为刑名法例辩囚律为告劾系讯断狱分盗律为请赇诈伪水火毁亡因事类为卫宫违制撰周官为诸侯律合二十篇六百二十条二万七千六百五十七言蠲其苛秽存其清约事从中兴归於益时其馀未宜除者。若军事田农占酒未得皆从人心权设其法太平当除故不入律悉以为令施行制度以此设教违令有罪则入律其常事品式章程名还其府为故事减枭斩族诛从坐之条除谋反养母出女嫁皆不复还坐父母弃市省禁固相告之条去捕亡亡没为官奴婢之制轻过误老少女人当罚金杖罚者皆令半之重奸伯叔父母之令弃市淫寡女三岁刑崇嫁娶之要一以下娉为正不理私约峻礼教之防准五服以制罪也。凡律令合二千九百二十六条十二万六千三百言六十卷故事三十卷秦始三年事毕表上武帝诏曰：昔萧何以定律令受封叔孙通制仪为奉常赐金五百斤弟子百人皆为郎中夫立功立事古今之所重宜加禄赏其详考差叙取如诏简异弟子百人随才品用赏帛万馀匹帝亲自临讲使裴楷执读明年正月大赦天下乃班新律其後明法掾张裴注律表上之其要曰：律始於刑名者所以定罪制也。终于诸侯者所以异其政也。王政布於上诸侯奉于下礼乐抚于中故有三才之义焉其相须而成。若一体焉刑名所以经略罪法之轻重正加减之差等明发众篇之多义补其章条之不足较举上下纲领其犯盗贼诈伪请赇者则求罪於此作役水火畜养守备之细事皆求之作本名告讯为之心舌捕系为之手足断狱为之定罪名例齐其制自始及终往而不穷变动无常周流四极上下无方不离于法律之中也。其知而犯之谓之故意以为然谓之失违忠欺上谓之谩饰信藏巧谓之诈亏礼废节谓之不敬两讼相趣谓之斗两和相害谓之戏无变斩击谓之贼不意误犯谓之过失逆节绝理谓之不道陵上僭贵谓之恶逆将害未发谓之戕倡首先言谓之造意二人对议谓之谋制众建计谓之率不和谓之︹改恶谓之略三人谓之群取非其物谓之盗货财之利谓之赃凡二十者律义之较者也。夫律者当慎其变审其实。若不承用诏书无故失之刑当从赎谋反之同伍实不知情当从刑此故失之变也。卑与尊斗皆为贼斗之加兵刃水火中不得为戏戏之重也。向人室庐道径射不得为过失之禁也。都城人众中走马杀人当为贼贼之似也。过失似贼戏似斗斗而杀伤傍人。又似误盗伤缚守似︹盗呵人取财似受赇囚辞所连似告劾诸勿听理似故纵持质似恐犭曷如此之比皆为无常之格也。五刑不简正于五罚五罚不服正于五过意善功恶以金赎之故律制生罪不过十四等死刑不过三徒加不过六囚加不过五累作不过十一岁累笞不过千二百刑等不过一岁金等不过四两月赎不计日日作不拘月岁数不疑闰不以加至死并死不复加不可累者故有并数不可并数乃累其加以加论者但得其加与加同者连得其本不在次者不以通论以人得罪与人同以法得罪与法同侵生害死不可齐其防亲疏公私不可常其教礼乐崇於上故于其刑刑法闲於下故全其法是故尊卑叙仁义明九族亲王道平也。律有事状相似而罪名相涉者。若加威势下手取财为︹盗不自知为亡缚守将中有恶言为恐犭曷不以罪名呵为呵人以罪名呵为受赇劫召其财为持质此八者以威势得财而名殊者也。即不求自与为受求所监求而後取为盗贼输入呵受为留难敛人财物积藏於官为擅赋加殴絷之为戮辱诸如此类皆为以威势得财而罪相似者也。夫刑者司理之官理者求情之机情者心神之使心感则情动於中而形之言畅于四支发于事业是故奸人心愧而面赤内怖而色夺论罪者务本其心审其情精其事近取诸身远取诸物然後乃可以立刑仰手似乞俯手似夺捧手似谢拟手似诉拱臂似自首攘臂似格斗矜庄似威怡悦似福喜怒忧欢貌在声色奸真猛弱候在视息出口有言当为告下手有禁当为贼喜子杀怒子当为戏怒子杀喜子当为贼诸如此类自非至精不能极其理也。律之名例非正文而分明也。若八十非杀伤人他皆勿论即诬告谋反者反坐十岁不得告言人即奴婢捍主主得谒杀之贼燔人庐舍积聚盗贼赃五疋以上弃市即燔官府积聚盗亦当与同欧人教令者与同罪即令人殴其父母不可与行者同得罪也。若得遗物︹取︹乞之类无还赃法随例畀之文法律中诸不敬违仪失式及犯罪为公为私赃入身不入身皆随事轻重取法以例求其名也。夫理者精玄之妙不可以一方行也。律者幽理之奥不可以一体守也。或计过以配罪或化略以循常或随事以尽情或趋舍以从时或推重以立防或引轻以就下公私蛰避之宜除削重轻之变皆所以临时观[C260]者用法执诠者幽於未制之中采其根牙之微致之於机格之上称轻重於毫铢考辈类于参伍然後乃可以理直刑正夫奉圣典者。若操刀执绳刀妄加则物伤绳妄弹则侵直枭首者恶之长斩刑者罪之大弃市者死之下髡罪者刑之威赎罚者误之诫王者立此五刑所以宝君子而逼小人故为敕慎之经皆拟。《周易》有变通之体焉欲令提纲而大道清举略而王法齐其旨远其辞文其言典而中其事肆而隐通天下之志唯忠也。断天下之疑唯文也。切天下之情唯远也。弥天下之务唯大也。变无常体唯理也。非天下之圣贤孰能与於斯夫形而上者谓之道形而下者谓之器化而裁之谓之格刑杀者是冬震曜之象髡罪者是秋落之变赎失者是春阳悔吝之疵也。五刑成章取相依准法律之义焉是时侍中卢中书侍郎张华。又表抄新律诸死罪条目悬之亭传以示兆庶有诏从之）。
    惠帝永康元年解结为孙秀所害女裴氏明日当嫁而祸起裴氏欲认活之女曰：家既。若此我何活为亦坐死朝廷遂议革旧制女不从坐由结女始也。
    怀帝永嘉初东海王越表除三族之法。
    元帝为晋王时大理卫展以诏有考子证父或鞭父母问子所在恐伤正教并奏除之。
    明帝太宁三年四月戊辰复三族刑惟不及妇人。
    宋高祖为宋公时侍中蔡廓建议以为鞫狱不宜令子孙下辞明言祖父之罪亏教伤情莫此为大自今家人与囚相见无乞鞫之诉便足以明伏罪不须责家人下辞朝议以为允从之。
    永初元年七月诏曰：往者军国务殷事有权制刻科峻重施之一时今王道维新政和法简可一除之二年六月制诸署敕吏四品以下。又府署所得取罚者听统府寺行四十杖。
    文帝元嘉中卫将军王宏上疏言主守偷五匹常偷四十匹并加大辟议者咸以为重宜进主守偷十匹常偷五十匹死四十匹降以补兵既得小宽人命亦足以有惩也。从之。
    孝武大明四年尚书左仆射刘秀之改定制令隶杀长吏科议者谓值赦宜加徙送秀之以为律文虽不显民杀官长之旨。若值赦但止徙送便与悠悠杀人曾无一异民敬官长比之父母行害之身虽遇赦谓宜长付尚方穷其天命家口补兵从之。
    明帝太始四年诏曰：夫愆有小大宪随宽猛故五刑殊用三典异施而降辟次网便暨钳挞求之法科差品滋远朕务存钦恤每有矜贷寻创制科罪轻重同之大辟即事原情未为详衷自今凡窃执官仗拒战逻司或攻剽亭寺及害吏民者凡此诸条悉依旧制五人以下相逼夺者可特赐黥刖投畀四远仍用代杀方古为优全命长户施同造物庶简惠之化有孚群萌好生之德无漏幽品。
    南齐武帝永明七年尚书删定郎王植撰定律章表奏之曰：臣寻晋律文简辞约旨通大纲事之所质取断难释张斐杜预同注一章而生杀永殊自晋泰始以来唯斟酌参用是则吏挟威福之势民怀不对之怨所以温舒献辞於失政绛侯慷慨而兴叹皇运革祚道冠前王陛下绍兴光开帝业下车之痛每恻上仁满堂之悲有矜圣思爰发德音删正刑律敕臣集定张杜二注谨砺愚蒙尽思详撰削其烦言录其允衷取张注七百三十一条杜注七百九十一条或二家两释於义乃备者。又取一百七条其注相通者取一百三条集为一书凡一千五百三十二条为二十卷请付外详校摘其违谬从之先是江左相承用晋世张杜律三十卷帝留心法令乃诏狱官详正旧法是时公卿八座参议考正旧法轻重竟陵王子良下意多使从轻其中朝议不能断者制旨平决至九年廷尉孔稚上。表曰：臣闻匠万物者以绳墨为政驭大国者以法理为本是以古之圣王临朝思治远防邪萌深杜奸渐莫不资法理以成化明刑赏以树功者也。伏惟陛下蹑历登皇乘图践帝天地更筑日月再张五礼裂而复缝六乐颓而爰缉乃发德音下明诏降恤刑之文申慎罚之典敕臣与公卿八座共删注律谨奉圣旨谘审司徒臣子良爰禀受成规矩创立条绪使兼监臣宋躬兼平臣王植等抄撰同异定其去取详议八座裁正大司马臣嶷其中洪疑大议众论相背者圣照玄览断自天笔始就成立律文二十卷录叙一卷凡二十一卷今以奏闻请付外施用宣下四海诏报从纳事竟不施行。
    东侯初即位诏删省科律。
    梁高祖天监元年四月诏曰：金作赎刑有闻自昔入缣以免施于中代民悦法行莫尚乎！此永言叔世偷薄成风婴愆入罪厥涂匪一断蔽之书日缠於听览钳钅犬之刑岁积于牢犴死者不可复生生者无因自返由此而望滋实庸可致乎！朕夕惕思治念崇政术斟酌前王择其令典有可以宪章邦国罔不由之庶愧心於四海昭情素于万物俗伪日久禁网弥繁汉文四百邈焉已远虽省事清心无忘日用而委衔废策事未获从可依周汉旧典有罪入赎外详为条格以时奏闻。
    八月诏曰：律令不一实难去取杀伤有法墨有刑此盖常科易为条例至如三男一妻悬首造狱事非虑内法出恒钧前王之律後王之令因循创附良各有以。若游辞费句无取於实录者宜悉除之求文指归可变者载一家为本用众家以附丙丁俱有则去丁以存丙。若丙丁二事注释不同二家兼载咸使百司议其可不取其可安以为标例宜云：某等如千人同议以此为长则定以为梁律留尚书比部悉使备文。若班下州郡上撮机要可无二门侮法之弊时欲议定律令得齐时旧郎济阳蔡法度家传律学云：齐武时删定郎王植之集注张杜旧律合为一书凡一千五百三十条事未施行其文殆灭法度能言之，於是以为兼尚书删定郎使损益植之旧本以为梁律法度。又请曰：魏晋撰律止关数人今。若皆谘列位恐缓而无决，於是以尚书令王亮侍中王莹尚书仆射沈约吏部尚书范云长兼侍中柳恽给事黄门侍郎傅昭通直散骑常侍孔蔼御史中丞乐蔼太常丞许懋等参议断定定为二十篇一曰刑名二曰法例三曰盗劫四曰贼叛五曰诈伪六曰受赇七曰告劫八曰讨捕九曰系讯十曰断狱十一曰杂十二曰户十三曰擅兴十四曰毁亡十五曰卫宫十六曰水火十七曰仓库十八曰厩十九曰：关市二十曰违制其制刑为十五等之差弃市已上为死罪大罪枭其首其次弃市刑二岁已上为耐罪言各随伎能而任使之也。有髡钳五岁刑笞二百收赎绢男子六十疋。又有四岁刑男子四十八疋。又有三岁刑男子三十六疋。又有二岁刑男子二十四疋罚金一两已上为赎罪赎死者金二斤男子十六疋赎髡钳五岁刑笞二百者金一斤十二两男子十四疋赎四岁刑者金一斤八两男子十二疋赎三岁刑者金一斤四两男子十疋赎二岁刑者金一斤男子八疋罚金十二两者男子六疋罚金八两者男子四疋罚金四两者男子二疋罚金二两者男子一疋罚金一两者男子二丈女子各半之五刑不简正于五罚五罚不服正于五过以赎论故为此十五等之差。又制九等之差有一岁刑半岁刑百日刑鞭杖二百鞭杖一百鞭杖五十鞭杖三十鞭杖二十鞭杖一十。又有八等之差一曰免官加杖督一百二曰免官三曰夺劳百日杖督一百四曰杖督一百五曰杖督五十六曰杖督三十七曰杖督二十八曰杖督一十论加者上就次当减者下就次凡系狱者不即答款应加测罚不得以人士为隔。若人士犯罚违捍不款宜测罚者先参议牒启然後科行断食三日听家人进粥二升女及老小一百十刻乃与粥满千刻而止囚有械丑斗械及钳并立轻重大小之差而为定制其鞭有制鞭法鞭常鞭凡三等之差制鞭生革廉成法鞭生革去廉常鞭熟。且不去廉皆作鹤头纽长一尺一寸稍长二尺七寸广三寸靶长二尺五寸杖皆用生荆长六尺有大杖法杖小杖三等之差大杖大头围一寸三分小头围八分半法杖围一寸三分小头五分小杖围一寸一分小头极杪诸督罚大罪无过五十三十小者二十当笞二百以上者笞半馀半後次中分鞭杖老小于律令当得鞭杖罚者皆半之其应得法鞭杖者以熟。且鞭小杖过五十者稍行之将吏已上及女人有罚者以罚金代之其以职员应罚及律令指名制罚者不用此令其问事诸罚皆用熟。且鞭小杖其制鞭制杖法鞭法杖自非特诏皆不得用诏鞭杖在京师者皆於云龙门行女子怀孕者勿得决罚其谋反降叛大逆已上皆斩父子同产男无少长皆弃市母妻姊妹及应从坐弃市者妻子女妾同补奚官为奴婢赀财没官劫身皆斩妻子补兵遇赦降死者黥面为劫字髡钳补冶锁士终身其下。又讠运配材官冶士尚方锁士皆以轻重差其年数其重者或终身士人有禁锢之科亦以轻重为差其犯清议则终身不齿耐罪囚八十已上十岁已下及孕者盲者侏儒当械系者及郡国太守相都尉关中侯已上之父母妻子及所坐非罪除名之罪二千石已上非槛徵者并颂系之丹阳尹月一诣建康县令三官参共录狱察断枉直其尚书当录人之月者与尚书参共录之大凡定罪二千五百二十九条。
    二年四月癸卯蔡法度表上新律。又上令三十卷科三十卷帝乃以法度守廷尉卿班新律於天下。
    三年十一月甲子诏曰：设教因时淳薄异政刑以世革轻重殊风昔商俗未移民散久矣。婴网舀辟日夜相寻。若悉加正法则赭衣塞路并申弘宥则难用为国故使有罪入赎以全元元之命令遐迩知禁圄犴稍虚率斯以往，庶几刑措金作权典宜在蠲息可除赎罪之科。
    十一年正月壬辰诏曰：自今捕レ之家及罪应质作。若年有老少者可停将送。
    十四年正月诏曰：世轻世重随时约法前以墨刑用代重辟犹念改悔其路已壅并可省除。
    大同十一年十月诏曰：尧舜以来便开赎刑中年依古许罪身入赀下吏因此不无奸猾所以一日复敕禁断川流难壅人心惟危既乖内典慈悲之义。又伤外教好生之德书云：与杀不辜宁失不经可复开罪身皆听入赎。
    中大同元年七月甲子诏曰：禽兽知母不知父无赖子弟过於禽兽至於父母并皆不知多触王宪致及老人耆年禁执大可伤愍自今有犯罪者父母祖父母勿坐惟大逆不预今恩。
    ●卷六百十一
    ○刑法部　定律令第三
    陈高祖永定元年十月诏曰：朕闻唐虞道盛设象画而不犯夏商德衰虽孥戮其备有洎乎！末代纲目滋繁矧属乱离宪章遗紊朕始膺宝历思广政枢外可搜举良才删改科令群僚博议务存平简于是稍求得梁时明法吏令与尚书删定郎范泉参定律令。又敕尚书仆射沈钦吏部尚书徐陵兼尚书左丞宗元饶兼尚书右丞贺朗参知其事制律三十卷令科四十卷采酌前代条流杂件纲目虽多博而非要其制惟重清议禁锢之科。若缙绅之族犯亏名教不孝及内乱者发诏弃之终身不齿先与士人为婚者许妻家夺之其获贼帅及士人恶逆免死付治听将妻入役不为年数。又存赎罪律复父母缘坐之刑自馀篇目条纲轻重烦简一用梁法赃验显然而不款则上测立立测者以土为垛高一尺上圆劣容囚两足立鞭二十笞三十讫著两械及丑上垛一上测七刻日再上三七日上测七日一行鞭杖合一百五十得度不承者免死其髡鞭五岁刑降死一等锁二重其五岁刑已下并锁一重五岁四岁刑。若有官准当二年馀并居作其三岁刑有官准当二年馀一年赎。若公坐过误罚金其二岁刑有官者赎论一岁刑无官亦赎论寒庶人准决鞭杖囚并著械徒并著锁不计阶品死罪将决乘露车著三械加壶手至市脱手械及壶手焉当刑于市者夜须明雨须晴晦朔八节六斋月在张心日并不得行刑廷尉寺为北狱建康县为南狱并置正监平。
    宣帝大建十一年五月甲寅诏曰：旧律以枉法受财为坐虽重直法容贿其制甚轻，岂不长彼贪残生其舞弄才涉货贿宁不尤切今可改不枉法受财者科同正盗。
    後魏昭成建国二年当死者听其家献金马以赎死犯大逆者亲族男女无少长皆斩男女不以礼交皆死民相杀者听与死家马牛四十九头及送葬器物以平之无系讯连逮之坐盗官物一物备五私则备十法令明白百姓晏然。
    道武即位躬行仁厚协和民庶既定中原患前代刑网峻密乃命三公郎王德除其法之酷切于民者约定科令大崇简易是时天下人民久苦兵乱畏法乐安帝知其。若此乃镇之以玄默罚必从轻兆庶欣戴焉。
    太武神中以刑禁重诏司徒崔浩定律令除五岁四岁刑增一年刑分大辟为二科死斩死入绞大逆不道腰斩诛其同籍年十四以下腐刑女子没县官害其亲者に之蛊毒者男女皆斩女焚其家巫蛊者负羊抱犬沉诸渊当刑者赎贫则加鞭二百畿内民富者烧炭于山贫者役于圊溷女子入舂藁其痼疾不逮于人守苑囿王官阶九品得以官爵除刑妇人当刑而孕产後百日乃决年十四以下降刑之半八十及九十非杀人不坐拷讯不逾四十九论刑者部主具状公车鞫辞而三都决之当死者定案奏闻以死不可复生惧监官不能平狱成皆呈帝亲临问无异辞怨言乃绝之诸州国之大辟皆先谳报乃施行阙左悬登闻鼓人有穷冤则挝鼓公车上奏。
    太平真君六年春以有司断法不平诏诸疑狱皆付中书依古经义论决之初盗律赃四十疋致大辟民多慢政峻其法赃三疋皆死。
    正平元年诏曰：刑网太密犯者更众朕甚愍之其详按律令务求厥中有不便于民者增损之于是游雅与中书侍郎胡方回等改定律制盗律复旧加故纵通情止舍之法及他罪九千三百九十一条门诛四大辟百四十五刑二百二十一条有司虽增损条章犹未能阐明刑典。
    文成太安四年制法司官赃二丈皆斩。又增律七十九章门房之诛十有三大辟三十五刑六十二。
    十月帝北巡至阴山有故冢毁废诏曰：昔姬文葬枯骨天下归仁自今有穿毁坟垅者斩之。
    和平二年正月乙酉诏曰：刺史牧民为万里之表自顷每因发调逼民假贷大商富贾要射时利旬日之间增赢十倍上下通同分以润屋故编户之家困于冻馁豪富之门日有兼积为政之弊莫过于此其一切禁犯者十疋以上皆死布告天下咸令知禁。
    四年三月诏曰：朕宪章旧典分职设官欲令敷扬治化缉熙庶绩然在职之人皆蒙显擢委以事任当励已竭诚务省徭役使兵民优逸家给人赡今内外诸司州镇守宰侵使民兵劳役非一自今擅有召役逼雇不程皆论同枉法是时冀州刺史源贺上言自非大逆手杀人者请原其命谪守边戍从之。
    献文以和平六年五月即位除口误律先是诸曹奏事多有疑请。又口传诏敕或致矫擅于是事无大小皆令据律正名不得疑奏合则制可失衷则弹诘之尽从中墨诏自是事咸精练群下莫敢相罔。
    皇兴中以理官鞫囚杖限五十而有司欲免之则用细捶欲免之则先大杖民多不胜而诬引或绝命于杖下献文知其。若此乃为之制其捶用荆平其节讯囚者其本大三分杖背者二分挞胫者一分拷悉依今皆从轻简。
    孝文延兴四年六月乙卯诏曰：朕膺历数开一之期属千载光熙之运虽仰严诲犹惧德化不宽至有门房之诛然下民凶戾不顾亲戚一人为恶殃及合门朕为民父母深所悼愍自今以後非谋反大逆干纪外奔罪止其身而已今德被殊方文轨将一宥刑宽禁不亦善乎！
    太和元年诏曰：刑罚所以禁暴息奸绝其命不在裸形（故事斩者形伏入死者绞绞虽有律未之行也。）其参详旧典务从宽仁司徒元丕等奏言圣心垂仁恕之惠使受戮者免裸骸之苦普天感德莫不幸甚臣等谨议大逆及贼各弃市袒斩盗及吏受赇各绞刑踣诸甸师。又诏曰：民繇化穆非严刑所防制之虽峻陷者弥甚今犯法至死同入斩刑去衣裸体男女见岂齐之以法示之以礼者也。今具为之制。
    五年冬中书令高闾集中秘官等修改律令旧文随例增减。又敕群官参议厥中经御刊定凡八百三十二章门房之诛十有六大辟之罪二百三十五刑三百三十七除群行剽劫首谋门诛律重者止枭首时法官及州郡县不能以情折狱乃为重枷大几围复以纟追石悬于囚颈伤害至骨更使壮卒迭搏之囚率不堪因以诬服吏持此以为能帝闻而伤之乃制非大逆有明证而不款辟者不得大枷。
    八年更定义赃一百疋枉法无多少皆死（律枉法十疋义赃二百疋大辟是年始班禄制乃更其法）。
    九年正月诏自今图谶秘纬及名为孔子门房记者一皆禁之留者以大辟论。
  </div>
  <div class="pagination">
   <a href="册府元龟_page432.html">
    上一页
   </a>
   <span>
    ...
   </span>
   <a href="册府元龟_page428.html">
    428
   </a>
   <a href="册府元龟_page429.html">
    429
   </a>
   <a href="册府元龟_page430.html">
    430
   </a>
   <a href="册府元龟_page431.html">
    431
   </a>
   <a href="册府元龟_page432.html">
    432
   </a>
   <span class="current-page">
    433
   </span>
   <a href="册府元龟_page434.html">
    434
   </a>
   <a href="册府元龟_page435.html">
    435
   </a>
   <a href="册府元龟_page436.html">
    436
   </a>
   <a href="册府元龟_page437.html">
    437
   </a>
   <a href="册府元龟_page438.html">
    438
   </a>
   <span>
    ...
   </span>
   <a href="册府元龟_page434.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
