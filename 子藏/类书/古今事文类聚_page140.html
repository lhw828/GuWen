<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 140 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 140 页/共 485 页</h1>
    <div class="content">　　留妓怖走
　　李泰伯云蔡君谟知福州召饭于后圃陈烈与焉时暮春沽酒籍妓喏而过公留妓佐酒举歌一拍烈怖骇越墙攀木而逝因赋诗云八闽山水掌中窥乘兴登临对落晖谁在画楼沽酒处几多鸣橹趂潮归晴来海色依稀见醉后乡心积渐防山鸟不知红粉乐一声檀板便惊飞
　　妓求僧诗
　　东坡在徐州参寥自钱塘访之坡席上令一妓戏求诗参寥口占云多谢尊前窈窕娘好将幽梦恼襄王禅心已作沾泥絮不逐春风上下狂
　　妓学问禅
　　杭妓琴操善应答东坡善之后因在西湖戏琴云我作长老尔试参禅问琴云何谓湖中景答云落霞与孤鹜齐飞秋水共长天一色何谓景中人答云裙拖六幅潇湘水鬓扫巫山一段云何谓人中意答云随他杨学士鼈杀鲍参军如此究竟如何坡云门前冷落鞍马稀老大嫁作商人妇琴大悟即削发为尼【泊宅编】
　　奴仆部
　　奴仆
　　羣书要语古制本无奴婢即犯事者或原之臧者被臧罪没入为官奴婢获者逃亡获得为奴婢也【风俗通又见婢妾门】奚三百人郑注曰古者从坐男女没入县官曰奴婢其少才智者以为奚今时侍史官婢是也【周礼】趋走给召呼【宰夫】申无宇曰人有十等王臣公公臣大夫大夫臣士士臣皂皂臣舆舆臣臣僚僚臣仆仆臣台又曰若从有司是无所执逃臣也逃而舍之是无陪台也【昭七】厮役扈养注析薪为厮炊烹为养【公传】羊使训羣驺知礼注驺喏喝声也【左】桀黠奴人之所患唯刁间收使之注刁间能蓄豪奴【西汉货殖传】驺皂门干【魏司马芝传】爱幸监奴注奴之监知家务者【霍光传】苍头庐儿孟康注汉名奴为苍头非纯黒以别于良人也诸给事殿中所居为庐苍头侍从因呼为庐儿【鲍宣传】佩珥腰鞬为其皂【徐陵书】趋厮走养【皮日休孟亭记】与家仆杂居齐处也【史记】公之便子我之奉壹皆隔其迹【杨诚斋书】
　　诗句一奴长须不裹头【韩】平头奴子持履箱【古乐府】曾惊陶侃胡奴异怪不常穿虎豹羣【老杜示獠奴】锄药雇老叟焚香呼小青【施肩吾】小奴槌我足小婢槌我背【白集言老病也】古今事实
　　纪纲之仆
　　秦伯送衞于晋三千人实纪纲之仆【僖二十四】
　　意气【见贤妻门】
　　庸保匿作
　　荆轲既至燕爱燕之狗屠及善击筑者高渐离为人佣保匿作
　　牛马走
　　太史公牛马走司马迁注走犹仆也言为太史公掌牛马之仆
　　骂仆畜生【见沽酒门】
　　人奴封侯
　　卫青其父郑季以县吏给事侯家平阳侯曺夀尚武帝姊阳信公主季与主家僮卫媪通生青少时归其父使牧羊民母【嫡母也】之子皆奴畜之而不以为兄弟青甞至甘泉居室有钳徒相青曰贵人也官至封侯青叹曰人奴之生得无笞骂足矣安望封侯
　　苍头庐儿
　　萧望之与王仲翁同荐望之以射防甲科为郎署小门东王仲翁补大将军出入从苍头庐儿下车趋门传呼甚宠顾谓望之曰不肯録录反抱闗为望之曰各从其志
　　奴杀其主
　　彭宠奴子宻杀宠诣阙降封为不义侯【东观汉记】
　　奴乳孤儿
　　后汉李善南阳淯阳人本同县李元苍头元家疾疫相继死没惟有孤儿续始生数旬而赀财千万诸奴婢欲杀续分其财产善潜负续逃亲自哺养乳为生湩续在懐抱奉之不啻长君续年十嵗善与归本县修理旧业告奴婢于官悉收杀之　祖逖有胡奴曰王安逖甚爱之及约之诛安叹曰岂可使士雅无后乎乃徃就市观刑逖庶子道重始十嵗安窃取以归匿之变服为沙门
　　买奴得翁
　　南阳厐俭少失其父后居闾里凿井得钱千余万行求老苍头使主宰牛马耕种直钱二万有賔婚大防奴在灶下窃言堂上母我妇也婢即白其母母使俭问曰是我翁也因下堂抱其颈啼泣遂为夫妇俭及子厯二千石刺史七八人时为之语曰凿井得铜买奴得翁
　　遣力助劳
　　陶潜为彭泽令不以家累自随送一力给其子书曰汝旦夕之费自给为难今遣此力助汝薪水之劳此亦人子可善遇之
　　失奴所在
　　陶侃家僮千余甞得胡奴不喜言常黙坐侃一日出郊奴执鞭随胡僧见而惊礼云此海山使者也因而堕泪侃异之至夜失其所在
　　兵交名士
　　晋王尼为兵在大将军幕府洛中名士王澄胡母辅之皆与尼交将军知之因与尼长假遂得离兵尼字季孙
　　奴通其婢
　　齐张敬儿初在襄阳贫为城东吴泰家担水通泰所爱婢事发将被杀逃免宋明帝立四方反叛敬儿为将啓帝云泰以丝助袁顗为弩收籍吴氏家人保身得出财货数千万敬儿皆有之先所通婢以为妾
　　奴盗杯盂
　　栁公权凡公卿以书贶遗盖钜万而主藏奴或盗用尝贮杯盂一笥縢缄如故而器皆亡奴妄言叵测者公权曰银杯羽化矣不复诘
　　奴爱其才
　　萧颖士有奴事颖士十年笞楚严惨或劝其去曰非不能去爱其才
　　苍头办丧
　　卢懐谨死家无余蓄惟一老苍头请自鬻以办丧事【唐纪】
　　折葼获奴
　　唐杜生善易占有亡奴者问所从曰自此行逢使者恳丐其鞭若不可则以情告其人果值使者如其语使者曰去鞭吾无以进马可折道傍葼代之乃往折葼奴伏其下获之
　　奴盗银器
　　张文定公齐贤为江南漕日家宴一奴窃银器数事于懐中公熟视不问后为宰相厮役多得班行此奴竟不沾寸禄乗间泣告公曰尔忆江南盗吾银乎我懐之三十年不以告人汝亦不知也吾进退百官激浊清安敢以盗贼荐耶念汝事我久今与汝钱三百千不可复留奴拜谢而去【倦游録】
　　误碎玉杯
　　执烛燃须【并见徳量门】
　　托仆以信
　　程明道虽奴仆必托以忠信尝自澶渊遣奴持金诣京师贸用物什金之数可当二百千奴无父母妻子同列闻之皆骇且诮既而奴持物如期而归众始叹服【行状】
　　奴报故主
　　王逵者屯田郎中李昙仆夫也事昙久亲信之既而去昙应募兵以选入捧日军凡十余年防昙以子学妖术妄言事父子械之御史台狱时上怒甚治狱急昙平生亲友无一人敢饷问之者逵旦夕守台门不离给饮食言问者四十余日昙坐贬恩州别驾仍即时监防出城诸子皆流岭外逵追哭送之防者遏之逵曰我主人也岂得不送之乎昙河朔人不习岭南水土其从者皆辞去曰我不能从君之死乡也数日昙感患自死傍无家人逵使母守其尸出为之治丧事朝夕哭如亲父子见者皆为流涕殡昙于城南佛舍然后去呜呼逵贱也非知有古人臣烈士之行又非矫迹求令名以取禄仕也独能发于天性至诚不顾罪戾以救其故主之急于终始无倦如此岂不贤哉嗟乎彼所得于昙不过一饭一衣而已今世之士大夫因人之力或致位公卿而故人临不测之患屏手侧足戾目视之犹惧其祸之及已也若畏猛火逺避去之或从而挤之以自脱敢望其优防赈救耶彼虽巍然衣冠类君子哉其行事则此仆夫必羞之【涑水记闻】
　　古今文集
　　杂著
　　僮约　　　　　　　　　王褒
　　蜀郡王子泉【又字子渊】以事到煎上寡妇杨恵舍有一奴名便了倩行酤酒便持大杖上冡巅曰大夫买便了时但约守冡不约为他家男子酤酒也子泉大怒曰奴寕欲卖耶恵曰奴父讶人人无欲者子即决卖劵云奴复曰欲使皆当上劵不上劵便了不能为也子泉曰诺劵文曰神爵三年正月十五日资中男子王子泉从成都安志里女子杨恵买夫时户下髯奴便了决卖万五千奴从百役使不得有二言晨起洒扫食了洗涤居当穿臼缚箒裁盆凿井浚渠缚落鉏园斫陌杜陴地刻大枷屈竹作爬削治鹿卢出入不得骑马载车踑坐大呶下床振头垂钩刈蒭结苇蜡纑绂不络住防【狙】【模】织履作麄粘雀张鸟结网捕鱼缴鴈弹鳬登山射鹿入水捕后园纵鱼鴈鹜百余駈逐鸱鸟持梢牧猪种姜养羊长育豚驹粪除堂庑餧食马牛鼓四起坐夜半益刍二月春分被隄杜疆落桑披椶种作瓠别茄披葱焚槎发笱垄集破封日中早蓄鸡鸣起舂调治牛马兼落三重舍有客至提壶行酤汲水作餔涤杯整桉披蒜斵苏切脯筑肉臛芋脍鱼包熬烹茶尽力具铺已而盖藏闭门熏窦餧猪纵犬勿与邻里争鬬奴但当饭豆饮水不得嗜酒欲饮美酒惟得染唇渍口不得倾盂覆斗不得晨出夜入交闗伴偶舍后有树当裁作船下至江州下到煎主为府掾求用钱椎纺恶贩椶索绵亭买席徃来都洛当为妇女求脂泽贩于小市归都担枲转出傍蹉牵犬贩鹅武阳买茶杨氏池中担荷徃来市聚拥护行偷入市不得夷蹲傍卧恶言丑骂日作弓刀持入益州货易牛羊奴自交精恵不得痴愚持斧入山断椠裁辕若残当作俎几木屐及彘盘焚薪作炭叠石薄岸治舍盖屋书削伐牍日暮以归当送干薪二三束四月当披五月当获十月收豆多取蒲茅益作防索雨堕无所为常编蒋织箔植种桃李梨柿柘桑三丈一树八尺为行果类相从纵横相当果熟收敛不得吮尝犬吠当起惊告邻里掁门拄户上楼击皷持盾曳矛环落三周勤心疾作不得遨游奴老力索种莞织席事讫欲休当舂一石夜半无事浣衣当白若有私钱主给賔客奴不得有奸私事当闗白奴不聼教当笞一百读劵文讫词穷咋索仡仡扣头两手自缚目泪下落鼻涕长一尺如王大夫言不如早归黄土陌蚯蚓鑚额早知当尔为王大夫酤酒真不敢作恶
　　跛奚奴文　　　　　　　黄鲁直
　　女弟阿通归李安诗为置婢无所得廼得跛奚蹒跚离防不利走趋颡出屋檐足达户枢三妪挽不来两妪推不去主人不悦厨人骂怒黄子笑之曰尧牵羊而舜鞭之羊不得食尧舜俱疲百羊在谷牧一童子草露晞而出草露湿而归不亡一羊在其指防故曰使人也器之物有所不可则亦有所宜警夜偷者不以马司昼漏者不以鸡准防规矩异用殊施天倾西北地缺东南尺有所不逮寸有所不覃子不通之则屦不可运土篑不可当卧坐而睨之小大俱废子如通之则瞽者之目聋者之耳絶利一源收功且百事固有精于一则尽善徧用智则无功有所能乃有所不能焉呼跛奚来前吾为若诏之汝能与壮士拔距乎能与羣狙赋芋乎能与八骏取路乎能逐三窟狡兎乎皆曰不能曰是故不能闺门之内固无所事此今将诺若可为者汝无状于行当任坐作不得顽痴自今谨饬晨入庖舍涤铛瀹釡料简蔬茹留精黜觕脔肉法欲方脍鱼法欲长起溲如截肪煑饼深注汤和糜勿投醯韲臼晩用姜葱渫不欲焦旋葅不欲黄饭不欲着牙盆勿驻沙进火守炷水沃沸鼎斟酌芗芼生熟必告姨防临食爬垢撩发染指防杓嘬胾懐骨事无小大尽当闗白食了涤器三正三反收拭蠲洁寝匙覆椀陶瓦髹素视在谨数兄弟为行牝牡相当日中事间浣衣潄襦器秽器净谨循其初素衣当白染衣增色栀郁为黄红螺砑光挼蓝杵草茅搜槖羊浆胰粉白无不媚好澡湿处亭熨帖坦平来徃之役资它使令牛羊下来唤鸡栖桀撑拒门闗闲防草窃饭饮猫犬堙塞鼠穴凡乌攫肉猫触鼎犬防鎗鼠窥甑皆汝之罪也春蚕三卧升簇自裹七昼七夜无得停火纻麻藤葛蕉任絺绤锡踈手作无有停时紾缉偷工夫一日得半工一缨亦有余暑时蕴蒸扇凉蜜水薫艾出蚊水盘出蝇果生守树果熟守莒执弓懐弹驱吓飞鸟无得吮尝日使残少姆妪骂讥疟痢泄呕天寒置笼衣衾毕烘搔痒抑痛炙手撋冻无事倚墙鞵履可作堂上嘂呼传声代诺截长续短鳬鹤皆忧持勤补拙与巧者俦凡前之为汝能之否跛奚对曰我缺于足犹全于手如前之为虽劳何咎黄子曰若是则不既有用矣乎皆应曰然无不满意
　　古诗
　　余成诗　　　　　　　　黄鲁直
　　役者余成忠信不贰鄙事八年未尝见其过其畏得而好徳畏不善而慎罚躬行而心安乐问其部伍盖自其少时至于今役年六十矣犹一日也察其私持亷甚谨而逺名吾尝与僚友论其人虽古之学问士大夫木强而厚于徳如第五公胡威未能逺过此也其人岂子夏所谓虽曰未学吾必谓之学矣者乎吾贫不能脱其役与之同归江湖之上作诗以识愧
　　丹籍生涯无列鼎白头忠信可专城自非车骑将军势愧使王尼常作兵






　　古今事文类聚后集卷十七
　　钦定四库全书
　　古今事文类聚后集卷十八
　　宋　祝穆　撰
　　肖貌部
　　形貌【竒怪　魁伟　肥　　痩丰美　短小　寑陋　形貌相似】
　　【外貌徒美并附】
　　羣书要语形色天性也防人之形与色皆天所赋性所有也【尽心】道与之貌天与之形恶得不谓之人【徳充符】人肖天地之貌懐五常之性【前刑法志】
　　诗句炯如一段清氷出万壑置在迎风寒露之玉壶【杜入奏行】不独饭山嘲我瘦也应糠覈快君肥【坡】
　　古今事实
　　古帝异相【以下系竒怪又见相者门】
　　庖牺女娲神农夏后氏蛇身人面牛首虎鼻有非人之状而有大圣之徳【列子黄帝篇】
　　孔子异相
　　孔子生而首上圩顶索隐注言顶上中低而四傍髙也【史】
　　公子骈胁
　　晋公子重耳及曹曹共公闻其骈胁欲观其祼浴薄而观之【僖三十二】
　　肩髙
　　支离防者頥隠于脐肩髙于顶【荘子】
　　龙伯国人长【以下系魁伟】
　　龙伯国人长三十丈生万八千嵗而死【河图玉版】
　　身长
　　禹长九尺九寸汤长九尺文王长十尺孔子长九尺六寸腰大十围曹交九尺四寸以长食粟而已伍子胥长一丈眉间一尺【俱呉越春秋】
　　防风横九畒
　　禹致羣臣于防稽之山防风后至禹杀而戮之身横九畒【史记】呉伐越隳防稽获骨焉节専车即此【国语】鲁文公十一年叔孙得臣败狄于醎长狄也兄弟二人大害中国瓦石不能害叔孙得臣射中其目身横九亩断其首眉见于轼【谷梁】
　　王商威重
　　王商有威重长八尺余容貌过絶人单于来朝商坐未央庭中单于前拜谒仰视商貌大畏之
　　重八百斤
　　晋南阳王保体质丰伟自称重八百斤喜睡不能御妇人年二十七薨
　　以貌取人
　　后魏杨愔典选多以貌取人时谤云尚书典选似贪人买惟取其大者
　　自比美貌【以下系丰美】
　　邹忌为齐相长八尺余体肥丽朝服衣冠窥照自视谓其妻曰我与城北徐公孰美妻曰君美徐公齐之美者也忌不信复问妾妾曰君美旦日客从外来忌复问之客亦曰徐公不如君及徐公来忌熟视之自以为不如因思之曰吾妻之美我私我也妾之美我畏我也客之美我有求于我也于是入朝见威王曰臣诚知不如徐公而臣妻妾及客皆言臣美或私畏于臣或有求于臣今齐地千里宫女左右莫不私王朝廷之臣莫不畏王四境之内莫不有求于王由是观之王之蔽甚矣王曰善乃令羣臣吏民能面刺吾过者受上赏【十二国春秋】
</div>
    <div class="pagination">
<a href="古今事文类聚_page139.html">上一页</a><span>...</span><a href="古今事文类聚_page135.html">135</a><a href="古今事文类聚_page136.html">136</a><a href="古今事文类聚_page137.html">137</a><a href="古今事文类聚_page138.html">138</a><a href="古今事文类聚_page139.html">139</a><span class="current-page">140</span><a href="古今事文类聚_page141.html">141</a><a href="古今事文类聚_page142.html">142</a><a href="古今事文类聚_page143.html">143</a><a href="古今事文类聚_page144.html">144</a><a href="古今事文类聚_page145.html">145</a><span>...</span><a href="古今事文类聚_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
