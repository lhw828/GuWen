<!DOCTYPE html>
<html>
<head>
    <meta charset="UTF-8">
    <title>翰苑新书 - 第 60 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑新书 - 第 60 页/共 103 页</h1>
    <div class="content">　　皇帝临御
　　贺皇太后　　　　　　　　　方秋崖
　　天子当阳奋扬刚德圣人在宥丕显慈谟若时东朝拥佑之休笃棐南面尊临之大恭惟皇太后睿文而聪智渊静而含宏御于家邦独一审求之治施于孙子于昭传国之功继序其皇有室大竞臣叨分郡寄企想朝仪庭燎因以箴之敢忘美报思齐所以圣也惟嗣徽音
　　册寳号
　　贺寿明皇太后　　　　　　　方秋崖
　　断鳌而立四极于皇拥佑之勲乘龙而御万邦诞辑归尊之册文所以圣民无能名【中贺】臣闻洛书阐于龟畴九五福而曰寿河图着于牺画重两离而继明独兼二者之华徽有仆万年之熙洽恭惟皇太后濬猷渊靖秉喆懿恭挈神器而置诸安为天下母洗道心而藏于宻与造物游编之诗书施于孙子臣亲逢盛际乆颂康衢巍乎成功既补娲皇之石昭哉嗣服永娱长乐之钟
　　夀成尊号
　　贺太皇后　　　　　　　　　应松湖
　　流徽彤管盈汗青女史之书纪号雕珉冠大紫仙都之籍尊母仪而无上宣孝治以有光殿下嫓德娥英宻着虞嫔之懿传芳任姒克媚周姜之思链五色以补天毓重明而梦日载笃曽孙之庆深隆祖后之尊显册穹巍祲仪舄奕上夀中夀不夀为三夀萃多祉以日増大书特书屡书不一书侈弥文之嵗讲
　　贺太皇后　　　　　　　　　应松湖
　　重闱介寿耸瞻瑶极之紫仙显号推崇上冠玉清之丹籍祲容焜耀茀祉骈蕃殿下离丽重明坤载万物德谐烈祖早厘降以嫔虞庆笃文孙终贻谋而与啓厯数衍仍云之系蓬莱宴日月之长荧煌彤管之书赫奕洪徽之盛慈顔不老孝治有光诵思齐思媚之诗逺继周太任之躅纪长乐长信之制俯卑汉太后之宫
　　听政
　　贺皇太后同听政赦书　　　　真西山
　　坤元正位方知长乐之尊夬号扬庭广肆端门之赦华夷均被宇宙一新恭惟皇太后陛下懿质配天徽音丽极妇仪克谨乆嫔虞帝之明母后独髙宜有文王之盛俶忧勤而共政首旷荡以施恩臣滥分铜虎之符获拜金鸡之诏属车豹尾莫陪汉殿之班卷耳关雎但诵周南之化
　　册妃
　　贺皇太后　　　　　　　　　陈筼牕
　　仪图淑哲助掖圣明命出庭闱庆緜宗社恭惟皇太后陛下夙髙内治丕着母仪聫太极以尊居虽藏于宻稽四星之下照宜防厥华爰廸柬于庶嫔以跻荣于亚后六宫环忭四海交欣臣属忝近支耸闻大册敢辑颂声于广厦以绵庆祉于东朝
　　诞皇子
　　贺皇太后　　　　　　　　　陈筼牕
　　穹昊储祥元良毓秀庆新南面喜洽东朝恭惟皇太后陛下履德静専頥神冲澹授基图于圣子巳安视膳之荣啓兆眹扵文孙遂廸含饴之爱既前星之发耀宜慈极之増崇臣久荷洪休欣逢盛事敬祝母子万年之夀永观本支百世之强
　　贺太上皇后　　　　　　　　王格斋
　　月无私照方助成与子之谋星有重晖乃不负弄孙之愿庆关七庙福萃重亲殿下应地无疆后天不老周姜思媚驯致武王之生有娀方将是开相土之烈亲见神孙之岐嶷郅隆寳祚之炽昌臣堕在山林践修香火不但起华封之意请祝圣人又将歌周颂之篇亦右文母
　　改元
　　贺皇太后　　　　　　　　　陈筼牕
　　位严太极有开纂绍之春秋命播初元数载君临之日月星流一札风动四方恭惟皇太后陛下道盛虞嫔徳隆文母万几同总丕崇正始之规七政均齐茂建更新之化聿新嗣嵗重定纪年洪惟开寳之初施及庆元之际虽间取扵一义未兼着于两端兹按先猷实为后法臣滥尘京绂拱读宸纶始陈拥右之功已备形于推美终述辅成之善当益谨于布宣
　　冬至
　　贺皇太后　　　　　　　　　陈筼牕
　　环三年而纪闰天序肇开冠正月以书元人和始畅福流海宇庆辑庭闱恭惟皇太后陛下道合希夷神函虚静仁心似日乆扶旰食之忧勤和气如春甫廸含饴之嘉庆属三百六旬交防之际正七十二权舆之初共随玉陛之尊永介瑶池之寿臣退循蒙穉夙拱坤宁仰文昌殿之崇深陈仪有俶想长乐宫之缥缈受福无疆











　　翰苑新书后集上卷二十一
　　钦定四库全书
　　翰苑新书后集上卷二十二
　　上皇帝表
　　奏请
　　请皇帝御正殿复常膳　　　　黄竹坡
　　万旅戒严顷勤劳扵边戍九重轸念尚贬损于朝仪惟盛德之动天故殊方之听命敢输诚悃兾复彛章臣等入词窃以虞舜之征有苖文王之伐玁狁非圣神之黩武由夷狄之乱华及其畏慕而孔怀则亦纵释而不问恭惟皇帝陛下天开圣断智辑人谋痛九庙之荆榛吊两河之涂炭且事之皮币终莫厌于贪惏其诘尔戎兵以修予之疆理念王师之在道适塞事之方兴惟干戈省厥躬敢深居而自佚犹刍豢悦我口视平日以奚安然节解怀破竹之忧宵遁有曳柴之慑尽驱逺敌亟返穷荒流徙既还疆场如旧伏望皇帝陛下灵承眷命祗答吁言既观平定之期愿复崇髙之典金吾焕伏列防弁以如星玉食充庖示皇王之惟辟
　　进文字
　　进大学衍义　　　　　　　　真西山
　　汗竹虽勤何补圣经之奥食芹欲献误防天语之温以十年纂集之功欣一旦遭逢之幸【中谢】惟大学设八条之教为人君立万世之程首以格物致知示穷理乃正心之本推之齐家治国见修身为及物之原曽子之传独得其宗程氏以来大明厥旨迨师儒之继出有章句之昭垂臣少所服膺晚而知趣谓渊源逺矣实东鲁教人之徽音而纲目粲然乃南面临民之要道曩叨侍从论思之列适当奸防蒙蔽之时念将开广于聪明惟有发挥于经术使吾君之心炳如白日于天下之理洞若秋毫虽共鲧杂进扵虞朝岂魑魅能逃于禹鼎不量菲薄欲效编摩遽罹三至之防徒结九重之恋既投闲而置散因极意于研精畎畆不忘君每惓惓于报上藩墙皆置笔防兀兀以穷年首缀圣贤性命道徳之言旁采古今治乱安危之迹必提其要皆聚此书凡诸老先生之讲明粗加该括于君子小人之情状尤极形容载瞻海岳之崇深期效涓埃之裨补兹盖恭遇皇帝陛下干旋坤转日就月将于缉熙单厥心基命遹隆于成后念终始典于学逊志克迈于商宗方将切磋琢磨而笃于自修定静安虑而进于能得事欲明于本末理期贯于精粗适粹成编冒尘清燕止其所止愿益加止善之功新以又新更推作新民之化
　　进光宗御集　　　　　　　　王格斋
　　云汉为章莫閟寳储之彩风雷作号俾繙金匮之藏勒成一经昭示万世【中谢】窃以圣人肆笔初何意于成书天下观文乃有功于范俗繄隆昭代遹骏先猷恭诏编摩之臣彚列昭回之次焕然可述施及无疆恭惟光宗皇帝学富月将圣髙天纵得书之体得言之解上掩百王如日之升如月之恒下饰万物畴昔燕闲之御从容翰墨之亲周文郁郁乎宏贲盈成之治虞书浑浑尔丕昭精一之传陛下声欲广文道能继禹作者之谓圣敢忘继志述事之心得其所以书洞见经天纬地之妙肆命臣工而纂辑载扬帝典之光华缃帙缥囊寳为大训赤文緑字皆聚此书臣等猥以謏闻膺兹隆旨玩嵗愒日空殚浅见于管闚血指汗顔深觉圣言之天逺
　　进重修七司令　　　　　　　王格斋
　　制而用之谓之法所期合古而便今变而通之存乎时当亦举偏而救立为成宪允属昌辰肆令亿兆之心具晓画一之意【中谢】窃以着为律疏为令要皆所以范民作者圣述者明亦共图于经世必揭便观之象用陶不倦之民以时纂修为世检柙陛下尧纲具举舜法可传左规右矩前凖后防以为民极详法畧则本数末度则有司存粤从寳厯之绍承咸仰圣谟之宏逺五服薄四海臂使指而毕从八御统万民网在纲而不紊犹恐弊生于所忽殆将功败于已成爰制诏于臣邻俾科条于令甲布在方防允厘百工鳬居鴈聚之浩繁同归扵治金科玉律之明白可举而行勒成一代之书用示九围之式臣等赋材谫薄庀职凌兢继晷穷年空玩嵗日而何补奉命承教乃得圣王而为师虽幸及于奏篇犹未知于免戾
　　进嘉泰颂诗　　　　　　　　应松湖
　　巍峩丹禁上瞻帝极之严绘画紫清曷冩天容之妙披殚窘短陨越兢惶窃观自昔帝王之功虽卓荦俊伟而不可及必得名世文学之士益铺张润色以垂无穷载之简册则炳炳如丹播之管弦则洋洋盈耳商之猗那周之清庙固已跨越千古而巍乎汉之燕然唐之磨崖抑欲追仿三代之作者于昭骏命肇启鸿休闲仪已七于六经懿铄可三于二典何人笔老载赓庆厯之诗有士管窥僣陈嘉泰之颂陛下清静黙濬哲温恭丕嘉继照之祥端抚重熙之运茅茹彚征于清列芝葩秀产扵斋房稽古右文屈翠华于璧水搜兵耀武赫黄钺于辕门倬彼云汉昭回于天作绘星辰彰施于色维今台阁实士渊林顾未有镂白玉以告名山汗青竹以绚华藻缺焉钜典薄若舆情臣猥以謏闻亲逢旷举效穆如之作颂輙斐然而成章冒贡穹隆退慙骫骳虽摐金戛玉无庸瓦釜之雷鸣然击壤歌衢共和箫韶之兽舞
　　缴进御书墨本
　　御书宗学碑进墨本　　　　　方秋崖
　　倬彼云章峻极麟黉之表刻之琬琰昭回象纬之光奉墨本以进呈觉神毫之飞动【中谢】臣闻惟圣有作与天为徒故虽笔札之间罔测机缄之妙无以钟王之陋跂我宸奎要皆舜禹之传形诸心画八法具严于摹勒一毫不失于本真恭惟皇帝德以日新学以时敏声为律身为度夙成神圣之资河出图洛出书尽阐乾坤之秘肆璇题之巨匾焕瑶号之灵晖有开斯文用作尔寳臣恭想万几之暇乙览思皇夫子生民以来未如今日宗盟异姓为后敢负吾君
　　缴进旱伤赈恤御笔碑本【代陈帅】施养浩
　　圣训丁宁曲轸救菑之念天心昭格聿开助顺之祥刋琬琰以为章凟冕旒而冒贡窃以君有常道戒在畏天民之至情切于望嵗十雨五风之协非智数之可求九潦七旱之灾虽圣贤且不免至若令之人而人应祷于天而天从在前古以为难扵盛时而亲见恭惟陛下爱民恻怛求治焦劳惜帑庾之藏惟赈饥则倾廪而无靳戒发肤之毁至为民则剪爪而不辞属一方之旱伤劳九重之宵旰谓和致祥而乖致异应每在人故言如丝而出如纶咎先责已精诚所感叶气嘉生农力扵艰饱簔笠一犂之雨嵗今其有蔼郊原万顷之云往时沟壑之捐今日袴襦之咏害既多而利益广忧之切而喜弥深臣叨领使华宠颁宸札侈赐式劖扵药石飞函敢奏于摹篇窥翔龙跃凤之文既钦承扵大训革佩犊牛之俗庶勉効于寸长
　　进贡
　　荣州进贡防斑布　　　　　　李梅亭
　　屏西方之僰莫输蝼蚁之忱沤东门之麻窃效狐狸之织愧精麤之不度肃恭敬以来将恭惟皇帝居上不骄取民有制念彼褐夫之褐成于红女之红质匪橦华纬以绀緅之饰文非具锦比诸黄润之筒是虽蜀产之微俾效齐官之戏臣承流天角修贡土毛大衞文之衣当退明扵侯度褒公孙之被愿谨简于贤人
　　外国修贡
　　占城国王修贡　　　　　　　唐仲友
　　僻处海隅久被王灵之宠逺地方物聿修臣职之恭輙剡奏封上干典属窃以越裳重译闻盛德而归周槃木献歌怀至仁而颂汉惟一人笃近而举逺故百蛮慕义而向风况小邦虽介遐陬在昔日盖为列郡象林画邑甞归舆地之图铜柱分疆尚着伏波之迹乐推中土多有歴年方艺祖开基首骏奔而来贺迨累朝继照亦踵至而贡珍嘉种助于丰年竒兽充乎上苑每荷蓼萧之泽灼知葵藿之心颁诏綍以丁宁锡乘黄而蕃庶臣欣逢兴运切抚故封文照分辉聊偷安于蚁垤尧天在望乃趋贺于龙庭敢陈任土之仪少効包茅之入恭惟皇帝仁同一视道合三无舞干羽于两阶诞敷帝徳执玉帛者万国咸造王庭岂止绥哀牢而开永昌方将发西戎而抚交趾容光必照不遗僻陋之区岐道有夷属在要荒之服臣占风服化就日驰诚涉万里之瀛波苐勤输荩梦九重之钧奏徒恨戴盆誓殚绵薄之忠永答厐洪之施
　　辞表
　　宰执辞免
　　辞免左相　　　　　　　　　方秋崖
　　囊封上奏未穆岩瞻纶防中颁莫回渊听但置相者九重之独断而窃位者众论之共讥盖以宰相岂序进之官庙堂非茍安之地讵容老朽仰累熙朝【中谢】臣恭惟神圣之励精思与士夫而更始宸奎申饬焕于庆厯开天章之时谟训丁宁绳以绍兴及乾道之武振权纲于亲擢洗习俗之淫朋殆望治于期月之间将救于波澜之倒此臣邻之忧责方重匪王佐之器能孰堪而臣齿发已衰股肱何取耻君不及尧舜自揣臣愚当魏叹无萧曹曷称上意既力陈于逊牍乃尚閟于俞音敢以固辞防非所据伏望皇帝亟还巽命别采师言令出惟行宁若图终之愈官不必备亦奚虚左之嫌
　　再辞免　　　　　　　　　　方秋崖
　　使珰将指不违咫尺之威宰铉非才难避再三之渎凛乎临谷尚此循墙臣闻天生不世出之兴王时则得非常之哲辅惟尹咸有一德粤繇心腹之同惟说命总百官黙契精神之表兹所谓风云之防用能成霖雨之功夫何聪明独冠扵羣伦乃以庸儒进持于魁柄股肱之堕体貌谓何伏念臣起自孤寒生而拙直今老无能为也屡陈闲退之私德輶鲜克举之曷任燮调之寄则将焉用宁勿固辞伏望皇帝怜臣下愚而不移察臣中立而不倚虽询兹黄发神圣殊知然投以赤心治安长策愿趣还扵成涣庻允穆于佥谐
　　辞免防知政事　　　　　　　洪平斋
　　旷职北门未遑引疾进班东府乃误显除殊旨骤颁瘁躬罔措伏念臣爱君有志经世无方顷奉诏以朝趋甞指天而黙誓摧頺华发幸逢千载之良时突兀丹心愿以一身而奉国下固不敢诡随而规利上亦不敢矫激而近名倘諌行言听于当世小有补焉则朝论夕思在微臣不啻足矣既侍闲燕深简知欲退三留每从容于天语细书一札或安假于云章政使縻捐未足报称而或取荣太过未耄先衰自竢事扵文闱旋疲神于賔谒风邪凑至言动俱妨虽祈予告之思尚负养疴之愧俶闻异数滋震危衷仰惟上圣之励精宜得伟能而共政使臣筋体无苦犹当审分而固辞况臣灾疾方挺其敢贪荣而冒受伏望皇帝照临忱隠恻孱庸亟取寝于新纶俾姑仍于旧贯缾罍未溢少纾末路之颠踦药石有瘳尚竭余忠扵献纳
　　辞免参知政事　　　　　　　洪平斋
　　使珰狎至方战越于新班诏札鼎来未允俞于微悃危侔临谷辞廹循墙伏念臣弱羽不可髙飞驽驾焉能逺适入朝见嫉防市虎之相侵忧国无闻笑井蛙之奚算自参宥画益负空餐忽叨制渥之私俾预政途之列倘贪荣而不惧必获戾以何逃伏望皇帝陛下责实循名量材受任怜孤踪之安用寝茂命扵已行别选异能式隆上治
　　督视辞免枢使　　　　　　　方秋崖
　　边圉绎骚敢惮师干之役枢庭宥宻难叨使范之华用荐沥于愚衷觊终回于聪听伏念臣屡更烦使曽蔑微劳维有之是以似之窃愧西平之子今老矣无能为矣盍投南岳之隂封章凡几上而乞骸时事每一思而掩涕适此交驰于羽檄讵容髙卧扵岩廊矧帷幄之无筹孰执其咎既甲兵之有问当诿之谁将慷慨以请行肯趦趄而避事惟是仍政涂之机柄陟使领于神枢过窃宠荣实逾涯分恐非在师之吉有乖受任之心伏望皇帝穆然周思赫以独断念四郊多垒非人臣媒利禄之时使五大在边岂圣主驭英雄之畧无嫌反汗俾遂牢辞
　　再辞免　　　　　　　　　　方秋崖
　　事君之谊唯命东西董戍之权以人轻重初不在班聫之峻陟使之溢涯分而疾顚未格四聪用忘三凟伏念臣锱铢之福易极缾罍之量已盈虽一夫向隅为已忧何堪任大今四郊多垒则臣辱敢复辞难故枕戈不惮于驱驰而出綍过优于假借若稽督视厥有故常在绍兴时则义问以知院行在隆兴时则汪澈以防政往要皆下丞相之一等安得与同日而并除臣实何人輙干公议伏望皇帝亟収涣汗以绎师虞惟明主可与言当无负出师之表仍旧贯何必改觊仰循列圣之规
　　又辞免　　　　　　　　　　方秋崖
　　体貌虽殊洊披十行之诏等夷必辨寕干三凟之诛伏念臣受任非才叨荣过分机庭使领维均承弼之兼官政柄参厘实下台衡之一等矧总师干之试可班礼蕝之崇伏望皇帝亟还明纶昭示丕榘座为起舆为下盖独隆一相之仪车既攻马既同是以整六师之训臣何敢尔天必从之
　　宰执辞免外除
　　代衞防政辞免知福州　　　　李梅亭
　　易地非才輙控告归之请自天有命备宣均逸之恩虽当祗诵于尧言犹兾趋销扵汉印伏念臣强顔一出屈指五年顷守湘濵既无善状迨移江右亦愧空餐洊甞丐祠未赐允十事九律之是守奸猾怨之再衰三竭而不休颠隮必矣诚知乐土今在全闽至因元防以选矦尤且清朝之重逺然臣欲遂卧疴之愿何必复贪坐啸之荣环辙而卒老于行虽皆王事御马者不穷其力是出君仁伏望皇帝洞鉴忱诚収回成命别求良吏俾之表东海之民姑待病夫退而祝南山之夀
　　侍从辞免
　　辞免刑部尚书　　　　　　　方秋崖
　　梱寄四年屡勤旰食玺封一札乃陟秋大惊羣听之公愈重孤踪之惧防非所据故敢以辞臣憬彼裔夷久为边患每念主忧臣辱之谊夫岂文恬武嬉之时忽赐诏以东来趣提师而西援譬之捧漏罋而沃焦釡敢姑徐徐恨不殪封豕而斩长蛇至今郁郁犹幸蔡城之雪夜自惊淝水之风声盖守臣百战而却之尊乃勇耳其将士三军之劳也书何力焉乌可贪天以为功所谓因人而成事此而僣赏谁不厚非伏念臣有安边之志而无守边之才有忧时之心而无济时之防虽驱驰之老矣惟称塞之茫然宜若黜幽敢图进幸兼昨尘于邃阁已骤躐扵崇阶岂有才陞直学士之班又复遽行大司冦之职兹为异数恐负洪私伏望圣慈广访佥谐亟収误奨毋以文昌之华近付之外服之妄庸如免疾颠誓当忠报
　　董侍郎再辞召命　　　　　　李梅亭
　　忱词上彻兾寝召音温诏下颁未攽俞防敢输悃愊再凟威顔伏念臣本出常才滥叨重寄使之牧养犹可诡于民庸责以规恢实未娴于将畧自戎帅殒身扵疾战致逺敌忘命于长驱果若人言谓必失鱼鳬之国常有天幸乃遂殄蛇豕之妖然此冦得至腹心之间使斯民重罹肝脑之苦虽云幸胜何足赎愆王言大哉固有悯劳之语臣罪多矣尚何选表之云伏望皇帝防自干刚収回涣号倘念殱渠魁之微绩未忍加诛愿乞御魑魅之余生姑令置散庶师言之可穆亦愚分之少安
　　侍从辞免外除
　　何尚书辞免除职与郡　　　　李梅亭
　　引年吁天期于从欲畀职分土犹是误恩敢忘三渎之嫌更乞重申之命伏念臣壮犹无用耄复奚为深虞簮笔于甘泉妨贤者路故愿挂冠于神武为圣人氓若加寳阁之隆名且领铜符之重寄是丐闲而就剧且未退而得迁借令齿宿而意新犹当知足矧复心灰而形槁难更强顔伏望皇帝曲徇忱诚収回成涣放牛归马使迳返扵山林飞鸟泳鱼终不离于天地
　　辞免内除
　　辞免大府寺丞　　　　　　　方秋崖
　　提师西援偶退贼扵孤城赐诏东来骤进丞扵外府虽懋赏者国家之典然尽忠者臣子之常何有劳能先承奬赉臣曽防他技实起诸生间尝诵儒先长者之绪余亦羞与武夫徤将之等伍廹扵师友其义在三愤此戎夷有死无二乃者鞑窥淮甸兵震江流窃忧丙枕之莫遑况复庚牌之甚遽譬之奉漏瓮而沃焦釡敢姑徐徐恨不殪封豕而斩长蛇至今鬰鬰所幸蔡城之雪夜大惊淝水之风声迄解重围尽犇羣丑此盖将士三军之力与夫守臣百战之功臣则奚为而冒斯宠伏望圣慈深念君臣之谊殆犹父子之间干蛊者职分之当然能家者勲劳之焉取亟赐转圜之听毋嫌反汗之言
　　辞免提举文字
　　辞免提举国史防要玉牒要略　方秋崖
　　賛化钧陶一无可取提纲笔削四者难并方此恳辞讵容忝冒伏念臣懐铅抱椠本起诸生当轴秉钧宁堪守相自慙文墨莫补汗青史有三长与闻虽乆虑无一得典领何堪伏望圣慈毋循故常趣还成涣将令简册罔愧诗书
　　辞免起复
</div>
    <div class="pagination">
<a href="翰苑新书_page59.html">上一页</a><span>...</span><a href="翰苑新书_page55.html">55</a><a href="翰苑新书_page56.html">56</a><a href="翰苑新书_page57.html">57</a><a href="翰苑新书_page58.html">58</a><a href="翰苑新书_page59.html">59</a><span class="current-page">60</span><a href="翰苑新书_page61.html">61</a><a href="翰苑新书_page62.html">62</a><a href="翰苑新书_page63.html">63</a><a href="翰苑新书_page64.html">64</a><a href="翰苑新书_page65.html">65</a><span>...</span><a href="翰苑新书_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
