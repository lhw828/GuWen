<!DOCTYPE html>
<html>
<head>
    <meta charset="UTF-8">
    <title>经济类编 - 第 24 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 24 页/共 74 页</h1>
    <div class="content">　　秦姚兴从朝门游于文武苑及昏而还将自平朔门入前驱既至城门校尉王满聪被甲持杖闭门拒之曰今已昏闇奸良不辨有死而已门不可开兴乃回从朝门而入旦而召满聪进位二等
　　唐张说引崔沔爲中书侍郎故事承宣制皆出宰相侍郎署位而已崔沔曰设官分职上下相维各申所见事乃无失侍郎令之贰也岂得拱黙而已由是事多异同说因是出之
　　宋神宗时有诏舍人院无得申请改除文字王安石争之曰审如是则舍人不得复行其职而一聴大臣所爲今大臣之弱者不敢爲陛下守法而强者则挟上防以造令谏官御史无敢逆其意者臣实惧焉语皆侵执政执政不恱防以母防遂去职
　　司马光论张方平不协物望难居政府神宗不从命徙光翰林知通进银台司吕公着封还除目曰光以举职赐罢是爲有言责者不得尽其言也诏以告直付閤门公着又言制命不由门下则封驳之职因臣而废愿正臣罪乞解银台司不报未防方平以父防亦罢方平慷慨有气节平居未尝以言狥物以色假人所至有政绩然乏公辅之望
　　勤职业【二则附】
　　东晋陶侃爲荆州刺史荆州士女相庆侃性聪敏恭勤终日敛膝危坐军府众事检摄无遗未尝少闲常语人曰大禹圣人乃惜寸隂至于众人当惜分隂岂可但逸游荒醉生无益于时死无闻于后是自弃也诸参佐或以谈戏废事者命取其酒器蒱博之具悉投之于江将吏则加鞭扑曰樗蒱者牧猪奴戏耳老庄浮华非先王之法言不益实用君子当正其威仪何有头跣足自谓宏达邪有奉馈者必问其所由若力作所致虽防必喜慰赐参倍若非理得之则切厉诃辱还其所馈尝出游见人持一把未熟稲侃问用此何为人云行道所见聊取之耳侃大怒曰汝既不佃而戏贼人稻执而鞭之是以百姓勤于农作家给人足尝造船其木屑竹头侃皆令籍而掌之人咸不解所以后正防积雪始晴聴事前余雪犹湿乃以木屑布地及桓温伐蜀又以侃所贮竹头作丁装船其综理防宻皆此类也
　　唐主委萧瑀以庶政事无大小莫不闗掌瑀亦孜孜尽力绳违举过人皆惮而畏之瑀终不自理尝有敇不时宣行唐主责之瑀对曰大业之世内史宣敕或前后相违有司不知所之今王业经始事系安危故臣每受一敕必勘审使与前敕不违始敢宣行稽缓之愆实由于此唐主曰卿用心如此吾复何忧
　　吏治【十四则】
　　周鬻熊撰吏篇　君子不与人谋之则已矣若与人谋之则非道无由也故君子之谋能必用道而不能必见受能必忠而不能必入能必信而不能必见信君子非人者不出之于辞而施之于行故非非者行是恶恶者行善而道谕矣　民者贤不肖之杖也贤不肖皆具焉故贤人得焉不肖人休焉杖能侧焉忠信饰焉民者积愚也虽愚明主撰吏焉必使民兴焉士民与之明上举之士民苦之明上去之故王者取吏不忘必使民唱然后和民者吏之程也察吏于民然后随政曰民者至卑也而使之取吏焉必取所爱故十人爱之则十人之吏也百人爱之则百人之吏也千人爱之则千人之吏也万人爱之则万人之吏也故万人之吏撰卿相矣卿相者诸侯之丞也故封侯之上秩出焉卿相者侯之本也韩非储说　摇木者一一摄其叶则劳而不徧左右拊其本而叶徧揺矣临渊而揺木鸟惊而高鱼恐而下善张网者引其纲若一一摄万目而后得则是劳而难引其纲而鱼已囊矣故吏者民之本纲也故圣人治吏不治民　人主者守法责成以立功者也闻有吏虽乱而有独善之民不闻有乱民而有独治之吏故明主治吏不治民说在摇木之本与引网之纲故失火之啬夫不可不论也救火者吏操壶走火则一人之用也操鞭使人则役万夫故所遇术者如造父之遇驾马牵马推车则不能进代御执辔持防则马咸骛矣是以说在椎鍜平夷榜檠矫直不然败在淖齿用齐戮闵王李兊用赵饿主父也
　　魏何曽上明帝疏　臣闻爲国者以清静爲基而百姓以良吏爲本今海内虚耗事役众多诚宜恤养黎元恱以使人郡守之权虽轻犹専任千里比之于古则列国之君也上当奉宣朝恩以致惠和下当兴利而除其害得其人则可安非其人则爲患故汉宣称曰百姓所以安其田里而无叹息愁恨之心者政平讼理也与我共此者其惟良二千石乎此诚可谓知政之本也方今国家大举新有发调军师逺征上下劬劳夫百姓可与乐成难与虑始愚惑之人能厌目前之小勤而忘爲乱之大祸是以郡守益不可不得其人才虽难备犹宜粗有威恩爲百姓所信惮者臣闻诸郡守有年老或疾病皆委政丞掾不恤庻事或体性疏怠不以政理爲意在官积年恵泽不加于人然于考课之限罪亦不至黜免故得经延嵗月而无斥罢之期臣愚以爲可宻诏主者使隐核叅访郡守其有老病不隐亲人物及宰牧少恩好脩人事烦挠百姓者皆可徴还爲更选代
　　晋武帝诏　郡国守相三载一廵行属县必以春此古者所以述职宣风展义也见长吏观风俗协礼律考度量存问耆老亲见百年录囚徒理寃枉详察政刑得失知百姓所患苦无有逺近便若朕亲临之敦喻五敎劝务农功勉励学者思勤正典无爲百家庸末致逺必泥士庻有好学笃道孝弟忠信清白异行者举而进之有不孝敬于父母不长悌于族党悖礼弃常不率法令者纠而罪之田畴辟生业脩礼教设禁令行则长吏之能也人穷匮农事荒奸盗起刑狱烦下陵上替礼义不兴斯长吏之否也若长吏在官公廉虑不及私正色直节不饰名誉者及身行贪秽謟渎求容公节不立而私门日富者并谨察之扬清激浊举善弹违此朕所以垂拱总纲责成于良二千石也于戏戒哉
　　应詹爲江州刺史将行上疏　夫欲用天下之智力者莫若使天下信之也商鞅移木岂礼也哉有由而然自经荒纲纪頽陵清直之风既浇糟粃之俗犹在诚宜濯以沧浪之流漉以吞舟之网则幽显明别于变时雍矣济兹务在乎官人今南北杂错属托者无保负之累而轻举所知此博采所以未精职理所以多阙今凡有所用宜随其能不尔与举主同乎褒贬则人有慎举之恭官无废职之吝昔冀缺有功胥臣先茅之赏子玉败军子文受蔿贾之责古既有之今亦宜然汉朝使刺史行部乘奏事犹恐不足以辨彰幽明宣政道故复有绣衣直指今之艰过于徃昔宜分遣黄散若中书郎等循行天下观采得失举善弹违防截茍且则人不敢爲非矣汉宣帝时二千石有居职脩明者则入爲公卿其不称职免官者皆还爲平人惩劝必行故厯世长乆中间以来迁不足竞免不足惧或有进而失意退而得分莅官虽美当以素论降替在职实劣直以旧望登叙校游谈爲多少不以实事爲先后以此责成臣未见其兆也今宜峻左降旧制可二千石免官三年乃得叙用长史六年户口折半道里倍之此法必明使天下知官难得而易失必人慎其职朝无惰官矣都督可课佃二十顷州十顷郡五顷县三顷皆取文武吏医卜不得挠乱百姓三台九府中外诸军有可减损皆令附农市息末技道无游人不过一熟丰穰可必然后重居职之俸使禄足以代耕顷大事之后遐迩皆想宏略而寂然未副宜早振纲领肃起羣望
　　穆帝时众官渐多而迁徙每速王彪之上议　爲政之道以得贤爲急非谓雍容廊庙标的而已固将涖任賛时职思其忧也得贤之道在于涖任涖任之道在于能乆乆于其道天下化成是以三载考绩三考黜陟不収一切之功不采速成之誉故勲格辰极道融四海风流遐邈声冠百代凡庸之族众贤能之才寡才寡于世而官多于朝焉得不贤鄙共贯清浊同官官众则阙多阙多则迁速前后去来更相代补非爲故然理固然耳所以职事未脩朝风未澄者也职事之脩在于省官朝风之澄在于并职官省则选清而得乆职并则吏简而俗静选清则胜人乆于其事事乆则中才犹足有成今内外百官较而计之固应有并省者矣六卿之任太常望雅而职重然其所司义高务约宗正所统盖尠可以并太常宿卫之重三卫任之其次骁骑左军各有所领无兵军校皆应罢废四军皆罢则左军之名不宜独立宜改游撃以对骁骑内官自侍中以下旧员皆四中兴之初二人而已二人对直或有不周愚谓三人于事则无阙也凡余诸官无综事实者可令大官随才位所帖而领之若未能顿废自可因缺而省之委之以职分责之以有成能否因考绩而着清浊随黜陟而彰庶官之选差清莅职之日差乆无奉禄之虚废简吏寺之烦役矣永和末多疾疫旧制朝臣家有时疾染易三人以上者身虽无病百日不得入宫至是百官多列家疾不入彪之又言疫疾之年家无不染若以之不复入宫则直侍顿阙王者宫省空矣朝廷从之
　　袁琇荐陈頵于元帝迁镇东行叅军典法兵二曹陈頵与王导书曰中华所以倾弊四海所以土崩者正以取才失所先白望而后实事浮竞驱驰互相贡荐言重者先显言轻者后叙遂相波扇乃至凌迟加有庄老之俗倾惑朝廷养望者爲雅政事者爲俗人王职不恤法物坠防夫欲制逺先由近始故出其言善千里应之今宜改张明赏信罚拔卓茂于宻县显朱邑于桐乡然后大业可举中兴可冀耳建兴初制版补录事叅军参伍掾属多设解故以避事任頵议诸僚属乘昔西台养望余小心恭肃更以爲俗偃蹇倨慢以爲优雅至今朝士纵诞临事游行渐不革以至倾国故百寻之屋突直而焚燎千里之隄蚁垤而穿败古人防小以全大慎防以杜萌自今临使称疾须催乃行者皆免官
　　豫章太守范欲遣十五议曹下属城采求风政并吏假还讯问官长得失徐邈与书　知足下遣十五议曹各之一县又吏假归白所闻见诚是足下留意百姓故广其视聴吾谓劝导以实不以文十五议曹欲何所敷宣邪庶事辞讼足下聴防允塞则物理足矣上有理务之心则下之求理者至矣日昃省览庶事无滞则吏慎其负而人聴不惑岂须邑至里诣饰其游声哉非徒不足致益乃是蚕鱼之所资又不可纵小吏爲耳目也岂有善人君子而干非其事多所告白者乎君子之心谁毁谁誉如有所誉必由厯试如有所毁必以着明托社之鼠政之甚害自古以来欲爲左右耳目者无非小人皆先因小忠而成其大不忠先借小信而成其大不信遂使君子道消善人舆尸前史所书可爲深鉴足下选纲纪必得国士足以摄诸曹诸曹皆是良吏则足以掌文按又择公方之人以爲监司则清浊能否与事而明足下但平心居宗何取于耳目哉昔明德马后未尝顾与左右言可谓逺识况大丈夫而不能免此乎申绍上慕容暐论守宰疏　臣闻汉宣有言与朕共治天下者其唯良二千石乎是以特重此选必妙尽英才莫不防自贡士厯资内外用能仁感猛兽惠致羣祥今者守宰或擢自匹夫兵将之间或因宠戚借缘时防非但无闻于州闾亦不经于朝廷又无考绩黜陟幽明贪惰爲恶无刑戮之惧清勤奉法无爵赏之劝百姓穷侵赇无已兵士逋逃乃相招爲贼盗风頽化替莫相纠摄且吏多则政烦由来常患今之见户不过汉一大郡而备置百官加之新立军号兼重有过徃时虚假名位废弃农业公私驱扰人无聊生宜并官省职务劝农业秦吴二虏僻僣一时尚能任道捐情肃谐伪部况大燕累圣重光君临四海而可美政或亏取陵奸冦哉邻之有善众之所望我之不脩彼之愿也秦吴狡猾地居形胜非唯守境而已乃有吞噬之心中州丰实户兼二冦弓马之劲秦晋所惮云骑风驰国之常也而比赴敌后机兵不速济者何也皆由赋法靡恒役之非道郡县守宰每于差调之际无不舍越殷彊首先贫弱行留俱窘资善无所人懐嗟怨遂致奔亡进阙供国之饶退离蚕农之要兵岂在多贵于用命宜严制军科务先饶复习兵教战使偏伍有常从戎之外足营私业父兄有陟岵之观子弟怀孔迩之顾虽赴水火何所不从节俭约费先王格谟去华敦朴哲后恒宪故周公戒成王以啬财为本汉文以皁帏变俗孝景官人弗过千余魏武宠赐不盈十万薄葬不坟俭以率下所以割肌肤之惠全百姓之力谨案后宫四千有余僮侍厮养通兼十倍日费之重价盈万金绮縠罗纨嵗増常调戎器弗营奢玩是务今帑藏虚竭军士无襜褕之赉宰相侯王迭以侈丽相尚风靡之化积习成俗卧薪之谕未足甚焉宜罢浮华非要之役峻明婚姻防葬之条禁絶奢靡浮烦之事出倾宫之女均商农之赋公卿以下以四海为家信赏必罚纲维肃举则温猛之首可悬之白旗秦吴二主可以礼之归命岂唯不复侵冦而已哉
　　虞预陈时政所失疏　军冦以来赋役繁数兼値年荒百姓失业是轻繇薄敛寛刑省役之时也自顷长吏轻多去来送故迎新交错道路受迎者惟恐船马之不多见送者惟恨吏卒之常少穷奢极费谓之忠义省烦从简呼为薄俗转相仿效流而不反虽有常防莫肯遵脩加以王涂未夷所在停滞送者经年永失播植一夫不耕十夫无食况转百数所妨不訾愚谓宜勒属县若今尉先去官者人船吏侍皆具条例到当依法减省使公私允当又今统务多端动加重制毎有特急輙立督邮计今直兼三十余人人船吏侍皆当出官益不堪命宜复减损严为之防庾琛善之即皆施行
　　唐太宗时马周上疏言百姓所以治安唯在刺史县令茍选用得人则陛下可以端拱无为今朝廷唯重内官而轻州县之选刺史多用武人或京官不称职始补外任邉逺之处用人更轻所以百姓未安殆由于此疏奏太宗称善乆之谓侍臣曰刺史朕当自选县令宜诏京官五品已上各举一人
　　宗时玢奏郎官多不举职请沙汰改授它官玢寻出为刺史宰相奏拟冀州敇改小州姚崇奏言台郎寛怠及不称职玢请沙汰乃是奉公台郎甫尔改官玢即贬黜于外议者皆谓郎官谤伤臣恐后来左右丞指以为戒则省事何从而举矣乃除冀州刺史
　　宋刘挚论监司疏　臣自待罪风宪屡曽以天下监司为言乞澄汰选择诚以朝廷政令使监司得其人则推行布宣可以谕上指而究惠泽茍非其人则所谓徒善而已终于民不得被其利夫上之所好下必有甚朝廷以名实为事行总覈之政而下乃为刻急浅迫之行朝廷以教化为意行寛厚之政而下乃为舒缓茍简之事皆习俗懐利迎意而作故所为近似而非上之意本然也今虽因革之政有殊而观望之俗故在但所迎之意有不同耳其为患一也昨差役之法初行监司已有迎合争先不量可否不校利害一槩定差骚动一路者朝廷察其意固已黜之矣持此以观人情大约类此且天下之事散在诸路总制于监司其大者治财赋察官吏平狱讼考疾苦茍使者皆务为和缓寛纵茍于安静则事之委靡不振世之受敝不胜言也向来黜责数人者皆以其非法掊敛意在市进虐民甚者亦非欲使之漫然不省其职废所宜治之事谓之寛厚也昧者不逹故矫枉或过其正臣谓此俗不可滋长须要大为之禁伏乞圣慈诏执事申立监司考绩之制以常赋之登耗郡县之勤惰刑狱之当否民俗之休戚为之殿最每嵗终以诏诛赏仍自今嵗始焉庶防有所隐括裁制之使循良者不入于弛肃给者不入于薄然后上副圣明制治用中之意夫察时之寛猛缓急观俗之过与不及而张弛其政正今日事也
　　苏轼専任使防　夫吏之与民犹工人之与器易器而操之其始莫不龃龉而不相得是故虽有长才异能之士朝夕而去则不如庸人之乆且便也自汉至今言吏治者皆推孝文之时以为任人不可以仓卒而责其成功又其三嵗一迁吏不为长逺之计则其所施设一切出于茍简此天下之士争以为言而臣知其未可以卒行也夫天下之吏惟其病多而未有以处也是以扰扰在此如使五六年或七八年而后迁则将有十年不得调者矣朝廷方将减任子清冗官则其行之当有所待而臣以为当今之有甚不可者夫京兆府天下之所观望而化王政之所由始也四方之冲两河之交舟车商贾之所聚金珠锦绣之所积故其民不知有耕稼织絍之劳富贵之所移货利之所故其民不知有恭俭廉退之风以书数为终身之能以府史贱吏为乡党之荣故其民不知有儒学讲习之贤夫是以狱讼繁滋而奸不可止为治者益以茍且而不暇及于教化四方观之使风俗日以薄恶未始不由此也今夫为京兆者戴星而出见烛而入案牍笞棰交乎其前拱手而待命者足相蹑乎其庭持词而求诉者肩相摩乎其门憧憧焉不知其为谁一讯而去得罪者不知其得罪之由而无罪者亦不知其无罪之实如此则刑之不服赦之不悛狱讼之繁未有已也夫大司农者天下之所以赢虚外计之所从受命也其财赋之出入簿书之交错纵横变化足以为奸而不可推究上之人不能尽知而付之吏吏分职乎其中者以数十百人其耳目足以及吾之所不及是以能者不过麤举其大纲而不能者惟吏之聴贿赂交乎其门四方之有求者聚乎其家天下之大弊无过此二者臣窃以为今省府之重其择人宜精其任人宜乆凡今之皆不精不乆之故何则天下之贤者不可以多得而贤者之中求其治繁者又不可以人人而能也幸而有一人焉又不乆而去夫世之君子茍有志于天下而欲为长逺之计者则其效不可以朝夕见其始若迂濶而其终必将有所可观今期月不报政则朝廷以为是无能为者不待其成而去之而其翕然见称于人者又以为有功而擢为两府然则是为省府者能与不能皆不得乆也夫以省府之繁终嵗不得休息朝廷既以汲汲而去之而其人亦莫不汲汲而求去夫胥吏者皆老于其局长子孙于其中以汲汲求去之人而御长子孙之吏此其相视如客主之势宜其奸不可得而去也省府之位不为卑矣茍有能者而老于此不为不用也古之用人者知其乆劳于位则时有以赐予劝奬之以厉其心不闻其骤迁以夺其成效今天下之吏纵未能一防乆而不迁至于省府亦不可以仓卒而去吏知其乆居而不去也则其欺诈固已少衰矣而其人亦得深思熟虑周旋于其间不过十年将必有卓然可观者也













　　经济类编卷三十四
　　钦定四库全书
　　经济类编卷三十五
　　明　冯琦冯瑗　撰
　　财赋类一
　　理财【一四十二则】
　　汉司马迁平凖书　汉兴接秦之弊丈夫从军旅老弱转粮饟作业剧而财匮自天子不能具钧驷而将相或乘牛车齐民无藏盖于是为秦钱重难用更令民铸钱一黄金一斤约法省禁而不轨逐利之民蓄积余业以稽市物物踊腾粜米至石万钱马一疋则百金天下已平高祖乃令贾人不得衣丝乘车重租税以困辱之孝惠高后时为天下初定复弛商贾之律然市井之子孙亦不得仕宦为吏量吏禄度官用以赋于民而山川园池市井租税之入自天子以至于封君汤沐邑皆各为私奉养焉不领于天下之经费漕转山东粟以给中都官岁不过数十万石至孝文时荚钱益多轻乃更铸四铢钱其文为半两令民纵得自铸钱故吴诸侯也以即山铸钱富埓天子其后卒以畔逆邓通大夫也以铸钱财过王者故吴邓氏钱布天下而铸钱之禁生焉匈奴数侵盗北边屯戍者多边粟不足给食当食者于是募民能输及转粟于边者拜爵爵得至大庶长孝景时上郡以西旱亦复脩卖爵令而贱其价以招民及徒复作得输粟县官以除罪益造苑马以广用而宫室列观舆马益增修矣至今上即位数岁汉兴七十余年之间国家无事非遇水旱之灾民则人给家足都鄙廪庾皆满而府库余货财京师之钱累巨万贯朽而不可校太仓之粟陈陈相因充溢露积于外至腐败不可食众庶街巷有马阡陌之间成羣而乘字牝者傧而不得聚防守闾阎者食粱肉为吏者长子孙居官者以为姓号故人人自爱而重犯法先行义而后绌耻辱焉当是之时网防而民富役财骄溢或至兼并豪党之徒以武断于乡曲宗室有土公卿大夫以下争于奢侈室庐舆服僣于上无限度物盛而衰固其变也自是之后严助朱买臣等招来东瓯事两越江淮之间萧然烦费矣唐司马相如开路西南夷凿山通道千余里以广巴蜀巴蜀之民罢焉彭吴贾灭朝鲜置沧海之郡则燕齐之间靡然发动及王恢设谋马邑匈奴絶和亲侵扰北边兵连而不解天下苦其劳而干戈日滋行者赍居者送中外骚扰而相奉百姓抏弊以巧法财赂衰耗而不赡入物者补官出货者除罪选举陵迟亷耻相冒武力进用法严令具兴利之臣自此始也其后汉将岁以数万骑出击畨及车骑将军卫青取匈奴河南地筑朔方当是时汉通西南夷道作者数万人千里负担馈粮率十余钟致一石散币于卭僰以集之数岁道不通蛮夷因以数攻更发兵诛之悉巴蜀租赋不足以更之乃募豪民田南夷入粟县官而内受钱于都内东至沧海之郡人徒之费拟于南夷又兴十万余人筑卫朔方转漕甚辽逺自山东咸被其劳费数十百巨万府库益虚乃募民能入奴婢得以终身复为郎增秩及入羊为郎始于此其后四年而汉遣大将将六将军军十余万击右贤王获首领万五千级明年大将军将六将军仍再出击畨得首领万九千级捕斩渠魁之士受赐黄金二十余万斤敌数万人皆得厚赏衣食仰给县官而汉军之士马死者十余万兵甲之财转漕之费不与焉于是大农陈藏钱经耗赋税既竭犹不足以奉战士有司言天子曰朕闻五帝之教不相复而治禹汤之法不同道而王所由殊路而建德一也北边未安朕甚悼之日者大将军攻匈奴斩首领万九千级留蹛无所食议令民得买爵及赎禁固免减罪请置赏官命曰武功爵级十七万凡直三十余万金诸买武功爵官首者试补吏先除千夫如五大夫其有罪又减二等爵得至乐卿以显军功军功多用越等大者封侯卿大夫小者郎吏吏道杂而多端则官职耗废自公孙以春秋之义绳臣下取汉相张汤用峻文决理为廷尉于是见知之法生而废格沮诽穷治之狱用矣其明年淮南衡山江都王谋反迹见而公卿寻端治之竟其党与而坐死者数万人长吏益惨急而法令明察当是之时招尊方正贤良文学之士或至公卿大夫公孙以汉相布被食不重味为天下先然无益于俗稍骛于功利矣其明年骠骑仍再出击边获首四万其秋浑邪王率数万之众来降于是汉发车二万乘迎之既至受赏赐及有功之士是岁费凡百余巨万初先是往十余岁河决观梁楚之地固已数困而縁河之郡隄塞河辄决坏费不可胜计其后番系欲省砥柱之漕穿汾河渠以为溉田作者数万人郑当时为渭漕渠囬逺凿直渠自长安至华隂作者数万人朔方亦穿渠作者数万人各歴二三朞功未就费亦各巨万十数天子为伐敌盛养马马之来食长安者数万匹卒牵掌者关中不足乃调旁近郡而胡降者皆衣食县官县官不给天子乃损膳解乘舆驷出御府禁藏以赡之其明年山东被水菑民多饥乏于是天子遣使者虚郡国仓廥以振贫民犹不足又募豪富人相贷假尚不能相救乃徙贫民于闗以西及充朔方以南新秦中七十余万口衣食皆仰给县官数岁假予产业使者分部防之冠盖相望其费以亿计不可胜数于是县官大空而富商大贾或蹛财役贫转毂百数废居居邑封君皆低首仰给冶铸煮盐财或累万金而不佐国家之急黎民重困于是天子与公卿议更钱造币以赡用而摧浮淫并兼之徒是时禁苑有白鹿而少府多银锡自孝文更造四铢钱至是岁四十余年从建元以来用少县官往往即多铜山而铸钱民亦间盗铸钱不可胜数钱益多而轻物益少而贵有司言曰古者皮币诸侯以聘享金有三等黄金为上白金为中赤金为下今半两钱法重四铢而奸或盗摩钱里取镕钱益轻薄而物贵则逺方用币烦费不省乃以白鹿皮方尺缘以藻缋为皮币直四十万王侯宗室朝觐聘享必以皮币荐璧然后得行又造银锡为白金以为天用莫如龙地用莫如马人用莫如龟故白金三品其一曰重八两圜之其文龙名曰白选直三千二曰重差小方之其文马直五百三曰复小撱之其文龟直三百令县官销半两钱更铸三铢钱文如其重盗铸诸金钱罪皆死而吏民之盗铸白金者不可胜数于是以东郭咸阳孔仅为大农丞领盐铁事桑羊以计筭用事侍中咸阳齐之大煑盐孔仅南阳大冶皆致生累千金故郑当时进言之羊雒阳贾人子以心计年十三侍中故三人言利事析秋毫矣法既益严吏多废免兵革数动民多买复及五大夫征发之士益鲜于是除千夫五大夫为吏不欲者出马故吏皆通适令伐棘上林作昆明池其明年大将军骠骑大出击胡得首虏八九万级赏赐五十万金汉军马死者十余万匹转漕车甲之费不与焉是时财匮战士颇不得禄矣有司言三铢钱轻易奸诈乃更请诸郡国铸五铢钱周郭其下令不可磨取镕焉大农上盐铁丞孔仅咸阳言山海天地之藏也皆宜属少府陛下不私以属大农佐赋愿募民自给费因官器作煑盐官与牢盆浮食竒民欲擅管山海之货以致富羡役利细民其沮事之议不可胜听敢私铸铁器煑盐者左趾没入其器物郡不出铁者置小铁官便属在所县使孔仅东郭咸阳乘传举行天下盐铁作官府除故盐铁家富者为吏吏道益杂不选而多贾人矣商贾以币之变多积货逐利于是公卿言郡国颇被菑害贫民无产业者募徙广饶之地陛下损膳省用出禁钱以振元元寛贷赋而民不齐出于南亩商贾滋众贫者蓄积无有皆仰县官异时筭轺车贾人缗钱皆有差请筭如故诸贾人末作贳贷买居邑稽诸物及商以取利者虽无市籍各以其物自占率缗钱二千而一筭诸作有租及铸率缗钱四千一筭非吏比者三老北边骑士轺车以一筭商贾人轺车二筭船五丈以上一筭匿不自占占不悉戍边一岁没入缗钱有能告者以其半畀之贾人有市籍者及其家属皆无得籍名田以便农敢犯令没入田僮天子乃思卜式之言召拜式为中郎爵左庶长赐田十顷布告天下使明知之初卜式者河南人也以田畜为事亲死式有少弟弟壮式脱身出分独取畜羊百余田宅财物尽予弟式入山牧十余岁羊致千余头买田宅而其弟尽破其业式辄复分予弟者数矣是时汉方数使将击匈奴卜式上书愿输家之半县官助边天子使使问式欲官乎式曰臣少牧不习仕宦不愿也使问曰家岂有寃欲言事乎式曰臣生与人无分争式邑人贫者贷之不善者教顺之所居人皆从式式何故见寃于人无所欲言也使者曰茍如此子何欲而然式曰天子诛匈奴愚以为贤者宜死节于边有财者宜输委如此而匈奴可灭也使者具其言入以闻天子以语丞相曰此非人情不轨之臣不可以为化而乱法愿陛下勿许于是上乆不报式数岁乃罢式式归复田牧岁余防军数出浑邪王等降县官费众仓府空其明年贫民大徙皆仰给县官无以尽赡卜式持钱二十万予河南守以给徙民河南上富人助贫人者籍天子见卜式名识之曰是固前而欲输其家半助边乃赐式外繇四百人式又尽复予县官是时富豪皆争匿财唯式尤欲输之助费天子于是以式终长者故尊显以风百姓初式不愿为郎上曰吾有羊上林中欲令子牧之式乃拜为郎市衣屩而牧羊岁余羊肥息上过见其羊善之式曰非独羊也治民亦犹是也以时起居恶者辄斥去毋令败羣上以式为竒拜为缑氏令试之缑氏便之迁为成臯令将漕最上以为式朴忠拜为齐王大傅而孔仅之使天下铸作器三年中拜为大农列于九卿而桑羊为大农丞筦诸防计事稍稍置均输以通货物矣始令吏得入谷补官郎至六百石自造白金五铢钱后五岁赦吏民之坐盗铸金钱死者数十万人其不发觉相杀者不可胜计赦自出者百余万人然不能半自出天下大抵无虑皆铸金钱矣犯者众吏不能尽诛取于是遣博士褚大徐偃等分曹循行郡国举兼并之徒守相为吏者而御史大夫张汤方隆贵用事减宣杜周等为中丞义纵尹齐王温舒等用惨急刻深为九卿而直指夏兰之属始出矣而大农顔异诛初异为济南亭长以廉直稍迁至九卿上与张汤既造白鹿皮币问异异曰今王侯朝贺以苍璧直数千而其皮荐反四十万本末不相称天子不说张汤又与异有郤及人有告异以它议事下张汤治异异与客语客语初令下有不便者异不应微反唇汤奏异当九卿见令不便不入言而腹诽论死自是之后有腹诽之法以此而公卿大夫多谄防取容矣天子既下缗钱令而尊卜式百姓终莫分财佐县官于是杨可告缗钱纵矣郡国多奸铸钱钱多轻而公卿请令京师铸钟官赤侧一当五赋官用非赤侧不得行白金稍贱民不宝用县官以令禁之无益岁余白金终废不行是岁也张汤死而民不思其后二岁赤侧钱贱民巧法用之不便又废于是悉禁郡国无铸钱专令上林三官铸钱既多而令天下非三官钱不得行诸郡国所前铸钱皆废销之输其铜三官而民之铸钱益少计其费不能相当唯真工大奸乃盗为之卜式相齐而杨可告缗徧天下中家以上大抵皆遇告杜周治之狱少反者乃分遣御史廷尉正监分曹往即治郡国缗钱得民财物以亿计奴婢以千万数田大县数百顷小县百余顷宅亦如之于是商贾中家以上大率破民偷甘食好衣不事畜藏之产业而县官有盐铁缗钱之故用益饶矣益广关置左右辅初大农筦盐铁官布多置水衡欲以主盐铁及杨可告缗钱上林财物众乃令水衡主上林上林既充满益广是时越欲与汉用船战逐乃大脩昆明池列观环之治楼船髙十余丈旗帜加其上甚壮于是天子感之乃作栢梁台髙数十丈宫室之脩由此日丽乃分缗钱诸官而水衡少府大农太仆各置农官往往即郡县比没入田田之其没入奴婢分诸苑养狗马禽兽及与诸官诸官益新置多徙奴婢众而下河漕度四百万石及官自籴乃足所忠言世家子弟富人或鬬鸡走狗马弋猎博戏乱齐民乃征诸犯令相引数千人命曰株送徒入财者得补郎郎选衰矣是时山东被河菑及岁不登数年人或相食方一二千里天子怜之诏曰江南火耕水耨令饥民得流就食江淮间欲留之处遣使冠盖相属于道防之下巴蜀粟以赈之其明年天子始巡郡国东渡河河东守不意行至不办自杀行西逾陇陇西守以行往卒天子从官不得食陇西守自杀于是上北出萧关从数万骑猎新秦中以勒边兵而归新秦中或千里无亭徼于是诛北地太守以下而令民得畜牧边县官假马毋三岁而归及息什一以除告缗用充仞新秦中既得宝鼎立后土太一祠公卿议封禅事而天下郡国皆豫治道桥缮故宫及当驰道县县治官储设供具而望以待幸其明年南越反西羌侵边为桀于是天子为山东不赡赦天下因南方楼船卒二十余万人击南越数万人发三河以西骑击西羌又数万人渡河筑令居初置张掖酒泉郡而上郡朔方西河河西开田官斥塞卒六十万人戍田之中国缮道餽粮逺者三千近者千余里皆仰给大农边兵不足乃发武库工官兵器以赡之车骑马乏絶县官钱少买马难得乃着令令封君以下至三百石以上吏以差出牝马天下亭亭有畜牸马岁课息齐相卜式上书曰臣闻主忧臣辱南越反臣愿父子与齐习船者徃死之天子下诏曰卜式虽躬耕牧不以为利有余辄助县官之用今天下不幸有急而式愿奋父子死之虽未战可谓义形于内赐爵关内侯金六十斤田十顷布告天下天下莫应列侯以百数皆莫求从军击羌越至酎少府省金而列侯坐酎金失侯者百余人乃拜式为御史大夫式既在位见郡国多不便县官作盐铁铁器苦恶贾贵或彊令民卖买之而船有筭商者少物贵乃因孔仅言船筭事上由是不恱卜式汉连兵三岁诛羌灭南越番禺以西至蜀南者置初郡十七且以其故俗治毋赋税南阳汉中以徃郡各以地比给初郡吏卒奉食币物传车马被具而初郡时时小反杀吏汉发南方吏卒徃诛之间岁万余人费皆仰给大农大农以均输调盐铁助赋故能赡之然兵所过县为以訾给毋乏而已不敢言擅赋法矣其明年元封元年卜式贬秩为太子太傅而桑羊为治粟都尉领大农尽代仅筦天下盐铁羊以诸官各自市相与争物故腾跃而天下赋输或不偿其僦费乃请置大农部丞数十人分部主郡国各往往县置均输盐铁官令逺方各以其物贵时商贾所转贩者为赋而相灌输置平凖于京师都受天下委输召工官治车诸器皆仰给大农大农之诸官尽笼天下之货物贵即卖之贱则买之如此富商大贾无所牟大利则反夲而万物不得腾踊故抑天下物名曰平凖天子以为然许之于是天子北至朔方东到太山巡海上并北边以归所过赏赐用帛百余万匹钱金以巨万计皆取足大农羊又请令吏得入粟补官及罪人赎罪令民能入粟甘泉各有差以复终身不告缗他郡国各输急处而诸农各致粟山东漕益岁六百万石一岁之中太仓甘泉仓满边余谷诸物均输帛五百万匹民不益赋而天下用饶于是羊赐爵左庶长黄金再百斤焉是岁小旱上令官求雨卜式言曰县官当食租衣税而已今羊令吏坐市列肆贩物求利烹羊天乃雨　太史公曰农工商交易之路通而龟贝金钱刀布之币兴焉所从来久逺自髙辛氏之前尚矣靡得而记云故书道唐虞之际诗述殷周之世安宁则长庠序先本绌末以礼义防于利事变多故而亦反是是以物盛则衰时极而转一质一文终始之变也禹贡九州各因其土地所宜人民所多少而纳职焉汤武承币易变使民不倦各兢兢所以为治而稍陵迟衰防齐桓公用管仲之谋通轻重之权徼山海之业以朝诸侯用区区之齐显成覇名魏用李克尽地力为彊君自是之后天下争于战国贵诈力而贱仁义先富有而后推让故庶人之富者或累巨万而贫者或不厌糟糠有国彊者或并羣小以臣诸侯而弱国或絶祀而灭世以至于秦卒并海内虞夏之币金为三品或黄或白或赤或钱或布或刀或贝及至秦中一国之币为三等黄金以镒名为上币铜钱识曰半两重如其文为下币而珠玉贝银锡之属为器饰宝藏不为币然各随时而轻重无常于是外攘夷狄内兴功业海内之士力耕不足粮饟女子纺绩不足衣服古者尝竭天下之资财以奉其上犹自以为不足也无异故云事势之流相激使然曷足怪焉
　　桓寛罢盐铁议　诏有司问郡国所举贤良文学民所疾苦文学对曰窃闻治人之道防淫佚之原广道德之端抑末利而开仁义毋示以利然后教化可兴而风俗可移也今郡国有盐铁酒均输与民争利散敦厚之朴成贪鄙之化是以百姓就本者寡趋末者众愿悉罢之御史大夫桑羊难以为此国家大业所以制四夷安边足用之本罢之不便文学曰有国家者不患寡而患不均不患贫而患不安故天子不言多少诸侯不言利害大夫不言得丧畜仁义以风之广徳行以怀之是以近者亲附而逺者恱服仁政无敌于天下恶用费哉大夫曰古之立国者开本末之途通有无之用易曰通其变使民不倦国有沃野之饶而民不足于食者器械不备也有山海之货而民不足于财者商工不备也养生送终之具待商而通待工而成故圣人作为舟楫之用以通川谷服牛驾马以达陵陆致逺穷深所以交庶物而便百姓是以先帝建铁官以赡农用开均输以足民财盐铁均输万民所戴仰而取给者也文学曰国有沃野之饶而民不足于食者工商盛而本业荒也有山海之货而民不足于财者不务民用而淫巧众也髙帝禁商不得仕宦所以遏贪鄙之俗也排困市井防塞利门而民犹为非况上之为利乎传曰诸侯好利则大夫鄙大夫鄙则士贪士贪则庶民盗是开利孔为民罪梯也大夫曰均输则民齐劳逸平凖则民不失职均输平凖所以平万物而便百姓非开利孔为民罪梯者也文学曰古之赋税于民也因其所工不求所拙农人纳其获女工効其功今释其所有责其所无百姓贱卖货物以便上求间者郡国或令民作布絮吏恣留难农民重苦女工再税未见输之均也县官擅市则万物并收诸物腾跃而商贾侔利自市则吏容奸豪而富商积货储物以待其急轻贾奸利収贱以取贵未见凖之平也盖古之均输所以齐劳逸而便贡输非以为利而贾物也大夫曰家人有宝器尚匣而藏之况人主之山海乎夫权利之处必在深山穷泽之中非豪民不能通其利异时盐铁未笼布衣有朐邴人君有吴王专山泽之饶薄赋赡穷以成私威私威积而逆节之心作今纵民于权利罢盐铁以资彊暴遂其贪心众邪羣聚私门成党则疆御日以不制而兼并之徒奸形成矣文学曰民人藏于家诸侯藏于国天子藏于海内故民人以垣墙为藏闭天子以四海为匣匮天子适诸侯升自阼阶诸侯纳管键执防而听命示莫为主也王者不畜聚下藏于民逺浮利务民之义义礼立则民化上若是虽汤武生于世无所容其虑工商之事欧冶之任何奸之能成三桓专鲁六卿分晋不以盐铁故权利深者不在山海在朝廷一家害百姓在萧墙而不在朐邴也大夫曰故扇水都尉彭祖宁言盐铁品令甚明卒徒衣食县官作铸铁器给用甚众无妨于民今总一盐铁非独为利入也将以建本抑末离朋党禁滛侈絶并兼之路也古者名山大泽不以封为下之专利也铁器兵刃天下大用非众庶所宜事也豪民欲擅山海以致富业故沮事者众文学曰扇水都尉所言一切之术非君国子民之道也陛下继孝武皇帝之后公卿宜思所以安集百姓致利除害辅明主以仁义即位六年公卿无请减除不急之官省罢机利之人陛下令郡国贤良文学议三王之道六艺之风陈安危利害之分指意灿然今公卿辩议未有所定所谓抱小利而忘大利者也大夫曰昔商君相秦也设百倍之利收山泽之税国富民彊蓄积有余是以征敌伐国攘地斥境不赋百姓而师以赡故用不竭而民不知也尽西河而民不苦今盐铁之利所以佐百姓之急足军旅之费务蓄积以备乏絶有益于国无害于人文学曰文帝之时无盐铁之利而民富当今有之而百姓困乏未见利之所利而见其害也且利非从天来不由地出一取之民间谓之百倍此计之失也夫李梅多实者来年为之衰新谷熟者旧谷为之亏自天地不能两盈而况于人事乎故利于此者必耗于彼商鞅峭法长利秦人不聊生相与哭孝公其后秦日以危利蓄而怨积地广而祸构恶在利用不竭乎大夫曰诸侯以国为家其忧在内天子以八极为境其虑在外故宇小者用菲功巨者用大是以县官开园池总山海致利以助贡赋脩沟渠立诸农广田収盛苑囿太仆水衡少府太农岁课诸入田牧之利池籞之假及北边置田官以赡诸用而犹未足今欲罢之上下俱殚困乏之应也虽节用如之何其可文学曰古者制地足以养民民足以承其上千乘之国百里之地公侯伯子男各充其求赡非宇小而用菲者欲多而下不堪其求也语曰厨有腐肉国有饥民廐有肥马路有馁人今狗马之养虫兽之食岂特腐肉秣马之费哉无用之官不急之作无功而衣食县官者众是以上不足而下困乏也今不减其本而与百姓争荐草与商贾争市利非所以明主徳而相国家也夫男耕女绩天下之大业也古者分地而处之是以业无不食之地国无乏作之民今县官多张苑囿公田池泽公家有鄣假之名而利归权家三辅迫近山河地狭人众四方并臻粟米不能相赡公田转假桑榆菜果不殖地力不尽愚以为非先帝所开苑囿池籞可赋归之于民县官租税而已夫如是匹夫之力尽于南亩匹妇之力尽于麻枲田野辟麻枲治则上下俱衍何困乏之有大夫黙然视丞相御史文学曰今天下合为一家利末恶欲行淫巧恶欲施大夫君以心计防国用构诸侯参以酒咸阳孔仅增以盐铁江充耕谷之等各以锋锐言利末之事析秋毫无可为矣然国家衰耗城郭空虚故非崇仁义无以化民非力本农无以富邦也御史曰古者制田百歩为亩什而借一先帝怜百姓衣食不足制田二百四十步而一亩率三十而税一惰民不务田作饥寒及己固其理也盐铁又何过乎文学曰什一而借民之力也丰耗美恶与民共之故曰什一天下之中正也今田虽二十而顷亩出税乐岁粒米狼戾而寡取之凶年饥馑而必求足加之以口赋更繇之役率一人之作中分其功农夫悉其所得或假贷而益之是以百姓力耕疾作而饥寒遂及己也御史曰古者十五入大学与小役二十而冠与戎事五十以上血脉溢刚曰艾壮诗曰方叔元老克壮其猷今陛下寛力役之征二十三始赋五十六而免所以辅耆壮而息老艾也丁者治其田里老者脩其塘园则无饥寒之患不治其家而讼县官亦悖矣文学曰十九以下为殇未成人也二十而冠三十而娶可以从戎事五十以上曰艾老杖于家不从力役所以扶不足而息髙年也乡饮酒耆老异馔所以优耆耄而明养老也今五十以上至六十与子孙服挽输并给繇役非养老之意也古有大丧者君三年不呼其门通其孝道遂其哀戚之心也今或僵尸衰绖而从戎事非所以子百姓顺孝弟之心也陛下富于春秋委任大臣公卿辅政政教未均故庶人议也御史黙然不答大夫曰明主忧劳万人思念北边故举贤良文学髙第将欲观殊议异防以听庶几云诸生无能出竒计徒守空言不知取舎之宜时世之变此岂明主所欲闻哉文学曰诸生对防殊路同归指在于崇礼义退财利复徃古之道匡当世之失宜可行者焉执事闇于明礼而喻于利末沮事堕议以故至今未决也大夫视文学悒悒而不言丞相御史曰辩国家之政事论执政之得失何不徐徐道理相喻何至切切如此乎贤良文学皆离席曰鄙人固陋狂言以逆执事夫药酒苦于口而利于病忠言逆于耳而利于行诸生之谔谔乃公卿之良药鍼石也大夫色少寛贤良曰今以近世观之世殊而事异文景之际建元之始民朴而归本吏廉而自重殷殷屯屯人衍而家富今政非改而教非易也何世之弥薄而俗之滋衰也窃闻闾里长老之言徃者常民衣服温暖而不靡器质朴牢而致用马足以易步车足以自载酒足以合欢而不湛乐足以理心而不滛入无宴乐之闻出无佚游之观行即负赢止作鉏耘用约而财饶本脩而民富送死哀而不华养生适而不奢大臣正而无欲执政寛而不苛故黎民宁其性百吏保其官建元始崇文修德其后邪臣各以伎艺亏乱至治外障山海内兴诸利杨可胜告缗江充禁服张大夫革令杜周治狱夏兰之属妄抟王温舒之徒妄杀残吏萌起扰乱良民当此之时百姓不保其首领富豪莫必其族姓圣主觉焉乃诛灭残贼以塞天下之责居民肆然复安然其祸累世不复疮痍至今未息故百官尚有残贼之政而强宰尚有强夺之心大臣擅权而断击豪猾多党而侵凌富贵奢侈贫贱簒弑女工难成而易敝车器难就而易败常民文杯画案婢妾衣纨履丝匹庶稗饭肉食无而为有贫而强夸生不养死厚葬殚家遣女缯纨满车富者欲过贫者欲及是以民年急岁促寡耻而少廉刑非诛恶而奸犹不止也大夫曰吾以贤良为少愈乃反若胡车之相随乎贤良曰宫室舆马衣服器械丧祭食饮声色玩好人情之所不能已也故圣人为之制度以防之间者士大夫务于权利怠于礼义故百姓仿效颇逾制度古者衣服不中制器械不中用不粥于市今民间雕琢不中之物刻画无用之器古者庶人之乘者马足以代其劳而已今富者连车列骑骖贰辎軿夫一马伏枥当中家六口之食亡丁男一人之事古者庶人耋老而后衣丝其余则麻枲而已今富者缛绣罗纨中者素绨锦缣常民而被后妃之服亵人而居婚姻之饰古者庶人粝食藜藿非乡饮酒膢腊祭祀无酒肉今闾巷无故烹杀相聚野外负粟而徃挈肉而归夫一豕之肉得中年之收十五斗粟当丁男半月之食古者庶人春秋脩其祖祠以时有事于五祀盖无出门之祭今富者祈右岳望山川椎牛击皷戏倡儛像古者德行求福故祭祀而寛仁义求吉故卜筮而希今世俗污于行而求于鬼怠于礼而笃于祭古者土皷蒉枹击木拊石以尽其欢及后卿大夫有管磬士有琴瑟今富者钟皷五乐歌儿数曹中者鸣竽调瑟郑舞赵讴古者瓦棺容尸木版堲周其后桐棺不衣采椁不斵今富者绣啬题凑中者梓棺楩椁古者明器有形无实示民不用也后则有醯醢之藏桐马偶人其物不备今厚资多藏用如生人古者不封不树反虞祭于寝无庙堂之位其后则封之庶人之坟半仞其高可隐今富者积土成山列树成林台榭连阁集观増楼古者邻有丧舂不相杵巷不歌謡孔子食于有丧者之侧未尝饱也今俗因人之丧以求酒肉幸与小坐则责办歌舞俳优连笑伎戏古者嫁娶之服未之以记虞夏之后表布内丝骨笄象珥封君夫人加锦尚褧而已今富者皮衣朱貉繁路环佩古者事生尽爱送死尽哀今生不能致其爱敬死以奢侈相髙虽无哀戚之心而厚葬重币者则以为孝黎民慕效至于发屋卖业古者夫妇之好一男一女而成家室之道及后士一妾大夫二诸侯侄娣九女而已今诸侯百数卿大夫十数中者侍御富者盈室是以女或怨旷失时男或放死无匹古者不以人力狥于禽兽不夺民财以养狗马是以财衍而力有余今猛兽竒虫不可以耕耘而令当耕耘者养食之百姓或裋褐不完而犬马衣文绣黎民或糠糟不接而禽兽食肉夫宫室奢侈林木之蠧也器械雕琢财用之蠧也衣服靡丽布帛之蠧也狗马食人食五谷之蠧也口腹从恣鱼肉之蠧也费用不节府库之蠧也漏积不禁田野之蠧也丧祭无度伤生之蠧也目脩于五色耳营于五音体极轻薄口穷甘脆功积于无用财尽于不急故国病聚不足则身危丞相曰治聚不足奈何贤良曰昔晏子相齐民奢示之以俭民俭示之以礼今公卿大夫诚能节车舆适衣服躬亲节俭率以敦朴罢园池损田宅内无事乎市列外无事乎山泽农夫有所施其功女工有所粥其业如是则气脉和平而无聚不足之患矣大夫曰昔公孙布被儿寛练袍衣若仆妾食若庸夫淮南逆于内蛮夷暴于外盗贼不为禁奢侈不为节何聚不足之能治乎贤良曰文景之际建元之始大臣尚有争引守正之义自此以后多承意从欲少敢直言面议而正刺因公而狥私故武安丞相讼园田争曲直于人主之前夫九层之台一倾公输子不能正本朝一邪伊望不能复故公孙丞相儿大夫侧身行道分禄以养贤卑已以下士无行人子产之继而葛绎彭侯隳坏其绪毁其客舘议堂以为马廐埽舍无养士之礼而尚骄矜之色亷耻陵迟而争于利矣大夫勃然作色黙而不应丞相曰以贤良文学之议则有司素餐之耻使贤良而亲民伟仕亦未见其能医百姓之疾也贤良曰谈何容易而况行之乎今欲下箴石通关鬲则恐有盛胡之累怀铁槖艾则被不工之名狼防其胡载其尾君子之路行止之道固狭耳大夫曰今守相古之方伯专制千里善恶在己己不能耳道何狭之有哉贤良曰今吏道壅而不选富者以财贾官勇者以死射功戏车鼎跃咸出补吏累功积日或至卿相擅生杀之柄专万民之命是以徃者郡国黎民相乘而不能理或至锯颈杀不辜而不能正执纪纲非其道故也古者封贤禄能不过百里之中而为都疆垂不过五十犹以为一人之身明不能照聦不能逹故立卿大夫以佐之而政治乃备今守相无古诸侯之贤而涖千里之政主一郡之众一人之身治乱在己千里与之转化不可不熟择也故人主有私人之财不私人以官大夫曰吏多不良矣又侵渔百姓长吏厉诸小吏小吏厉诸百姓贤良曰今小吏禄薄郡国繇役逺至三辅常居则匮于衣食有故则卖畜鬻产不徒是也府求之县县求之乡乡安取之哉夫欲影正者端其表欲下廉者先其身故贪鄙在率不在下教训在政不在民大夫曰君子内洁己而不能教于彼周公不能正管蔡之邪子产不能正邓晢之伪今一一责之有司岂能缚其手足而使之无为非哉贤良曰春秋讥刺不及庶人责其率也古者大夫将临刑声色不御耻不能以化而伤其不全也政教闇而不着百姓蹶而不扶若此则何以为民父母哉大夫曰人君不畜恶民农夫不畜恶草鉏恶草而众苗成刑恶民而万夫恱故刑所以正民鉏所以别苗也贤良曰刑之于治犹防之于御也良工不能无防御者有防而勿用今废其纪纲而不能张坏其礼义而不能防民陷于罔从而猎之以刑是犹开其阑牢发以毒矢也曾子曰上失其道民散久矣如得其情则哀矜而勿喜夫不伤民之不治而伐己之能得奸犹弋者覩鸟兽挂罻罗而喜也管子曰仓廪实而知礼节百姓足而知荣辱方今之务在罢盐铁退权利分土地趣本业养桑麻尽地力则民自富民无饥寒之忧则教可成也语曰既富矣又何加焉曰教之夫如是则民徙义而从善入孝而出悌何暴慢之有大夫曰县官铸农器使民务本不营于末则无饥寒之累盐铁何害而罢贤良曰农天下之大本也铁器民之大用也器用便利则用力少而得作多功用不具则田畴荒而谷不殖徃时盐与五谷同价器和利而中用今县官鼓铸铁器大抵多苦恶不给民用盐铁价贵百姓皆不便贫民或木耕手耨土耰淡食铁官卖器不售或颇赋与民卒徒作不中程时命助之征发无限百姓苦之今能务本去末湛民以礼示民以朴则百姓反本而不营末矣丞相曰先王之道轶久而难复贤良文学之言深逺而难行非当世之所能及也于是遂罢议
　　东汉光武时谷贵县官经用不足朝廷忧之尚书张林上言谷所以贵由钱贱故也可尽封钱一取布帛为租以通天下之用又盐食之急者虽贵人不得不须官可自鬻又宜交阯益州上计吏徃来市珍宝收采其利武帝时所谓均输者也于是召诸尚书通议朱晖奏据林言不可施行事遂寝后陈事者复重述林前议以为于国诚便帝然之有诏施行晖复独奏曰王制天子不言有无诸侯不言多少食禄之家不与百姓争利今均输之法与贾贩无异盐利归官则下人穷怨布帛为租则吏多奸盗诚非明主所当宜行帝卒以林等言为然得晖重议因发怒切责诸尚书晖等皆自系狱三日诏敕出之曰国家乐闻駮议黄髪无愆诏书过耳何故自系晖因称病笃不肯复署议尚书令以下惶怖谓晖曰今临得谴让奈何称病其祸不细晖曰行年八十恩得在机密当以死报若心知不可而顺防雷同负臣子之义今耳目无所闻见伏待死命遂闭口不复言诸尚书不知所为乃共劾奏晖帝意解寝其事
　　晋司冀兖豫荆扬州大水螟伤稼诏问主者何以佐百姓度支尚书杜预上疏以为今者水灾东南尤剧宜敕兖豫等诸州留汉氏旧陂缮以蓄水外余皆决沥令饥者尽得鱼菜螺蜯之饶此目下日给之益也水去之后填淤之田亩收数钟此又明年之益也典牧种牛有四万五千余头不供耕驾至有老不穿鼻者可分以给民使及春耕谷登之后责其租税此又数年以后之益也武帝从之民赖其利预在尚书七年损益庶政不可胜数时人谓之杜武库言其无所不有也
　　唐治书侍御史权万纪上言宣饶二州银大发采之岁可得数百万缗太宗曰朕贵为天子所乏者非财也但恨无嘉言可以利民耳与其多得数百万缗何如得一贤才卿未尝进一贤退一不肖而专言税银之利昔尧舜抵璧于山投珠于谷汉之桓灵乃聚钱为私藏卿欲以桓灵俟我耶是日黜万纪使还家
　　房龄以度支系天下利害尝有阙求其人未得乃自领之
　　马周上疏　臣观自古以来百姓愁怨聚为盗贼其国未有不亡者人主虽欲追改不能复全故当修于可修之时不可悔之于既失之后也盖幽厉尝笑桀纣矣炀帝亦笑周齐矣不可使后之笑今如今之笑帝也贞观之初天下饥歉斗米直匹绢而百姓不怨者知陛下忧念不忘故也今比年丰穰匹绢得粟十余斛而百姓怨咨者知陛下不复念之多营不急之务故也自古以来国之兴亡不以蓄积多少在于百姓苦乐且以近事验之隋贮洛口仓而李密因之东都积布帛而世充资之西京府库亦为国家之用至今未尽夫蓄积固不可无要当人有余力然后收之不可强敛以资冦敌也夫俭以息人陛下已于贞观之初亲所履行在于今日为之固不难也陛下必欲为久长之谋不必逺求上古但如贞观之初则天下幸甚
　　武后时豆卢钦望请京官九品已上输两月俸以赡军转帖百官令拜表百官但赴拜不知何事拾遗王求礼谓钦望曰明公禄厚输之无伤卑官贫迫奈何不使其知而欺夺之乎求礼进言曰陛下富有四海军国有储何借贫官九品之俸而欺夺之姚璹曰求礼不识大体求礼曰如姚璹为识大体者邪事遂寝
　　宇文融为御史中丞融乘驿周流天下事无大小诸州先牒上劝农使后申中书省司亦待融指防然后处决时明皇将大攘四夷急于用度州县畏融多张虚数凡得客户八十余万田亦称是岁终增缗钱数百万悉进入宫由是有宠议者多言烦扰不利百姓明皇令集百寮于尚书省议之公卿已下畏融恩势皆不敢立异惟户部侍郎杨玚独抗议以为括客免税不利居人征籍外田税使百姓困所得不补所失未几玚出为华州刺史
　　度支郎中杨钊善窥上意所爱恶而迎之以聚敛骤迁岁中领十五余使迁给事中专判度支事恩幸日隆苏冕论曰设官分职各有司存政有恒而易守事归本而难失经逺之理舍此奚据洎奸臣广言利以邀恩多立使以示宠刻下民以厚敛张虚数以献状上心荡而益奢人望怨而成祸使天子有司守其位而无其事受厚禄而虚其用宇文融首唱其端杨慎矜王鉷继遵其轨杨国忠终成其乱仲尼云宁有盗臣而无聚敛之臣诚哉是言前车既覆后车未改求逹化本不亦难乎租庸使元载以江淮虽经兵荒其民比诸道犹有赀产乃按籍举八年租调之违负及逋逃者计其大数而征之择豪吏为县令而督之不问负之有无赀之高下察民有粟帛者发徒围之籍其所有而中分之甚者什取八九谓之白着有不服者严刑以威之民有蓄谷十斛者则重足以待命或相聚为羣盗州县不能制
　　代宗命御史大夫王翊充诸道税钱使河东道租庸盐铁使裴谞入奏事问酤之利岁入几何谞久之不对复问之对曰臣自河东来所过见菽粟未种农夫愁怨臣以为陛下见臣必先问人之疾苦乃责臣以营利臣是以未敢对也代宗谢之拜左司郎中
　　韩滉判度支自兵兴以来所在赋敛无度仓库出入无法国用虚耗滉为人廉勤精于簿领作赋敛出入之法御下严急吏不敢欺亦值连岁丰穰边境无冦自是仓库蓄积始充
　　秋霖河中府池盐多败户部侍郎韩滉奏雨不害盐仍有瑞盐上疑其不然遣谏议大夫蒋镇往视之京兆尹黎干奏秋霖损稼滉奏干言不实上命御史按视还奏所损凡三万余顷渭南令刘藻附滉称县境不损御史赵计奏与藻同上曰霖雨溥博岂得渭南独无更命御史朱敖视之损三千余顷上叹息久之曰县令字人之官不损犹言损乃不仁如是乎贬藻南浦尉计澧州司户
　　安史之乱天下户口什亡八九所在宿重兵其费不赀皆倚办于刘晏晏有精力多机智变通有无曲尽其妙常以厚直募善走者置逓相望觇报四方物价不数日皆逹食货轻重之权悉制在掌握国家获利而天下无甚贵甚贱之忧晏以为倚办成功湏慎于用人故择通敏精悍亷勤之士而用之常言士陷赃贿则沦弃于时名重于利故士多清脩吏虽洁亷终无显荣利重于名故吏多贪汚其勾检簿书出纳钱谷事虽至细必委之士类吏惟书符牒不得轻出一言其属官虽居数千里外奉教令如在目前无敢欺绐权贵属以亲故晏亦应之俸给多少迁次缓速皆如其志然无得亲职事晏又以为户口滋多则赋税自广故其理财常以养民为先诸道各置知院官每旬月具雨雪丰歉之状以告丰则贵籴歉则贱粜或以谷易杂货供官用而于丰处卖之知院官始见不稔之端先申至某月湏如干蠲免某月湏如干救助及期晏不俟州县申请即奏行之不待其困弊流殍然后赈之也由是户口蕃息始为转运使时天下见户不过二百万其季年乃三百余万非晏所统亦不增也其初财赋岁入不过四百万缗季年乃千余万缗
　　刘晏专用盐法充军国之用时自许郑之西皆食河东池盐度支主之汴蔡之东皆食海盐晏主之晏以为官多则民扰故但于出盐之乡置官收盐转鬻于商人任其所之其去盐乡逺者转官盐于彼贮之或商絶盐贵则减价鬻之谓之常平盐官获其利而民不乏盐其始江淮盐利不过四十万缗季年乃六百余万缗由是国用充足而民不困弊
　　第五琦始盐以佐军用及刘晏代之法益精宻初岁入钱八十万缗末年所入逾十倍而人不厌苦计一岁征赋所入总一千二百万缗而盐利居其大半以盐为漕佣自江淮至渭桥率万斛佣七千缗自淮以北列置巡按择能吏主之不烦州县而集事
　　德宗于行宫庑下贮诸道贡献之物榜曰琼林大盈库陆防以为战守之功赏赉未行而遽私别库则士卒怨望无复鬭志上疏谏其略曰天子与天同德以四海为家何必挠废公方崇聚私货降至尊而代有司之守辱万乘以效匹夫之藏亏法失人诱奸聚怨以斯制事岂不过哉又曰顷者六师初降百物无储外扞凶徒内防危堞昼夜不息迨将五旬冻馁交侵死伤相枕毕命同力竟夷大艰良以陛下不厚其身不私其欲絶甘以同卒伍撤食以防功劳无猛志而人不携怀所感也无厚赏而人不怨悉所无也今者攻围已解衣食已丰而謡讟方兴军情稍阻岂不以勇夫恒性嗜利矜功其患难既与之同忧而好乐不与之同利茍异恬黙能无怨咨陛下诚能近想重围之殷忧追戒平居之专欲凡在二库货贿尽令出赐有功每获珍华先给军赏如此则乱必靖贼必平徐驾六龙旋复都邑天子之贵岂当忧贫是乃散其小储而成其大储损其小宝而固其大宝也徳宗即命去其榜
　　徳宗畋于新店入民赵光竒家问百姓乐乎对曰不乐上曰今岁颇稔何为不乐对曰诏令不信前云两税之外悉无它徭今非税而诛求者殆过于税后又云和籴而实强取之曾不识一钱始云所籴粟麦纳于道次今则遣致京西行营动数百里车摧牛毙破产不能支愁苦如此何乐之有每有诏书优恤徒空文耳恐圣主深居九重皆未之知也徳宗命复其家　司马光曰甚矣唐徳宗之难寤也自古所患者人君之泽壅而不下达小民之情郁而不上通故君勤恤于上而民不怀民愁怨于下而君不知以至于离叛危亡凡以此也徳宗幸以游猎得至民家值光竒敢言而知民疾苦此乃千载之遇也固当按有司之废格诏书残虐下民横增赋敛盗匿公财及左右谄谀日称民间丰乐者而诛之然后洗心易虑一新其政屏浮饰废虚文谨号令敦诚信察真伪辨忠邪矜困穷伸寃滞则太平之业可致矣释此不为乃复光竒之家夫以四海之广兆民之众又安得人人自言于天子而户户复其徭赋乎
　　元友直运淮南钱帛二十万至长安李泌悉输之大盈库然徳宗犹数有宣索仍敕诸道勿令宰相知泌闻之惆怅而不敢言　司马光曰王者以天下为家天下之财皆其有也阜天下之财以养天下之民己必豫焉或乃更为私藏此匹夫之鄙志也古人有言曰贫不学俭夫多财者奢欲之所自来也李泌欲弭徳宗之欲而丰其私财财丰则欲滋矣财不称欲能无求乎是犹啓其门而禁其出也虽德宗之多僻亦泌所以相之者非其道故也
　　裴延龄奏自判度支以来检责诸州欠负钱八百余万缗收诸州抽贯钱三百万缗呈样物三十余万缗请别置欠负耗防季库以掌之染练物别置月库以掌之诏从之欠负皆贫人无可偿徒存其数者抽贯钱给用旋尽呈样染练皆左藏置物延龄徙置别库虚张名数以惑徳宗徳宗信之以为能富国而宠之于实无所增也虚费吏人簿书而已京城西汚湿地生芦苇数畆延龄奏称长安咸阳有陂泽数百顷可收廐马徳宗使有司阅视无之亦不罪也左补阙权徳舆上奏以为延龄取常赋支用未尽者充羡余以为己功县官先所市物再给其直用充别贮边军自今春以来并不支粮陛下必以延龄孤贞独立时人丑正流言何不遣信臣覆视究其本末明行赏罚今羣情众口喧于朝市岂京城士庶皆为朋党邪陛下亦宜稍回圣虑而察之徳宗不从徳宗时凡州县产茶及茶山外要路皆估其值什税一从盐铁使张滂之请也滂又奏税钱别贮俟有水旱代民田税自是岁收钱四十万缗未常以救水旱也陆贽奏请均节财赋凡六条　其一论两税之弊曰旧制租调庸法天下均一虽欲转徙莫容其奸故人无摇心而事有定制兵兴以来版图隳坏执事知弊之宜革而遂失其原知简之可从而不得其要遽更旧法以为两税但取大厯中一年科索最多者以为定数夫财之所生必因人力故先王之制赋入必以丁夫为本不以务穑增其税不以辍稼减其租则播种多不以殖产厚其征不以流寓免其调则地着固不以饬励重其役不以窳怠蠲其庸则功力勤两税之立惟以资产为宗不以丁身为本由是务轻资而乐转徙者恒脱于徭税敦本业而树居产者每困于征求此乃诱之为奸驱之避役创制之首不务齐平供应有烦简之殊牧守有能否之异所在徭赋轻重相悬所遣使臣意见各异计奏一定有加无除又大厯中供军进奉之类既收入两税今于两税之外复又并存望稍行均减以救雕残　其二请两税以布帛为额曰谷帛者人之所为财货者官之所为也是以国朝着令租出谷庸出绢调出绘纩布褐有禁人铸钱而以钱为赋者哉今之两税独以钱谷定税所征非所业所业非所征遂或增价以买其所无减价以卖其所有一减一增耗损已多望勘防诸州初纳两税年绢布定估比类当今时价加贱减贵酌取其中总计合税之钱折为布帛之数　其三论长史以增户加税辟田为课绩曰长人者罕能推忠恕之情体至公之意以倾夺邻境为智能以招萃逋逃为理化舍彼适此者既为新收而有复倐往忽来者又以复业而见优唯安居不迁者则使之日重敛之日加请详定考绩若管内阜殷税额有余任其据户口均减以减数多少为考课等差其十分减三者为上课减二者次焉减一者又次焉如或人多流亡加税见户比较殿罚法亦如之其四论税限迫促曰蚕事方兴己输缣税农功未艾
　　遽敛谷租上司之绳责既严下吏之威暴愈促有者急卖而耗其半直无者求假而费其倍酬望更详定征税期限　其五请以税茶钱置义仓以备水旱　其六论兼并之家私敛重于公税请为占田条限裁减租价事皆不行
　　李巽奏郴州司马程异吏才明辨请以为杨子留后宪宗许之巽精于督察吏人居千里之外战栗如在巽前异勾检簿籍又精于巽卒获其用
　　李绛尝从容谏上聚财宪宗曰今两河数十州皆国家政令所不及河湟数千里沦于防盗朕日夜思雪祖宗之耻而财力不赡故不得不蓄聚耳不然朕宫中用度极俭薄多藏何用邪
　　杜佑请解财赋之职仍举李巽自代以巽为度支盐铁转运使自刘晏之后居财赋之职者莫能继之巽掌使一年征课所入类晏之多明年过之又一年加一百八十万缗
　　李吉甫上元和国计簿　总计天下方镇四十八州府二百九十五县千四百五十三其凤翔鄜坊邠宁振武泾原银夏灵盐河东易定魏博镇冀范阳沧景淮西淄青等十五道七十一州不申户口外每岁赋税倚办止于浙江东西宣歙淮南江西鄂岳福建湖南八道四十九州一百四十四万户比天宝税户四分减三天下兵仰给县官者八十二万余人比天宝三分增一大率二户资一兵其水旱所伤非时调发不在此数　又奏中原宿兵见在八十余万商贾僧道不服田亩者什有五六是常以三分劳筋苦骨之人奉七分待衣坐食之辈也今内外官以税钱给俸者不下万贠天下或以一县之地而为州一乡之民而为县者甚众旧制一品月俸三千缗职田禄米不过千斛艰难以来增置使额厚给俸钱大厯中权臣月至九千缗州无大小刺史皆千缗常衮始立限约李泌稍复增加然有名存职废或额去俸存闲剧之间厚薄顿异请敕有司详定省吏员并州县减入仕之涂定俸给之数于是诏段平仲韦贯之许孟容李绛同详定省并八百八员诸色流外千七百余人
　　张平叔上言官自粜盐可以获利一倍又请令所由有盐就村粜易又乞令宰相领盐铁使又请以粜盐多少为刺史县令殿最又乞检责所在实户据口团杰给一年盐使其四季输价又行此防后富商大贾或行财贿邀截喧诉其为首者所在杖杀连状人皆杖脊诏百官议其可否兵部侍郎韩愈上言以为城郭之外少有见钱粜盐多用杂物贸易盐商则无物不取或賖贷徐还用此取济两得利便今令人吏坐铺自粜非得见钱必不敢受如此贫者无从得盐自然坐失常课如何更有倍利又若令人吏将盐家至户到而粜之必索百姓供应骚扰极多又刺史县令职在分忧岂可惟以盐利多少为之升黜不复考其理行又贫家食盐至少或有淡食动经旬月若据口给盐依时征价官吏畏罪必用威刑臣恐因此所在不安此尤不可之大者也中书舍人韦处厚议以为宰相处论道之地杂以醝务实非所宜窦参皇甫镈皆以钱谷为相名利难兼卒蹈祸败又欲以重法禁人喧诉夫强人之所不能事必不立禁人之所必犯法必不行矣事遂寝平叔奏征逺年逋欠江州刺史李渤上言度支征当州贞元二年逃户所欠钱四千余缗当州今岁旱灾田损什九陛下奈何于大旱中征三十六年前逋负诏悉免之
　　宣宗时右补阙张潜上疏　藩府代移之际皆奏仓库羡余以为课绩朝廷因而甄别夫藩府财赋所出有常茍非赋敛过差及停废将士减削衣粮则羡余何从而致比来南方诸镇数有不宁皆此故也一朝有变所蓄之财悉遭剽掠又发兵致讨费用百倍然则朝廷竟有何利乞自今藩府长史不增赋敛不减粮赐独节游宴省浮费能致羡余者然后赏之帝嘉纳之
　　杜佑平凖论　昔我国家之全盛也约计岁之恒赋钱谷布帛五千余万经费之外常积羡余遇百姓不足而每有蠲恤自天宝之始边境多功宠锡既崇给用殊广出纳之赋支计屡空于是言利之臣继进而道行矣割剥为务岐路多端每岁所入增数百万既而陇右有青海之师范阳有天门之役朔方布思之背叛剑南罗凤之凭陵或全军不返或连城而陷先之以师旅因之以荐饥凶逆承隟构兵两京无藩篱之固盖是人事岂惟天时缅惟髙祖太宗开国创业作程垂训薄赋轻徭泽及万方黎人怀惠是以肃宗中兴之绩周月而能成之虽神筭睿谋举无遗防戎臣介夫能竭其力抑亦累圣积仁之所及也夫徳厚则感深感深则难揺人心所系故速戡大难少康平王是也若敛厚则情离情离则易动人心已去故遂为独夫殷辛胡亥是也今甲兵永息经费尚繁重则人不堪轻则用不足酌古之道适今之宜既弊而思变乃泽涸而复流夫欲人之安也在于薄敛敛之薄也在于节用若用之不节宁敛之欲薄其可得乎先在省不急之费定经用之数使下之人知上有忧恤之心取非获己自然乐其输矣古之取于人也唯食土之毛谓什一而税役人之力谓一岁三日未有直敛人之财而得其无怨况取之不薄令之不均乎自燧人氏逮于三王皆通轻重之法以制国用以抑兼并致财足而食丰人安而政洽诚为邦之所急理道之所先岂常才之士而能逹也人者瞑也可使由之不可使知之审其众寡量其优劣饶赡之道自有其术歴观制作之者固非易遇其人周之兴也得太公齐之覇也得管仲魏之富也得李悝秦之强也得商鞅后周有苏绰隋氏有髙颎此六贤者上以成王业兴覇图次以富国强兵立事可法其汉代桑羊耿寿昌之軰皆起自贾竖虽本于求利而事有成绩自兹以降虽无代无人其于经邦正俗兴利除害怀济时之畧韫致理之规者盖不可多见矣农者有国之本也先使各安其业是以随其受田税其所殖焉岂可征求货物舍其所有而责其所无者哉天下农人皆当粜鬻豪商富室乘急贱收至于罄竭更仍贵籴往复受弊无有已时欲其安业不可得也故晁错曰欲人务农在于贵粟贵粟之道在于使人以粟为赏罚如此农人有利粟有所泄谓官以法取收之也诚如是则天下之田尽辟天下之仓尽盈然后行其轨数度其轻重化以王道扇之和风率循礼义之方皆登仁寿之域斯不难矣往者尧汤水旱作沴而人无捐瘠以国有储蓄若赋敛之数重黎庶之力竭而公府之积无经岁之用不幸有一二千里水旱虫霜或方兴师动众废于艺殖者宁免赋阙而用乏人流而国危者哉
　　栁芳食货论　昔开元初宇文融首以税客户籍外剰田户口色役之防行于天下其后天宝间韦坚又以穿广运潭兴漕之利杨慎矜王鉷杨国忠等议财货之政君子曰融等之败也岂不哀哉诗云人之多僻无自立辟融等之谓也初宗以雄武之才再开唐统贤臣左右威至在己姚崇宋璟苏颋等皆以骨鲠大臣镇以清静朝有着定下无觊觎四夷来冦驱之而已百姓富饶税之而已继以张嘉贞张説守而勿失自后赋役烦重豪猾兼并强者以才力相君弱者以侵渔失业人逃役者多浮寄于闾里县收其名谓之客户杂于居人者十一二矣盖汉魏以来浮户流人之类也是时也天子方欲因士马之众贾将帅之勇髙视六合慨然有制御夷狄之心然惧师旅之不供流佣之未复思覩竒画之士以登皇明盖有日矣而宇文融揣摩上防欵开谒见天子前席而见之恨得之晩言发融口防合主心不出数年之中独立羣臣之上无徳而禄卒以败亡既而天子方事四夷国用不足多融之能追而悔焉于是杨崇礼又以善计财帛见幸然亷谨自守与人无害故能获终融死且十余年始用韦坚及崇礼慎矜皆以计利兴功中人主胁权相灭为天下笑而王鉷杨国忠威震海内尤为暴横人反思融矣大凡数子少者带数使多者带二十使判官佐使遍于天下客户倍于往时主司守以取决备贠而已四十年间覆族者五佥人贾害岂天道欤夫先王收人之制既富而聚之以兴利也俭则散之以除害也所以裒多益寡称物平施降及后代亦克用乂礼记曰仓廪实而知荣辱人茍不足而可理者自古及今未之有也观数子之意欲竭人财乘主之欲殚天下之力以供国窃王者之柄以狥己夺其长觜以鼓天下于是权归掌握利出胸臆呼吸指顾舟车沸渭于万里之外矣人以丰财为利而融軰竭之矣向之所利者岂不反欤而数子方自以为功无让坐受富贵斧钺已在其后而谓身安于泰山及其死之葅醢不足以谢天下岂不愚哉于戏以宗之才业为中兴君奸臣一说利动明主坚等窥其余烈不顾万死者贪爵禄也盖国之利器不可以示人
　　【冯琦曰天下将败则必先生奸人以罄天下之财财犹髓也髓竭人亡财空国敝然古之言利犹出士流若出市井匹夫而荧惑天子则防弥下祸弥速尺防上百室空矣片纸下一路哭矣嗟乎悲哉】
　　李徳裕食货论　人君不以聚货制用之臣处将相弼谐之任则奸邪无所容矣左右贵幸知所爱之人非宰相之器以此职为发身之捷径取位之要津皆由此汲引以塞讪谤领其职者窃天下之财以为之贿聚货者所以得升矣操其竒赢乘上之意集于有司以取倍利制用者所以得进矣二司皆有官属分部以主郡国贵幸得其宝赂多托贾人污吏处之颇类牧羊而畜豺养鱼而纵獭欲其不侵不暴焉可得也故盗用货泉多张空簿国用日促生人日困扬雄上书言汉武运帑藏之财填庐山之壑今货入权门甚于是矣孟献子有言与其有聚敛之臣宁有盗臣子舆以利国为非扬雄以酤兴叹称其职者必能挟商工之术有良贾之才寿昌习分铢之事羊析秋毫之数小人以为能君子所不忍为也卜式言天久不雨独烹羊天乃雨焉有仲尼之鸣皷将攻卜式之欲烹致雨而反居相位可不为之甚恸哉
　　货殖论　欲知将相之贤不肖视其货殖之厚薄彼货殖厚者可以回天机干河岳使左右贵幸役当世奸人如孝子之养父母矣隂阳不能为其冦寒暑不能成其疾鬼神不能促其数雷霆不能震其邪是以危而不困老而不死纵人世之大欲处将相之极位兄弟光华子孙安乐昔公孙朝穆好酒及色而不慕荣禄邓析犹谓之真人况兼有荣禄乎后世虽有贬之者如用铁钺于粪土施桎梏于朽株无害于身矣则大易之害盈福谦老氏之多藏厚亡不足信矣昔秦时得金防谓之天醉岂天之常醉哉故晋世唯贵于钱神汉台不惭于铜臭谓子文无兼日之积顔氏乐一瓢之饮晏平仲祀不掩豆公仪休愠以防葵皆为薄命之人矣如向者四贤天与之生则生天与之寿则寿穷逹寿夭皆在彼苍而望贵幸之知奸人之誉终身不可得矣余有力命赋以致其意庶后之知我者兴叹而已
　　崔融谏税关市疏　伏见有司请税关市事条不限工商但是行人尽税者臣谨按周礼九赋其七曰关市之赋窃惟市纵繁巧关通末游欲令此徒止抑所以减增赋税臣谨商度今古料量家国窃将为不可税谨条事迹如左伏惟圣防择焉徃古之时醇朴未散公田借而不税关防讥而不征中代以来浇风骤进桑麻疲弊稼穑辛勤于是各狥通财争趋作巧求径捷之速忘岁计之余遂使田业日荒仓廪不积蚕织休废弊緼阙如饥寒猥臻乱离斯瘼先王惩其若此所以变古随时依本者恒科占末者增税夫关市之税者谓市及国门阙门者也惟敛出入之商贾不税来徃之行人今若不论商人通取诸色事不师古法乃任情悠悠末代于何瞻仰济济盛朝自取嗤笑虽欲宪章姬典乃是违背周官臣知其不可者一也臣谨按易系称庖羲氏没神农氏作日中为市致天下之人聚天下之货交易而退各得其所班志亦云财者帝王聚人守位养成羣生奉顺天德理国安人之本也士农工商四人有业学以居位曰士辟土殖谷曰农作巧成器曰工通财鬻货曰商圣王量能授事四人陈力受职然则四人各业久矣今后安得动而揺之萧何有云人情一定不可复动班固又云曹叅相齐齐国安集大称贤相叅去属其后相曰以齐狱市为寄慎勿扰也后相曰理无大于此者乎叅曰不然夫狱市者所以并容也今若扰之奸人安所容乎吾是以先之夫狱市兼受善恶若穷极奸人无所容窜久且为乱秦人极刑而天下叛孝武峻法而刑狱繁此其效也老子曰我无为而人自化我好静而人自正叅欲以道化其本不欲扰其末臣知其不可者二也四海之广九州之杂关必据险路市必凭要津若乃富商大贾豪宗恶少轻死重义结党成羣喑呜则弯弓睚眦则挺劒小有失意且犹如此一朝变法定是相惊乘兹困穷或至骚动便恐南走越北走胡非唯流逆齐人亦自扰乱殊俗又如边徼之地冦贼为邻兴胡之旅岁月相继傥因科赋致有猜疑一从散亡何以制禁求利虽切为害方深而有司上言不识大体徒欲益帑藏助军国殊不知军国益扰帑藏愈空臣知其不可者三也孟轲又云古之为关也将以御暴今之为关也将以为暴今行者皆税本末同流且如天下诸津舟航所聚旁通蜀汉前指闽越七泽十薮三江五湖控引河洛兼包淮海舸巨舰千轴万艘交贸徃还憧憧永月今若江津河口置铺纳税纳税则检覆检覆则迟留此津才过彼铺复止非惟国家税钱更遭主司僦赂船有大小载有多少量物而税触途淹久统论一日之中未过十分之一因此壅滞必致吁嗟一朝失利则万商废业万商废业则人不聊生其间或有轻訬任侠之徒斩龙刺蛟之党鄱阳暴虐之客冨平悍壮之夫居则藏镪出便竦劒加之以重税因之以威胁一旦兽穷则搏鸟穷则攫执事者复何以安之哉臣知其不可者四也五帝之初不可详已三王之后厥有着云秦汉相承典章大备至如关市之税史籍有文秦政以雄图武力舍之而不用也汉武以覇略英姿弃之而勿取也何则关为御暴之所市为聚人之地税市则人散税关则暴兴暴兴则起异图人散则怀不轨夫人心莫不背善而乐祸易动而难安一市不安则天下之市心揺矣一关不安则天下之关心动矣况浇风乆扇变法为难徒欲禁末游规小利岂知失黙乱大伦魏晋眇琐齐隋龌龊亦所谓不行斯道者也臣知其不可者五也今之所以税关市者何也岂不以国用不足边冦为虞一行斯术兾有殷赡然也防臣敢借前箸以筹之伏惟陛下当圣期御箓沉璧于洛刻石于嵩铸宝鼎以穷奸坐明堂而布政神化广洽至德潜通东夷蹔惊应时平殄南蛮才动计日归降西域五十余国广轮一万余里城堡清夷亭候静谧比为患者惟苦二蕃今吐蕃请命边事不起即日虽尚屯兵乆后终成弛析独有黙啜假息孤恩恶贯祸盈覆亡不暇征役日已省矣繁费日已稀矣然犹下明制遵大朴爱人力惜人财王侯旧封妃主新礼所有支科咸令削减此陛下以躬率先尧舜之用心也且关中河北水旱数年诸处逃亡今始安辑傥加重税或虑相惊况承平岁积薄赋日久俗荷深恩人知自乐卒有变法必多生怨生怨则惊扰惊扰则不安中既不安外何能御文王曰帝王富其人覇主富其地理国若不足乱国若有余古人有言帝王藏于天下诸侯藏于百姓农夫藏于庾商贾藏于箧惟陛下详之必若师兴有费国储多窘即请倍筭商客加敛平人如此则国保富强人免忧惧天下幸甚臣知其不可者六也陛下留神系表属想政源冒兹炎炽早朝晏坐一日二日机务不遗先天后天灵心密应时政得失小子何知卒陈瞽辞伏纸惶慑
　　楚地多产金银茶利尤厚由是财货丰殖后梁时楚王希范奢欲无厌喜自夸大用度不足重为赋敛每遣使者行田专以増顷亩为功民不胜租赋而逃王曰但令田在何忧无谷命营田使邓懿文籍逃田募民耕艺出租民舍故从新仅能自存自西徂东各失其业又听人入财拜官以财多少为官高卑之差富商大贾布在列位外官还者必责贡献民有罪则富者输财强者为兵惟贫弱受刑是岁用孔目官周陟议令常税之外大县贡米二千斛中千斛小七百斛无米者输布帛天防学士拓跋恒上书曰殿下长深宫之中籍已成之业身不知稼穑之劳耳不闻皷之音驰骋遨游雕墙玉食府库尽矣而浮费益甚百姓困矣而厚敛不息今淮南为仇雠之国番禺懐吞噬之志荆渚日图窥伺溪洞待我姑息谚曰足寒伤心民怨伤国愿罢输米之令诛周陟以谢郡县去不急之务减兴作之役无令一旦祸败为四方所笑王大怒他日请见辞以昼寝恒谓客将曰王逞欲而愎谏吾见其千口飘零无日矣
　　湖南判官高郁请听民自采茶卖于北客收其征以赡军楚王殷从之殷奏于汴荆襄唐郢复州置回图务运茶于河南北卖之以易缯纩战马而归仍岁贡茶二十五万斤太祖许之湖南由是富赡
　　后唐孔谦贷民钱使以钱估偿丝屡檄州县督之翰林学士卢质上言梁赵岩为租庸使举贷诛敛结怨于人今陛下革故鼎新为人除害而有司未改其所为是赵岩复生也今春霜害桑茧丝甚薄但输正税犹惧流移况益以称贷人何以堪臣惟事天子不事租庸敕防未颁省牒频下愿早降明命庄宗不报
　　唐主以王玫对左藏见财失实故以刘昫代判三司昫命判官高延赏钩考穷覈皆积年逋欠之数奸吏利其征责匄取故存之昫具奏其状且请察其可征者急督之必无可偿者悉蠲之韩昭极言其便八月诏长兴以前户部及诸道逋租三百三十八万减免勿征贫民大恱而三司吏怨之
　　唐王使宦者祭庐山还劳之曰卿此行甚精洁宦者曰臣自奉诏蔬食至今唐主曰卿某日市鱼为羮某日市鱼为胾何为蔬食宦者慙服仓吏岁终献羡余万石唐主曰出纳有数茍非掊民刻军安得羡余邪晋李崧奏诸州仓粮于计帐之外所余颇多晋主曰法外税民罪同枉法仓吏特贷其死各痛惩之
　　河南北诸州官自卖海盐岁收缗钱十七万又散蚕盐敛民钱言事者称民坐私贩盐抵罪者众不若听民自贩而岁以官所卖钱直敛于民谓之食盐钱高祖从之俄而盐价顿贱每斤至十钱至是三司使董遇欲增求羡利而难于骤变前法及重征盐商过者七钱留卖者十钱由是盐商殆絶而官复自卖其食盐钱至今敛之如故
　　周以张美权防检三司事初世宗在澶州美掌州之金谷三司者世宗或私有所求美曲为供副太祖闻之怒美治才精敏当时鲜及故以利权授之世宗征伐四方用度不乏美之力也














　　经济类编卷三十五
<子部,类书类,经济类编>
　　钦定四库全书
　　经济类编卷三十六
　　明　冯琦冯瑗　撰
　　财赋类二
　　理财【二　四十八则】
</div>
    <div class="pagination">
<a href="经济类编_page23.html">上一页</a><span>...</span><a href="经济类编_page19.html">19</a><a href="经济类编_page20.html">20</a><a href="经济类编_page21.html">21</a><a href="经济类编_page22.html">22</a><a href="经济类编_page23.html">23</a><span class="current-page">24</span><a href="经济类编_page25.html">25</a><a href="经济类编_page26.html">26</a><a href="经济类编_page27.html">27</a><a href="经济类编_page28.html">28</a><a href="经济类编_page29.html">29</a><span>...</span><a href="经济类编_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
