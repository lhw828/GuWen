<!DOCTYPE html>
<html>
 <head>
  <meta charset="utf-8"/>
  <title>
   记纂渊海 - 第 68 页/共 130 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   记纂渊海 - 第 68 页/共 130 页
  </h1>
  <div class="content">
   记纂渊海卷五十一
&lt;子部,类书类,记纂渊海&gt;
　　钦定四库全书
　　记纂渊海卷五十二　　　宋　潘自牧　撰识见部
　　省悟
　　子方其梦也不知其梦也梦之中又占其梦焉觉而后知其梦也且有大觉而后知此其大梦也　轩冕在身非性命也物之傥来寄也　人生天地间若白驹之过隙忽然而已　不可以无涯之智役有涯之身【庄子】史屈原曰众人皆醉而我独醒　人生如轻尘栖弱草耳何至自苦乃尔【通鉴】早知富贵有命恨不十年读书梁忠烈世子曰吾不及鱼鸟逺矣鱼鸟飞浮任其志性吾之进退常在掌握若使吾终得与鱼鸟同游则去人间如脱屣耳【南史】
　　传记富贵之畏人不如贫贱之肆志　益我财者损我神生我名者杀我身【皇甫士安髙士传】
　　集愍流俗之未悟独超然而先觉【成公子安啸赋】富贵茍难图税驾从所欲【陆士衡诗】迷途知反【丘希范书】既自以心为形役奚惆怅而独悲悟已往之不諌知来者之可追实迷涂其未逺觉今是而昨非【陶渊明】穷涯而反盈量知归【选王文宪集序】知名位之伤徳故忽而不营知厚味之害性故弃而弗顾【嵇叔夜养生论】酒适衷肠神游异方烟生喉舌惝然如狂爰瞰甃以窥汲俄据河而俯渎犹胃肠之不浃恣晏饮而未足由是奔九江走五湖寻至大溟茫然涟清岂尔浩瀚而吾量不盈斟酌未几倐见涯涘方将寻蚁垤期耿恭问姜母以何在访舒姑而欲从辨夸父于渭上吊相如于临卭万计已尽六腑如烬日斜照飞蚊绕鬓既惊既觉可叹可笑饮不尽器枯肠已疗搘颈沈吟其意逾深以吾此日之一梦见自古不足者之心【何讽梦渇赋】布衣可终身宠禄岂足頼【阮嗣宗咏懐】人生非金石岂能长夀考【选古诗】当其欣于所遇暂得于已快然自足不知老之将至及其所之既倦情随事迁感慨系之矣向之所欣俯仰之间以为陈迹【王羲之兰亭记】钟鼎玉帛非度世之资名位宠章为累真之府未能独立物表超世长存与日月齐光天地比夀【陈子昂集】大块是劳生之机小智非周身之防　见螳螂之抱影怯危机之未安　幽贞为虚白之寳静黙为大之门知轩冕是傥来悟荣华非力致【骆宾王】若待功成拂衣去武陵桃花笑杀人　俯仰人间易凋朽【李太白】人之生世如梦一觉其间利害竟亦何校当其梦时有乐有悲及其既觉岂足追惟　莫忧世事兼身事须着人间比梦间　浮生虽多途趋死每一轨虽得一饷乐有如聚飞蚊【韩诗】一梦悟一生　心是主人身是客　形质及夀命危脆若浮烟【烟一作云】人生大块间如鸿毛在风乃知名与器得失俱为害亦知恩爱縁乃是忧恼资　有似多忧者非因外火烧　恐汚清冷波尘缨先抖擞未得无生心白头亦为夭　始知骨肉爱乃是忧悲聚　恩爱元是妄缘合暂为亲　誓以智慧水永洗烦恼尘不将恩爱子更种忧悲根　况是血肉身安能长强健　外累由心起心寜累自息须悟事皆空无令念将属艳色即空花浮生乃焦谷障要智灯烧魔须慧刀戮利熏性易染内战心难衂　防痴求慧劒济苦得慈航山林初息影朝夕久劳生　忧苦皆心火荣枯是眼尘　人间所重者相印将军钺焦心一身苦炙手旁人热未必方寸间得如吾快活　宾客欢娱僮仆饱始知官职为他人　簮缨假合虚名在筯力消磨实是空　但能抖擞人间事便是优游地上仙　多见朱门富贵人林园未毕即无身　流水光隂急浮云富贵迟　嘉肴与防酒信是腐肠膏艳声与丽色真为伐性刀　梦中説梦两重虚　但恐人间为长物不如林下作遗民　金玉满堂非已物子孙委蜕是他人只有一身宜爱防少教氷炭逼心神　绳外老鸡因防尾盘中鲜鲙为吞钩　误为世网牵【白侍郎】弦管声非实花钿色是空　假使如今不是梦能长于梦几多时　未问病根深与浅此身应与病齐生【白乐天】如知天地间万物皆不牵【孟东野】视身如传舎阅世甚东流　色身岂吾实语到不言时世间人尽睡　唯有达生理应无治老方方知醉兀兀应胜走营营　尽日笙歌人散后满江风雨独醒时【元防之】防取莲花浄应知不染心【孟浩然】莫问卜人生吉凶皆自速伏羲文王若无死今人不为古人哭【刘义文】久被浮名系能无愧海鸥渐老知身累【刘长卿】晓然于厚夜聪然于大醉【皇甫湜】缨冕犹缁尘　有名皆畏途无事乃真筌　子不见世风灯槿花【李义山文】尽知行处险谁肯载时轻【钱起诗】几世身在梦百年云无根【鲍溶文】万里髙低门外路百年荣辱梦中身　昔日未知名外乐暮年初信梦中忙【许用晦】人生能几何毕竟归无形【王维集】向来躐等语长作陷身机【杜牧之】只知事逐眼前去不觉老从头上来【罗隠集】浮生七十今三十已是人间半世人灭得心中火自凉　百年身后一丘土贫富髙低争几多　举世尽从愁里老谁人肯向死前闲　甘醴皆是腐肠物独有淡泊之水能益人　百嵗风前短熖灯【杜荀鹤】人生非日月光辉岂常在【唐文粹】
　　本朝运数本来无得丧人间万事不须谋　千载纷争共一毛可怜身世两徒劳无人与语刘徳问舎求田意最髙　何须更待黄粮熟始觉人间是梦间【临川集】天下之物无穷而以适意为悦方其得意万物无以易之及其既厌未有不洒然自笑也　回头自笑风波地闲眼聊观梦幻身　捷径争之却累人　欲除苦海浪先干爱河水　非人磨墨墨磨人烦恼初无根恩爱为种子　尚有身为患已无心可安　人生一世如屈伸时我观此一身已作露电观【东坡】孰知一世如一梦在梦
　　而觉寜待旦　更欲置身须世外世间元自不关人【后山】名誉飞蝇过耳声【栾城集】富贵于我如浮云小者谴呵大者戮一身畏首复畏尾门多宾客饱僮仆　入风之波渺然无涯而以百年有涯之生种种计较【山谷】
　　贪迷
　　经亢之为言也知进而不知退知存而不知亡知得而不知丧　其欲逐逐【易】
　　子孔子见罗雀者皆黄口小雀曰雀小贪食而易得为上者譬如縁木焉务髙而畏下愈甚【家语】庄周覩一异鹊自南方来集于栗林周曰此何鸟哉执弹而留之覩一蝉方得美防而亡其身螳螂执翳而抟之见得而亡其形异鹊从而利之见利而忘其真【庄子】鱼鼈鼋鼍犹以渊为浅而窟其中鹰鸢犹以山为卑而巢其上及其得也必以饵　见其可欲也则不虑其可恶者也见其可利也则不虑其可害者也是以动则必陷为则必辱【荀】逐兽者目不见泰山嗜欲在外则明有所蔽　狗彘不择甂瓯而食偷肥其体而顾近其死【淮南子】齐人有欲金清旦衣冠之市适鬻金者之所因攫其金而去吏捕得之问曰人皆在焉子攫人之金何对曰取金之时不见人徒见金【列子】
　　史翠鹄犀象处其势非不逺死也而所以死者惑于饵苏秦智伯之智非不足以避辱逺死也而所以死者惑于贪利不止也　商君功成而以车裂白起功成而赐劒死吴起功成而卒肢解大夫种功已彰信勾践终负而杀之此四者功成不去祸至于此【蔡泽传】懐禄眈宠逐麋之狗当顾莬耶【西汉】园中有木其端有蝉蝉悲鸣饮露不知螳螂在其后曲跗欲取其蝉而螳螂又不知黄雀居其后延颈欲啄之然黄雀又不知有操弹丸在其下皆务前不顾后患【刘向説苑】和峤有钱癖【晋书】田豫曰年过七十而犹在位譬犹钟鸣漏尽而夜行不休【魏志】天道恶盈不知自损故至颠仆　董卓筑坞于郿髙七丈号曰万嵗坞积谷为三十年储自云事成雄据天下不成守此足以毕老【汉鉴】亦犹窃钟掩耳以众人为不闻鋭意盗金谓市中为莫覩　张华少子韪劝华逊位华不从曰天道幽逺不如静以待之　元康之后纲纪大壊鲁褒伤时贪鄙乃隠姓名著钱神论以刺之其畧曰亲之如兄字曰孔方失之则贫弱得之则富昌无翼而飞无足而走解严毅之顔开难发之口钱多者处先钱少者居后钱之所祐吉无不利何必读书然后富贵无徳而尊无势而热排金门而入紫闼危可使安死可使活贵可使贱生可使杀谚曰钱无耳可使鬼凡今之人唯钱而已【晋书】萧宏性爱钱百万一聚黄榜标之千万一库垂一紫标如此三十余间【南史】见黄雀而忘深穽智者所不为沈约贪冒营财　王伾以纳贿为事作大匮贮金帛
　　夫妇寝其上　如饮醇酒嗜其味而忘其醉矣【通鉴】李憕并州人颇殖产田畴弥望时谓地癖【唐书】
　　传记武后时夏官侍郎侯知一以年老敕令致仕知一乃诣朝堂跳跃驰走以示轻捷【朝野佥载】范氏亡有得其钟者欲负而走则又不可以椎毁之钟恍然有声恐人闻之而夺已遽掩其耳【吕氏春秋】
　　集普天之下先竞而后逊举世之士有进而无退【晋庾峻】君防灯烛张转使飞蛾宻【杜诗】世上名利人相逢不知老但将膏血求岂觉性命轻【孟东野】求食呕泄间不知臭
　　非　嵗老岂能充上驷力防当自慎前程不知何故翻骧首牵过关门妄一鸣【韩诗】猛兽搏也拘于槛穽鸷鸟攫也絷于樊笼元灵也被发河津白龙神也挂鳞且网何不深潜而穴处何故贪饵而吞钩【骆宾王】猩猩见酒及屐知里人设张则知张者祖先姓字乃呼名骂云奴欲张我舍尔而去复自再三相谓曰试共尝酒及食其味逮乎醉因取屐而着之及为人之所擒皆辄获无遗者【唐文粹】始晋之侈家若栾氏郤氏羊舌氏以十数不能自保以贪晋国之利五卿裂而食之矣范氏中行氏贪人之土田侵人之势力三卿又裂而食之矣【栁文】蝜蝂者善负小虫也行遇物辄持取卬其首负之背重虽困剧不止也其背甚澁物积因不散卒踬仆不能起人或怜之为去其负茍能行又持取如故又好上髙极其力不已至坠地死今世之嗜取者遇货不避以厚其室不知为已累也唯恐其不积及其怠而踬也黜弃之迁徙之亦已病矣茍能起又不艾日思髙其位大其禄而贪取滋甚以近于危坠观前之死亡不知戒虽其形魁然大者也其名人也而知则小虫也亦足哀夫　零陵永之氓咸善游一日水暴甚有五六氓乗小船絶湘水中济船破皆游【一本作皆浮】其一氓尽力而不能寻常其侣曰汝善游最也今何后为曰吾腰千钱重是以后曰何不去之不应揺其首有顷益怠已济者立岸上呼且号曰汝愚之甚蔽之甚身且死何以货为又摇其首遂溺死吾哀之且若是得不有大货之溺大氓者乎于是作哀溺文【栁子厚】贪目不瞬【刘宾客】防张狼贪老不衰【元稹集】烛蛾熖中舞茧蚕丛上织水多生沈五蕴【阙】白头名利之塲【元防之】贪却馨香亡却身【罗隠集】利径前诱多逢覆辙力疲形削然犹役之无艺极【刘宾客】觜爪虽欲心力不知疲朝露贪名利夕阳忧子孙　一兴嗜欲然遂为矰缴牵爱利不爱身如何奉一身直欲保千年　拟将富贵
　　随身去　或名诱其心或利牵其身　商人重利轻别离　人心苦迷执慕贵忧贫贱愁色常在眉欢容不上面何异睡着人不知梦是梦何异食蓼虫不知苦是苦多见忙时已衰病少闻健日肯休闲　早夭羡中年
　　中年羡暮齿暮齿又贪生服食求不已【并白侍郎】位髙则惜其位身贵则爱其身【白乐天】兔迹贪前逐枭心不早防【张承吉诗】遍防原上累累塜曽是城中汲汲人尽谓黄金堪润屋谁思荒骨旋成尘【杜荀鹤】趋荣贪位者若涉悬崖险不能止俾至身危踣蹶然后叹不知税驾之所焉何及矣【唐沈顔登华首】
　　本朝苦何求而不得乃终日而营营谅虽死而不悔亦可戒夫贪得【欧公集】如抱石沈河以其重愈沈终不放下石也【老泉】蜗涎不满殻聊足以自濡升髙不知回竟作粘壁枯　蠧鱼着文字槁死犹遭卷　懐安天下之公患去就君子之所难世靡不知人更相笑而道不胜欲私于为身君臣之恩系縻之于前妻子之计推挽之于后至于山林之士犹有降志于垂老而况庙堂之旧欲使辞禄于当年有其言而无其心有其心而无其决愚智共蔽古今一涂【东坡】多思只恐晩得手未老已闻先白头【邵尧夫】人之所不能安其止者动于欲也欲牵于前而求其止者不可得也【程易传】虱闻汤沸尚血食　飞蛾赴烛甘死祸【山谷】不知钟鸣漏尽【续世説】
　　先知
　　经至诚之道可以前知祸福将至善必先知之不善必先知之【中庸】
　　子防防之中独见晓焉无声之中独闻和焉【庄子】先知其几于神乎【扬先知】神以知来探未兆也逆识先知近于神也【子注】
　　史晋复假道于虞以伐虢宫之竒曰虢虞之表也虢亡虞必从之谚所谓辅车相依唇亡齿寒者其虞虢之谓也晋灭虢遂袭虞灭之　吴季札使齐説晏平仲曰子速纳邑与政无邑无政乃免于难晏子纳邑与政是以免于栾髙之难　晋范文子反自鄢陵使其祝宗祈死曰君骄侈而克敌是天益其疾也难将作矣爱我者惟祝我使我速死无及于难范氏之福也　吴将伐齐越子率其众以朝焉王及列士皆有馈赂吴人皆喜惟子胥惧曰是豢吴也夫越在我心腹之疾也夫其柔服求济其欲也　子胥赐属镂以死将死曰树吾墓槚槚可材也吴其亡乎三年其始弱矣　秦伯问士鞅曰晋大夫其谁先亡对曰其栾氏乎　初楚子良生子越椒子文曰熊虎之状而豺狼之声弗杀必灭若敖氏矣子良不可子文以为大慼及将死聚其族曰椒也知政乃速行矣无及于难且泣曰鬼犹求食若敖氏之鬼不其馁而子文卒子越为司马攻王楚灭若敖氏　子鱼曰祸犹未也未足以惩君　初平王之东迁辛有适伊川见被发而祭于野者曰不及百年此其戎乎其礼先亡矣秋秦晋迁陆浑之戎于伊川【左】人生求富而子逃之何也子文曰民多旷者而我取富焉是厪民自封也死无日矣我逃死非逃富也故庄王世灭若敖唯子文之后在【国语】伯禽封鲁三年而后报政周公曰何迟也太公封于齐五月而报政周公曰何疾也乃叹曰鲁后世其北面事齐矣【鲁世家】初智宣子将以瑶为后智果曰不如宵也若果立瑶智宗必灭弗聴韩赵魏杀智伯尽灭智氏之族　张仪至楚説楚王曰大王诚能聴臣闭关约絶于齐臣请献商于之地六百里陈轸独吊曰秦奚贪夫孤国而与之商于之地六百里张仪至秦必负王使一将军随张仪至秦张仪诈堕车不朝三月【周纪】袁盎曰淮南王为人刚悍今暴摧折之臣恐卒逢雾露病死陛下有杀弟之名奈何上曰吾特苦之耳今复之淮南王果愤恚不食死【汉文纪】聪者聴于无声明者见于未形【汉书】文帝复封淮南厉王四子皆为列侯贾谊谏以为患之兴自此起矣数上疏言诸侯或连数郡非古之制可稍削之不聴【本传】晁错上书言吴可削曰今削之亦反不削亦反削之其反亟祸小不削反迟祸大　晁错言削诸侯错父闻之谓错曰口语多怨汝刘氏安矣而晁氏危吾去汝归矣遂饮药而死【西汉】明者逺见于未萌而智者避危于无形【司马相如传】张安世长子千秋与霍光子禹俱随范明友击乌桓还谒大将军光问千秋战鬬方畧山川形势千秋口对兵事画地成图无所忘失光复问禹禹不能记曰皆有文书光由是贤千秋以禹为不材叹曰霍氏世衰张氏兴矣及禹诛灭而安世子孙相继自宣元以来为侍中中常侍诸曹散骑列校尉者凡十余人京房学易于梁人焦延夀尝曰得我道以亡身者京
　　生也　宋冲常劝郭泰曰吾夜观乾象昼察人事天之所废不可支也　杨彪见汉室衰防政在曹氏遂称脚挛积十余年不行由是得免祸【通鉴】中常侍张让权倾天下让父死归葬颖川虽一郡毕至而名士无往者让甚耻之寔独吊焉及后复诛党人让感寔故多所全宥【陈寔传】申屠蟠叹曰昔战国之世处士横议列国之主至为拥篲先驱卒有坑儒烧书之祸今之谓矣乃絶迹于梁砀之间因树为屋自同佣人居二年滂等果罹党锢之祸惟蟠超然免于评论　梅福知王莽必簒汉祚一朝弃妻子去不知所之其后人有见福于防稽者变名姓为吴市门卒云【汉鉴】魏张缉言于司马师曰诸葛恪虽克捷见诛不乆师曰何故缉曰威震其主功盖一世求不死得乎【魏髙贵乡公】传嘏曰太初志大其量能合虚声而无实才何平叔言逺而情近好辨而无诚所谓利口覆邦家之人也邓茂有为而无终外要名利而内无关钥贵同恶异多言而妬多言则多衅妬则无亲以吾观此三人者皆将败家【魏纪】唐彬与王濬共伐吴彬知贼冦已殄孙皓将降未至建业二百里称疾迟留以示不竞果有先到者争物后到者争功【晋书本传】郑兴子众以通经知名太子因梁松以缣帛请之众曰太子储君无外交之义不私通宾客松曰长者意不可逆众曰犯禁触罪不如守正而死及松败宾客坐之唯众不染于辞【通鉴】刘元海匈奴人齐王攸言于武帝曰不除元海恐并州不得久寜王浑曰元海长者为君王保之至惠帝时元海果僣位号前赵【载记】江统深识逺见先事宜杜其萌乃作徙戎论帝不能用未及十年而刘渊起当时人服其深识【晋书本传】山涛言不宜去州郡武备帝不聴及永寜以后盗贼羣起州郡无备不能擒制天下遂大乱如涛所言索靖知天下将乱指洛阳宫门铜驼叹曰防见汝在荆棘中耳【晋书】张翰为齐王冏大司马东曹掾冏时执权翰因见秋风起乃思吴中菰菜莼鲈鱼鲙遂命驾而归俄而冏败人皆谓之见几【晋书】石勒至洛阳倚啸上东门王衍见而异之曰向胡雏吾观其声视有竒志恐将为天下之患其后以兵属刘聪自立为赵王　王猛将死苻坚问以后事猛曰臣殁之后愿勿以晋为图鲜卑羗虏我之仇讐终为人患宜渐除之以寜社稷坚不能用【载记】初刘毅季父镇之闲居京口不应辟召常谓毅及藩曰汝辈才器足以得志但恐不久我不就尔求财位亦不同尔受罪每见毅藩道从到门辄诟之【晋安纪】义康方用事人争求亲昵唯司徒主簿江湛早能自疎求出为武陵内史檀道济常为其子求婚于湛湛固辞道济因义康以请之湛拒之愈坚故不染于二公之难【宋太祖纪】顔延之子竣贵重凡所资供延之一无所受布衣茅室萧然如故尝乘羸牛笨车逢竣卤簿即屏住道侧常语竣曰吾平生不喜见权要人今不幸见汝【宋世祖】顔延之尝早诣其子竣见宾客盈门竣尚未起延之怒曰汝出粪土之中升云霞之上遽骄傲如此其能久乎后竣被诛【通鉴】闵湛等又劝崔浩刋所撰国史于石以彰直笔髙允闻之谓著作郎宗钦曰闵湛所营方寸之间恐为崔门万世之祸吾徒亦无类矣未几而难作宗钦临刑叹曰髙允其殆圣乎【北史髙允传】郁林王之将废也王晏从弟思逺谓晏曰兄荷世祖厚恩今一旦賛人如此事彼或以权计相倾未知兄将来何以自立若及此引决犹可保全门户不致后患思逺知上外待晏厚而内已疑异乘间谓晏曰时事稍异兄亦觉否凡人多拙于自谋而巧于谋人【通鉴】张九龄奏安禄山狼子野心面有逆相请戮之上放归藩【唐书】裴坦子娶杨收女资送甚厚器用餙以犀玉坦见之怒曰破我家矣立命壊之已而收竟以贿败【唐太祖】王勮苏味道皆未知名裴行俭一见谓之曰二君后当相次掌铨衡是时王勮弟勃与华隂杨烱范阳卢照隣义乌骆宾王皆以文章有盛名同列太常伯李敬尤重之以为必显达裴行俭曰士之致逺者当先器识而后才艺勃等虽有文章而浮躁浅露岂享爵禄之器耶杨子稍沈静应至令长余得令终幸矣既而勃度海堕水烱终于盈川令照邻恶疾不愈赴水死宾王反诛勮味道皆典选如行俭言【唐武后】万寳常聴大常所奏乐然曰乐声淫厉而哀天下不乆将尽时四海全盛闻者皆谓不然大业之未其言卒验【隋髙祖】二张之诛也洛州长史薛季昶谓张柬之敬晖曰二凶虽除产禄犹在去草不去根终当复生二人曰大事已定彼犹机上肉耳夫何能为季昶叹曰吾不知死所矣刘幽求亦谓桓彦范敬晖曰武三思尚存公辈终无葬地若不早图噬脐何及【唐太宗】蒋钦绪萧至忠姊夫也谓之曰如子之才何忧不达勿为非分妄求至忠不应钦绪退叹曰九代卿族一举灭之可哀也哉　上欲以李林甫为相张九龄曰宰相系国安危陛下相林甫臣恐异日为庙社之忧王忠嗣数上言禄山必反　哥舒翰攻吐蕃石堡城士卒死者数万果如王忠嗣之言【通鉴】顔真卿为平原太守安禄山逆节颇着真卿以霖雨为托修城浚濠未几禄山果反河朔尽陷独平原城守具备【唐书】陜郡进士张彖曰君辈倚杨右相为泰山吾以为氷山若皎日既出得无失所恃乎【通鉴】崇劝天子不求边功璟不肯赏边臣而天寳之乱卒蹈其害可谓先见矣【唐书姚宋賛】姚崇与张説同为宰相张衘崇崇疾戒诸子曰张为人好服玩吾身没之后汝具陈吾平生服玩寳带重器罗列于帐前张若不顾汝辈家事产族无类矣若顾此吾属无虞仍以神道碑为请既获其文登时录进仍先砻石以待至便防刻张丞相见事常迟于我数日之后必当有悔若徴碑文以刋削为辞当引使视其防石仍告已具闻上崇没张果至目其服玩者三四不数日文成叙事该详后数日果遣使取本以为辞未周宻欲加删改姚氏子引使者视其碑乃告以奏御使者复命张悔恨抚膺曰死姚崇能筭生张説吾今日方知才不及逺矣初栁浑以吐蕃难以信结吐蕃刼盟徳宗谓浑曰卿儒生乃知军戎万里情乎【出本传并唐书】李曰郑注奸猾无双卵不除使成羽翼必为国患　乐工李可及流岭南可及尝大受赐物载以官车西门季谓曰汝他日破家此物复应以官车载还不为受赐徒烦牛足耳及流岭南籍殁其家果如季言【唐懿宗】唐司空致仕李建勲病且死戒家曰时事如此吾得良死幸矣勿封土立碑聴人耕种于其上免为它日开发之标及江南亡也诸贵人髙大之塜无不发者惟建勲塜莫知处【通鉴】
　　传记圣人独见先睹【白虎通】
　　集子胥知姑苏之有麋鹿辅果识智伯之为赵禽【出选】贤儒在世犹灵蓍神也【王充论衡】思同蓍蔡【选赞】见机于万里之外　众趋明所避【陈子昻】着所以前人用【卢藏用】有先知而无后悔【白帖】盗据淮浒宰相以李元平有名以为才堪攘冦拜为汝州公　栁惟深慷慨言于朝曰是夫喋喋衒玉贾石者王衍误天下殷浩败中军华而不实往且见获何冦之攘人不之信未几盗袭汝州以元平归【栁文】
　　本朝韩魏公尝云吴长文奎有识方天下盛推王安石以为必可致太平唯长文独语曰王安石心彊性狠不可大用【魏公别录】吕献可任御史中丞将对于崇政殿司马温公宻问曰今日欲言何事献可曰袖中弹文乃新参也温公愕然献可正色曰王安石虽有时名上意所向然好执偏见不通物情轻信奸回喜人佞已聴其言则美施于用则疎若在侍从犹或可容置诸宰府则天下必受其弊矣【刘諌议集】王安石始为政司马温公上疏逆陈其利害曰后当如是行之十余年无一不如公言者【温公行状】神宗将召用介甫访于大臣争称誉之张安道时为承防独言安石言伪而辩行伪而坚用之必乱天下【记闻】见于众人之所未见也【曽南丰】昔者山巨源见王衍曰误天下苍生必此人也郭汾阳见卢杞曰此人得志吾子孙无遗类矣【老泉】康节与客散步天津桥上闻杜鹃声惨然不乐客问其故则曰洛阳旧无杜鹃今始至有所主不十年上用南士为相多引南人多务更变天下自此多事矣至熈寜初其言乃验【三朝言行录】
　　逺虑
　　经君子以思患而预防之　君子安而不忘危存而不忘亡治而不忘乱是以身安而国家可保也【易】惟懐永图　树徳务滋除恶务本　居宠思危　制治于未乱保邦于未危【书】瞻言百里【诗】君子言必虑其所终行必稽其所敝【记】吾恐季孙之忧不在颛臾而在萧墙之内也【语】
　　子曾参出妻终身不娶其子请焉告之曰髙宗以后妻杀孝已尹吉甫以后妻嫉伯竒容知其得免乎【家语】得其所利必虑其害乐其所乐必顾其败【老子】季平子卒将以君之璠璵敛赠以珠玉孔子闻之歴级而救焉曰葬人以寳玉是犹曝尸于中原也【家语】以千嵗之法自持者是乃千嵗之信士也【荀子】满盛之国不可仕任【满盛则败亡亦不可任其事也】满盛之家不可以嫁子骄倨傲暴之人不可与交【管子】史定姒薨不殡于庙无榇不虞匠庆谓季文子曰子为正卿而小君之丧不成君长谁受其咎【出襄四】晋传傁曰虽克郑犹有知在忧未艾也【左言晋知氏将为难】夫势在人臣之位而有髙天下之名窃为足下危之【前汉蒯通传】萧何不治垣屋曰令后世贤师吾俭不贤毋为势家所夺【前汉本传】窦长君窦广国赐田宅封公昆弟家于长安绛侯灌将军曰吾属不死命且悬此两人两人所出防不可不为择师传宾客又复效吕氏大事也于是选士之有节行者与居窦长君少君由此为退让君子不敢以尊贵骄人【史外戚世家】隽不疑名重朝廷大将军霍光欲以女妻之不疑固辞不肯当【前汉本传】霍显之谋将行于杯杓荆轲之变必起于帷幄【西汉息夫躬传】张释之曰岂效啬夫喋喋利口捷给哉以口辨而超迁之臣恐天下随风而靡【本传】安不忘危盛必虑衰【前汉陈汤传】梁商常曰多藏厚亡为子孙累每租俸到及两宫受赐便置中门外未尝入藏悉分与昆弟中外【西汉本传】一胫之大几如腰一指之大几如股平居不可屈信一二指搐身虑亡聊失今不治必为痼疾后虽有扁鹊不能为已【汉书贾谊传】班昭女诫云生男如狼犹恐其尫生女如防犹恐其虎【东汉列女传】梁冀既诛李固子燮乃还郷里姊戒燮曰吾家血食将絶弟幸得济岂非天耶宜杜絶众人勿妄往来慎无一言加于梁氏加梁氏则连主上祸重至矣唯引咎而已【汉桓纪】北海王衮谨慎好学文学防辅遂具表称陈衮美衮闻之大惊惧责让防辅曰修身自守常人之行耳而诸君乃以上闻是适所以増其负累也【三国志】李丰年方十八已有清名海内翕然称之其父太仆恢不愿其然故使闭门防客【出魏髙贵乡公】曹冏曰末大必折尾大不掉尾同于体犹或不从况非体之尾其可掉哉　晋武欲使羊祜卧防诸将祜曰取吴不必臣行但既平之后当劳圣虑耳【晋纪】初何曾侍武帝晏退谓诸子曰主上开剏大业吾每晏见未尝闻经国逺图及身而已后嗣其殆乎汝辈犹可以免指诸孙曰此属必及于难及绥死兄嵩哭之曰我祖其殆圣乎【晋懐纪】王猛寝疾坚亲至猛第访以后事猛曰晋虽僻处江南然正朔相承上下安和臣没之后愿勿以晋为图鲜卑西羌我之仇敌终为人患宜渐除之【晋文纪】谢瞻见弟晦门巷填隘曰势倾朝廷岂门户之福耶【晋安帝纪】王晏外弟尉氏阮孝绪亦知晏必败晏屡至其门逃匿不肯见尝食酱美问知得于晏家吐而复之【齐髙宗纪】魏主疾甚谓司徒勰曰社稷所倚惟在于汝霍子孟诸葛孔明以异姓犹受顾托况汝亲贤可不勉之勰泣曰昔周公大圣成王至明犹不免疑而况臣乎如此则陛下爱臣更为未尽始终之美【齐东昏侯】髙欢曰堪敌侯景者惟有慕容绍宗我故不贵之留以遗汝耳　恐尾大于身踵粗于股倔彊不掉狠戾难驯　梁太子于圃自讲老庄何敬容谓学士吴孜曰昔西晋祖尚虚使中原沦于胡羯今东宫复尔江南亦将为戎乎　淮南长鲸虽云授首襄阳短狐未全革面　齐显祖嗜酒成疾不复能食自知不能久谓李后曰人生必有死何足致惜但怜正道尚幼人将夺之耳又谓常山王演曰夺则任汝慎勿杀也【梁髙祖】北齐王睎曰人主恩私何由可保万一披褐求退无地非不好作要官但思之烂熟耳【陈世祖】齐左丞斛律金长子光为大将军次子羡及孙封侯显贵者甚众门中一皇后二太子妃三公主事齐三世贵宠无比然金不以为喜常谓光曰我虽不读书闻古来外戚鲜有能保其族者女若有宠为诸贵所嫉无宠为天子所憎我家宜以勲劳致富贵何必借女宠也　苏威少有令名周晋公防强以女妻之威见防専权恐祸及已屏居山寺以诵书为娱【陈纪】隋蔡王智积有五男止教读论语孝经恐诸子有才能以致祸也【同前】人主诚能见可欲则思知足将兴缮则思知止处髙危则思谦降临满盈则思抑损遇逸乐则思撙节在晏安则思后患防壅蔽则思延纳疾防邪则思正已行爵赏则思因喜而僣施刑罚则思因怒而滥　上既诏宗室羣臣袭封刺史左庶子于志寜以为古今事殊恐非久安之道上疏争之侍御史马周亦上疏以为孩童嗣职万一骄愚兆庶被其殃而国家受其败正欲絶之也则子文之治犹在欲留之也则栾黡之恶已彰向所谓爱之者乃适所以伤之也　上谓太子曰李世勣才智有余然汝与之无恩恐不能懐服我今黜之若其即行俟我死汝于后用为仆射亲任之倘徘徊顾望当杀之耳【并唐太宗】沛王贤闻王勃善属文召为修撰时诸王鬬鸡勃戯为檄周王鸡文上见之怒曰此乃交搆之渐斥勃出沛府　上御翔鸾阁观大酺分音乐为东西朋使雍王贤主东朋周王显主西朋角胜为乐郝处俊谏曰二王春秋尚少志趣未定当推梨让枣相亲如一今分二朋遽相竞夸俳优小人言辞无度恐其交争胜负讥诮失礼非以崇礼义劝敦睦也【通鉴】姚崇析资令诸子各有定分治令曰比见达官之裔多贫困至铢尺是竞无论曲直均受嗤诋田宅水硙既共有之至相推倚以顿废陆贾石苞古达者也亦先有定分以絶后事【新唐书本传】李勣寝疾谓其弟司衞少卿弼曰我见房杜平生勤苦仅能立门户遭不肖子孙荡覆无余吾有此子孙今悉付汝其有志气不伦交游非类者皆先挝杀　吉顼曰合水土为泥有争乎太后曰无之又曰分半为佛半为天尊有争乎曰有争矣顼顿首曰宗室外戚各当其分则天下安今太子未立而外戚犹为王此陛下驱之使他日必争两不得安也　二张之诛也洛州长史薛季昶谓张柬之敬晖曰二凶虽除产禄犹在草不去根终当复生二人曰大事已定彼犹机上肉耳夫何能为季昶叹曰吾不知死所矣刘幽求亦谓桓彦范敬晖曰武三思尚存公辈终无葬地若不早图噬脐何及　古之智者皆不愿受夷狄之惠盖豫忧其求请无厌终为后患故也　齐澣言葛福顺典禁兵不宜与毛仲为昏毛仲小人宠过则生奸不早为之恐成后患又曰君不宻则失臣愿陛下察之　张嘉贞不营家产有劝其市田宅者嘉贞曰吾贵为宰相何忧寒馁若其获罪虽有田宅亦无所用比见朝士广占良田身没之后适足为无頼子孙酒色之资吾不取之　上召子仪还京师朔方将士乐子仪之寛惮光弼之严张用济与诸将谋以精鋭突入东京逐光弼请子仪康元寳曰君以兵请郭公朝廷必疑郭公讽君为之是破其家也郭公百口何负于君乎用济乃止郭子仪每见宾客姬妾不离侧卢尝往问疾子仪
　　屏侍妾独隠几而待之或问其故子仪曰杞貌丑而心险妇人辈见之必笑他日得志吾族无类矣　夫以匹夫爱其子犹知求明哲之师而教之况万乘之嗣系四海之命乎　忧先于事故能无忧事至而忧无救于事　郑注求为鳯翔节度使请礼部员外郎韦温为副使温不可或曰拒之必为患温曰择祸莫若轻拒之止于逺贬从之有不测之祸卒辞之　度支以用度不足奏借富户及胡商才物敕借其半盐鐡转运司髙骈上言天下盗贼起皆出于饥寒独富户胡商未耳乃止杨涉当为宰相与家人相泣谓其子凝式曰此吾家
　　之不幸也必为汝累　蜀诸王皆领军使彭王宗鼎谓其昆弟曰亲王典兵祸乱之本今主少臣彊防间将兴缮甲训士非吾辈所宜为也因固辞军使蜀王许之但营书舎植松竹自娱而已【通鉴】崔琳卢从愿两人有宰相望宗欲相之数矣以族大恐附离者众卒不用【新唐书崔俨传】帝屡戒晋王曰昔吾西征见唐十八陵无不发掘者此无他惟多藏金玉故也我死当衣以纸敛以瓦棺勿作石羊虎人马惟刻石置陵前曰周天子平生好俭约遗令用纸衣瓦棺嗣天子不敢违也汝或吾违吾不福汝【通鉴周太祖】
　　集图匮于丰防俭于逸【潘岳借田赋】留作功成身退地【刘禹锡】本朝李宸妃薨吕夷简为相请厚葬之章献怒公曰陛下不以刘氏为念臣不敢言尚念刘氏丧礼宜从厚【吕夷简行状】大书文字隄防老剩买田园准备闲【倦游录】初议贬蔡确新州范忠宣谓吕汲曰此路荆棘已八十年吾辈开之恐自不免【闻见录】有非常之功圣人之所甚惧也虽有大功而不忘戒惧【东坡士燮论】
　　智虑
　　经知周乎万物【易】
　　子知者无不知也当务之为急【孟子】知者之举事也满则虑嗛平则虑险安则虑危曲重其豫犹恐及祸是以百举而不防也　知虑足以待百变　智者明于事达于数【荀子】智虑者祸福之门户不可不谨也　神者智之役神清则智明智者心之符智公则心平【文中子】
　　史祭仲以智免【左传】燕帅长驱平齐田单走安平令其宗人尽防其车轴末而傅鐡笼已而燕军攻安平城破齐人走争涂以轊折车败为燕所虏唯田单宗人以鐡笼故得脱【史本传】秦樗里子多智秦人号曰智囊【史记】秦之败也豪杰争取金玉任氏独窖仓粟楚汉相距荥阳民不得耕种米石至万钱而豪杰金玉尽归任氏任氏以此起富【西汉货殖传】吕氏时事多故然平竟自脱以荣名终非知谋孰能当此者【史陈平世家】晁错号曰智囊【师古曰言其一身所有皆是智筭】陈平智有余【西汉】鲁恭父康有权数号智囊【后汉鲁恭传】智畧谋虑朝之渊薮【后汉伏湛传】胡广虑无失防举无失事【后汉本传】逺无所不见虑无所不周【通鉴】元文都谓灵楚等曰今雠耻未雪而兵力不足若赦李宻罪使击宇文化及两贼自鬬吾徐承其弊化及既破宻兵亦疲其将士利吾官赏易可离间并宻亦可擒也【通鉴唐髙祖】李宻致书于唐髙祖请步骑防河内太宗曰若不与是生一隋【唐书李宻传】房龄每陈事千里如对面语　裴度歴事四朝不遗庙筭【唐书】
　　传记耿纯率宗族归光武恐半有不同焚烧庐舎絶其反顾之望【东观汉纪】天下无穷者才智也陈平出六竒恐祸及已陆贾教之交驩太尉又为画吕氏数事平从之卒诛诸吕则贾之智谋又在平之右矣【孔氏杂説】
　　集持筹而筭万不失一【枚乘七发】智虑所由日新【选寺碑】
　　无逺虑
　　经人无逺虑必有近忧【语】弗虑胡获【书】我躬不阅遑恤我后　反是不思亦已焉哉　为犹不逺【诗】
　　子虑不先不可以应卒【邓析子】
　　史子服惠伯曰君子有逺虑小人从迩饥寒之不恤谁遑其后　穆叔语孟孝伯曰赵孟将死矣其语偷孝伯曰人生几何谁能无偷朝不及夕将安用树穆叔出而告人曰孟孙将死矣吾语诸赵孟之偷也而又甚焉赵孟曰罪戾是惧焉能恤逺吾侪偷食朝不谋夕何其长也　赵孟视防曰朝夕不相及谁能待五【左氏】凡人之智能见已然不能见将然【通鉴】翫细娱而不图大患【贾谊传】夫规事建议不图万世之固而媮恃一朝之事者未可以虑逺也【西汉匃奴赞】齐和士开曰一日取快可敌千年孔范曰诸将匹夫敌耳深识逺虑岂其能知【通鉴】
　　谋画
　　经方叔元老克壮其猷【诗】四十始仕方物出谋发虑【记】好谋而成【语】
　　子兼才尚权右计左数　羣防屈羣力【杨重黎】
　　史裨谌谋于野则获谋于邑则否【左传】静渊以有谋【史记帝顼纪】苏秦恐秦之败从念莫可使用于秦者乃使人防感张仪隂奉以车马金钱所欲用为取给而弗告张仪遂得以见秦惠王惠王以为客卿与谋伐诸侯苏秦之舎人辞去张仪曰頼君得显方且报徳何故去也舎人曰臣非知君知君乃苏君忧秦伐赵败从约以为非君莫能得秦柄故感怒君使臣隂奉给君资尽苏君之计谋今君已用请归报张仪曰比在苏君术中而不悟吾不及苏君明矣吾又新用安能谋赵乎为吾谢苏君苏君之时仪何敢言　范雎曰王不如逺交而近攻得寸则王之寸得尺则王之尺　甘罗年少出一竒计声称后世亦战国之防士也　虞卿料事揣情为赵画防何其工也【史本传】蔡泽谓范雎曰君相秦计不下席谋不出廊庙坐制诸侯君之功极矣【史蔡泽传】侯嬴曰吾闻晋鄙兵符在王卧内而如姬最幸力能窃之尝闻公子为如姬报其父仇欲为公子死无所辞公子诚一开口则得虎符夺晋鄙之兵北救赵西却秦此五伯之功也公子如其言却秦【通鉴】六竒既用诸侯宾从汉吕之事平为本谋子房计谋图难于易为大于细【太史公自序】有上书告韩信反上问陈平平曰举兵攻之是趋之战也陛下第伪游云梦其势必郊迎谒谒而擒之此特一力士之事耳帝以为然游云梦信果郊迎武士缚之载后车【史陈平世家】张良归汉多病未尝特将常为画防　张良曰九江王布楚枭将与项王有隙彭越与齐反梁地此两人可急使而汉王之将独韩信可任大事当一面即欲捐之此三人则楚可破【通鉴】辕生説汉王曰愿王出武关项王必引兵南走王深壁令荥阳成臯间且得休使韩信等辑河北赵地王乃复走荥阳未晩如此则楚所备者多力分汉得休复与之战破楚必矣项王闻汉王在宛果引兵南汉坚壁不与战　陈平自初从至天下定从击臧荼陈豨黥布凡六出竒计世莫得闻也　韩信已破齐使人言曰不为假王恐不能安齐汉王欲攻之留侯曰不如因而立之使自为守乃遣张良操印绶立韩信为齐王【史记】项羽急围汉王汉王与郦食其谋挠楚权郦生曰陛下诚复立六国后此皆争戴陛下徳义愿为臣妾汉王曰善趣刻印郦生未行张良从外来谒汉王具以郦生计告良良曰谁为陛下画此计者臣请借箸以筹之且夫天下游士离亲戚弃故旧陛下谁与取天下乎诚用此谋陛下事去矣汉王辍食吐哺骂曰竖儒几败乃公事趣销印【张良传】汉王与齐王信魏相国越期防击楚信越不至张良曰楚兵且破二人皆未有分地期不至固宜今能取睢阳以北至谷城皆以王彭越从陈以东傅海与齐王信信家在楚其意欲复得故邑能出捐此地以许两人使各自为战则楚易破也汉王从之于是韩信彭越皆引兵来　太尉复令郦寄与典客刘揭先説吕禄曰帝使太尉守北军欲足下之国急归将印辞去不然祸且起吕禄以为郦况不欺已遂解印属典客而以兵属太尉【汉髙纪】诸吕擅权陈平患之陆贾曰天下安危注意将相将相和调则士豫附君何不交驩太尉平用其计以五百金为绛侯夀太尉报亦如之两人深相结诸吕谋益衰【陆贾传】陈汤为人沈勇有大虑多防谋【本传】经术文雅足以谋王体防国论【薛宣传】智畧谋虑朝之渊薮【伏湛传】援谋如涌泉【马援传】勇鸷有智谋【吴汉传】儒者当谋谟庙堂【虞诩传】诸葛亮劝农讲武作木牛流马运米集斜谷口【魏明纪】龄善谋【杜如晦传】张柬之沈厚有谋能防大事【本传】淄青李正巳徳宗时畏帝威防表献钱三十万緍以观朝廷帝意其诈未能答崔祐甫为相曰正已诚诈不如因遣使劳其军以所献就赐将士若正已奉诏是陛下恩洽将士若不用彼自敛怨军且乱又使诸蕃不以朝廷为重贿帝曰善正已惭服时议者韪其谋谟【唐书本传互入区处得当】李徳裕为兵部尚书初李宗闵与徳裕有隙徳裕还自西川上注意甚厚朝夕且为相宗闵百方沮之不能京兆尹杜悰宗闵党也尝诣宗闵见其有忧色曰得非以大戎乎宗闵曰然何以相救悰曰悰有一防可平宿憾恐公不能用宗闵曰何如悰曰徳裕有文学而不由科第尝用此为慊恨若使之知举必喜矣宗闵黙然有间曰更思其次悰曰不则用为御史大夫宗闵曰此则可矣悰乃诣徳裕迎揖曰公何为访此寂寥悰曰靖安相公令悰达意即以大夫之命告之徳裕惊喜泣下曰此大门官小子何足以当之寄谢重沓【通鉴唐文宗互入解纷】朱瑾遣家奴通问于徐知训知训彊欲私之瑾已不平知训过别瑾瑾置酒自捧觞出宠妓使歌以所爱马为夀知训大喜瑾因延之中堂伏壮士于户内出妻陶氏拜之知训答拜瑾以笏自后击之踣地呼壮士出斩之瑾先系二悍马于庑下将图知训宻令人解纵之马相蹄齧声甚厉以是外人莫之闻【通鉴后梁太祖】
　　集运筹合上意諌诤即见聴【王褒圣主得贤臣颂】咎繇谟虞箕子访周言通帝王谋合圣神【班固宾戯】萧曹魏邴谋谟乎其上【选班固西都赋】硕画精通【选赋】深图宻虑众莫能窥　计知投水思若转规【选铭】庙胜之筭应变无穷【同上】经纶八方【唐文粹】本朝西夏赵徳明言民饥求粮百万斛真宗问王旦旦勅有司具粟百万于京师诏徳明来取徳明得诏书慙曰朝廷有人【王旦神道碑】昔者诸吕用事陈平忧虑计无所出陆贾入见説之使交驩周勃平用其防卒得绛侯北军之助以灭诸吕【老泉】淮隂侯见髙帝于汉中论刘项短长画取三秦如指掌及佐帝定天下汉中之言无一不酬诸葛孔明草庐中与先主防孙权规取刘璋因蜀之民庶资以争天下终身不易其言此岂口传耳授尝试为之而侥幸其或成者哉【东坡范文正公集叙】
　　无谋
　　史轻则寡谋　入险而脱又不能谋能无败乎　晋叔向曰无衅而动可谓无谋【左】婢妾贱人感慨而自杀非能勇也其画无聊之至耳【前汉栾布传注言其计尽无所聊赖至于自杀】发忿快志剡手以冲仇人之凶固为俱靡而已【贾谊传】荀彧曰审配専而无谋　荀攸郭嘉曰吕布勇而无谋　子瑾曰萧绎懦而无谋【通鉴】
　　权变
　　经化而裁之谓之变　子曰知变化之道者其知神之所为乎　变通者趋时者也　通其变使民不倦　穷则变变则通　上古穴居而野处后世圣人易之以宫室　巽以行权【易】子夏问曰三年之丧卒哭金革之事无辟也者礼欤孔子曰吾闻诸老曰昔者鲁公伯禽有为为之也【伯禽封于鲁有徐戎作难丧卒哭而征之急王者之事也征之作柴訾出礼记曽子问】君子贞而不谅　吾岂匏也哉焉能系而不食【语】故当不义则子不可以不争于父【孝经】动静伸屈唯变所适【易】
　　子大人者言不必信行不必果惟义所在【孟子】权者神圣之所资【管子】拔防加乎首则十指不辞防【荀子】知道者必达于理达理者必明于权【庄子】权者圣人独见【淮南子】仲尼于南子所不欲见也于阳虎所不欲敬也见所不见敬所不敬【杨五伯注云欲诎身以行道】通其变天下无弊法【文中子】
　　史仲尼曰政寛则民慢慢则纠之以猛政猛则民残残则施之以寛寛以济猛猛以济寛政是以和【左】反经合道为权【公羊传】权者反于经然后有善权之所设舎死亡无所设行权有道自贬损以行权不害人以行权【谷梁】大夫无遂事出境有可以安社稷利国家者则専之可也【公羊传】孔子过蒲蒲人止孔子曰茍无适卫吾出子与之盟出孔子东门孔子遂适卫子贡曰盟可负耶孔子曰要盟也神不聴【孔子世家】苏秦兄弟二人其术长于权变【本传】蝮蛇螫手则斩手螫足则斩足何者为害于身也【西汉田儋传】反古未可非【赵世家】辄以便宜施行【西汉】韩信使人言于汉王齐反覆之国不为假王其势不定汉王大怒张良陈平蹑汉王之足附耳语曰汉方不利寜能禁信之自王乎因立之【史记】权不可预设变不可先图与时移迁应物变化设防之机也　帝有疾恶人卧禁中诏户者无得入羣臣羣臣绛灌等莫敢入十余日舞阳侯樊哙排闼直入大臣随之【通鉴】失火之家岂暇先言丈人后救火乎【汉髙五王传】班固曰孝文时天下以郦寄为卖友夫卖友者见利而忘义也若郦父为功而又执刼虽摧吕禄以安社稷谊存君亲可也【汉纪】诸吕为从谋弱京师而勃反经合于权【太史公自序】琴瑟不调甚者必解而更张之乃可鼓也为政不行甚者必变而更化之乃可理也【董仲舒传】东越相攻上使汲黯往视之不至至吴而还河内失火延烧千余家上使黯往视之还报曰家人失火比屋延烧不足忧也臣过河南贫人伤水旱万余家或父子相食臣谨以便宜持节发仓廪以赈贫民臣请归节伏矫制之罪　孝元弃珠崖之郡光武絶西域之国不以介鳞易我衣裳鲁文公毁泉台春秋讥之曰先祖为之而已毁之不如勿居而已以其无妨害于民也襄公作三军公舎之君子大其复古以为不舎则有害于民也【汉鉴】法有泥于时事有乖于数者可改也　权以济事　理乱者先权谋【后汉】驭委其辔马骀其衔四牡横奔皇路险倾方将拑勒辀以救之岂暇鸣和銮清节奏哉【崔寔传】军事有専无请凡专命者谓有临时之急耳【汉书】溃痈虽痛胜于内食【吴志】王世充作难帝幸江都皇甫无逸留守斩关而走追骑且至无逸解金带投之于地以缓追骑由是得免【唐书】行权不可以隠于私【晋书】姚崇曰事固有违经而合道反道而适权者【本传】姚崇善应变以成天下之务【唐书】崔郾治陜以寛经月不笞一人及治鄂则严法峻诛一不贷或问其故曰陜土瘠而民劳吾抚之不暇犹恐其扰鄂土沃民剽杂以夷俗非用威莫能治政所以贵知变者也【新唐书本传】栁仲郢为京兆政严明后出河南以寛惠为政或曰不类答曰辇毂之下先弹压羣县之治本惠养【唐书】参虚实揣轻重存乎权【唐书陆贽传】杜黄裳达权变有王佐大畧【本传】伪蜀王衍既降唐庄宗诏云王衍一行并宜杀戮张居翰为枢宻使覆视诏乃揩去行字改为家字及衍就刑止族近属从行者千余人皆免【五代史】传记良商不与人争买卖之贾而谨司时时贱而买虽贵已贱时贵而卖虽贱已贵【战国防】人有置系蹄者而得虎虎怒决蹯而去虎之情非不爱其蹯也然而不以环寸之蹯而害七尺之躯者权也【战国防】
　　集系蹄在足则猛虎絶其蹯蝮蛇在手则壮士防其节【陈琳檄】圣人不凝滞于物智士必推移于时【骆宾王】蝮蛇一螫手壮士疾解腕【陆防】昔晋侯报楚之功避子玉于三舎舍秦之惠覆孟明于三崤安国庇民大义斯在【李文饶集】本朝赵阅道知越州时两浙旱蝗米价踊贵诸州皆立榜禁人増米价阅道独榜衢路令有米者任増价粜之于是诸州米商辐辏诣越米价更贱【闻见录】朱敬则曰拯溺不规行疗饥非鼎食【续世説】使圣人无权则无以成天下之务【老泉】惟圣达节岂复行曽闵之难以民为心则当法舜禹之大【慰皇太后表】楚公子防服出亡而门者难之其仆操棰而骂曰隷也不力门者出之事有倒行而逆施者以仆为不爱公子则不可以为事公子之法亦不可【庄子】要绖服事出于孔门墨衰从政见于鲁史【东坡】
　　窒泥
　　经大过栋挠之凶也栋已挠矣而守其常则是危而不扶凶之道也【易畧例】
　　子犹执热而不以濯也　执中无权犹执一也所恶执一者举一而废百也【孟子】凡人蔽于一曲而闇于大理【荀子】尾生与女子期于梁下女子不来水至不去抱梁柱而死　曲士不可以语道【庄子】宋人有耕者田中有株兔走触株而死因释耕而守株冀更得兔宋人笑之【韩非子】以往圣人之法治将来譬犹胶柱而调瑟【杨先知】规行矩步不可以救焚拯溺【抱朴子】执其方天下无善教　凝滞者智之蝥也　执小义妨大权【文中子】待扁鹊乃治病终身不愈也【魏子】
　　史鄙儒不知时变【叔孙通传】当更化而不更化虽有大贤不能善治也【董仲舒传】常人可与守经未可与权也【张敞传】为人臣者不可不知春秋守经事而不知其宜遭变事而不知其权【司马迁传】犹焦朋已翔乎寥廓而罗者犹视乎薮泽【司马相如传】俗儒不达时宜【汉宣纪】犹察伯乐之图求骐骥于市而不可得　欲以承平之法理暴秦之绪犹以乡饮酒礼理军事也【梅福传】崔宴曰俗士拘文牵古不达权制竒伟所闻简忽所见乌可与论国家之大事哉【本传】俗士不知变以为结绳之约可理乱秦之绪干戚之舞足解平城之围【崔寔传】庸儒泥文不知变【唐姚崇传】儒生俗士岂识时务【蜀诸葛亮传】何异遗劒中流而刻舟以记【选举志】
　　传记胶柱调瑟刻舟求劒【史通】楚人有涉江者其劒自舟中坠于水遽锲其舟曰是吾劒所从坠也舟去从所锲处入求之而舟已行劒不行此不亦惑乎【吕氏春秋】
　　集蹐局顾而不行【楚辞】未尝违户庭安能千里游【鲍明逺还都诗】永有某氏者拘忌尤甚以为已生嵗直子防子神也因爱防不畜猫禁僮勿击仓廪恣防不问室无完衣饮食大率防之余也夜不可寝终不厌【栁子厚】
　　本朝团团如磨驴步步踏陈迹【坡诗】登木求鱼知我拙循窠覔兔笑君疎【栾城集】
　　圆转
　　经水流而不盈【易】水之性可停可行【诗敝笱注】
　　子转圆石于千仭之山【孙子兵势】盘中走珠【杜牧注孙子序】事犹琴瑟曲终改调　非循一迹之路守一隅之指拘系牵连于物而不与世推移也【淮南子】安得圆机之士与之共言九流哉【文中子周公篇】
　　史不凝滞于物而与世推移【屈平传】从谏若转圜【梅福传】从叔特重谢防常曰此子异不伤物同不害正【宋纪】譬如饵药当人羸冷资散石以全身及势热发动去坚积以止患非忘其功势不获已耳【宋苍梧王纪】
　　本朝古来贞遯何曽遯笑杀逾垣与闭门【东坡诗】
　　拘谫
　　经旅琐琐斯其所取灾【易】言必信行必果硁硁然小人哉【语】
　　史规小节者不能成荣名恶小耻者不能立大功【史鲁仲连传】遴东布章【西汉髙恵功臣表】防谨【申屠嘉传】愚士系俗窘若囚拘　餙小行兢小防以自托于乡党【贾谊传】局趣效辕下驹【灌夫传】委琐龌龊拘文牵俗【司马相如传】坐饰邉幅【隗嚣传】修饰边幅如偶人形【马援传】仲长统曰务于清慤谨畏循常习故者是乃妇人之检押乡曲之常人　胡粉饰貌搔头弄姿槃旋仰从容治步　亡礼敬之大任禁忌之书拘信小故以亏大典　袁绍繁礼多仪　何晏行步顾影【汉鉴】阮孚问卞壸曰卿常无闲泰如含瓦石不亦劳乎【卞壸传】好苛礼【郦食其传】李贺父名晋肃以是不应进士韩愈作讳辨竟不就试　韦梃剪剪小夫　文士龌龊不足与成天下之务【唐书】
　　传记吴郡陆襄父闲被刑襄终身布衣疏饭虽菜有切割皆不忍食居家惟以搯摘供厨江陵姚子为母烧死终身不忍噉炙熊康父以醉为奴所杀终身不尝酒然礼缘人情恩由义防亲以噎死亦当絶食【顔氏家训】集规行无旷迹矩步岂达人【选乐府】丈夫无特达虽贵犹碌碌　以不知事为简以清一身为亷以守旧弊为奉法是心清于枨闑之内而柄移于胥吏之手【刘宾客】煦煦为仁孑孑为义【韩文】
　　本朝刘温叟父名岳终身不聴乐不游嵩岱每赴内宴闻钧奏则涕泪移时曰若非君命则不至于是此与李贺父名晋肃终身不举进士相类【吴处厚青箱杂记】韦翼尚书有重名生平不饮酒不务欢笑为家讳乐也【丁用晦芝田录】山鸟不知红粉乐一声檀板便惊飞【总诗话】
　　投机
　　经君子见几而作不俟终日【易】时哉弗可失【书】
　　子虽有智慧不如乘势【孟子】禹之趋时也履遗而不取冠挂而弗顾非争其先也争其时也【淮南子】成务虽均机速为上决谋或同迟缓为下善济事者若救火拯溺【刘子】史图之此为时矣【左】智者不失时【子贡传】死生荣辱贵贱尊卑此时不再至【鲁仲连传】时间不容息【陈余传】时者难得而易失时乎时乎不再来【蒯通传】先即制人后则为人所制【项羽传】时乎时乎间不及谋赢粮跃马惟恐后时【李斯传】平曰臣为事来所言不可以过今日【陈平世家】范蠡曰防稽之事天以越赐吴吴不取今天以吴赐越越其可逆天乎【越世家】张良陈平説曰汉有天下大半而诸侯皆附楚兵疲食尽此天亡之时也今释弗击此谓养虎自遗患也趋时若猛兽鸷鸟之发　操刀必割　鳯鸟乘于风
　　圣人乘于时　善人在患饥不及餐　陈琳曰矢在上不可不发　当及其根柢未深而扑取之此救火贵速之势也　暂劳永逸时不可失　庾质曰事机在速缓则无功【通鉴】投机之防间不容穟【唐张公谨賛】唐睿宗曰鹰抟狡兔湏急捄之不尔必反为所噬　李绛曰钱用尽更来机事一失不可复追　周行逢曰机事贵速缓则彼为之备不可图也【通鉴】
　　集贾余勇者宜乘破竹之势【元防之】变通之间不容发【六帖】时不再来【唐文粹】
　　本朝范蜀公请建储复移书执政曰事当论其是非不当问其难易速则济缓则不及此圣贤所以贵机防也诸公言今日难于前日安知他日不难于今日乎【范镇墓志】无机则无以济万世之功【老泉】
　　知几
　　经知至至之可与几也　初六履霜坚氷至　见险而能止知矣哉　几者动之防几之先见者也君子见几而作不俟终日子曰知几其神乎　惟几也故能成天下之务【易】色斯举矣　忠告而善道之不可则止毋自辱焉　齐人归女乐桓子受之孔子行【语】
　　子孔子相鲁齐人馈女乐孔子遂行【家语】燔肉不至不税冕而行【孟子】亭名柏人汉后夜遁【刘子】
　　史越称霸范蠡遂去曰蜚鸟尽良弓藏狡兔死走狗烹范蠡事越王勾践二十余年竟灭吴报防稽之耻还
　　反国为书辞勾践勾践曰孤将与子分国而有之不然将加诛于子范蠡曰君行令臣行意乃装其轻寳珠玉自与其私徒属乘舟浮海以行终不反止于陶自谓陶朱公　孔子既不得用于卫将西见赵简子至于河而闻窦鸣犊舜华之死也临河而叹曰美哉水洋洋乎丘之不济此命也夫子贡趋而进曰敢问何谓也孔子曰窦鸣犊舜华国之贤大夫也赵简子未得志之时须此两人而后从政及其已得志杀之乃从政丘闻之也刳胎杀夭则麒麟不至郊竭泽涸渔则蛟龙不合隂阳覆巢毁卵则鳯凰不翔何则君子讳伤其类也夫鸟兽之于不义也尚知避之而况乎丘哉乃还息乎陬乡作为陬操以哀之　蚤知之士名成而不毁故称于后世夏侯曰观乐生遗燕恵王书其殆庶几乎知机合道成功之下不乆居【史记】张良愿弃人间事欲从赤松子
　　游　初楚元王为穆生置醴及王戊即位忘设穆生曰可以逝矣醴酒不设王之意怠　防【音鸢】鹊遇害则仁鸟増逝愚者戮则知士深退　秦穆遗戎而由余去齐人餽鲁而孔子行王莽杀其子宇逢萌谓友人曰三纲絶矣不去祸及即解冠挂东都城门将家属浮海【后汉】邓禹贾复知帝干戈修文徳不欲功臣拥众京师乃去甲兵敦儒学耿弇等亦上将军印绶皆以列侯就第【通鉴】籍本有济世志属魏晋之际天下多故名士少有全者由是不与世事遂酣饮为常【晋书阮籍传】后周于谨自以乆当重权功名既立愿保优闲乃上先所乘骏马及所着铠甲等【北史本传】王及善虽无学术然清正难夺有大臣之节太后不悦谓及善曰卿髙年不宜更侍游晏但检校阁中可也及善因称疾谒假月余太后不问及善叹曰岂有中书令而天子可一月不见乎事可知矣乃上疏乞骸骨　萧嵩乞骸骨上曰朕未厌卿何为遽去对曰及陛下未厌臣故臣得从容引去若已厌臣臣首领且不保安能自遂　郭泰既明且哲以保其身申屠蟠见几而作不俟终日卓乎其不可及已【通鉴】
　　传记覆巢毁卵而鳯凰不翔刳胎焚夭而麒麟不至【战国防】君子虽穷不处亡国之势【説苑】
　　集恐登阶之逢殆故退伏于末庭枭防既以成羣兮鹤弭翼而屛移枭防并进而俱鸣兮鳯凰飞而髙翔【楚辞】穆生谢病以免楚难【选书】仲连事成而蹈沧海子房名遂而追赤松【白乐天集】
　　失机
　　经由辨之不早辨也【易】今不取后世必为子孙忧【语】子虑不先定临事而谋不亦晩乎【家语】夫鸿鹄之未孚于卵也一指蔑之则靡而无形矣至及其筯骨之已就而羽翮之既成也则奋翼挥凌乎浮云背负青天膺摩赤霜翺翔乎荒忽之上掀乎虹蜺之间虽有劲弩利矰防蒲沮之智巧亦弗能加也【淮南子】
　　史一日纵敌数世之患也　臧宣叔曰当其时不能治后之人何罪【左氏】亡羊而补牢【战国防】子胥不蚤见主之不同量是以至于入江而不化【史乐毅传】不以繁华时树本即色衰爱弛后虽欲开一语尚可得乎【史吕不韦传】张耳曰吾闻天与不取反受其殃咎　张良陈平説曰汉有天下大半而诸侯皆附楚兵疲食尽天亡之时也今释弗击此谓养虎自遗患也　晁错为内史东出不便更穿一门南出南出者太上皇庙堧垣也申屠嘉请诛错错恐夜入宫谒上上曰错所穿非真庙垣故穴官居其中且又我使为之嘉谓长史曰吾悔不先斩错乃请之为错所卖【通鉴】张良曰不因其几而取之所谓养虎自遗患也【前汉髙纪】袁绍多谋少决失在后事　所谓一日纵敌患在数世也【通鉴】初刘备在许与曹公共猎猎中众散关侯劝备杀公备不从及至夏口飘飖江渚侯怒曰往田猎中若从吾言可无今日之困【蜀志】羊祜曰当防不防天与不取岂非更事者限于后时哉【晋书】
　　集差池一步【元防之集】一失毫厘千万年【韦应物集】
　　传记操刀不割【太公六韬】
　　本朝方籍之渡河沛公始整兵向关籍于此时若急引军趋秦及其锋而用之可以据咸阳制天下不知出此而区区与秦将争一旦之命既全钜鹿而犹徘徊河南新安间至函谷则沛公入咸阳数月矣而卒都彭城使沛公得还定三秦楚虽百战百胜尚何益哉【老泉集】
　　详审
　　经拟之而后言议之而后动　君子安其身而后动易其心而后语定其交而后求【易】若虞机张往省括于度则释　虑善以动动惟厥时　详乃视聴【书】医不三世不服其药　可言也不可行君子弗言也可行也不可言君子弗行也【礼】文理宻察【中庸】季文子三思而后行子曰始吾于人也聴其言而信其行今吾于人也聴其言而观其行　康子馈药拜而受之曰丘未达不敢尝翔而后集　夫子时然后言乐然后笑义然后取【语】
　　子智不务多必审其所知【家语】知不务多务审其所知言不务多务审其所谓行不务多务审其所由【荀子】
　　史非死者难处死者难【蔺相如】上问车中几马庆以防数马毕举手曰六马庆于兄弟最为简易矣然犹如此度不中不发发即应而倒　圣人万举而万全【前汉】传闻不如亲见视景不如察形【东汉马援传】吴吕岱戒诸葛恪曰世方多难子必每事十思【吴志】周于谨曰三思而言九虑而行【通鉴】非万全不谋非百克不鬬【唐书陆贽传】
　　集夫子曰片言折狱者其由也与夫子之言盖非之也后之人不穷圣防以为夫子美于季路任一时之见轻而折狱者十有八九焉古之帝王将刑一人犹歴三槐歴九棘讯羣臣讯羣吏讯万民亿兆絶议然后致刑犹于朝于市于野昭然与众弃之所以不易也【欧阳詹集】锄艾恐伤兰溉兰恐滋艾【白乐天文】
  </div>
  <div class="pagination">
   <a href="记纂渊海_page67.html">
    上一页
   </a>
   <span>
    ...
   </span>
   <a href="记纂渊海_page63.html">
    63
   </a>
   <a href="记纂渊海_page64.html">
    64
   </a>
   <a href="记纂渊海_page65.html">
    65
   </a>
   <a href="记纂渊海_page66.html">
    66
   </a>
   <a href="记纂渊海_page67.html">
    67
   </a>
   <span class="current-page">
    68
   </span>
   <a href="记纂渊海_page69.html">
    69
   </a>
   <a href="记纂渊海_page70.html">
    70
   </a>
   <a href="记纂渊海_page71.html">
    71
   </a>
   <a href="记纂渊海_page72.html">
    72
   </a>
   <a href="记纂渊海_page73.html">
    73
   </a>
   <span>
    ...
   </span>
   <a href="记纂渊海_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
