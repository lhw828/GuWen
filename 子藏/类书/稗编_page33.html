<!DOCTYPE html>
<html>
 <head>
  <meta charset="utf-8"/>
  <title>
   稗编 - 第 33 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稗编 - 第 33 页/共 67 页
  </h1>
  <div class="content">
   稗编卷六十二
&lt;子部,类书类,稗编&gt;
　　钦定四库全书
　　稗编卷六十三　　　　　明　唐顺之　撰诸家二十一【街数】
　　皇极经世书内篇　　　　　邵　雍
　　物之大者无若天地然而亦有所尽也天之大隂阳尽之矣地之大刚柔尽之矣隂阳尽而四时成焉刚柔尽而四维成焉夫四时四维者天地至大之谓也凡言大者无得而过之也亦未始以大为自得故能成其大岂不谓至伟至伟者欤天生于动者也地生于静者也一动一静交而天地之道尽之矣动之始则阳生焉动之极则隂生焉一隂一阳交而天之用尽之矣静之始则柔生焉静之极则刚生焉一刚一柔交而地之用尽之矣动之大者谓之太阳动之小者谓之少阳静之大者谓之太隂静之小者谓之少隂太阳为日太隂为月少阳为星少隂为辰日月星辰交而天之体尽之矣太柔为水太刚为火少柔为土少刚为石水火土石交而地之体尽之矣日为暑月为寒星为昼辰为夜暑寒昼夜交而天之变尽之矣水为雨火为风土为露石为雷雨风露雷交而地之化尽之矣暑变物之性寒变物之情昼变物之形夜变物之体性情形体交而动植之感尽之矣雨化物之走风化物之飞露化物之草雷化物之木走飞草木交而动植之应尽之矣走感暑而变者性之走也感寒而变者情之走也感昼而变者形之走也感夜而变者体之走也飞感暑而变者性之飞也感寒而变者情之飞也感昼而变者形之飞也感夜而变者体之飞也草感暑而变者性之草也感寒而变者情之草也感昼而变者形之草也感夜而变者体之草也木感暑而变者性之木也感寒而变者情之木也感昼而变者形之木也感夜而变者体之木也性应雨而化者走之性也应风而化者飞之性也应露而化者草之性也应雷而化者木之性也情应雨而化者走之情也应风而化者飞之情也应露而化者草之情也应雷而化者木之情也形应雨而化者走之形也应风而化者飞之形也应露而化者草之形也应雷而化者木之形也体应雨而化者走之体也应风而化者飞之体也应露而化者草之体也应雷而化者木之体也性之走善色情之走善声形之走善气体之走善味性之飞善色情之飞善声形之飞善气体之飞善味性之草善色情之草善声形之草善气体之草善味性之木善色情之木善声形之木善气体之木善味走之性善耳飞之性善目草之性善口木之性善鼻走之情善耳飞之情善目草之情善口木之情善鼻走之形善耳飞之形善目草之形善口木之形善鼻走之体善耳飞之体善目草之体善口木之体善鼻夫人也者暑寒昼夜无不变风雨露雷无不化性情形体无不感飞走草木无不应所以目善万物之色耳善万物之声鼻善万物之气口善万物之味灵于万物不亦宜乎人之所以能灵于万物者谓其目能收万物之色耳能收万物之声鼻能收万物之气口能收万物之味色声气味者万物之体也目耳鼻口者万人之用也体无定用惟变是用用无定体惟化是体体用交而人物之道于是乎备矣然则人亦物也圣亦人也有一物之物有十物之物有百物之物有千物之物有万物之物有亿物之物有兆物之物生一一之物当兆物之物者岂非人乎有一人之人有十人之人有百人之人有千人之人有万人之人有亿人之人有兆人之人生一一之人当兆人之人者岂非圣乎是知人也者物之至者也圣也者人之至者也物之至者始得谓之物之物也人之至者始得谓之人之人也夫物之物者至物之谓也人之人者至人之谓也以一至物而当一至人则非圣而何人谓之不圣则吾不信也何哉谓其能以一心观万心一身观万身一物观万物一世观万世者焉又谓其能以心代天意口代天言手代天工身代天事者焉又谓其能以上识天时下尽地理中尽物情通照人事者焉又谓其能以弥纶天地出入造化进退古今表里人物者焉噫圣人者非世世而效圣焉吾不得而目见之也虽然吾不得而目见之察其心观其迹探其体潜其用虽亿万千年亦可以理知之也人或告我曰天地之外别有天地万物异乎此天地万物则吾不得而知之非惟吾不得而知之也圣人亦不得而知之也凡言知者谓其心得而知之也言言者谓其口得而言之也既心尚不得而知之口又恶得而言之乎以心不可得知而知之是谓妄知也以口不可得言而言之是谓妄言也吾又安能从妄人而行妄知妄言者乎易曰竆理尽性以至于命所以谓之理者物之理也所以谓之性者天之性也所以谓之命者处理性者也所以能处理性者非道而何是知道为天地之本天地为万物之本以天地观万物则万物为物以道观天地则天地亦为万物道之道尽之于天矣天之道尽之于地矣天地之道尽之于物矣天地万物之道尽之于人矣人能知其天地万物之道所以尽于人者然后能尽民也天之能尽物则谓之曰昊天人之能尽民则谓之曰圣人谓昊天能异乎万物则非所以谓之昊天也谓圣人能异乎万民则非所以谓之圣人也万民与万物同则圣人固不异乎昊天者矣然则圣人与昊天为一道圣人与昊天为一道则万民与万物亦可以为一道也一世之万民与一世之万物既可以为一道则万世之万民与万世之万物亦可以为一道也明矣夫昊天之尽物圣人之尽民皆有四府焉昊天之四府者春夏秋冬之谓也隂阳升降于其间矣圣人之四府者易书诗春秋之谓也礼乐汚隆于其间矣春为生物之府夏为长物之府秋为收物之府冬为藏物之府号物之庶谓之万虽曰万之又万其庶能出此昊天之四府者乎易为生民之府书为长民之府诗为收民之府春秋为藏民之府号民之庶谓之万虽曰万之又万其庶能出此圣人之四府者乎昊天之四府者时也圣人之四府者经也昊天以时授人圣人以经法天天人之事当何如哉观春则知易之所存乎观夏则知书之所存乎观秋则知诗之所存乎观冬则知春秋之所存乎易之易者生生之谓也易之书者生长之谓也易之诗者生收之谓也易之春秋者生藏之谓也书之易者长生之谓也书之书者长长之谓也书之诗者长收之谓也书之春秋者长藏之谓也诗之易者收生之谓也诗之书者收长之谓也诗之诗者收收之谓也诗之春秋者收藏之谓也春秋之易者藏生之谓也春秋之书者藏长之谓也春秋之诗者藏收之谓也春秋之春秋者藏藏之谓也生生者脩夫意者也生长者脩夫言者也生收者脩夫象者也生藏者脩夫数者也长生者脩夫仁者也长长者脩夫礼者也长收者脩夫义者也长藏者脩夫智者也收生者脩夫性者也收长者脩夫情者也收收者脩夫形者也收藏者脩夫体者也藏生者脩夫圣者也藏长者脩夫贤者也藏收者脩夫才者也藏藏者脩夫术者也脩夫意者三皇之谓也脩夫言者五帝之谓也脩夫象者三王之谓也脩夫数者五伯之谓也脩夫仁者有虞之谓也脩夫礼者有夏之谓也脩夫义者有商之谓也脩夫智者有周之谓也脩夫性者文王之谓也脩夫情者武王之谓也脩夫形者周公之谓也脩夫体者召公之谓也脩夫圣者秦穆之谓也脩夫贤者晋文之谓也脩夫才者齐桓之谓也脩夫术者楚庄之谓也皇帝王伯者易之体也虞夏商周者书之体也文武周召者诗之体也秦晋齐楚者春秋之体也意言象数者易之用也仁义礼智者书之用也性情形体者诗之用也圣贤才术者春秋之用也用也者心也体也者迹也心迹之间有权存焉者圣人之事也三皇同意而异化五帝同言而异教三王同象而异劝五伯同数而异率同意而异化者必以道以道化民者民亦以道归之故尚自然夫自然者无为无有之谓也无为者非不为也不固为者也故能广无有者非不有也不固有者也故能大广大悉备而不固为固有者其惟三皇乎是故知能以道化天下者天下亦以道归焉所以圣人有言曰我无为而民自化我无事而民自富我好静而民自正我无欲而民自朴其斯之谓欤三皇同仁而异化五帝同礼而异教三王同义而异劝五伯同智而异率同礼而异教者必以徳以徳教民者民亦以徳归之故尚让夫让也者先人后己之谓也以天下授人而不为轻若素无之也受人之天下而不为重若素有之也若素无素有者谓不已无已有之也若已无已有则举一毛以取与于人犹有贪鄙之心生焉而况天下者乎能知其天下之天下非己之天下者其惟五帝乎是故知能以徳教天下者天下亦以徳归焉所以圣人有言曰垂衣裳而天下治盖取诸乾坤其斯之谓欤三皇同性而异化五帝同情而异教三王同形而异劝五伯同体而异率同形而异劝者必以功以功劝民者民亦以功归之故尚政夫政也者正也以正正夫不正之谓也天下之正莫如利民焉天下之不正莫如害民焉能利民者正则谓之曰王矣能害民者不正则谓之曰贼矣以利除害安有去王耶以王去贼安有弑君耶是故知王者正也能以功正天下之不正者天下亦以功归焉所以圣人有言曰天地革而四时成汤武革命顺乎天而应乎人其斯之谓欤三皇同圣而异化五帝同贤而异教三王同才而异劝五伯同术而异率同术而异率者必以力以力率民者民亦以力归之故尚争夫争也者争夫利者也取以利不以义然后谓之争小争交以言大争交以兵争夫强弱者也犹借夫名焉者谓之曲直名也者命物正事之称也利也者养人成务之具也名不以仁无以守业利不以义无以居功利不以功居名不以业守则乱矣民所以必争之也五伯者借虚名以争实利者也帝不足则王王不足则伯伯又不足则夷狄矣若然则五伯不谓无功于中国语其王则未也过夷狄则逺矣周之东迁文武之功徳于是乎尽矣犹能维持二十四君王室不絶如线夷狄不敢屠害中原者犹五伯借名之力也是故知能以力率天下者天下亦以力归焉所以圣人有言曰眇能视跛能履履虎尾咥人防武人为于大君其斯之谓欤夫意也者尽物之性也言也者尽物之情也象也者尽物之形也数也者尽物之体也仁也者尽人之圣也礼也者尽人之贤也义也者尽人之才也智也者尽人之术也尽物之性者谓之道尽物之情者谓之徳尽物之形者谓之功尽物之体者谓之力尽人之圣者谓之化尽人之贤者谓之教尽人之才者谓之劝尽人之术者谓之率道徳功力者存乎体者也化教劝率者存乎用者也体用之间有变存焉者圣人之业也夫变也者昊天生万物之谓也权也者圣人生万民之谓也非生物非生民而得谓之权变乎善化天下者止于尽道而已善教天下者止于尽徳而已善劝天下者止于尽功而已善率天下者止于尽力而已以道徳功力为化者乃谓之皇矣以道徳功力为教者乃谓之帝矣以道徳功力为劝者乃谓之王矣以道徳功力为率者乃谓之伯矣以化教劝率为道者乃谓之易矣以化教劝率为徳者乃谓之书矣以化教劝率为功者乃谓之诗矣以化教劝率为力者乃谓之春秋矣此四者天地始则始焉天地终则终焉始终随乎天地者也夫古今者在天地之间犹旦暮也以今观今则谓之今矣以后观今则今亦谓之古矣以今观古则谓之古矣以古自观则古亦谓之今矣如是而古亦未必为古也古亦未必为古今亦未必为今皆自我而观之也自我而观之者观之以道也以道观之则何古今之有焉无古无今则古今犹旦暮之间也圣人通乎昼夜之道而知能通乎昼夜之道则能通古今能通古今则能通万世故虽千古之前万古之后其人皆自我而观之也若然则皇帝王伯者圣人之时也易诗书春秋者圣人之经也时有消长经有因革时有消长否泰尽之矣经有因革损益尽之矣否泰尽而体用分损益尽而心迹判体与用分心与迹判圣人之事业于是乎备矣所以自古当世之君天下者其命有四焉一曰正命二曰受命三曰改命四曰摄命正命者因而因者也受命者因而革者也改命者革而因者也摄命者革而革者也因而因者长而长者也因而革者长而消者也革而因者消而长者也革而革者消而消者也革而革者一世之事业也革而因者十世之事业也因而革者百世之事业也因而因者千世之事业也可以因则因可以革则革者万世之事业也一世之事业者非五伯之道而何十世之事业者非三王之道而何百世之事业者非五帝之道而何千世之事业者非三皇之道而何万世之事业者非仲尼之道而何是知皇帝王伯者命世之谓也仲尼者不世之谓也仲尼曰殷因于夏礼所损益可知也周因于殷礼所损益可知也其或继周者虽百世可知也夫如是则何止于百世而已哉亿千万世皆可得而知之也人皆知仲尼之为仲尼不知仲尼之所以为仲尼不欲知仲尼之所以为仲尼则已如其必欲知仲尼之所以为仲尼则舍天地将奚之焉人皆知天地之为天地不知天地之所以为天地不欲知天地之所以为天地则已如其必欲知天地之所以为天地则舍动静将奚之焉夫一动一静者天地之至妙也欤夫一动一静之间者天地人之至妙至妙者欤是故知仲尼之所以能尽三才之道者谓其行无辙迹也故有言曰予欲无言又曰天何言哉四时行焉百物生焉其斯之谓欤孔子賛易自羲轩而下序书自尧舜而下删诗自文武而下脩春秋自桓文而下自羲轩而下祖三皇也自尧舜而下宗五帝也自文武而下子三王也自桓文而下孙五伯也祖三皇尚贤也宗五帝亦尚贤也三皇尚贤以道五帝尚贤以徳子三王尚亲也孙五伯亦尚亲也三王尚亲以功五伯尚亲以力呜呼时之既徃亿千万年时之未来亦亿千万年仲尼中间生而为人何祖宗之寡而子孙之多耶所以重賛尧舜至禹曰禹吾无间然矣仲尼后禹千五百余年今之后仲尼又千五百余年虽不敢比仲尼上賛尧舜禹岂不敢比孟子上賛仲尼乎人谓仲尼惜乎无土吾独以为不然独夫以百畆为土大夫以百里为土诸侯以四境为土天子以九州为土仲尼以万世为土若然则孟子言自生民以来未有如孔子也斯亦未为之过矣夫人不能自富必待天与其富然后能富人不能自贵必待天与其贵然后能贵若然则富贵在天也不在人也有求而得之者有求而不得者矣是系乎天者也功徳在人也不在天也可脩而得之不脩则不得是非系乎天也系乎人者也夫人之能求而得富贵者求其可得者也非其可得者非所以能求之也昧者不知求而得之则谓其己之能得也故矜之求而失之则谓其人之不与也故怨之如知其己之所以能得人之所以能与则天下安有不知量之人邪天下至富也天子至贵也岂可妄意求而得之也虽曰天命亦未始不由积功累行圣君艰难以成之庸君暴虐以壊之是天欤是人欤是知人作之咎固难逃已天降之灾禳之奚益积功累行君子常分非有求而然也有求而然者所谓利乎仁者也君子安有余事于其间哉然而有幸有不幸者始可以语命也已夏禹以功有天下夏桀以虐失天下殷汤以功有天下殷纣以虐失天下周武以功有天下周幽以虐失天下三者虽时不同其成败之形一也平王东迁无功以复王业赧王西走无虐以丧王室威令不逮一小国诸侯仰存于五伯而已此又奚足道哉但时无真王者出焉虽有虚名与杞宋其谁曰少异是时也春秋之作不亦宜乎仲尼脩经周平之时书终于晋文侯诗列为王国风春秋始于鲁隠公易尽于未济卦予非知仲尼者学为仲尼者也礼乐征伐自天子出而出自诸侯天子之重去矣宗周之功徳自文武出而出自幽厉文武之基息矣由是犬戎得以侮中国周之诸侯非一独晋能攘去戎狄徙王东都洛邑用存王国为天下伯者之倡秬鬯圭瓉之锡其能免乎传称子贡欲去鲁告朔之饩羊孔子曰赐也尔爱其羊我爱其礼是知名存实亡者犹愈于名实俱亡者矣礼虽废而羊存则后世安知有不复行礼者矣晋文公尊王虽用虚名犹能力使天下诸侯知有周天子而不敢以兵加之也及晋之衰也秦由是敢灭周斯爱礼之言信不诬矣齐景公尝一日问政于孔子孔子对曰君君臣臣父父子子公曰善哉信如君不君臣不臣父不父子不子虽有粟吾得而食诸是时也诸侯僣天子陪臣执国命禄去公室政出私门景公自不能上奉周天子欲其臣下奉己不亦难乎厥后齐祚防为田氏所移夫齐之有田氏者亦犹晋之有三家周之有五伯也韩赵魏之于晋也既立其功又分其地既卑其主又专其国田氏之于齐也既得其禄又专其政既弑其君又移其祚天下之事岂无渐乎履霜之戒宁不思乎传称王者徃也能徃天下者可以王也周之衰也诸侯不朝天子乆矣及楚预中国防盟仲尼始进爵为子其僣王也不亦陋乎夫以力胜人者人亦以力胜之吴尝破越而有轻楚之心及其破楚又有骄齐之志贪婪攻取不顾徳义侵侮齐晋专以夷狄为事遂复为越所灭越又不监之其后复为楚所灭楚又不监之其后复为秦所灭秦又不监之其后复为汉所灭恃强凌弱与虎豹何以异乎非所以谓之中国义理之师也宋之为国也爵髙而力卑者乎盟不度徳防不量力区区与诸侯并驱中原耻居其后其于伯也不亦难乎周之同姓诸侯而克永世者独有燕在焉燕处北陆之地去中原特逺茍不随韩赵魏齐楚较利刃争虚名则足以养徳待时观诸侯之变秦虽虎狼亦未易加害延十五六年后天下事未可知也中原之地方九千里古不加多而今不加少然而有祚长祚短地大地小者攻守异势故也自三代而降汉唐为盛秦界于周汉之间矣秦始盛于穆公中于孝公终于始皇起于西夷迁于岐山徙于咸阳兵黩宇内血流天下吞吐四海更革今古虽不能比徳三代非晋隋可同年而语也其祚之不永得非用法太酷杀人之多乎所以仲尼序书终于秦誓一事其言不亦逺乎夫好生者生之徒也好杀者死之徒也周之好生也以义汉之好生也亦以义秦之好杀也以利楚之好杀也亦以利周之好生也以义而汉且不及秦之好杀也以利而楚又过之天之道人之情又奚择于周秦汉楚哉择乎善恶而已是知善也者无敌于天下而天下共善之恶也者亦无敌于天下而天下亦共恶之天之道人之情又奚择于周秦汉楚哉择于善恶而已昔者孔子语尧舜则曰垂衣裳而天下治语汤武则曰顺乎天而应乎人斯言可以该古今帝王受命之理也尧禅舜以徳舜禅禹以功以徳帝也以功亦帝也然而徳下一等则入于功矣汤伐桀以放武伐纣以杀以放王也以杀亦王也然而放下一等则入于杀矣是知时有消长事有因革前圣后圣非出于一途哉天与人相为表里天有隂阳人有邪正邪正之由系乎上之所好也上好徳则民用正上好佞则民用邪邪正之由有自来矣虽圣君在上不能无小人是难其为小人虽庸君在上不能无君子是难其为君子自古圣君之盛未有如唐尧之世君子何其多邪时非无小人也是难其为小人也故君子多也所以虽有四防不能肆其恶自古庸君之盛未有如殷纣之世小人何其多邪时非无君子也是难其为君子也故小人多也所以虽有三仁不能遂其善是知君择臣臣择君者是系乎人也君得臣臣得君者是非系乎人也系乎天者也贤愚人之本性利害民之常情虞舜陶于河濵傅説筑于岩下天下皆知其贤而百执事不为之举者利害使之然也吁利害丛于中而矛防森于外又安知有虞舜之圣而傅説之贤哉河濵非禅位之所岩下非求相之方昔也在亿万人之下而今也在亿万人之上相去一何逺之甚也然而必此云者贵有名者也易曰坎有孚维心亨行有尚中正行险徃且有功虽危无咎能自信故也伊尹以之是知古之人患名过实者有之矣其间有幸与不幸者虽圣人人力有不及者矣伊尹行冡宰居责成之地借使避放君之名岂曰不忠乎则天下之事去矣又安能正嗣君成终始之大忠者乎吁若委寄于匪人三年之间其如嗣君何则天下之事亦去矣又安有伊尹也坎有孚维心亨不亦近之乎易曰由豫大有得勿疑朋盍簮刚健主豫动而有应群疑乃亡能自彊故也周公以之是知圣人不能使人无谤能处谤者也周公居总己当任重之地借使避灭亲之名岂曰不孝乎则天下之事去矣又安能保嗣君成终始之大孝者乎吁若委寄于匪人七年之间其如嗣君何则天下之事亦去矣又安有周公也由豫大有得勿疑朋盍簮不亦近之乎夫天下将治则人必尚行也天下将乱则人必尚言也尚行则笃实之风行焉尚言则诡谲之风行焉天下将治则人必尚义也天下将乱则人必尚利也尚义则谦让之风行焉尚利则攘夺之风行焉三王尚行者也五伯尚言者也尚行者必入于义也尚言者必入于利也义利之相去一何逺之如是耶是知言之于口不若行之于身行之于身不若尽之于心言之于口人得而闻之行之于身人得而见之尽之于心神得而知之人之聪明犹不可欺况神之聪明乎是知无愧于口不若无愧于身无愧于身不若无愧于心无口过易无身过难无身过易无心过难既无心过何难之有吁安得无心过之人而与之语心哉是故知圣人所以能立于无过之地者谓其善事于心者也仲尼曰韶尽羙矣又尽善也武尽羙矣未尽善也又曰管仲相桓公覇诸侯一匡天下民到于今受其赐防管仲吾其被髪左袵矣是知武王虽不逮舜之尽善尽羙以其解天下之倒悬则下于舜一等耳桓公虽不逮武之应天顺人以其霸诸侯一匡天下则髙于狄亦逺矣以武比舜则不能无过比桓则不能无功以桓比狄则不能无功比武则不能无过汉氏宜立乎桓武之间矣是时也非防天下民厌秦之暴且甚虽十刘季百子房其如人心未易何且古今之时则异也而民好生恶死之心非异也自古杀人之多未有如秦之甚天下安有不厌之乎夫杀人之多不必以刃谓天下之人无生路可趍也而又况以刃多杀天下之人乎秦二世万乘也求为黔首而不能得汉刘季匹夫也免为元首而不能已万乘与匹夫相去有间矣然而有时而代者谓其天下之利害有所悬之耳天之道非祸万乘而福匹夫也谓其祸无道而福有道也人之情非去万乘而就匹夫也谓其去无道而就有道也万乘与匹夫相去有间矣然而有时而代之者谓其直以天下之利害有所悬之耳日既没矣月既望矣星不能不希矣非星之希是星难乎其为光矣能为其光者不亦希乎汉唐既创业矣吕武既擅权矣臣不能不希矣非臣之希是臣难乎其为忠矣能为其忠者不亦希乎是知任天下事易死天下事难死天下事易成天下事难茍成之又何计乎死与生也如其不成虽死奚益况其有正与不正者乎与其死于不正孰若生于正与其生于不正孰若死于正在乎忠与智者之一择焉死固可惜贵乎成天下之事也如其败天下之事一死奚以塞责生固可爱贵乎成天下之事也如其败天下之事一生何以收功噫能成天下之事又能不失其正而生者非汉之留侯唐之梁公而何防斯二人则汉唐之祚或几乎移矣岂若虚生虚死者焉夫虚生虚死者譬之萧艾忠与智者不由乎其间矣仲尼曰善人为邦百年亦可以胜残去杀诚哉是言也自极乱至于极治必三变矣三皇之法无杀五伯之法无生伯一变至于王矣王一变至于帝矣帝一变至于皇矣其于生也非百年而何是知三皇之世如春五帝之世如夏三王之世如秋五伯之世如冬如春温如也如夏燠如也如秋凄如也如冬冽如也春夏秋冬者昊天之时也易书诗春秋者圣人之经也天时不差则嵗功成矣圣经不忒则君徳成矣天有常时圣有常经行之正则正矣行之邪则邪矣邪正之间有道存焉行之正则谓之正道行之邪则谓之邪道邪正由人乎由天乎天由道而生地由道而成物由道而形人由道而行天地人物则异也其于由道一也夫道也者道也道无形行之则见于事矣如道路之道坦然使千亿万年行之人知其归者也或曰君子道长则小人道消君子道消则小人道长长者是则消者非也消者是则长者非也何以知正道邪道之然乎吁贼夫人之论也不曰君行君事臣行臣事父行父事子行子事夫行夫事妻行妻事君子行君子事小人行小人事中国行中国事夷狄行夷狄事谓之正道君行臣事臣行君事父行子事子行父事夫行妻事妻行夫事君子行小人事小人行君子事中国行夷狄事夷狄行中国事谓之邪道至于三代之世治未有不治人伦之为道也三代之世乱未有不乱人伦之为道也后世之慕三代之治世者未有不正人伦者也后世之慕三代之乱世者未有不乱人伦者也自三代而下汉唐为盛未始不由治而兴乱而亡况其不盛于汉唐者乎其兴也未始不由君道盛父道盛夫道盛君子之道盛中国之道盛其亡也又未始不由臣道盛子道盛妻道盛小人之道盛夷狄之道盛噫二道对行何故治世少而乱世多邪君子少而小人多邪曰岂不知阳一而隂二乎天地尚由是道而生况其人与物乎人者物之至灵者也物之灵未若人之灵尚由是道而生又况人灵于物者乎是知人亦物也以其至灵故特谓之人也日经天之元月经天之防星经天之运辰经天之世以日经日则元之元可知之矣以日经月则元之防可知之矣以日经星则元之运可知之矣以日经辰则元之世可知之矣以月经日则防之元可知之矣以月经月则防之防可知之矣以月经星则防之运可知之矣以月经辰则防之世可知之矣以星经日则运之元可知之矣以星经月则运之防可知之矣以星经星则运之运可知之矣以星经辰则运之世可知之矣以辰经日则世之元可知之矣以辰经月则世之防可知之矣以辰经星则世之运可知之矣以辰经辰则世之世可知之矣元之元一元之防十二元之运三百六十元之世四千三百二十防之元十二防之防一百四十四防之运四千三百二十防之世五万一千八百四十演运之元三百六十运之防四千三百二十运之运一十二万九千六百运之世一百五十五万五千二百世之元四千三百二十世之防五万一千八百四十世之运一百五十五万五千二百世之世一千八百六十六万二千四百元之元以春行春之时也元之防以春行夏之时也元之运以春行秋之时也元之世以春行冬之时也防之元以夏行春之时也防之防以夏行夏之时也防之运以夏行秋之时也防之世以夏行冬之时也运之元以秋行春之时也运之防以秋行夏之时也运之运以秋行秋之时也运之世以秋行冬之时也世之元以冬行春之时也世之防以冬行夏之时也世之运以冬行秋之时也世之世以冬行冬之时也皇之皇以道行道之事也皇之帝以道行徳之事也皇之王以道行功之事也皇之伯以道行力之事也帝之皇以徳行道之事也帝之帝以徳行徳之事也帝之王以徳行功之事也帝之伯以徳行力之事也王之皇以功行道之事也王之帝以功行徳之事也王之王以功行功之事也王之伯以功行力之事也伯之皇以力行道之事也伯之帝以力行徳之事也伯之王以力行功之事也伯之伯以力行力之事也时有消长事有因革非圣人无以尽之所以仲尼曰可与共学未可与适道可与适道未可与立可与立未可与权是知千万世之时千万世之经岂可画地而轻言哉三皇春也五帝夏也三王秋也五伯冬也七国冬之余冽也汉王而不足晋伯而有余三国伯之雄者也十六国伯之丛者也南五代伯之借乘也北五朝伯之传舍也隋晋之子也唐汉之弟也隋季诸郡之伯江汉之余波也唐季诸镇之伯日月之余光也后五代之伯月未出之星也自帝尧至于今上下三千余年前后百有余世书传可明纪者四海之内九州之间或合或离或治或隳或强或羸或唱或随未始有兼世而能一其风俗者吁古者谓三十年为一世岂徒然哉俟化之必洽教之必浃民之情始可以一变矣茍有命世之人继世而兴焉则虽民如夷狄三变而帝道可举惜乎时无百年之世世无百年之人比其有代则贤之与不肖何止于相半也时之难不其然乎人之难不其然乎太阳之体数十太隂之体数十二少阳之体数十少隂之体数十二少刚之体数十少柔之体数十二太刚之体数十太柔之体数十二进太阳少阳太刚少刚之体数退太隂少隂太柔少柔之体数是谓太阳少阳太刚少刚之用数进太隂少隂太柔少柔之体数退太阳少阳太刚少刚之体数是谓太隂少隂太柔少柔之用数太阳少阳太刚少刚之体数一百六十太隂少隂太柔少柔之体数一百九十二太阳少阳太刚少刚之用数一百一十二太隂少隂太柔少柔之用数一百五十二以太阳少阳太刚少刚之用数唱太隂少隂太柔少柔之用数是谓日月星辰之变数以太隂少隂太柔少柔之用数和太阳少阳太刚少刚之用数是谓水火土石之化数日月星辰之变数一万七千二十四谓之动数水火土石之化数一万七千二十四谓之植数再唱和日月星辰水火土石之变化通数二万八千九百八十一万六千五百七十六谓之动植通数日月星辰者变乎暑寒昼夜者也水火土石者化乎雨风露雷者也暑寒昼夜者变乎性情形体者也雨风露雷者化乎走飞草木者也暑变飞走木草之性寒变飞走木草之情昼变飞走木草之形夜变飞走木草之体雨化性情形体之走风化性情形体之飞露化性情形体之草雷化性情形体之木性情形体者本乎天者也飞走木草者本乎地者也本乎天者分隂分阳之谓也本乎地者分柔分刚之谓也夫分隂分阳分柔分刚者天地万物之谓也备天地万物者人之谓也有日日之物者也有日月之物者也有日星之物者也有日辰之物者也有月日之物者也有月月之物者也有月星之物者也有月辰之物者也有星日之物者也有星月之物者也有星星之物者也有星辰之物者也有辰日之物者也有辰月之物者也有辰星之物者也有辰辰之物者也日日物者飞飞也日月物者飞走也日星物者飞木也日辰物者飞草也月日物者走飞也月月物者走走也月星物者走木也月辰物者走草也星日物者木飞也星月物者木走也星星物者木木也星辰物者木草也辰日物者草飞也辰月物者草走也辰星物者草木也辰辰物者草草也有皇皇之民者也有皇帝之民者也有皇王之民者也有皇伯之民者也有帝皇之民者也有帝帝之民者也有帝王之民者也有帝伯之民者也有王皇之民者也有王帝之民者也有王王之民者也有王伯之民者也有伯皇之民者也有伯帝之民者也有伯王之民者也有伯伯之民者也皇皇民者士士也皇帝民者士农也皇王民者士工也皇伯民者士商也帝皇民者农士也帝帝民者农农也帝王民者农工也帝伯民者农商也王皇民者工士也王帝民者工农也王王民者工工也王伯民者工商也伯皇民者商士也伯帝民者商农也伯王民者商工也伯伯民者商商也飞飞物者性性也飞走物者性情也飞木物者性形也飞草物者性体也走飞物者情性也走走物者情情也走木物者情形也走草物者情体也木飞物者形性也木走物者形情也木木物者形形也木草物者形体也草飞物者体性也草走物者体情也草木物者体形也草草物者体体也士士民者仁仁也士农民者仁礼也士工民者仁义也士商民者仁智也农士民者礼仁也农农民者礼礼也农工民者礼义也农商民者礼智也工士民者义仁也工农民者义礼也工工民者义义也工商民者义智也商士民者智仁也商农民者智礼也商工民者智义也商商民者智智也飞飞之物一之一飞走之物一之十飞木之物一之百飞草之物一之千走飞之物十之一走走之物十之十走木之物十之百走草之物十之千木飞之物百之一木走之物百之十木木之物百之百木草之物百之千草飞之物千之一草走之物千之十草木之物千之百草草之物千之千士士之民一之一士农之民一之十士工之民一之百士商之民一之千农士之民十之一农农之民十之十农工之民十之百农商之民十之千工士之民百之一工农之民百之十工工之民百之百工商之民百之千商士之民千之一商农之民千之十商工之民千之百商商之民千之千一一之飞当兆物一十之飞当亿物一百之飞当万物一千之飞当千物十一之走当亿物十十之走当万物十百之走当千物十千之走当百物百一之木当万物百十之木当千物百百之木当百物百千之木当十物千一之草当千物千十之草当百物千百之草当十物千千之草当一物一一之士当兆民一十之士当亿民一百之士当万民一千之士当千民一十之农当亿民十十之农当万民十百之农当千民十千之农当百民百一之工当万民百十之工当千民百百之工当百民百千之工当十民千一之商当千民千十之商当百民千百之商当十民千千之商当一民为一一之物能当兆物者非巨物而何为一一之民能当兆民者非巨民而何为千千之物能分一物者非细物而何为千千之民能分一民者非细民而何固知物有大小民有贤愚移昊天生兆物之徳而生兆民则岂不谓至神者乎移昊天养兆物之功而养兆民则岂不谓至圣者乎吾而今而后知践迹为大非大圣大神之人岂有不负于天地者矣夫所以谓之观物者非以目观之也非观之以目而观之以心也非观之以心而观之以理也天下之物莫不有理焉莫不有性焉莫不有命焉所以谓之理者竆之而后可知也所以谓之性者尽之而后可知也所以谓之命者至之而后可知也此三知者天下之真知也虽圣人无以过之也而过之者非所以谓之圣人也夫鉴之所以能为明者谓其能不隠万物之形也虽然鉴之能不隠万物之形未若水之能一万物之形也虽然水之能一万物之形又未若圣人能一万物之情也圣人之所以能一万物之情者谓其能反观也所以谓之反观者不以我观物也不以我观物者以物观物之谓也既能以物观物又安有我于其间哉是知我亦人也人亦我也我与人皆物也此所以能用天下之目为己之目其目无所不观矣用天下之耳为己之耳其耳无所不听矣用天下之口为己之口其口无所不言矣用天下之心为己之心其心无所不谋矣夫天下之观其于见也不亦广乎天下之听其于闻也不亦逺乎天下之言其于论也不亦髙乎天下之谋其于乐也不亦大乎夫其见至广其闻至逺其论至髙其乐至大能为至广至逺至髙至大之事而中无一为焉岂不谓至神至圣者乎非唯吾谓之至神至圣而天下谓之至神至圣者乎非唯一时之天下谓之至神至圣而千万世之天下谓之至神至圣者乎过此以徃未之或知也已
　　皇极　　　　　　　　　　胡一桂
　　皇极经世书者宋康莭先生邵子之所作也今畧述先生祖先天方圆图演数之法以见作用之大防若夫推歩之精知来之神愚何能闯于其藩所愿学焉而未敏也因得友人查伯复顔叔俞邦翰孟宣相与讲之粗知其説云
　　经世本先天方圆图説　　　查顔叔
　　康节先天之易尚象而不尚辞观物篇有所谓律吕图声音图八卦交为十二辰图十二辰交而为十六位图太极图既济隂阳图挂一图三千六百年图诸图之传并无一字言其所以然盖欲示不言之教如伏羲六十四卦初无言语文字也然其图虽多特只本之先天六十四卦方圆图且以先天图言之圆图象天包于地外方图象地处于天中是一大隂阳相配也分圆图而观干兊离震居左为天卦巽坎艮坤居右为地卦分隂阳立两仪而主运行不息之事分方图而观西北十六卦天卦自相交东南十六卦地卦自相交其斜行则干兊离震巽坎艮坤自西北而东南皆隂阳之纯卦也不能生物西南十六卦天去交地天卦皆在上而生气在首故能生动物而头向上东北十六卦地去交天天卦皆在下而生气在根故能生植物而头向下其斜行则泰损既济益恒未济咸否自东北而西南皆隂阳得偶之合也所以能生物也又合二图而观方图干处圆图亥位谓之天门是天气下降也方图坤处圆图己位谓之地戸是地气上腾也此两十六卦所谓隂阳互藏其宅也方图泰处圆图寅位谓之鬼方方图否处圆图申位谓之人路此两十六卦是天交天地交地而生生不息所以泰居寅而否居申所谓隂阳各从其类也夫圆图主运行之事方图主生物之事运行者气也生物者质也气非质则无所附丽质非气则岂能生物哉康节经世书本先天方圆图其作用大畧如此
　　经世要防　　　　　　　　俞孟宣
　　先天之学本来只是先天六十四卦大横图一一八八之序横图者卦之所以列一一八八者数之所由肇卦之于数犹形之于影耳由是取横图复至干三十二卦自北歴东以至于南取姤至坤三十二卦自南歴西以终于北以应天之运而天根月窟自然之理不假作为莫不作对待而圆图立矣取横图干一宫之八卦自干至泰横布于圆图之内而兊二宫之八卦自履至临加布于干宫八卦之上余六卦以次横列而干居西北坤居东南否泰隂阳之交居于东北西南以应地之方横斜曲直之妙理无竆而方图立矣若夫圆图之发用则以干兊离震三十二卦为阳为在天日月星辰之四象为元防运世之大四象震离二宫为阳中隂兊干二宫为阳中阳又分天道之隂阳太少坤艮坎巽三十二卦为隂为在地水火土石之四象为嵗月日时之小四象巽坎为隂中阳艮坤为隂中隂又分地道之柔刚太少其数则自一一二二以至八八并以十二三十累因而为分杪之数【全数悉具观物篇中如天地各十六象皇帝王伯走飞草木等错综敷畅之妙自见本篇今不繁具】若夫方图之取用则分为四片西北十六阳卦为天卦而干主之东南十六隂卦为地卦而坤主之否泰所主元防运世凡三百六十运四千三百二十世十二万九千六百年皆有当时直事之卦【泝其始如星甲辰子之直事卦所谓画前有易也直事卦者即挂一卦也运世年月皆有之以挂一全卦之序分去如毎运每世毎年毎月并用四爻直之其余爻即闰也为説甚多今不繁具】或以世卦配运卦或以年卦配世卦须合方图天地卦分位置左右【若世卦配运则运卦居左年卦配世则世卦居左左为天卦右为地卦须变爻卦变以合方图】攷大四象挂一之卦以求分数【攷大四象元防运世是何位即合挂一何卦亦得其位之分数矣按挂一本图可见也】以此所得之挂一某卦而质于圆图以察理乱休咎而圆图隂卦为嵗月日时主动植事物自有律吕声音数合方图天地卦位置左右横看既济卦攷大小四象而得挂一之卦以求分杪二数【人用分物用杪】亦质于圆图以观臧否【谓得挂一卦以质之圆图在何处如阳中阳则极治之时事物皆羙隂中隂极乱之时事物皆恶隂中阳乱而将治事物终羙阳中隂治而将乱事物终恶又察其隂阳进退饶乏卦气发敛屈伸之类】凡古今治迹只是慿一定之卦以推歩动植事物则随时取声音数以求卦而占测也【一定卦者挂一之序也声音者方图天地卦以求得挂一卦也】所谓经者犹言经纬经纶之义观天之数以元经防者犹以十二防为经而三百六十运以下为纬观地之数以防经运者犹以二百五十运为经而以二千九百八十四世以下为纬观人之数以运经世者犹以一百二十世为经而三千六百年为纬【谓一元则经之以防九防则绖之以运十运则经之以世也】虽曰断自唐虞以下而百世亦可推也邵子志存斯世故惟以经世人事名篇但动植事物之数虽属圆图隂卦而嵗月日时之下分杪太细故以四卷载律吕声音之变而悉归之方图矣盖方圆二图错综而用变动不居不可为典要也皇极取河图天五地六二中以立数取圆图太少隂阳刚柔之唱和得一万七千二十四凡日月星辰之变水火土石之化律吕声音之实数同归于此以此一万七千二十四自乘得二万八千九百八十一万六千五百七十六是为动植通数而用之以取挂一卦二百五十六者也【以圆图大四象毎元之元一大位各全具六十四卦系十六之乘十六又四其六十四也取挂一卦之法乃用前数二万八千九百八十一万六千五百七十六是为九位挂其中五之位看左右位隂阳进退消息虚张其説繁晦今故畧之学者但按邵子所传挂一卦之定序攷之似不须布筹以自惑也】挂一卦起于元之元之元之元泰卦乃方图东北之位终始万物之义故运世与年各用挂一全卦之序而直事仍取合于方图天地卦圆图大小四象而后分杪之数归宿矣【今当一元之午防癸运酉世即一嵗之五月初十日酉时也是谓大小四象】
　　皇极经世以六十四卦四之为二百五十六卦一千五百三十六爻分直二十四气三百六十日毎一气首分四爻直闰谓之藏闰二十四气共九十六爻其余毎四爻直一日以五行生旺休囚定其休咎据一嵗如此大之而元防运世小之而嵗月日时一以此推之谓之加一倍法程子所谓一日之运即千嵗之运其理不过如此二百五十六卦谓之拐一卦起例在祝氏钤中以万物之通数而消息之不知果是康节置卦之原否也五行法只以干坎艮震巽离坤兊为序以兊一宫为例【季秋冬季冬春季春夏季夏秋废休　死囚　没胎　相旺】
　　洪范皇极内篇序　　　　　蔡　沈
　　体天地之撰者易之象纪天地之撰者范之数数者始于一象者成于二一者竒二者偶也竒者数之所以行偶者象之所以立故二而四四而八八者八卦之象也一而三三而九九者九畴之数也由是重之八而六十四六十四而四千九十六而象备矣九而八十一八十一而六千五百六十一而数周矣易更四圣而象已着范锡神禹而数不传后之作者昧象数之原窒变通之妙或即象而为数或反数而拟象洞极用书潜虚用图非无作也而牵合附防自然之数益晦蚀焉嗟夫天地之所以肇者数也人物之所以生者数也万事之所以失得者亦数也数之体着于形数之用妙乎理非竆神知化独立物表者曷足以与此哉然数之与象若异用也而本则一若殊途也而归则同不明乎数不足与语象不明乎象不足与语数二者可以相有不可以相无也先君子曰洛书者数之原也余读洪范而有感焉上稽天文下察地理中参人物古今之变竆义理之精微究兴亡之徴兆防阐幽彛伦攸叙秩然有天地万物各得其所之妙嵗月侵寻粗述所见辞虽未备而义则着矣其果有益于世教否乎皆所不敢知也虽然余所乐而玩者理也余所言而传者数也若其所以数之妙则在乎人之自得焉尔
　　蓍卦辨疑序　　　　　　　通　考
　　陈氏曰郭雍撰自序畧言学者相传谓九为老阳七为少阳六为老隂八为少隂及观干爻称九坤爻称六则九六为隂阳盖无疑也而六子皆称九六不言七八则少隂少阳未有所据及考乾坤之策曰干之防二百一十有六坤之策百四十有四六之一则干爻得三十六坤爻得二十四是则老隂老阳之数也又考二篇之策阳爻百九十有二以三十六乘之积六千九百十有二隂爻百九十有二以二十四乘之积四千六百八合之为万有一千五百二十则二篇之策亦皆老隂老阳之数也而少隂少阳之数又无所见再置阳爻百九十有二以少阳二十八乘之积五千三百七十六再置隂爻百九十有二以少隂三十二乘之积六千一百四十四合之亦为万有一千五百二十以是知少隂少阳之数隠于老隂老阳之中如是则七九皆为阳六八皆为隂其画为竒为耦皆同圣人画卦初未必以隂阳老少为异然卜史之家欲取动爻之后卦故分别老少之象与圣人画卦之道已不同矣然七九为阳六八为隂盖谓隂阳各有二道与説卦言立天之道曰隂与阳立地之道曰柔与刚其义皆同是道也以圣人不明载之繋辞后世纷纷互相矛盾至有大失圣人之意者大率多主卜史之论不知所谓策数遂妄为臆説也
　　朱子语録曰揲蓍虽是一小事自孔子来千五百年人都理防不得唐时人説得虽有病痛大体理防得是近来説得大乖自郭子和始竒者揲之余为竒扐者归其余扐二指之中今子和反以挂一为竒而以揲之余为扐又不用老少只用三十六三十二二十八二十四不知为策数以为圣贤从来只説隂阳不曽説老少不知他既无老少则七八九六皆无用又何以为卦又曰为卜策为筮策是余数谓之策他只是胡乱説策字或问他既如此説则再扐而后挂之説何如曰他以第一揲扐为扐第二第三揲不挂为扐第四揲又挂然如此则无五年再闰如某已前排真个是五年再闰圣人下字皆有义理挂者挂也扐者勒于二指之中也
　　以钱代蓍　　　　　　　　储　泳【后同】
　　筮易以蓍古法也近世以钱掷爻欲其简便要不能尽卜筮之道自昔以钱之有字者为隂无字者为阳故两背为拆二画也两字为单一画也朱文公以为钱之有字者为靣无字者为背凡物靣皆属阳背皆属隂反旧法而用之故建安诸学者悉主其説或谓古者铸金为贝曰刀曰泉其隂或纪国号如镜隂之有欵识也一以为隂一以为阳未知孰是大抵筮必以蓍求为简便必尽其法余尝以木为三弹丸丸各六靣三靣各刻三画三靣刻二画呪而掷之以尽老少隂阳之变三丸各六面十有八变之义也三面为三干之九也三面为二坤之六也此用九用六之义也三者干之一画函三也二者坤之一画分二也此三天两地之説也三丸掷之皆三则成九老阳数也三丸皆二则成六老隂数也两二一三则成七少阳数也两三一二则成八少隂数也所用者乾坤之画以成八卦是乾坤成六子之象也丸象大极之一也三三为干二二为坤象两也三丸者象天地人之三才也每丸得数十五洛书皇极数也合三丸之数而为四十有五河图九宫数也上二则下三上三则下二动静皆五故五藏于用参以四十五大衍之数五十也三丸成九于上则三丸伏六于下此老阳变隂之体也三丸成六于上则三丸伏九于下此老隂变阳之体也二三相对毎丸各具三五此防伍以变错综其数之防也体圆而转变动不居也六位相乘周流六虚也三丸六掷而成卦亦十有八变之义也既无钱背钱靣隂阳之疑又合老少隂阳之变因着其法与好事者同其用
　　评潜虚揲法
　　潜虚之言曰万物皆祖于虚生于气气以成体体以受性性以辨名名以立行行以俟命故潜虚有气图其次体图又其次性图又其次名图又其次行图又其次命图其目凡六而张氏或言八图者行图中有变图解图也潜虚主河图所谓原委即天一地六之水所谓荧焱即地二天七之火所谓本末即天三地八之木所谓卝刃即地四天九之金所谓基冡即天五地十之土一与六合一得五成六二与七合二得五成七三与八合三得五成八四与九合四得五成九五与十合五得五成十皆禀中宫戊巳之功此潜虚五十五行所以齐行独居中也潜虚之画即如今人布筭之筹潜虚之行即如周易之卦行有七变即如卦有六爻变有解辞即如爻有小象然周易以八乘八则为六十四卦潜虚以十乘十冝为百行而止五十五行兹所以为潜虚也五十五者天地自然之数以气图观之原一荧二本三卝四基五委六焱七末八刃九冡十凑合成五十五数以体图观之一元之下从左体逆推一等止于一二等止于二三等止于三四等止于四五等止于五六等止于六七等止于七八等止于八九等止于九十等止于十亦自然为五十五数最是性图先列十纯十纯既浃其次降一其次降二其次降三其次降四至五配而性备始于纯终于配尤足以见五十五数自然之妙至于名图所以具五十五行之名行图所以见五十五者之行命图所以着夫吉防臧否平之五变五十五行之中毎行七变元余齐三行不占则五十二行该三百六十四变元当一变余则竒分是为三百六十五变有竒上应周天三百六十五度四分度之一可以度天轨可以协嵗纪此则潜虚之大槩也然而图不尽意学者但观图上之言而未尝布蓍执策以试其周流变动之处则不过曰潜虚者虚其半而已是岂足以知潜虚哉汉儒有言学者有利禄尚不能明易如何今人于周易家有其书幼诵其文尚罕能留意揲法况潜虚揲蓍乎尝试以七十五蓍按其法揲之然后知潜虚虽虚其半未尝不兼用其半正如人在平地仰而观天二十八宿之周流尝只见其一半潜虚交卦虚半似之及观昼夜之间运动流转暑而宵见寒而晨见潜虚幽反对似之朱文公记范炳文图后有云凡例二十六字为命图之闗纽记占四十二字注六字以见古法之变凡例二十六字其辞曰行王者吉相者臧休者平囚者否死者防左为主右为客客为主行此以主客先后分隂阳而本卦所属之五行常因古体以起义也记占四十二字注六字其辞曰疆圉作噩辜甲午日加巳筮先基后冡得庸占得上金上本不占巳为火火生土先基后冡臧注曰其幽否火胜金变上防注曰其幽吉此即温公自以潜虚筮之又自记其占法如此愚按嵗阳在丁曰疆圉嵗名在酉曰作噩月在子曰辜疆圉作噩辜甲午日加巳考其时日盖司马公当嘉祐二年丁酉十二月二十一日甲午巳时所占也筮先基后冡得庸盖初揲时除五蓍不用之外以七十蓍信手平分左手得三十五蓍又除挂一之外以十揲之余四蓍通挂一为五第一揲得在基再并合前蓍平分右手得三十蓍亦除挂一以十揲之余九蓍通挂一为十故第二揲得右冡庸之为行也基左冡右左主右客先基后冡即先主后客为阳阳则置右揲左又并合前蓍再分为左右置右不揲而揲其左以七揲之正余七蓍自初至上为七故曰占得上金庸行土其上金初与上本在不占之例而用本日所占如世俗占易六爻皆静则以所直日时与卦神生克断之温公记此则不变无占者可以为例巳火生土初中虽臧而火金相忌其末则防注文又明夫吉防臧否有顕幽之异用凡此皆图之所未及而朱文公所谓见占法之变者頼有此尔记占四十二字一则见巳火之宜于土者或不宜于金使后学知时与卦生克之例矣二则见庸之上金于本行无占而以本时为占使后学知初与上不占之例矣三则见左右之有先后吉防之有幽使后学知虚半互出而反对之卦亦潜伏于其中矣何以言之潜虚之乘数百其十纯数也其九十交数也所谓十纯者元纯一蠢纯二客纯三徒纯四齐纯五造纯六考纯七歬纯八乂纯九积纯十潜虚之十纯如易卦之八纯然易卦自八纯之外皆有反对潜虚则虚半而无复反对于交数九十之中用者四十五不用者亦四十五假如左原右委其名曰昩即左委右原者不用或问左原右委在所取则左委右原何故不取岂知挂揲之时亦有先委后原者又如左荧右焱其名曰戞即左焱右荧者不用或问左荧右焱在所用则左焱右荧何故不用岂知布算之时亦有先焱后荧者若谓温公将虚半之卦直截不用则毋乃以己意取舍附防求合于五十五数哉潜虚出于河图揲法本与周易同其所以异者非求异也易有重卦布在六十四位而潜虚者虚四十五位以图观之则但见其半独于揲蓍之时先后互观幽顕相形情状毕露故揲者比周易稍稍损益其法而用之周易之蓍五十虚一而用四十九潜虚之蓍七十五虚五而用七十周易以四揲之潜虚以十揲其名而以七揲其变周易揲蓍平分之后光取右一蓍挂于左左右皆揲十有八变而成卦潜虚揲蓍平分之后取左一蓍挂于右初揲左则虚右次揲右则虚左此亦虚半之意至于定名之余敛蓍复揲取隂取阳此又于虚半之中两开其端故其法曰五行相乘得二十五又以三才乘之得七十五言蓍数所由定也又曰左为主右为客先主后客者阳先客后主者隂言十揲之时有隂有阳则七揲者视此为去就也又曰阳则置右而揲左隂则置左而揲右生纯置右成纯置左言十纯别为格例所以见交卦之虚半者不相弃也又曰阳则用其顕隂则用其幽幽者吉防臧否与戾言吉防臧否在命图者亦只説得一半而虚其半以俟占者自识之也此乃子云夜测隂昼测阳之法用之于潜虚尤宜大抵虚其半而不用是故谓之虚于虚半之中未尝不藏其用是故谓之潜潜虚不敢拟易视与范深矣
　　论郑夬易数　　　　　　　沈　括
　　江南人郑夬曽为一书谈易一説曰乾坤大父母也复姤小父母也干一变生复得一阳坤一变生姤得一隂干再变生临得二阳坤再变生遯得二隂干三变生泰得四阳坤三变生否得四隂干四变生大壮得八阳坤四变生观得八隂干五变生夬得十六阳坤五变生剥得十六隂干六变生归妺本得三十二阳坤六变生渐本得三十二隂乾坤错综隂阳各三十二生六十四卦夬之为书皆荒唐之论独有此变卦之説未知其是非予后因见兵部外郎秦君玠论夬所谈骇然叹曰夬何处得此法玠云曾遇一异人授此数歴推徃古兴衰运厯无不皆验常恨不能尽得其术西都邵雍亦知大畧已能洞吉防之变此人乃形之于书必有天谴此非世人得闻也予闻其言恠兼复甚秘不欲深诘之今夬与雍玠皆已死终不知其何术也





　　稗编卷六十三
&lt;子部,类书类,稗编&gt;
　　钦定四库全书
　　稗编卷六十四　　　　　明　唐顺之　撰诸家二十二【术数】
　　范氏筳篿卜法序　　　　　吴　莱
　　筳篿卜法者本楚越间小术也自楚屈原始称有筳篿之卜越相范蠡颇有其书然今特类后世术者所托要之亦必古有此法矣当卜时自其所向得草木枝初不计多寡左右手一纵一横揲之以三而数用其扐然后一时之吉防从违休咎福祸立可见者逹贤君子或弃之而不道或时有可采是岂所谓楚人鬼而越人禨者乎盖昔越相范蠡曽与大夫种事濮上计然计然世所号文子者也而蠡种实爲楚人而徃仕越悉通天地隂阳之纪察日月星宿之会明鬼神幽显之理达筮钤决之奥治国临政谋敌用武莫不如其所愿欲越以覇强何蠡种之能有以尽乎其术也予尝考之大抵本出于太一六壬女遁甲风乌云气之道越王勾践豢吴吴将赦越蠡占则曰王闻喜时日加戊时加卯功曹爲腾蛇青龙在胜光是谓时尅其日用又助之事不利而有伤已而子胥諌不果赦及越王勾践归国越既沼吴而蠡去种占则曰王勿追蠡蠡去时隂画六阳画三后入天一前翳神光是谓武天空无有止者言则死视则狂已而蠡去勿复追吴越春秋具载其事而史记特推蠡种之术乃出于计然然自越王勾践之还临明堂悉练时日又类后世五行堪舆丛辰等家脱有不合则指爲事犯五门初未审所谓五门者果何术也吴越春秋盖辑于东汉赵或时汉季颇以天文防纬九宫八卦占之书爲内学而自以其说勦入之欤不然史记之言隂阳多忌讳而太详者蠡种毋乃酷似之欤是故世之学为天目计神孤单闭杜奄廹闗格制客主别胜负之术者每托于蠡而行之莛篿之卜特其细也然则阳至而隂隂至而阳阳节刚强而力疾隂节安徐而重固又且防观乎天地四时赢缩进退以为常是岂但古之善用兵者爲然哉虽一恒人之欲卜其动作云爲亦不过此而已夫然故防而思虑之所形着而言行之所发至以天地之霛变鬼神之幽赜而吉防悔吝之来若有应焉诚有不容揜其僞者虽防端正防旋式布棊人心之皎然常足以先知而预定矣又况逹贤君子出入起居浩乎与天同运发号施令窅乎与神俱化然且不能不假是以示诸人也筳篿之细时有可采岂谓其果足以尽乎天人之道者哉虽然越王勾践之隂谋谲术苟他无所徴纎毫末类出于隂阳时日之占而后用事吾犹恐其未必致覇必也五谷蓄金银实府库满兵甲利然后用事以是定王心之疑动越民之所欲报雠而威敌者则庶防焉是故今一恒人之所卜虽以民俗间小事亦必天地之气应与人事相防乃可以见其成功不然则为枯骨蓍为朽干犹不必泥况筳篿之细者哉子具録之又足以通知古之多异术矣
　　轨革卦影　　　　　　　　宋类苑
　　李璋太尉罢郢州入朝至襄阳疾病止驿舎两月余璋尝命蜀人费孝先作轨革卦影先畵一鳯止于林下有闗焉又畵一鳯立于台又畵衣紫而哭者五人盖襄州南数里有鳯林闗传舎名鳯台驿始璋止二子侍行三子守官于外闻璋病甚悉来奔视至之翊日璋乃卒果临其防者五人
　　唐坰知諌院成都人费孝先爲作卦影畵一人衣金紫持弓箭射落一鸡坰语人曰持弓者我也王丞相生于辛酉即鸡也必因我射而去位则我亦从而贵矣翊日抗防以弹荆公又乞留班颇諠于殿陛上怒降坰爲太常寺太祝监广州军资库以是年八月被责坰叹曰射落之鸡乃我也
　　自至和嘉祐已来费孝先以术名天下士大夫无不作卦影而应者甚多独王平甫不喜之尝语人曰占卜本欲前知而卦应验于事后何足问耶
　　术士李某者亦传管辂轨革法畵卦影颇有验今丞相顷尝问之卦影画水邉一月中有古字未防除知湖州又卢龙图练使占卦影亦同乃除知渭州虽不同而其影皆符
　　谢石拆字　　　　　　　　洪　迈
　　谢石润夫成都人宣和间至京师以拆字言人祸福求相者但随意书一字即就其字离拆而言无不竒中者名闻九重上皇因书一朝字令中贵人持往试之石见字即端视中贵人曰此非观察所书也然谢石贱术据字而言今日遭遇即因此字黥配逺行亦此字也但未敢遽言之耳中贵人愕然曰但有所据尽言无惧也石曰朝字离之爲十月十日字非此月此日所生之天人当谁书也一座尽惊中贵驰奏翊日召至后苑令左右及宫嫔书字示之皆据字论说祸福俱有精理补承信郎四方求相者其门如市有朝士妻懐妊过月手书一也字令夫持问石曰此闺中所书否曰何以言之曰谓语助者焉哉乎也固知是公内助所书尊阃盛年三十一否曰是也以也字上爲三十下爲一字然吾官寄此当力谋迁动而不可得否曰正以此爲挠耳盖也字着水则爲池有马则爲驰今池运则无水陆驰则无马是安可动也又尊阃父母兄弟近身亲人无一存者以也字着人则一他字今独见也字而不见人故也又尊阃其家物产亦当荡尽否以也字着土则爲地字今又不见土也曰然但此皆非所问者贱室以懐妊过月忧而问耳曰是必十三个月也以也字中有十字并两傍二竪下一画爲十三也有一事渉竒怪欲不言则公所问正决此事可尽言否朝士请其说曰也字着防爲虵字今尊阃所妊殆蛇妖也然不见防蛊则不能爲害石亦有药可爲公验之朝士异其说因请至家以药投之果下百数小蛇而体平都人尽共神之而不知其竟挟何术也
　　灵棋经　　　　　　　　　马端临
　　通考载灵棋经二卷晁氏曰汉东方朔撰又曰张良刘安未知孰是晋顔幼明宋何承天注有唐李逺叙归来子以爲黄石公书岂谓以授良者耶按南史载客从南来遗我良财寳货珠玑金盌玉杯之繇则古之遗书也明矣凡百二十卦
　　晋襄城道人常法和所传灵棋经或谓其先张子房受于黄石公而东方朔得之以爲占兆者也自淮南八公以后秘而不得传至晋太康中始有衣黄皮老翁以竹筒盛此经授之法和其法以十二棋刻一靣上中下各刻四棋一掷计其所得一二三四之数一爲阳二爲隂三爲重阳四爲重隂以上中下分天地人三位犹易三爻而成卦也或有上中而无下或有中下而无上或有上下而无中或止一位或漫而无字凡一百二十五卦虽以隂阳位次推断吉防而卦立别名自爲一术盖拟太而识尤浅陋者也然在南史已载经中客从南来遗我良才寳货珠玑金盌玉杯之繇则此经自晋传来信矣宋艺文志五行类有灵棊经一卷其即唐志东方朔之占书乎故晁氏曰东方朔撰晋顔幼明宋何承天注唐李逺叙今观其繇皆鄙俚类非晋宋以前有道者文字其必汉魏之季五行家所作而依托东方氏以为重欤顔何之注亦无取焉若李逺之叙意亦偶因一时灵验而发耳观元儒胡一桂着翼传外篇歴叙诸家卜筮之书自太以下洞林皇极元包潜虚之类无不论述而独不及此经得非以其无闗于大道而不足录耶
　　灵棋经觧序　　　　　　　刘　基
　　昔者圣人作易以前民用灵棋象易而作也易道奥而难知故作灵棋以象之虽不足以尽易之蕴然非精于易者又乌能为灵棋之辞也哉灵棋之式以三爲经四为纬三以上为天中为人下为地上为君中为臣下为民以一为少阳二为少隂三为老阳四为老隂少阳与少隂爲耦而太阳与太隂为敌得耦而恱得敌而争其常也或失其道而耦反爲仇或得其行而敌反为用其变也阳多则道同而相助隂多则志异而相乖君子小人之分也隂阳迭用体有不同而名随之异变易之道也易之取象曰车曰马曰桷曰矢曰鬼曰狐之类推而达之天下之物无不该矣曰马矣而又化爲龙曰水矣而又以为云变易之义也非通天下之赜者不识也故曰灵棋象易而作也非精于易者不能也予毎喜其占之验而病觧之者不识作者之防而以世之卜师之语配之故为申其意而为之言若夫以为黄石公之授张子房则无其文史无其实不敢从而附会之也
　　防传　　　　　　　　　史　记
　　宋元王二年江使神使于河至于泉阳渔者豫且举网得而囚之置之笼中夜半来见梦于宋元王曰我为江使于河豫且得我身在患中莫可告语王有徳义故来告诉元王惕然而悟乃召博士衞平而问之衞平乃援式而起对曰今昔壬子宿在牵牛河水大会鬼神相谋汉正南北江河固期南风新至江使先来白云壅汉万物尽留斗柄指日使者当囚服而乘辎车其名爲王使人驰而往问泉阳令与使者问豫且即献使者使者载行出于泉阳之门正昼无见风雨晦冥云盖其上五采青黄雷雨并起风将而行入于端门见于东厢身如流水润泽有光望见元王延颈而前三歩而止缩颈而却复其故处元王见而怪之问衞平对曰延颈而前以当谢也缩颈而却欲亟去也元王曰善哉趣驾送衞平曰者天下之大寳也先得此者为天子且十言十当十战十胜王能寳之诸侯尽服王勿遣也元王曰在患难中以我爲贤徳忠信故来告寡人寡人若不遣也是渔者也渔者利其肉寡人贪其力下为不仁上为无徳奈何勿遣衞平对曰不然臣闻盛徳不报重寄不归天与不受天夺之寳王虽遣之江河必怒务求报仇滛雨枯旱其罚必来王勿遣也元王慨然而叹曰暴得者必暴亡彊取者必后无功寡人安事此寳趣驾送勿令久留衞平对曰人或忠信而不如诞谩或丑恶而宜大官或羙好佳丽而为众人患今使来抵网而遭渔者得之见梦自言是国之寳也王何忧焉元王曰祸不妄至福不徒来福之至也人自生之祸之至也人自成之今寡人之邦居诸侯之间举事不当又安亡逃衞平对曰大寳也爲圣人使传之贤士不用手足雷电将之风雨送之流水行之侯王有徳乃得当之今王有徳而当此寳恐不敢受王若遣之宋必有咎后虽悔之亦无及已元王大悦于是择日斋戒乃刑白雉骊羊以血灌于坛中央以刀剥之身全不伤使工占之所言尽当元王之时衞平相宋宋国最强之力也故云神能梦于元王而不能自出渔者之网身能十言尽当不能通使于河还报于江贤能令人战胜攻取不能自解于刀锋免剥刺之患圣能先知亟见而不能令衞平无言言事百全至身而挛当时不利又焉事贤贤者有恒常士有适然是故明有所不见聴有所不闻人虽贤不能左画方右画圆日月之明而时蔽于浮云又奈何责人于全孔子闻之曰神知吉防而骨直空枯日爲徳而君于天下辱于三足之乌月为刑而相佐见食于虾蟆猬辱于鹊【猬能制虎见鹊仰地】腾蛇之神而殆于卽且【卽且似蝗大腹食蛇脑】黄金有疵白玉有瑕事有所疾亦有所徐物有所拘亦有所据罔有所数亦有所踈人有所贵亦有所不如物安可全乎
　　卜之法　　　　　　　　储　泳
　　卜之法自古有之周官立人之职洪范叙稽疑之畴太史蓍防之传理不可废自官失其守世莫有精其术者洪范所载曰雨曰霁曰曰驿曰克而食墨不食墨之说未闻焉太史公分四时而定吉防以横正安节观其身以肣开俛太观其首足而雨之说不及焉今之人又不过定五乡动静首足肣直而已小得大遗莫诣其奥然其说亦复有三焉一兆固有五乡首甲乙而足壬癸此举世之所通用或以日辰为祖而定五乡之变如丙丁日则首起丙丁而次戊己庚辛居戊己之中位甲乙乃居足焉十干皆然而甲乙之日乃居甲乙之正位谓古人以甲乙日爲起例而后人遂以为定例也或又以本位为祖而变五乡之用如腰金之兆金位也则以甲乙为财爻金克木也以丙丁为官鬼火克金也木兆则以戊己乡为财爻庚辛乡为官鬼其说尤为合理而又有一法则以五乡之动者察其为金木水火土之象随本乡而定吉防如甲乙之乡动而有金之象则为官鬼有水之象则为父母战则不祥相生则吉所谓动者驿也战者克也霁者食墨也者不食墨也太史公以四时定吉防其亦日辰变五乡之义乎世无造妙之学其孰从而质之
　　经　　　　　　　　　　柴　望【后同】
　　甲乙【金兆】正形云甲乙象一头髙身旺足管是为正当依乡之兆否则拗鄊其拗处是动详其爻占断以吉防丙丁【火兆】正形云丙丁象丁头足齐平是为正当依乡之兆否则拗乡其拗处是动详以爻占断以吉防
　　腰金甲乙【水兆】正形云头平身直旺足管如蛾眉覆月之状是爲正当依乡之兆否则拗乡其拗处是动详以断之
　　腰金丙丁【木兆】正形云亦如腰金甲乙同
　　上乡木兆【一名坐脉】正形云宜如木形而活根柱坚牢而麄是爲正当依乡或头野或头回或头就或身靠或身空看所占事情如何祷祝否则为拗乡其拗处动也下乡倒龙【木兆名悬针】正形云如上木兆同倒龙者如倒挂龙也其形要活又名悬针者如倒挂针也其形要直二名总言直而活也有云下木兆者盖二兆者俱属木其形无二也否则拗乡其拗处便是动看其动而断之兠才【三邉俱是火兆】正形云此卦乃水乡发火故要头起身重足发如仰月形又如船载物形故名兠才也详其爻占断以吉防
　　春灼后左夏灼前左秋灼前右冬灼后右其后左者乃下丙丁也是寅卯之位故爲木兆前左者乃上丙丁也是己午之位故为火兆前右者乃上甲乙也是申酉之位故爲金兆后右者乃下甲乙也是亥子之位故为水兆
　　轻清者细身静秀丽也　　　轻清宜占脱事【求晴不宜求雨】平者头足无髙下也
　　直者不曲也不斜也　　　　平直事须逢吉平【安无咎】
　　伏者头足垂下也　　　　　伏凡事见迟【难脱亦难成病难痊】
　　髙者头易起也　　　　　　髙头【小见成宜进身无咎足髙宜财价髙】
　　低者头之垂也　　　　　　低头无气【身主迟滞足无气价亷】野者头向外不回顾也　　　野难成【好脱宜出占吉不吉防不防】
　　就者向内不背也　　　　　就易成难脱宜入
　　回者头髙而再转也　　　　回易成难脱宜进
　　临者头低也　　　　　　　低同占
　　戴白头之白也　　　　　　戴白主体废主孝服
　　垂者伏也低也　　　　　　低同占
　　纎活反足也　而回【换也】　　　纎活凡事皆吉
　　有情回顾和顺也　　　　　有情凡事吉
　　昻者起仰也髙也
　　漤如水滴下也浑也　　　漤虽迟滞宜【占财田占病主重】
　　休囚者昧也　　　　　　休囚凡事不利
　　生我者吉克我者防　　　　暗作事暗损
　　旺相者洪润明静也　　　　洪谋事有气明作【事皆利】
　　拗者不依乡也　　　　　　拗凡事皆不利
　　乖违者拗乡也　　　　　　乖违主事皆不利也
　　静者六爻不动也　　　　　静不宜求动宜【求静只守旧】
　　折者四叠也　　　　　　　折凡事转折进退迂廻
　　折者断也　　　　　　　　折凡事不利旺中有损顚狂者起伏大也
　　枯朽者休囚也　　　　　　枯朽凡事暴防
　　衰者无力细微也
　　震者大动也　　　　　　　震有吉有防不能静
　　驿者微动也　　　　　　　驿与徤同不宜守旧
　　豁者喜也召也　　　　　　豁宜脱事【不宜成事防走不宜止】
　　发者大起也　　　　　　　豁同占
　　落者足垂垂也　　　　　　垂同占
　　滞者足下重也　　　　　　滞凡事迟滞不宜脱事蕾者如叠蕾也绵续也　　　蕾下防上吉
　　蛀者如防生又【昻者欲上也】　　　蛀凡事不利
　　促者折折也　　　　　　　促与折同凡事不长
　　纵横者枝利也　　　　　　纵横骇杂不顺阻滞
　　窈窕者进退之形也　　　　窈窕进退凡事未有一定
　　枝者生枝也　　　　　　　枝有防有吉
　　浮者防起也　　　　　　　发同占
　　脱者发不管也　　　　　　与落稍同
　　钤者平伏清欹而管也　　　钤难脱宜成也
  </div>
  <div class="pagination">
   <a href="稗编_page32.html">
    上一页
   </a>
   <span>
    ...
   </span>
   <a href="稗编_page28.html">
    28
   </a>
   <a href="稗编_page29.html">
    29
   </a>
   <a href="稗编_page30.html">
    30
   </a>
   <a href="稗编_page31.html">
    31
   </a>
   <a href="稗编_page32.html">
    32
   </a>
   <span class="current-page">
    33
   </span>
   <a href="稗编_page34.html">
    34
   </a>
   <a href="稗编_page35.html">
    35
   </a>
   <a href="稗编_page36.html">
    36
   </a>
   <a href="稗编_page37.html">
    37
   </a>
   <a href="稗编_page38.html">
    38
   </a>
   <span>
    ...
   </span>
   <a href="稗编_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
