<!DOCTYPE html>
<html>
<head>
    <meta charset="UTF-8">
    <title>图书编 - 第 185 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 185 页/共 220 页</h1>
    <div class="content"><子部,类书类,图书编,卷一百一>
　　社稷坛
　　坛建于午门之右制二成四靣石阶各三级上成用五色土随方筑之坛西砌瘗位四靣开櫺星门西门外西南建神库库南为神厨北门外为拜殿外天门四座西门外南为宰牲亭国初太社太稷建于宫城之右异坛同壝洪武三年坛北建祭殿拜殿以备风雨十年改建阙右同坛同壝先是社主用石半埋土中稷不用主至是埋石主于坛之正中并稷更设神牌而丹漆之永乐中京师坛成制如之
　　歳仲春秋上戊祭太社稷于社稷坛东太社西太社皆北向配北后土勾龙氏西向后稷氏东向凡国有大事则祭告国初太社太稷异坛同壝北向勾龙后稷配社石主半埋土中稷不设主洪武元年令风雨斋宫望祭三年建祭殿于坛北又北拜殿十年更祭社稷于阙右同坛同壝坛二成四出陛用五色土如其方色埋石主于坛中比祭设神牌北向是年以礼官张筹议罢勾龙后稷配配以仁祖西向一坛合祀后撤仁祖配太祖永乐中京师坛成位设如故仁宗又奉成祖配嘉靖九年世宗皇帝谕礼官奉太祖成祖配位藏大寝仍以勾龙后稷配先是高皇帝曰古人以社为五土之神稷为五谷之神土主发生五谷用之以生而乃一围之中各坛而祭是土谷不合于生生之意也行礼之时先社固宜而又先奠社配乃行稷神之礼此果合人情乎于是合祀更正奠献国朝祭社稷仪节
　　【事例】洪武元年定社稷配祀歳仲春秋上戊日祭社稷于西南郊其坛壝石主并依仪在京官给祭物各府州县官给米三石
　　三年诏京师于坛北建祭殿五间又北建拜殿五间以备风雨祭祀
　　七年定府州县社稷祭正配皆少牢已而罢配十年本部议社稷合社稷共为一坛皆设木主而丹漆之祭则设于坛上祭毕复奉贮于库
　　二十九年令陪祭未入流官用祭服
　　【祭期】歳仲春秋上戊日行事
　　【斋戒】前三日三献官散斋二日于别寝致斋一日于祭所散斋理事如惟不吊丧问疾不作乐不判署刑杀文书不行刑罚不预秽恶事致斋惟祭事得行其余悉断执事人贠斋各一日于祭所
　　【省牲】执事者引献官至省牲位南立执事者自门东宰牲西行过献官前省讫执事以豆二取毛血
　　【献官】在省城者布政司官主祭府不别祭县附府者亦如之
　　【仪注】正祭日将行礼起鼓初严遍燃令庭燎香烛鼓再严执事者各序立于两阶鼓三严赞引引各献官立俟行礼　通赞唱　执事者各执其事　陪祭官各就位　献官各就位　瘗毛血　迎神鞠恭拜兴拜兴拜兴拜兴平身　奠帛　行初献礼　赞引唱诣洗所　搢笏　出笏　诣酒罇所　司罇者举羃酌酒　诣司社神位前　跪　搢笏　奠帛　献爵　出笏　俯伏兴平身　诣司稷神位前　跪搢笏　奠帛　献爵　出笏　俯伏兴平身　诣读祝位　跪　　通赞唱　众官皆跪　赞引唱　读祝　通引同唱　俯伏兴平身　赞引唱　复位通赞唱　行亚献礼　赞引唱　诣酒罇所　司罇者举羃酌酒　诣司社神位前　跪　搢笏　献爵出笏　俯伏兴平身　诣司稷神位前　跪　搢笏　献爵　出笏　俯伏兴平身　复位　通赞唱行终献礼　赞引唱　诣酒罇所　司罇者举羃酌酒　诣司社神位前　跪　搢笏　献爵　出笏俯伏兴平身　复位　通赞唱　饮福受胙赞引唱诣饮福位　搢笏　跪　饮福酒　受胙　出笏俯伏兴平身　复位　通赞唱　鞠叅拜兴拜兴平身　彻馔　送神　鞠恭拜兴拜兴拜兴拜兴平身读祝者捧祝进帛者捧帛各诣瘗所　望瘗　赞引唱　诣望瘗位　通赞唱　焚帛一段　焚帛二段礼毕
　　【祝文】维　年歳次　月　朔　日【某】申【某】衙门【某】官【某】等敢昭告于司社之神司稷之神曰惟神赞辅皇祗发生嘉谷粒我蒸民万世永頼时当仲【春秋】礼严【告祀报谢】谨以牲帛醴齐粢盛庶品式陈明荐尚飨
　　社稷总论
　　按周礼小司徒凢建国立其社稷封人凢封国设其社稷之壝社土神稷谷神白虎通曰人非土不立非谷不食土地广博不可偏敬也五谷众多不可一一而祭也故封土立社有土之尊五谷之长故封稷而祭之也祭法共工氏之子曰后土能平九土故祀以为社厉山氏之子曰农能殖百谷周弃继之故祀以为稷此盖以其有功于土谷祀土谷之神则以之配食焉耳周制诸侯立三社大夫以下立一社祭法诸侯为百姓立社曰国社大夫以下成羣立社曰置社国社者今之县羣社也置社者今所谓里社也不言稷者举社则稷从之陈氏礼书曰稷非土无以生土非稷无以见生生之泽故祭社必及稷以其同功均利而养人也诗载芟春祈也良耜秋报也汉高帝初起祷丰枌榆令天下立灵星祀后稷灵星龙星左角曰天田农祥也光武二年令郡县皆置社稷令长侍祠牲用羊豕隋文帝开皇初郡县社稷春秋二仲月并以少牢祭百姓亦各为社唐天寳四载定社稷为大祀宋自京师至州县皆有社稷而社主不以石礼部言社稷不屋而坛受霜露风雨以逹天地之气故用石主取其坚久从之于是社主以石为之形如钟长二尺五寸方一尺剡其上培其半瘗坎于坛之北壬地春秋二祭刺史县丞初献上佐县丞亚献州博士县簿尉终献牲用少牢致斋三日服用常服正配坐尊各二笾豆各八簠簋各二爼三从祖笾豆各二簠簋爼各一绍兴元年命春秋二仲及腊前为三祭元太祖三十年立社稷国朝洪武元年令郡县置社稷七年定府州县社稷祭正配皆少牢已而罢配颁降图式社稷同坛夫孔门为宰已有社稷为重言务民义必言敬鬼神鬼神固莫先于社稷矣自上世以来惟社稷天下得通祀我高祖稽酌前代之制立坛设壝品式仪数至周至慎颁行郡邑然而有司知毖恤者鲜矣
　　歴代社稷
　　颛帝祀共工氏子勾龙为社烈山氏子柱为稷高辛氏唐虞夏皆因之商汤为旱迁柱以周弃代之欲迁勾龙无可继者故止周制天子立三社稷法云王为羣姓立社曰大社于库门内之西立之王自为立社曰王社于籍田立之亾国之社曰毫社庙门之外立之诸侯立三社祭法云诸侯为百姓立社曰国社于臯门之西立之自为立社曰侯社亦于籍田中立之而亦立毫社大夫以下立一社祭法云大夫以下成羣立社曰置社今之里社也但立名虽异其神则同皆以勾龙配之稷周弃配社者五土之神稷者于五土之中特指原隰之祗援神契曰稷者原隰之中能生五谷之祗也社坛在东稷坛在西俱北面坛筑墙开四靣门天子之社则以五色土各依方色为坛广五丈诸侯则但用当方之色为坛皆植木以表其处又别为主以象其神大夫以下皆但以其地所宜之木而立之汉高帝初起祷丰枌榆社二年东撃项籍还入关因命县为公社后四年天下定诏御史令丰谨理枌榆社其后又令县常以春三月及腊祠后稷平帝时王莽奏建立社稷自高祖除秦社稷立汉社稷时已有官社以夏禹配而未立官稷至此始立之稷种谷树徐州牧歳贡五色土一斗后汉光武建武二年立大社稷于洛阳在宗庙之右皆方坛无屋有墙有门而已二月八月及腊一歳三祀皆大牢具使有司祠郡县皆置社稷太守令长侍祠牲用羊豕惟州所治有社无稷以其使官也魏自汉后但大社有稷官社无稷故常二社一稷也至明帝景初中立帝社明帝祭社但称皇帝晋武帝大康九年诏曰社实一神其并社之祀东晋元帝建武元年又依京洛立二社一稷宋仍晋旧无所改作梁社稷在大庙西依晋元帝所创有大社帝大稷凡三坛至大同初又加官社官稷为五坛陈依梁而帝社以三牲首余以骨体荐粢盛为六饭粳以敦稻以牟黄粱以簠白粱以簋黍以瑚粢以琏后魏天兴二年置太社太稷帝社于宗庙之右为方坛四陛以二月八月日用戊皆以太牢勾龙配社周弃配稷并有司侍祠北齐立大社帝社大稷三坛于国右每仲春仲秋元辰及腊皆以太牢祭焉皇帝亲祭则司农卿省牲进熟司空亚献司农献终后周立社稷于左帝亲祠则冡宰亚献宗伯终献隋文帝开皇初建社稷并列于含光门内之右仲春仲秋吉戊各以一太牢祭牲色用黒仲冬下亥又腊祭之州郡县二仲月并以少牢祭百姓亦各为社唐社稷亦于含光门之右仲春仲秋二时戊日祭大社大稷社以勾龙配稷以后土配武太后天授三年九月为社至长安四年三月制社依旧用八月神龙元年改先农坛为帝社坛于大坛西立帝稷坛礼同大社大稷其坛不备方色异于大社又其年五月诏于东都建置大社天寳三载二月诏社稷列为中祀颇紊大猷自今以后升为大祀
　　宋制祀大社大稷为大祀每歳春秋二仲月及腊日奉之其常祀州县惟春秋二祭




　　图书编卷一百一
　　钦定四库全书
　　图书编卷一百二
　　明　章潢　撰
　　祀岳鎭海渎天下山川城隍总叙
　　岳镇海渎之祀虞舜以四仲月廵狩而祭四岳东岳曰泰山四岳之所宗也故又曰岱宗南岳曰衡山西岳曰华山北岳曰恒山而未言五岳王制曰天子祭天下名山大川五岳四凟始有五岳之称盖以中岳嵩山并列也又周小宗伯兆四望于四郊郑谓四望为五岳四镇四渎四渎者江河淮济四镇者东曰沂山西曰岳山南曰会稽北曰医无闾也诗序又曰廵狩而祀四岳河海则又有四海之祭焉盖天子方望之事无所不周而岳镇海渎在诸侯封内者诸侯亦各以其方祀之秦罢封建岳渎皆领于祀官及汉复诸侯则侯国各自祀其封内山川而天子无所预焉武帝时诸侯或分或废五岳皆在天子之邦至宣帝时岳始有使者持节侍祠之礼矣由魏及隋岳镇海渎皆即其地立祠命有司致祭唐宋之制则有命本界刺史县令之祠又有因郊祀而望祭之祠又有遣使之祠焉元遣使祀岳镇海渎分东南西北中为五道其天下山川之祀则虞书曰望于山川偏于羣神周颂曰懐柔百神周官小宗伯兆山川丘陵坟衍各因其方王制凢山川之小者其祭秩视伯子男刘向谓山川能生物出云雨施润泽品类以百数故视伯子男也其在诸侯封内者诸侯又自祭之如楚祭睢漳晋祭恶池齐祭配林是已及秦罢封建则皆领于天子之祠官焉由汉唐以及宋元岳镇海渎之外皆有其余山川之祀若其城隍之事莫详事始先儒谓既有社矣不应复有城隍故唐李阳氷缙云城隍记谓祀典无之惟吴越有之尔然成都城隍祠太和中李徳裕所建张说有祭荆州城隍文杜牧有祭黄州城隍文不独呉越为然又芜湖城隍祠建于呉赤乌二年高齐慕容俨梁武陵王祀城隍皆书于史则又不独唐而已宋以来其祀徧天下或锡庙额或颁封爵至或迁就附会各指一人以为神之姓名如镇江庆元宁国太平华亭芜湖等郡邑皆以为纪信隆兴贑袁江吉建昌临江南康皆以为灌婴是也张说祭荆州城隍文曰致和产物助天育人张九龄祭洪州城隍文曰城池是保甿庶是依则前代崇祀之意有在矣国朝既于方丘以岳镇海渎天下山川从祀复于春秋清明霜降日遣官専祀岳镇海渎天下山川于国城之南而以京师及天下城隍附祭焉至于外郡山川亦列祀典若国有所祈祷则又遣使降香専祀于其本界之庙若夫山川之在王国城隍之在郡县者则自以时致祭








<子部,类书类,图书编,卷一百二>
<子部,类书类,图书编,卷一百二>
<子部,类书类,图书编,卷一百二>








　　山川坛
　　呉元年间坛址无可考今坛在洪武门外正南不知创自何年约地百余畆周圈以墙四靣各立圈门一所内设坛崇三尺许坛覆以殿屋七门左右斜廊各三间转角俱西两庑房十间环接前殿五间歳以仲秋择日祭太歳风云雷雨五岳曰镇四海四渎钟山之神于殿内夏冬二月附京畿山川之神于东庑春秋二月附都城隍之神于西庑前殿之左稍南立具服殿三间又东而北立旗纛殿五间坛之西北皆神库厨井之所当坛之西墠崇尺许为先农坛而坛之前籍田所也东圏门外又围以墙北坛墙纵如横之差狭直东门外东圏门一座近门向南立祠祭署署之前皆平地时艺黍稷稻以供歳祀洪武三年建山川坛祭太歳风云雷雨岳镇海渎钟山之神于殿内祭四月将京畿山川都城隍之神于东西庑二十一年后各役于南郊祔祭山川坛但举秋祭永乐年京师祭亦如之嘉靖八年始特祭太歳月将而诸神别祭之十八年定月日如今礼








<子部,类书类,图书编,卷一百二>
　　祭神祗【旧名山川】
　　【事例】洪武元年诏立春后丑日祭风师于东北郊立夏后甲日祭雨师雷师于西南郊祭风师雨师给米三石二年封京师及天下城隍神
　　三年正岳镇海渎城隍诸神号又奏准自今遣官祭山川坛诸神春用惊蛰后三日秋用秋分后三日献官及倍祀执事官皆前期斋戒三日七年令祭山川诸神于春秋仲月上旬择日后又以孟春
　　郊祀时诸神既预祭坛内一定以仲秋祭社稷后择日祭
　　十四年令祭山川诸神文职长官行事武官不得预军民指挥使司自祭之
　　二十一年令歳仲秋中旬择日祭山川坛
　　二十九年令陪祭未入流官用祭服
　　嘉靖十一年厘正祀典改山川坛为天神地祗坛改叙云雨风雷
　　【祭期】歳仲春秋上旬择日行事【今定上巳日】
　　【献官】同社稷　【斋戒】同社稷　【省牲】同社稷
　　【仪注】正祭日将行礼起皷初严遍燃燎香烛皷再严执事者各序立于两堦皷三严赞引引各献官立竢行礼
　　通赞唱　执事者各司其事　陪祭官各就位　献官就位　迎神　鞠躬拜兴拜兴拜兴拜兴平身奠帛行礼献礼　赞引唱　诣洗所　搢笏　出笏　诣酒罇所　司罇者举羃酌酒　诣云雨风雷神位前　跪　搢笏　奠帛　献爵　出笏　俯伏兴平身　诣境内山川神位前　跪　搢笏　奠帛献爵　出笏　俯伏兴平身　诣城隍神位前　跪搢笏　奠帛　献爵　出笏　俯伏兴平身　诣读祝位　跪　通赞唱　众官皆跪　赞引唱　读祝通引同唱　俯伏兴平身　赞引唱　复位　通赞唱　行亚献礼　赞引唱　诣酒罇所　司罇者举羃酌酒　诣云雨风雷神位前　跪　搢笏　献爵出笏　俯伏兴平身　诣境山川神位前　跪　搢笏　献爵　出笏　俯伏兴平身　诣城隍神位前跪　搢笏　献爵　出笏　俯伏兴平身　复位通赞唱　行终献礼　赞引唱　诣酒罇所　司罇者举羃酌酒　诣云雨风雷神位前　跪　搢笏献爵　出笏　俯伏兴平身　诣境内山川神位前跪　搢笏　献爵　出笏　俯伏兴平身　诣城隍神位前　跪　搢笏　献爵　出笏　俯伏兴平身复位　通赞唱　饮福受胙　赞引唱　诣饮福位搢笏　跪　饮福酒　受胙　出笏　俯伏兴平身复位　通赞唱　鞠躬拜兴拜兴平身　彻馔　送神　鞠躬拜兴拜兴拜兴拜兴平身　读祝者捧祝进帛者捧帛　各诣疗所　望燎　赞引唱　诣望燎位　通赞唱　焚帛者一段至七段【皆唱】礼毕【祝文】维　年歳次　月　朔　日【某】申【某】衙门【某】官【某】等敢昭告于云雨风雷之神境内山川之神城隍之神曰惟神主司民物叅赞天地化机发育有功考于古今歴代有春告之礼今当一歳之初农事将兴谨以牲醴庶品用伸告祭所冀风雨以时年歳丰稔民物咸遂军旅【府县用四境】皆安尚飨
　　又【秋报】
　　惟神主司民物防赞天地化机发育有功歴代相承有秋报之礼今农事告成谨以牲帛醴齐粢盛庶品用伸报祭尚飨
　　按周礼以槱燎祀风师雨师东汉令郡邑皆以丙戌日祀风师于戍地以己丑日祀雨师于丑地牲用羊豕王制诸侯祭名山大川之在其地者唐制诸郡风伯坛在社坛之东雨师坛在社坛之西用羊一笾豆八簠簋六天寳五载诏祝雨师宜以雷师同坛宋风师一壝二十五歩雨师雷师二坛同壝政和中有司言社稷五祀先荐爓次荐熟风师雨师止荐熟从之元以立春后丑日祭风师立夏后甲日祭雨师雷师国朝加祀云以雨所繇兴也山川歴代惟四望未有坛城隍自三国以来因事而祭代有其文其立祠则见于唐李德裕之在成都宋以来天下通祀高祖洪武元年令郡县各立山川坛制与社稷同嘉靖九年奉制更神之序曰风云雷雨行乎天山川丽乎地其气则相感相成以育万物成歳功而阜民用报祀之典咸不可畧也城隍民之卫也为民举祀故虽有庙复列于坛盖国朝祀典视前代益周矣
　　歴代山川
　　黄帝祭山川为多虞氏秩于山川徧于羣神周制四坎坛祭四方以血祭五岳以埋沉祭山林川泽一歳凡四祭一者谓迎气时二者郊天时三者大雩时四者大防时皆因以祭之秦并天下令祠官所常奉名山大川鬼神可得而序于是自崤以东名山大川祠山曰大室恒山泰山防稽湘山水曰淮济春以脯酒为歳祷因冸冻秋涸冻冬塞其牲用牛犊各一牢且圭币各异自华以西名山七曰华山薄山岳山岐山呉山鸿冡渎山蜀之岷山也名川四曰河祠临晋沔祠汉中湫渊祠朝那江水祠蜀亦春秋冸涸祷塞如东方山川而牲亦牛犊圭币各异而四大冡鸿岐吴岳皆有尝禾其河皆有尝醪此皆在雍州之域近天子都故加车一乗駵驹四防浐沣涝泾渭长水皆不在大川数以近咸阳尽得比山川祠而无车乗駵驹之加汉孝文十二年五谷不登诏增修山川羣祀武帝因廵狩礼其名山大川用驹者悉以木偶马代行过亲祠者乃用驹后汉章帝元和二年诏祀山川百神应礼者魏文帝黄初三年礼五岳四渎咸秩羣祀瘗沉圭璋宋孝武帝大明七年六月有司奏奠祭霍山殿中郎丘景先议宜使大常持节牲以大牢之具羞用酒脯时谷礼以赤璋纁币器用陶匏借用茆席梁令郡国有五岳者置宰祀三人及有四渎者若海应祀者皆以孟春仲冬祀之后魏明元帝立五岳四渎庙于桑干水之隂春秋遣有司祭其余山川诸神三百二十四所每歳十月遣祠官诣州镇徧祀有水旱灾厉则牧守各随其界内而祈谒王畿内诸山川有水旱则祷之又武帝南征造恒山祀以大牢浮河济祀以少牢过岱宗祀以大牢遂临江登歩而还后周大将出征遣大祝以羊一祭所过名山大川隋制东镇沂山西镇呉山南镇防稽山北镇医无闾山冀州镇霍山并就山立祠祀四海东海于会稽县界南海于南海镇南并近海立祠及四渎并取侧近巫一人主其洒扫并令多植松栢唐武徳贞观之制五岳四镇四海四渎年别一祭各以五郊迎气日祭之东岳岱山祭于兖州东镇沂山祭于沂州东海祭于莱州东渎大淮祭于唐州南岳衡山祭于衡州南镇防稽山于越州南海于广州南渎大江于益州中岳嵩山于洛州西岳华山于华州西镇呉山于陇州西海及西渎大河于同州北岳恒山于定州北镇医无闾山于营州北海及北渎大济于洛州其牲皆用大牢祀官以当界都督刺史充先天二年封华岳神为金天王开元十三年封泰山神为天齐王天寳五载封中岳神为中天王南岳神为司天王北岳神为安天王六载河渎封为灵源公济渎封为清源公江渎封为广源公淮渎封为长源公防稽山为永兴公岳山为成徳公霍山为应圣公医无闾山为广宁公八载闰六月封大白山为神应公其九川镇山除大诸岱外并宜封公十载正月以东海为广德王南海为广利王西海为广润王北海为广泽王分命卿监诣岳渎及山取三月十七日一时备礼兼册祭其祭仪具开元礼
　　宋初縁旧制祭东岳泰山于兖州西岳华山于华州北岳恒山于定州中岳嵩山于河南府干德六年有司言祠官所奉止四岳令案祭典请祭南岳于衡州东镇沂山于沂州南镇防稽山于越州西镇呉山于陇州中镇霍山于晋州东海于莱州南海于广州西海河渎并于河中府北海济渎并于孟州淮渎于唐州其江渎凖显德五年敕祭于扬州子江口今请复祭于成都府北镇医无闾山在营州界未行祭享从之【此后望祭北镇于定州北岳祠】政和三年太常寺言大中祥符中封五岳为帝四海为王独五镇封爵尚仍唐元丰八年始封西镇呉山为成德王而未及四镇诏并从之封王然封帝封王各奉玉册置立庙殿俨然人形貌垂旒端冕衣裳而坐又各立后殿于其后祭山川统论
　　按舜嵗周方岳所至柴望秩于山川而传曰天子祭天下名山大川五岳【东泰南霍西华北恒中嵩山也】视三公四渎【江河淮济】视诸侯山川视子男秩之谓也盖望之以祀而秩其牲币祝号之次第其礼亦不茍矣曷故哉刘向说苑尝言之五岳能大布云雨焉能大敛云雨焉云触石而出肤寸而合不崇朝而雨天下施德博大故视三公也四渎能荡涤垢浊焉能通百川于海焉能出云雨千里焉为施甚大故视诸侯也山川能出物焉能润泽物焉能生云雨焉为恩虽多而品以百数故视子男也【郑康成注周礼四望之说与此颇合若郑司农杜预许损之则甚戾矣】然则四望之祭其可已乎自秦防学礼典废坠所祠祭山川皆因其防观所至与封禅求仙则及之而其领之祠官以歳时致祭且杂以滛祠者大率多秦中山川也至汉则名山大川之在侯国者不领于天子之祠官必俟齐淮南常山之国废及济北地而后举五岳之祭非古义也
　　陵祀
　　每嵗圣旦元旦清明中元霜降冬至分遣勲戚大臣祭长献景裕茂泰康永陵于天寿山清明霜降则百官陪拜愍忌专遣祭章皇后景皇后孝懿皇后陵亦如之此天寿山祀典也基运翔圣神烈纯德诸陵祀典载南太常志及天人志中嘉靖十年有建议迁显陵天寿山者廷臣极论其不可遂斥之十五年以宪宗母孝肃周皇后孝宗母孝穆纪皇后献皇帝母孝恵邵皇后不得祔庙宜祔陵殿乃奉孝肃于裕陵孝穆孝惠于茂陵合享之罢三后奉慈殿之祭十七年南祔献皇后于显陵累朝春秋陵祀皇帝间率后妃亲诣行礼凡亲王来京及之国则有谒辞之祭按春雨秋霜之感列圣并降而世宗躬修陵祀尤数故陟降兴思旷仪具举观于三后之祔陵殿盖深体三宗之心而曲遂之也至如陵山松栢一枝一柯戒勿擅动圣心所寓周且逺矣岂特享荐之勤尔哉
　　墓祭总论
　　按五经无墓祭之文而上陵之礼三代以前虽不经见然自汉以后歴代相承率不敢废非不敢也盖不忍也光武凡三幸长安皆有事于十一陵蔡邕曰闻古不墓祭朝廷有上陵之礼始为可损今见其仪察其本意乃知孝明帝至孝恻隐不可易唐开元礼有天子上陵仪注又歳有清明设祭朔望时节之祀又行于春秋歳以为常我朝上陵之礼歳凡三举清明也中元也冬至也每遇行礼文武诸司各遣官一员而以亲王或驸马主祀事天下无事天子于清明日亦或一行其藩或来朝者亦许谒孝陵在南京内外臣僚有事经过者必先拜谒否则有罪
　　国朝五祀【附】
　　周礼五祀春祀万夏祀灶秋祀门冬祀行六月祀中歳一徧祀以顺五行为其有居处出入饮食之用祭之所以报德也而祭法又以司命泰厉并为七祀郑注礼记月令曰凡祭五祀于庙汉初祭族人炊于宫中而谓之灶后汉立五祀万门井中霤有司掌之礼颇简于社稷唐初唯祭中霤开元祀祭七祀各因时享祭之于庙庭司命万以春以夏门厉以秋行以冬中霤以季夏时享之日太庙令布神席于庙庭西门之内道南东向北上设酒尊于东南罍洗又于东南一献而止宋制七祀为小祀用羊一豕一不行饮福元丰四年详定礼文所言近祭七祀皆非礼制请立春祭万于庙室万外之西祭司命于庙门之西立夏祭于庙门之东季夏土旺日祭中霤于庙门之中立秋祭门及厉于庙门外之西立冬祭行于庙之西皆用特牲更不随时享分有事司摄事以太庙令摄礼官服必冕献必荐熟亲祠及腊享依旧礼徧祭从之设位于殿下横街之北道东西向北上元制附祭七祀神位于庙庭中街之东西向其分为四时之祭并与宋同唯中霤则附于七月之祭特祭则徧设之每位笾豆各二簠簋各一尊二爼二国朝用周制惟祭五祀于歳中腊享通祭于庙门外其笾豆各四簠簋各一尊二共羊一豕一
　　祭厉
　　【事例】按祭法王祭泰厉诸侯祭公厉大夫祭族厉泰厉谓古帝王无后者此鬼无所依归好为民作祸故祀之也公厉谓古诸侯无后者诸侯称公其鬼为厉故曰公厉族厉古诸大夫无后者鬼也族众也大夫众多其鬼无后者众故曰族厉又士丧礼疾病祷于厉郑氏谓汉时民家皆秋祠厉则此祀又逹于民也春秋传曰鬼有所归乃不为厉然则鬼乏祭享而无所归则其为害也必矣古者七祀于前代帝王诸侯大夫之无后者皆致其祭岂无所为而然哉后世以为渉于滛謟非礼之正遂不举行而此等无依之厉乃或依附土木为民祸福以邀祀享者盖无足怪国朝于京都则祭泰厉于王国则祭国厉于各府州县则祭郡邑厉于里社则祭乡厉而于天下之滛祀一切屏除使之无所归依者不失祭享其为民除害之意可谓至矣
　　【祭期】郡邑厉皆一年二祭【春以三月清明日冬以十月初一日】乡厉则一年三祭【春以清明后三日秋以十月十五日冬以十月三日】
　　【祭物】凢祭用少牢羊三豕三米三石
　　【仪注】先期三日主祭官斋沐更衣【用常服】备香烛酒果诣本处城隍发告文通赞唱鞠躬拜兴拜兴平身诣神位前跪进爵献爵奠爵俯伏兴平身复位鞠躬拜兴拜兴平身焚告文礼毕至日设城隍位于坛上设无祀鬼神牌于坛下左右【如府则曰本府境内无祀鬼神】解牲体置于器同羮饭等铺设各鬼神位前执事者陈设毕通赞唱执事者各就位主祭官就位鞠躬拜兴拜兴拜兴拜兴平身诣神位前跪三献酒俯伏兴平身复位读祭文讫鞠躬拜兴拜兴拜兴拜兴平身以祭文同纸钱焚讫唱礼毕
　　祭郡厉【州县仿此】
　　维【某】年【某】月【某】日【某】府官【某】遵奉礼部符又为祭祀本府阖境无祀鬼神等众事该钦奉皇帝圣防普天之下后土之上无不有人无不有鬼神人之道幽明虽殊其理则一故天下之广兆民之众必立君以主之君总其大又设官分职于府州县又于每一百户内设一里长以统领之上下之职纪纲不紊此治人之法如此天子祭天地神祗及天下山川王各府各县祭境内山川及祀典神祗庶民祭其祖先及里社土谷之神上下之礼各有等第此事神之道如此尚念防防之中无祀神鬼昔为生民未知何故而殁其间有遭兵刃而横伤者有死于水火盗贼者有被人取财而逼死者有被人强夺妻妾而死者有遭刑祸而负屈死者有天灾流行而疫死者有为猛兽毒虫所害者有为饥饿冻死者有因战闘而殒身者有因危急而自缢者有因墙屋倾頺而压死者有死后无子孙者此等鬼魂或终于前代或殁于近世或兵戈扰攘流移于他乡或人烟断絶久缺其祭祀姓名冺没于一时祀典无闻而不载此等孤魂死无所依精魄未散结为隂灵或倚草附木或作为妖怪悲号于星月之下呻吟于风雨之时凡遇人间节令心思阳世魂杳杳以无归身堕沉沦意悬悬而望祭兴言及此怜其惨凄故勅天下有司依时享祭在京都有泰厉之祭在王国有国厉之祭在各府州有郡厉之祭在各县有邑厉之祭在一里又各有乡厉之祭期于神依人而血食人敬神而知礼仍命本处城隍以主此祭钦奉如此今【某】等不敢有违谨设于城北以【三月清明日十月初一日】置备牲醴羮饭专祭本府阖境无祀神鬼等众灵其不昧来享此祭凡我一府境内人民倘有忤逆不孝不敬六亲者有奸盗诈伪不畏公法者有抝曲作直欺压良善者有躱避差徭靠损贫户者似此顽恶奸邪不良之徒神必报于城隍发露其事使遭官府轻则笞杖决断不得号为良民重则徒流绞罪不得生还乡里若事未发露必遭隂谴使举家并染瘟疫六畜田蚕不利如有孝顺父母和睦亲族畏惧官府遵守礼法不作非为良善正直之人神必逹之城隍隂加防佑使其家道安和农事顺序父母妻子保守乡里我等阖府官吏人等如有上欺朝廷下枉良善贪财作弊蠧政害民者灵必无私一体昭报如此则鬼神有鍳察之明官府非謟谀之祭尚飨祭告城隍文
　　【某】府遵奉礼部符文为祭祀本府无祀神鬼事该钦奉圣防普天之下后土之上无不有人无不有鬼神人鬼之道幽防虽殊其理则一今国家治民事神已有定治尚念防防之中无祀神鬼昔为生民未知何故而殁其间有遭兵刅而横伤有死于水火盗贼者有被人取财而逼死者有被人强夺妻妾而死者有遭刑祸而负屈死者有天灾流行而疫死者有为猛兽毒虫所害者有为饥饿冻死者有因战闘而殒身者有因危急而自缢者有因墙屋倾頺而压死者有死后无子孙者此等鬼魂或终于前代或殁于近世或兵戈扰攘流移于他乡或人烟断絶久缺其祀祭姓名泯没于一时祀典无闻而不载此等孤魂死无所依精魄未散结为隂灵或倚草附木或作为妖怪悲号于星月之下呻吟于风雨之中凡遇人间节令心思阳世魂杳杳以无归身堕沉沦意悬悬而望祭兴言及此怜其惨凄故勅天下有司依时享祭命本处城隍以主此祭镇控坛塲鍳察诸鬼等类其中果有生为良善误遭刑祸死于无辜神当逹于所司使之还生中国来享太平之福如有素为凶顽身死刑宪虽获善终亦出侥幸者神当逹于所司屏之四裔善恶之报神必无私钦奉如此今【某】等不敢有违谨于某年【某】月【某】日于城北设坛置备牲酒羮饭享祭本府无祀神鬼等众然幽明异境人力难为必资神力庶得感通今时移文于神先期分遣诸将召集本府阖境鬼灵等众至日悉赴坛所普享一祭神当钦承勅命镇控坛塲鍳察善恶无私昭报为此合行移牒请照验钦依施行
　　按祭法王及诸侯大夫皆有厉祭王曰泰厉诸侯曰公厉大夫曰族厉国朝洪武三年令郡邑及乡都皆立厉坛尝考之传曰鬼有所归乃不为厉为坛以祭祀之有所归不为民厉也王政恤民则逹于无告恤祀则逹于无归非所为仁之至义之尽乎
　　祭旗纛【守御官主祭文官不预】
　　凡各处守御官俱于公后筑坛立旗纛庙设军牙大纛神位春祭用惊蛰日秋祭霜降日祭物用羊一豕一帛一【白色】祝一香烛酒菓先期各官斋戒一日至日守御长官武服行献礼若出师则取旗纛以祭班师则仍置于庙仪注与社稷同【仍望燎瘗毛血与风云雷雨等神同祝文】某年某月　朔　日【某】官【某】敢昭告于旗纛之神惟神之灵实壮威武【某】等钦承上命守御兹土惟【仲春季秋】谨以牲醴庶品用伸常祭尚飨
　　诸祀总论
　　书曰先王顾諟天之明命以承上下神祗洪范八政三曰祀大宗伯之职以吉礼祀邦国之鬼神祗故祭天曰燔柴祭地曰瘗埋祭山林川泽曰貍沉祭风师雨师曰槱燎祭四方百物曰疈辜是类是祃师祭也既伯既祷马祭也除恶之祭为祓防福之祭为防告事求福曰祷絜意以享为禋祷雨为雩祷晴为禜是以圣王为之典礼民之精爽不贰齐肃聪明者神或降之乃有神明之宫各司其序不相乱也歴代仁君罔不徧走羣望咸秩无文故神农播种始诸饮食致恭鬼神颛帝亦洁诚以祭祀其后成汤至于帝乙罔不明德恤祀所以隂阳和而万物遂也以今攷之在古有雩祭之礼有朝日夕月之礼有祀山川之礼有六宗之礼有七祀之礼有司寒之祭有蜡腊之祭夫雩者何也月令仲夏之月命有司祀祈山川百源大雩帝用盛乐乃命百县雩祀百辟卿士有益于民者以祈谷实若国大旱则师巫帅巫而舞雩汉承秦雩坛礼废后汉自立春而至于立秋郡国上雨泽若少则公卿官长以次行雩礼以求雨东晋穆帝制雩坛梁天监中停柴燎而用坎也唐武德初孟夏雩祀昊天上帝于圜丘贞观雩祀于南郊开元旱则大雩此雩祭之礼也夫日月之礼何也周制以柴祀日月星辰日坛曰王宫月坛曰夜明王搢大圭执镇圭缫借五采五就以朝日凡祭日月歳有四焉迎气之时祭日于东郊祭月于西郊一也二分祭日月一也郊之祭天配天而主日配以月三也月令十月祭天宗各祭日月四也汉武始郊天一朝日夕月攷周法其后常于以郊太畤质明出行宫东向揖月魏文帝以为非尊天之道明帝春始朝日于东郊秋夕月于西郊始得古礼唐二分朝日夕月于国城东西柳子厚为御史主祀事将朝日其寮问曰古人夕朝日而已今而曰祀朝日何也柳曰古者旦见曰朝暮曰夕故诗曰邦君诸侯莫肯朝夕左传曰百官承事朝而不夕礼记曰日入而夕赵文子砻其椽张老夕智襄子为室美士茁夕皆暮见也汉仪夕则两郎向闼拜谓之夕即亦出是名也故曰大采朝日少采夕月义曰春朝日秋夕月此朝日夕月之礼也夫祀山川之礼何也周制以血祭祭五岳之神以貍沉祭山林川泽一歳凡四祭迎气一也郊天二也大雩三也大蜡四也礼神之玉两珪有邸五寸牲用少牢各随方色酌用五献秦并天下令祠官所当奉名山大川鬼神可得而序者自崤以东名山大川六曰太室嵩高也常山泰山防稽湘山水曰济曰淮自华以西名山七曰华山薄山岳山岐山呉山鸿渎山名川四曰河祠临晋沔祠汉中湫泉祠朝那江水祠蜀汉孝文増修山川羣祀武帝因廵狩其礼名山大川后汉章帝诏祀山川百神应礼者唐武德贞观之制五岳四镇四海四渎年别一祭各以五郊迎气日祭之此礼山川之礼也夫六宗者何也通典曰周制祀昊天上帝则服大裘而冕祀五帝亦如之又云以禋祀祀昊天上帝汉兴于甘泉汾隂立坛禋六宗孔光刘歆等以干坤六子为六宗后汉安帝立六宗祀时欧阳说谓六宗者在天地四方之中为上下四方之宗郑以星辰司中司命风师雨师为六宗马融曰万物非天不覆非地不载非春不生非夏不长非秋不收非冬不藏孔安国按孔丛子孔子之说谓埋少牢于大昭祭时也相近于坎坛祭寒暑也王宫祭日夜明祭月幽宗祭星雩宗祭水旱是为六宗贾逵以为天宗三日月星也地宗三河海岱也魏明帝立六宗祀祀六子之神晋罢其祀刘邵以为太极冲和之气为六气之宗后魏立六宗祀孝文诏祀天皇大帝及五帝之神通典谓张廸以六代帝王张髦以宗庙三昭三穆三等并不堪録后魏孝文以天皇大帝五帝为六宗于义为当崔灵恩三礼释义宗谓六宗之神诸儒所释义各不同义虽不同亦各有通月令孟冬祈于天宗卢植注云天宗六宗之神李邰谓六宗上不及天下不及地旁不及四方在六合之中晋虞喜别论曰地有五色大社象之总五为一则成六六为地数刘昭称孔丛子之言若果如夫子所说则后儒无复纷然正谓未必然耳至昭以六宗为祭祀则穿凿甚矣惟晋司马彪曰周礼无六宗之兆祭法无六宗之文不宜特立祀也此六宗之说也夫七祀者何也商制天子祭五祀周制王为羣姓立七祀曰司命曰中曰国门曰国行曰泰厉曰戸灶诸侯为国立五祀大夫立三祀士立二祀庶人一祀两汉魏晋立五祀井皆与焉白虎通云戸灶门井中霤唐开元制礼祭七祀各因时享祭之于庙庭司命戸以春灶以夏门厉以秋行以冬中霤以季夏夫五祀见于周礼礼记仪礼杂出于史传多矣特祭法以司命泰厉为七祀而左传家语则以为重该脩熈黎勾龙之五官月令以五祀为门行戸灶中霤白虎通刘昭范高堂隆之辈以五祀为门井戸灶中霤郑氏释大宗伯之五祀则用左传家语之说释小祝之五祀则用月令之说释王制之五祀则用祭法之说隋唐参用月令祭法之说五祀祭行及李林甫之徒复修月令冬亦祀井而不祀行此七祀之礼也夫司寒者何也月令仲春之月天子乃鲜羔开氷先荐寝庙郑注云祭司寒而出氷春秋传【昭四年】曰古者日在北陆而藏氷西陆朝觌而出之其藏之也深山穷谷凅隂冱寒于是乎取之其出之也朝之禄位賔食丧祭于是乎用之其藏也黑牡秬黍以享司寒其出之也桃弧棘矢以除其灾其出入也时食肉之禄氷皆与焉唐制先立春三日用黑牡秬黍祭司寒之神于氷室凿井而藏之仲春开氷此司寒之礼也【司寒防北方之神故物皆用黒】大蜡腊者何也郊特牲云天子大蜡八先啬也司啬也农也邮表畷也猫虎也坊也水庸也昆虫也伊耆氏始为蜡蜡也者索也歳十二月合聚万物而索飨之也蜡之祭也主先啬而祭司啬也祭百种以报啬也飨农及邮表畷禽兽仁之至义之尽也迎猫为其食田防也迎虎为其食田豕也祭坊与水庸事也黄衣黄冠而祭息田夫也八蜡以记四方四方年不顺成八蜡不通以谨民财也顺成之方其蜡乃通以移民也既蜡而收民息已故既蜡君子不兴功郑氏曰息民与蜡异则黄衣黄冠而祭为腊必矣正义曰先蜡后息民是息民为腊与蜡异也夏曰嘉平商曰清祀周曰太蜡蔡邕月令章句曰总谓之腊籥章国祭蜡则歌豳颂击土皷以息老物罗氏蜡则作罗襦秦汉曰腊季冬之月星囘歳终隂阳以交劳农太享腊唐贞观季冬寅日蜡祭百神于南郊宋朝建隆初有司言以火德王请以戍日为腊元丰六年蜡祭日郊各为一坛以祀其方之神而息民祭在蜡祭之后此蜡腊之礼也其他在秦则有陈寳祠有伏祠有八神祠汉则有蚩尤祠灵星祠髙媒祠太室祠宋朝承唐制又祀九宫贵神于东郊用太祠礼东南曰招揺正东曰权星东北曰太隂正南曰天一中央曰天符正北曰太一西南曰摄提正西曰咸池西北曰青龙景祐二年章得象详定江渊之说随每年贵神飞棊之方旋定祭位从之然所谓太乙者又有十神太乙之名如曰五福天乙之号君基神基民基之号此皆杂祭之类也虽然古人先恤民而后致力于神盖以民为神之主也文帝切于爱民而谓禬禳之事足以佑民也广坛塲増圭币除秘祝之官以为祈福其为事也舛矣宣室之问未遑他事而急于鬼神之问岂以鬼神之福能有以隂助斯民乎迨至武帝又甚焉而其心则为已不为民矣廵海而求神人筑宫而封太一祝吏祠官相望于名山大川之上一切妄祭滛祠以徼福于已百姓困而国用竭福何有于已哉终汉之末一歳凡三万七千祠胡广谓班固郊祀志宜去鬼神仙道之语置韦贤宗庙迭毁议于其中则其祀事庶得以类相从矣夫孟坚合宗庙之议而专主于郊祀固未为得至于汉武之滛祀以为后世戒其防深矣安得以去为哉
　　三祀因革
　　三祀有昔尝举行而今罢者曰大禘曰大享曰祈谷曰雩曰帝社稷曰神祗曰先圣先师曰先蚕曰金海大禘盖行于嘉靖十五年于时羣臣皆禘德祖上不从或曰禘颛顼上亦不从曰可称皇初祖帝神勿主名五歳一禘于太庙而奉太祖配焉先一日令中书官书皇初祖帝神牌位于太庙至日设太庙殿中祭毕燎牌位寻罢大享盖始于嘉靖十七年世宗皇帝欲宗祀皇考以配上帝乃撤南郊大祀殿建大享殿是秋殿未成乃大享于宫右干隅极寳殿祈谷亦于极寳殿其始也行大享殿则孟春上辛日也后改于极寳殿以惊蛰日也大雩先是世宗皇帝欲于奉天殿中行秋报礼丹陛上行大雩礼后用礼官言建崇雩坛于圜丘之东如雨泽愆期则祷焉帝社稷歳以仲春秋次戊日祈报于帝社帝稷嘉靖十年上命垦西苑空地艺五谷建恒裕仓储以供粢盛遂建帝社帝稷坛于豳风亭西以祀焉神祗盖嘉靖十一年定云师雨师风伯雷师为天神岳镇海渎基运翔圣神烈天寿纯德五山京畿并天下名山大川为地祗建二坛于先农之坛歳祭以仲秋中旬其在国初建山川坛祭太歳风云雷雨岳镇海渎及神烈钟山配以京畿山川四季月将及都城隍永乐京师建坛成位如进祀天寿于钟山之下嘉靖则别祀大歳月将城隍特建二坛以祀神祗以上俱隆庆元年罢先圣先师盖祀于文华殿皇师伏羲氏神农氏轩辕氏帝师陶唐氏有虞氏王师夏禹王商汤王周文王武王俱南向先圣周公先师孔子东西向以歳仲春秋开讲先一日祀起于嘉靖初年寻罢先蚕盖嘉靖九年建坛于北郊皇后祀先蚕十年改筑坛于内苑以仲春吉巳日祀二十七年罢金海则司海水府司舟三神遣本寺卿行礼嘉靖十四年建金海祠于涌泉亭以祀隆庆元年罢不行之礼亦载者圣制不敢遗也又大雩祈谷先王勤民丰国之念也大禘先王报本追远之意也古之制也故存之以表昭代信古崇祀云

</div>
    <div class="pagination">
<a href="图书编_page184.html">上一页</a><span>...</span><a href="图书编_page180.html">180</a><a href="图书编_page181.html">181</a><a href="图书编_page182.html">182</a><a href="图书编_page183.html">183</a><a href="图书编_page184.html">184</a><span class="current-page">185</span><a href="图书编_page186.html">186</a><a href="图书编_page187.html">187</a><a href="图书编_page188.html">188</a><a href="图书编_page189.html">189</a><a href="图书编_page190.html">190</a><span>...</span><a href="图书编_page186.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
