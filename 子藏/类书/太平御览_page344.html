<!DOCTYPE html>
<html>
<head>
    <meta charset="UTF-8">
    <title>太平御览 - 第 344 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 344 页/共 737 页</h1>
    <div class="content">袁弘《後汉记》曰：崔る诣窦宪，始及门，宪倒屣迎之，曰：“吾受诏交公，公何得薄哉！”
《魏志》曰：文帝引故汉太尉杨彪，待以客礼。诏曰：“乃祖以来，世著名节，年过七十，行不逾涯，可谓老成人矣，所宜宠异，以彰旧德。其赐公延处杖。”
又曰：太祖北征乌丸，未至，先遣使辟田畴，又命田豫喻指。畴戒其门下趋治装。门人谓曰：“昔袁公慕君，礼命五至，君义不屈；今曹公使一来，而君若恐弗及者，何也？”畴叹而应之曰：“此非君所识。”遂随使者到军，署司空户曹掾，引见咨谈。明日出令曰：“田子泰非吾所宜吏者。”即举茂才，随军。
又曰：管宁遇天下乱，往辽东投公孙度。度虚馆以待之。
又曰：钜鹿张，字子明，养志不仕。广平太守卢毓到官三日，纲纪白承，前致板谒，毓教曰：“张先生所谓上不事天子，下不友诸侯，岂此板谒所可光饰哉！”但遣主簿奉书致羊酒之礼。
又曰：太祖北征柳城，过涿郡，令曰：“北中郎将卢植，名著海内，举为儒宗，乃国之栋也。孤到此州，嘉其馀风。《春秋》之义，贤者之後，有异於人。亟遣丞掾修饰坟墓，并致薄酹，以彰厥德。”
又曰：王粲徙长安，左中郎将蔡邕见而奇之。时邕才学显著，贵重朝廷，常车骑填巷，宾客盈座。闻粲在门，倒屣迎之。粲至，年既幼弱，容状短小，一坐尽惊。邕曰：“此王公孙，有异才，吾不如也。吾家书籍文章，尽当与之。”
《吴志》曰：孙策得张昭甚悦，谓曰：“吾方有事於四方，待子不得轻矣。”乃上为校尉，待以师友之礼。
又曰：硕邵年二十，起家为豫章太守。下车，礼先贤徐孺子之墓，优待其後。
又曰：吕蒙疾发，孙权迎置内既欲数见，又恐其劳动，常穿壁瞻之。
又曰：太守王明以虞翻为功曹，孙策征会稽，复命为功曹，待以交友之礼
《蜀志》曰：先主得诸葛亮，情好日密。关羽、张飞不悦，先主解之曰：“孤之有孔明，犹鱼之有水也。”
又曰：诸葛亮《表》曰：“先帝不以臣卑鄙，猥自枉屈，三顾臣於草庐之中，咨臣以当世之务。”
萧子□《晋书》曰：明帝以太常桓荣为五更，躬式其闾，亲行养老之礼。
崔鸿《北凉录》曰：沮渠蒙逊令曰：“秘书郎中敦煌刘彦明学冠当时，道先区内，可授玄虚先生，拜以三老之礼，起陆沉观於东苑以处之。
崔鸿《前凉录》曰：宋纤，字令文。不应州郡辟命，惟与阴齐好友善。太守杨宣画其象於阁，出入视之。
崔鸿《前秦录》曰：苻坚要结英豪王景略、吕婆、楼强、汪梁平等，皆有王佐之才。坚并倾身礼之，以为股肱羽翼。
《管子》曰：桓公在位，管仲、隰朋侍立，有间，二鸿飞而过，桓公叹曰：“仲父！今彼鸿鹄，有时而南，有时而北，有时而往，有时而来，寡人之有仲父，犹飞鸿之有羽翼。”
《孔丛子》曰：子鱼居卫，与张耳、陈馀相善。会陈胜、吴广自立为王，耳、馀并为之将。遂言之陈王，大悦，遣使者赍千金，加束帛，以车三乘迎之。子鱼遂往，陈王郊迎而执其手，议时务。
《孟子》曰：舜见帝，帝馆於贰室，迭为宾主，是天子而交匹夫。用下敬上，谓之贵贵；用上敬下，谓之尊贤。其义一也。
《韩子》曰：文王伐崇，与大夫谋，袜系解，视左右，而自结之。
又曰：齐桓公时有处士小臣稷，桓公三往见之，不得见。公曰：“吾闻布衣之士而轻爵禄，虽万乘无以异；万乘之主不好仁义，亦无以下布衣之士。”於是五往，乃得见。
《董子》曰：禹见耕者五耦而式，过十室之邑而下，见山仰之，见谷俯之，避有道德之人，避俗之士也。
《淮南子》曰：淮南王安养士数千人，其中高才八人。
又曰：一目之罗不可以得鸟，无饵之钩不可以得鱼，遇士无礼不可以得贤。
《吕氏春秋》曰：魏文侯见段干木，立倦而不敢息；及见翟黄，踞於堂而与之言。翟黄不悦。文侯曰：“段干木官之则不肯，禄之则不受。今汝欲官则相至，欲禄则上卿，既受吾爵，又责吾礼，无乃难乎？”
《韩诗外传》曰：周公摄天子位七年，布衣之士执贽所师见者十人，所友见者十二人，穷巷白屋所先见者四十九人，时进善者百人，教士者千人，官朝者万人。当此之时，诚使周公骄而且吝，则天下贤士至者寡矣。
又曰：楚襄王遣使者持金千斤，白璧百双，聘庄子欲以为相。庄子曰：“独不见未入庙之牲乎？衣以文绣，食以刍豢，出则清道而行，止则居帐之内，此岂不贵乎？乃其不免於死，宰执旌居前或持在後。当此之时，虽欲为孤犊，从鸡鼠游，岂可得乎！仆闻之，左手据天下之国，右手刎其吭，愚者不为也。”
环济《吴记》曰：皇太子登，字子高。上为选置师傅，妙简俊秀。於是诸葛恪、张休、顾谭、陈表等以选入侍，诵讲诗书。其待接僚属以布衣之礼，与忄谷、休、谭等咸同舆而载，或共床而寝。
刘纟舀《先圣本纪》曰：伊尹耕於有莘之野，王驰往见之，彭氏子谏曰：“伊尹贱人，可徒致之，君无辱车乘。”王曰：“夫一草之本，可已天子病者，天子犹欣喜食之，子诚不欲药人病也。”遂黜彭氏之子。
皇甫士安《高士传》曰：老莱子，楚人。耕於蒙山之阳，葭为墙，蓬为屋，板木为床，蓍艾为席。或言楚王，楚王遂至老莱子之门曰：“寡人愚陋，独守宗庙，先生幸临之。”老莱子曰：“仆山野之人，不足以守政。”
又曰：亥唐者，晋人也。晋平公时，朝多贤臣，祁奚、赵武、师旷、叔向皆为卿大夫，名显诸侯。唐独守道不官，隐於穷巷。平公闻其贤，致礼与相见，而请事焉。平公待於门，唐曰入，公乃入，唐曰坐，公乃坐，唐曰食，公乃食。唐之食公也，虽疏食菜羹，公不敢不饱。
又曰：朝福也者，涿郡人。以行义修洁著名。昭帝时，大将军霍光秉政，表显义士，诏郡国条奏行状天下，得福等五人。福治义最高，以德行，徵至京兆，病不进。
《会稽典略》曰：范蠡，字少伯，越之上将军也。本楚宛三户人，被佯狂，倜傥负俗。文种为宛令，遣吏奉谒。吏还，曰：“范蠡本国狂人，生有此病。”种笑曰：“吾闻士有贤圣之资，必有佯狂之义；内有独见之明，外有不知之毁。此固非二三子之所知也。”驾车而往。蠡知种之必来，谓兄嫂曰：“今日有客，愿假衣冠。”有顷，种至，抵掌而谈，旁人观者耸听。
《说苑》曰：邹子说梁王曰：“伊尹，有莘氏之媵臣，汤立以为三公；管仲，城阴之狗盗，齐桓以为仲父；百里奚乞食於路，穆公委之以政；宁戚叩辕行歌，桓公任之以国；太公望出夫朝歌之屠，年七十而相周，九十而封齐。故《诗》云：绵绵之葛，在於旷野。良工得之，以为；良工不得，枯死於地。”
又曰：齐桓公设庭燎，为士之欲造者，期年而士不至。东野鄙人有以九九之术见者，桓公曰：“九九足以见乎？”对曰：“臣非以九九为足以见也，臣闻主君设庭燎以待士，期年而士不至。夫士之所以不至者，君天下贤君也，四方之士皆自谓不及君，故不至也。夫九九薄能耳，而君犹礼之，况贤於九九者乎！”桓公曰：“善。”乃因礼之。期月，四方之士相携而至矣。
又曰：齐桓公使管仲治国，管仲对曰：“贱不能临贵。”公以为上卿，而国不治。桓公曰：“何故？”管仲对曰：“贫不能御富。”桓公赐之齐市租，一年而国不治。桓公曰：“何故？”曰：“疏不能制近。”桓公立以为仲父。齐国大安而遂霸天下。孔子曰：“管仲之贤，而不得此三权者，亦不能使其君南面而伯。”
又曰：燕昭王问於郭隗曰：“寡人地狭民寡，齐人削取八城，匈奴驱楼烦之下，以孤之不肖得承宗庙，恐危社稷，存之有道乎？”郭隗对曰：“帝者之臣，其名臣，其实师也。王者之臣，其名臣，其实友也。霸者之臣，其名臣，其实仆也。亡国之臣，其名臣，其实虏也。今王将东面，目指气使以求臣，则厮役之才至矣。北面等礼不乘之，以势求臣，则朋友之才至矣。西面逡巡以求臣，即师傅之才至矣。诚欲兴道，隗请为天下之士开路。”於是燕王置郭隗为上客。
又曰：宋司城子罕之贵子韦也，入与共养，出与同衣。司城子罕亡，子韦不从。复召子韦而贵之。左右曰：“君善子韦也，亡不从，来贵之，君独不愧於君之忠臣乎？”子罕曰：“吾惟不用子韦，故至於亡。今吾之得复，尚是子韦之遗德馀教也。”
又曰：杨回北见赵简子曰：“臣居乡三逐，事君五去。闻君好士，故走来见。”简子闻之，绝食而叹。左右进谏曰：“居乡三逐，是不容众也；事君五去，是不忠上也。”简子曰：“子不知也。夫美女，鬼妇之仇；盛德君子，乱世所疏也；正直之行，邪枉所憎也。”遂出见之。因授以为相，而国大治。
又曰：朝无人，犹鸿鹄之无习翼也。
刘向《新序》曰：魏文侯过段干木之闾而轼，其仆曰：“君何为轼？”曰：“段干木盖贤者，安敢不轼！且吾闻段干木未肯以已易寡人之贵也。段干木光乎德，寡人光於地，干木富於义，寡人富乎财。地不如德，财不如义，寡人当事之。”
《世说》曰：陈仲举为豫章太守，至，便问徐孺子所在，欲先省之。主簿曰：“群情欲府君先入廨。”陈曰：“武王轼商容之闾，席不暇暖，吾之礼贤有何不可！”
又曰：何晏为吏部尚书，有位望。时谈客盈坐，王弼未弱冠，往见之。闻弼来，乃倒屣迎之。
《邴原别传》曰：原字根矩，上北伐单于，还住昌国。原至门下通谒，上甚喜，览履而起，远出迎原曰：“诚副饥虚之心。”
虞老叔《高士传》曰：宋少文，博学善属文，清心简务。宋高祖领荆州，辟为主簿，少文不应。高祖乃彻卫，率尔从之游，延登第树，听其高谈，叹曰：“不知礼，乃觉心明。”
张《汉记》曰：荀爽兄弟八人，时人谓之八龙。旧居豪里，县令苑康曰：“昔高阳氏有才子八人。”署其里曰高阳里。
葛洪《西京杂记》曰：公孙弘，自以布衣为宰相，乃开东阁营客馆，以招天下之士。
阮籍《秦记》曰：昔子夏处西河之上，而文侯拥彗；邹子居黍谷之阴，而昭王陪乘。夫布衣穷居韦带之士，王公大人所以屈体而下之者，为道存也。
葛洪《西京杂记》曰：公孙弘营客馆以招天下之士，其外曰：“钦贤之馆”以待大贤，次曰“翘材之馆”以待真材，次“接士之馆”以待国士。
又曰：文帝为太子立“思贤苑”以招宾客。
虞预《会稽典录》曰：陈嚣，山阴人。宗正刘向、黄门侍郎扬雄荐嚣德义可厉薄俗，孝成皇帝特以公车徵。嚣时已年七十，每朝请，上常待以师傅之礼。
又曰：光武尝出南郊，严遵曳长裾、持鹿扇住立不动，天子下车，揖而别。
曹植《公宴诗》曰：公子敬爱客，终宴不知疲。清夜游西园，飞盖相追随。
卷四百七十五　人事部一百一十六
待士
《毛诗》曰：《鹿鸣》，燕群臣嘉宾也。既饮食之，又实币筐篚以将其厚意，然後忠臣嘉宾得尽其心矣。
《家语》曰：孔子喟然叹曰：“向使铜伯华无死，天下其定矣。”子路曰：“由愿闻其人。”子曰：“其幼也，敏而好学；其壮也，有勇而不屈；其老也，有道而能下人。有此三者，以定天下，何难乎？”子路曰：“幼而好学，壮而有勇，则其可也。若夫有道，谁下哉？”子曰：“由，汝不知也。吾闻以众攻寡，无不克也；以贵下贱，无不得也。昔者周公居冢宰之尊，制天下之政，犹下白屋（白屋，草舍。）之士，日见百七十人。斯岂以无道也？欲得士之用也？恶有有道而无下天下君子者乎！”
《战国策》曰：管燕得罪齐王，谓其左右曰：“子孰能与我赴诸侯乎？”左右莫对。管燕涟然流涕曰：“悲夫，士何为其易得而难用也！”田需对曰：“士三食不得厌，而君鹅鹜有馀食；下宫蹈罗纨，曳绮，而士不得以为缘。且财者，君之所轻；死者，士之所重。君不肯以所轻与士，而责士以所重事君，非士易得而难用也。”
又曰：孟尝君舍人有与君夫人相爱者，或以闻，孟尝君曰：“睹貌相说者，人之情也。勿言！”君暮年，乃召爱夫人者而谓之曰：“子与文游久矣，大官未可得，小官公不欲，卫君与文布衣之交，请具车马皮币，愿公以此从卫君游。”卫君欲约兵攻齐，是以谓卫君曰：“孟尝君不知臣不肖，以臣欺君。今君约天下之兵攻齐，是足下欺孟尝君也。愿君勿以齐为心！如不听臣，臣血湔足下衿！”卫君乃止。
又曰：中山之君所倾盖舆车而朝穷闾隘巷之士者七十家。
《史记》曰：西伯敬老慈少，礼下贤者，日中不暇食以待士，伯夷、叔齐、太颠、闳夭、宜生之徒皆归之。
又曰：齐宣王喜文学游说之士，自如邹衍、淳于髡之徒七十六人，皆赐第、上大夫。是以齐稷下学士复盛。
又曰：帝召田横，乃与其客二人乘傅诣雒阳。未至尸乡厩置，横谢使者，遂自刎。令客奉其头，从使者奉之高帝，拜二客为都尉，以王礼葬横。二客穿其冢旁孔，自刎，下从之。海中五百人闻横死，皆自杀。於是乃知田横兄弟能待士也。
又曰：孟尝君在薛，招致诸侯宾客，及亡人有罪者，皆归孟尝君。孟尝君舍业厚遇之，以故倾天下之士。食客数千人，无贵贱一与之等。孟尝君待客夜食，有人蔽火光。客怒，以饭不等，辍辞去。孟尝起，自取其饭比之。客惭，自刭。
又曰：信陵君为人，仁而下士。士无贤不肖，皆谦而礼交之，不敢以其富贵骄士。士以此，方数千里争归之。
又曰：邹阳上书梁王曰：“苏秦相燕，燕人恶之於王，王按剑而怒，食以是；白圭显於中山，人恶之，魏文侯投以夜光之璧。何则？两主二臣，剖心折肝相信，岂移於浮辞哉！”
又曰：周公曰：“我一沐三握，一饭三起以待士，犹恐失天下之贤人也。”
《汉书》曰：司马迁云：“愚以为李陵素与士大夫绝甘分少，能得士死力，虽古名将不能过也。”
又曰：班伯为定襄太守，至，请问耆老父母故人有旧恩者，酉杏满座。尝日为供具，执子孙礼。
又曰：朱博好乐士大夫，为郡守九卿，宾客满门，欲仕宦者举荐之，欲报仇怨者解剑以带之。其趋事待士如是。博以此自立，然终用败。
又曰：郑当时为太子舍人，每五日洗沐，常置驿马长安诸郊，请谒宾客，夜以继日。（已具“游侠”部。）
又曰：郑当时迁大司马，戒门下：“客至，无贵贱无留门者。”执宾主之礼，以其贵下人。
《东观汉记》曰：窦固为奉车都尉，与驸马都尉耿秉等北征匈奴，遂灭西城，开通三十六国。在边数年，羌胡亲爱之。炙肉未熟，人人长跪前割，血流指间，进之於固。固辄为敢，不秽贱也，是以亲之如父。
谢承《後汉书》曰：皇甫嵩为三公，以身起於汗马，常折节下士也。
《魏书》曰：刘平结客刺备，备不知而待客甚厚，客以状语之而去。是时人民饥馑，屯聚抄略。备外御寇难，内丰财施，士之下者，必与同席而坐，同簋而食，无所简择。众多归焉。
《蜀志》曰：曹公还许，先主为左将军，礼之逾重，出同舆，坐同席。
又曰：董允尝与尚书令费、中典军胡济等期游宴，严驾已办，而郎中董恢诣允修敬。恢年少官微，见允停出，逡巡求去，允不许，曰：“本所以出者，欲与同好游谈也。今君已自屈，方展阔，舍此之谈，就彼之宴，非所谓也。”乃命解，等罢驾不行。其守正下士，凡此类也。
《吴志》曰：顾邵当之豫章，发在近路，会张景病。时送者百数，邵辞宾客曰：“张仲节有疾，若不能来别，恨不见之，暂还与诀，诸君少相待。”其留心下士，惟善所在，皆此类也。
王隐《晋书》曰：王浑，字玄冲。平吴後，据两州，吴人新附，皆有畏惧之心。浑抚循羁旅，劳谦接纳，坐无空席，门不停宾。於是江东诸士莫不敬爱。
《宋书》：羊欣尝诣领军将军谢混，混拂席改服，然後见之。时混族子灵运在坐，退告族兄瞻曰：“将军见羊欣，遂易衣改席。”欣由此益知名。
王智深露宋纪》曰：谢景仁尝请高祖，高祖乃命召景仁弟述。述时为豫州主簿，不从。高祖遂辍箸不食，须述至乃食，其见重如此。
《後魏书》曰：陵馥为相州刺史，假长广公。为政清平，抑强扶弱。州中有德宿老名望素重者，以礼待之，询之政事，责以方略。如此者十人，号曰“十善”。又简取县强门百馀人，以为假子，诱接殷勤，赐以衣服，令各归，为耳目於外。於是发奸レ伏，事无不验。百姓以为神明。
又曰：贾思伯，性谦和，倾身礼士，虽在街途，停车下马，接诱恂恂，曾无倦色。客有谓思伯曰：“公今贵重，宁能不骄？”伯曰：“衰至便骄，何常之有？”当时以为雅言。
《唐书》：李勉礼贤下士，终始尽心。以名士李巡、张参为判官，卒於幕，三岁之内，每遇宴饮，必设虚位於筵次，陈膳执酹，辞色凄恻，论者美之。
又曰：裴度以平贼报国为己任。自德宗朝宰相归私第，百官不敢及门。度以方讨不庭，宰臣宜日接多士，冀有所得，因奏诸私家通宾客。上方属意，遂许之。四方布衣尽得以策画干丞相，至今宰臣私接士，因度之请也。
又曰：杨炎乐贤下士，以汲引为己任，天下士子趋向风从。
皇甫谧《逸士传》曰：公仪潜，鲁人也。少而厉行乐道，不事诸侯，与子思友。鲁穆公闻其贤，因子思而致命，欲以为相，谓子思曰：“公仪子必辅寡人，寡人将三分鲁国而与之。”
《晋诸公赞》曰：张华博识多闻，无物不知，卢浮高朗经傅有美於华，起家为太子舍人，病疽，截手，遂废。朝廷重之，就以为国子博士。
高闾《燕志》曰：李陵居长谷之东，先主与高□游宴，往来每憩其家。陵与其妻王氏，每夜自赍酒馔而至。
《晏子春秋》曰：晏子之晋，至中牟睹弊冠衣裘，负刍息於途侧。晏子问曰：“何者？”对曰：“我越石父也。不免饥冻，为人臣仆。”晏子解左骖赎之，载以俱归。
崔鸿《十六国春秋□後秦录》曰：太尉文成公姚显，字子章，兴之弟也。清秀明发，文武兼才，为令录十馀年无秕政。机务之暇，宾客如□，谦虚傅受，待士以布衣之礼，或昏夜静处，与贤士谈论政事。
王孙子《新书》曰：楚庄王攻宋，厨有臭肉，樽有败酒，将军子重谏曰：“今君厨有肉臭而不可食，樽有酒败而不可饮，三军之士皆饥色，欲以胜敌，不亦难乎！”
《说苑》曰：赵简子游於西河而乐之，叹曰：“安得贤士而与处焉？”舟人古乘对曰：“鸿鹄高飞远翔，其所恃，六翮也。背上有毛，腹下有毳，无尺寸之数，去之满把。飞不能为之高。不知门下左右客千人者，亦有六翮之用乎？将尽毛毳。”（《新序》同，而称“晋平公”，又云“三千馀人”矣。）
又曰：周公日见白屋之士，所下者凡七十一，而天下之士皆至。晏子所与同衣食者百人，而天下之士亦至。
又曰：周威王问於宁子曰：“取士有道乎？”对曰：“有。穷者达之，亡者存之，疾者起之，士则四方而至矣。故士存则国存，士亡则国亡。子胥怒而亡之，包胥怒而存之，胡可不贵乎！”
《俗说》曰：谢万诣简文，万来无衣帻可前。简文曰：“但前，不须衣帻。”即呼使入。万着白纶巾、鹄{敝毛}裘，履板而前。既见，共谈移日，大器之。
《汉杂事》曰：于定国谦逊下士。士虽贫，徒步往过，皆与均礼。
又曰：公孙弘为丞相，起客馆，开阁延贤人，与参谋议。身自食脱粟饭一器，尽以俸禄与故人宾客。
又曰：倪宽为人，卑体下士，务在得人心。择用仁孝，推诚与下，不求名誉。
</div>
    <div class="pagination">
<a href="太平御览_page343.html">上一页</a><span>...</span><a href="太平御览_page339.html">339</a><a href="太平御览_page340.html">340</a><a href="太平御览_page341.html">341</a><a href="太平御览_page342.html">342</a><a href="太平御览_page343.html">343</a><span class="current-page">344</span><a href="太平御览_page345.html">345</a><a href="太平御览_page346.html">346</a><a href="太平御览_page347.html">347</a><a href="太平御览_page348.html">348</a><a href="太平御览_page349.html">349</a><span>...</span><a href="太平御览_page345.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
