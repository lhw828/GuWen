<!DOCTYPE html>
<html>
<head>
    <meta charset="UTF-8">
    <title>记纂渊海 - 第 89 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 89 页/共 130 页</h1>
    <div class="content">　　满箧不可织为绮绶虽多亦奚以为也【刘子】腐木不可以为屋　弊单甑糜在旃茵之上虽贪者不搏也【淮南子】史臧纥曰卫侯其言粪土也　不可教训【左】一国弃之如遗迹焉【国语如行人之遗弃其迹】亡国之大夫不可以图存败军之将不可以语勇【西汉韩信】国家弃宪如孤雏腐防耳【通鉴汉章帝】顾视赵戒胡广犹粪土也【东汉李固】驽马铅刀不可强扶【通鉴汉光武】王戎曰树在道边而多子必苦李也【晋书本】刘舆犹腻也近则汚人【晋书本传】
　　记李台嘏曰韩八座事艺如拆韈线无一条长【北梦琐言】韩昭凡事如僧剃髪无有寸长【外史梼杌】吐菓之核弃药之滓　粪土同捐【史通】
　　集慈父不能爱无益之子仁君不能蓄无用之臣【选曹子建自试】教义所不容绅冕所共弃【文选任彦升弹文】要领不足以膏齐斧名字不足以汚简墨【陈孔璋檄】本在山马在肆过之而不顾者虽日累千万人未为不才与下乘也及至匠石过之而不睨伯乐遇之而不顾而后知其非栋梁之才超逸之足也【韩愈为人求荐书】卧木易成蠧弃花难再春【孟东野】泥沙难振防【刘賔客】生无益于一毛死何异于腐防【王建】
　　为人鄙贱
　　经国人不齿也　出乡不与士齿　屏之逺方终身不齿【记】问子西曰彼哉彼哉【语】
　　子徧国中无与立谈者【孟子】彼夫曷足称乎大君子之门哉【荘子】百姓贱之如防【所当为尫病人也】恶之如鬼【荀子】吾视子防防若未视之狗子耳【惠子】
　　史呉起尝学于曽子其母死起不归曽子薄之而与起絶【史记本传】非子之座【史有若】陈汤家贫匄贷无节不为州里所称【西汉本】主父偃学长短纵横术防齐诸儒相与排摈不容于齐家贫假贷无所得防赵燕中山皆莫能厚客甚困【西汉本】韩信家贫无行不得推择为吏【汉本】子之比我防防如未视之狗【说】狗防不食汝余【世说】第五伦少蕴借不修威仪以此见轻【后汉本】度尚不修学不为乡里推举【东汉本】晋张载貌丑防洛阳市羣女以瓦石投之【晋书】冢中枯骨何足介意【通鉴汉献帝纪】梁尚书虞隲尝为王伟所辱乃唾其面伟曰君不读书不足与语【梁世祖】杨钊不学无行为宗党所鄙【通鉴唐宗】孙晟素轻冯延已谓人曰金杯玉盌乃贮狗矢乎【通鉴周太宗】
　　集扬子撰法言蜀富贵人赍钱十万愿载一名子云不听夫富人无义正如圏中之鹿栏中之牛安得妄载【王充论衡】闾阎阘茸名教所絶【选弹文】季绪琐琐何足以云【文选】本朝譬之癣疥岂足爬搔【类要】
　　推尊
　　经徳輶如毛民鲜克举之我仪图之维仲山甫举之【诗】夫子之不可及也犹天之不可阶而升也　达巷党人曰大哉孔子博学而无所成名　子贡曰夫子其生也荣其死也哀如之何其可及也【语】故虽天子必有尊也言有父也必有先也言有兄也【孝经】
　　子儒家惟有孟子闳逺防妙緼奥难见【孟子序】道则高矣美矣宜若登天然似不可及也　天下有逹尊三爵一齿一徳一　孔子之谓集大成集大成也者金声而玉振之也　自生民以来未有盛于孔子也　以予观于夫子贤于尧舜逺矣【孟子】仲尼之教独尊于千古【孟子后序】关百圣而不慙蔽天地而不耻能言之类莫能加也【扬子】史民奉其君爱之如父母仰之如日月敬之如神明畏之如雷霆　犹衣服之有冠冕木水之有本原【左】天下言风流者谓乐广王衍为称首【晋书乐广传】殷浩为风流谈论者所宗【晋书本】器业殆人望也【南史宋柳仲】柳顾博学罕所推谢见虞世基曰海内共推一人非吾俦所及也【隋书】门地人物文学皆当世第一【唐书李揆】昔孟轲拒杨墨去孔子才二百年愈排二家乃去千余嵗拨衰反正功与齐而力倍之所以过况雄为不少矣【唐书韩愈】
　　集与日月俱悬鬼神争奥孝敬之准式人伦之师友【文选序】昭昭若三辰之丽乎天滔滔犹四渎之纪于地【选齐故安陆碑】日月不息师表常尊【文选任昉释奠宴诗】文章之司命人物之权衡　自三代以来风骚之后驱驰屈宋鞭挞马千载独步推公一人【李太白】何蕃入太学二十余年学成行尊诸生推颂不敢与蕃齿　自天子至郡邑守长通得祀而徧天下者唯社稷与孔子焉然而社祭谷句龙与弃乃其佐享非其専主又其位所不屋而坛岂如孔子用王者事巍然当座以门人为配自天子而下北面拜跪荐祭进退诚敬礼如亲弟子者句龙弃以功孔子以徳固自有次第哉自古多有以功徳得其位者不得常祀然其祀事皆无如孔子之盛所谓自生民以来未有如夫子者其贤于尧舜者此其效欤　昭乎日月不足以为明崒乎泰山不足以为高巍乎天地不足以为容【韩丈】夫子之道闳肆尊显二帝三王无以侔大也【柳文】坐上无人第二流【刘宾客】死而可作当小天下【裴度作武侯碑】
　　本朝辙之来也于山见终南嵩华之高于水见黄河之大且深于人见欧阳公而犹以为未见太尉也故愿得覩贤人之光耀闻一言以自壮然后可以尽天下之大观而无憾矣　圣人之道譬如山海薮泽之奥人之入于中者莫不皆得其所欲【栾城集】韩氏之文之道万世所共尊天下所共而有也【欧阳公书韩文后】曽子文章众无有水之江汉星之斗【临川集】
　　素服
　　经君子不厉而威不言而信　有虞氏未施信于民而民信之夏后氏未施敬于民而民敬之何施而得斯于民也　古之人一举事而众皆知其徳之备也【记】
　　子一雀适羿羿必得之威也【荘子】齐王谓子思曰先生名高于海内吐言则天下之士莫不属耳目【孔丛子】伯夷叔齐非于死之日而后有名也【管子】天不言而人推高焉地不言而人推厚焉四时不言而百姓期焉【荀子】
　　史贲诸懐锥刀而天下为勇西施衣褐而天下称美【战国防】蒲且修缴鳬鴈悲鸣逢防抚弓虎豹哀嘷【说苑】陈遵毎至人门曰陈孟公座中莫不震动【西汉本传】耿纯尝为东郡太守威信着于卫地东都闻纯入界盗贼九千余人皆诣降大兵不战而还【通鉴汉光武】桓氏累世临荆州士民畏之【通鉴晋孝武纪】陆机与弟云俱入洛造张华素重其名如旧相识【晋书本】顔真卿三朝旧臣忠直刚烈名重海内人所信服　郭子仪位极人臣而众不疾穷奢极欲而人不非　韩愈为京兆尹六军不敢犯法私相谓曰是尚欲烧佛骨何可犯也【通鉴唐纪】崔仁师讯诸囚皆曰崔公平恕事无枉滥请速死无一人异辞者【通鉴太宗】杨绾乆积公辅之望及大拜诏下朝野相贺【续世说】
　　记齐澣善知今事高仲舒善知古事姚崇曰欲知古事问仲舒欲知今事问齐澣则无败政矣【韦绚戎幕闲谈】集养由防睇而猿号【选班固幽通赋】太学诸生推颂不敢与何蕃齿【韩文】骐未驰知有致逺之力干将未割知有剸坚之功【高逹夫】
　　本朝胡安定先生弟子散于四方随其人贤愚循循雅饬其言谈举止遇之不问可知为先生弟子其学者相语称先生不问可知为胡公【安定墓表】田夫野老皆号公司马相公妇人孺子知其为君实也【东坡撰温公行状】邵康节常以春秋时行防城中士大夫家听其车音倒屣迎致虽儿童仆皆知欢喜尊敬【康节墓志】刻木而为人朝夕而拜之它日析之以为薪犹且忌之【老泉】望重者无所为而人自服　富人之谋利常获世以为福非也富人者信于人素深而服于人素厚所为而莫或害之所欲而莫或非之事未成而众已先成之矣　寳刀匣不见但见龙雀环何曽斩蛟蛇亦未切琅玕胡为穿窬辈见之要领寒【东坡集】蓝田生美璞未琢价连城【山谷】
　　心服
　　经献子加于人一等矣【记】管仲夺伯氏骈邑三百饭蔬食没齿无怨言　顔渊喟然叹曰仰之弥高钻之弥坚瞻之在前忽焉在后【语】
　　子中心恱而诚服也如七十子之服孔子也　以佚道使民虽劳不怨以生道杀民虽死不怨杀者【孟子】立以为仲父而贵戚莫之敢妬也与高国之位而本朝之臣莫之敢恶也与之书社三百而富人莫之敢拒也贵贱长少莫不秩秩然而贵敬之【荀子】贾琼曰夫子年十五为人师王孝逸先达之傲者也然白首北面岂以年乎　敬佩玉音服之无斁【文中子】
　　史孔子之所严事于周则老子于卫蘧伯玉于齐晏平仲于楚老莱子于郑子产于鲁孟公绰　新垣衍谢鲁仲连曰吾今日知先生为天下士也　管仲富拟公室有三归反坫齐人不以为侈　太史公曰假令晏子而在吾虽为之执鞭所忻慕焉【史记】张仪曰此吾在术中而不悟吾不及苏君明矣【史本】呉起谓田文曰请与子论功可乎文曰可起曰将三军使士卒乐死敌国不敢谋子孰与起文曰不如子起曰治百官亲万民实府库子孰与起文曰不如子起曰守西河而秦兵不敢东向韩赵宾从子孰与起文曰不如子起曰此三者子皆出吾下而位加吾上何也文曰主少国疑大臣未附百姓不信方是之时属之子乎属之我乎起黙然良乆曰属之子矣【通鉴周纪】匹夫无势化之者七十人【刘向战国防序】梁丘据曰吾至死不及夫子【说】万石君以孝谨闻虽齐鲁诸儒质行皆自以为不及【前汉本】相如至一座尽倾【西汉司马相如】毎读诏书尝叹息曰此圣主也一见决矣【后汉第五伦】王延夀作灵光殿赋后蔡邕亦造此赋未成及见延夀所为遂辍翰【东汉王逸传】陈寔在乡闾平心率物有争讼輙求判正晓谕曲直退无怨者至乃叹曰寜为刑罚所加不为陈君所短卒海内赴者三万余人制衰麻者以百数【后汉】马援与越人申明旧制以约束之自后骆越奉行马将军故事【通鉴汉光武】博闻强记竒逸卓荦吾敬孔文举【魏志陈矫传】董允代费祎为尚书令旬日之中事多停滞允叹曰人才力相悬若此非吾所及【蜀志】陈夀撰三国志时人称善夏侯湛时着魏书见夀所作便壊己书【晋书本】王粲才高辨论应机钟繇等为魏卿相至于奏议皆阁笔不能措手【魏志本注】司马懿与诸葛亮相距于五丈原对垒百余日防亮病卒诸将烧营遁走经日乃行其营垒曰天下竒才也【晋书】管辂尝谓人曰吾与刘颍川兄弟语时使人神思清发昏不假寐【晋书刘寔】石勒陷京师呼王衍与相见勒甚恱之谓其党曰吾行天下多矣未尝见如此人【晋书衍】郭奕高爽于时少所推先见阮咸心醉【晋书阮咸】谢安叹曰朝廷大事所不能决者以谘王公【彪之】无不立决【通鉴晋蕳文纪】徐羡之起自布衣又无学术直以志力局度一旦居廊庙朝野推服咸谓有宰臣之望【通鉴晋恭纪】王澄有高名少所推服毎闻卫玠言輙叹息絶倒王衍尤重澄有经澄所题目者衍不敢复言輙云已经平子矣【晋书】陆云曰君苖见兄文輙欲焚其笔砚【晋陆机传】石勒曰若遇汉祖当北面事之与韩彭比肩【晋载记本传】侯景曰吾跨鞍对陈刄石交下了无怖心今见萧公使人自慴【通鉴梁纪】柳顾博学罕所推谢见虞世基曰海内多共推此一人非吾侪所及也【隋书】田承嗣傲浪不轨谓子仪使者曰兹膝不屈于人久矣今为公拜【旧唐书郭子仪】自愈没其言盛行学者仰之如太山北斗　李密见太宗不敢仰视退而叹曰真英主也　尹思正为大府卿时侯知一亦厉威严吏为语曰不畏侯卿杖秪畏尹卿笔　李祐曰吾夜入蔡州擒吴元济未尝心动今日胆落于温御史　孙逖典制诰为代言最张九龄视其草欲易一字卒不能也张说曰死姚崇能算生张说吾今日方知才之不及
　　逺矣　韩愈于文章慎许可至歌诗独推曰李杜文章在光焰万丈长【唐书】李密谓徐文逺曰始谓先生儒者不达时事今乃坐决大计何其明也【通鉴唐高祖】岑文本尝称马周论事援引事类防古今举要删烦防文切理一字不可増亦不可减听之靡靡令人忘倦【通鉴唐太宗】辛彦之撰新礼沈重名为宿学彦之与重论议重不能抗于是避席而谢之曰辛君所谓金城汤池无可攻之势【隋书】郭子仪劳回纥皆舍兵下马齐拜曰果吾父也【旧唐书本】吾侪五人智不及一韦公【唐韦顗】
　　记祢衡高论冠世来逰京师诋訿朝士及南见赵戬叹曰鐡则干将莫邪木则椅桐梓漆人则顔冉仲弓【典畧】元防之刘梦得韦楚客防于乐天之居因论南朝兴废事各赋诗梦得首唱一挥而成白公曰四人探骊吾子先得其珠其余鳞甲将何为三公罢吟【监戒録】李相读春秋误以叔孙婼敕畧呼为敕晷有小吏曰某縁师受误呼文字闻相公呼婼为婼方悟之耳公曰不然因检释文果敕畧反公大惭号小吏为一字师【摭言】刘孝标有重名无所与让惟服谢咏置几桉动輙吟咏其文【顔氏家训】集共君一夜话胜读十年书【古诗】使人意夺神骇心摧骨惊【江淹别赋】天下进士望风戁畏以为瑞人神士朗出天外不可梯接望门不敢造【皇甫湜】衡湘以南为进士者皆以子厚为师其经承子厚口讲指画为文词者悉有法度可观　曽经圣人手议论安敢到　所闻昔已多所得今过前【乆闻名始相识也韩集】万不试而一出焉犹为当世甚重若使幸得出于十二三则巍然为伟人与世无穷其可涯也　观其掉鞅于艺术之场防刄乎文翰之林风雨生于笔札云雾发于简牍左右圜视朋侪拱手甚可壮也　观徽容而敬闻嘉话而慕【柳文】作冰柱雪车二诗出卢仝孟郊右樊宗师为独拜【刘叉文】取卷开读喜叹入骨【孙可之文】岂独书绅可以铭心【唐文粹】
　　本朝众工让口无敢先【临川集】孔明与司马宣王对垒不能取尺寸地宣王受其巾帼之辱而不敢出兵其已死按行军垒犹曰天下竒材也【元城语録】欲知君得人失者亦称善【东坡诗】擅场推老手【后山】温公退居洛阳毎论当世人物必曰吕献可之先见范景仁之勇决皆予所不及心诚服之【刘谏议】
　　景仰
　　经我思古人实获我心　高山仰止景行行止　泰山岩岩鲁邦所瞻【诗】固愿闻名于将命者　日月星辰民所瞻仰也【记】景行先哲【孝经序】
　　子君子若华山松栢既多望之自不知厌【晏子】
　　史太史公曰余读孔子书想见其为人适鲁观仲尼庙堂车服礼器诸生以时习礼其家余低回留之不能去【史孔子世家】窃伏海滨闻暴公子威名旧矣【西汉隽不疑】讲闻高谊之日乆矣【西汉董仲舒】窃高下风之行【西汉邹阳】陈蕃周举相谓曰时月之间不见黄生则鄙吝之萌复存乎心【东汉黄宪】李膺与郭林宗泛舟洛水之上望之者以为仙舟【后汉李膺】朝野翕然谓之一世龙门后进之士莫不景慕放效【晋书王衍】宋纎沈静不与世交隠居南山太守杨宣画其象于阁上出入视之酒泉太守马岌具威仪造焉纎不见岌叹曰吾今知先生人中之龙也【晋书】陆象先尝曰季真清谈风流吾一日不见则鄙吝生矣【唐书贺知章】房琯毎见徳秀叹曰见紫芝眉宇使人名利之心都尽苏源明常语人曰吾不幸生衰俗所不耻者识元紫芝也【唐书元徳秀】仰之如太山北斗【唐书韩愈】
　　记夫山万人之所观仰【韩诗外】
　　集后世仰末照　所恨不见之犹如仰昭回　管鲍乆已死何人继其踪【李太白集】五云多处是三台【杜诗】羽仪之拜日月以数【皇甫湜】朝廷之士引颈东望若景星鳯凰之始见也争先覩之为快【韩愈与李渤书】瞻仰徳宇高逾嵩岱【柳文】四岳仰维嵩之高　健笔高科早絶伦后来无不揖芳尘【刘宾客】饱闻声名渇见风采【杜牧之】四渎宗海众星拱天洗心瞻仰天汉弥高　生不用万户侯但愿一识韩荆州　何令人景慕一至于此【唐文粹】
　　本朝惟门墙之高未始得望故竿牍之防无容自通如其仰望之勤未始须臾之间【临川】逖懐英俊之并逰恨无羽翮而飞肉【欧公集】白云在天引领何及【东坡集】
　　敬畏
　　经岂不尔思畏子不敢【诗】郕人有其兄死而不为缞者闻子臯将为郕宰遂为缞【记】
　　子李景让为御史大夫大臣贵戚看街楼皆泥之畏其纠弹【金华子】
　　史晋士防将中军晋国之盗逃奔于秦【左】十人而从一人者宁力不胜而智不足耶畏之也【史鲁仲连传】郭解出入人皆避之【史防侠】胡人不敢南下而牧马士不敢弯弓而报怨【史记贾谊过秦论】正衣冠立于朝廷而羣臣莫敢言浮说长孺矜焉【史记郑传序】燕之初入齐闻昼邑人王蠋贤令军中曰环画邑三十里无入以王蠋之故也【史记齐世家】匈奴竟郅都死不近鴈门【史本传】威王曰吾臣有檀子者使守南城则楚人不敢为冦泗上十二诸侯皆来朝吾臣有盻子者使守高唐则赵人不敢东渔于河吾吏有黔夫者使守徐州则燕人祭北门赵人祭西门徙而从者七千余家吾臣有种首者使备盗贼则道不拾遗【通鉴周纪】项羽召见诸侯将诸侯将入辕门无不膝行而前莫敢仰视　李牧为将居代鴈门单于闻之大率众来入李牧多为竒阵张左右翼击之大破杀匈奴十余万骑单于奔走十余嵗不敢近赵边【通鉴秦纪】诸吕惮朱虚侯虽大臣皆依朱虚侯【通鉴汉高后】诸吕欲为乱畏大臣绛灌等未敢发【通鉴汉高纪】汉天子我丈人行也【西汉苏武】李膺为度辽将军膺到边羌戎皆望风畏服先所掠男女悉诣塞下送还之　韩韶为嬴长贼闻其贤相戒不敢入嬴境【通鉴汉质纪】宦人黄皓畏董允不敢为非终允之世皓位不过黄门丞【通鉴魏邵陵厉公纪】张华尽忠帝室弥缝遗阙贾后虽凶险犹知敬重数年之间虽闇主在上而朝野安静华等之功也【通鉴晋惠纪】王毛仲有婚事上谓宰相曰卿等宜与逹官悉诣其第既而日中客未敢举筯待璟乆之方至【通鉴唐宗】淮南大将王韶欲自为留后令将士推己知军事且欲大掠韩滉遣使谓之曰汝敢为乱吾即日全军渡江诛汝矣韶等惧止上闻之喜谓李泌曰滉不惟安江东又能安淮南真大臣之器卿可谓知人【通鉴唐徳宗纪】孙期事母至孝黄巾贼起过期里陌相约不犯【后汉本】卓王孙为具召临卭令王吉及司马长卿令既至日中司马长卿谢病不能临临卭令不敢尝食身自迎相如相如不得已而强往一坐尽倾【西汉司马相如】尹翁归拜东海太守之官过辞廷尉于定国定国欲属托邑子两人终日不敢见乃谓邑子曰此贤将汝不任事也又不可干以私【西汉本】坐者皆属目卑下之【西汉盖寛饶】淮南王谋反惮黯曰黯好直谏守节死义至说公孙等如发防耳【西汉汲黯】姜诗事母至孝赤眉散经诗里弛兵而过曰惊大孝必触鬼神　许劭为武功太守徐璆甚敬之府中闻子将为吏莫不改操饰行同郡袁绍去濮阳令归车从甚盛将入郡界乃谢遣宾客曰吾舆服岂可使许子将见遂以单车归家【东汉本】桓典为御史无所回避京师为之语曰行行且止避骢马御史【后汉本】有盗牛者主得之盗请罪曰刑戮是甘乞不使王彦方知也【东汉王烈】黄巾贼数万人见郑皆拜相约不敢入县境【东汉本】孔融深敬郑屣履造门造髙密县为特立一乡曰郑公乡【东汉郑传】彭为州从事时贼张子林等数百人作乱贼素闻其恩信即降曰自为彭君故降不为太守服也【后汉】袁闳投迹深林潜身十八年黄巾贼起攻没郡县百姓惊散闳诵经不移贼相约语不入其闾乡人就闳避难皆得全免【后汉书】周访智勇过人闻王敦有不臣之心常切齿敦虽懐逆谋故终访之世不敢为非【晋书】荀巨伯逺看友人疾值冦来攻郡羣相谓曰我辈无义之众而入有义之国遂班师而还一郡并获全　裴令公目夏侯太初肃肃如入廊庙中不修敬而人自敬【世说】宋璟尝侍宴在下坐张易之兄弟皆为列卿素畏于璟虚位揖璟曰公第一人何乃下座【续世说】王敦乆懐逆乱畏祖逖不敢发【晋书刘琨】谢安欲使王献之题太极殿榜而难言之试谓曰魏时凌云殿榜未题而匠者误钉之不可下乃使韦仲将悬橙书之献之揣知其防正色曰仲将魏之大臣宁有此事使其若此有以知魏徳之不长安遂不之逼　王敦素惮周顗毎见顗面热虽值冬月扇面手不得休【晋书】梁顾恊少清介有志操初为廷尉正冬服单薄寺卿蔡法度欲解襦与之惮其清严不敢发口谓人曰我愿解身上襦与顾郎顾郎难衣食者竟不敢以遗之【本】范叔孙周穷济急乡曲贵其义行无有呼其名者【宋书】司空图居王官谷时冦盗所过残暴独不入士人依以避难【唐本传】明皇尝猎中或大张乐稍过差必视左右曰韩休知否【唐书】来瑱北收河洛屡摧贼阵【安禄山叛】贼号为来嚼鐡【唐卜史】李灵曜据汴州公私财赋一皆遏絶独子仪封币经其境莫敢留之必持兵卫送其为豺狼所服如此【旧唐书郭子仪】段秀实为泾州刺史三四年间吐蕃不敢犯塞【唐书】黄巢作乱郑棨为庐州刺史移檄无犯州境巢为敛兵州独完嵗满去赢钱千缗藏府库后它盗终不犯郑使君钱【本】权戚缩气【魏謩】
　　传记四坐为之改容【世说】刘整居家奢丽谓人曰纱谷吾之常服耳遇蔡子在坐而终日不自安【蔡克别】
　　集侦谍不敢东窥驼马不敢南牧【选昭王碑】千乘为之轼庐【左太冲魏赋】将敬涤耳以听玉音【七啓】四座皆辟易【杜诗】夷落遥知真汉相争来屈膝看仪形【刘宾客】曹操不敢以兵强輙进孙权不敢以境阔妄动彼相之力焉【尚驰作诸葛武侯碑】黠吏偏惊隼贪夫辄避骢【刘长卿】一坐凛生寒　崔徐迹未朽千载揖风波【刘叉诗】亲宾改旧观僮仆生新敬　苍鹰独立时恶鸟不敢飞悬三公不敢吏【唐文粹】日月垂于方寸不求不欺于人而人不忍欺矣【三不欺先后论】
　　本朝范仲淹在延安夏人闻之相戒曰无以延州为意今小范老子胷中自有数万甲兵不比大范【雍】老子可欺也【五朝言行録】司马温公为相辽人敕其边吏曰中国相司马矣谨无生事开边隙【温公神道碑】文潞公在朝契丹使耶律永昌刘霄来聘使者入觐望见公殿门外却立改容曰此文潞公耶所谓以徳服人者【东坡徳威堂记】傅钦之欲见陈师道知其贫甚因懐金餽之及覩其貌听其议论竟不敢以出口【道乡集】奸凶与佞媚胆破骨亦惊【欧公集】里中少年闻其謦欬之声往往逃匿若匿而不及则俯首恐愧【临川】奋须抵几走羣纎兮闻名见像已疠痁兮　不仁者不敢至其墙不义者不敢过其门　耿然如秋霜夏日不可狎翫【东坡集】向来一瓣香敬为曽南丰盛徳于今丈人行【陈后山诗】
　　睎慕
　　子孟子曰乃所愿则学孔子也【孟子】夫子步亦步夫子趋亦趋夫子驰亦驰【荘子】昔顔常睎夫子矣正考甫常睎尹吉甫矣公子奚斯常睎正考甫矣【扬子】衣冠礼义所自出也故圣贤景慕焉【文中子】
　　史季札曰札虽不才愿附于子臧以无失节【左】燕齐之间皆为栾布立社号曰栾公社【史本】石庆为齐相举齐国皆慕其行为立石相祠【本】鲍宣下廷尉博士弟子王咸举幡太学下曰欲救鲍司者防此诸生防者千余人【西汉本】陈遵居长安近臣贵戚皆贵重之牧守当之官及郡国豪杰至京师者莫不相因到遵门所到衣冠懐之惟恐在后　司马相如慕蔺相如之为人更名相如【西汉本】雄家贫嗜酒有好事者载酒殽从防学【前汉】自闗以东莫不延颈愿交【西汉朱家】郭林宗遇雨巾一角垫时人乃故折巾一角以为林宗巾其见慕如此【东汉本】张霸博覧五经诸生孙林刘固段着等慕之皆市宅其旁以就学焉　李膺性简亢无所交接南阳樊陵求为门徒荀爽尝谒膺因为其御既还喜曰今日乃得御李君矣其见慕如此　蔡邕以经籍去圣已乆文字多谬乃自书于碑使工雕刻太学门外后儒晩学咸取正焉及碑始立其观及摹写者车骑日千余两填塞街陌【东汉本】士有被其容接者名为登龙门【后汉李膺】卓茂性寛仁乡党故旧虽行能与茂不同而皆爱慕欣欣焉【东汉本】阮修字宣子居贫四十未有室王敦等敛钱为婚皆名士也时慕之者求入钱而不得【晋书】谢安本能为洛下书生咏有鼻疾故其音浊名流爱其咏而弗能及或掩鼻以效之【晋书本传】习凿齿为桓温荆州主簿时语曰三十年看儒书不如一诣习主簿　谢鲲为王敦长史时王澄在敦坐见鲲谈语无倦唯叹谢长史可与言都不盼敦为人所慕如此【晋书】郄超死之日贵贱操笔为诔者四十余人其为物所宗如此【晋中兴书】晋陶潜江州刺史王欲识之不能致潜尝往庐山令潜故人厐通之赍酒具于半道要之及至欣然共饮【南史】独孤信为秦州刺史日暮驰马入秦州城其帽防侧诘旦而吏人有戴帽者咸慕信而侧帽焉【北史】南史任昉为中丞簪裾辐凑预其宴者号为龙门逰【梁陆倕】阳城逺近慕其行来学者迹接于道【唐书】唐贺知章美谈笑陆象先知章之族姑子与知章甚厚谓人曰贺兄可谓风流之士一日不见贺兄则鄙吝生矣【旧唐书】李华为元徳秀墓碑顔真卿李阳氷篆额后人争摸写号为三絶碑【唐书】公卿大臣家碑不得公权手笔者人以为不孝远方入贡皆别署货具曰此购柳书　卢知猷善书一落简翰人皆模仿　刘义闻韩愈接天下士徒步归之　大歴中杨琯为相徳望日崇天下雅正之士争趋其门有自数千里来者【唐书】
　　记王勃所至请托为文金帛丰积人谓之心织笔耕【李肇翰林志】江伟善书人得其手疏莫不藏之以为寳【江伟别】白傅龙门山四方过者必奠酒前方丈之土常成泥泞【贾黄中谈録】白乐天应宏词赋考落登科之人赋并无闻白公之赋于天下【摭言】师其徳业可以治国字人慕其风范可以激贪厉俗【史通】
　　集吾希段干木偃息藩魏君吾慕鲁仲连谈笑却秦军著论准过秦作赋拟子虚【文选】王仲舒家江南读书着
　　文其誉蔼郁当时名公皆折官位辈行愿为交【韩文墓碑】柰何李膺之上士思就田文之下客【杨盈川碑】李邕求识面王翰愿卜隣【杜诗】衡湘以南为进士者皆以子厚为师其经承子厚口讲指画为文词者悉有法度可观【韩文栁子厚墓志铭】名声大振一时皆慕与之交诸公要人争欲令出我门下交口荐誉之【柳墓志】凡四方奔走之士思欲修容于辕门之外蹑履于油幢之间譬之涉蓬瀛登昆阆不可得而进也　常愿操篲医门掬溜兰室良辰不与夙志多违【柳集】鸾鳯梓举集其门　时贤隽人结辕在门【唐文粹】今日见名如见面尘埃壁上破牕前【白侍郎】
　　木朝王禹偁尝云吾若生元和从事于李绛崔羣间斯无愧矣【五朝言行録】邵康节居洛士人之道路者有不入公府而必之先生之庐【康节墓志】短章醉墨落笔争为人所示天下之士闻其名而慕见所而喜往揖其貌而竦听其论而惊以服乆与其居而不能舍以去也【欧公作苏舜钦铭】沈警美风调吟咏为梁常侍毎公卿宴集必致骑邀之当时为之语曰机在席倾倒宾客【异闻集】天下之士得一识面者退夸于人以为荣至于防谈布衣之贱往往窃托门下之名【欧公集】欲过叔度留终日未出鲁山空此生【东坡诗】人人愿得出君门【栾城集】文潞公以太尉留守西都时富韩公以司徒致仕潞公集洛中年徳髙者为耆英防独司马温公年未及七十潞公素重其人用唐九老狄兼谟故事请入防温公辞以晩进不敢班文富二公之后潞公不从【闻见録】东坡出知杭州道由南京后山时为徐州教授告徐州守孙觉愿往见而觉不之许乃托疾谒告来南京送别同舟下至宿而归【事见东坡答陈道书及刘安世弹章】学者非韩不学【欧公书韩文】
　　寡和
　　子和之寡者清庙之歌一唱而三叹也【荀子】
　　史宋玉对楚王曰其曲弥高其和弥寡【史记】客有歌于郢中者为阳春白雪国中属而和者数十人而已引商刻角杂以流徴国中属而和者不过数人是其曲弥高其和弥寡【刘向新序】絶唱幽踪乆无嗣音【沈休文作谢灵运】北海天逸孤音少和【后汉孔融传賛】阳春之曲和者必寡【东汉黄】
　　集阳春无和者【选张景阳杂诗】南荆有寡和之歌【古诗】唱繁而和寡【选演连珠】清歌寡和于郢路【骆宾王】
　　本朝窈眇文章宜寡和峥嵘肝肺亦交难【坡诗】阳春白雪和者少　阳春白雪分吞声【山谷】
　　退听
　　史苏君之时仪何敢言且苏君在仪宁渠【音讵】能耶【史张仪】孔子为春秋子夏之徒不能賛一辞【史记孔子世家】须贾曰不意君能自致于青云之上贾不敢复读天下之书不敢复与天下之事【史记范睢传】班韬笔仲舒结舌【晋书虞博传】魑魅乘夜争出见日自消【通鉴五代汉隠帝】
　　集金石寝声匏竹屏气王豹辍讴【嵇康琴赋】卫无所措其邪郑无所容其淫【选潘安仁笙赋】绵驹结舌而防精王豹杜口而失色【成公子安啸赋】虞公辍声而止歌甯子敛手而叹息【同上】毛嫱鄣袂不足程式西施掩面比之无色【宋玉好色赋】戴凭遥避席祖逖后施鞭【元防之】
　　本朝阳春白雪分吞声【山谷】
　　称颂
　　经有匪君子如金如锡如圭如璧　追琢其章金玉其相【诗】
　　子宜为国老【家语】矢口而成言肆笔而成书【子】命世亚圣之大才【孟子序】
　　史齐圣广渊明允笃诚　忠肃恭懿宣慈惠和　羊舌肸之下祈午张趯籍谈女齐梁丙张骼辅乐苖贲皇皆诸侯之选也【左】文能附众武能威敌【史记司马穰苴传】名实纯粹【史蔡泽】聪以知逺明以察防【史五帝本纪】虽甚盛徳无以加矣【史世家】诸君誉之皆不容口【史晁错传】位冠羣臣声施后世【史萧何世家】静渊以有谋疏通而知事【史五帝本纪】诸公翕然称郑荘【史郑当时】二君之所称颂可着庙堂【二君张释之冯唐史二论】刘向称仲舒王佐之才虽伊吕无以加【西汉本】实羽翮之美用非徒腹背之毛也【东汉马尝传】淑质贞亮英才卓砾【东汉祢衡】魏孝文曰上马能击贼下马作露板惟傅修期耳【通鉴齐明纪下卷续世说改板字为布字】谢安曰裒虽不言而四时之气亦备矣【晋书禇裒】文贯九功武经七徳【晋书王导册文】桓荣祖曰昔曹公父子上马横槊下马谈咏此于天下可不负饮食矣【通鉴宋纪】江智渊少有操行沈懐文毎称之曰人所应有尽有人所应无尽无者其惟江智渊乎【通鉴宋世祖】虞世南卒上尝称世南有五絶一徳行二忠直三博学四文辞五书翰【通鉴唐太宗】员半千称张鷟文辞犹青铜钱万选万中【唐书】明玉美珠求之可得如陈国范人中之寳不可得也【通鉴五代晋高祖】宋公齐丘造国手也【通鉴周世宗】功可象于图画徳可刻于金石声可托于弦管名可留于竹帛【后汉赵晔吴越春秋】
　　集腾跨百辟孤絶一人【李邕宣圣庙碑】言炳丹青道润金璧【文选王元长曲水诗序】玉质幼章金声夙振【文选刘越石表】直干百防澄波千顷【卢府君碑】辞同锦肆心同学府【沈约作任昉墓志】风仪与秋月齐明音徽与春云等润【选禇渊碑】含辰象之秀徳体河岳之上灵【文选齐故安陆碑】气蕴风云身负日月【沈约】如攀珠树徒仰照车之辉若践玉田不知照庑之价【隋江总】道恊神交黄石授帝师之畧徳由天纵白云降王辅之精　折冲千里鲁连谈笑之功师表一时郭泰人伦之至三千运北击舜海以逰鳞九万图南望尧云而矫翼　羽仪百代掩梁窦以霞鶱钟鼎一时罩袁而岳立　言泉潄逈惊瀑布以飞澜文江淡清含濯锦而翻浪　飞英鳯穴藻五色以凝华濯頴龙泉漏九重而毓润　心波湛汉泳精魄于黄陂情岳干天韫风云于嵇巘　疏干激派龙门开竹箭之波镇地横基鹄翅恃莲花之岭　腾澜浴景濬灵派以含珠擢干捎云翊高岩而耸桂　玉润金声兰薫桂馥　垂秋实于翰林绚春花于文苑　清规湛秀照月旦而雕谈素论凝开夜光于妙辨　谈丛散馥韬干气于九兰笔海流涛骇洪波于八水【骆宾王】学如猗顿之富文如清庙之乐【皇甫湜】气岸遥淩豪士前风流肯落他人后　浩荡深谋喷江海纵横逸气走风雷　吐言遗珠玉落笔回风霜　舒文振頽波秉徳冠彛伦【李太白】幼而擢陵苕之秀长而成清庙之器羣伦月旦咸以第一流处之　仁鳞智龙为瑞一辰未若君子瑞于天伦　文雅闗西族衣冠赵北都有声真汉相无纇胜隋珠　金石高韵珪璋徳容　宵语途话琴书调谑一出于文章【刘宾客】凝为和兮聚五福发为春兮消六沴　以孝友肥其身以仁信羶其行　言行谨直风操端荘肃然礼容清庙之器　降自天和立为人杰沈断大事奋扬竒谋　器得天爵文为国华行有根源辞无枝叶玉立不倚金叩有声严重有大臣之体温雅秉君子之文　金璧其操鸾鳯其姿　器宇甚宏衣冠甚伟寡言正色人望而敬之燕逰觞咏之间则其貌温然如春其心油然如云【白侍郎】气蒸云梦泽波撼岳阳城【孟浩然诗】伯仲之间见伊吕指挥若定失萧曹　学业醇儒富词华哲匠能　词源倒流三峡水笔阵独扫千人军　词华倾后辈风雅蔼孤鶱　读书破万卷下笔如有神异材应间出爽气必殊伦　清高金茎露正直朱丝郑公瑚琏器华岳金天晶　情穷造化理学贯天人
　　际　道为诗书重名因赋颂雄　金钟大镛在东序冰壶玉衡悬清秋【杜诗】心轻马融帐筹夺子房帷秀发幽岩电清澄隘岸陂　盛气河包济贞姿岳柱天【元微之集】颂其声闻其谣如金石之永播也　确然金石不足以为贞淡然冰玉不足以为洁　秉义植信高蹈于世洁乎瑾瑜不足为其贞芬乎兰不足为其秀　清似匣中镜直如琴上丝　溟渤于文场嵩华于朝右　身行圣人之道口吐圣人之言　立身百行足为文六艺全【皮日休】雷霆驱号令星斗焕文章　防笔和鈆欺贾马讃公论道鄙萧曹　山秀扶英气川流入妙思　盛徳大功直笔实光于简防清节细行祝史不愧于神明　夷险一贯忠劳两兼【杜牧之】云朗镜开匣月寒冰在壶　白圭无玷朱弦有声　二十八宿罗心胷【高逹夫】名将日月同时朽身是山河应数生【方雄飞】
　　讥诮
　　经既防且□尔勇伊何为犹将多尔居徒几何　哀今之人胡为虺蜴【诗】危而不持颠而不扶则将焉用彼相矣　斗筲之人何足算也　原壤夷俟子曰幼而不逊弟长而无述焉老而不死是为贼
　　子神禅其辞禹行而舜趋是子张氏之贱儒也正其衣冠齐其顔色嘿然而终日不言是子夏氏之贱儒也偷懦惮事无亷耻而嗜饮食是子防氏之贱儒也【荀非十二子】史鲍荘子之智不如葵葵犹能卫其足　国之蠧也郭最曰子殿国师齐之辱也　长木之毙无不标【击也】也国狗之瘈无不噬也【瘈狂也左传】三晋之大臣不如邹鲁之仆妾【史鲁仲连】张耳陈余始相然信以死及争权卒相灭殆与泰伯延陵季子异矣【史本论】鼎足不强栋干防挠【西汉佞幸传】灌夫骂李贤曰平生毁程不职不值一钱今日乃效儿女曹呫嗫耳语【西汉本】匹夫之勇妇人之仁也【西汉韩信】有负俗之累【汉武纪】宁能为石人耶【西汉灌夫】古者富贵而名磨灭不可胜纪惟倜傥非常之人称焉【西汉司马迁】贾诩曰刘表平世之三公也不见事变多疑无决无能为也【通鉴东汉】孔子曰吾闻鲍叔之进管仲子皮之进子产未闻管仲子产有所进也【说苑】崔瑗曰此譬犹儿妾屏语耳曹爽进用丁谧何晏邓飏等于时谤书谓台中有三狗【魏志】岂可以白面少年当之【通鉴晋穆纪】苻坚闻桓温废立曰六十之叟举动如此将何以自容于四海乎【晋简文纪】桓荣祖曰昔曹公父子上马横槊下马谈咏此于天下可不负饮食矣君辈无自全之技何异犬羊乎　禇渊为司徒渊入朝以腰扇障日征敌功曹刘祥从侧过曰作如此举止羞面见人扇障何益【宋太祖】陆机着辨亡之论无救河桥之败养由基射穿七札不济鄢陵之师此已然之明效也【唐高祖】袁谊为苏州刺史自以其先自宋太尉淑以来尽忠帝室谓琅琊王氏虽奕世台鼎而为歴代佐命耻与为比尝曰所贵于名家者为其世笃忠贞才行相继故也彼鬻婚姻求利禄者又乌足贵乎时人是其言【通鉴】气夺算尽不有人祸则当鬼诛【唐徳宗】其未得之也则以趋竞为心既得之也则以容黙为事【周世宗】中宗宴近臣国子祭酒祝钦明自请作八风舞卢藏用曰五经扫地尽矣【续世说】韩思彦曰武子【王济】有马癖君【王福畤】有誉儿癖王家癖何多耶【唐书王勮传】周颙字彦伦隠居山出为临海令还罢都欲防旧居孔稚圭作北山移文以讥之曰钟山之英草堂之灵驰烟驿露勒移山庭【金陵世说】出则为宗族患入则为乡里忧小人之行也【韩诗外】杨炯常呼朝士为麒麟楦或嘲之曰今假弄麒麟者修饰其形覆之驴上宛然异物及去其皮还是驴耳【朝野佥载】五尺童子犹知调笑者矣【史通】虚无之谈无异春蛙秋蝉聒耳而已【物理论】
　　集緑衣虽多无贵于色邪径虽利无尚于直【晋裴頠女史箴】生为世笑死为愚鬼【选书】猛虎虽云恶亦各有匹侪羣行深谷间百兽望风低身食黄熊父子食赤豹麛择肉于熊罴肯视兎与狸正昼当谷眠眼有百歩威自矜无当对气性纵以垂朝怒杀其子暮还食其妃匹侪四散走猛虎还孤栖狐鸣门四旁乌鹊从噪之出逐猴入居虎不知所归谁云猛虎恶中路正悲啼豹来衔其尾熊来攫其頥猛虎死不辞但慙前所为虎儿无助死况如汝细防故当结以信亲当结以私亲故且不保人谁信汝为【韩集】秦爱纷奢人亦各念其家柰何取之尽锱铢用之如泥沙使负栋之柱多于南畆之农夫架梁之椽多于机上之工女钉头磷磷多于在庾之粟粒瓦缝参差多于周身之布缕直栏横槛多于九土之城郭管弦呕哑多于市人之言语【杜牧】跳踯虽云高意不离泞淖鸣声相呼和无理祗取閙【韩昌黎诗】夫今之人务利而违道其学问以之取名致官而已得一名获一位则弃其业而役役于时权者之门故其事业功徳日以怠月以削老而益昏死而遂亡【韩文上贾滑州书】翳暗生可耻束缚死无名【唐文粹】清居市不为市之道然而居朝廷居庠序乡党以士大夫自名者反争为之不已悲夫清非异于市人也【柳清宋】鹰隼仪刑蝼蚁心虽能戾天何足贵【刘宾客】童騃无知凶嚚有素虽借祖父之宠曽防分寸之劳【白傅集】丈夫不立义岂如鸟兽情　枭音不悛鸱张益炽人情共弃国典不容【刘义】难将一人手掩得天下目【唐文粹】自元和以来有元白诗者纎艳不逞非荘士雅人所为其所破壊流于民间疏于屋壁子父女母交口教授淫言媟语冬寒夏热入人肌骨不可除去　紫绶公卿今放旷白头郎吏尚留连【杜牧之】
　　本朝已分将身死势权恶名磨防几何年想见魂魄千秋后却悔初无二顷田【临川集苏秦诗】汲黯不居中似非朝廷美【山谷诗】常怪刘伶死便埋岂伊忘死未忘骸乌鸢夺得与蝼蚁谁信先生无此懐　毕竟英雄谁得似脐脂自照不须灯　莫对黄鹞施爪嘴　跨歴商周看盛衰欲将齿髪鬭蛇空餐云母连山尽不见蟠桃着子时世上小人多忌讳【东坡】
　　闻望
　　经君子万夫之望【易】有无穷之闻　旧有令闻　造民大誉【书】令闻令望　鹤鸣于九臯声闻于天　是以有誉处兮　闻于四国【诗】声名洋溢乎中国施及蛮貊蚤有誉于天下也【中庸】在邦必闻在家必闻【语】
　　子死有万世之名【列子】令闻广誉施于身所以不愿人之文绣也【孟子】名声若日月　名声之部发于天地之间岂不如日月雷霆哉【荀王伯部当为剖】
　　史生有令闻　令名徳之舆也恕思以明徳令名载而行之【左】名与天壤相敝　管仲名高天下【史记鲁仲连传】为令闻嘉誉以声之【国周语】陆贾防公卿间名声籍甚【西汉陆贾】声闻梁楚间【郑当时传】名誉日广【韦成】四皓采荣于商山【扬雄荣者谓声名也】声薫天地【东汉马援】祭彤威詟北方声行海表　葛龚以善文记知名【东汉本】名侔于父兄【吴江表】令闻令望必与此山俱【晋羊祜】谢安虽处衡门其名犹出万之右自然有公辅之望【谢安传时弟万为中郎将】少而流声长而垂名【潘岳传】以雅望获海内盛名【周顗传】器业殆人望也【南史宋柳仲】江淮草木亦知尔威名【唐张万福传】卢尚书海内大儒之望也【汉献纪】声出区宇名流海内【通鉴】
　　集齐名字于天地并光明于列星　名声若日照四海徳誉配天　名声着而日延　布名乎天下　声盈
　　塞于天渊【楚词】考四海而为隽当中叶而擅名【左太冲蜀都赋】流千载之英声【杨修答临淄侯牋】英名擅八区【左太冲咏史诗】流声馥秋兰【潘叔正诗】声紫【阙】




　　名播天壤间　髙名动京师天下
　　皆借借　名与此山俱【李白诗】名声岂浪垂【杜诗】养声誉于众多之口【骆宾王】名声照四海　宜乎从事于是府而流声着实于朝天也　赫然千载徳誉愈尊　厥声赫赫满华遍貊【韩愈】自始仕以至没世未尝无闻焉【柳文】如金玉在佩动而有声　翩翩有声【白乐天】名流袭兰麝　才名天下首【元稹】声价金应敌　声外金祯姓字时【元微之】声气朗彻髙韵冠于一时　名声四驰速如羽檄芒刄愈出素风竹帛髙价骋琳琅【刘宾客】名声逼马　名声
　　动四夷【白侍郎】声名之垂星斗之光【李习之】茂实葳防荣声洋溢【李光宾】颂声满江海古今流不竭【刘长卿】入海际天知公徳音　擅美一时流誉千载　名飞天京　何以得此声于天壤之间　名与日月悬【唐文粹】荣闻日流【姚崇碑铭】名垂星斗声殚天地【李翺祭韩愈文】
　　本朝宋州临汴水公操之誉日与南方之舟造京师【欧公与石操书】名与谪仙髙【东坡】名重没犹存【栾城书】
　　先声
　　经成人有其兄死而不为衰者闻子臯将为成宰遂为衰【记檀弓】
　　史晋命士防将中军且为太傅于是晋国之盗逃奔于秦【左】时兾州饥荒盗贼羣起滂按察之登车揽辔慨然有澄清天下之志至州境守令自知污望风解印绶去【范滂传】
　　集预借借新京兆青史无劳数赵张【杜诗】实未至而声先驰【刘宾客】剑拔蛟知断弓鸣虎自开【张説之文】声如飇驰先诏而至吏人畏服男女相贺【唐文粹】所谓先声后实者岂惟兵用之然虽士亦然方今由州郡抵有司求进士者嵗数百人咸多为文辞道今古角夸丽务富厚有司一朝而受者几千万言读不能十一即偃仰疲耗目而不欲视心废而不欲营如此而曰吾能不遗士者伪也唯声先焉者读至其文辞心目必専以故少不胜【柳送韦中立】
　　本朝朱轮未及郊清风已先驰号令耸毛羽先声落虚弦【东坡】
　　无闻
　　经四十五十而无闻焉斯亦不足畏也已　齐景公有马千驷死之日民无徳而称焉　君子疾没世而名不称焉【语】
　　史大将军至尊重而天下之贤大夫毋称也【史卫青论】非世所指名【西汉项籍】古者富贵而名磨灭者不可胜记【司马迁】懐道无闻委身草芥【东汉二十八将论】
　　集坟土未干身名俱灭【曹子建求自试】身死无名諡为至愚【司马长卿】
　　取信
　　经人不间于其父母昆弟之言　言忠信行笃敬虽蛮貊之邦行矣【语】
　　子孔子厄于陈蔡七日不食子贡籴于野人得米一石焉顔回仲由炊之有埃墨堕饭中顔回取而食之子贡见之不恱以为窃食也入问孔子孔子曰吾信回之为人乆矣虽汝有闻弗以疑之其或者必有故乎召顔回问之对曰向有埃墨堕饭中欲置之则不洁欲弃之则可惜回即食之顔回出孔子顾谓二三子曰吾之信回乆矣非特今日也　其言于人也无所不信曽参也【家语】偃然如固有之而天下不称贪焉【荀儒效】
　　史晋叔向曰祁大夫外举不弃雠内举不失亲其独遗我乎【左】羊祜与陆抗相对抗尝病祜馈之药抗服之无疑心人多谏抗曰羊祜岂酖人者【晋书羊祜传通鉴云岂有酖人羊叔子哉】君子谓祁奚能举善称其雠不为谄立其子不为誉举其偏不为党小邾射以句绎来奔曰使季路要我吾无盟矣季康子曰千乗之国不信其盟而信子之言子何辱也【左】一字之褒逾华衮之赠片言之贬过市朝之挞【谷梁序】苏秦相燕燕人恶之于王王按剑而怒食以駃騠白圭显于中山中山人恶之于魏文侯投之以夜光之璧何则两主二臣剖心折肝相信岂移于浮辞哉【史记】得黄金百斤不如季布一诺【前汉季布】二荀论説乆而益信【魏志本】得刘公一纸书贤于十部从事【晋书刘】上官桀党与有谮霍光者上怒輙曰大将军忠臣先帝所属以辅朕身敢有毁者坐之自是桀等不敢复言【通鉴汉昭纪】黄琼薨将四方逺近名士防者六七千人徐穉往吊之进酧哀哭而去人莫知者诸名士推问防宰曰先时有一书生来衣麄薄而哭之哀不记姓氏众曰必徐孺子也【汉桓纪】吴主假太常潘濬节度使讨五溪蛮濬姨兄蒋琬为诸葛亮长史衡旍奏濬遣宻使与琬相闻欲有自托之计吴王曰承明不为此也【魏明纪】庞晃等短髙颎于上上怒皆黜之因谓颎曰独孤公犹镜也毎被磨莹皎然益明【隋髙祖】世民谓尉迟敬徳曰公心如山岳虽积金至斗知公不移【唐髙祖】李纬为户部尚书有自京师来者上问龄何言对曰龄闻李纬拜尚书但闻李纬美须鬓帝遽改除纬为洛州刺史【唐太宗】夏官侍郎李昭徳宻言于太后曰魏王承嗣权太重承嗣亦毁昭徳于太后太后曰吾任昭徳始得安眠【唐武后】周太祖推心委任苏绰而无间言太祖或出防常预署空纸以授绰若须处分则随事施行及还啓之而已【通鉴】魏武法尚峻令云京城有变九卿各居其府其后严才作乱与其徒属数千人攻左掖门魏武登铜雀台逺望无敢救者时王修为奉常闻变召车马未至便将官属步至宫门魏武望见之曰彼来者必王修乎　权倾天下而朝不忌功盖一世而主不疑【唐书郭子仪】一言之重订千金【唐李大亮】
　　记卫灵公与夫人夜坐闻有车声至阙而息过又闻车声夫人曰此必是蘧伯玉公曰何以知之曰妾闻礼下公门式路马今蘧伯玉贤者也必不以暗昧失礼公令人视之果如斯言【列女】
　　集杀青无兼两之宜薏苡起懐珠之谤【王愡欧阳颎墓志】片辞贵白璧一诺轻黄金【李太白集】斯言胜金玉佩服无失坠【白侍郎】唯君饮冰心可酌贪泉水【张承吉文】笑言成月旦【李义山集】伟人一顾逾于华章一非惨乎黥刖【刘宾客】褒其一字有逾拱璧之重【同上】
　　归向
　　经沔彼流水朝宗于海　爱莫助之　岂弟君子民之攸归【诗】
　　子巨室之所慕一国慕之一国之所慕天下慕之　愿受一防而为氓【孟子】君子若华山松栢既多望之自不知厌【晏子】
　　史楚叶公至或遇之曰君胡不胄国人望君如望慈父母焉盗贼之矢或伤君是絶民望也若之何不胄乃胄又遇一人曰君胡胄国人望君如望嵗也日月以几若见君面是得艾也民知不死而又掩面以絶民望不亦甚乎乃免胄而进禆谌曰天祸郑乆矣其必使子产息之乃犹可以戾【定也】不然将亡矣【左】杨回见赵简子曰臣居乡三逐事君五去闻君好士故走来见【说】相如至一坐尽倾【西汉本】歙然归仁【匡衡传】陈遵请求不敢逆所到衣冠懐之惟恐在后【本传】赵广汉为京兆尹吏咸愿为用僵仆无所避广汉聪明皆知其能之所宜尽力与否【通鉴汉宣纪】士皆言愿属大树将军【汉平纪】大司徒欧阳歙坐前为汝南太守度田不实罪千余万下狱歙世受尚书八世为博士诸生守阙为歙求哀者千余人至有自髠剔者平原礼震年十七求代歙死【同上】罢戍屯校尉及都防官徴还班超于寘王侯以下皆号泣曰依汉使如父母诚不可去互抱超马脚不得前【通鉴章纪】张纲在郡一嵗卒张婴五百余人为之制服行防送到犍为负土成坟梁兾收李固下狱门生渤海王调贯械上书证固之枉河内赵承等数十人亦要鈇质诣阙通诉太后诏赦之及出狱京师市里皆称万嵗【汉殇帝】客有言于何进曰孔文举有重名不如因而礼之可以示广天下【后汉孔融注犹众星之有北斗百谷之有黍稷天下莫不属目】李膺等虽废锢天下士大夫皆髙尚其节而污秽朝廷希之者唯恐不及更共相标榜为之称号为三君八俊八顾八及八厨　鲁肃曰孙讨虏敬贤礼士江表英豪咸归附之　刘豫州士慕仰若水归海【汉献纪】车驾南征冦恂从至颍川盗贼悉平百姓遮道曰愿从陛下复借冦君一年上乃留恂【东观汉纪】懐赴如归【后汉】禹所止停车驻节父老童稚垂发戴白满其车下【东汉邓禹】张楷居农山学者随之所居成市【范晔后汉】齐鲁间宗之【东汉郑】犬马恋主物不敢忘【晋书石勒】车善于赏防当时毎有盛坐而不在皆云无车公不乐谢安逰集之日輙开筵待之【晋书本】周顗曰何敢近舍明公【王导】逺希嵇阮【晋书周顗】温峤等至建康王导周顗庾亮等皆爱峤才争与之交【通鉴晋元】当效犬马之用【陈书】萧颖士有奴事颖士十年笞楚严惨或劝其去曰非不能爱其才也【唐书】谢超宗公事免诣东府门自通其日风寒萧道成谓四座曰此客至使人不衣自暖矣【宋书】窦建徳陷京城执户曺河东张素将杀之县民千余人号泣请代其死曰户曺清谨无比大王杀之何以劝善【通鉴】太后思徐有功用法平擢拜左台殿中侍御史逺近闻者无不相贺【唐武后】刘瞻为刑部尚书瞻之贬也人无贤愚莫不痛惜及其还也长安两市人率钱顾百戏迎之瞻闻之改期由他道而入【通鉴】
</div>
    <div class="pagination">
<a href="记纂渊海_page88.html">上一页</a><span>...</span><a href="记纂渊海_page84.html">84</a><a href="记纂渊海_page85.html">85</a><a href="记纂渊海_page86.html">86</a><a href="记纂渊海_page87.html">87</a><a href="记纂渊海_page88.html">88</a><span class="current-page">89</span><a href="记纂渊海_page90.html">90</a><a href="记纂渊海_page91.html">91</a><a href="记纂渊海_page92.html">92</a><a href="记纂渊海_page93.html">93</a><a href="记纂渊海_page94.html">94</a><span>...</span><a href="记纂渊海_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
