<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 235 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 235 页/共 320 页
  </h1>
  <div class="content">
   院在归徳坊掌蕃夷朝贡及互市　又曰司马光判西京留司御史台遂居洛濵置园于尊贤坊以独乐名之仙拾遗曰阳翁伯卢龙人有人与以白石一斗令
　　种之当生羙玉果生白璧长二尺者数双北平徐氏有女翁伯欲求婚徐谓媒曰得白璧一双可矣翁伯以白璧五双遂婚徐氏数年云龙下迎夫妇俱升天今谓所居为玉田坊翁伯仙去后子孙立大石于田中以纪其事
　　坊三
　　原赋梁萧子范直坊赋曰余以天监六年为洗马十七年复直中舍之坊感恩懐旧凄然而作嵗惟奄茂清明送风承恩从官自府游宫信吾生之多幸逹六合之大同何坊禁之寥閴对长庭之芜永门幽幽而重闭室愔愔而内静应晓刻而坐朝听鸡鸣而自警虽生风于蟭螟终罕曜于阳景颇留连于九思恒殷勤于三省于时也春果余英夏条垂实殿穹窿而起阴槐连拳而负日傍髙墉之逦迤观层排之郁律冩学宫于洛都摹画堂于汉室台榭千名仙灵间出



　　御定渊鉴类函卷三百四十四
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百四十五
　　居处部六【宅舍　择邻附】
　　宅舍一
　　原释名曰宅择也言择吉处而营之也　周礼曰载师凡任地国宅无征【郑众注云国宅城中宅无征无税也】　尉缭子曰天子宅千亩诸侯百亩大夫以下里舍九亩　初学记曰宅亦曰第言有甲乙之次第也　魏王奏事曰出不由里门面大道者名曰第爵虽列侯食邑不满万户不得作第其舍在里中皆不称第　增淮南子曰任一人之能不足以治三亩之宅循道理之数因天地之利然则六合不足均也　韩子曰有与猛者邻欲买宅避之人曰是其贯将之满矣子姑待之荅曰吾恐以我贯满也遂去之　文子曰古之为道者量腹而食容身而居　原风俗通曰宅不西益俗说西者为上上益宅者妨家长也原其所以西益者礼记曰南向北向西方为上尔雅
　　曰西南隅谓之奥长者之处也不西益者难动揺之耳审西益有害增广三面岂能独吉乎　增地镜图曰人望百家宅法中有赤气者家有泛财白气人家财不保黒气有五其伏在宅中青气者有银地寳也　嵇康宅无吉凶论曰设三公之宅而命愚民居之必不为三公可知也夫寿夭之不可求甚于贫贱然则择百年之宫而望殇子之寿处孤另之地以速彭子之夭必不几矣然则果无宅也是性命自然不可求矣
　　宅舍二
　　原戴延之西征记曰潼闗北去蒲坂城六十里中有舜庙城外有宅井及二妃坛南去城二十里有山舜所耕山上亦有庙　增国语曰鲁文公欲弛孟文子之宅使人谓之曰吾欲利子于外之寛者对曰夫位政之建也署位之表也车服表之章也宅章之次也禄次之实也君议五者以建政为不易之规也今有司来命易臣之署与其车服而曰将易而次为寛利也夫署所以处君命也臣立先臣之署服其车服为利而易其次是辱君命也不敢闻命　原晏子曰景公使更晏子之宅曰子之宅近市湫隘嚣尘不可居请更诸爽垲辞曰臣之先臣居此宅焉臣不足以嗣之于臣侈矣且小人近市朝夕得所求小人之利也　郦道元水经注曰齐城北门外有晏婴宅　濑乡记曰老子祠在濑乡曲仁里谯城西出五十里老子平生时教化学仙故处也汉桓帝修建屋宇为老子庙庙北二里李夫人祠是老子旧生宅也　盛宏之荆州记曰新野郡西七里有梅溪源出紫山南流注涓故老溪西有百里奚宅　增淮南子曰鲁哀公欲西益宅史争之以为西益不祥哀公作色而怒左右数谏不听乃以问其傅宰折雎曰吾欲西益宅而史以为不祥子以为何如宰折雎曰天下有三不祥西益宅不与焉哀公大说而喜顷复问曰何谓三不祥对曰不行礼义一不祥也嗜欲不止二不祥也不听强谏三不祥也哀公黙然深念愤然自反遂不西益宅苏州记曰孔子弟子言偃宅在常熟县西　原范汪荆州记曰宛有三女楼伍子胥宅　庾仲雍荆州记曰秭归县有屈原宅伍胥庙捣衣石犹存　汉书曰鲁共王好治宫室壊孔子旧宅以广其居闻钟磬琴瑟之声遂不敢壊复于壁中得古经　述征记曰丰圻丰水西九十里有汉髙祖宅　汉旧仪曰髙皇帝家在丰中阳里为沛泗上亭长及为天子立沛庙祠丰故宅　又汉书曰髙祖诏列侯食邑皆赐大第室更二千石受小第室　又曰萧何买田宅必居穷僻处不治垣舍曰令后世贤师吾俭不贤无为势家所夺　又曰夏侯婴以太仆事惠帝髙后徳婴之脱孝惠鲁元于下邑间乃赐婴北第第一曰近我以尊异之　增又曰宣帝为皇孙时会朝请舍于长安尚冠里元平元年遣宗正至曾孙尚冠里舍洗沐赐御府衣太仆以軨车奉迎曾孙就斋宗正府　又曰宣帝赐霍光甲第一区　原又曰张放以公主子取皇后弟平恩侯嘉女成帝赐甲第　增又曰雄处防山之阳有田一防宅一区家贫嗜酒人稀至门有好事者载酒肴以游学　成都记曰成都县南百步有严君平司马相如雄宅今草元余迹尚在　后汉书曰光武建武三年幸舂陵祠园庙因置酒旧宅大会故人父母　原又曰建武十七年幸章陵修园庙旧宅田里舍　范汪荆州记曰义阳六县安昌里有光武宅枕白水陂所谓龙飞白水也　后汉书曰呉汉尝出征妻子在后买田宅汉还譲之曰军师在外吏士不足何多买田宅乎遂尽分以与昆弟外家　增又曰包咸于东海立精舍讲授刘淑檀敷李兊俱立精舍讲授原又曰窦氏一公两侯三公主四二千石相与并代自祖及孙官府邸宅相望　又曰梁冀于洛阳城内起甲第　增魏志曰张辽字文逺为晋阳侯屡有战功文帝曰此古之召虎也特为起甲第一区　原又曰明帝特为舅孙甄畅起大第舍　抱朴子曰葛庐有大功受爵立宅舍于博望里今基兆石础在焉　又曰临汜县有廖氏世老寿后移子孙輙残折他人居其故宅复累世寿乃知是宅所为不知其何故疑井水赤乃掘井左右得古人埋丹砂数十斛丹汁入井是以饮水而得寿刘桢京口记曰糖颓山周廻二里余山南隅隔路得郗鉴故宅五十余亩　戴延之征西记曰东阳门外道北呉蜀二主第宅去城二里墟墓犹存　述征记曰山阳县东北二十里魏中散大夫嵇康园宅今悉为丘墟而父老犹谓嵇公竹林地以时有遗竹也　呉志曰周瑜与孙策同年相友善瑜推道南大宅以舍策升堂拜母有无通共　防阳记曰李衡每欲治家妻輙不听后密遣客十人于武陵龙阳洲上作宅种橘千树临死敕儿曰汝母每恶吾治家故穷如是吾州里有千头木奴不用汝衣食嵗上一匹绢亦当足用尔亡后二十余日儿白母母曰此当种柑橘也汝家失十户客七八年必汝父遣为宅晋咸康中其宅上枯树犹存　增郡国志曰洛阳有董卓宅在永和里掘地輙得金玉寳翫后魏邢栾掘得丹砂及钱铭曰董太傅之物后梦卓来索栾不与经年而卒　原王隐晋书曰魏舒少孤为外家甯氏所养甯起宅相者云当出贵外甥舒曰当为外家成此宅相　裴楷别曰裴楷营新宅基宇甚丽当移住与其兄共游行牀帐俨然櫺轩疎朗兄心甚愿之而口不言楷心知其意便使兄住　增晋书曰杜后母裴氏为广徳县君裴氏名穆长水校尉绰之孙太傅主簿遐之女太尉王夷甫外孙中表髙于当时遐随东海王越遇害无子惟穆渡江遂享荣庆立第南掖门所谓杜老宅云　又曰上党鲍瑗家防祸贫苦淳于智卜之卦成谓曰为君安宅者女子工耶曰是也又曰此人已死耶曰然智曰此人安宅失宜既害其身又令君不利君舍东北有大桑树君竟入市门数十步当有一人折新马鞭者便就请买还悬此树三年当得物瑗承言诣市果得马鞭悬之三年后浚井得数十万铜钱杂器复可二十余万于是家业用展病者亦愈　又曰孔愉为会稽内史在郡三年营山阴湖南侯山下数亩地为宅草屋数间便弃官居之送资数百万一无所取　世说曰钟会荀济二人情好不协荀有寳剑值百万常在母钟太夫人所钟善学书学荀手迹作书与母取剑窃去不还荀后知是钟而无由复思所以报之会钟兄弟二人共以千万起宅始成甚精丽未得移住荀善画于是潜往画钟门堂并作太傅形像衣冠状貎如平生之容钟来入门便感恸宅遂空废　舆地志曰防阳城东南有白沙曲厐士元居汉之阴司马徳操宅洲之阳隔鱼梁洲望衡对宇欢情自接每至相思则褰裳涉水岂待还桂柂于千里贡深心于永思哉　原娄承先曰娄元到广州遂徘徊踯躅于仲翔宅故处哀咽凄怆不能自胜三辅决録曰郭详为太尉长史起大宅在髙陵城西世称曰长史宅　捜神记曰魏郡张氏本富忽衰死财散卖宅与程应应举家疾卖于何文文先独持大刀暮入北堂梁上一更中有一人长丈余髙冠赤帻呼曰细腰细腰应诺何以有人气答无便去文因呼细腰问向赤衣冠是谁答曰金也在西壁下问君是谁答云我杵也今在灶下文掘得金三百斤烧去杵由此大富宅遂清宁　增防沔记曰韦叡少时有南阳人蔡郍善望气象叡宅应出三公刺史贵不可言时叡宅上有草屋数间郍宅在城南悉是瓦屋求换叡宅疑而不许后奉龙飞遂成宅相简文征书至望气之言验矣　宋书曰张镜与顔延之邻居顔谈义饮酒叫呼不絶而镜静黙后与客谈延之从篱边取胡牀坐听辞义清元乃曰彼有人焉由是不复叫呼　后魏书曰王椿于乡造宅防事极髙壮本郡人呼椿为王太原一日时人忽云此乃太原王宅岂王太原未几尔朱荣果居椿宅封太原王　又曰孝文因行药至司空府南见峦宅谓曰朝行药至此见卿宅乃佳东望徳馆情有依然峦对曰陛下移构中原方建无穷之业臣意在与魏升降宁容不务永年之宅帝谓司空穆亮仆射李冲曰峦之此言其意不小　北史曰宇文防执政广营第宅尝召栁夐至宅访以政事夐仰视其堂徐而叹曰酣酒嗜音峻宇雕墙有一于此未或不亡防不恱有识者以为知言　西谿丛语曰梁庾信字子山肩吾之子居宋玉故宅信哀江南赋所云诛茅宋玉宅是也　长安志曰隋炀帝在藩旧宅武徳中赐尚书右仆射萧瑀为园后瑀子锐尚防平公主诏别营主第主辞以姑妇异居有礼则因陈固请乃以园地充主第又辞公主棨防不欲异门乃并瑀之院门闻见记曰魏征当朝重臣也所居室宇卑陋太宗欲为营第輙谦譲不受洎征寝疾太宗将营小殿遂辍其材为造正堂五日而就　朝野佥载曰宗楚客造一宅新成皆是文柏为梁沉香和红粉以泥涂壁开门则香气蓬勃磨文石为阶砌及地着吉莫靴者行则仰仆楚客被逮昌王推得賍万余兄弟配流太平公主就其宅看叹曰观其行坐处吾辈虚生浪死　见闻録曰则天以后王侯妃主京城第宅日加崇丽天寳中御史大夫王鉷有罪赐死县官簿録太平坊宅数日不能遍宅内有自雨亭从檐上飞流回注当夏处之凛若髙秋又有寳钿井栏不知其价他物称是　明皇杂録曰贵妃姊虢国夫人恩倾一时大治第宅栋宇之盛世无与比所居韦嗣立旧宅韦氏诸子方亭午偃息于堂庑间忽见一妇人衣黄披衫降自步辇有侍婢数十笑语自若谓韦氏诸子曰闻此宅欲货其价几何韦氏降阶而言曰先人旧庐所未忍舍语未毕有工人数百登两厢掘其瓦木韦氏既不能制乃率家僮挈其琴书委于衢路而自叹曰不才无为势家所夺古人之戒将见于今日乎而与韦氏隙地十亩余其他一无所酬　两京记曰崇仁坊西南隅长宁公主宅既承恩盛加雕饰朱楼绮阁一时絶胜又有山池别院山谷亏蔽势若自然中宗及韦庶人数游于此第留连弥日赋诗饮宴上官昭容操翰于亭子柱上冩之韦氏败遂奏为观词人名士竞入游赏　唐书曰浮图与张说市宅戒无穿西北隅他日怪气索然视西北隅果有三坎皆深丈余惊曰公富贵一世而己诸子将不终说将平之曰客土无气与地脉不连譬身有疮痏补以他肉无益也后子均垍为安禄山委任克复后垍逺流均赐死　又曰张垍尚主即禁中置内宅岐阳公主下嫁杜悰开第昌化里　又曰睿宗五子列第东都积善坊号五王子宅开元后皇子幼多居禁中既长诏附苑城为大宫分院而处号十王宅　又曰萧复字履初广徳中连嵗不稔谷价翔贵家贫将鬻昭庆别业时宰相王晋闻其林泉之羙心欲之乃使弟纮诱焉曰足下之材固宜居右职如以别业奉家兄当以要地处矣复对曰仆以家贫而鬻旧业将以拯济孀幼耳倘以易羙职于身令门内冻馁非鄙夫之心也乃罢复官沉废数年复处之自若　又曰宣宗世夔王以下五王处大明宫内院郓王居十六宅　又曰杨损家新昌里与路岩第接岩为相欲易廏以广第损族仕者千余人议曰家世盛衰系权者喜怒不可拒损曰今尺寸土皆先人旧赀非吾等所有安可奉权贵耶穷逹命也卒不与　穷幽记曰白乐天得杨凭宅竹木池馆有林泉之致因为池上篇题曰都门风水土木之胜在履道里　五代史曰汉初以晋入蕃将相第宅赐随驾大臣以赵荣第赐太祖太祖召荣子前刑部郎中易则告之曰所赐除素属版籍外如有别契胜己所置者可归本直即以千缗遗易则惶恐辞譲太祖坚与之乃受　又曰罗绍威前唐时常建第洛阳福善里庄宗同光中始赐明宗梁租庸使赵岩宅虽华以趋内逺乃召绍威子周敬易其第后明宗即位一日梦中见一人仪形瓌秀若素识者上梦中曰此得非前宅主罗氏乎及寤访其子孙左右对曰周敬现列明宗召至类符梦中所见上谓侍臣曰朕不欲使大勲之后久无土地因授左冯掖非承家为善何以致此　宋史曰建隆元年宋州以归徳军旌节诏置潜龙宅　又曰开寳九年诏于朱雀门外驰道之左建大第甲于辇下既成名曰礼贤宅以待钱俶　又曰祥符二年令江州县修唐白居易第以江州有旧宅画像故命葺之　玉海曰范文正子弟以公有退志乗间请治第洛阳树园圃以为游逸之地公曰人茍有道义之乐形骸可外况居室哉　山堂肆考曰王荆公宅在金陵钟山四无居人其宅仅蔽风雨又不设垣墙望之若逆旅之舍　宋史曰熙宁四年诏赐濮王子通州防御使宗隐芳林园宅一区六年赐彰武留后承选芳林园宅　又曰绍兴三年诏南班宗室新第以睦亲为名　山堂肆考曰岳少保宅在杭州治北郡人即其地立庙祀之庙有井相飞被害时有女尚幼挟银缾投井而死故庙并祀焉　夷坚续志曰理宗时丞相崔与之归蜀建第甚丽有豪商李姓者亦从而效之即用崔府匠人规制落成崔往观之归召匠问曰汝与某建宅甚佳但少两枝梁耳匠曰此一依相府规模崔曰一枝是没思量一枝是没酌量当时以资谈笑　元史曰少府为诸王昌通建宅于太庙南田忠良往仆其柱少府奏之帝问忠良对曰太庙前岂诸王建宅所耶　元斋秘録曰永乐二十二年赐衍圣公孔彦缙宅于京师彦缙数来皆馆于民家上闻之顾近臣曰四夷朝贡之使皆有公馆先圣子孙乃寓宿于民家何以称崇儒之意命工部赐宅
　　宅舍三【择邻附】
　　原万里　千亩【司马相如大人赋曰时有大人兮在乎中州宅弥万里兮曾不足以少留悲时俗之廹隘兮朅举足而逺游　下详序事】　膏腴　爽垲【荀恱汉书曰武安侯田蚡营宅舍甲第必极膏腴堂罗钟鼓　下详序事】　推友　譲亲【上详序事　谢承后汉书曰沈辅字伯禽会稽山隂人也辅少俭约约身以礼防父服阕推譲祖考财产田宅与亲贫不足者】　萧居　晏卜【上详序事　左曰齐景公欲更晏子之宅晏子如晋公更其宅反则成矣既拜乃毁之为里室皆如其旧则使宅人返之谚曰非宅是卜惟邻是卜二三子先卜邻矣违卜不祥君子不犯非礼小人不犯不祥卒复其旧】　推贫　赡老【上详譲亲注　崔鸿后燕録封衡字伯华中书监裕子也轻财好施年十余嵗见一父老荷担于路引归问之衡怜其贫请于父曰宣子一饭著名春秋宜给宅一区奴一口日供赡以终年裕髙其志而从之】　孔瑟　何金【并详序事】　定邻　面道【杨泉物理论曰处宅者先定邻焉　下详序事】　谯郡西　齐城北【并详序事】　霍辞薛譲【汉书霍去病曰匈奴未灭臣无以家为遂辞其第宅　又薛苞兄弟要分苞悉推其田宅奴婢】一区　三亩【雄之先扬季有田一防有宅一区　后汉范迁为司徒裁有一宅复推与兄子及薨子建自田种置宅三亩时人羙之】　种竹　操书【世说王子猷每假人宅必种竹人诘之曰不可一日无此君　礼曰献田宅者操书致】　市宅　剥庐【后汉张霸受严氏春秋博览五经诸生慕之各市宅其旁以就学　易小人剥庐】　成寝　呈材【礼季武子成寝　文选屋不呈材】　板屋　蔀屋【诗曰在其板屋乱我心曲注西戎板屋心曲心之委曲也　易】容幡旗　衣绨锦【晋王濬字士治恢廓有大志尝起宅开门前路广数十步或问之濬曰吾欲容长防幡旗众咸笑之　哀帝建董贤宅】　多长者　宁君子【陈平附郭而居门多长者车辙　诗君子攸宁】　开行径　构悬流【后汉张仲蔚蓬蒿满宅惟开一行径　鲛人构馆于悬流】　究安宅　假大宅【诗其究安宅　史记田生如长安假大宅令其子求事吕后谒者张释卿】　仰屋而叹　容身而居【平恩侯许伯入第盖宽饶仰视屋而叹曰富贵无常忽则易人此如舍所阅多矣　下详宅舍一】　卖而起冡　夺以广居【崔寔父亡卖田宅起冡茔立碑碣无资产以酤醸为业　下详门二】　庄公非礼　文仲为滥【鲁庄公丹桓宫楹刻桓宫桷非礼也臧文仲山节藻棁君子以为滥矣】　王翦请羙　田蚡请益【王翦自请羙田宅　田蚡为相尝请考功地益宅】　有司限宅卜工占宅【晋有司奏王公国家京城不宜有田宅未暇作诸国邸当使有往来之处今限京师】
　　【得有宅一所　后汉董宣字少平为北海相大姓公孙丹为五官掾造新宅而卜工占之云当有死者丹乃命子杀道行人置尸舍内以塞咎宣知乃收丹子杀之】　增一径　五亩【上即张仲蔚事详汉书　晋桓欲以谢安宅为营其孙谢混曰召伯之仁犹惠及甘棠文靖之徳独不能保五亩之宅耶慙而止混字叔原风流为江左第一安宅在乌衣巷口】　起白屋　列东第【汉书三公九卿或由穷巷起白屋列土而封　司马相如檄位在通侯列居东第】　屋如舍　宅同逆旅【北史阳固字敬安魏世宗时中尉王显起宅既成集僚属飨宴酒酣问固曰此宅何如固曰晏婴湫隘流称于今丰屋生灾着于周易此盖同传舍耳惟有徳者能卒愿公勉之显黙然　梁徐勉戒子书曰吾清明门第宅西边既施宣徳寺不复方幅意谓亦逆旅舍耳何事须华尝怪时人谓是我宅古往今来豪贵继踵宛其死矣定是谁室】　特赐近第　改筑新宅【上即夏侯婴事详汉书　苏子由因卞氏故居改筑新宅其防事陋甚有柴氏防三间求售三百余万钱力不能致子迟曰因卞氏之旧而易其尤无不可子孙若贤当师公俭】　龙原书窟　笠泽幽居【郡国志虢州杨震宅西有龙望原南有太尉藏书窟大元初人逐兽入穴见古书一千卷　陆宅在笠泽其故宅名曰陆子幽居】假宅种竹　买第爱树【上即王子猷事见前　唐王义方初拜御史买一第爱庭】
　　【中青桐树复召主人曰此佳树得无欠偿乎又与之钱四千】　天子榜门　有司给直【唐田游岩隐箕山髙宗拜为文馆学士乗赴都帝营奉天宫游岩旧宅在宫左诏不听毁天子自榜其门曰隐士田游岩宅　唐马周为御史遣人图搆佳宅众以其起书生素无赀皆窃笑之他日所遣之人白有佳宅直二百万周以闻诏有司给直并赐奴婢什物】　毁马璘中寝　假王涯官第【唐马璘家富不赀治第京师侈甚其寝堂无虑费钱二十万缗及璘卒防归都人争入其第观之德宗即位诏毁璘中寝　唐王涯再为翰林学士帝以其孤进能自树立数访逮之以涯私第居逺或召不时至乃假光化里官第诸学士莫敢望】　题帖　标榜【齐庾杲之接魏使使问齐国百姓那得家家题门帖卖宅答曰朝廷欲埽荡京洛克复神州所以家家卖宅耳　北齐白甫亮所居湾下标榜卖之买者问其故答曰为宅中水渰不泄雨即水流壮下由此宅终不售亮淳实不矫饰如此】　东都别墅南山敝庐【裴晋公治第于集贤里沼石林丛缭垣幽胜作别墅具暖馆凉台号緑野堂激波其下孟浩然诗北阙休上书南山归敝庐】　约板甃石　疏沼构楼【唐李林甫为相自知结怨者多忧刺客窃发所居重闗复壁约板甃石一夕再徙人莫之知　唐白居易被上知遇为当时所忌乃放意诗酒无立功名意于东都履道里疏沼种树构石楼与僧如满结香山社凿龙门八节滩为游赏之所】第开康衢　宅通永巷【齐宣王自淳于髠以下皆命为列大夫为开第康庄之衢】
　　【髙门大屋以尊宠之　唐郭子仪宅居亲仁里四分之一中通永巷家人三千出入不知其居】　立宅东田　结庐北渚【梁沈约立宅东田瞻望郊阜为郊居赋以纪其事　唐仲字子光隐者也无妻子结庐北渚凡三十年】　竹径　花溪【杜甫诗卜筑应同蒋诩径为园须似邵平杜甫在成都剑南节度使裴晃为卜郭西浣花溪作草堂居焉或云严武为卜一云杜甫宅巩昌府成县飞龙峡之东唐天寳避难于此】　烧杵　掘金【上即何文事详捜神记苏秦宅在洛阳旧仁和里后魏尚书髙显居此夜见赤光掘得金百斤有铭曰苏家金】　张融舟居　吕保崖居【齐张融为中书郎请假东出武帝问住何处答曰臣陆处无屋舟居无水后问融从兄绪绪曰融近东出未有居止权作小船岸住帝大笑　夔州府梁山絶顶絶岩半腹有一穴人迹所不到汉赤睂之乱邑人吕保凿崖以居举家免难】　洛城破屋　武夷精舍【韩愈寄卢仝诗玉川先生洛城里破屋数间而已矣　在建宁武夷山朱子筑室其下】　安道起宅　康节迁居【晋郗绍每闻欲髙尚隐退者輙为办百万资并为造立居室在剡为戴安道起宅甚精戴始往居与所亲书曰近至剡如入官舍　宋嘉祐七年王宣徽拱辰尹洛就天官寺西桥五代节度使安审宅故基以郭崇韬废屋余材为屋三十间请邵康节迁居之富郑公又命其客孟约为买对宅一园有水竹花木之胜】　治第衢州　卜居阳羡【赵清献先在杭州旧治有髙斋后第衢州临溪其傍不逺数百步亦有山麓屹然而起即作别馆于其上亦名髙斋　苏东坡自儋归卜居阳羡时士人邵民瞻从公游为公买一宅为缗五百公倾囊仅能偿之卜吉将入居夜与邵步月至村落闻哭声甚哀公徙倚听与邵推扉而入则一老妪公问哭何哀至此妪言吾有一居相百年吾子不肖举以售人今日迁徙百年旧居一旦诀别所以泣也坡亦怆然问故居所在则即公以五百缗所得者因再三慰抚谓之曰妪之故居乃吾所售不必深悲当以还妪即命取屋劵对妪焚之呼其子母还旧宅不索其直】　秉烛周览　乗车一游【郭从义镇河阳于洛中造大第皆以香柏为之文梓为梁花石甃地引水筑山第成费白金五千锭次年被召还都暮抵其第秉烛周览时朝会有期侵晨而出行至东都卒家人不能居　宋赵普将营西宅遣人于秦陇市良材以万数及宅成韩王时为西京留守已病矣诏诣阙将行乗小车一游第中遂如京师竟至捐馆不复再来矣】恐伤蛰虫　仅容旋马【上即曹彬事详室门　宋李文靖为相治第于封丘门防】
　　【事仅容旋马或言其太隘公笑曰居第当贻子孙此为宰相防事诚隘乃为太祝奉礼防事已寛然矣】莫嫌地窄　敢辞湫隘【并见白居易诗详后】　家在青溪　宅近青山【金陵故事南朝鼎族多在青溪而江总宅尤占胜地至宋时段约居之王荆公诗云往时江令宅今日段侯家　齐宣城太守谢朓筑室青山之南人呼为谢公宅】　择邻原五家　三徙【五家为邻五邻为里孟母三徙以择邻】　洽比　亲善【洽比其邻　亲仁善邻国之寳也】焉择　是卜【思赋匪仁里而焉择　惟邻是卜】　仁为美　徳必有
　　【里仁为羙　论语徳不孤必有邻】　增舂不相　居必择【礼记邻有防舂不相　晏子居必择邻则可以避患】　近学可居　连墙不谒【孟轲之母舍近墓孟子之少也嬉戏为墓间之事踊跃筑埋母曰此非所以居子也乃去舍市其嬉戏为贾衒母曰此非所以居子也乃徙舍学宫之傍其嬉戏乃设俎豆揖譲进退母曰此真可以居子矣　列子与南阳子连墙二十年不相请谒】穿壁引光　祭灶请邻【汉匡衡勤学而无烛乃穿壁引光以书映而读之　汉御史大夫张忠署孙寳主簿寳从人舍邻祭灶皆请】　送酒　乞醯【陶侃家贫友人过侃侃无以致诚其邻谓侃曰子门多长者轩车何不延之论当世事侃曰贫不能备礼邻人乃为密约于墙头送浊醪只鸡遂成终日之欢下详论语】　百万买邻　一丈益地【梁吕僧珍字元瑜为南兖州刺史初宋李雅罢南康郡市宅僧珍问价几何曰一千一百万此一千万买宅一百万买邻　陈嚣与纪伯为邻夜窃嚣籓地自益嚣见之伺伯去后密拔其籓以地一丈益伯伯觉之慙惧既还所侵又却一丈】
　　宅舍四【择邻附】
　　原儒宫【儒有一亩之宫】　蜗舍【焦先】　偪下偞车【礼偞逈也堕荚反】　致功呈巧【呈巧致功期不陀弛非石非董畴能居此】　爰居爰处【诗】　攸除攸去【诗风雨攸除鸟鼠攸去】　利田宅【魏武侯卒中试则复其户利田宅也】　发屋居【无发屋居】　宁宇　闲居【潘岳】　卜筑　经营　完缮　汰侈甲第宣骄　旧宅支壊【天之所壊不可支也】　田宅不鬻【礼】居处不淫　我图尔居　度土而居　轸骞崩之虑贻燥湿之忧　许伯延賔尚惧盖侯之诫　赵文考
　　室犹钦张老之言　增蛙聚雀喧【见呉融诗详后】　园荒台古【见唐太宗诗详后】　野蒿生瓦【见皮日休诗详后】　池草侵沙【见朱余庆诗详后】　闲花含笑【见方干诗详后】　朽树经阴【见张文潜诗详后】　买宅自汚【史记髙祖数使使问萧相国何为客有说何曰君族灭不久矣今君何不多买田宅贱贳贷以自汚上心乃安于是萧相国从其计上大恱】　不因人热【汉书梁伯鸾名鸿少孤尝独止不与人同食比邻先炊呼伯鸾及热釜炊伯鸾曰童子鸿不因人热者也防灶更燃之】　鬼营【异苑檀道济居青溪第二儿夜忽见人来防已欲呼不得至晓乃解犹见绳痕在此宅先是呉将步阐所居谚曰扬州青是鬼营自步及檀皆被诛】　令人笑拙【顔延之顔竣既贵重倾一时凡所资供延之一无所受器服不改宅宇如旧见竣起宅谓曰善为之毋令后人笑汝拙也】　古人谁比【南齐书裴昭明永明中使虏还授始安内史在郡时廉洁归家贫无居世祖曰裴昭明还郡归遂无宅我不谙书不知古人中谁比】连楼走马【唐书许敬宗营第舍华僭至造连楼使诸妓走马其上】　枯柿复生
　　【旧记唐睿宗景云二年诏以兴圣是髙祖旧宅有枯柿复生赦天下】　木妖【徳宗实録大厯十四年毁元载马璘刘忠翼之第自天寳中京师堂寝已极宏丽而第宅未甚逾制然卫国公李靖庙已为嬖人杨氏廐矣及安史二逆之后大臣宿将竞崇栋宇无界限力穷乃止人谓之木妖】　居寝郁然【唐书杨行密常在楚州登城见王茂章营第曰天下未定而茂章居寝郁然渠肯为我忘身耶茂章遽毁之】　宅泣【葆光録顾全武于越中广捜楩楠建宅极其宏丽毕工之际栋梁皆出水户牖渍湿竟不得入斯屋而卒人谓之宅泣】　红纱笼孟【蜀梼杌孟知祥至蜀时魏王继岌防王衍尚驻府舍知祥乃馆于徐延璚之第延璚即衍之舅衍尝幸其第恱其华丽于壁上书孟字以戏之盖蜀中以孟为不任故也延璚以红纱笼之知祥见而笑曰疎狂霸竖亦预知我为代居此耶】　肩舆一登【笔谈神宗时丞相陈升之治第于润州极为宏丽绵亘数百步宅成升之已疾甚惟肩舆一登西楼而已人谓之三不得居不得卖不得修不得】　择邻原睦乃四邻【蔡仲之命】　守在四邻【诸侯守在四邻】增浇薤同渠【见于鹄诗详后】　幽花满树【见杜子羙诗详后】　宜作两家春【见白居易诗】　相看万事休【见刘和诗】　隙壁透灯光【见梅尧臣诗】　井泉分地派【见李少保诗】
　　宅舍五
　　原诗齐竟陵王萧子良行宅诗序曰余禀性端疎属爱闲外往嵗羁役浙东备歴江山之羙名都胜境极尽登临山原石道步步新情回池絶涧往往旧识以吟以咏聊用述心诗曰访宇北山阿卜居西邻外幼赏恱禽鱼早性羡蓬艾　陈江总嵗暮还宅诗曰悒然想泉石驱驾出城台翫竹春前笋惊花雪后梅青山殊可对黄卷复时开　又南还寻草市宅诗曰红顔辞巩洛白首入轘辕乗春还故里徐步采芳荪径毁悲求仲林残忆巨源见桐犹识井看栁尚知门花落空难遍莺啼静易喧无人访语黙何处叙寒温百年独如此伤心岂复论隋元行恭过故宅诗曰颓城百战后荒邑四邻通将军防已折步兵途转穷吹台有山鸟歌处聒野虫草深斜径灭水尽曲池空林中满明月是处来春风惟余一废井尚夹两株桐　唐太宗过旧宅诗曰新丰停翠辇谯邑驻鸣笳园荒一径断台古半阶斜前池消旧水昔树发今花一朝辞此地四海遂成家　杨师道还山宅诗曰暮春还旧岭徙倚翫年华芳草无人径空山正落花垂藤埽幽石卧栁碍浮槎鸟散茅檐静云披涧户斜依然此泉路犹是昔烟霞　增唐太宗过旧宫诗金舆巡白水玉辇驻新丰纽落藤披架花残菊破丛叶铺荒草蔓流竭半池空纫佩兰凋径舒珪叶剪桐昔居一籓内今宅九围中架海波澄镜韬戈器反农八表文同轨无劳歌大风　许敬宗奉和诗曰飞云临紫极出震表清光自尔家寰海今兹反帝乡情深感代国乐甚防谯方白水浮佳气黄星聚太常岐鳯鸣层阁酆雀贺雕梁桂山犹总翠蘅薄尚流芳攀鳞有遗皓沐徳忭称觞　上官仪奉和诗曰石闗清晩夏璇舆御早秋神麾飏珠雨仙吹响飞流沛水祥云泛苑郊瑞气浮大风凝汉筑丛烟入舜球翠桐临鳯邸滋兰带鹤舟偃伯歌元化扈跸颂王游遗簪谬诏奬珥笔荷恩休　宗巡省途次上党旧宫诗曰三千初击浪九万欲抟空天地犹惊否阴阳始遇存身期歴试佐贰伫昭融多谢时康理良慙实赖功长懐问鼎气夙负拔山雄不学刘琨舞先歌汉祖风英髦既包括豪杰自牢笼人事一朝异讴歌四海同如何昔朱邸今此作离宫雁沼澄澜翠猨岩落照红小山余桂馥长坂旧兰丛即是淹留处乗欢乐未穷张说奉和诗曰葱郁兴王郡殷忧启圣图周成会西土汉武幸南都嵗卜銮舆迈农祠马政敷武威棱外域文教靡中区警跸千戈捧朝宗万国趋旧藩人事革新化玉容殊壁有真龙画庭余鸣鳯梧丛觞祝尧寿合鼎献汤防阳乐寒初变春思蛰共苏三耆颁命服五稔复田输君赋大风起人歌湛露濡从臣观玉叶方愿纪灵符苏颋奉和诗曰潞国临淄郡天王别驾舆出潜离隐
　　际小往大来初东陆行春典南阳即旧居约川星防驻扶道日旂舒云覆连行在风回助埽除太行城邑望臯落土田疏昔试邦兴后今过俗徯予示威宁校猎崇譲不陈渔府吏趋宸扆乡耆捧帝车帐倾三饮处闲整六飞余盛业铭汾鼎昌期应洛书愿陪歌赋末留比蜀相如　刘宪奉和幸礼部尚书窦希玠宅应制诗曰北斗枢机任西京肺腑亲畴昔王门下今兹制幸辰恩光山水被圣化管弦新绕座薰红叶当轩暗緑筠摘荷才早夏听鸟尚余春行漏金徒晩风烟起观津　李又奉和诗曰家住千门侧亭临二水傍贵游开北地宸眷幸西乡曵履迎中谷鸣丝出后堂浦疑观万物峰似驻三光草向穷筵乐花承绣扆香圣情思旧重留饮赋雕章沈佺期奉和诗曰北阙垂旒暇南宫听履回天临翔鳯转恩向濯龙开兰气承仙帐榴花引御杯水从金穴吐云是玉山来池影揺歌席林香散舞台不知行漏晩清跸尚徘徊　苏颋奉和诗曰尚书列侯地外戚近臣家飞栋临青绮回舆转翠华日交当户树泉漾满池花圆顶图嵩石方流拥魏沙豫游今听履侍从昔鸣笳自有天文降无劳访海查　宗过大哥宅诗曰鲁卫情先重亲贤爱转多冕旒丰暇日乗景暂经过戚里申髙宴平台奏雅歌复寻为善乐方验保山河　张说奉和宁王宅应制诗曰进酒忘忧馆箫韶喜降寻帝尧敦睦礼王季友兄心竹院龙鸣笛梧宫鳯绕林大风将小雅一字重千金　李峤游漏宅诗曰寂寂蓬蒿径喧喧湫隘庐屡逢长者辙时引故人车孟母迁邻罢将军辞第初惟怜草元处独对一牀书　张说奉勅宴梁王宅诗曰虎殿成鸿业猿岩题鳯赋既荷大君恩还小山遇秋吹迎弦管凉云生竹树共昔朱邸欢无辞洛城暮　武三思奉和诗曰岩居多水石野宅满风烟本谓开三径俄欣降九天穿林移步辇拂岸转行旃鳯竹初垂箨荷未吐莲愿持山作寿恒用刼为年　杜甫两当县呉十侍御江上宅诗曰寒城朝烟淡山谷落叶赤阴风千里来吹汝江上宅鹍鸡号江渚日色傍阡陌借问持斧翁几年长沙客哀哀失木狖矫矫避弓翮亦知故乡乐未敢思宿昔昔在鳯翔都共通金闺籍天子犹尘东郊暗长防兵家忌间谍此辈常接迹台中领举劾君必慎剖析不忍杀无辜所以分黒白上官权许与失意见迁斥仲尼甘旅人向子识损益朝廷非不知闭口休叹息余时忝诤臣丹陛实咫尺相看受狼狈至此难塞责行迈心多违出门无与适于公负明义惆怅头俱白又入宅诗曰奔峭背赤甲断崖当白盐客居媿迁次春色渐多添花亚欲移竹鸟窥新卷帘衰年不敢恨胜槩欲相兼　又曰乱后居难定春归客未还水生鱼复浦云暖麝香山半顶梳头白过睂拄杖斑相看多使者一一问函闗　又曰宋玉归州宅云通白帝城吾人淹老病旅食岂才名峡口风常急江流气不平只应与儿子飘转任浮生　又南邻诗曰锦里先生乌角巾园收芋栗未全贫惯看賔客儿童喜得食阶除鸟雀驯秋水才深四五尺野航恰受两三人白沙翠竹江村暮相送柴门月色新　又过南邻朱山人水亭诗曰相近竹参差相过人不知幽花欹满树小水细通池归客村非逺残樽席更移看君多道气从此数追随　又比邻诗曰明府岂辞满藏身方告劳青钱买野竹白帻岸江臯爱酒晋山简能诗何水曹时时访老疾步屧到蓬蒿　张谔岐王宅诗曰玉女贵妃生嫛儿始发声金盆浴未了绷子绣初成翡翠雕芳褥真珠帖小缨何时学健舞鬭取落花轻　钱起宴曹王宅诗曰贤王驷马退朝初小苑三春带雨余林沼葱茏多贵气楼台隐映接天居仙鸡引敌穿红药宫燕衔泥落绮疏自叹平生相识愿何如今日厠应徐　于鹄题邻居诗曰僻巷邻家少茅檐喜并居蒸棃常共灶浇薤亦同渠屐朝寻药分灯夜读书虽然在城市还得似樵渔　白居易卜居履道诗曰游宦京都二十春贫中无处可安贫长羡蜗牛犹有舍不如硕鼠解藏身且求容止锥头立免似漂流木偶人但道吾庐心便足敢辞湫隘与嚣尘　又曰莫嫌地窄林泉小莫厌家贫活计微大有髙门空鎻宅主人到老不曽归　又刺处奢诗曰杏为梁桂为柱何人堂堂李开府碧砌油轩色未干去年身没今移主髙其墙大其门谁家第宅卢将军素泥木板光未灭今嵗官收别赐人开府之堂将军宅未造成时头已白逆旅重居逆旅中身是主人心是客更有愚夫念身后心虽甚长计非久穷奢极丽越规模付子孙令保守莫教门外过客闻抚掌回头笑杀君君不见马家尚犹存宅边头作奉诚园君不见魏家属他人诏赎赐还五代孙俭存奢失今在目安用髙墙围大屋　呉融废宅诗曰风飘碧瓦雨摧垣却有邻人为锁门几树好花闲白昼满庭芳草易黄昏放鱼池涸蛙争聚栖燕梁空雀自喧不独凄凉眼前事咸阳一火便成原　皮日休防川汉阳王故宅诗曰碑字依稀庙已荒犹闻耆旧说贤王林园一半为他主山水虚言是故乡防户野蒿生碧瓦舞楼栖鸽汚雕梁泼天功业縁何事不得终身是霍光　方干题故人废宅诗曰举目凄凉入破门鲛人一饭尚知恩闲花旧识犹含笑怪石无情更不言樵叟和巢伐桃李牧童兼草踏兰荪壶觞笑引随风去惟有声声蜀帝魂　宋张耒京师废宅诗曰当道朱门日日扃髙堂歌吹久无声古窗积雨昏残壁朽树经阴常寄生门下老人时洒埽旧时賔客叹平生艳姬矫马知何处独有庭花空自荣　又司马光和景仁卜居许下诗曰壮齿相知约嵗寒索居今日鬓俱斑拂衣已解虞卿印筑室何须谢傅山许下田园虽有素洛中花卉足供闲他年决意归何处便见交情厚薄间　元李俊民宋玉宅诗曰离骚经里见文章水緑山青是楚乡往事一塲巫峡梦秋风揺落在东墙　赵孟頫徳清闲居诗曰已无新梦到清都空有髙情学隐居贫尚典衣贪购画病思弃研厌求书圉人焚积夜防虎谿女叩扉朝卖鱼困即枕书饥即饭谋生自笑一何疎　宋无废宅诗曰金谷花开得几春东风吹逐路傍尘蛙鸣私地为官地燕认新人是故人朱履卖钱豪客散玉钗乗舞蛾颦兽环一锁歌钟断时有鸮声恐四邻　周权张氏新居诗曰小雨东风拂袂寒神仙华屋画图看茶香入座午烟歇花影压帘春昼闲翠竹白沙泉细细朱阑玉树鸟闗闗客来一笑推棋局坐占溪南十里山　明髙启丁令威宅诗曰令威作仙天上去旧宅留在空山阿千年宅废但移井何处更闻华表歌南陌黄尘促去客东流碧海絶回波鹤归重览应惆怅地上丘坟今又多　又寄题内弟周思敬野人居诗曰野人何处是幽栖闻道天随旧宅西半屋图书春落蠧一村花栁昼鸣鸡分泉自汲烹茶水待雨惟耕种药畦日暮扁舟欲相访恐惊鸥鸟过前溪原赋魏曹植闲居赋曰何吾人之介特去朋匹而无俦出靡时以娯志入无乐以消忧何嵗月之若骛复民生之无常感阳春之发节聊轻驾而逺翔登髙丘以延企时薄暮而起予仰归云以载奔过兰蕙之长圃冀芬芳之可服结春蘅以延伫入虚廓之闲馆步生风之广庑践密迩之修除即蔽景之元宇翠鸟翔于南枝元鹤鸣于北墅青鱼跃于东沼白鸟戏于西渚遂乃背通谷对緑波借文茵翳春华丹毂更驰羽骑相过　晋潘岳闲居赋曰岳读汲黯至司马安四至九卿而良史书之以巧宦之目未尝不慨然废书而叹曰嗟乎巧诚有之拙亦宜然于是览止足之分庶浮云之志池沼足以渔钓舂税足以代耕灌园鬻蔬供朝夕之膳牧羊酤酪俟伏腊之费此亦拙者之为政也乃作闲居之赋于是退而闲居于洛之涘身齐逸民名缀下士陪京泝伊面郊后市浮梁黝以径度灵台杰而髙峙窥天文之秘奥究人事之终始爰定我居筑室穿池长杨映沼芳枳树篱游鳞瀺灂菡蓞敷披竹木蓊蔼灵果参差张公大谷之棃梁侯乌椑之柹周文弱枝之枣房陵朱仲之李靡不毕植三桃表樱胡之别二柰曜丹白之色石榴蒲萄之珍磊落曼衍乎其侧梅杏郁棣之属繁荣藻丽之饰华实照烂言所不能极也菜则葱韭蒜芋青笋紫姜蘘荷依阴时藿向阳緑葵含露白薤负霜栁垂阴车结轨陆摘紫房水挂赪鲤或宴于林或褉于汜　庾阐闲居赋曰于是宅邻京郊宇接华郭聿来忘懐兹焉是托鸟栖庭林燕巢于幕既乃青阳结荫木槿开荣森条霜重緑叶云倾阴兴则暑退风来则气清前临塘中眇目长洲晨渠吐溜归潮夕流顾有崇台髙观凌虚逺游若夫左瞻天宫右眄西岳甍飞彤素岭敷翠緑朝霞时清沧浪靡浊黄绮絜其云栖渔父欣其濯足至于体散元风神陶妙象静因虚来动率化往萧然忘览豁尔遗想荣悴靡期孰测幽朗故细无形骸之狭巨非天地之广音兴于万韵理絶乎一响　束晢近游赋曰世有逸民在乎田畴宅弥五亩志狭九州安穷贱于下里寞元澹而无求乗筚簵之偃蹇驾兰单之疲牛连槌索以为鞅结断梗而作秋攀荜门而髙蹈竭徘徊而近游井则两家共一园则去舍百步贯鸡防于嵗首收縘□于牣互其男女服饰衣裳之制名号诡异随迭设系襦以御冬胁汗衫以当热帽为四角之缝裙为敷条之杀书儿啼于客堂设杜门以避吏妇皆卿夫子呼父字及至三农间隙遘结婚姻老公戴合欢之帽少年着蕞角之巾　梁沈约郊居赋曰惟至人之非已固物我而兼忘自中智以下愚咸得性以为场伊吾人之褊志无经世之大方思依林而羽戢愿托水而鳞藏值龙顔之郁起乃凭风而矫翼指皇邑而南辕驾修衢以骋力余平生而耿介实有心于独往思幽人而轸念望东臯而长想本忘情于徇物徒羁绁于天壌应属叹于牵丝陆兴言于世网尔乃傍穷野指荒郊编霜菼葺寒茅构栖噪之所集筑町疃之所交因犯檐而刋树由妨基而剪巢织宿楚而成门籍外扉而为户既取阴于庭樾又因篱于芳杜其水草则苹萍芡芰菁藻蒹菰石衣海发黄荇緑蒲动红荷于轻浪覆碧叶于澄湖其陆卉则紫虌緑葹天薯山韭雁齿麋舌牛唇彘首若乃园宅殊制田圃异区李衡则橘林千树石崇则杂果万株并豪情之所侈非俭志之所娯欲令纷披蓊郁吐緑攅朱开丹房以四照舒翠叶而九衢其林鸟则翻泊颉颃遗音下上楚雀多名流莺杂响或斑尾而绮翼或緑衿而绛颡好叶隐而枝藏乍间闗而来往其水禽则大鸿小雁天驹泽虞秋鹥寒鷘修鹢短鳬翅抨流而起沫翼鼓浪而成珠其鱼则赤鲤青鲂纎鯈巨鳠碧鳞朱尾修颅偃頟小则戏渚成文大则喷流白惟钟岩之隐郁表皇都而作峻盖望秩之所宗含风云而吐润孤嶝横挿洞穴斜经千丈万仞三袭九成亘绕州邑款跨郊坰素烟晩带白雾晨萦近循则一岩异色逺望则百岭俱青时言归于陋宇聊暇日以翺翔兽依庭而莫骇鱼牣沼而不纲晩树开花初英落蕊异林而分丹素因风而杂红紫紫莲夜发红荷晓舒轻风微动芬芳袭余冰悬埳而带坻雪萦松而蔽野鸭屯飞而不散雁髙翔而欲下伤余情之颓暮忧与愁其相溢悲异轸而同归欢殊方而并失时复托情鱼鸟归闲蓬荜防阙呉娃前无赵瑟惟以天地之恩莫报书事之官靡述徒重于髙门之地不载于良史之笔长太息以何言羌愧心之非一
　　原铭晋习凿齿诸葛武侯宅铭曰逹人有作振此頽风雕薄蔚采鸱阑惟丰义范苍生道格时雄自昔爰止于焉盘桓躬耕西亩永啸东峦迹逸中林神凝岩端罔窥其奥谁测斯欢堂堂伟匠婉翮朝倾岩捜寳髙罗九霄庆云集矣鸾驾亦招
　　原启梁元帝谢勅赐第启曰窃以汉赐五伦实云清吏魏宠卫臻用旌庸直未如灵光轮奂睢阳爽垲北连城阙有似甄侯之舍东望市防荣深豫章之圃昔狼望未平冠军辞宅马池犹隔雍丘譲邸臣惭霍曹逺志但识君命无违再思庸陋九殒非荅　刘孝仪为王仪同谢宅启曰昔晏婴湫隘齐景营其爽垲孙歴无家晋武为之筑馆或功髙千载徳重一时故考室之荣以降葺宇之泽并辞而处芳前载臣才愧昔人恩同往哲岂宜妄荷重增疵但匈奴未灭遽当轮奂之羙环堵为室遂得歌笑于斯　又为武陵王谢赐第启曰窃以南望朱鸟北距苍龙右带御沟左回青路异晏婴之湫隘同潘岳之闲居臣幼自宫掖长游城府虽轮奂之羙多门而馆第之私未暇今轻舟将反髙门遽锡遂葺家筑室百堵皆兴云屋连甍一朝敞　庾肩吾谢东宫赐宅启曰肩吾居异道南才非巷北流寓建春之外寄息灵台之下岂望地无湫隘里号乗轩巷转旛旗门容幰盖况乃交垂五栁若元亮之居夹石双槐似安仁之县却瞻钟阜前枕洛桥池通西舍之流窗映东邻之枣来归髙里翻成待封之门夜坐书台非复通灯之壁才下应王礼成温阮官成名立无事非恩
　　原表晋陆云闻起西园第且遵节俭之制表曰臣闻有国者不患宫室之不崇患在令名之不立是以贤人之在富贵莫不卑身节欲损己挹情用能保其国家令闻百世歴观古今以约失之者实寡以奢失之者盖多世祖武皇帝富有四海贵为天子居无离宫之馆身御家人之服先帝岂欲以此道止于治身而已者哉固将必欲遗训百世贻燕子孙此固殿下所宜祗奉也














　　御定渊鉴类函卷三百四十五
　　钦定四库全书
　　御定渊鉴类函卷三百四十六
　　居处部七【堂　室斋】
　　堂一
　　原说文曰堂殿也　释名曰堂犹堂堂高显貎也　增又曰古者为堂自半以前虚之谓堂半以后实之谓室堂者当也谓当正向阳之屋　原礼记曰堂上不趋堂上接武堂下布武【武迹也】　又曰觐礼天子不下堂而见诸侯下堂而见诸侯天子之失礼也由夷王以下　又曰天子之堂九尺诸侯七尺大夫五尺士三尺　增书曰若考作室厥子乃弗肯堂矧肯构　原尚书大传曰天子之堂高九雉诸侯七雉伯子男五雉【雉长三尺也】　汉书曰玉堂在太液池南　汉武故事曰玉堂去地十二丈基阶皆用玉也　管子曰今步者一日百里之情通堂上有事一月而君不闻步者十日千里之情通堂下有事十月而君不闻步者百日万里之情通门庭有事
　　期年而君不闻此谓堂上逺于百里堂下逺于千里门庭逺于万里　庄子曰覆杯水于防堂之上则芥爲之舟置杯焉则胶水浅而舟大也　楚辞曰鱼鳞屋兮龙堂　论衡曰王者之堂墨子称尧舜堂髙三尺儒家以为卑下假使之然髙三尺之堂蓂荚生于阶下须临堂察之起视堂下之荚孰与悬日厯于扆坐顾辄见之也魏名臣奏有翦吴堂水经注有魏茅堂　挚虞决疑
　　要注曰殿堂之上惟天子居牀其余皆幅席席前设筵几礼天子之殿东西九筵南北七筵故曰度堂以筵度室以几　晋宫阁名曰洛阳宫有则百堂螽斯堂休征堂延禄堂承庆堂仁寿堂绥福堂含芳堂乐昌堂椒华堂芳音堂永光堂　又曰有尧母堂永光堂长寿堂风俗通曰殿堂象东井形刻作芰菱　增洛阳宫殿簿曰有九华芳香琴堂百戏堂徽音堂承庆堂昌福堂嘉德堂虚德堂修成堂　又曰洛阳有桃间堂皇奈间堂皇竹间堂皇李间堂皇鱼梁堂皇醴泉堂皇
　　堂二
　　原山川古今记曰永康县有缙云堂黄帝錬丹处费北有积弩堂晋成帝作　十洲记曰昆仑山有光碧之堂西王母所居　都城记曰郡国鲁城北有孔子学堂増拾遗记曰海人以龙骨为灯献于燕昭王王具灯坐于通灵堂　原齐地记曰临淄城西门有古讲堂基柱犹存齐宣王修文学处也　増吴地志曰鸡坡之侧即春申君子为假君之殿也后太守居数失火故涂以雌黄遂名黄堂　书序曰鲁共王升孔子堂闻金石丝竹之音　拾遗记曰汉武息于延凉室卧梦见李夫人授帝蘅芜之香帝惊起而香气犹着衣枕歴日不歇帝改延凉室为遗芬梦堂　原华阳国志曰文翁立讲堂作石室一曰玉堂在城南初堂遇火太守更修立又增二石室　续汉书曰中平二年造万金堂于西园　増郭丹传曰太守杜诗勅以丹事编黄堂以为后法　宦者传曰使钩盾令缮修南宫玉堂又铸四钟垂于玉堂及灵台殿前　玉海曰蜀汉有议殿爵堂魏于听政殿有鸣鹤堂东西堂亦魏创河南有魏文帝茅茨堂　原郑元别传曰北海有郑元儒林讲堂　虞氏家记曰虞潭右衞将军太夫人年髙求解职被召不听特假百日迎母东归起堂养亲亲集防作诗言志　増后魏书曰孝武南征还洛引见王公侍臣于清徽堂帝曰此堂成来未与王公行宴乐之礼今与诸贤欲无髙而不升无小而不入因之流化渠洗烦池次之凝闲堂帝曰此堂取天子闲居之义不可纵奢以忘俭自安以忘危故作此堂后作茅茨堂谓李冲曰此东曰步元庑西曰游凯庑此座虽无尧舜之君卿当无愧元凯冲对曰臣既遭逢尧舜之君不敢辞元凯之誉　梁书曰天监六年改阅武堂为德阳堂听讼堂为仪贤堂　北史曰齐文襄于邺东起山池游观时俗之孝瑜遂于第作水堂龙舟植蟠稍于舟上数集诸弟宴射为乐武成幸其第见而恱之故盛兴后苑之翫于是贵贱慕效处处营造　又曰若干惠事母以孝闻周文帝造射堂新成与诸将宴射惠窃叹曰亲老矣何时办此乎周文帝闻之即日徙堂于惠宅　唐书曰太原府晋阳有号令堂髙祖誓义师于此　又曰唐初三长官议事于门外省之政事堂髙宗道元年裴炎自侍中迁中书令乃徙政事堂于中书省　又曰北都宫有起义堂开元十一年幸并州上亲制起义堂颂　又曰天宝八载张博济为戸部郎中部有考天下嵗防计处博济废为防事别取都水监地为考堂　又曰裴度时阉寺擅权天子拥虚器搢绅道防度不复有经济意乃治第东都集贤里午桥作别墅具暖馆凉台号緑野堂激波其下度野服萧散与白居易刘禹锡为文章把酒穷昼夜欢不问人间事　又曰颜彦晖为东都门节度使梓州有镜堂世号其丽彦晖尝防诸将堂上　又曰马总为郓曹濮节度观察使为堂于其居之西北隅号曰谿堂以飨士大夫通上下之志又飨其从事　又曰崔郸贝州武城人崔氏四世缌麻同防兄弟六人至三品邠郾郸凡为礼部吏部者五唐兴无有也居光德里架便斋宣宗闻而叹曰郸一门孝友可为士法因题曰德星堂　宋史曰祥符九年诏以元符观南皇子就学新堂宜以资善为名因制记又曰宫中有清净堂明道元年改曰寿寜奉太祖御
　　容于寿寜堂　又曰祥符中改开封府旧射堂名曰继照堂设帟张乐许士庻游观三日六年继照堂芝草生作歌赐近臣天圣二年改为继圣堂　又曰庆历八年韩琦帅定州郡圃有亭琦广之为堂既成乃摭前代良守将之事可载诸图而为法者凡六十条绘于堂之左右壁名为阅古堂　又曰治平元年增置同知大宗正事一员以宗惠领其职又诏申儆之宗惠即所居筑堂曰闻义日与学士大夫讲肄其间以身倡率宗属　又曰政和五年御书摛文堂赐学士院　玉海曰宋德寿宫禁籞周回分四地东则有香逺梅堂情深竹堂南则载忻大堂　宋史曰淳熙二年夏始创射堂为游艺之所圃中有荣观玉渊清赏等堂皆宴息之地六年上作翠寒堂于禁中以日本松为之不施丹雘尝召宰辅王淮赵雄奏事堂下古松数十清风徐来上曰松声甚清逺胜丝竹　又曰淳熙十四年诏皇太子参决庻务诏右相周必大讨论资善堂典礼必大奏天禧时仁宗尚幼始见辅臣恐不可用西晋有宣猷堂今作议事堂可也　松雪斋集曰延祐四年诏作上林园于大都健德门外以赐太保曲出中园为堂构亭于其前列树花果松柏榆柳之属孟頫请名其堂曰贤乐孟子所谓贤者而后乐此也　辽史曰辽以幽州为南京有天膳堂金史曰大都宫有芳润堂拱宸堂　元史曰逹尔玛除大都留守帝命修七星堂先是修缮必用赤緑金银装饰逹尔玛独务朴素令画工图山林景物车驾自上京还入视之乃大喜以手抚壁叹曰有心哉留守也　　又曰顺帝开端本堂命皇太子入学以右丞相托克托大司徒雅克布哈知端本事而命李好文以翰林学士兼谕德好文取史传及先儒论说关治体协经防者仿真德秀大学衍义例为书十一卷名曰端本堂经训要义奉表以进诏付端本堂命太子习焉　掖庭记曰大内有春熙堂缉衮堂　春明梦余録曰明皇极阁下有仁德堂文华殿有精一堂礼部有寅清堂　芜史曰北安门内街西曰安乐堂内官有疾者徙此　又曰内书堂教授读书自陈山始以后词臣任之奉防收入宫人选年十嵗上下者二三百人拨内书堂读书本监提督总其纲掌司分其劳择日拜孔子每学生一名具白蜡手帕龙挂香以为束修　又曰玉熙宫内安乐堂在焉成化间万贵妃专权孝穆纪皇后有娠托疾居此诞生孝宗殿阁词林记曰翰林左有史官堂右有讲读堂　翰苑须知曰院中有遵道堂修吉堂　蓟州志曰州治在城东景泰三年芝产于堂后知州姚恭因扁曰灵芝堂
　　堂三
　　原承庆　昌福【洛阳宫殿簿曰承庆堂昌福堂绥福堂】　鳣集　凤栖【袁山松后汉书曰杨震好学讲书有鹳雀衔三鳣鱼飞集讲堂前都讲进曰虵鳣者大夫之象也数三者法三台也先生自此升矣　潘尼诗曰鸾凤栖堂庑】　徽音　嘉德【洛阳宫殿簿曰徽音堂嘉德堂】虚德　修成【洛阳宫地记曰洛阳有虚德堂有修成堂】　去地　冠山【上见前班固西都赋曰树中天之华阙丰冠山之朱堂】　李中　桃间【和包汉赵记曰刘聪嘉平三年廷尉陈元逹极谏聪怒将斩之聪时幸逍遥园李中堂元逹抱堂下树叫曰臣所言社稷之计聪勉聼之于是易李中堂为愧贤堂　洛阳宫殿簿曰有桃间堂皇见前】　树椅　植柏【何尚之清暑殿赋曰其西则堂皇博敞正鹄是施带以緑流树以青椅　洛阳记曰洛阳山中都亭堂皇大小屋五十间植五果木竹柏之属有五千七百二十九株】　九华　百戏【洛阳宫殿簿有九华芳香琴堂又有百戏堂皇】　链丹　光碧【上详山川古今记见前下详十洲记见前】　髙三尺逺百里【上详论衡见前　下详管子见前】　上必扬声　坐而掩泪【礼将上堂声必扬　文选众满堂而饮酒羌独坐而掩泪】　老子倨　仲由升【老子见孔子倨堂而应　由也升堂矣】　堂除　堂皇【考工记堂除十二分谓阶前　后汉胡建为军正斩监察御史于堂皇上堂无壁曰皇】　垂堂　满堂【千金之子坐不垂堂金玉满堂莫之能守又曰寝处我兮满堂】　増平山　列岫【平山堂在扬州蜀冈上宋庆歴中郡守欧阳修建江南诸山拱列檐下夏月公毎携客堂中遣人走邵伯折荷花百朶挿四座命妓以花传客行酒徃徃载月而归堂左右竹树参天坐者忘暑　列岫堂在成都府茂州治因九头山列于南屏风盘台列于西巨人槖驰列于东故名之曰列岫】　三贤　九老【三贤堂在孤山有白居易苏轼林逋三贤像尚存九老堂在洛阳即白居易宅胡果吉旼刘贞台郑据卢慎张浑李元爽僧如满并居易九人结香山社】七叶　半闲【白居易有七叶堂诗　宋咸熙中襄樊围急贾似道日坐葛岭起楼阁台榭作半闲堂延羽流塑已像于其中】　芸晖　竹林【元载造芸晖堂于第芸晖香草名出于阗国其香洁白如玉入土不朽烂舂之为屑以涂其壁故号芸晖宋子业无道巫觋言竹林堂有鬼子业出华林园悉屏侍衞与羣巫防女射鬼于竹林堂】　流杯　载酒【襄沔记马泉每年刺史三月上旬于此泉起曲水流杯堂引泉水为祓禊之所临时构造事竟毁除　载酒堂在儋耳苏轼尝载酒访黎子云太守张忠遂建堂其地】　彩衣　昼锦【彩衣堂在饶州府安仁县宋杨杰记龙塘周氏五世同时子养其父而逮养其祖之祖父鞠其子而及鞠其孙之孙昼锦堂在彰德府治北宋韩琦以宰相判郡建于居第欧阳修为记蔡襄书石】　钩深　平逺【钩深堂在重庆府涪州北岩程颐谪涪州即普净院辟堂注易黄庭坚扁曰钩深堂　平逺堂在建昌府治东地势髙爽江山一望如画】　偃月　聚星【李林甫有堂如偃月号偃月堂毎欲摈斥大臣必居此堂思中伤之　聚星堂在凤阳颍川治欧阳修守郡日建有聚星堂集】　舍盖　颂僖【盖公堂在诸城县境内苏轼守胶西建自为之记昔曹参为齐相问盖公所以安集百姓盖公为言治道贵清静而民自定参于是避正堂以舍盖公　颂僖堂在南安府学宋知军管锐増修学舍士民德之立生祠于学宫扁曰颂僖取鲁僖公修閟宫而诗颂祷之意】　一经　万卷【一经堂在凤翔府陇川治东唐太守韦臯建取汉韦贤一经教子之意　张镜辰所居万卷堂苏子瞻有诗】　緑野　碧澜【上即裴度事见前　碧澜堂在湖州府城东霅溪之西唐刺史杜牧建牧有隶书碧澜堂三大字宋陈尧佐有诗】　写韵　读书【写韵堂在南昌府城东紫极宫唐太和仙女防鸾写孙愐唐韵于此　张九龄读书堂在南雄府始兴县山幽水秀花木长春几案庭户皆石琢就】　醉白　景韩【江南彰德府治有醉白堂韩琦建于居第池上取白乐天池上诗以为醉白之意　韩愈尝刺袁州宋绍兴初郡守陈稀立景韩堂以寓慕韩之意】　合欢　遂初【郑嵎津阳门诗八姨新起合欢堂　顺天府有遂初堂元张九思别业也绕堂花竹水石之胜甲于都城九思尝休沐与公卿大夫觞咏于此】　三槐　万柳【开封府有三槐堂宋兵部侍郎王祐创居第时手植三槐于庭曰吾子孙必有为三公者后子旦为相子孙因建三槐堂　顺天府南有万柳堂元廉希宪别墅堂临池池中多莲绕池植柳风景可爱每招卢挚赵孟頫游宴】　栖贤　思圣【东坡志林曰子由作栖贤堂记读之便如在堂中见水石阴森草木胶葛也仆当为书之且欲与庐山结縁他日入山不为生客也　兖州府汶水县有思圣堂】　有美　无讼【宋嘉祐中梅摰出守于杭仁宗赐诗以宠之其首章云地有湖山美东南第一州因以有美名堂　无讼堂在袁州治宋建炎间郡守阮阅建】接武　摄齐【上详礼记见前下详论语】　桓公读书　叔向闻
　　言【庄子桓公读书于堂上轮扁斲轮于堂下释椎凿而问桓公曰君之所读者古人之糟粕也桓公曰寡人读书轮人安得议乎轮扁曰以臣事观之斲轮徐则甘而不固疾则苦而不入不徐不疾得之于心应之于手口不能言有数存于其间臣不能以喻臣之子子亦不能受之然臣是以行年七十而老斲轮　左传叔向适郑鬷明恶立于堂下一言而善叔向闻之曰必鬷明也执其手以上曰子若无言吾几失子矣言之不可已也如是夫】
　　堂四
　　原诗宋谢灵运晩出西射堂诗曰步出西掖门遥望城西岑连嶂叠巘崿青翠杳深沉晓霜枫叶丹夕曛岚气隂节徃慼不浅感来恨已深羁雌恋旧侣迷鸟懐故林含情尚劳爱如何离赏心抚镜华缁鬓揽带缓促衿安排徒空言幽独赖鸣琴　梁庾肩吾咏蔬圃堂诗曰北堂多暇豫时驾总鸾镳路静繁葭彻轮轻羽盖飘临空坐飞观回首望浮桥风长曙钟近地逈洛城遥疎林不碍日涸浦暂通潮徒然等賔从并作愧羣僚　增刘苞九日侍宴正阳堂诗曰六郡良家子幽并游侠儿立乗争饮羽侧骑竞分驰鸣珂饰华眊金鞍映玉羁膳羞殚海陆和齐眠秋宜云飞雅琴奏风起洞箫吹曲终髙宴罢景落树隂移防薄承嘉惠饮徳良不訾取效绩无纪感恩心自知　刘孝绰侍宴集贤堂应令诗曰北阁时既启西园又已辟官属引鸿鹭朝行命金碧伊臣独何取隆恩徒自昔布武登玉墀委坐陪瑶席绸缪参宴笑淹留奉觞醳壶人告漏晩烟霞起将夕反景入池林余光映泉石　陈江总宴乐修堂应令诗曰肃城通甲观承华启画堂北宫降恩赏西园度羽觞殊私奉玉裕终宴在金房庭晖连树彩檐影接云光仙如伊水驾乐似洞庭张弹丝命琴瑟吹竹动笙簧慵疎滥应阮衰朽恧流章　原隋炀帝宴东堂诗曰雨罢春光润日落暝霞晖海榴舒欲尽山樱开未飞清音出歌扇浮香飏舞衣翠帐全临户金屏半隐扉风花意无极芳树晓禽归唐虞世南侍宴归雁堂诗曰歌堂面緑水舞馆接金塘竹开霜后翠梅动雪前香鳬归初可侣雁起欲分行刷羽同栖集懐恩媿稻粱　增王昌龄裴六书堂诗曰闲堂闭空隂竹木但清响窗下长啸客区中无遗想经纶精防言兼济当独徃　杜甫晩登瀼上堂诗曰故跻瀼岸髙颇免崖石拥开襟野堂豁系马林花动雉堞粉如云山田麦无陇春气晩更生江流静犹涌四序婴我懐羣盗乆相踵黎民困逆节天子渇垂拱所思注东北深峡转修耸衰老自成病郎官未为冗凄其望吕葛不复梦周孔济世数向时斯人各枯塜楚星南天黑蜀月西雾重安得随鸟翎廹此惧将恐　岑参终南双峰草堂诗曰敛迹归山田息心谢时辈昼还草堂卧但见双峰对兴来恣佳游事惬符胜槩著书髙窗下日夕见城内曩为世人误遂负平生爱乆与林壑辞及来松杉大偶兹精庐近数预名僧防有时逐樵渔尽日不冠带崖口止新月石门破苍霭色向羣木深光揺一潭碎缅懐郑生谷颇忆严子濑胜事犹可追斯人邈千载　卢象题武林临草堂诗曰草堂列仙楼上在青山顶户外窥数峰阶前对双井雨来花尽湿风度松初冷登栈行不疲入溪语弥静未能去尘服兼欲事金鼎正直心所存謟防长自省适知幽遁趣已觉烦虑屏更爱云林闲吾将卧南颍　卢照邻文翁讲堂诗曰锦里淹中馆岷山稷下亭空梁无燕雀古壁有丹青槐落犹疑市苔深不辨铭良哉二千石江汉表遗灵　刘长卿过横山顾山人草堂诗曰祗见山相掩谁言路尚通人来千嶂外犬吠百花中细草香带雨垂杨闲自风却寻樵径去惆怅緑溪东　韦应物题郑拾遗草堂诗曰借地建茅栋横竹挂朝衣秋园雨中緑幽居尘事违隂井夕虫乱髙林霜果稀子有白云意构此想岩扉　王建过赵居士拟置草堂处诗曰休师竹林北空可两三间虽爱独居好终来相伴闲犹嫌近前树为好看南山的有深耕处春初须早还　薛能老圃堂诗曰邵平地接吾庐谷雨干时偶自锄昨夜春风欺不在就牀吹落读残书　白乐天七叶堂诗曰郁郁复郁郁此热何时毕宜人七叶堂烦暑随步失檐雨稍霏防窗风正萧瑟清闲一觉睡可以消百疾　宋苏轼万卷堂诗曰君家四壁如相如卷藏天禄如石渠岂惟邺侯三万轴家有世南行秘书黄山谷双松堂诗曰文殊堂下松永日如鸣琴我登双松堂时步双松隂中有寂寞人安禅无古今　王安石平山堂诗曰城北横冈走翠虬一堂髙视两三洲淮岑日对朱栏出江岫云齐乱瓦浮　陈尧佐碧澜堂诗曰苕溪清浅霅溪斜碧玉寒光照万家谁向月明终夜听洞庭渔笛隔芦花　范成大玉堂寓意诗曰摛文窗户九霄中岸帻烧香愧老农上直马归催下钥传更人唱促鸣钟金城嶻云千雉碧瓦参差月万重骨冷魂清都不梦玉阶萧瑟聼秋蛩　元赵孟頫万柳堂诗曰万柳堂前数亩池平铺云锦盖涟漪主人自有沧洲趣游女仍歌白雪词手把荷花来劝酒步随芳草索题诗谁知咫尺京城外便有无穷万里思　又山堂诗曰手种青松一万栽山堂留得翠屏隈推窗緑树排檐入临水红桃对镜开山雉雊迎朝日去野禽啼傍夕阳来老妻亦有幽栖意数日迟留不肯回　虞集题儋耳东坡载酒堂诗曰翳翳儋耳城歴歴桄榔树百年遗故邱新堂设賔阼清风海上至朝阳在庭户丹邱五色凤览德屡来下甘辛熟桂酒罗列杂藷蓣苻黎多孙子食饮祭先具蛟龙波浪深归来风雨除　杨载题文丞相画梅堂诗曰大厦就倾覆难以一木支惟公抱忠义挺然出天资死既得所处自顾乃不疑恻怆大江南名与日夕垂我行见遗墨再拜堕涕洟名堂有深意亦惟嵗寒枝可知平昔心慷慨非一时峨峨着栋宇昭昭示民知勿使风雨败永慰千古思　萨都拉野潜堂诗曰髙隐有深意情闲直万金溪鱼鲜作脍竹笋长成林鹤有还巢梦云无出岫心读书风雨夜灯火野堂深　郝经帅正堂诗曰秋渚芙蓉澹澹香新亭爽气酿新凉晩风吹断溪南雨一片金烟挂夕阳　明魏观大本堂诗曰翠葆葳蕤九凤旗东华遥望立多时都堂启事貂蝉集率衞轮班虎豹驰月绕珠帘陞讲席花迎金辂肃朝仪六皇炳炳前星后珠纬聨辉上玉墀　又曰六斋帝子聨龙衮三岛神仙列雁行绣毂青鸾金羽盖锦鞯白马紫游缰御沟细柳云生暖禁籞飞花雨送凉郑国书闻能第一玉炉清昼为分香
　　原赋陈江总云堂赋曰览黄图之栋宇规紫宸于太清何面势之胶葛信不日之经营仰一时之壮丽跨万古之威灵吐触石之竒色混髙台之旧名若乃三阶八户百栱千楹莹以玉琇饰以金英緑芰悬挿红蕖倒生于是木叶声寒壶人唱静承露擎虚相风照逈天子乃下辇开宴出豫娱神文县日月思革风尘实附凤之多幸愧屠龙之不真
　　原颂晋庾阐乐贤堂颂曰峨峨隆构岌岌其峻阶延白屋寝登髦俊神心所寄莫徃非顺灵图表象平敷玉润游虬一壑栖鸾一丛川澄华沼树拂椅桐林有晨风翮有西雍髙观回云疎飚倚窗洋洋帝猷恢恢天造思乐云基克配祖考仰瞻昆丘俯懐明圣元珠虽朗离人莫映清风徘徊防言絶咏有邈髙构永廓灵命
　　原铭后汉李尤堂铭曰因邑制宅爰兴殿堂夏屋渠渠髙敞清凉家以师礼羞奉烝尝延賔西阶主近东厢宴乐佳客吹笙鼓簧　増唐李翺舒州新堂铭曰先时寝壊有隘有攎乃作斯堂髙严旟旟六桷四楹装重架虚栾栱不设檐梠祛祛严不越度险而有余左立嘉亭缭以环除延其泉源志肆其舒吏事既退斋心以居増记唐柳宗元永州新堂记曰永州实惟九疑之麓其始度土者环山为城有石焉翳于奥草有泉焉韦公之来既逾月理甚无事望其地且异之乃作栋宇以为观游凡其物类无不合形辅势效伎于堂庑之下外之连山髙原林麓之崖间厠隠显迩延野緑逺混天碧咸防于谯门之外　宋欧阳修昼锦堂记曰仕宦而至将相富贵而归故乡此一介之士得志于时而意气之盛昔人比之衣锦之荣者也惟大丞相魏国公则不然自公少时已擢髙科登显仕海内之士闻下风而望余光者盖亦有年矣所谓将相而富贵皆公所素有非如穷阨之人侥幸得志于一时出于庸夫愚妇之不意以惊骇而夸耀之也然则髙牙大纛不足为公荣桓圭衮冕不足为公贵惟德被生民而功施社稷勒之金石播之声诗以耀后世而垂无穷此公之志而士亦以此望于公也岂止夸一时而荣一世哉　又有美堂记曰嘉祐二年龙图阁直学士尚书吏部郎中梅公出守于杭天子宠之以诗于是始作有美之堂夫举天下之至美与其乐有不能而兼焉者矣故穷山水登临之美者必之乎寛闲之野寂寞之乡而后得焉览人物之盛丽夸都邑之雄富者必据乎四逹之衢舟车之防而后足焉独所谓有美堂者山水登临之美人物邑居之繁一寓目而尽得之盖钱塘兼有天下之美而斯堂者又尽得钱塘之美焉宜乎公之甚爱而难忘也　苏轼王君宝绘堂记曰君子可以寓意于物而不可留意于物寓意于物虽防物足以为乐虽尤物不足以为病留意于物虽防物足以为病虽尤物不足以为乐都尉王君晋卿虽在戚里而其佩服礼义学问诗书常与寒士角平居攘去膏粱屏去声色而从事于书画作宝绘堂于私第之东以蓄其所有而求文为记庻几全其乐而逺其病也明归有光素节堂记曰天地万物之初皆起于素穷人情之欲好智虑而趋于文先王为之礼备其鼎爼设其豕腊黼黻文绣莞簟丹漆雕斲之美然必明水疏布蒲越藁鞂素车是尚东汉之时崇尚悃愊三公敝车羸马布衣瓦器其时天下多髙节后世莫及晋泰始以后竞以侈靡放诞致海内之乱则士大夫之好尚顾可不慎欤刑部尚书周康僖公悬车之日建堂于昆山之里第而榜其额曰素节当公之时国家已百七十年天下亦少文矣今仲子太仆君尤以谨饬能世其家余因追感公之志而嘉太仆之善继为文以记之
　　室一【仙室附】
　　増释名曰室实也人物实满其中也　原毛诗曰斯干先王考室也筑室百堵西南其户　又曰筑室于兹又曰揆之以日作于楚室　増礼记大传曰牧之野武王之大事也既事而退柴于上帝祈于社设奠于牧室遂率天下诸侯执豆笾骏奔走　冬官曰匠人营国室中度以几内有九室九嫔居之外有九室九卿朝焉又曰匠人营国夏后氏世室注堂上为五室象五行也木室于东北火室于东南金室于西南水室于西北土室于中央夏之世室皆东西广于南北周亦五室与夏异制　百官志曰汉有画室长一人宦者主中官别处汉书云霍光止画室中　五行志曰刘向以为凌室所以供养饮食织室所以奉宗庙衣服　百官表曰少府有考工居室甘泉居室令丞　又曰少府有东织室西织室令丞　唐书曰大明宫有温室殿　原老子曰凿户牖以为室当其无有室之用　管子曰尧有衢室之问者下听于民也　淮南子曰西方有金室　増董子曰天子之宫左清庙右凉室前明堂后路寝四室者足以避寒暑而不髙大也夫髙室近阳广室近阴故室适形而止　杨子曰震风凌雨然后知夏屋之为帡幪原三辅黄图曰明堂有十二室法十二月　増又曰宣室温室皆在未央宫殿北温室殿武帝建冬处之温暖也　西京杂记曰温室以椒涂壁被之文绣香桂为柱设火齐屏风鸿羽帐规地以罽賔毺　括地志曰歴室燕宫名乐毅传曰磨室　原杨龙骧洛阳记曰显阳殿北有避雷室西有御龙室　雷次宗豫章记曰望秦县有一石室入室十余里有水广数十步清浅游者伐竹为筏以过水幽防无极莫能究其源出好钟乳　盛之荆州记曰始兴机山东有两岩相向如鸱尾石室数十所经过时闻有金石丝竹之声　洛阳宫殿名曰洛阳有望舒凉室含章鞠室灵芝鞠室清凉暑室　増杂论曰风俗论云平屋曰室平室曰屠苏　辍耕録曰凤仪之外有庖人之室稍南有酒人之室　又曰骖龙楼有牧人宿衞之室　又曰针线殿后有侍女室七十二间及左右浴室一区　又曰北门外有窨花室五间东夹垣外有宦人之室十七间凌室六间　大都宫殿考曰宣文阁旁有秘密室　春明梦余録曰文华殿有恭黙室　宫殿额名曰雷霆洪应之殿有啸风室灵雨室耀殿室　仙室原十洲记曰昆仑山上有琼华之室神异经曰西北荒有石室有二十人同居齐寿千二
　　百嵗　嵩髙山记曰山下岩中有石室有自然经书自然饮食　增大洞玉经曰太霞之中有白云之室太虚元君所处　三皇经曰蜀郡峨眉山石室旧有三皇文此文不与天下众文同百万人中未有一得者　山元箓曰有瑶琼之室　洞景金元经曰有八琼之室寰宇通志曰黄山去县三十里上有玉室洞天
　　室二【仙室附】
　　增庄子曰黄帝立十九年闻广成子在空同之上徃见之退筑特室席白茅闲居三月复徃邀之顺下风问至道　孟子曰舜尚见帝帝馆甥于贰室　管子曰威公问曰吾念有而勿失得而勿忘为之有道乎对曰勿创勿作时至而随毋以私好恶害公正审民所恶心自为戒因作啧室之议以东郭牙为之此人能以正事争君者也　原晏子曰景公谓晏子曰寡人欲朝夕相见为夫子筑室于闺内可乎对曰臣闻之隠而显近而结唯至贤耳如臣者饰其容止以待命犹恐罪戾也今君近之是逺之也　又曰景公问晏子曰吾欲服圣人之服居圣人之室如此则诸侯其至乎对曰法其节俭则可法其服室无益　尚书大传曰子夏读书毕见夫子夫子问焉子何为于书对曰书之论事昭昭若日月之明离离若参辰之错行上见尧舜之道下有三王之义商所受于夫子者志之不敢忘也虽退而穷思河济之间深山之中壤室编户于中弹琴瑟咏先王之道则可以发愤慷慨矣　增史记索隐曰同州河西县有子夏石室　家语曰原宪居环堵之室茨以生草蓬户不完桑枢而瓮牖上漏下湿坐而弦歌　拾遗记曰燕昭王即位二十年坐祗明之室升泉昭之馆　外戚传曰汉王入织室见薄姬　原汉书曰文帝征贾谊入见上方受厘坐宣室因感鬼神之事与谊言之　汉宫殿名曰神明台武帝造髙五丈上有九室今人谓之九天台武帝求神仙恒置九天道士百人　增拾遗记曰汉武息于延凉室　华阳国志曰文翁为蜀郡守造讲堂石室安帝初烈火为灾惟石室独存　京房传曰元帝时奏考功课吏法上令公卿朝臣防议温室　孔光传曰孔光为上书令归休与兄弟妻子燕语终不及朝省政事或问温室省中植何木光不应　马后纪曰置织室蚕于濯龙中数徃观视以为娱乐　原谢承后汉书曰陈蕃家贫不好埽室客怪之者曰可一埽乎蕃曰大丈夫当为国埽除天下岂徒室中乎【一作安能事一室乎】　增晋传曰嵇含好学能属文家在巩县亳丘自号亳丘子门曰归厚之门室曰慎终之室　埤史罗含列传曰桓宣武以含为别驾以官宇喧攘于城西地小洲上立茅茨之室竹果荫宇伐木为牀织苇为席布衣蔬食晏若有余　周顗传曰元帝召顗于广室　纪瞻传曰明帝尝独引瞻于广室　宋书曰孝武大明六年置凌室修藏氷之礼洛都要记曰王维居辋川室宇既广山林亦逺而性
　　好温凉地不容浮尘日有数十埽饰者使两童掌缚帚而有时不给　唐书曰张鹤龄恐弟志和遁世不还为筑室越州东郭茨以生草椽梁不施斤斧　宋史曰庆歴四年益州守蒋堂广其舍为宫以教诸生治平中韩綘建讲堂于文翁石室之西　仙室增地里志曰金城郡临羌县西北至塞外有西王母石室　原列仙传曰彭祖殷大夫也历夏至商末号七百歳歴阳有彭祖仙室
　　室三
　　原楚辞曰麋何为兮庭中蛟何为兮水裔朝驰余马兮江臯夕济兮西澨闻佳人兮召余将腾驾兮偕逝筑室兮水中葺之兮以荷盖　又曰凿山楹而为室兮下披衣于水渚雾蒙蒙其晨降兮云依斐而承宇　又曰网户朱缀刻方连些冬有穾夏夏室寒些　增魏都赋曰窥玉防于金縢案图録于石室　西京赋曰宣室玉堂譬众星之环极　许昌宫赋曰其阴则有望舒凉室羲和温房　李庾西都赋曰左阁当辰延英耽耽宣徽洞达温室隅南
　　室四【梁　柱　窗　瓦附】
　　原宣王考　马援穿【上详诗　汉书马援征五谿防暑甚乃穿岸为室】　张老美　献子尤【礼记晋献文子成室晋大夫发焉张老曰美哉轮焉美哉奂焉　左传宋向戍见孟献子尤其室曰子有令望而美其室非所望也孟献子对曰吾在晋吾兄为之毁之重劳且不敢间】　布缇缦　入芝兰【气之法为室三重布缇缦室中以木为案加律其上　与善人居如入芝兰之室】　虚生白　暗不侮【庄子瞻彼阕者虚室生白言夫视有若无虚室也室虚而纯白独生　阮长之一生不侮暗室】　夜饮　秋修【左传楚子享郤至为窟室夜饮而悬焉　月令孟秋修宫室壊垣墙】　人不安　君其反【国语智襄子室美士茁夕曰臣惧土木胜人人不安室　武诏丞相石庆言使还家也】　□室　葺屋【文选　考工记葺屋三分瓦屋四分注各分其循以其一为峻】　无量　无毁【宫室无量无毁我室】　在宇下　筑岩底【泥卫之在宇下　江赋渊客筑室于岩底】　目巧之室　环堵之室【则有奥阼注但用巧目善意作室不由法度仲尼燕居　儒行】　为先为后　肯构肯堂【君子将营宫室宗庙为先厩库为次居室为后　书曰若考作室既厎法厥子乃弗肯堂矧肯构】　梁梅木　文杏【吴越春秋曰夏禹庙以梅木为梁　司马相如长门赋曰饰文杏以为梁】　系髪　悬刀【苏秦传曰秦少学苦于睡以头髪系梁上手引锥刺股以醒其睡　王濬事】　歌绕　人伏【论衡曰韩娥古之善歌者毎一歌余声三日绕梁上尘　后汉书曰陈寔字仲弓为太邱长尝夜阴有人伏梁上寔曰梁上者君子也遗绢两匹】　抚梁易柱　画羊悬谷【论衡曰纣能抚梁易柱　广州记曰州防梁上画五羊又作五谷囊随羊悬之云昔髙固为楚相五羊衔谷萃于楚庭故图其像为瑞六国时广州属楚】　柱黄金涂　水晶为【汉武故事曰帝起神屋以铜为柱黄金涂之大五围　魏畧曰大秦国以水晶为屋柱】　写酒　纳书【晋书曰陆翫字士瑶初迁侍中转司空有人诣之饮酒写柱中祝曰当今乏才以汝为柱石莫倾人栋梁翫笑曰得卿良箴敬而佩之尝叹曰以我为三公无人谈者以为知言晏子春秋曰晏子将死凿楹纳书谓妻子曰子壮而示之及子壮发书书曰布帛不可穷穷不可饰士不可穷穷不可任广雅曰楹谓柱也】　地有四柱　台惟一柱【河图括地象曰地有四柱三百六十轴博物志江陵有一台惟一柱众梁并皆共之】　生枝　出血【汉成帝时梓柱生枝叶扶疎上出屋王氏执权之征　盛之荆州记曰巴东有一折柱孤直高三丈大可十围传云是公孙述楼柱破之血出枯而不朽】　折　然【列子共工氏与颛顼争帝位头触不周山山崩天柱折列女传纣作铜柱以炭火然之令有罪者抱其柱辄堕妲己观而笑】　抱而哭　倚不惊【吴越春秋曰越王念吴欲复之夜抱柱而哭羣臣曰君何愁之甚复讐臣下之急也　夏侯元倚柱作书雷霹雳不惊】　昆仑有铜柱　南蛮树铜柱【后汉马援征南蛮树铜柱纪功而归】　金柱　铁柱【帝王世纪桀作金柱三千　焦贑易林旅之咸曰金梁铁柱】　窗两夹　四逹【周礼四旁两夹窗注助户为明孝经注曰明堂之制八窗四逹上圆下方】　云母　琉璃【汉武故事曰帝起神室有云母】
　　【窗有瑚窗　世説满奋畏风武帝坐琉璃窗内甚密奋疑其疎恐之帝问其故荅曰臣如吴牛见月而喘】鹿精　鸡语【晋书谢鲲尝宿一空亭闻人于外呼鲲字鲲从窗视之乃一着黄人遂引其膊】
　　【断之乃鹿精也寻血得之　兖州刺史宋处宗买得长鸣鸡笼着窗间忽作人语与宗谈论终日】　不御　不窥【张璠汉记曰明帝马皇后不喜出游未尝临御窗牖　老子不窥牖而见天道广雅云窗牖也】　方朔窥　夏后作【汉武故事曰西王母降东方朔于朱鸟牖中窥母谓帝曰此儿无赖乆被斥逐原心无恶寻因得还周礼曰夏后作堂四旁两夹窗】　人呼祁嘉　人窥范云【晋书祁嘉清贫好学夜忽窗中有人呼云祁嘉隐去来修饰人间甚苦不可阶所得未毛锥所丧如山岳嘉旦乃悟矣　云集记曰范云字彦龙少与梁武帝甚笃相随宿一家云望见窗外二人窥一人曰可进一人曰有王有相不可也乃俱拜从窗后进帝登位云拜仆射】　绮疏　碧疏　瓦水晶　缥碧【吴外国传曰大秦国王宫殿水晶为瓦　刘騊駼诗曰缥碧以为瓦】　鸳鸯铜雀【博物志鸳鸯之瓦　铜雀台遗址掘地得古瓦】　投地　成沫【汉书霍光巷行】
　　【人见有人居光屋上撤瓦投地就视不见霍诛之应　礼瓦不成沫】　载弄　吹飞【乃生女子载弄之瓦　神仙传班孟图吹人屋瓦飞入人家】　投孟阳　中郡守【晋张载字孟阳貌丑游洛阳市羣女以瓦石投之　秦时东郡守为瓦所中遂坐死亦畏忌所验】　合　吹【礼毁方瓦合　汉平帝元始元年冬风吹长安城东门屋瓦并尽】　増室奥　窔【尔雅西南隅谓之奥室中隐奥之处　又东南隅谓之窔音杳礼曰埽室聚窔窔亦隐闇】　屋漏　中霤【尔雅西北隅谓之屋漏　释名中央曰中霤古者寝穴后室之霤当之栋下直室之中古者霤下之处也】　闺内　水中【上即晏子事下详楚辞】　天　地【武王克商瞻河洛而叹曰此天室也遂定九鼎于洛邑　左传成公十二年楚子享郤至为地室而悬焉】　金　玉【上详淮南子三华宝曜内真上经曰上清宫有玉室】　石　土【汉祖与功臣剖符作誓丹书铁劵藏之金匮石室　史袁闳字夏甫党事作以母老不能逺遁乃筑土室自牖纳饮食而已兄弟妻子莫得见潜居十八年卒于土室】壤　岸【上详尚书大传下即马援事】　衢　路【上详管子　周礼地官国埜三十里】
　　【有宿宿有路室】　　蚕【春官人掌六之属各以其物入于室　瞻仰注天子诸侯必有公桑蚕室近川而为之养蚕者欲其温早成为密室蓄火腐刑畏中风入密室乃全故呼腐刑为下蚕室】温　凉【汉髙帝建未央宫作延清以避隆暑温室以御祁寒　何晏景福殿赋云凉室处其西偏】织　防【五行志刘向以为织室所以奉宗庙衣服　说文曰防室炊屋也】　居　请【灌夫传系居室师古曰居室署名也属少府其后改名曰保宫　贾谊传造请室而请罪应劭曰请室请罪之室也】碧　深【上清经有碧室　左传晋人执衞侯归之于京师寘之深室囚之也】　穹　窟
　　【诗云洒埽穹窒　吴公子光刺王僚伏甲士于窟室中以自防衞】　钟　冰【韩信传吕后斩韩信于长乐钟室　水经注冰室旧在宣阳门内】　防　暴【秦二世欲漆城优旃曰难为防室　宣纪暴室啬夫许广汉师古曰掖廷主织作染练之舍故谓之暴室】　御龙　避雷【并详杨龙骧洛阳记见前】　织绡　悬罄【江文通云鲛人织绡于室　左传云室如悬罄野无青草】　垂衣襞幅　书笏珥彤【子华子曰尧居衢室之宫垂衣而襞幅邃如神明之居　王元长云书笏珥彤纪言事于仙室】　青布练帷　石室金匮【晋元帝纪有司奏太极殿广室施绛帐帝令冬施青布夏施练帷　太史公自序迁为太史防史记石室金匮之书】　东西厢西南戸【尔雅云室东西厢　下详诗】　无所増广　常恐失坠【唐时李愬昆弟恃家勲贵各矜室庐惟愬所处乃父时故庐无所増广　韩滉性节俭其室先无挟庑弟洄増补之滉令撤去曰先君容焉吾等奉之常恐失坠安敢改作以伤俭徳】　穿屐就位　借屋居中【唐崔郾室处卑陋室无歩庑至霖淖则客穿屐以就位　丁谧为人严毅常于邺借人室屋居其中】不蔽风日　恐伤蛰虫【陶潜环堵萧然不蔽风日短褐穿结箪瓢屡空晏如也　宋曹彬所居之室仅蔽风雨败檐疎牖不堪其忧而彬处之泰然堂屋敝壊请加修葺公曰时方大冬墙壁瓦石间百虫所蛰不可伤其生】　宧　穾【尔雅曰东北隅谓之宧说文曰宧养也室东北隅食所居也又曰东南隅谓之穾释名曰穾幽也亦取冥也】　梁金　玉【焦贑易林旅之咸曰金梁铁柱宅全不腐　楚词云元玉之梁】　虹　华【班固西都赋曰抗应龙之虹梁曹子建七启曰彤轩紫柱文榱华梁】　兰橑　玳瑁【楚词九歌曰桂栋兮兰橑　沈佺期诗曰海燕双栖玳瑁梁】栖燕　生芝【呉融诗曰栖燕梁空雀自喧　诗话云宣和间赐王将明第既而有以梁生芝草为奏者车马临幸适乆雨梅润芝堕地京师无名子为十七字诗曰相公赐新第梁上生芝草为甚脱下来胶少】朱　长【汉官典职曰阳徳宫画屋朱梁西京赋曰絙雄虹之长梁】　柱破　题
　　【汉李膺拜司隶校尉时张让弟为野王令贪残无道至乃杀孕妇闻膺厉威严惧罪逃还京师因匿兄让第舍柱中膺知其状率将吏卒破柱付洛阳狱受词毕即杀之　三辅决録长陵田凤字李宗为尚书郎仪貌端正入奏事灵帝目送之因题殿柱曰堂堂乎张京兆田郎】　缺　飞【侯景焚太极殿及景平至陈武帝议欲营之独缺一柱至是有樟木大十八围长四丈五尺流泊后渚因得用之　应劭汉官仪曰开阳门始成未有名宿昔有一柱来在楼上琅邪开阳县上言南城一柱飞去光武使人识视因刻纪其年月以名门焉】黑　緑【江陵记沔城内有赤湖客舍襄阳大道经城中元嘉十一年连雨城南门壊得土中故柟】
　　【柱长一丈七尺临川王取以为大斋西北柱初时色黒一年后不复黑计此千年　刘良七举緑柱朱榱青璅璧珰】　刺齿　生槐【淮南子曰柱不可以刺齿蓬不可以持屋　孔帖孙偓堂柱生槐朞年而茂】　环走　倚笑【史记荆轲逐秦王秦王环柱走　又曰秦王防劒击轲轲被八创知事已不就倚柱而笑箕踞而骂】　脱帻着　燃火抱【呉志孙坚为董卓所攻坚与数十骑驰围而出坚常着赤罽帻令亲近将祖茂着之卓骑争逐茂急见一柱在草中因脱帻着柱上卓骑望见绕数重近觉是柱乃去下详烈女传】　蒿茂　朽木【大戴礼周时徳泽和洽蒿茂以为宫柱名曰蒿宫汉书成帝立赵后刘辅谏曰朽木不可为柱卑人不可为主】　窗见日　畏风【说文曰穿窗壁以木为交窗所以见日也向北出牖也　下即满奋事见原对】　列岫　瞰江【文选窗中列逺岫　蜀都赋曰列绮窗以瞰长江】　王母降　玉女窥【上即汉武事灵光殿赋玉女窥窗而下视】　瑚　绫绮【汉武帝有瑚窗　东宫旧事曰宫有四面窗八所绫绮连钱及青臣郭飞板】　天窗　屋窗【汉封禅仪曰泰山有天窗说文又曰在墙曰牖在屋曰窗】　于内视外　不窥见道【释名窗聪也于内视外为聪明　老子曰不窥牖见天道】　执手　崔目【论语曰伯牛有疾子问之自牖执其手　东宫旧事曰阁上有曲鄣鄣上崔目窗】　手发通照　奴婢着守【西京杂记曰昭阳殿窗戸扇多是防琉璃皆手发通照不得藏焉　圣贤塜墓记曰东平王思靡及死葬生所幸奴婢着铜窗令内守冢】　楼女当窗　道人受链【古诗云盈盈楼上女皎皎当窗牖　诸天内音经曰南极元窗主诸得道人受链品目】　瓦铜瓦　金瓦【汉武故事上起神屋以铜为瓦燕丹子曰荆轲之东宫临池拾瓦投鼃太子进金瓦】　飘瓦　削瓦【庄子曰虽有忮心不怨飘瓦　抱朴子曰班狄不能削瓦石为芒】　瓦注　瓦投【庄子曰以瓦注者巧注射赌物也所赌轻则意巧　下即张孟阳事见原对】　武安震　昆阳飞【史记秦军武安西鼓噪勒兵武安瓦尽震　本纪光武昆阳之战会大雷风屋瓦皆飞雨下如注滍川盛溢】
　　室五
　　原诗宋呉迈逺游庐山观道士石室诗曰蒙茸众山里往来行迹稀寻岭逹仙居道士披云归似着周时冠状披汉时衣安知世代积服古人不衰知我宿昔情知我道无为　齐王融移席琴室应司马教诗曰雪崖似留月萝径若披云潺湲石溜泻緜峦山雨闻　梁任豫夏潦省室诗曰风棹出天阶星言指沈室顿檝俄毁垣恻然悼穷陌春为发大道夏为溆潮折贵者陋懐居鄙人安朝夕生长数十载幸祐见衰白堂遗孤孩音庭余筓齓迹入似聚族慰出为里人惜　増唐杜甫一室诗曰一室他乡逺空林暮景悬正愁闻塞笛独立见江船巴蜀来多病荆蛮未几年应同王粲宅留井岘山前　杨衡题元和师药室诗曰山边萧寂室石掩浮云扄绕室微有路松烟深冥冥入松汲寒水对鹤问仙经石几香未尽水花风欲零何年去华表几度穷沧溟却顾宦游子如霜中萤　蔡希寂登福先寺上房然公禅室诗曰名都标佛刹万构临河干举目上方峻森森青翠攅歩登诸刼尽忽造浮云端当暑敞扄闼却嫌絺绤寒禅房最髙顶静者殊闲安疎雨向江城数峰帘外盘午钟振衣坐招我同一餐真味杂饴露众香惟兰晩来恣偃仰茶果仍留欢　元虞集费无隐丹室诗曰碧云双引树重重除却丹经戸牖空一径緑隂三月雨数声啼鸟百花风年深不记栽桃客夜静长留卖药翁几度到来浑不语独依秋色数归鸿　袁易陈仲渊别室诗曰琴中流水澜翻落画里秋山杂沓开更欲移牀傍修竹卧看饥鹤啄莓苔　明于慎行丙戍廷试读卷赐宴文华西室诗曰临轩五度擢英才品第连朝直帝台香案前头文字进殿门西畔俎筵开清班许从元公列曲宴传教内监陪圣代得贤应有颂遭逄惟祝泰方来原赋晋潘岳狭室赋曰歴甲第以游观旋陋巷而言归伊余馆之褊狭良穷而极微阁寥戾以互掩门崎岖而外扉室侧户以攅楹檐接秬而交榱当祝融之御节炽朱明之隆暑沸体惄其如铄珠汗挥其如雨若乃重隂晦冥天威震曜汉潦沸腾丛溜奔激臼灶为之沈溺器用为之浮漂彼处贫而不怨嗟民生之攸难匪广厦之足荣有切身之近患青阳萌而畏暑白藏兆而惧寒独味道而不闷喟然向其时叹　庾阐狭室赋曰居不必陋食不求箪岂独蓼可永而隆栋招患奚必膏粱非美而饮疏以餐醪俎可以充性不极欲以析龙肝清室可以避暑不冽冰而兴夏寒于是融火炎炎鹑精共耀南羲炽暑夕阳傍照尔乃登通扉辟櫺幌絺幕褰闲堂敞微飇凌闺而直激清风乗虚以曲荡温房悄凄以兴凉轩楹寥豁以外朗
　　増铭唐刘禹锡陋室铭曰山不在髙有仙则名水不在深有龙则灵斯是陋室惟吾徳馨苔痕上阶緑草色入帘青谈笑有鸿儒往来无白丁可以调素琴阅金经无丝竹之乱耳无案牍之劳形南阳诸葛庐西蜀子云亭孔子云何陋之有
　　斋一
　　増说文曰斋洁也或曰斋谓夫闲居平心以养心虑若于此而斋戒也故曰斋　桂洲集曰明北宫有始阳斋西苑斋　又曰明乾清宫后有养徳斋贞徳斋游艺斋皇太子所居小苑有龙徳斋隆徳殿后有无逸斋坤宁宫后有乐志斋文华殿有九五斋　宫殿额名曰雷霆洪应之殿有清一斋　又曰太素殿内有正心斋持敬斋
　　斋二
　　原王孚成安记曰太和中陈郡殷府君引水入城穿池殷仲堪又于池北立小屋读书百姓于今呼曰读书斋増山堂肆考曰晋桓温初于南州起斋斋中悉画盘
　　龙因号盘龙斋及桓簒位刘毅讨之死于斋而毅居之毅小字盘龙　又曰梁宣王为扬州刺史顾野王及王襃为賔客野王好丹青王于东府起斋舍野王画七贤于中命王襃书賛称为两絶　原国史补曰梁武造寺命萧子云飞白大书一萧字在焉李约自江淮竭产买归于洛中匾于小亭号曰萧斋　増襄沔记曰金城内刺史院有髙斋梁昭明于此斋造文选鲍至云晋安王镇襄阳日又引刘孝威庾肩吾徐昉江伯操孔敬通惠子悦徐陵王囿孔铄等于此斋综覈诗集于时鲍至亦在凡数十人资给丰厚日设肴馔于时号为髙斋学士　又曰白土斋南道又一斋以栗为屋梁武帝临州寝卧于此斋中常有五色云回转状如盘龙屋上恒紫云腾起形如繖盖逺近望者莫不异焉梁武帝于此龙飞　吕文正公集曰蓟州邵权平衡于东门之外翁同山下构一室曰约斋　研北杂记曰渔阳鲜于枢伯机于废圃中得怪松一株移植所居傍曰支离叟名其斋曰困学又作霜鹤堂落成之日会者凡十有二人燕都游览曰米仲诏湛园有石丈斋　又曰古墨斋在宛平县署内唐李北海所书云麾将军碑邑令李荫购得之甃之署壁傍构小亭植柳莳花以为公余退思之地
　　斋三
　　増王肃东斋　蔡凝西斋【舆地志曰汉王朗为防稽太守子肃随之郡住东斋中夜有女子从地出称赵王女与肃语至晓别赠一丸墨肃方欲注周易因此便觉才思开悟　陈蔡凝字子居博渉经传尤工草隶尝端坐西斋自非名流罕与交接大建初除吏部侍郎】　竹　茅【唐张渭有题从弟沔州判官竹斋诗　唐杜甫有题已公上人茅齐诗】　藏法帖　贮古文【宋米芾出守无为军作宝晋斋藏晋人法帖　河南主簿张应之素病羸然力自为学每体之不康则取六经百氏若古人制作之文章诵之爱其深博宏逹雄富伟丽之说则必茫乎以思畅乎以平释然不知疾之在体因多取古诗文字贮之于斋名曰东斋】　长梁　画舫【齐特进光禄大夫王俭僧防之兄子也作长梁斋制度小过僧防竟不入户俭即日毁之　欧阳修记有画舫斋】　敬　隐【晦庵有敬斋箴　隐斋在袁州府治太守张杓建南轩张栻命名仍为作记盖取孟子恻隐之义朱文公有隐斋诗】　缓损【戸曹掌州币或行狱讼事皇族公括以缓斋名周必大为作箴　宋髙宗谓宰执曰朕宫中尝辟一室名谓损斋屏去声色翫好置古书经史其中朝夕燕坐亦尝作记以自儆】　浩　潜【宋马子才有浩斋记　宋晁补之字无咎作潜斋记】　怡　拙【宋马遂良为斋以怡命名旴江曽节夫以拙名其斋】四益　六有【四益斋在袁州治宋太守张杓建刻其父魏公所书四益碑于其中故因以名】
　　【斋　宋尹焞字彦明晩岁手书圣贤所言治心养气之要粘之屋壁以自警一室名六有斋取张横渠言有教动有法昼有为宵有得瞬有养息有存意一室名三畏堂】　进学　礼贤【张文潜官于咸平即其所居之西治其旧而完之既洁以新矣于是悉取诗书古史陈于其中有诵习之牖有休偃之席暑则启扉寒则塞向朝夕处乎其中取书而读之名曰进学斋伊川先生在太学欲以月试为课于讲堂侧置吏师礼贤等斋】　宝月　凝香【米芾又作宝月斋　济南府布政司治内凝香斋旧名西斋宋曽巩取唐韦应物燕寝凝清香之句改今名】　秋声　松雪【秋声斋在抚州郡治后老屋数椽人迹罕至　湖州府城内甘棠桥西有松雪斋乃元赵孟頫之别第也】　少陵居夔　安定教湖【杜少陵居防三徙居皆名髙斋其曰次水门者白帝城之髙斋也曰依药饵者瀼西之髙斋也曰见一川者东屯之髙斋也　宋胡安定先生教学于苏湖间二十余年束修弟子以千计时方尚词赋独胡里有经义斋治事斋经义斋者择疏通有器局者居之治事斋者人各治一事又兼一事如边防水利之类故天下谓胡学多秀彦其出而筮仕往往取髙第及为政多适于世用若老于吏事者由讲习有素也】　仲堪读书　徳秀学易【上详王孚安成记见前　真徳秀越山新居成名其斋曰学易】　无倦　无邪【无倦斋在静江府经畧使所治防之西张南轩曰旧名缓帯予惧其肆也更题曰无倦苏东坡故居在惠州府归善县北轼以元祐党贬此所筑堂曰徳有邻斋曰思无邪】　观善　治事【崇安武夷山有峰夷下锐上号大隐屏朱子筑室其下有仁智堂观善斋隐求斋止宿寮石门坞寒栖舘晩对亭晩庵钓矶茶灶韩元吉有记　下详上安定教湖注】
　　斋四
　　原诗晋湛方生后斋诗曰解缨复褐辞朝归薮门不容轩宅不盈畞茂草笼庭滋兰拂牖抚我子侄携我亲友茹彼园蔬饮此春酒开櫺攸瞻坐对川阜心焉孰托托心非有素构易抱元根难朽即以匪逺可以长乆　梁简文帝山斋诗曰玲珑绕竹涧间关通槿藩缺岸成新浦危石乆为门北荣下飞桂南柯吟夜猿暮流澄锦碛晨冰照采鸾　庾肩吾竹斋诗曰百拱横笻节千栌跨篻竿回龙仍作柱通笛且成栾向岭分花径随阶转药栏蜂归怜蜜熟燕入重巢干欲仰天庭掞终知学歩艰増周庾信山斋诗曰寂寥寻静室密就山斋滴沥
　　泉绕路穹窿石卧阶浅槎全不动盘根惟半埋残珠坠晓菊细火落空槐直置风云惨弥怜心事乖　原陈徐陵奉和简文帝山斋诗曰架岭承金阙飞桥对石梁竹密山斋冷荷开水殿香山花临舞席水影照歌牀　増隋薛道衡敬酬杨仆射山斋独坐诗曰相望山河近相思朝夕劳龙门竹箭急华岳莲花髙岳髙嶂重叠鸟道风烟接遥原树若荠逺水舟如叶叶舟旦旦浮惊波夜夜流露寒洲渚白月冷函关秋秋夜清风发弹琴即鉴月虽非庄舄歌吟咏常思越　唐王昌龄巴陵刘处士斋诗曰刘生隐岳阳心逺洞庭水偃帆入山郭一宿楚云里竹映秋馆深月寒江风起烟波桂阳接日夕数千里嫋嫋清夜猿孤舟坐如此湘中有来雁雨雪音旨岑参郡斋闲坐诗曰负郭无良田屈身徇微禄平生
　　好疎旷何事就拘束幸曽移丹墀数得侍黄屋故人尽荣宠谁念此幽独州县非宿心云山欣满目顷来废章句终日披案牍佐郡竟何成自悲徒碌碌　张九龄郡内闲斋诗曰郡阁昼常掩庭芜日复滋檐风落鸟毳窗叶挂虫丝拙病宦情少羁闲秋气悲理人无异绩为郡但经时　李白秋日与张少府楚城韦公藏书髙斋诗曰日下空亭暮城荒古迹余地形连海尽天影落江虚旧赏人虽隔新知乐未疎防云思作赋丹壁问藏书楂拥随流叶萍开出水鱼夕来秋兴满回首意何如　杜甫已上人茅斋诗曰已公茅屋下可以赋新诗枕簟入林僻茶留客迟江莲揺白羽天棘蔓青丝空沗许询辈难酬支遁词　刘长卿赠大理黄主簿髙斋诗曰闭门湖水畔自与白鸥亲竟日窗中岫终年林下人俗轻时服敝家厌法官贫多雨茅檐故空洲草迳春桃源君莫爱且作汉朝臣　王建秋过龙武李将军书斋诗曰髙树蝉声秋巷里朱门冷静似闲居重装墨画数茎竹长着香薰一架书语笑侍儿知礼数吟哦野客任狂疎就中爱读英雄传欲立功勲恐不如　白居易松斋偶兴诗曰置心思虑外防迹是非间约俸为生计随官换往还耳烦闻晓鼓眼醒见秋山赖此松檐下朝回半日闲　贾岛荒斋诗曰草舍径微微终南对掩扉晩凉疎雨絶初晓逺蝉稀落叶无情地闲身着白衣朴愚由本性不是学忘机　元元好问西斋夜宴诗曰飘零无物慰天涯酒伴相逢饮倍加误谬君当畧彭泽回旋我亦笑长沙金钗翠亸迎春髻银烛光揺半夜花只欠东山游録事不来坚坐看纷哗　又王子文琴斋诗曰天上秋风月底霜求凰一曲鬓丝长相如四壁消无物直要文君典鹔鹴　倪瓉春日云林斋居诗曰池泉春涨深迳苔夕阳满讽咏紫霞篇驰情华阳馆晴岚拂书幌飞花浮茗盌阶下松粉黄窗间云气暖石梁萝鸟垂翳翳行踪断非与世相违冥栖乆忘返　明髙启送张羽后夜坐西斋诗曰闲斋听钟坐忧绪怅百端鸣雁雨中急离人江上寒秋灯下木叶夜艇隔风湍别后情萧索方知旧会欢
　　原賛宋顔延年新喻侯茅斋賛曰辇草作壮采茅昭俭哲人素质贵而能贬羁结茨危瞰临涯隒
  </div>
  <div class="pagination">
   <a href="御定渊鉴类函_page234.html">
    上一页
   </a>
   <span>
    ...
   </span>
   <a href="御定渊鉴类函_page230.html">
    230
   </a>
   <a href="御定渊鉴类函_page231.html">
    231
   </a>
   <a href="御定渊鉴类函_page232.html">
    232
   </a>
   <a href="御定渊鉴类函_page233.html">
    233
   </a>
   <a href="御定渊鉴类函_page234.html">
    234
   </a>
   <span class="current-page">
    235
   </span>
   <a href="御定渊鉴类函_page236.html">
    236
   </a>
   <a href="御定渊鉴类函_page237.html">
    237
   </a>
   <a href="御定渊鉴类函_page238.html">
    238
   </a>
   <a href="御定渊鉴类函_page239.html">
    239
   </a>
   <a href="御定渊鉴类函_page240.html">
    240
   </a>
   <span>
    ...
   </span>
   <a href="御定渊鉴类函_page236.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
