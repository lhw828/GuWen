<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 272 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 272 页/共 331 页</h1>
    <div class="content">　　悟了自度
　　【六祖坛经】
　　云：祖因五祖忍禅师，送至九江驿边上船，能即把，五祖云“合是吾度汝。”能云：“迷时师度，悟了自度。”详经坛
　　投筹待度
　　【唐书】
　　《晋岸传》云：执器听瞿沙之说，投筹待多之度。
　　试经得度
　　【佛祖统纪】
　　宋仁宗景佑初，诏试天下童行诵法华经中选者得度，命参政宋绶，夏竦同监试有童行诵径不过，问习业几年，对曰“十年矣”。二公笑且闵之。约归各取经诵。绶十日，诵七日，不遗一字。是岁天下僧三十八万五千五百三十八人，尼四万八千七百四十人。
　　小儿得度
　　【僧祗律】
　　阿难有一知识，合门疫死。唯有一小儿，阿难白佛：此小儿得度否？佛言：汝作何心度？答慈愍心，佛言得度。
　　狗子得度
　　【度狗子经】
　　昔有一国公米涌贵，人民饥饿。沙门分卫欲出城门，逢猪屠儿抱一狗子持归欲杀，沙门求救不听。沙门举饭饲狗，以手摩杖愿狗子得食，善心生焉。人将还家，屠杀食之。即生大长者家，复值沙门，出家成道。
　　八犍度
　　【翻译名义】
　　云：一业，二使，三智，四定，五根，六大，七见，八亲，正音婆犍图，此云法。详聚字。
　　竺僧度
　　【高僧传】
　　竺僧度姓王，名，字玄宗，东莞人也。神情爽拔卓尔异人。精佛法，披味群经，著《毗昙指归》行于世。详义解僧。
　　昙度
　　【高僧传】
　　昙度，姓蔡，江陵人。神情敏悟，鉴彻过人。游学京师，备贯众典。涅法华维摩大品，并探索微隐，思发言外，从僧渊法师。更受成实，论遂精通。此部独步当时。详义解僧。
　　法度
　　【高僧传】
　　法度，黄龙人。少出家，游学北土，备综众经，常愿生安养，故偏讲无量寿经，积有遍数。详义解僧。
　　净度
　　【高僧传】
　　净度，吴兴余杭人。常独处山泽，坐禅皆诵，后忽告弟子云：“办香汤洗浴说法。诫以生死因果。言讫，奄然而化。萧鼓异香，自空而至。详习禅僧。
　　明度
　　【高僧传】
　　明度，未知何许人。经论涉学，三业恪勤，诵金刚般若。贞观末，鸽巢于楹，乳二鸽，度以馀粥哺之，咒曰：乘我经力，毛羽速成。详读诵僧。
　　僧度
　　【高僧传】
　　僧度，不知何人。周赵王在益州，有邻人与王厚，欲反。时度戴靴一只，从城西遗粪而走。又反者将纸笔请度定吉凶，便作州度两字。时赵王令精兵三千，骑斩郫兵千馀，为京观。方验度戴皮相，皮郫声同，所言州度，反即斫头。后闻於王，遣人四追，遂失所在。详感通僧。
　　古度
　　【文选】
　　左太冲《吴都赋》：平仲君迁松梓古度。注：古度，树也，不花而实，子皆从皮中出，大如安石榴，正赤，初时可煮食也。广州有之。
　　隔壳度
　　【衡阳志】
　　谷雨种，霜降熟，衡州土产禾品。
　　县度
　　【西汉博闻】
　　《西域鸟国六十六上》：西城宾国乌国，其西有县度山，去阳开五千八百八十八里。县度者，石山也，溪谷不通，以绳索相引而度。成帝时，宾国复遣使献谢罪。汉欲遣使者报送其使钦说，大将军王凤曰：今县度之院，历大头痛小头痛之山，赤土身热之坂。令人身热无色，头痛呕吐，驴畜尽然。行者骑步相持，绳索相引，二千馀里，乃到县度。其乡慕不足以安西域，有求则卑辞，无欲则娇慢，终不可怀服也。师古曰：县绳而度也。县，古悬字耳。
　　【罗泌路史】
　　《详因提纪》：予尝言之，陷河悬度之设乎西，此天之所以遮西而制北者也。注：自宾西行历大小头痛山，赤土身热之坂。宋膺《异物志》云：山皆在渠搜之东，疏勒之西。冬月过之，必有头痛身热吐逆之患，驴畜皆然，夏日则死。山有毒药气之所为。又有三池盘道经三十里。又经乌禾乇四百里，石悬度山，只尺之路，下临不测。《法显记》：在盘陀西南，今葱岭，冬夏有雪，即佛书言雪山者。道有毒龙，犯之辄咆晦飞砾，过者少全。
　　平度
　　【西汉书】
　　《地理志》平度，注曰莽，曰利庐。
　　马度
　　【隋书】
　　《地理志》载马度县，今无。
　　节度
　　【高承事事物纪原】
　　后汉公孙瓒讨乌桓，诏令受刘虞节度。唐室名使，盖取此义。唐制：缘边戎寇之地，则加以旌节，谓之节度使。自高宗永徽以后，都督带使持节者，始谓之节度使，然犹未以官名。
　　【资治通鉴】
　　景云元年，以幽州镇守经略节度大使薛讷，为左武卫大将军，兼幽州都督，节度之名自讷始。
　　【唐会要】
　　景云二年四月，贺拔延嗣除凉州都督，充河西节度，自此始有节度之号。
　　【唐书】
　　《兵志》：开元朔方陇右河东河西诸镇，皆置节度使。及范阳节度安禄山反，天子兵弱不能拒，遂陷两京。肃宗起灵武，而诸镇兵共起诛贼。其后禄山子庆绪，史思明父子继起。肃宗命李光弼等讨之，号节度师。久之盗灭，而武夫战卒以功起行阵，列为侯王，皆除节度。
　　【资治通鉴】
　　唐玄宗开元四年春正月丙午，以王嗣真为安北大都护，安抚河东关内陇右诸蕃大使，以安北大都护张知运为之副。陕王嗣升为安西大都护。安抚河西四镇诸蕃大使，以安西都护郭处为之副。二王皆不出阁，诸王遥领节度自此始。
　　【唐书】
　　《方镇表》：开元二十二年，朔方节度始兼处置使。又天宝五年，诏加节度使郭子仪，李光弼，并本官同平章事，有使相自此始也。
　　【能改斋漫录】
　　予按《吴志?诸葛恪传》孙权欲试以事，令恪守节度，节度掌军粮谷，注引《江表传》曰：权为吴王，初置节度使，典掌军粮，非汉制也。初用徐详，详死将用恪。诸葛亮与陆逊书曰：家兄年老而恪性疏。今使典主粮谷，军之要最，仆虽在远，窃用不安，足下特为启至尊转之。逊以白权，即转恪领兵，以此见汉有节度之意而无其官，唐有其官而在孙权之后也。
　　【事类合璧】
　　唐兴以来，；边帅皆用忠厚名臣。不久任，不遥领，不兼统，功名著者往往入为宰相。及开元中，天子有吞四夷之志，为边将者十余年不易，始久任矣。皇子乃庆忠，诸王宰相则萧嵩，牛仙客，始遥领矣。盖嘉运王嗣忠专制数道，始兼统矣。李林甫欲杜边帅入相之路，以胡人不知书，乃奏文臣为将怯，不若用寒族胡人，始用胡人矣。宋节度使，并兼管内观察处置等使，以本州剌史长史为节度观察等使。不临本部者，以它官知判州府事防御团练使，剌史不赴本任亦如之。故事，节度使不带使相，位在卿监下，至乾德五年，升节度使王班在龙墀内金吾将军上。太平兴国二年，以节度使向拱、张永德并授左卫上将军。张美左骁卫上将军，皆罢节度。《四朝会要》节度使无定员，恩数与执政同。初除锁院降麻礼尤异焉。《春明退朝录》：外臣除节度使，景德以前，止有舍人院作制，杨文公外制集载，潘罗支厮铎督朔方军节度使是也。其后遂学士院降麻如大礼加恩，在将相后。数日后方下，然不锁院，不宣麻，近年遂同将相例锁院告廷矣。祖宗以待宗室近属，外戚国婿，年劳久次。若外任除殿师，始授此官，亦止一员。或有功显著，任帅守於外，及前宰执拜者，不轻授。政和以后，宦官秉节度者盖八员，戚里以滥恩破格横迁者，亦时有之。政和二年，诏节度使以下，更不带持节字，只称某军节度使。旧制每除，必曰：使持节某州某军事，某州剌史充某州节度，某州管内观察处置等使。政和中，诏正任节度、观察、留后、防御使团练使、剌史六阶，不带持节。五年，又诏内侍官，非缘制礼乐及开拓一路，不除节钺。《四朝志》节度使旌节：门旗二、龙虎旌一、节一、麾枪二、豹尾二，几八物。旗以红缯为之，上为涂金铜龙头，以揭旌加木盘。节以金铜叶为之，盘加红丝为龙，旄麾枪亦施木盘豹尾，画豹文，以髹漆为杠。文臣以朱，武臣以黑。旗则绸以红，缯节及麾枪，则绸以碧油，故谓之碧油红旆。受赐者藏於公宇，私室别为堂，号节堂，每朔望次日祭之。号衙日。唐制有六纛，今无也。
　　【元王恽玉堂家话】
　　唐制采访节度官属，自判官已下，得自辟举。未报则称摄，已命则同正，如杜甫则严武所辟，韩愈则董晋所辟。
　　【唐白居易长庆集】
　　《除薛平郑滑节度制》：武牢以东，至于白马，形胜之地，水陆之会，宜择文武兼备者，以为守臣。右卫将军薛平，自司禁旅，为我爪牙，训整警巡，能宣其力。当使于绝国，可谓有劳。尝牧于大郡，亦闻有政。况忠厚为质，通明为用。秉吏道之刀尺，袭将门之弓裘。可以为三军之帅，可以理千乘之赋。俾摅才於北落，往节制於东方。尔宜式遏四封，辑宁百众。明简稽以实军旅，信赏罚以劝吏人。勉率乃职，无忝厥命。仍以冬卿副相兼而宠之。可检校工部尚书兼御史大夫。《除田兴工部尚书、魏博节度制》驭下安人，其道不一。或序能以次用，或因效以拔才。所命虽殊，同归其理。某职某官田兴，时属本军初丧戎帅，乱政或启，群心不宁，而兴列在偏裨。奋其义勇，谋成必中，事至能断，智略所及，指麾所加，一军获安，百众悦附。连献章疏，恭俟制令。有节有礼，朕用嘉之。夫以将材如彼，军情若此，允膺不次之举，可责非常之功。是用宠之冬卿，擢为大将，仍以印绶就拜军中，行乎敬之哉！无堕乃力。可检校工部尚书兼御史大夫、魏博等州节度观察等使。《除袁滋襄阳节度制》：汉以二千石之良者，入为公卿。周以六官之贤者，出兼侯伯。内外之任，所命则殊。至于治军国，宠忠贤，其致一也。户部尚书袁滋，奉上甚勤，临下甚简，安人附众，尤是所长，须资其能，移镇东郡，略其科禁，缓其征徭，政不滋彰，人用休息。在部中七载，绩成课高。尔书征还，益闻遗爱，老幼遮道，事邻古人。朕方勤恤疲民，褒奖循吏，累月再命，其有旨哉！举郑滑之政也，故旌武公之美，宠以司徒；尤襄汉之人也，故仗叔子之才，委兹征镇。类能而使，其在此乎？勉扬厥声，无替前郊！可某官山南东道节度等使。
　　【柳宗元集】
　　《代裴中丞贺分淄青为三道节度表》：裴行立。臣某言，伏见某月日制，分淄青诸州为三道节度都团练观察等使者。元和十四年，分李师道所管十二州为三道：以郓曹濮为一道，淄青齐登莱为一道，兖海沂密为一道。蛇豕之穴，忽为乐郊，氛之馀，尽成和气。伏惟皇帝陛下，天付昌期，神开宝历，复升平之土宇，拔袄孽之根源。自西自东，不违於指顾。我疆我理，咸得其区分。山川备临制之形，道途适征徭之便，俾侯既定，赐履以宁。《左传》僖公十四年，齐管仲曰：赐我先君履。注，履所践履之界。异青兖之封，爰从古制；解曹卫之地，实契雅谋。《左传》僖公二十八年：分曹卫之田。车甲永藏，马牛勿用，俗被雍熙之化，代知仁寿之期，农事载盛于耨芟。耨九豆切。潘本作耒加，音加，连耒加，治谷具也，又作枷。儒风重兴于俎豆。足使季札观鲁，更陈南之仪。《左传》襄公三十九年，吴季札请观周乐，见舞象南者。山甫徂齐，复正东方之赋。民诗。臣总戎远地，不获陪贺阙庭。云云。
　　【文苑英华】
　　崔元翰《河东副元师马司徒请罢节度表》：臣燧言：臣闻享其名者必有其实，受其赏者必有其功。臣以往年奉诏东征田悦，寻又伏奉恩命加臣魏博节度使，方将收其土地，抚彼黎人，致天诛以伸威，布王泽而施恩。不得不居其任，何事而乱其后。摧败虽多，剪灭未即。《类表》作则未其贼偷延数刻，独保孤城，田悦以溃乱殒身，田绪以窘迫归款。圣恩复加弘贷，悉复旧封。以臣有擒制之所系缧，绥怀之所降附。人徒之众，将吏之多。特敕别置保宁军节度，仍以臣兼充其使。臣又方以劳来为事，贵且慰安其心。寻属西讨河中，内清关辅，事殷任重，劳力焦神。正在忧虞，未遑辞让。今臣举军还镇，解甲息师，况当歉岁未康，疲人方《类表》作重困。若复虚兼二使，别创两军，职任既繁，禄廪愈一作逾倍。且臣非有收郡邑璧垒之实，不宜复加名位；非有保城池封略之所，不宜别开军府。而乃妄为繁费，谬积恩荣。在私心怀苟得之羞，于国典为虚授之失，伏一罢保宁军节度，停臣此使，以保宁军兵马隶属河东节度。则圣朝有省约之利，愚臣减盈满之忧。且臣尊爵大官，穷荣极宠，何待加兹一职，乃为被以鸿私，今保宁河东军兵马，久同征行，以相和协。有同一体，不少异名，颇亦便安。伏乞裁择，无任悃款之至。
　　《第二表》：臣某言：为臣之道，臣实闻之。有难则受命而不敢辞，事君无苟免之责；已安则避而不敢处，量己无昧进之讥。况福过忌于满盈，任重忧于颠覆，臣之所惧，孰以《类表》作不为宜。臣少无材能，进非经术，因逢屯难，遂郊驱驰。陛下每录微功，累加高秩，皆缘恩泽，备尽宠光，名列台司，位兼宰府，总戎巨镇，《类表》作防居守旧都。比又以东讨魏州，招降颇众，伏奉恩命，别以为保宁军节度。又以臣兼充其使，重以四征群寇总帅，加臣河东保宁奉诚等军节度，并管内诸道兵马副元帅。臣亦欲怀来款附，统一携离，以此因循，不即辞避。今者寇戎剪扫，区宇混同，方将抚绥，无事征伐。则臣不宜复居副元帅之任，保宁军将士与河东将士，久同居处，并已和宁，不必别为节度。伏请停此二使，许臣但以河东节度使镇守北藩，犹有尊官，又兼宠禄，已为厚甚，不可复加。虽尚偷荣，近于量力，岂将饰让于外，实惟陈请于中。伏乞圣慈，俯托照鉴，臣无任恳款屏营之至。
　　【唐张九龄曲江集】
　　《敕河西节度牛仙客书》：敕仙客，边事烦总，苦己劳神。若不纤悉，安得条理。顷间训练士马，蓄积军储，资用有馀，动无不备。是卿忠烈，更勤经略，事事如此，朕复何忧？麾管之间，想皆得所。卿近有奏请，并已除分。夏末甚热，卿及将士百姓已下，并平安好，遣书指不多及。又敕仙客，戎狄无义，禽兽不若，便当以兵威取此，岂可人道论之？突骑施，顷者通和，朕每抚之如子，行李来往不隔，岁时赐与优饶。非直君长。而乃窥我边隙，图陷庭川，阙俟斤所见诛，天下孰云不当？不思己过，仍敢我仇，率其犬羊，犯我城堡，是其送死之日，可谓天亡之时。若不因其自来，乘危决策，一失此便，后悔何追？宜容令安西征蕃汉兵一万人，仍使人星夜倍道与大食计会，取叶护勃达等路入，碎令王斛斯，自领精骑取其家中，河西节度内发蕃汉二万人，取瓜州北高同伯，怅路西入。仍委卿简择骑将统率，仍先与西庭等计会，日齐入。此已敕朔方军受降城，定远城，及灵州兼取大家子弟，并丰安新泉等军，共征一万人於瓜州北庭招托，就中简择骁健五千人先入，直赴北庭。从瓜州宜给一月熟粮，若至北庭，粮贮可支五年已上。凡此诸道征发，并限十二月上旬齐集西庭等州。一时讨袭，时不可失。兵贵从权，擒虏灭胡，必在此举。卿可火急支计，无失便宜。今发使内侍，使程元宗，催遣兵马，一一口具。秋气渐冷，卿及将士百姓已下，并平安好遣书指不多及。《敕剑南节度副大使兼采访使益州长史摄御史中丞王昱书》：蛮夷相攻，中国大利，自古如此，卿所知之。然吐蕃请和，近与结约。群蛮翻附，彼将有词。卿可审筹其宜，就中处置，使蛮落不失望，吐蕃又无憾词。柔远怀来，在卿良算，所请入奏，岂故欲违？属诸蛮初降，正有边要，驰传以入，不日遄归，来去不遑，殆为劳力。卿当此重寄，每竭公忠，言念远情，当亦想见义非获已。来岁何迟。冬初薄寒，卿比平安好，遣书指不多及。《又敕王昱书》：近得卿表，知蒙归义等效命出力，自讨西蛮。彼持两端，宜其残破，苟非生事，定是输忠，亦卿等指麾，更张远略。诸部所请朝贡，及蒙归义等立功，并委卿料。若合行赏，岂在不来？时向炎蒸，路且修阻，邮传之弊，公私可知。亦云重劳，非是有惜，想卿临事，思其所宜，缘蛮落初宁，当须计议。若欲入奏，亦任暂来，春晚极暄，卿比如宜，遣书指不多及。《敕幽州节度张守书》：敕张守，赵堪至和卿到平卢所苦又损，固知效忠近于自已。举疾而行，福善果于惟天。勿药斯喜，信知神道响应人心。又闻带甲数万，出塞千里，皆得无恙。自示有征，而遗噍震惶，复来款附，比等翻覆，常涉嫌疑。今者处之，于何取信？在卿临事未易尽言，诸部初降，正宜规略，所请入奏，或非其时，卿且镇新来之心，更候未臣之虏。须其底定，乃可来朝。至於边宜。一委裁决，入与不入，计亦何殊，顾卿竭诚，当所想见。然则志其大者何用小慈，比者王事邀功，十有七八。览卿所奏，不苟图功，忧国安边，如卿良等每事如此朕复何忧。冬中严寒，卿及将士已下并平安好。今令赵惠琮往，一一口具，遣书指不多及。《又敕张守书》：敕张守、安禄山两蕃，自昔辅车相依，奚既破伤，殆无遣噍，契丹孤弱，何能自全？复闻突厥征求，欲有逃避，传者纵其未实，此虏终己合然。藉卿运筹，徐以计取。况禄山义勇武用绝人，谋帅得贤，裨将复尔。以讨残蕞，势若摧枯，伏顺而行，何敌之有？今者又云遇贼，略有芟夷，乘其数穷，日向反尽。其灼然有功效者，可具以状闻。会取实劳，以当优赏。赵堪云卿见部勒，欲以师行，兵贵从权，以时经略，在卿临事一以委之。效命输忠，成名立事，居今慕古，千载一时，卫霍之俦，独何人也？边事烦扌忽，无乃为劳。冬初薄寒，卿及禄山并诸将士已下，并平安好，遣书指不多及。《敕幽州节度副大使、幽州长史兼御史中丞张守等》：契丹小蕃，比不量力，负险恃远，背德辜恩。及其势穷，将欲祸发。亦又知变，即能改迷，尝与卿筹之，果如所料。然则彼其主将，皆有良图。既能去其垂亡，有能成其大顺。今而归我，即是我人，各应以礼绥之，勿更计其前过。且古人之善处，诚在怀来。使如归比邢，忘亡若卫，便委藩，永为守夷。此度成功，是卿等知力。穷冬惨烈，绝徼萧条，各有戈甲之勤。非无蜂虿之虑，奋兹武勇，张我国威，不顾踅劳，竟无永逸。言念艰苦，深用。差称，殉义输忠，实在此耳！彼蕃酋长，应合来朝，亦以委卿，临事发遣。诸部初附，想各安存，节级抚之，仍宣示朕意也。冬末甚寒，卿及将士已下，并得如宜。赵堪还，遣书指不多及。《敕幽州节度副大使兼御史中丞张守书》：渔阳平卢东北镇重，匈奴断臂，山戎扼喉，节制之权莫不在此。朕所以雅伏才识，诚思远图。既膺此举，当成本志。今奚贼残破，固不足言，契丹余孽，犹且为梗。将遂扫荡，悬赏须明。至如寇抄之来，边境常事，苟非大敌，不劳我师。顷者偏小邀功，或亦附益其事，言而不赏，示信何归？赏而有虚，叙功何劝？适使贫者小利之辈不思剪灭大举之策，则深谋重赏，更待何人？而革弊成功当在卿耳！其有贼非大下，因有擒馘灼然殊效者，可量事奏闻。其余微劳，并任军中赏赐，冀能自勉，令有后图。若信其苟为，终无成事，而纲纪不立，夷狄笑人。以卿之明，固在目击也。秋气已冷，卿及将吏以下，并平安好。遣书指不多及。《又敕张守书》敕幽州节度副大使、幽州长史兼御史大夫张守：北虏猖狂，劳师远袭。朕已成料，知其破伤。得卿上言，果如前策。然契丹恃我，其心不携，以逸待劳，取之必也。既有捷，当更防之。困兽犹斗，穷寇勿遏。丧败之余，其气不振，乘此不取，后悔难追。熟料万全，然可邀击。蕃汉相杂，使其莫辨，此亦便不可失，时不再来。临事指麾，在卿审断也。事今若此。得算已多，勿复匆匆，致难於末路。卿此疒尔疾，今复何似。宜善将疗，不得自勤。秋凉，卿将士已下并平安好。遣书指不多及。《又敕幽州节度副大使张守、赵堪至，一一具之》：以国家之威武，取叛亡之残孽。太山压卵，岂其难哉？顷者缘卿入朝，节制暂阙。二虏乘隙，相继叛亡。禅将无谋，轻兵遣袭，遂有输失，挫我锐气。此故犹细彼祸更。卿可秣马训兵，候时而动。草衰木落，其则不遥。近者所征万人，不日即令进发，大集之后，诸道齐驱。蕞尔凶徒，何足歼尽？平卢信息，日夕往来。数与筹宜，首尾相应。令彼丑虏，飞走无归，事有预图，临时合变。想卿所悉，不烦具言。所有奏请，并已处分讫。夏末极热，卿及将士已下并平安好。遣书指不多及。《又敕幽州节度副大使张守》：张奉高下叛，奚自取歼灭，此等恶积，天将绝种。故遽诱其衷，叛亡相继。及师徒追蹑，皆就诛夷，一二年间，凶党必尽。亦由卿指挥得所，动不失宜，明於兵权，暗合神道，故能致此也。安禄山杨景晖取雪前耻，亦云效命，锋镝之下，各致损伤。言念忠诚，岂忘收奖？已别有处分讫，将士阵亡，各须吊祭。应合赠饰，亦以状闻。聚兵馈粮，义不可久。秋深木落，规略是时。不有暂劳，何以除恶。永久为患，将若之何？委卿良图，用息边甲，彼军少马，已敕朔方，想卿早知之。宜差人受领。秋气渐冷，卿及将士已下，并平安好，遣书指不多及。《又敕幽州节度副大使张守》：顷者慰抚降虏，每事优给，而终不知恩，惟图反噬，名虽人类，实甚豺狼。今所叛亡，何苦如此？近者闻其家累多并为我所得，惟有丁壮，挺身走险，树木既暗，弓矢亦全，以穷寇失家之心，乘深林必死之地。若冒此轻进，岂云料敌？安禄山勇而无谋，遂至失利。衣甲资盗，挫我军威。论其轻敌，合加重罪。然即初闻勇斗，亦有诛杀。又寇戎未灭，军令从权，故不以一败弃之，将欲收其后效也。不行薄责，又无所惩，宜且停旧官，令白衣将领，卿更审量本状，亦任随事处之。所有阵亡之人，及战伤之者，并收瘗救疗。吊死问生，寇仇之来，岂云获已？言念于此，良深嗟悼！卿等各秉忠义，式遏方隅，躬冒险难，宁不知此。无以小失，致夺军气，数宜激励，以保功名。平卢军储，不能支久。若贼口聚食，费耗更多，早宜处置，使得所也。今将金疮药往至可分疗将士，并数令巡问。春末渐热，卿及将往，己有处分。赵堪适至，委曲知之。安禄山等，轻我兵威，曾不审料，致令损失，宜其就诛。卿既行军之法合尔，然此贼初叛，势尚未合。乘其虚弱，正可追擒。直为林暗山深，恃不存之地，万一兽骇，致损更多，以此思之，固须且守，伺其有隙，乘便剪除。如此筹宜，应是长策。且战者凶事，有胜有负，无以彼之小丑，何足可除，所有奏人，即当处分。平卢以北，动静须知，得其委曲，随事防备，委卿在远，一一必由，但量宜行之，奏未晚也。《敕安西节度王斛斯书》：敕安西副大都护王斛斯，使人廉赵璧，近至省表具之。前已敕卿严加部勒，近得奏请，皆依处置。卿当此信任，必用尽诚蕃镇之虞，且无西顾。顷者刘涣凶悖，遂起奸谋。朕以偏荒，比加隐忍。而恶迹转露，人神不容，忠义之徒，复知密自，近闻伏法，自取诛夷，狂愚至深，亦何足道？卿与彼地近，想备知之。突骑施，比来不无窥隙，会须审察，至竟如何？蕃中人来，未可轻信，但当抚食士卒，而临事制宜，必先保全以为上。夏初已热，卿及将士已下平安好，遣书指不多及。《又敕王斛斯》：得卿表，知诸将要亦有克捷。是卿指麾，获此凶丑。苏禄背德，敢兹寇仇。自毙犬羊之群，我无毫厘之失。闻其狼狈，疲羸满道，乘此剪扑，势若摧枯。张羲之等，虽各行诛，犹恨其少。古之善用兵者，不必在众，能制敌者，会在出奇决破之必矣。且如所奏，亦足申威，其将士立功，擒杀有状，各据实闻奏，当加优赏。顷来诸军奏请，所患在于不实。将既虚叙，人则妄求。如此相蒙，自然挠法。朕以信示下，以赏劝劳，岂于其间，亦容有诡？故委卿在远，所寄则深，必取诚实，勿令至此，冬初已冷，卿及将士以下，并平安好，遣书指不多及。《又敕五斛斯书》敕四镇节度副大使、安西副大都督护王斛斯及将士等：突骑辄施凶暴，侵我西陲，卿等悬军遇此狂贼，爰自去夏，以迄于今，攻战相仍，念甚勤苦。近者闻在拨换，兵少贼多，朕每忧之。虑遭吞噬。义闻兵势渐合，将士同心，父子之军，亦不在众，犬羊之类，复何能为？屡有杀获，固其宜也。卿等各负忠勇，为国忘身，锋镝之间，疮痍未免。或致物故，深用哀伤。朱仁惠竟致沦亡，良所悼惜，具有褒赠，以慰营魂，福流子孙，良亦在此。其有频当矢石，每战有功，义可成名，勇能抗敌，或能出奇策以挫凶威，并具状以闻，即有优拔。自余战士，尽力边荒，计其积劳。又在绝远，至于行赏，岂比寻常？勉树功名，即有官爵。且北山云间，虏众又疲，归途既难，必有携二。张义之将兵若至河西北庭，兵又大集，灭胡之举，亦在今时。可临事图之，无失便也。一劳永逸，岂不在兹？所奏纵宾辄魏蹇等官，及前年第一立功人官，并依所请讫，告身即差使颁送。初春尚寒，卿及将士以下平安好，遣书指不多及。《又敕王斛斯书》：敕四镇节度副大使、安西副大都护王斛斯等：狂贼经冬犯边为梗，将士守备不释戈甲，言念勤苦，良深嗟叹。既负忠义，为国尽诚，懦夫所难，志士所重，感激增气，视死如归，古人之言，今知之矣。又闻此贼，寻亦退散，攻围既解，且得休息。朕虽在九重，心悬万里，念应之至，想所知之。近既加兵，惟忧粮贮，诸处屯棰，今复何如？逆贼不谋还虏残暴，必须善守无令抽象失。若诸城有粮，兵复足用，忿戾之虏，行应再来。劳众离心，岂能无隙？乘此一举，荡灭有期。宜善抚我人，以得其弊。小捷小获，何用奏为？春晚极暄，卿及将士已下并平安好。今赐卿衣一副，至宜领取。遣书指不多及。《又敕王斛斯》：得卿表，并大食东面将军呼逻散诃密表，具知卿使张舒耀计会兵回。此虽远蕃，亦是强国。观其意理，似存信义。若四月出兵是实，卿彼已合知之，远须量宜，与相应，使知此者计会不是空言。且突骑施，负恩为天所弃。诃密若能助国，破此寇仇，录其远劳，即合优赏。但未知事实，不可虚行。卿可观察蕃情，颇有定否，即须随事慰接，令彼知之。若舒耀等，虚有报章，未得要领，岂徒不实？当有所惩，绝域行人不容易也。今秋此贼形候如何？善须防之，勿使侵轶。时暑，卿及将士已下并平安好。遣书指不多及。《又敕四镇节度副大使、安西副大都护王斛斯、及将士已下》：朕虽居九重，不忘征戍。况强寇压境，侵轶是虞，言念勤劳，良所叹懑。卿各怀忠义，不惮荒遐，以比弥年，足见诚节。去岁因有狂贼在彼，屡有战亡，非得表言对之怆恻。然卿状但言都数，其中不列姓名，已令勘责，可速以实报。朕当录其死义，赠以官荣，使异域之功，亡受赏。近日狂虏形候如何？屯收是时，先须备预，更资一熟，亦复何尤？无闻吐蕃与此贼计会，是要路斤候须明，事必预知，勤即无患耳！夏晚毒热，卿及将士已下并平安好。遣书指不多及。《又敕王斛》：斯吐蕃与我盟约，歃血未乾，已生异心，远结凶党，而甘言缓我欲待合某连衡若成。西镇何有？卿能先觉有以待之。观寡而行，适是军法。且屯苗既能践暴。军人亦被拘囚，如李混之所言不反何谓？然则此蕃奸计，颇亦除深。外示存约，内实伺便。事倘不济，即云无负。卿远须知其变诈，随事支当，使其退不得以此为词，进不得成其凶计，如此设拒乃为上策。若事已侵，兵见交锋，即当率励骁雄，尽敌乃已。秋冷卿及将士已下并平安好。遣书指不多及。《又敕王斛斯》：卿在西镇，军务烦劳，皆能用心，处置不失，顷与突骑施攻战，历涉三年。计虏生口所获过当，悬军能尔，朕甚嘉之。行官已有赏劳，在卿固合优奖。今授卿重职，兼彼领护，且复褒进，终为后图。吐蕃此来意不徒尔，所有计校，前已略言。先觉预防，无能为也。万里之外，千军之宜，一切委卿，勿失权断。秋后渐冷，卿及将士已下并平安好。遣书指不多及。《又敕四镇节度王斛斯书》：敕四镇节度副大使、安西副大都护王斛斯及将士已下。万里悬军，属此狂寇。屡有攻战，能挫凶威。远闻义勇，孰不增气。卿等激励将士，为国尽诚，决命寇仇，成名当代，奇功壮节，何谢古人矢石之间，见危致命，良深嗟欢，重其忠烈。又闻朱惠中箭，今复何似？善须救疗使得不殂。前令具奏阵亡将士欲加褒赠，卿宜识此意，即以实闻。近日与贼交锋，险阵杀敌，事须优赏，亦即奏来。所云贼等请和，仍尚顿兵北岭。此虏奸诈，首尾百端，外示求和，内将诱我。卿所防虑皆中其心。然则盖嘉连北岭，近亦深入，颇有所获，想彼知之，虏庭乍闻，当合惊骇。若复分兵守境，诸处防虞，乌合之胡，其堪劳役？必将自溃势亦不久。苏禄倘或觉此，革心请和，亦复量宜以时开纳。仍与嘉运计会，必取良图。近所加兵，且应支用，临事制变，其待言之？今将绯紫袍各二十领，若有殊功，应须速赏，并委卿量事赐之。冬中极寒，卿及将士已下并平安好。遣书指不多及。《又敕四镇节度副大使、安西副大都护王斛斯》：疏录忘我大惠，敢作寇仇，屡犯边城，将肆其恶，虽禽兽是似，而天地不容，卿等义心，固所发愤，联已敕河西节度使牛仙客，令河西於诸军州，及在近诸军简练骁健五千人，并十八年应替兵，募五千四百八十人，即相绩遣。卿可与盖嘉运计会，取彼道便随事进讨，使北贼救首救尾。形势分离，本既乌合，劳则自溃。若以计取，可不战而擒。若守而不攻，益为后患？卿彼诸将，皆是旧人，既谙山川，又能料敌，兼与北庭并力，事亦可图。无为端然，连年受弊，所缘边镇要切。并委卿临事筹之，可与盖嘉运审量，勿为彼此之计也。所缘幕兵行赐，则令所由支遣。已别敕牛仙客旋，四镇焉汉健儿，并委卿随所召幕，可得义许？仍具数奏闻。史震袭父可汗，即令往彼招辑，兼与卿计讫会，并临事外置，无失所宜。冬中甚寒，卿及将士已下并平安好。遣书指不多及。
　　《又敕安西节度王斛斯书》：敕王斛斯：累得卿表，知贼等肆恶，终冬不去。又闻将士与计，数有杀伤，诸胡携离自此始，朕此远料亦以为然，卿受寄远方，悉心奉国，抚巡将士，皆得输诚，万夫一心，以少击众，难有狂寇，固无远忧。朕所悬官爵，惟赏忠义。苟能尽节，亦岂忘功？卿可尉勉将士，知朕此意。若有殊功，即具状以闻。且苏录凶徒，本是乌合，今其师老，必有怨嗟。至如骨咄王子来投，已是其效，何国胡不受处分？亦是明徵。其下离心，已至于此，可令间谍，更诱其余，此贼败亡，将徒内溃。且四镇绝远，皆是孤军。卒欲益兵，颇难救急。近已敕牛仙客，且送五千人，其馀骁勇，亦即继发。并敕北庭计会，卿可与盖嘉运相知。张皇国威，诚在此举，俘灭丑虏，今也其时。勉树边勋，以成不朽。冬中甚寒，卿及将士比并如何？遣书指不多及。《敕陇右节度阴承本书》：使人范正颜至，省表具之。朕于吐蕃恩信不失，彼心有异，操持两端，阴结突骑施，密相来往。事既丑露，却以怨尤，乃云姚崔用兵取其城堡，略观此意。必欲为恶，必不得先举。但须严备，远加斥候。察其动静，若形兆已见，驰状以闻，诸处军城，数加戒勒。若不称职，速须改换。今年交兵，新到陇右，未径戎事。大须训皆，在彼处置，委卿裁之。虽有边虞，固无忧也。秋初尚热，卿及将士并平安好。遣书指不多及。《送前凤翔杨司马赴节度序》：御史大夫李公，拥旌节，领风翔尹，而控数州之地，将戡定叛乱，纠逖吏，未及下车而思其人。故司马之才，鹰此骏选。幕中之画，居然有待。公顷佐是藩，天跸在雍，戎马钜万计，注之有司，大东小东，无不仰给。日承顾问，休声四闻，人到于今，或受其赐。交辟之下，得无先乎？况宏略泉深，硕谋云蓄，财气自逸，礼容必循，鸿鹄之举，烟霄可仰，在此行也。公之有兄，御命在馆。绣衣持照，金玉相鲜。不由其门，孰见庶美。骥足方骋，鸽原惜别。河桥一分，云岫千里，凤凰潭上，刁斗初传。宝鸡祠下，旌旗不卷。以此送远，其如赠言。前莺花乱我心曲，干旄美得贤也。二三子取而赋之。
　　【唐岑参集】
　　《水亭送刘使还归节度诗》：无计留君住，应须绊马啼。红亭莫惜醉，白日眼看低。解带怜高柳，移床爱小溪。此来相见少，王事各东西。《沈询侍郎除昭义节度作游仙绝句》：玉殿新除沈侍郎，便分茅土领东方。不知今夕游何处，侍从皆骑白凤凰。
　　【路铎中州集】
　　《卫州赠子深节度诗》：淇上风光萃一楼，樽前北海百无忧。平分玉鉴渔村晚，四望黄云寡妇秋，望一作卷斜照钩帘纳烟翠，微飚高枕看安流。梅天消息和羹近，老稚宁容挽邓侯。
　　【宋沧州程公许集】
　　《东川节度歌序》：东川自唐以来，为征镇重地。国朝以文治尚武功，拥旄殿邦者皆当世妙选。春官侍郎眉山公，以法从名流。开藩于兹，适潢池有警。公以德望，隐然为西州捍蔽，事变甫定，顾蟾环雉。谓牛头巍峙城外，俯瞰万井，於镇守非便，乃请于朝，包括一峰。增筑城堞。发千古之形胜，成旷代之伟绩。非公不能办此也，公许谨为赋东川节度歌一篇，以纪盛事。虽芜词不工，清朝采诗，或有取于此。嘉定十三年正月吉日，程公许谨序。东川节度兵马雄，我尝闻之浣溪翁。五百年间人事纷变灭，惟有青山滚滚今古同。春官侍郎李太史，沃丝昔日来观风。八年俯仰一炊黍，蔚尉蓝合上烟雨愁溟。棠郊蔽芾公所憩，还有竹骑驰儿童。是时北尘转骚屑，绿林之寇纷内讧。洛波殷雷跃双龙，遂也长公潼少公。少公赴镇先十日，千夫煌煌飞旆红。金城一面森戌削，贼戈自此不复锋。三灾之劫偶参会，天岂薄于遂而私于潼。屹然洚波之砥柱，艰哉安宅之集鸿。险夷一节贯金石，玉山对峙双玲珑。春风送客来，束书一短篷。恨无春色浮山之杰句，空有帝乡愁绪之孤忠。举头山城新百雉，缭绕下与州城通。高如石首矗万仞，坚并铁瓮盘层穹。楼棚丹霞未为丽，形势墨宋何可攻。向来牛头著亭处，睛烟万井历历明双瞳。彻桑未雨宁过计，路旁筑室难为功。侍郎忧国秉卓识，始谋肯使轻伤农。登登之筑纷百堵，一朝山截如金墉。初疑化城为佛幻，又恐鬼役非人工。浣溪曩赋冬狩行，恨不回辔擒西戎。向令眼前见此事，奇伟大篇当复加舂客。腐儒自嗟才力窘，安得唤起诗老为我细琢砻。紫皇坐朝甘泉宫，四明不隔天九重。慨怀豹尾旧持橐，长安孤远身日蓬。起家小屈东川牧，骥足折旋索蚁封。三年厌听鼓噪，甲兵何时一洗空。事不为难亦非易，所病滔滔皆发蒙。明堂只须一国力，亡木桷渠可令乏供。更须度外广物色，纳纳万顷云梦胸。我歌乐川节度兵马雄，歌声激烈轰灵隆。先一州兮后天下，风云呼吸龙虎从。画图麒麟铭鼎锺，牛头之城万古长穹隆。
　　赵氏三节度
　　【数类】
　　赵雠牛、赵昶、赵：唐赵雠牛，以孤城抗贼功，加泰宁浙西两节度，皆在陈并领之。袭纪初，进平章事忠武节度，仍治陈。雠牛后弟昶，代雠牛为节度，亦拜平章事。后子，代昶为节度，光化二年同平章事。一家三节度，相继二十余年，陈人宜之。唐赵雠牛，陈州宛丘人。世为忠武牙将，以功多稍迁大校。黄巢入长安，所在盗与陈人诣节度府，请雠牛为剌史，表于朝授之。既视事，会官属计曰：巢若不死长安，必东出关，陈，其冲也。乃培城疏堑为守计。巢败果东奔，悉军据氵殷水，与秦宗权合兵数十万。缭长濠五周夺道攻之，州人大恐。雠牛令曰：士贵建功立名节，今虽众寡不敌，男子当死地求生，徒惧无益也！且死国不愈生为贼乎？吾食陈禄，誓破贼以保陈。众听命，乃引锐出战，屡破贼。巢益怒，将必屠之，乃起八仙营于州左。僭象宫阙，列百官曹署储粮为持久计，小大数百战，胜负相当。故人心固，未几汴军至，陈人思奋引兵急击贼，破之。围凡三百日而解。巢虽败，宗权始炽，略地数千里，屠二十余州，唯陈赖雠牛独完。雠牛与弟昶至相友爱，后将老，悉以军事付之。昶，字大东，神彩轩异，性沈厚，有法度，雠牛领泰宁，以昶为剌史，当时方镇言忠壮吏治，举言雠牛、昶。雠牛子王羽，字有节，雄毅喜书，善骑射。巢之难，激厉麾下，约皆死。库有巨弩，机牙坏，不能张。王羽以意调治，激矢至五百步，人马皆洞。贼畏不敢逼。雠牛、昶、王羽，并为忠武军节度，昭宗还长安，赐王羽号迎銮功臣。王羽之卒，陈人为罢市。
　　一门四节度
　　【唐语林】
　　李愿司空，兄弟九人，四有土地。愿为原州、徐泗、凤翔，宣武、河中五节度，宪为江西观察岭南节度。为唐邓、襄阳、徐泗、凤翔、泽潞、魏博六节度。听为夏州、灵武、河东、郑滑、魏博、宁七节度。一门登坛受钺无比焉。
　　四镇节度
　　【事类合璧】
　　朱忠亮，四镇节度使。隐核军籍得窜名者三千人，岁收乾没十余万缗。吏白耄卒不任战者可罢。答曰：“古于老马不弃，况战士乎？”闻者莫不感奋。
　　五兼节度
　　【晏元献公类要】
　　唐郭子仪，六秉旌节，五兼节度，台衡之任，二十有六年。卢杞撰子仪碑云。
</div>
    <div class="pagination">
<a href="永乐大典残卷_page271.html">上一页</a><span>...</span><a href="永乐大典残卷_page267.html">267</a><a href="永乐大典残卷_page268.html">268</a><a href="永乐大典残卷_page269.html">269</a><a href="永乐大典残卷_page270.html">270</a><a href="永乐大典残卷_page271.html">271</a><span class="current-page">272</span><a href="永乐大典残卷_page273.html">273</a><a href="永乐大典残卷_page274.html">274</a><a href="永乐大典残卷_page275.html">275</a><a href="永乐大典残卷_page276.html">276</a><a href="永乐大典残卷_page277.html">277</a><span>...</span><a href="永乐大典残卷_page273.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
