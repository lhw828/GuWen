<!DOCTYPE html>
<html>
 <head>
  <meta charset="utf-8"/>
  <title>
   初学记 - 第 23 页/共 84 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   初学记 - 第 23 页/共 84 页
  </h1>
  <div class="content">
   【周武仗钺 汉高提剑】《尚书》曰：武王与受战于牧野。甲子昧爽，王朝至于商郊，左仗黄钺，右执白旄，以麾。《史记》曰：高祖击英布时，为流矢所中，病。吕后迎良医。医入，高祖谩骂之曰：“吾以布衣，提三尺剑取天下，此非天命！命乃在天，虽扁鹊何益。”
　【鸿门谢羽 氵蚩水败寻】《汉书》曰：羽至函谷关，有兵守，不得入。闻沛公已屠咸阳，羽大怒，使当阳君英击关。羽遂入，至戏西鸿门。明日，沛公从百余骑至鸿门谢羽，自陈封秦府库，还军灞上以待大王，闭关以备它盗，不敢背德。《後汉书》曰：王莽遣王寻、王邑，将兵百万围昆阳，光武乃与敢死者三千人冲其中坚。遂杀王寻。莽兵大败，走者相腾践。奔一百余里，间会大雷风，屋瓦皆飞，雨下如注，氵蚩水盛溢。士卒争赴，溺者万数，水为之不流。
　【周官或朴 殷相盐梅】《毛诗》曰：或朴，文王能官人也。或朴，薪之之。毛苌注曰：，木盛也；或，白妥也。山木茂盛，万民得而薪之。喻贤人众多。国家得用蕃兴也。《尚书》曰：高宗梦傅说，爰立作相，王置诸其左右，命之曰：“若金，用汝作砺；若济巨川，用汝作舟楫；若作酒醴，尔惟麴蘖；若作和羹，尔惟盐梅；若岁大旱，用汝作霖雨。”
　【葛天八阕 虞帝九成】《吕氏春秋》曰：昔葛天氏之乐，三人操牛尾，投足以歌八阕。高诱注曰：葛天氏，古帝名也，投足犹蹀足。阕，终也。《尚书》曰：箫韶九成，凤凰来仪。孔安国注曰：韶，舜乐名也。《帝王世纪》曰：帝舜即有虞氏。
　【轩皇夔鼓 汉帝鸾旗】皇甫谧《帝王世纪》曰：黄帝于东海流波山，得奇兽。状如牛，苍身、无角、能走，出入水则风雨，光如日月；其音如雷，名曰夔。黄帝杀之，以其皮为鼓，闻五百里。《史记》曰：黄帝号轩辕氏。《汉书》曰：文帝时，有献千里马者。诏曰：鸾旗在前，属车在后，吉日行五十里，马独先焉往。于是还马与道里之费。
　【见窘兰池 微行柏谷】《史记》曰：始皇帝为微行，与武士四人俱。夜出，逢盗兰池见窘，武士击杀盗。《汉武故事》曰：上尝轻服为微行，至柏谷，夜投亭长不纳，乃宿于逆旗。
　【出轸 吐珠】《尚书帝命验》曰：东南纷纷注精纪，昌光出轸已图之。郑玄注曰：谓刘氏也，谓火精当起翼轸之野。《尚书考灵曜》曰：河图子提期地留，赤用藏，龙吐珠。郑玄注曰：河图子刘氏而提起也。珠，宝物，喻道也。赤汉当用天之秘道，故河龙吐之。
　【侮人 乐沛】《汉书》王陵曰：陛下慢而侮人，项羽仁而爱人。又曰：高祖曰：“吾虽都长安之后，吾魂魄犹思乐沛。”
　【降子婴 封雍齿】《史记》曰：汉元年十月，沛公兵先诸侯至灞上，秦王子婴降于轵道。《汉书》曰：高祖于未央宫，望见诸将于沙中偶语，乃先封雍齿。人人皆喜曰：“雍齿且候，吾等无患矣。”
　【贪财货 起布衣】《史记》曰：范增说项羽曰：“沛公居山东，贪于财货。今入关，财物无所取，其志不小。急击之勿失。”荀悦纪曰：高祖起于布衣，奋剑而取天下。
　【总万廷 旅五纬】《河图》曰：高皇摄正总万廷，四海归咏理威明，文德道化承天精。《西京赋》曰：高祖之始入也，五纬相叶，以旅之于东井。
　【隐芒泽 徭咸阳】《帝王世纪》曰：高祖为泗水亭长，送徒骊山。徒多道亡。自度比至皆失尽，到丰西泽中止饮，夜乃解纵所送徒。高祖即自疑亡匿于芒砀山泽岩石之间。《史记》曰：高祖常徭咸阳，纵观秦始皇帝，喟然太息曰：“嗟呼！大丈夫当如此也。”
　【朱雁 白麟】《汉书》曰：孝武皇帝行幸东海，获赤雁，作朱雁之歌。又曰：武帝行幸雍，祠五，获白麟，乃作白麟之歌。
　【芝房 瓠子】《汉书》曰：武帝元封二年诏曰：甘泉之宫中，产芝九茎，连叶，作芝房之歌。又曰：武帝东巡于海上，四月还，祠泰山。至瓠子临决，命从臣将军以下，皆负薪塞河堤，作瓠子之歌。
　【盛唐 蒿里】《汉书》曰：元封五年，帝南巡至于盛唐；又元狩五年，禅蒿里。注曰：蒿里，山名也。
　【甲帐 交门】汉武帝起九间神屋，以琉璃珠玉明月夜光，杂错天下珍宝为甲帐，其次为乙帐。甲以居神，乙以上自御之。《汉书》曰：元封四年，幸不其，祠神人于交门宫。若有向坐拜者，作交门之歌。
　【历鸣泽 济汾河】《汉书》曰：武帝元封四年，北出箫关，历鹿鸣泽。汉武帝《秋风词》曰：泛楼船兮济汾河，横中流兮扬素波；箫鼓鸣兮发棹歌，欢乐极兮哀情多。少壮几时兮奈老何。
　【出竹宫 生兰殿】《汉仪》曰：郊泰，皇帝平明出竹宫，东向揖日。其夕，西向揖月。《汉武帝故事》曰：武帝以乙酉年七月七日生于猗兰殿。
　【体亚圣 虑如神】《张俨默记》曰：汉光武体亚圣之才，执文武略，聪明仁德，膺时而出。《薛莹汉记》曰：光武宽容博纳，计虑如神，是以任光宝融，望风附影也。
　【仕金吾 击铜马】《後汉书》曰：光烈阴皇后讳丽华，南阳新野人也。光武适新野，闻后美，心悦之。后至长安，见执金吾车骑甚盛，因叹曰：“仕宦当作执金吾，娶妻当得阴丽华。”《东观汉记》曰：更始年立上为萧王，击铜马，大破之，乃受降。
　【杀王寻 擒张步】《後汉书》曰：更始元年，王莽遣王寻、王邑，将兵百万，旌旗辎车，千里不绝。围昆阳城数十重。光武乃与敢死者三千人从城西水上，冲其中坚，寻邑阵乱，遂杀王寻。莽兵大溃。《张俨默记》曰：汉光武中兴，破赤眉，擒张步隗嚣之徒。群凶夷灭，华夏肃清。
　【北部 西陵】《魏志》曰：太祖武帝，二十举孝廉为郎，除洛阳北部尉。魏武帝遣令曰：吾婕妤妓人，皆著铜雀台。于台上施六尺床穗帐，朝晡上脯糗之属。月朝十五，辄向帐作乐，汝等时登铜雀台，望吾西陵墓田，勿缺。
　【击蛟 射雉】《幼童传》曰：太祖幼而智勇，年十岁，尝浴于谯水。有蛟来逼，自水奋击，蛟乃潜退。于是毕浴而还，弗之言也。《魏书》曰：太祖于南皮一日射雉，获三十六头也。
　【林海 野葛】《刘义庆记》魏武帝行兵失道，三军皆渴。帝曰：“前有大梅林，结子甘酸，可以解渴。”士卒闻之，口皆出水，乘此得以及前源。张华《博物志》曰：太祖习啖野葛，至一尺，亦得少多饮鸩酒。
　【涡 营洛】《魏志》曰：黄初六年，帝遂以舟师自谯修涡入淮，从陆道达徐州，筑东巡台。至广陵故城，临江观兵。又曰：黄初元年十二月，帝初营洛阳宫，戊午幸洛阳。
　【书鞭 击蔗】魏文帝《临涡赋序》曰：上建安十八年至谯，余兄弟从，上拜坟墓。遂乘马游观，经东园，遵涡水，高树之下驻马书鞭，为《临涡赋》。魏文帝《典论》自叙曰：余幼学击剑，与平虏将军刘勋奋威刘展等，共饮酒。宿闻展有手臂，能空手入白刃，余与论剑长久。谓言：“将军法非也，余顾尝好之，又得善术，因求余对。”时酒酣耳热，方食竿蔗，便以为杖，下殿数交。三中其臂。
　【金车 宝鼎】《吴志》曰：初兴平中，吴中童谣云：“黄金车，班兰耳；开阊门，出天子。”阊门，吴西郭门，夫差所生也。《吴录》曰：赤乌十二年，宝鼎见于临平湖中。
　【都武昌 迁建邺】《吴志》曰：黄初二年，孙权自公安郡都鄂，改名武昌。又曰：黄武元年四月，祭南郊，即皇帝位，迁都建邺。
　【持鞍缓 受箭回船】虞溥《江表传》曰：孙权征合肥，为张辽所袭，乘骇马上津桥南。回见彻谷利在马后，使权持鞍缓著鞭，遂得超渡。鱼豢《魏略》曰：孙权乘大船来观军，曹公使弓弩乱发。箭著其船，船偏重将覆，权因回船，以轻面受箭。箭均船平而去。
　【大口方颐 长上短下】虞溥《江表传》曰：孙坚为下邳丞时，权生。方颐大口，目有精光。汉献帝《春秋》曰：张辽问吴降人曰：“紫髯将军，长上短下，是谁？”答曰：“是孙会稽。”
　【结吴 胤汉】《蜀志》曰：先主遣诸葛亮自结于孙权。《华阳国志》曰：汉末雄杰并起，先主名微众鲜，建元胤汉，与之鼎峙。
　【弃妻子 失七箸】《蜀志》曰：曹公遣精骑追及先主于当阳之长坂。先主弃妻子，与数十骑而走。又曰：曹公从容谓先主曰：“天下英雄，唯操与使君耳。袁本初之徒，不足数也。”先主方食，失七箸。
　【翦芳兰 乘羽葆】《蜀志》曰：先主将诛张裕，诸葛亮请罪。先主曰：“芳兰当门，不得不翦。”又曰：先主舍东南角，有桑树，童童如小车盖。先主少时，与诸宗儿戏，言吾当乘此羽葆盖车。
　【有奇节 与大谋】干宝《搜神记》曰：高祖宣皇帝少有奇节，聪明多大略。又曰：宣帝迁太子中庶子，每大谋，画策多善，由是为太子所信重。
　【讨公孙 迎魏帝】臧荣绪《晋书》曰：辽东太守公孙文懿反，诏宣帝讨之。发自京东都，过魏温。诏郡守已下皆会幕次，父老故旧，宴饮累日。王隐《晋书》曰：魏帝谒高平陵，曹爽兄弟皆从。高祖以爽执政，不平，废之。起奏事永宁宫，悉起营兵及城中余众，承制发武库仗，开四门，出迎魏帝于洛滨，奏爽罪也。
　【迁庶子 封舞阳】干宝《晋纪》曰：魏国既建，高祖迁太子中庶子，与陈群、吴质、朱铄，号曰四友。又曰：天子疾笃，帝与曹真、陈群等见于崇华殿之南堂，并受顾命，辅政。诏太子曰：“有间此三公者，慎勿疑之。”明帝即位，改封舞阳侯。
　【被南国 终北面】臧荣绪《晋书》曰：辽东以诸将献捷交至，乃申授前命曰：“躬擐甲胄，龚行天罚，扫平区城，申威吴会，裨赞皇灵，被于南国。”陆士衡《晋书》曰：文帝势崇于三分，而身终乎北面，虽曰未暇，王业已固矣。【忠恕无过言 仁厚有智量】王隐《晋书》曰：武帝少厉高行，造次于忠怒，未尝有过言失色于人。又曰：武帝宽惠仁厚，深密有智量。
　【减膳 烧裘】王隐《晋书》曰：武帝太始七年三月，诏太官减膳。又曰：有献雉头裘者。上曰：“异服奇裘，典制所禁也！”其于前殿烧裘。敕有异服者依礼致罪。
　【魏禅 吴平】王隐《晋书》曰：咸熙二年，魏禅位于上，臧荣绪《晋书》曰：武帝问刘毅曰：“卿以吾可方汉何帝也？”对曰：“可方桓灵。”帝曰：“吾德虽不及古人，犹克己为政；又平吴会，一同天下。方之桓灵，不亦甚乎？”
　颂
　【颜师古《圣德颂》】缅寻遐代，详观往册。五胜质文，三正沿革；乱多化鲜，明寡晦积。炎精既沦，大运斯ル；茫茫率土，黯焉已夕。皇矣大圣，诞受天符；云飞九域，电击八区。共工慝毙，涿鹿妖除；枝换斯撤，搀枪靡余。建武戢刃，偃伯衅车；蠲苛削密，求瘼恤隐。琴瑟更张，衔策俱尽；满堂已乐，声诵犹轸。扇垂仁，泣辜流悯；吏勉端洁，民归愿谨。肃恭祀，祗事上天；永唯孝享，式备吉蠲。外崇耆耋，内睦亲姻；岁时缣纩，春秋醴饣。茕嫠是恤，こ瘵斯痊；闾阎外户，马牛内厩。畎亩相移，康庄交让；勿用桴鼓，无虞亭障。尽纳鲛人，朔班狼望；至诚感庆，休气致详。驯扰一角，栖集五章；华平挺干，朱草曜芳。良耜稷稷，多余穰穰；国储亿庾，家登万箱。旄彼髦彦，仗任忠力；光被心{旅肉}，列居槐棘。如砥之平，如矢之直；淑慎微务，精明品式。菁菁者莪，彼或；修容礼闱，翱翔书圃。谈极五际，玩慕三古；杳眇义窟，恢台学府。儒墨兼陈，申韩迭去；岂资伯亮，宁劳封钜。德音高朗，丝言昭普；黄竹丽章，柏梁清引。沈郁澹雅，疏通敏迅；抽演阙文。网罗遗韵。孰登奥室，罕窥墙仞；妙心洞达，神笔允从。累硌新势，奋发奇锋；稷钩婉，雾散烟浓。竦同企鹤，蔚若据龙；岂唯于赵，信乃过钟。道惟天纵，艺兼人术；用而不知，速而不疾。至德无象，微言罕述；玉裕桂宫，金植兰室。礼极敬爱，行归忠一；天下文明，日月贞观。百神受职，三灵叶赞；泰阶既平，光华常焕。超轩跨昊，腾周轶汉；万寿无疆，永延遐算。
　【李百药《皇德颂》】臣闻：圣人与天地合其德，与日月合其明。含吐阴阳之气，弹压山川之精；叶吹万以亭育，总得一而为贞。我所以诞膺明命，大保鸿名。又曰：惟皇唐之独运，冠风声之往初；练五气于圆盖，张四极于方舆。定群雄之逐鹿，拯方割之为鱼。在炎灵之交丧，属皇舆之败德；降荐瘥于上玄，恣咆哮于中国。无小无大，图帝图王；匹夫匹妇，为蟊为贼。举率土而咸弃，虽同舟而作慝；彼独夫之肆志，何汨典而乱常。固违道而灭德，实罔念而作狂；始结怨于庶黎，终自绝于彼苍。八荒九有，山溃川竭；天轴且回，地维将绝。文章咸荡，风雅咸缺；在忠良而必焚，罄冠冕而同裂。或滔天而嫁祸，或触山而作孽；极殷区以陆沉，尽汉途而喋血。天纵神武，景属上皇；自白水而龙跃，肇参墟而凤翔。在中途而听诵，将再驾而剪商；惟神几之独运，乃抚翼而高骧。命苍兕而临河曲，杀黑龙而济冀方；指牧野而泰誓，师鸣条而侮亡。又曰：惟圣德之怀远，敷彝伦于绝漠；在穷发而毕冠，伊左衽而俱削。戎亭虚警，守大荒大外；地险悉平，夷中州之轶。合綦会而作贡，极遐方而献琛；荐环裘而委质，候风海而归心。周八荒而率俾，重九泽而相寻；效狻猊于昧谷，维神屏于邓林。应咸池而率舞，游上苑而怀音。竭宝用而咸竞。磬虚心而毕举，乍鸣观阁。时游林御。文表仁义，声谐律吕。下神雀于帝台，导甘泉于神渚。龟书龙匣，河洛将游；东鲽西鹣，云亭载伫。其余藏山秘泽之珍，摭实排虚之侣；俱叶契于图牒，差无得而称序。又曰：昔天灵之八万千岁，姬周三十六王，盖历数之眇小，曾不足以揄扬。惟圣朝之期运，符上帝之会昌。臣下拜而稽首，献福寿之无疆；资卜年与卜历，共地久而天长。
　【《唐太宗颂》】厥初造化，人伦既兴；乃建君长，司牧黎。肇自爻画，爰代结绳；轩昊既谢，唐虞以升。后隋德衰，顺时革命；三季之末，干戈是争。赫矣神武，经期作圣；下括九围，上齐七政。业统文武，勋迈高光；何险不济，何患不攘。士女胥悦，篚厥玄黄；斯物之至，昭于我王。我王覆育，资生怀造；配尧登唐，方周在镐。翕受敷施，明徵定保；允迪厥德，惟清帝道。帝道钦明，天下和平；三时不害，百谷以成。我庾斯积，如坻如京；既富而教，讼息刑清。明明天子，令闻不已；百姓为心，万方在己。家赖宽政，朝称多士；齐一华戎，混同书轨。东池溟渤，西苑丘；八蛮职贡，六狄怀柔。至德潜洽，玄化滂流；日慎一日，虽休勿休。先天不违，灵物效质；丹羽仪韶，翠黄承辔。甘露零草，祥风应律；嘉禾醴泉，比焉自出。符瑞见兮焕图书，坛场设兮望銮舆。至人忘己体冲虚，凝神姑射厌宸居。厌宸居，叶冥契，龙驾升兮邈遐逝；垂玄范兮光来裔，与玄象兮长昭晰。飞英声兮越三代，永锡祚兮万亿载。
　赞
　【唐睿宗《汉高祖赞》】天造草昧，雄图纠纷；赫赫汉祖，应若兴云。秦原鹿丧，沛泽蛇分；大风一起，南面称君。
　【又《晋宣帝赞》】仲达猜忌，狼顾为人；称疾迷谬，形神不亲。辛毗仗节，蜀将贻巾；委质北面，终为魏臣。
　【又《梁武帝赞》】缅惟梁武，九五居尊，何为自屈，沉冥释门。灾兴佛寺，兵缠帝阍；竟罹凶逼，天道宁论。
　【晋挚虞《庖牺赞》】昔在上古，惟德居位，庖牺作王，世尚醇懿。设卦分象，开物纪类；施罟设网，人用不匮。
　【晋王彪之《伏牺赞》】悠悠皇牺，体寂神澄；无为而化，出道不凝。不知有之，冥感自兴；因应之迹，画象结绳。
　【挚虞《神农赞》】神农居世，通变该极；民众兽鲜，乃教稼穑。聚货交，草木播植；务济其本，不通其饰。
　【晋曹毗《黄帝赞》】轩辕应玄期，幼能总百神；体炼五灵妙，气含云露津。掺石曾城岫，铸鼎荆湖滨；豁焉天扉关，飘然跨腾鳞。仪辔洒长风，褰衣蹑紫宸。
　【挚虞《黄帝赞》】黄帝在位，实号轩辕；车以行陆，舟以济川。弧矢之利，弭难消患；垂衣而治，万国安。
　【《唐尧赞》】唐帝放勋，钦明文思；惟天为大，惟尧则之。巍巍荡荡，万邦雍熙。
　【《夏禹赞》】决堤疏河，刊山敷土；四奥既宅，彝伦攸叙。卑宫菲食，以宁区宇。
　【《殷汤赞》】睿也惟商，实惟成汤；三五迭兴，舍帝称王。
　【《周文王赞》】周文翼翼，仪刑体教；上帝是临，神明是劳。东邻之昏，西邻之曜；九有既集，以圣易暴。
　【《周武王赞》】于皇武王，天命是钟；七德既耀，莫不率从。奄清宇宙，荡商之踪。
　【《周宣王赞》】宣王承衰，邦家多阻；惩难思理，官人以叙。山甫补阙，方叔御侮；是用中兴，恢复周宇。
　【《汉高祖赞》】汉祖明达，兼咨权武；总御群雄，剪翕强楚。奄正华夏，经略区宇；遂登天位，缵尧之绪。
　【《汉惠帝赞》】孝惠内亲亲，外礼宰相，优宠齐悼赵隐，恩敬笃矣。闻叔孙通之谏，则色瞿然；纳曹相国之对，而心大悦。可谓宽仁之主，遭吕太后，亏损至德，悲夫。
　【《汉文帝赞》】汉之光大，实惟孝文；体仁尚俭，克己为君。按辔细柳，抑尊成军；营兆南原，陵不崇坟。
　述
　【《汉书 高祖述》】皇矣汉祖，纂尧之绪。实天生德，聪明神武。秦人不纲，网漏于楚。爰兹发迹，断蛇奋旅；神母告符，朱旗乃举。粤蹈泰郊，婴来稽首；革命创制，三章是纪。
　【《文帝述》】太祖穆穆，允恭玄默；化民以躬，帅下以德。我教如风，民应如草；国富刑清，登我汉道。
　【《景帝述》】孝景莅政，诸侯放命；克伐七国，王室以定。非怠非荒，务在农桑；著于甲令，民用宁康。
　【《元帝述》】孝元翼翼，高明柔克；尊礼故老，优游亮直。外割禁囿，内损御服；离宫不卫，山陵不邑。奄尹之訾，秽我明德。
　【《成帝述》】孝成惶惶，临朝有光；威仪之盛，如如璋。壶闱恣赵，朝政在王；炎炎燎火，亦允不扬。
　【《平帝述》】孝平不造，新都作宰；不伊不周，丧我四海。
　论
　【唐太宗《晋武帝纪论》】武皇承基，诞膺天命，握图御寓，敷化宏道。是以佚道代劳，以治易乱，绝缣纶之贡，去雕琢之饰，制奢俗以变俭，约浇风而反淳。雅好直言，留心采擢，刘毅裴楷，以质直见容。嵇绍许奇，难冫几仇而不弃；仁以御物，宽而得众，宏略大度，有帝王之量焉。于时民和俗静，家给民足，聿修武用，思启封疆；决神算于深衷，断雄图于议表。马隆西伐，王浚南征，师不延时，獯虏削迹；兵无血刃，扬越为墟。通近代之不通，服前王之不服。祯祥显应，风教肃清，天地之功成矣，霸王之业大矣。虽登封之礼，让而不为，骄泰之心，因斯以起。见土地之广，谓万叶而无虞；睹天下之安，谓千年而永治。不知处广以思狭，则广可长存；居治而忘危，则治无常治。加之建立非所，委寄失才，志欲就于升平，行先迎于祸乱。是犹将适越者，指沙漠而遵途；欲登山者，涉舟航而觅路。所趣逾远，所向转难，南北倍殊，高下相反，求其至也，不亦难乎。况以新习易动之基，而无久安难拔之虑。故贾充凶竖，怀奸志而拥权；杨骏豺狼，包祸心以专辅。遂至宫车晚出，谅暗未周。藩翰变亲以成疏，连兵竟灭其本；栋梁回忠而起伪，拥众各举其威。曾未数年，纲纪大乱，以至海内板荡，宗庙播迁。帝道王猷，反居文身之俗；神州赤县，翻成被发之乡。弃所大以资人，掩其小而自托，为天下笑，此其故何哉？良由失慎于前，所以贻患于后。且知子者贤父，知臣者明君。子不肖则家亡，臣不忠则国乱。乱国不可以安也，亡家不可以全也。是以君子防其始，圣人闭其端。而世祖惑荀勖之奸谋，迷王浑之伪策，心屡移于众口，事不定于已图。元海当除而不除，卒令扰乱区夏；惠帝可废而不废，终使倾覆洪基。夫全一人者德之轻，拯天下者功之重；弃一子者忍之小，安社稷者孝之大。况乎资二世而成，业延二孽以丧之。所谓取轻德而舍重功。畏小忍而忘大孝，圣贤之道，岂若斯乎？虽则善始于初，而鲜令终于末，所以殷勤史策，不能无慷慨焉。
　【又《隋高祖论》】夫帝王受命，非因众人所举。既乘便之取不同，优劣之势各异。或雄图内断，英谋外决，海纳山容，如覆如载，磊磊落落，真帝王者也，只如文皇。起自布衣，临驭四海，斯孤儿以致天下，夺寡妇而登神器。复留心万姓，务从俭约。自金陵灭后，奢泰日滋，起仁寿于五柞，移新都于灞岸。合浦珠玑，填于帑藏；江南姬媛，纳于椒掖。仁寿之役，万姓力殚；雕琢之功，中民竭产。从渭至灞，宁不为劳；移故就新，理多其弊。心随地广，意逐时骄；猜忌无端，触途多讳。文母夷戮，儿母被诛；牝鸡晨鸣，皇枝剿绝。废长立少，付托失人；功臣良将，诛夷备尽。享年不永，岂非天乎！
　【後汉班叔皮《王命论》】在昔帝尧之禅，曰咨尔舜，天之历数在尔躬。舜亦命禹，暨于稷契，咸佐唐虞，光济四海，奕世载德。至于汤武而有天下，虽其遭遇异时，禅代不同，至于应天顺人，其揆一焉。是故刘氏承尧之祚，氏族之世，著于春秋；唐据火德，而汉绍之，始起沛泽，则神母夜号，以彰赤帝之符。由是言之：帝王之祚，必有明圣显懿之德，丰功厚利积累之业，然后精诚通于神明，流泽加于生民，故能为鬼神所福飨，天下所归往。未见运世无本，功德不纪，而得倔然在此位者也。世俗见高祖兴于布衣，不达其故，以为适遭暴乱，得奋其剑，游说之士，至比天下逐鹿，幸捷而得之。不知神器有命，不可智力求，悲夫！此世之多乱臣贼子者也。若然者，岂徒暗于天道哉，又不睹于人事矣。夫饿馑流隶，饥寒道路，思有短褐之袭，担石之蓄，所愿不过一金，终于转死沟壑，何则？贫穷亦有命也。况乎天子之贵，四海之富，神明之祚，可得而妄处哉。
　【晋干宝《晋武革命论》】史臣曰：帝王之兴，必俟天命，苟有代谢，非人事也。文质异时，兴建不同。故古之有天下者，柏皇栗陆以前，为而不有，应而不求，执不象也；鸿荒世及，以一民也；尧舜内禅，体文德也；汉魏外禅，顺大名也；汤武革命，应天人也；高光争伐，定功业也。各因其运而得天下，时随之义大矣哉。古者敬其事则命以始也，今帝王受命而用其终，岂人事乎？其天意乎。
　【又《晋纪总论》】史臣曰：昔高祖宣皇帝，以雄才硕量，应运而仕。值魏太祖创基之初，筹画军国，嘉谋屡中。遂服舆轸，驱驰三世，性深奥有如城府，而能宽绰以容纳；行任数以御物，而知人善采拔，故贤愚咸怀，小大毕力。尔乃取邓艾于农隙，引周泰于行役，委以文武，各善其事，故能西擒孟达，东举公孙渊，内夷曹爽，外袭王陵。神略独断，征伐四克，维御群后，大权在己。屡拒诸葛亮节制之兵，而东支吴人辅车之势。军旅屡动，连鄙无亏，于是百姓与能，大象始构矣。世宗承基，太祖继业；玄丰乱内，钦诞寇外。潜谋虽密，而在机必兆；淮浦再扰，而许洛不震。咸黜异图，用光前烈，然后推毂钟邓，长驱庸蜀，三关电扫，刘禅入臣。天符人事，于是信矣。始当非常之礼，终受备物之锡。名器崇于周公，权制严于伊尹。至于世祖，遂享皇极；正位居体，重言慎法。仁以厚下，俭以足用；和而不驰，宽而能断。故民咏惟新，四海悦劝矣。
　祭文
　【唐太宗《祭魏太祖文》】夫大德曰生，资二仪以成化；大宝曰位，应五运而递昌。贵贱废兴，莫非天命？故龙颜日角，显帝王之符；电影虹光，表乾坤之瑞；不可以智竞，不可以力争。昔汉室豆分，群雄岳立。夫民离政乱，安之者哲人；德丧时危，定之者贤辅。伊尹之臣殷室，王道昏而复明；霍光之佐汉朝，皇纲否而还泰。立忠履节，爰在于斯。帝以雄武之姿，当艰难之运，栋梁之任。同乎曩时，匡正之功，异于往代。观沉溺而不拯，视颠覆而不持，乖徇国之情，有无君之迹。既而三分肇庆，黄星之应久彰；主卜启期，真人之运斯属。其天意也，岂人事乎！
　【陈沈炯《祭汉武帝陵文》】臣闻：乔山虽掩，鼎湖之灵可祠；有鲁遂荒，大庭之迹不泯。伏惟陛下，降德猗兰，纂灵丰谷，汉道既登。神仙可望，射之罘于海浦。礼日观而称功，横中流于汾河，指柏梁而高宴，何其甚乐，岂不然欤。既而运属上仙，道穷晏驾，翠幕珠帘，一朝零落，茂陵玉碗，遂出人间。陵云故基，与原田而无々；扶风余迹，带陵阜而茫茫。羁旅缧臣，岂不落泪？昔者承明见罢，严助东归；驷马可乘，长卿西返。恭闻故实，窃有愚衷；黍稷非馨，敢望徼福。爵台之心，空怆魏君；雍邱之祠，未光夏后。瞻仰徽猷，伏增凄惧。　
　卷十 中宫部　　○ 皇后第一
　叙事
　《白虎通》曰：天子之配谓之后。后者君也。天子之配至尊，故谓后也。按：夏殷已前，后妃之制，其文略矣，大率皆称妃。故黄帝有四妃，帝喾四妃。（正嫡曰元妃，已下称次妃，又有禹妃、汤妃皆是也。并出《史记》。）周则天子立后，正嫡曰王后。秦称皇帝，正嫡曰皇后。汉因之，帝祖母称太皇太后，母称皇太后。魏晋之后，母后之号，并遵秦汉；其余嫔御，代有沿革矣。（出《汉官》及《齐职仪》。）
事对
　【璇宫 玉堂】《拾遗记》曰：帝少昊以金德王，母曰星娥，处璇宫。《三辅黄图》有玉堂殿。侯瑾《述志诗》曰：嫫母升玉堂。
　【金屋 瑶斋】《汉武帝故事》曰：帝为胶东王，年数岁，长公主指问曰：“儿欲得妇不？”曰：“欲得。”指女阿娇好不？笑曰：“若得阿娇，当作金屋贮之。”张华《晋武皇后哀策文》曰：瑶斋无主，长去尝；追怀永悼，率士摧伤。
　【椒房 兰殿】班固《西都赋》曰：后宫则掖庭椒房，后妃之室。《汉官》云：皇后称房。《诗》云：椒聊之实，蕃衍盈升，国人美其繁以为兴；又以椒涂宫室，亦取其温暖辟恶气。《汉武帝故事》曰：孝景王后，梦日入其怀，以乙酉年七月七日生武帝于猗兰殿。
　【玉阶金 玄墀彤庭】班固《西都赋》曰：后宫则掖庭椒房，后妃之室。合欢层城，安处常宁。ぇ若椒风，披香发越；兰林蕙草，鸳鸯飞翔之列。于是玄墀钅口砌，玉阶彤庭。张衡《西京赋》曰：后宫则有金玉阶，彤庭。已上皇后居处。
　【珠珥 金环】《续汉书》曰：皇太后、皇后入太庙，服绀上皂下，蚕青上缥下，隐簪珥。珥，垂珠也。俗说曰：晋哀帝王皇后有紫磨金指环，至小，正可第五指著。
　【衤韦衣 鬼马】《周礼》：内司服掌衤韦衣，プ狄阙狄鞠衣、展衣、衤彖衣。《汉魏故事》：后亲蚕礼，皇后著十二笄步摇，乘画云母安车，驾六鬼马。
　【玳瑁簪 珊瑚】《续汉书》曰：皇后太后簪以玳瑁。长一尺，端为花胜，左右各一，横簪之。《西京杂记》曰：赵飞燕为皇后，女弟上珊瑚。
　【七华扇 五色环】《西京杂记》曰：赵飞燕为皇后，其女弟昭仪，上遗云母五明扇、七华扇、翟羽扇。又曰：赵皇后女弟上五色玉环。
　【脂泽田 汤沐邑】《晋氏要事》曰：安帝九年，右丞张项监议：琅邪及湖孰界有皇后脂泽田四十顷，参详以借贫人。《汉旧仪》曰：皇后、太后各食三十县，曰汤沐邑。
　【玉玺金钮 金根玉辂】《汉旧仪》曰：皇后玉玺，文与帝同；皇后玉玺，金螭虎钮。董巴《舆服志》曰：太后、太皇太后、皇后法驾，六御金根车，玉辂辇。已上“皇后章服”。
　【流虹 绕电】《河图》曰：帝挚少昊氏母曰女节，见火星如虹，下流华渚，既而梦接意感，生白帝朱宣。《帝王世纪》曰：黄帝有熊氏，少典之子。母曰附宝，见大电光绕北斗枢星照郊野，感而孕，二十月生黄帝于寿丘。
　【玄云入户 黄气满室】《易坤灵图》曰：其母萌之，玄云入户，蛟龙守门。郑玄注曰：谓庆都天皇之女，天帝以玄云覆卫。王沈《魏书》曰：卞皇后以汉延熹二年生齐郡白亭，有黄气满室。移日，父敬侯怪之，以问卜者。卜者曰：“此吉祥也。”
　【方口美发 日角偃月】《东观汉记》曰：明德《马皇后传》曰：后长七尺二寸，青白色，方口、美发。又顺烈《梁皇后传》曰：永建三年春三月丙申，选入掖庭。相工茅通见之，矍然惊骇，却再拜贺曰：“此谓日角偃月，相之极贵，臣所未尝见也。”
　【燕衔石字 人覆玉衣】《西京杂记》曰：元后在家，尝有白燕衔白石，坠后绩筐中。后取之，自剖为二，其文曰“母天地”。《魏书》曰：文昭甄后以汉光和五年十二月丁酉生。每寝寐，家中仿佛见如有人持玉衣覆其上，父常怪之。已上皇后奇相。
　【周配 虞嫔】魏收《後魏书》曰：古先哲王，莫不明后妃之制。顺天地之德，故二妃嫔妫，虞道克昌；任姒配周，周室用光。《尚书》曰：有鳏在下曰虞舜。帝曰：“我其试哉，女于时观厥刑于二女。”厘降二女为妫，嫔于虞。
　【翼夏 兴妫】谢承《三夫人箴》曰：降暨三代，创业之君；亦赖贤妃，用佐厥勋。涂山翼夏，有莘赞殷。後汉皇甫《规女师箴》曰：关雎首化，万国承流；实有淑女，允作好仇。唐媛兴妫，文母盛周；厥德不回，弘济天由。
　【大帝之女 亻见天之妹】《春秋合诚图》云：尧母庆都，盖大帝之女，生于什维之野。常在三河之东南，天大雷电，有血流润大石之中，生庆都。《毛诗 大明篇》云：大邦有子，亻见天之妹。毛苌注云：亻见，罄也，尽也。文王以太妫为贤，问名还，卜之既吉，尽礼尊敬之，如天之有女弟。
　【思齐大任 思媚周姜】《毛诗 思齐篇》云：思齐大任，文王之母；思媚周姜，京室之妇。《毛苌传》曰：齐，庄也；媚，爱也；周姜，太姜也。常思庄敬太任乃为文王之母，又常思爱太姜之配太王之礼，故能为京室之妇。言其德行纯备，故生圣子。已上贤皇后。
　【织室 桑坛】《东观汉记》曰：明德马皇后置织室蚕宫于濯龙中，数往来观视之。《晋元康仪》曰：皇后采桑坛在蚕宫西南。
  </div>
  <div class="pagination">
   <a href="初学记_page22.html">
    上一页
   </a>
   <span>
    ...
   </span>
   <a href="初学记_page18.html">
    18
   </a>
   <a href="初学记_page19.html">
    19
   </a>
   <a href="初学记_page20.html">
    20
   </a>
   <a href="初学记_page21.html">
    21
   </a>
   <a href="初学记_page22.html">
    22
   </a>
   <span class="current-page">
    23
   </span>
   <a href="初学记_page24.html">
    24
   </a>
   <a href="初学记_page25.html">
    25
   </a>
   <a href="初学记_page26.html">
    26
   </a>
   <a href="初学记_page27.html">
    27
   </a>
   <a href="初学记_page28.html">
    28
   </a>
   <span>
    ...
   </span>
   <a href="初学记_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
