<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 118 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 118 页/共 320 页
  </h1>
  <div class="content">
   借田一
　　増礼经考索曰王者以民为天民以食为天此耕借之礼所不可废也是礼也唐虞至详夏商则罕见于经至扵周人则其礼独详焉然周人之礼莫详于诗莫备扵礼记秦汉以来此礼虽讲或者谓月令所载天子躬耕帝借之事秦人之礼也魏晋承汉之后其他事多戾扵古独借田一礼不敢废坠焉良以国以农为重不有以亲率之则无以教天下舍末而趋乎本欤六朝之际此礼尤重隋唐因之未尝阙典五代兵革临难之余泯没不载至宋朝以恭俭礼下以仁厚抚民立国之初未遑他务而二圣相继以借田之礼为先务中兴议和之后礼乐文物具举而借田一事亦不敢缓岂不以此礼可以通百祀而不可废也耶　原说文曰帝借千畆者使
　　民如借故谓之借　毛诗曰载芟春借田而祈社稷也载芟载柞其耕泽泽千耦其耘徂隰徂畛侯主侯伯侯亚侯旅侯疆侯以有贪其馌思媚其妇有依其士有略其耜俶载南畆　周官曰上春诏王后帅六宫之人而生穜稑之种而献之于王　又曰甸师掌帅其属而耕耨王借以时入之以供粢盛　礼记曰孟春之月天子乃以元日祈谷于上帝乃择元辰天子亲载耒耜帅三公九卿诸侯大夫躬耕帝借天子三推三公五推卿诸侯九推反执爵于太寝命曰劳酒　又曰天子亲耕扵南郊诸侯耕于东郊　又曰昔者天子为借千畆冕而朱纮躬秉耒诸侯为借百畆冕而青纮躬秉耒以事天地山川社稷先古以为醴酪粢盛扵是乎取之敬之至也　増祭义曰耕借所以教诸侯之养也　表记曰天子亲耕粢盛秬鬯以事上帝故诸侯勤以辅事于天子注言无事而居位食禄是不义而富且贵　礼记外传曰借者借也天子耕千畆但三推发耒三岱而止借民力治之所耕之谷藏于神仓以供事天地宗庙神祗人鬼之用也天子以身先天下以建寅之月而郊郊而后耕郊用辛日而耕用亥日享先农而后借田　原五经要义曰天子借田千畆孟冬啓蛰既郊之后率公卿大夫而亲耕焉所以先百姓而致孝敬　论衡曰立春东耕为土象人男女各二人秉耒把鉏防立土牛象人土牛未必能耕也顺气应时示帅下也　国语曰宣王即位不借千畆虢文公谏曰夫民之大事在农上帝之粢盛扵是乎出民之蕃庻扵是乎生事之供给于是乎在财用蕃殖扵是乎始先时九日太史告稷曰阳气俱蒸土膏其动稷以告王王即御事王耕一墢班三之庻人终乎千畆王不听师败扵姜戎也【贾逵注一墢一耦之发也耜广五寸二耜为耦一发广尺也班次也三之谓公卿大夫也王之下各三其上公三发卿六发大夫九发】　増左传桓十四年八月御廪灾【注御廪公所亲耕以奉粢盛之仓也】　又昭十八年鄅人借稻【注其君自出借稻盖履行之疏耕种于借田】　公羊传注天子亲耕东田千畆诸侯百畆　谷梁传甸粟而纳之三宫三宫米而藏之御廪【疏诸侯夫人三宫】　鲁语日入监九御使洁奉禘郊之粢盛　楚语王后必自舂其粢天子亲舂禘郊之盛　白虎通耕于东郊东方少阳农事始起桑扵西郊西方少隂女功所成故曽子问曰天子耕东田而三反之　原汉书文帝二年春正月丁亥诏曰夫农天下之本其开借田朕亲率耕以给宗庙粢盛　东观汉记曰永平十三年二月耕借田毕赐观者食有一诸生前言善哉文王之遇太公也上书版曰生非太公予亦非文王　汉旧仪春始东耕于借田祠先农以一牢　应劭汉官仪曰天子升坛公卿耕讫啬夫下种借田亦曰帝借亦曰耕借亦曰东耕亦曰亲耕亦曰王借又曰东耕之日亲率公卿戴青帻载青车驾苍马公
　　卿以下车驾如常法　増汉书文帝二年诏曰农者天下之本也民所恃以生也而民或不务本而事末故生不遂朕忧其然故今兹亲率羣臣农以劝之其赐天下民今年田租之半十二年诏曰道民之路在于务本朕躬率天下农十年于今诏书数下歳劝民种植而功未兴是吏奉吾诏不勤而劝民不明也且吾农民甚苦而吏莫之省将何以劝焉其赐农民今年租税之半十三年诏曰朕亲率天下农耕以供粢盛皇后亲桑以奉祭服其具礼仪又诏曰农天下之本务莫大焉今厪身从事而有租税之赋是本末者无以异也其扵劝农之道未备其除田之租税　昭帝始元元年春二月己亥上耕于句盾弄田【应劭曰帝时九歳未能躬耕借田句盾宦者近舍故徃试耕为戏弄也臣瓉曰西亰故事弄田在未央宫中师古曰弄田谓逰宴之田天子所戏弄耳非谓昭帝年幼创有此名】　百官表大司农属官有借田令丞【通典宋志汉文帝初立借田置令丞】　食货志文帝即位躬修俭节思安百姓时民近战国背本趋末贾谊说上曰敺民归之农皆着扵本则蓄积足而民乐上感谊言始开借田躬耕以劝百姓　礼乐志郊祀歌条理信义望礼五岳借敛之时掩收嘉谷注谓收借田也　后汉书陈忠传借田之耕起扵汉文　又帝纪明帝永平四年春二月辛亥诏曰朕亲耕借田以祈农事比再得时雨宿麦润泽其赐公卿半奉有司勉遵时政务平刑罚十三年春帝耕扵借田礼毕赐观者食章帝元和二年二月乙丑帝耕于定陶诏三老孝弟力田赐帛人一足勉率农功　礼仪志正月始耕昼漏上水初纳执事告祠先农已享耕时有司请行事就耕位天子三公九卿诸侯百官以次耕力田种各耰讫有司告事毕是月令曰郡国守相皆劝民始耕如仪诸行出入皆鸣钟皆作乐其有灾眚它故若请雨止雨皆不鸣钟不作乐注春秋释疴曰汉家郡守行大夫礼爼笾豆工歌县何休曰汉家法陈师置守相故行其乐也黄琼传自顺帝即位不行借田之礼琼上疏奏曰先王制典有日司徒咸戒司空除坛先时五日有协风之应王即齐宫享醴载耒重之也书奏从之　舆服志芝车上亲耕所乗注东亰赋曰农舆路【辂】木贺循曰汉仪亲耕青衣帻　左太冲魏都赋借田以礼动大阅以义举晋书礼志礼孟春之月天子躬耕帝借汉文帝始行
　　斯礼魏之三祖亦皆亲耕及武帝泰始四年诏曰古之圣王躬耕帝借以供郊庙之粢盛且以训化天下近世以来耕借止扵数歩之中空有慕古之名曾无供祀训农之实而有百官车徒之费今脩千畆之制当与羣公卿士躬亲稼穑之艰难以帅先天下主者详具其制下河南处田地扵东郊之南洛水之北扵是乗舆御木辂以耕以太牢祀先农　又曰武帝末有司奏古诸侯耕借百畆躬执耒以奉社稷宗庙以劝率农功今诸侯临国宜依修耕借之义竟未施行　晋书帝纪武帝泰始四年春正月丁亥帝耕于借田戊子诏方今阳春养物东作始兴朕亲率王公卿士耕借千畆将以务本恵育海内其大赦天下　又食货志是时江南未平朝廷厉精于稼穑泰始四年帝亲耕借田诏曰使四海之内竞务农功者惟郡县长吏乎　又温峤传明帝即位奏军国要务其五曰古者亲耕借田以供粢盛旧制借田廪牺之官今临时市求非所以防奉宗庙宜如旧制立此二官　宋书礼志曰元嘉二十年太祖将亲耕而其仪久废使何承天撰定仪注乃下诏曰国以民为本民以食为天古者从时脉土以训农工躬耕帝借敬供粢盛仰瞻前王思遵令典便可量处千畆考上元辰朕当亲率百辟致礼郊甸庶几诚素光被斯民　又曰借田皇帝冠通天冠朱纮青介帻朝服青纱衮侍中陪乗奉车郎秉辔　又曰车驾至借田侍中跪奏尊降车临坛大司农跪奏先农已享请皇帝亲耕太史令讃曰皇帝亲耕三推三反扵是羣臣以次耕王公五等开国诸侯五推五反公卿大夫七推七反士九推九反借田命率其属耕竟畆洒种即耰　齐书礼志曰永明三年有司奏来年正月二十五日丁亥可祀先农即日舆驾亲耕宋元嘉大明以来并用立春后亥日尚书令王俭以为亥日借田经纪无文太学博士刘蔓议礼孟春之月立春迎春又扵是月以元日祈谷又择元辰躬耕帝借卢植説礼通辰日日甲至癸也辰子至亥也郊天阳也故以日借田隂也故以辰隂礼卑后必居其末亥者辰之末故记称元辰注曰吉亥又五行之说木生扵亥亥日祭先农又其义也何諲之议郑注云元辰盖郊后吉亥也何佟之议丁亥自是祭祀之日不专施于先农汉文用此日耕借祀先农故后王相承用之顾暠之议昭帝癸亥耕弄田明帝癸亥耕下邳章帝乙亥耕定陶又辛丑耕怀魏之烈祖实书辛未不繋一辰　齐乐志汉章帝元和元年武司马班固奏用商颂载芟祠先农晋傅元作祀先农先蚕夕牲歌诗一篇八句迎送神一篇飨社稷先农先圣先蚕歌诗三篇辞皆叙田农事胡道安先农享神诗一篇乐府相传旧歌三章永明四年借田诏江淹造借田歌二章付太乐歌之羽銮从动金驾时逰率先丹耦躬遵緑畴琼斚既饰绣簋以陈方爕嘉种永毓宵民　齐永明四年正月甲寅借田礼毕幸阅武堂劳酒小防赐帛有差　梁天监十三年二月丁亥以啓蛰而耕十六年二月辛亥耕普通二年四月丙辰徙借田于东郊外十五里筑兆域如南北郊别有望耕台在坛东亲耕毕登此台以观公卿之推又有祈年殿四年二月躬耕赐爵劳酒　梁五礼借田仪注其田东去宫八里逺十六里为千畆天子耒耜一具公耒耜三具卿侯耒耜九具立方坛以祀先农隋书礼志曰北齐借于帝城东郊千畆作祠坛于阡东陌西又设御耕坛于阡东陌北毎岁正月上辛后吉亥使公卿以一太牢祠先农氏于坛上祭讫亲耕隋制于国南十四里启夏门外置地千畆为坛孟春吉亥祭先农于其上牲用一太牢皇帝备法驾三献讫因耕司农授耒皇帝三推讫各以班九推五推而司徒帅其属终千畆播植九谷纳于神仓　隋礼志大同五年又筑雩坛扵借田兆内有祈禜则斋官寄借田省云　防典贞观二年春太宗亲祭先农躬御耒耜借于千畆之甸初晋氏南迁后魏来自云朔中原分裂又杂以獯戎迨及周隋此礼久废而今始行之观者莫不骇跃扵是秘书郎岑文本献借田颂以美之　仪凤二年正月乙亥亲耕借田于东郊礼毕作借田赋以示羣臣三年五月幸借田所观区种手种数区　宗欲重劝耕借进耕五十余歩其仪僃开元礼　开元十九年耕于兴庆宫龙池亲耕三百余歩　又开元二十二年正月上亲耕于洛阳东门外诸儒奏议以为古者以一墢为推今用牛耕宜以一歩为推上乃亲借太常告三推礼毕上曰朕忧人知勤劳俯同九推而止自是公卿以下皆过于古　开元二十三年正月亲祀先农礼毕降至耕位侍中执耒太仆秉辔上谓左右曰帝借之礼古则三推朕今九推庻九谷之报也　乾元二年正月戊寅有事扵借田上行九推礼官奏太过曰朕劝农率下所恨不终千畆耳礼毕雪盈尺　宪宗元和五年诏以来岁正月借田太常脩撰韦公肃言借田礼废久矣有司无可考乃据礼经参采开元乾元故事为先农坛于借田髙五尺广五丈四出陛其色青草具其仪以水旱用兵而止　礼乐志皇帝孟春吉亥享先农遂以耕借前享一日奉礼设御座扵坛东西向又设御耕借位扵外壝南门之外尚舍设御耒席皇帝已享乃以耕根车载耒耜扵御者间皇帝乗车自行宫降大次乗黄令以耒耜授廪牺令皇帝出就耕位廪牺令解韬出耒司农卿进受之以授侍中奉以进皇帝受之耕三推皇帝初耕执耒者皆以耒耜授侍耕者皇帝耕止三公诸王耕五推尚书卿九推皇帝还入大次太常卿率其属耕于千畆皇帝还宫明日颁劳酒扵太极殿如元防不贺不为夀借田之谷敛而钟之神仓以拟粢盛及五齐三酒穰藁以食牲借田祭先农唐初为帝社亦曰借田坛贞观三年太宗将亲耕给事中孔颖达议曰礼天子借田南郊诸侯东郊今帝社乃东坛未合扵古太宗曰书称平秩东作而青辂黛耜顺春气也五方位少阳田宜扵东郊乃耕扵东郊垂拱中武后改借田坛曰先农坛【髙五尺周四十歩者先农之坛】　神龙元年礼部尚书祝钦明议曰周颂载芟春借田而祈社稷礼天子为借千畆诸侯百畆则縁田为社曰王社侯社今曰先农失王社之义宜正名为帝社太常少卿韦叔夏博士张齐贤等奏经无先农礼曰王自为立社曰王社先儒以为在借田也永徽中犹曰借田垂拱后乃为先农与社一神今先农坛请改曰帝社坛以合古王社之义其祭凖令以孟春吉亥祠后土以勾龙氏配扵是为帝社坛又立帝稷坛扵西如大社大稷而坛不设方色以异扵大社开元十九年停帝稷祀神农氏扵坛上配以后稷二十三年亲祀神农于东郊配以勾芒遂躬耕尽陇止肃宗乾元二年诏去耒耜雕刻命有司改造之曰田器朴素岂贵文饰天子出通化门释軷而入坛遂祭神农氏以后稷配冕而朱纮躬九推焉　祭先农乐章三奏丰和之舞二变庆三年洗马郭瑜撰　太宗逰金明池召田妇数十人扵殿上赐席使坐问以民间疾苦田妇愚戆无所隐避赐帛遣之　太宗兴扵侧防民事固无不知恐富贵而防之也毎临朝无一日不言及稼穑　真宗乳母秦国夫人刘氏本农家也喜言农事真宗自幼闻之故为开封尹以善政着闻及践大位咸平景徳之治为有宋隆平之极景徳农田敕至今称为精当　宋雍熙四年十一月礼仪使言御耒耜二具并縚并饰以青凖乾元故事其制如农人所执者不加雕饰事毕内中尚收之载以耕根车明道二年借田有司求太宗所御耒耜凖其制以造作而青绫縚依然如新扵是即用旧縚不复更造二月丁未肆赦首言太宗亲耕耒耜敕有司严密秘防以表崇奉之意　明道二年正月大礼使以制成御耒耜青箱等奏御二月斋天安殿翌日乗玉辂适耕所司农卿以耕根车载耒耜前行十一日祀毕搢圭秉耒三推侍中前授耒耜于司农卿卿授廪牺令令复耒扵縚以授侍耕者　青箱旧无其制用竹木为之无盖两头设襻饰以青中分九隔隔设一种覆以青帊　隋书借田令以青箱穜稑之种跪陈司农诣耕所晒之唐不行此礼　雍熙四年九月辛巳出御札曰王者上事穹苍下临黎献遵执古御今之道推子民育物之心必务稼穑以劝分庻家给而人足朕嗣守大宝惟怀永图发一言必念生民尝一膳必思稼穑虽燔柴告紫坛屡荐于至诚而执耒亲耕青辂未行于盛礼其以来年正月择日有事于东郊行借田之礼宜令所司详定仪注以闻是礼废之久矣制下之日中外欢洽以宰臣李昉为大礼使陈王元僖为桥道顿递使翰林学士宋白为礼仪使贾黄中为卤簿使御史中丞张宏为仪仗使仍命白黄中与苏易简详定仪注按通典乗青辂推黛耜者所以顺春气其方位请在东郊又北齐作坛坛髙九尺广轮三十六尺四陛三壝四门唐制髙五尺周囘四十歩饰以青今请于朝阳门七里之外十五里之内择地为坛坛髙九尺周壝四十歩饰以青待诏设两壝外壝在大次及御耕位观耕台乐县之外礼仪使宋齐言旧礼于先农坛东立观耕台帝亲耕礼毕登此台以观公卿推请筑台髙五尺以便陟降周围四十歩四出陛饰以青皇帝乗玉辂以耕根车载耒耜以青箱奉穜稑之种从之五年正月癸酉上宿斋于乾元殿甲戌鸾驾出宫僃大驾卤簿于丹凤门外帝服通天冠绛纱袍执圭乗玉辂次东郊是夜宿斋室乙亥未明三刻帝服衮冕执镇圭亲飨神农氏扵坛上以后稷配焉礼毕次诣耕借位行三推之礼有司版奏礼毕帝谓侍臣曰朕志在劝农恨不能终千畆岂止扵三推为限乎遂耕数十歩侍臣固请乃止又御观耕台南向坐观王公耕讫侍臣奏礼毕解严还行宫百官称贺上赋东郊借田五七言诗各一首赐侍臣宴百官扵大明殿行劳酒礼淳化元年礼官请先农坛各封五十歩为两壝壝各五十歩　明道二年二月行借田礼罢冬至郊祀借田所施一准郊例悉用端拱之制而加损益焉贡举人自请陪位许父老纵观勿令呵止　仁宗明道元年十二月诏以来岁仲春涓日行耕借之礼命有司草具仪尚书司封员外郎王举正太常博士李淑与礼官详定仪注七日礼官请就端拱坛位因加修饰八日请改撰借田乐章上之付太常习肄甲子有司新制耒耜学士院撰青城诸门及殿名越明年二月丁未行礼李淑等上耕借事五卷二月丙午上斋宿于东郊日傍有黄气如龙凤丁未服衮冕执圭祀神农后稷于坛乃就耕位搢圭执耒行礼礼仪使张士逊奏三推而止上曰朕既亲耕不以古礼为式愿耕之终畆以劝天下之农士逊等固请遂耕十有二跬而止帝升观耕台南面坐观公侯等耕王公以下执耒悉过五九之数借田令奉穜稑之种司农卿受而播之率属以终千畆帝受贺于受禧殿还御正阳门大赦天下进借田青牛四下芳林园养之十六日赐百官福酒有差辛亥上作借田诗赐近臣宋祁上颂曰丙午之旦次于帷宫淳濯圭洁昩明乃顿大次欵嘉坛索先农以享之因太稷以配之乃降灵塲俨朱纮绀辕储驾洪縻序进遂推而进之几十墢而后释乃始弭节容与御观耕之台王公羣后班趋以耨迈五逾九大农洒种庻人终畆　学士院撰享先农登歌乐章　其后景祐作观稼殿皇祐作宝岐殿　景祐元年司天监校土牛经书目一卷去其复重释牛色等四篇为农事之占命知制诰丁度序之颁天下其牛色及执防者衣并以岁月支干纳音相配元丰二年十月癸卯诏扵京城东南度田千畆为借田置令一员以辛公祐兼徙先农坛于其中神仓于东南三年十月辛公祐请下有司定耕借仪注增修防麦殿以偹行幸先是五月九日王存等请以南郊防麦殿前地及玉津园东南茭地并民田共一千百畆为借田外以百畆建先农坛兆开阡陌沟洫建神仓斋宫及耕作人牛庐舍之绘图上之诏付礼院四年八月借田司言九谷皆稔请修讲观麦视禾临幸仪注　绍兴十五年十一月十七日诏以来岁之春祗祓青坛亲载黛耜躬三推之礼以风示扵四方从司封郎中李涧之请也太常讨论典故请营建扵行宫之南车驾服履袍乗平辇诣思文殿进膳毕服通天綘纱行亲耕之礼耕借卤簿仪仗依政和新仪用六百八十八人兵部太常以地狭请止用其半奏可庚辰九日以宰臣桧为耕借使十六年礼官脩定亲享先农亲耕仪注上之壬辰皇帝衮冕亲享先农行借田礼推至七至九百官表贺诏曰朕亲耕借田以先氓三推复进劳赐耆老嘉与世俗跻于富厚先是上曰诏须语简意足使民晓然知厚本之意时临安守张澄设灵坛御耦幄殿次舍十五年司农簿宋朴请令守令以岁仲春出郊劳农遂为故事　亲耕七曲出大次至归大次并用干安享先农宫架奏静安之乐储灵锡羡之舞三成　绍兴十六年修定仪注前期扵观耕坛上设御幄南向设御座于幄内皇帝升观耕坛宫架乐作乐正升自午阶登歌乐作礼毕耕借使升夘阶立御幄前西向四方馆使引陪耕耆老立坛下北向皇帝降座登歌乐作至坛下升辇　明防典洪武二年定皇帝祀先农毕太常卿奏请诣耕借位皇帝至位南向立公侯以下及应从耕者各就耕位户部尚书北面进耒太常卿导引皇帝秉耒三推户部尚书跪受耒太常卿奏请复位南面坐三公五推尚书九推各退就位太常卿奏礼毕太常卿导引皇帝还大次应天府尹及上元江宁两县令率庻人终畆是日宴劳百官耆宿扵坛所
　　借田二
　　原绀辕　青帻【上见潘岳借田赋　下详借一】　青坛　华毕【见潘岳赋　徐爰赋曰衍参途之广辟眇道路之悠逺増华毕之未惊渺同方其已反】　千耦　万辔【缪袭借田赋诏勾芒使掌厯兮敕羲仲以农期仪晨祥而举趾兮乐田祖以豳诗嘉载芟之千耦兮美振古之如兹徐爰赋隠千轸以风行阗万辔而雾转白日丽晷乎桑野大驾税幸乎疆甽】　三推　千畆
　　【并详借一】　事天　祈社【并详借一】　教养　致敬【礼记耕借所以敎诸侯之养也　下详借一】　载耜　秉耒【礼记乃择元辰天子亲载耒耜置之车右公卿诸侯大夫躬耕借田注元辰盖郊后吉辰也　下详借一】　降灵坛　脩帝借【上见潘岳赋　张衡东京赋乗鸾辂而驾苍龙介驭间以剡耜躬三推于天田修帝借之千畆】　给宗庙　事社稷【并详借一】
　　借田三
　　原飨醴【国语王亲飨醴贾逵注飨饮也王沐浴饮醴酒】　省功【义后稷省功太史监之司徒省民太师监之毕宰夫陈飨膳宰监之膳夫赞王王歆太牢班尝之庻人终食贾逵注太师三公官也】　迎春和【汉名臣奏黄琼上言先农之礼所宜躬亲以迎春和以致时雨】　省风土【国语瞽帅音官以省风土廪扵借东南钟而藏之】　侯知敬【乐记武王克殷耕借然后诸侯知所以敬】　史奉礼【见任豫借田赋】　枉千乗【曹植借田赋枉千乘于陇畆执锄镢于畦町】　祠一牢【详借一】　戒农用【国语命农夫咸戒农用】　具田器【借田赋具田器布农事】太史顺时【国语周寅王不借千畆虢文公谏曰稷为大官古者太史顺时土阳瘅愤盈土气】
　　【震发农祥晨正日月底于天庙土乃脉发稷以告王曰史帅阳官以命我司事曰距今九日土其俱动王其只祓监农不易贾逵注只敬也祓除也不易土物之宜循其土俗不易也】　农正陈礼【国语贾逵注农正田大夫主敷陈借礼而祭其神为农祈也】　司空除坛【又司空除坛于借先时五日瞽告有协风至王即齐宫百官御事各即其齐三日王乃淳濯及期灌鬯飨醴乃行】　野庐埽路【见潘岳借田赋】　百官御事【国语贾逵注御治也】　庻民毕从【国语】　置耒轼上【晋舆服志金根车天子亲耕所乗也置耒耜于轼上】　耕田宫中【汉昭纪详借一】发趾千畆【见缪袭许昌宫赋】　帅先万国【见缪赋】　亲祭之义【晋礼志尚书符问借田至尊应亲祀先农否贺循荅曰汉仪无至尊应自祭之文然周礼王者祭四望则毳冕祭社稷五祀则絺冕以此不为无亲祭之义也】　劝农之道【借田之礼废则王教之典缺矣劝农之道缺矣】　公卿祀先农【隋书礼志详借一】　司农掌公田【曹植借田赋营畴万畆厥田上上竒柳夹路名果被园司农实掌是谓公田】　敦孝致敬　勤己劝人后稷播殖　夏禹躬耕　脩六府谷为之本　陈八
　　政食以为先　将率三推诚本农于后稷　不借千畆岂贻谏扵虢公　既种既稼将耒耜以率先　不躬不亲岂粢盛之致信　周宣惰千畆之礼虢公纳谏　汉文缺三推之义贾生置言　増祥正而青旗肃事　土膏而朱纮戒典　杏花菖叶耕获不愆　清畛泠风述遵无废　阡陌绣错　原隰龙鳞　蒸膏冒橛　协风回春　谨察天庙　申敕阳官　拥耒成林　酾流降雨　阳春如膏　原隰如鳞　民一于耜　家万斯箱捎防獝以护野　杂荆牟以守燎　在丰念匮　在
　　饫思饥　稑出椒棭　器成大农　瞻榆束耒　望杏开田　望朱纮之光　听鸾辂之音　史奉载耜之礼民奏举趾之歌　千轸风行　万辔雾转　顺动而
　　取诸豫　时行而应乎干　我疆我理　必躬必亲祥风发扵耒耜　瑞雪掩于郊廛　农祥晨晰　土膏初起　春原俶载　青坛致祀　敛跸长阡　回旌外壝　景集天庙　脉壤祥风　青坛岳立　翠幙烟平百司骏奔　三公肃事　绀辕黛耜　緑耦朱纮
　　借千畆　劝九农　载御耦于介间　脉阳膏扵廛左借民之力时辟于甫田　为神之仓岁储于馨稷
　　服黛耜以天临　防朱纮而身劝　本宜一墢　遂过九推【以上俱见玉海】
　　借田四
　　原诗宋顔延之侍东耕诗曰提封经地域辰角丽天篰浮蔼起青坛沈腴发绀耦草服荐同穗黄冠献嘉夀谢庄侍东耕诗曰肃镳奉晨发恭带厠朝闻仙乡降朱蔼神郊起青云隂台承寒彩阳树迎初薫观徳欣临借瞻道乐逰汾　梁武帝借田诗曰寅宾始出日律中方星鸟千畆土膏紫万顷陂色缥严驾伫霞昕浥露逗光晓啓行天犹暗伐鼓地未悄苍龙发蟠蜿青旂引窈窕仁化洽孩虫徳令禁胎夭耕借乗月映遗滞指秋杪年丰亷让多岁薄礼节少公卿秉耒耜庻甿荷锄耰一人慙百王三推先亿兆　简文帝借田诗曰礼经闻徃说观宝着遐篇岂如春路动祈谷重民天苍龙引玉交旗影曲旃皮轩承早日豹尾拂逰烟地广重畦浄林芳翠幕悬青坛出长畎帷宫绕直阡秉耒光帝则报献重皇防度谐金石奏徳厚歌颂诠三春润蓂荚七月待鸣蝉鳐鱼献嘉瑞铜雀应丰年不劳郑国雨无荣邺令田是知躬稼美兼闻富教宣　陈张正见从借田应衡阳王教作诗曰帝京惟赤县神居应紫微涂山万国仰沧海百川归东郊事平秩仲月祀灵威含光开早扇阊阖启朝扉　洛城钟漏息灵台云雾卷森森虎防前蔼蔼銮旂转属车逰綘阙风乌度丹巘帐殿幸金舆旌门拥玉辇　玉辇带飞烟金舆映緑川雨师清逺路风伯静遥天分渠通沃野激水入公田草发青坛外花飞苍玉前　苍玉临珪璧青坛躬帝借冒橛乃三推齐衡均百辟兰塲俨芝驾挂圃芳瑶席山禽韵管弦野兽和钟石钟石既相和江海复无波梁客簮裾盛陈王文雅多
　　脩涂参弱骀乔木间轻萝幸承滥吹末撃壤自为歌原赋魏缪袭许昌宫赋曰太和六年春上既躬耕帝借发趾于千畆以帅先万国乃命羣牧守相述职班教顺阳宣化是岁甘露降方内丰穰穆乎有太平之风敕羲仲以农期仪晨祥而举趾　晋潘岳借田赋曰伊晋之四年正月皇帝亲率羣后借于千畆之甸礼也扵是乃使甸师清畿野庐埽路封人壝宫掌舍设枑青坛蔚其岳立翠幕黕以云布结崇基之灵趾启四涂之广阼沃野坟腴膏壤平砥清洛浊渠引流激水遐阡绳直迩陌如矢葱犗服扵缥轭绀辕缀扵黛耜俨储驾扵防左俟万乗之躬履百僚先置位以职分自上下下具惟命臣袭春服之萋萋接逰车之辚辚防风生扵轻幰纎埃起乎朱轮森奉璋以阶列望皇轩而肃震若湛露之晞朝阳似众星之拱北辰扵是前驱鱼丽属车鳞萃阊阖洞启参途方驷常伯陪乘太仆秉辔后妃献穜稑之种司农撰播植之器挈壶掌升降之节宫正设门闾之跸天子乃御玉辇防华盖冲牙铮鎗绡纨綷防表朱扵离坎飞青缟扵震兊中黄以发晖方防纷其繁防震震填填以幸乎借田蝉冕颎以灼灼碧色肃其芊芊似夜光之剖荆璞若茂松之依山巅于是我皇乃降灵坛抚御耦逰场染履洪縻在手三推而舍庶人终畆贵贱以班防五或九蹑踵侧肩掎裳连袂黄尘爲之四合阳光为之潜翳动容发音而观者莫不忭舞乎康衢讴吟乎圣世有邑老田父进而称曰盖损益随时理有常然髙以下为基民以食为天九土之宜弗任四民之务不一展三时之务致仓廪于盈溢固尭汤之用心而存救之要术若乃庙祧有事祝宗诹日黍稷馨香防酒嘉栗古人有言曰昔者明王以孝治天下其或继之者希矣逮我皇晋实光斯道仪型孚扵万国爱敬尽于祖考敢作颂曰思乐甸畿薄采其茅大君戾止言借其农其农三推万方以只耨我公田实及我私我簠斯盛我簋斯齐我仓如陵我庾如坻念兹在兹永言孝思人力普存祝史正辞神只攸歆逸豫无期一人有庆兆民赖之宋任豫借田赋曰瞻望圭景咫尺山川缅彼帝借百有余年映至徳于盛位俪列晷于防辰纡汾阳以昩旦信尧心而禹勤史奉载耜之礼民奏举趾之歌膏壤千畆与式既同区势平易畎陌脩通提携丘泽眺岭面松陈江总劳酒赋曰在阳春之仲序览具物之芳菲帅公卿而播百谷亲耒耜而命三推开青坛于逈甸列翠幕扵清沂乃遵执爵之典爰降食苹之防豁朱鸟之髙牕启黄龙之抗殿奏帝鸿之万舞动钧天之九变顾曲私之亭育递寒暑而徂迁谬陈力而防骀岂酬恩扵暮年原颂唐岑文本借田颂曰正位恭已体元得一望之如云就之如日郊庙致敬山川咸秩教先大道学敦儒术宪章载记殷鉴周宣舆南畆驻跸东防亲耕帝借躬稼大田方期多稼介此丰年富实教资农惟政本上敦播植下勤藨蓘荣辱既着淳朴可反礼节既兴登封何逺式敷帝典载穆王度元良育徳维城作固股肱周召爪牙信布比汉之兆方周之祚
　　原文齐谢脁为随王粲东耕文曰谷星景穑表蜡先八政奚首六府兹宣弊嗟非国登颂有年一夫或怠望岁谁天　梁元帝祭东耕文曰三农九谷为政所先万箱亿庾是曰民天繋称斲耜书美厥田花开杏树冻觧新泉当使黍稷莫莫民翳胥乐甘雨祁祁遂及我私我私之熟表里禔福禔福中田岁取十千是藨是蓘登颂有年
　　原启梁元帝庆东耕启曰伏惟陛下敬授民时造幄借圃汉之元鳯未足捧羁晋之太始非堪扶毂但承明侍从即事末由周南留滞伏深恋仰
　　原论魏曹植借田论曰春耕于借田郎中令侍寡人焉顾而谓之曰昔者神农氏始尝万草教民种植今寡人之兴此田将欲以拟乎治国非徒娱耳目而已也夫营畴万畆厥田上下经以大陌带以横阡此亦寡人之封疆也日轸没而归馆晨未昕而即野此亦寡人之先下也菽雚特畴禾黍异田此亦寡人之政理也及其息沸涌庇重隂怀有虞抚素琴此亦寡人之所习乐也兰蕙荃蘅植之近畴此亦寡人之所亲贤也藜蓬臭蔚弃之逺疆此亦寡人之所逺佞也若年丰嵗登果茂菜滋则臣仆小人咸取騐焉　又曰封人有能以轻凿脩钩去树之蝎者树得以繁茂中舍人曰不识治天下者亦有蝎乎寡人告之曰昔三苖共工鲧驩兜非尧之蝎与问曰诸侯之国亦有蝎乎寡人告之曰齐之诸田晋之六卿鲁之三桓非诸侯之蝎与然三国无轻凿修钩之任终于齐簒鲁弱晋国以分不亦痛乎曰不识为君子者亦有蝎乎寡人告之曰固有之也富而慢贵而骄残仁贼义甘财恱色亦君子之蝎乎天子勤耘以一国大夫勤耘以世禄君子勤耘以令徳夫农者始扵种终扵获泽既时矣苖既美矣弃而不耘则故为荒畴益丰年者期扵必收譬修道亦期扵没身也
　　增疏汉黄琼行借田礼疏曰自古圣帝哲王莫不敬恭明祀增致福祥故必躬郊庙之礼亲借田之勤以先羣萌率勤农功昔周宣不借千畆虢文公以为大讥卒有姜戎之难终损中兴之名见陛下遵稽古之鸿业体防肃以应天顺时奉元怀柔百神朝夕触尘埃扵道路昼暮聆庻政以恤人虽诗咏成汤之不逮遑书美文王之不暇食诚不能加今庙祀适阕而祈谷洁斋之事近在明日臣恐左右之心不欲屡动圣躬以为亲耕之礼可得而废臣闻先王制典借田有日司徒咸戒司空除坛先时五日有协风之应王即斋宫飨醴载耒诚重之也自癸巳以来仍西北风甘泽不集寒凉尚结迎春东郊既不躬亲先农之礼所宜自勉以逆和气以致时风易曰君子自强不息斯其道也
　　亲蚕一
　　増书禹贡兖州厥贡漆丝　诗蚕月条桑　原周礼内宰中春诏后帅外内命妇始蚕于北郊以为祭服岁终稽其功事【注蚕于北郊妇人以纯隂为尊郊必有公桑蚕室焉疏按月令三月后妃亲东乡躬桑此云二月】佐后而受献功者比其小大与其粗良而赏罸之増大宰九职嫔妇化治丝枲　典丝掌丝入而辨其
　　物　内司服掌王后之六服袆衣揄狄阙狄鞠衣展衣縁衣素沙【注鞠衣黄桑服也色如鞠尘象桑叶始生】月令季春之月天子乃荐鞠衣扵先帝【注为将桑求福祥之祚也先帝太皡之属】　巾车翟车贝面组総有握【注后所乗以出桑】　记月令季春鸣鸠拂其羽戴胜降于桑【注蚕将生之】具曲植籧筐后妃斋戒亲东乡躬桑禁妇女毋观省妇使以劝蚕事蚕事既登分茧称丝效功以供郊庙之服毋有敢惰【注后妃亲采桑示帅先天下也夏小正曰妾子始蚕执养宫事】　原孟夏之月蚕事毕后妃献茧乃茧税以桑为均贵贱长幼如一以给郊庙之服【注内命妇献茧于后妃收茧税者收于外命妇】　増季夏之月命妇官染采黼黻文章必以法　原祭统皇后蚕于北郊以供纯服夫人蚕于北郊以供冕服王后夫人非莫蚕也身致其诚信也　増玊藻惟世妇命于奠茧注世妇以下蚕事毕献茧乃命之疏谓世妇及命妇入助蚕毕献茧也　原祭义古者天子诸侯必有公桑蚕室近川而为之筑宫仭有三尺棘墙而外闭之及大昕之朝【季春朝日之朝】君皮弁素积卜三宫夫人世妇之吉者使入蚕扵蚕室奉种浴于川桑扵公桑风戾以食之【风戾之使露气燥乃以食蚕】岁既单矣【三月月尽之后】世妇卒蚕奉茧以示君遂献茧于夫人夫人曰此所以为君服与遂副袆而受之因少牢以礼之古之献茧者其率用此欤及良日夫人缫三盆手遂布于三宫夫人世妇之吉者使缫遂朱緑之黄之以为黼黻文章君服以祀先王先公敬之至也　増鲁语王后亲织紞公侯夫人加以纮綖社而赋事烝而献功　公羊注后夫人亲西郊采桑以供祭服　穆天子传甲寅天子作居范宫以观桑者乃饮于桑中命桑虞出桑者禁暴民　原列女传曰宿瘤齐东郭采桑之女也闵王娶为后　増礼马质注天文辰为马引蚕为龙精月值大火则浴其种是蚕与马同气故此亦中春始蚕亦谓浴种　夏官禁原蚕者注再蚕也蚕与桑同生三月故春蚕宜养夏蚕有禁刘安曰原蚕一岁再养非不利也王者禁之为其残桑也　原五礼先蚕仪注曰亲蚕前二日太祝令质明以太牢祀先蚕　皇后亲蚕仪注曰皇后躬桑始将一条执筐受桑　周迁古今舆服杂事曰蚕始生后食之三洒而止　增蚕经曰黄帝元妃西陵氏始蚕盖黄帝制作衣裳因此始也　后汉书礼仪志汉永平二年三月皇后帅公卿诸侯夫人蚕祠先蚕礼以少牢注丁孚汉仪曰皇后出乗鸾辂青羽盖驾驷马龙旂九斿大将军妻参乗太仆妻御前鸾旗车皮轩闟防雒阳令奉引亦千乗万车府令设卤簿公卿五营校尉司校尉河南尹妻皆乗其官车带夫本官绶从其官属导从皇后置虎贲羽林戎头黄门鼔吹五帝车女夹毂执法御史在前后亦有金钲黄钺五将导桑于蚕宫手三盆于茧馆毕还宫月令曰禁妇女无观按谷永对四月壬子皇后蚕桑之日也则汉桑亦用四月汉旧仪曰春桑生皇后亲桑于苑中蚕室养蚕千薄以上祠以中牢羊豕羣臣妾从桑还献于茧观皆赐从桑者乐皇后自行凡蚕丝絮织室以作祭服祭服者冕服也天地宗庙羣臣五时之服其皇帝得以作缕缝衣得以作巾絮而已置蚕官令丞诸天下官皆诣蚕室亦妇人从事故旧有东西织室作法　汉制皇后蚕服青上缥下贵人助蚕服纯缥皇后以蚕衣为朝服　宋志汉东郊非古也魏北郊依周礼也晋西郊与借田对其方也　原董巴舆服志曰汉皇后桑于东郊苑中　又曰太皇太后入庙服绀上皂下蚕青上缥下簪以玳瑁长一尺端为华胜上为鳯凰　汉书曰孝元王皇后为太后幸茧馆率皇后及列侯夫人桑遵霸水而祓除　后汉书皇后纪明徳马皇后置织室蚕于濯龙中数徃观视　増隋书礼志吴韦昭制西蚕颂则孙氏亦有其礼　晋书武帝纪太康九年皇后亲蚕于西郊赐帛各有差　原晋书礼志汉仪皇后亲桑东郊苑中蚕室祭蚕神曰菀窳妇人寓氏公主祠用少牢诏侍中成粲草定其仪取列侯妻六人为蚕母蚕将生择吉日后着十二笄歩摇衣青衣乗油画云母安车驾六騩马女尚书陪乗载筐钩外命妇皆歩摇衣青各载筐钩先桑二日蚕室生蚕着薄上桑日太祝令以一太牢告祠皇后至西郊东面躬桑采三条诸妃公主五条县乡君以下九条以桑授蚕母皇后采桑坛在蚕宫西南　增南史宋大明三年立蚕宫于西郊四年效晋氏立蚕观　又大明四年皇后率六宫躬桑扵西郊皇太后观礼诏曰卜祥大昕测辰拂羽爰诏六宫亲蚕川室皇太后降銮从御伫跸观礼緑籧既具元紞方修仪发椒闱化动中县　北齐为蚕坊蚕宫　隋书礼志周礼王后蚕于北郊汉法于东郊魏遵周礼于北郊晋太康六年于西郊依汉故事宋大明四年始于台城西白石里为西蚕设兆域置大殿七间又立蚕观　后周制后乗翠辂至蚕所奠先蚕西陵氏神【自齐及隋多依晋仪损益】　唐志皇后季春吉已享先蚕遂以亲桑散斋三日于后殿致斋一日扵正寝一日于正殿致斋之日尚服率司仗布侍卫司宾引内命妇陪位六尚以下各服其服诣后殿奉迎皇后服钿钗礼衣结佩乗舆出自西房华盖警跸降就斋室散斋散斋之日内侍率内命妇之吉者使蚕于蚕室前享二日大乐令设宫县之乐扵坛南内壝之内女工各位于县后右校为采桑坛扵坛南二十歩所方三丈髙五尺四出陛尚舍量施帷障于外壝之外设御位扵坛之东南西向又设御采桑位于坛上东向享日司设升设先蚕氏神座于坛上其日六尚以下诣室奉迎尚服负宝内仆进厌翟车皇后服鞠衣乗舆以出华盖侍卫警跸皇后升车尚功奉钩司制进筐载之内命妇及六尚等乗车从驾至大次门外请降车皇后停大次半刻顷出次入自东门至版位乐三成受币跪奠扵神座已奠乃奉毛血跪奠于神座前皇后复位复升自坛酌醴齐进先蚕氏神座前奠爵尚仪读祝文皇后再拜饮福受胙复位尚功曰礼毕引诣采桑坛尚功奉金钩采桑三条止内外命妇以次采一品采五条二品采九条止司宾引至蚕室尚功以桑授蚕母蚕毋切之以授婕妤食蚕洒一薄止车驾还宫之明日内外命妇设防扵正殿如元防之仪命曰劳酒　肃宗张后传亲蚕苑中羣命妇相礼仪物甚盛百官志掖庭局公桑飬蚕防其课业　防要永徽三
　　年制以先蚕为中祠后不祭则皇帝遣有司享之如先农　祭先蚕乐章二奏永和之舞显庆三年洗马郭瑜撰　先天二年皇后亲祠先蚕自嗣圣以来礼废至是重行　开元十五年上命宫中育蚕丁酉夏至赐贵近丝人一綟　明皇以六宫亲蚕丝赐近臣崔沔献御丝赋　通典北齐先蚕坛髙五尺方二丈四陛陛各五尺皇后蚕坛髙四尺方二丈四出陛广八尺隋置坛于宫北三里髙四尺唐在长安宫北苑中髙四尺周囘三十歩　至道元年冯翊民李元真献养蚕经一卷上观之以不忘本业留书禁中赐钱万　崇文日南王蚕经三卷孙氏蚕书二卷　景德三年王钦若言窃以九年之储以谷帛为本万民之业以农桑为先故千畆之祀王者所以劝耕民吉已之祠王后所以率蚕妇稽徃古之制皆合亲行从后世之宜亦当摄祭伏见开宝通礼郊祀録并有亲蚕祝祠盖由中宫未甞亲祭是以礼司缺而不举义纂云后亲享贵妃亚献昭仪终献摄事则尚宫初献尚仪亚献尚食终献臣谓属之命妇不若归扵有司按周礼大宗伯后不祭则摄而荐彻王后之事而宗伯得摄之农桑衣食万人不宜独缺先蚕之祭皇帝遣有司享之如先农可也诏礼官详考摄祭故事以闻乃请于东郊择地设坛取汉制以春桑生之义坛髙五尺方二丈四出陛陛广五尺一壝祀礼如中祠遣太常光禄卿奉祀祝辞以先农为凖奏可元丰四年详定礼文所言唐月令注以先蚕为天驷按先蚕之义与先农先牧先炊一也开元礼享先蚕为瘗埳扵坛之壬地礼仪罗曰无燔柴之仪王泾郊祀録载祝文曰惟神肇兴蚕织则是始蚕之人明矣今坛在东郊熙宁祀仪又有燎坛则沿袭唐月令以为天驷误矣周礼后蚕于北郊以纯隂为尊请为坛北郊以享始蚕之人不设燎坛瘗埋以祭从之大观四年议礼局言开元礼享先蚕币以黒请从黒以合至隂之义政和元年扵坛侧度地筑公桑蚕室其亲蚕殿名曰无斁宣和元年皇后亲蚕扵延福宫扵宫筑采桑坛茧馆织室服用鞠衣　绍兴二年上谓辅臣曰宫中亦自育蚕欲知女工艰难俾毎事质俭五年上曰朕令宫中养蚕庻知稼穑艰难七年常博黄积厚请季春吉已日享先蚕从之十五年太常丞王湛请扵禁中行亲蚕之礼不果行　宋时扵延春阁两壁画农家蚕织甚详
　　亲蚕二
　　原织室　桑坛　蚕宫　茧馆　北郊　东苑　缥服华簪　分茧　均桑　一条　三洒【以上并详蚕一】　増服
　　青缥　载筐钩【详蚕一　晋礼志详蚕一】　幸蚕馆　置织室【见汉书详蚕一　东观汉记详蚕一】　亲蚕北郊　采桑东郭【周礼详蚕一列女传详蚕一】原三宫夫人时展北郊之礼　十畆桑柘尽趋南陌
　　之功　采帝女之桑爰求十畆　分后妃之茧遂布三宫　増女执懿筐　妇成祭服　占之五泰　准以三齐　缫三盆　脩六服　海人冰蚕　园客丝绪　神蚕之木　帝女之林　鸣鸠醉椹之朝　戴鵀降桑之日　鸳帷就列　鷩服斯临　翠盖参差　翟扇容裔【俱见玉海】
　　亲蚕三
　　増赋汉傅毅洛都赋曰桑宫茧馆区别有矩后率九嫔躬敕工女　原晋闵鸿亲蚕赋曰后课功以观匿均众寡而抽税令织綖于命妇供禘郊之旧制洪恩美而周普配春天之景福扬黼黻之竒藻播朱紫之艳色原颂魏韦诞皇后亲蚕颂曰于时明庻扇物鸟帑昏正躬耕帝借迈徳班令嘉柔桑之肇敷思郊庙之至敬命皇后以亲蚕俾躬桑于外坰考时日于巫咸诏大卜以献祯御坤徳之大辂翳翠葆以扬旌尔乃皇英参乗涂山奉舆总姜任于后陈载樊卫于贰车千乗隐其雷动万粲以星敷启前路于三官命尤而清衢游青虬于左角歩素螭于右隅登崇坛而正位觌休气于朝阳歩雕辇而下降手柔条于公桑嫔妾肃以莅事职蚕植而承筐供副袆之六服昭孝敬于蒸尝盛华礼于中宁神化驰于八方乃延羣妾宴赐于前降至贵以逮下布恺悌之渥恩礼仪僃序巾车回辕班中黄之禁财散束帛之戋戋神泽沛以雨施洪恩布于膴原同硕庆于生民发三灵之永欢苞繁祜于万国卷福厘以言旋美休祚于亿载岂百世之曾元
　　増文晋左芬文曰亦既青阳鸣鸠告时躬执桑曲率导媵姬脩成蚕簇分茧理丝女工是察祭服是治祗奉宗庙永言孝思















　　御定渊鉴函卷一百五十七
　　钦定四库全书
　　御定渊鉴函卷一百五十八
　　礼仪部五【廵狩】
　　廵狩
　　原风俗通曰廵者循也狩者牧也道徳太平王者为天循行以牧人也恐逺近不同化幽隠有不得所者故自躬亲行之　礼记曰王者必制廵狩之礼何尊天重民也所以五年一廵狩何五嵗再闰天道大备王者恩亦当竟也所以至四岳者盛徳之山四方之中能兴云致雨　易观卦曰风行地上观先王以省方观民设敎三齐略记曰尧山在广固城西七里尧廵狩所登遂以为名山顶立祠祠邉有柏树枯而复生不知防代树也黄帝太一密推曰欲先知廵狩之年当视太一与天
　　目在四维之嵗法为廵狩　书舜典嵗二月东廵狩至于岱宗柴望秩于山川肆觐东后协时月正日同律度量衡修五礼五玉三帛二生一死贽如五噐卒乃复五
　　月南廵狩至于南岳如岱礼八月西廵狩至于西岳如初十有一月朔廵狩至于北岳如西礼归格于艺祖用特　白虎通曰廵狩所以四时出何当承宗庙故不逾也以夏之中月同律度得其中也　增礼周制十二年一廵狩天子将廵狩乎上帝宜乎社造乎祢职方氏先戒四方诸侯曰各修平乃守考乃职事无敢不敬戒国有大刑及王之所行先道率其属而廵戒令太驭掌犯较之礼土训氏夹王车而行以待王问九州形势山川所宜诵训氏亦夹王车以上古久逺之事以告王又掌道方慝以诏辟忌以知地俗乗金辂建大旂嵗二月东廵狩至于岱宗柴而望祀山川觐诸侯其方之诸侯先于境首待之所过山川则使祝宗先以三等璋瓒皆以黄金为鼻流酌郁鬯以礼神次乃校人杀黄驹以祭之每宿舍掌舍设梐枑再重其外则土方氏又设蕃篱既至方岳先问百年就见之若未满百年八十九十者路经其门则见之不然则否天子乃令太师采人歌謡赋诗以乐播而陈之以观人风俗以审其善恶命典市纳贾陈百物之贵贱以观人之所好恶又命典礼之官考校四时节气月之晦朔甲乙等日及气之律吕所用礼乐宫室车旗等制度君臣上下之衣服皆以王者所颁制度考校之诸侯封内有名山大川不举而祭之者为不敬不敬者君削其地有祭宗庙不顺昭穆者为不孝不孝者君绌以爵变礼易乐者为不从不从者君流革制度衣服者为畔畔者君讨有功徳于人者加地进律其诸侯待王之牢礼以一犊既黜陟诸侯乃与之相见于方岳之下筑坛与觐礼坛其坛外为土埒方三百歩开四门坛方九十六尺高四尺上为堂下为三等谓之三成成每等高一尺其堂置司盟之神位谓之方明　又外传曰普天之下莫非王土封建诸侯各守天子之地故廵行之夏殷五载一廵狩周制十二年一廵狩皆在仲月以至岳下燔柴告天廵狩之年四方诸侯先防岳之下以侯见　原左传曰天子非展义不廵狩注廵狩所以宣布徳义也　增左传僖公二十八年晋侯召王以诸侯见且使王狩仲尼曰以臣召君不可以训故书曰天王狩于河阳言非其地且明徳也　原帝王世纪曰舜东廵狩登南山观河渚受圗书褒赐羣臣增孔丛子曰古者天子将廵狩必告于祖祢命告羣
　　祀及社稷畿内名山大川七日而遍视牲及用币　原越絶书曰禹廵狩大越见耆老纳诗书审铨衡平斗斛蔡邕独断曰廵狩校猎还公卿以下陈雒阳都亭前
　　街上乘舆到公卿下拜天子下车公卿亲识顔色然后还宫古语曰在车则下惟此时施行　増穆王得骥温骊騄耳之驷西廵狩乐而忘归徐偃王作乱造父为穆王御长駈归周　史记秦始皇纪二十七年廵陇西北地出鸡头山过回中焉作信宫渭南治驰道　二十八年始皇东行郡县上邹峄山立石与鲁诸儒生议刻石颂秦功徳议封禅望祭山川之事乃遂上泰山立石封祠祀下风雨暴至休于树下因封其树为五大夫禅梁父刻所立石乃并渤海以东过黄腄穷成山登之罘立石颂秦徳焉而去南登琅邪大乐之留三月乃徙黔首三万户琅邪台下复十二嵗作琅邪台立石颂徳遣徐市发童男女入海求仙人还过彭城斋戒祷祠欲出周泗水使千人没水求之不得乃西南渡淮水之衡山南郡浮江至湘山祠自南郡由武闗归　原汉书武帝本纪元封元年行自云阳北厯上郡西河五原出长城登单于台至朔方临北河勒兵十八万旌旗千余里威震匈奴还登封泰山　增至于梁父防肃然行所廵至博奉高蛇丘厯城梁父民田租逋赋贷已除加年七十以上孤寡帛人二疋四县无出今年算行自泰山复廵海上至碣石自辽西歴北邉九原归于甘泉周万八千里云　原又元封五年南廵狩至于盛唐望祀虞舜于九疑自寻阳浮江亲射蛟江中获之舳舻千里薄枞阳而出作盛唐枞阳之歌　增后元元年诏曰朕郊见上帝廵于北邉见羣鹤留止以不罗网靡所获献荐于太畤光景并见其赦天下　通考后汉世祖建武十七年南廵狩　十八年西廵狩祠高庙遂有事十一陵立冯翊界进幸蒲阪祠后土　十九年九月南廵狩幸南阳进幸汝南南顿县舍置酒防赐吏人复南顿田租一嵗父老前叩头言曰皇考居此日久陛下识知寺舍每来辄加厚恩愿赐复十年帝曰天下重噐常恐不任日复一日安敢逺期十嵗乎吏人又言陛下实惜之何言谦也帝大笑复增一嵗　二十年东廵狩　明帝永平二年西廵狩幸长安祠高庙遂有事于十一陵歴览馆邑防郡县吏劳赐作乐　十年南廵狩幸南阳祠章陵日北至又祠旧宅礼毕召校官弟子作雅乐奏鹿鸣帝自御埙箎和之以娱嘉賔还幸南顿劳享三老官属十五年东廵狩幸孔子宅祠仲尼及七十二弟子亲御讲堂命皇太子诸王説经　章帝建初七年西廵狩每所到幸辄防郡县吏人劳赐作乐十一月诏劳赐河东守令掾以下　元和元年南廵狩诏所经道上郡县无得设储跱命司空自将徒支柱桥梁有遣使奉迎探知起居二千石当坐其赐鳏寡孤独不能自存者粟人五斛十一月还宫赐从者各有差　原二年二月东廵狩使使者祠唐尧于成阳灵台【注成阳县东南有尧母祠墓】辛未幸泰山柴告岱宗有黄鹄三十从西南来翺翔升降进幸奉髙宗祀五帝于汶上明堂　増三年正月北廵狩告常山魏郡清河钜鹿平原东平郡太守相曰朕惟廵狩之制以宣声敎考同遐迩解释结寃也今四国无政不用其良驾言出游欲亲知其剧易前祀园陵遂望祀华霍东柴岱宗为人祈福今将礼常山遂徂北土歴魏郡经平原升践隄防询访耆老咸曰徃者汴门未作深者成渊浅则泥涂追维先帝勤人之徳底绩逺图复禹业圣迹滂流至于海表不克堂构朕甚惭焉月令孟春善相丘陵土地所宜今肥田尚多未有垦辟其悉以赋贫民给与粮种务尽地力勿令游手所过县邑聼半入今年田租以劝农民之劳乙丑敕侍御史司空曰方春所过毋得有所伐杀车可以引避引避之騑马可辍解辍解之诗云敦彼行苇牛羊勿践履礼人君伐一草木不时谓之不孝俗知顺人莫知顺天其明称朕意　和帝永和十五年南廵狩赐所过二千石长吏以下三老官属及民百年者钱布各有差幸章陵祠旧宅　魏明帝凡三东廵狩所过存问高年恤疾苦或赐谷帛　宋书礼志曰古者天子廵狩之礼布在方册至秦汉廵幸或以厌望气之祥或以希神仙之应烦扰之役多非旧典惟汉诸帝颇有古体焉魏文帝值三分初创方隅事多皇舆亟动略无宁嵗葢应时之务又非旧章也明帝东廵所过存问高年恤人疾苦或赐谷布有古廵幸之风焉　宋文帝元嘉四年东廵狩至于丹徒告觐园陵享防父老旧勲于行宫加赐衣裳币帛蠲租原刑战亡之家单孤并随宜隠卹二十六年东廵幸至京城并谒二陵防旧京故老万人劳享赉发赦蠲徭役　后魏文成帝和平元年东廵狩歴峤山祀黄帝辽西遥祀医无闾山遂縁海幸冀州北至中山过恒岳礼其神而反明年南廵过石门遣使者用玉璧牲牢礼常岳　原挚虞新礼仪曰魏氏无廵狩故事新礼则廵狩方岳柴望告至设壝诸侯之觐者乃贽皆如仪而不建旗臣虞谨按觐礼天子各建其旗旗章所以殊爵命视等威也诗称君子至止言观其旗宜定新礼建旗如旧　增隋炀帝大业元年诏曰聼采舆颂谋及庶民故能审刑政之得失今将廵歴淮海观省风俗　唐太宗贞观元年三月幸九成宫冬幸洛阳　十二年幸河北观底柱因令勒铭于上以陈盛徳　开元礼皇帝廵狩仪将廵狩所司承制先颁告于东方诸州曰皇帝二月东廵狩各脩平乃守考乃职事无敢不敬戒国有大刑驾将发告圆丘宗庙社稷皆如别仪皇帝出宫大备卤簿皆如常仪軷于国门祭所过山川如亲征之礼所经州县刺史县令先待于境通事舍人承制问百年古先帝王名臣烈士皆州县致祭燔柴告至将告将作先于太山下脩圜坛四出陛前告三日尚舍直长施大次于外壝东门之内设宫悬乐燎坛之制前一日皇帝清斋于行宫应告之官皆于告所清斋一日近侍之官应后升者及从告羣官诸方客使皆于其所俱清斋一宿诸卫令其属晡后一刻各以其方噐服守衞壝门盥太乐工人俱清斋一宿奉礼设御位于坛之东南西向设告官司徒执事者御史奉礼赞者协律郎太乐令望燎位东方诸州刺史县令介公酅公文武九品以上官西方北方蕃客等位并如上幸圆丘仪设告官以下门外位于东西壝门之外道南皆如设次之式郊社令帅府史一人及斋郎以罇坫罍洗篚幂入设于位并如上仪执罇罍篚幂者各位于罇罍篚幂之后告日未明十五刻太官令帅宰人烹牲于厨未明四刻太史令郊社令各服其服升设昊天上帝神座于坛上北方南向席以槀秸设高祖神尧皇帝神座于东方西向席以莞设神位各于座首未明三刻诸告官以下各服其服郊社令良醖令各帅其属入实罇罍及玉太祝以玉帛置于篚太宫令帅进者实诸笾豆簠簋等皆设于幔内未明三刻奉礼帅賛者先入就位賛引引御史太祝以下入行埽除如常仪讫各就位皇帝服衮冕乗辂行宫奏请进发内外噐服如常仪驾将至谒者賛引各引告官通事舍人引从告羣官东方刺史县令诸方客使俱就门外位驾至大次门外回辂南向初皇帝既升奠玉币太官令帅进者诸太祝迎引于坛上各设于神座前设讫谒者引司徒以下降自东陛复位诸太祝各还罇所太常卿引皇帝诣罍洗乐止讫兴皇帝再拜初读祝文讫乐作太祝进奠板于神座还罇所皇帝拜讫乐止太常卿引皇帝进天帝座前北向立乐作太祝各以爵酌福酒谒者引司徒降复位太祝各进彻豆还罇所奉礼曰赐胙銮驾还行宫皇帝既还大次侍中版奏请解严皇帝改服通天冠绛纱袍乗辂奏请还宫如常仪　宋太祖皇帝建隆初平潞阳二叛开寳二年至太原皆以师行供顿从俭约故不备廵幸之仪　景徳四年幸西京朝诸侯命知杂御史王济等籍所过父老及繋囚逋负官物人仍察民间疾苦每日引逋欠人及禁囚等对于行在多蠲免原释父老赐茶帛绫袍其贡香药名马召对抚慰赐之金帛太中祥符元年诏许羣臣请封禅令太山路葺行宫不得侵民户田苖及人马损践苖稼有司言准礼廵狩有燔柴告至皇帝亲行事即不载有司摄事之文车驾至太山合行告至望令太尉以酒脯币帛于山下坛告至奏可又诏给事中张秉等管勾所经州县父老诣行在者送门引对赐以酒食州县见禁囚具所犯以闻又诏以御史中丞王嗣宗摄御史大夫为考制度使左正言知制诰周起摄中丞为副使所经州县采访民间不便事并市物之价车服权衡度量不如法则者举仪制禁之有竒才异行隠沦不仕者与所属长吏询求论荐鳏寡惸独不能自存者重加赈恤官吏政迹尤异民受其惠及不守廉隅昩于政理者孝子顺孙义夫节妇为乡里所称者并条析以闻官吏知民间利病者亦为録奏有司言澶州城门卑下不容大辇请彻门而出上虑烦劳不许诏由城外而过他所皆然又诏扈从人宿顿所无得壊民舍什物树木违者重寘其罪为朝觐坛于奉高宫之南方九丈六尺高九尺四出陛其南两陛设衞仗宫悬于坛中书门下文武百官皇亲诸军将校四方朝贡使举人蕃客父老僧道皆在列设袭文宣公位于文官三品之下邻州长史悉集上服衮御夀昌幄殿受朝贺大赦天下遂幸兖州赐从官待制以上宗室将军辟寒丸紫花葺绵细窄袍三毕设祀汾隂悉如东封之制八月有司言祠宇之旁难行觐礼望俟至河中府朝觐经度制置使陈尧叟等言寳行宫之前可以设坛诏如尧叟等言　明永乐六年定制一诏告天下诸司及各处镇守总兵官知防一礼部预行各处凡有重事并四夷来朝俱达行在所仍具本启闻其余事务啓奏俱达京师啓闻施行事有疑碍者在京合该衙门具奏取自上裁凡进拜表笺表文达行在所笺文达京师一礼部预行经过所在军民衙门俟车驾至官吏生员耆老朝见及预行北京畿内文武衙门令掌印官俟车驾至朝见一祭祀车驾将发奏告天地社稷太庙孝陵祭大江旗纛等神軷祭于天门其经过处所滁州遣官祭滁阳王泗州遣官祭祖陵鳯阳祭皇陵祭淮阙里遣官祭先师孔子望祭太山縁途古先圣贤忠臣烈士祠坟礼部预期奏闻遣官致祭将至北京境上设坛祭北京山川等神车驾至北京奏告天地祭告境内山川等神一扈从在京马歩军五万人一车驾至北京宴文武羣臣耆老赐官员人等及命妇钞其尝守城命妇论次行赏一恭遇万夀圣节公侯驸马伯文武四品以上近侍官及监察御史预宴五品以下办事官监生秀才吏典军民工匠人等依例赐钞一锭一扈从官员有牙牌者随身悬带以凭闗防出入一经过郡县分遣廷臣考覈守令贤否即加黜陟分令给事中监察御史存问高年赐币帛酒一经过鳯阳陵户及亲戚人赐钞六锭耆老迎见者人钞三锭泗州陵户亲戚耆老迎见者赏如之
　　廵狩二
　　原省方　述职【俱详廵一】　观风　展义【详廵一】　布徳　设敎【详廵一】　考职　赋政【上详廵一　崔骃北廵颂禋洁享祀歆尝百神爰始赋政授务于人】　陈诗　观礼【上详廵一　张衡廵狩诰帝将狩于岱岳乙酉观礼于鲁而休齐焉】风行　雨施【上详廵一　崔骃南廵颂惟休蒸之鸿徳允天覆而无遗壮云行之博惠淑雨施于庶黎】　天动　神行【崔骃东廵颂三军霆激羽火烈天动雷震隠隠辚辚　又北廵颂雍容清庙谧尔无虞垂拱穆穆神行化驰】　四维　五载【俱详廵一】　祀四岳　柴三辰【上详廵一　下见马融东廵颂】　廵东作　秩西成【崔骃北廵颂登中山天帝观神农将省阳谷相天功廵东作　又西廵颂惟秋谷既登上将省敛平秩西成廵畿于西郊因斯万物凝徳缓俗昔既春游今乃秋豫】　审铨衡　同律度【并详廵一】　祀五帝　禋六宗【上详廵一　下详马融颂】　备天官　运法驾【上见班固东廵颂　下见南廵颂】　脩五礼　问百年【并详廵一】　宣声敎　抚黎元【上详后汉章帝廵幸诏见廵一　宋孝武廵幸赈恤诏夫足践目见实尊天命甿俗未同其化幽隠不得其所故降省风俗躬抚黎元】　同遐迩　察风俗【上详宣声敎　宋孝武帝廵狩省风俗诏朕奄一天下当沿时省方观察风俗外详考旧典以副侧席之懐也】　嵗习　时廵【左传嵗习其祥祥习则行注五年五卜皆吉则行　下见虞书详廵一】　乗龙　膳犊【展帝功乗六龙　礼天子适诸侯诸侯膳以犊贵诚也】　卜征　示礼【左传曰先王卜征五年注先廵五年而卜吉凶也征廵狩也　成有岐阳之搜穆有岐山之会皆示诸侯礼也】　习礼　展功【又曰诸侯有王王有廵狩以大习习之注大习朝会之礼　下详乗龙注】　顺动　伪游【将顺其动无逆于时汉高祖伪游云梦擒韩信】　抚万　视三老【书成王抚万廵侯甸　毎廵狩皆】
　　【嵗视三老三公致仕之老明其三徳三徳者至徳孝徳敏徳也】　设梐枑　共人门【周礼掌舍掌王之会同之舍设梐枑再重注梐枑行马也　又云无宫则共人门】　设辕设旌省耕省敛【又曰设车宫辕门为帷宫则设旌门】　增中四时出　十二嵗廵【上见白虎通详廵一　周礼夏官大行人王之所以抚国诸侯者嵗徧存三嵗徧□五嵗徧省七嵗属象胥谕言语协辞命九嵗属瞽史谕书名聼声音十有一嵗达瑞节同度量成牢礼同数噐脩法则十有二嵗王廵狩殷国】　观河受图　浮江射蛟【见帝王世纪详廵一见汉书详廵一】旗建天子　树封大夫【见挚虞新礼仪详廵一　见秦纪详廵一】　羣鹤
　　留止　黄鹄翺翔【见汉武纪详廵一昆汉章纪详廵一】　尧山立祠　都亭下车【见三齐略记详廵一见蔡邕独防详廵一】　原上顺天时　旁求人瘼　西成之望既登　东廵之礼斯备　述畿以省方　观仁风而展义　明黜陟之分则有廵功　崇望秩之仪是称展义
　　廵狩三
　　原诗宋范蔚宗乐游应诏诗曰轩驾时未肃文囿降照临流云起行葢晨风引銮音　梁沈约侍游方山应诏诗曰清汉夜昭晳扶桑晓陆离发歌枞阳下建羽朝夕池枞金浮水若声跸映山祗一霑九霄露藜藿终自知北齐袁奭从驾游山诗曰天游响仙跸春望动神衷
　　涧水含初溜山花发早藂玊舆明淑景珠旗转瑞风平原与上路佳气逺葱葱　周明帝还旧宫诗曰玊烛调秋气金舆歴旧宫还如过白水更似入新丰秋潭渍晩菊寒井落疏桐举杯延故老今闻歌大风　隋炀帝还京师诗曰东都礼仪举西京冠葢归是月春之季花栁相依依云跸清驰道雕辇御晨晖嘹亮铙笳奏葳蕤旌斾飞后乗趋文雅前驱励武威　李徳林从驾廵游诗曰大夏尧遗俗汾河汉豫游今随龙驾往还属雁飞秋天行肃辇路日御翼华辀朝乘六气辇夕动七星游谷静禽多思风髙松易秋逺林才有色遥水漫无流京华佳丽所目极与云浮但覩凌霄观讵见望仙楼鏁门皆秀发鸳池尽学优待君草封禅东山观射牛　又从驾还京诗曰至仁文教逺惟圣武功宣太师观六义诸侯问百年元览时乘隙训旅次山川镇象屯休气华葢翼飞烟鼔奏千人响旗动七星连峻岭戈回日髙峯马煦天姑射神游罢萧闗猎旋更待东山上看君廵狩篇薛道衡从驾天池应诏诗曰上圣家寰宇威略振邉
　　陲八维穷眺览千里曵旌旗驾鼋临碧海控骥践瑶池曲浦腾烟雾深浪骇鲸螭　又从驾幸晋阳诗曰省方遵往册游豫叶前经金吾朝戒道校尉晩廵营重峦下飞絶浦度连旌涧水寒逾咽松风逺更清方观翠华反簮笔上云亭　虞茂奉和幸太原辇上作应诏诗曰唐廵光帝则夏豫穆宸仪珠旗扬翼鳯玊兽俨丹螭流吹和春鸟交弄拂花枝　虞世南和幸江都诗曰南国行周化稽山秘夏图百王岂殊轨千载协前谟肆觐遵时豫顺动恱来苏安流进画舳戒道翼金吾龙旂焕辰象鳯吹溢川涂封唐昔敷锡分陜被荆吴沐道咸知让慕义久成都冬律初飞管阳鸟正衔芦严飚肃林薄暧景澹江湖鸿私浃幽逺厚泽润凋枯虞琴起歌咏汉筑动巴歈多幸霑行苇无庸散樗　又和至夀春应令诗曰瑶山盛风乐南皮务逸游如何事廵抚民瘼谅斯求文鹤扬轻葢苍龙饰桂舟泛沫萦沙屿寒澌拥急流路指八仙馆途经百尺楼眷言昔游践回驾且淹留后车喧鳯吹前旌映防旒龙骖驻六马飞阁上三休调谐金石奏欢洽羽觞浮天文徒可仰何以厠琳璆　虞世基和幸江都诗曰廵游光帝典征吉乃先天泽国翔宸驾水府泛楼船七萃荣长薄三翼亘通川夙兴大昕始求衣昩旦前澄澜浮晓色遥林卷宿烟晨霞稍含景落月渐囘塘响歌吹极浦望旌旃方陪觐东后登封禅肃然　唐太宗重幸武功诗曰代马依朔吹惊禽愁昔藂况兹承眷徳懐旧感深衷积善欣余庆畅武悦成功垂衣天下治端拱车书同白水廵前迹丹陵幸旧宫列筵欢故老髙宴聚新丰驻跸抚田畯回舆访牧童瑞气萦丹阙祥烟散碧空孤屿含霜白遥山带日红于焉欢击筑以咏南风　上官仪和过旧宅应诏诗曰石闗清晩夏旋舆御早秋神麾飏珠雨仙吹响飞流沛水祥云泛宛郊瑞气浮大风凝汉筑藂烟入舜球翠梧临鳯邸滋兰带鹤舟偃伯歌元化扈跸颂王游遗簮谬昭奨珥笔荷恩休
　　原赋汉扬雄甘泉赋曰孝成帝时客有荐雄文似相如者上方祀甘泉泰畤雄从上甘泉故述斯赋惟汉十世将郊上元乃命羣僚星陈而天行诏招揺与太隂兮伏钩陈使当兵八神奔而警跸兮飞防葺而走陆梁焱骇云迅奋以方攘半散照烂粲以成章于是帅尔隂闭霅然阳开流星旄以电烛兮咸翠葢而鸾旗凌髙衍之嵱嵷兮超纡谲之清澄据軨轩而周流兮忽軮轧而无垠翠玊树之青葱兮璧马犀之瞵防厯倒景而絶飞梁兮浮蠛蠓而撇天曵红采之流离兮飏翠气之宛延排玊户而飏金铺兮发兰蕙与芎防靡薜荔而为席兮折琼枝以为芳吸青云之流瑕兮饮若木之露英集乎礼神之囿登乎颂祗之堂攀璇玑而下视兮行游目乎三危玊女亡所眺其清矑兮宓妃曾不得施其娥眉于是钦祡宗祈燎薫皇天樵蒸焜上配藜四施巫咸兮叫帝阍开天庭兮延羣神于是事毕功回车而归度三峦兮偈棠梨天阃决兮地垠开八荒协兮万国谐登长平兮雷鼔礚天声起兮勇士厉云飞扬兮雨霶霈于胥徳兮丽万世乱曰崇崇圜丘隆隠天兮增宫参差骈嵯峨兮上天之縡杳旭卉兮圣皇穆穆信厥对兮来祗郊禋神所依兮辉光燿降厥福兮子子孙孙长无极兮又幸河东赋曰其三月将祭后土上乃率羣臣横大河凑汾隂既祭毕登歴观陟西岳以望八荒迹殷周之墟眇然以思唐虞之风雄以为临川羡鱼不如归而结网还上河东赋以劝焉其辞曰伊年暮春将瘗后土礼灵祗谒汾隂于东郊乃抚翠鳯之驾驰先景之乗棹奔星之流旃彏天狼之威弧奋电鞭骖雷辎鸣洪钟建五旂羲和司日顔伦奉舆乐往昔之遗风兮喜虞舜之所耕瞰帝唐之嵩髙兮眽隆周之大宁叱风伯于南北兮呵雨师于西东参天地而独立兮廓荡荡其无双
　　原颂后汉班固东廵颂曰窃见廵狩岱宗柴望山虞崇祀明堂上稽帝尧中述世宗遵奉世祖礼仪僃具动自圣心是以明神屡应休徴乃降不胜狂简之情谨上岱宗颂一篇曰若稽古在汉廸哲聿脩厥徳宪章丕烈翿六龙较五辂齐百僚陶质素命南重以司厯厥中月之六辰僃天官之列卫盛舆服而东廵　又南廵颂曰惟汉再受命系叶十一协景和则天经郊髙宗光六幽通神明既禘祖于西都又将祫于南庭是时圣上运天官之法驾建日月之旃旌　后汉崔骃东廵颂曰伊汉中兴三叶于皇维烈允廸厥伦纉王命汉勲矩坤度以范物防干则以陶钧于是考上帝以质中总列宿于北辰开太防敞禁庭延儒林以咨询岱岳之事于时典司耆耉载华抱实徴尔而造曰盛乎大汉世增其徳惟是岳礼久而不脩此神人之所庆幸海内之所想思颂有乔山之征典有徂岳之廵时迈其民斯攸勤不亦宜哉乃命太仆训六驺闲路马戒师徒于是乘舆登天灵之威路驾太乙之象车升九龙之华旗建翠霓之旌旄裒胡耉之元老赏孝行之畯农　马融东廵颂曰允廸在昔绍列陶唐殷天衷克揺光若时则运琼衡敷六典经八成肆乎上帝实柴乎三辰禋祀乎六宗祗燎乎羣神遂发号羣司申戒百工卜筮称吉蓍袭从南征有时冯相告祥清夷道而后行曜四国而扬光展圣义于廵狩喜圻畤而咏八荒指宗岳以为期固岱神之所望散齐既毕越异良辰棫槱增构烈火燔燃晖光四焱烂薄天萧香肆升青烟习云珪璋峩峩牺牲洁纯鬰鬯宗彛明水元尊空桑孤竹咸池云门六八匝变神祗并存
　　原诰后汉张衡东廵诰曰惟二月初吉帝将狩于岱岳展义省方观民设教丙寅朏率羣賔僃法驾以祖于东门届于灵宫是日也有鳯双集于台壬辰祀上帝于明堂帝曰咨予不材为天地主栗栗翘翘百僚万防心之谓矣孰朕之劳上帝有灵不替朕命诞敢不祗承凡庶与祭于坛墠之位者曰懐尔君实愿先帝载厥大宗以左右朕躬羣臣曰帝道横被旁行海表一人有韪万民赖之从廵助祭者兹惟嘉瑞乃歌曰皇皇者鳯通元知时萃于山趾与帝邀期吉事有祥惟汉之祺帝曰朕不敢当亦不敢蔽天之吉命



　　御定渊鉴函卷一百五十八
&lt;子部,类书类,御定渊鉴类函&gt;
　　钦定四库全书
　　御定渊鉴函卷一百五十九
　　礼仪部六【封禅　搜狩　示仁附非礼附　禽荒附】
　　封禅一
　　原礼记曰昔先王因天事天因地事地因名山升中于天【中成也祭天告以成功也】　诗曰于皇时周陟其髙山　白虎通曰天以髙为尊地以厚为德故増太山之髙以效天附梁父之厚以报地　又曰易姓而起必升封太山何报告之义也　又曰或曰封者金泥银防或曰石泥金绳封之以印玺　帝王世纪曰黄帝得宝鼎兴封禅有景云之瑞故以云纪官为云师　史记曰齐桓公欲封禅管仲曰古封太山禅梁父七十二家夷吾所记十有一焉无怀氏封太山禅云云颛顼封太山禅云云神农封太山禅云云炎帝封太山禅云云黄帝封太山禅亭亭帝喾封太山禅云云尧封泰山禅云云舜封泰山禅云云禹封泰山禅防稽汤封泰山禅云云周成王封太山
　　禅社首皆受命然后得封禅古之封禅鄗上之黍北里之禾所以为盛江淮之间一茅三脊所以为借东海致比目之鱼西海致比翼之鸟然后有不召而自至者十有五焉　又曰秦始皇既并天下即帝位征齐鲁儒生博士七十人至泰山下议曰古者封禅爲蒲车恶伤山之土石草木始皇上泰山立石颂始皇德明其得封也封藏皆秘世不得而记也始皇上泰山中坂遇风雨休于树下诸儒生讥之　又曰封禅则不死黄帝是也乙卯命侍中儒者皮弁荐绅射牛行事封太山如郊太一礼　又曰纵逺方竒兽蜚禽及白雉以加礼皆至泰山其夜若有光昼有白云起封中　汉书曰元封元年四月癸卯上还登封泰山孟康注云王者功成治定告成于天刻石纪号有金防石函金泥玉检之封　増其秋有星孛于东井后十余日有星孛于三能【能读曰台】望气王朔言候独见填星出如瓜食顷复入有司皆曰陛下建汉家封禅天其报徳星云　二年夏旱公孙卿曰黄帝时封则天旱干封三年上乃下诏天旱意干封乎　原汉书曰倪寛对防云其封泰山禅梁父昭姓考功此帝王之盛节　増光武建武三十年羣臣上言宜封禅诏曰即位三十年百姓怨气满腹吾谁欺欺天乎曽谓泰山不如林放何污七十二代之编录桓公欲封管仲非之若郡县逺遣吏上寿盛称虚美必髠兼令屯田从此羣臣不敢复言　原续汉书曰建武三十二年上许梁松等奏乃求元封时故事议封禅所施用有司奏当刻玉玺一枚方寸三分玉版方五寸　又曰上以用石功难又欲及二月封故诏梁松欲因故封石空检更加封而已松上疏争之以为承天之敬尤宜章明奉圗书之瑞尤宜明着今因旧封窜寄玉牒故石下恐非重受命之义　又曰御辇升山日中后到山上即位于坛南北面帝升坛尚书令奉玉牒检皇帝以寸三分玺亲封之汉官仪曰封禅泰山就武帝封处累其石发坛置玉
　　牒书封石此中复封石检　又曰泰山东名曰日观日观者鸡一鸣时见日始出北有石室坛南有盘中有玉龟南胁神泉饮之极清美　又曰建武三十二年东巡狩正月二十八日发洛阳宫二月九日到鲁十二日宿奉髙十五始斋十九日之山虞国家居亭百官布野此日上山云气成宫阙百姓皆见　封禅仪注曰持礼凡三十人上发坛上十石函【一作防】盖尚书令北向跪藏玉牒毕持礼覆石函尚书令封上十石检亦纒以金绳泥杂用四方土各依其色　増文献通考魏明帝时中防军蒋济请封禅帝虽拒济议而实使髙堂隆草封禅仪以天下未一不欲便行大礼防髙堂隆卒不行　原吴志曰孙皓天玺元年阳羡山有石室所在表为天瑞乃遣兼司徒董朝兼太常周处封禅国山明年改元大赦以协石文　王隐晋书曰武帝时有司奏晋德隆茂光被四表吴防既平六合为一宜勅封岳以彰圣德诏曰此盛德之事非所议也　増宋文帝在位长久有意封禅诏学士山谦之草具仪注属魏师南逼其意乃息孝武大明元年太宰江夏王义恭表三请帝以文轨未一不从　原宋书江夏王义恭表云雕气降雰于宫榭珍露呈味于禁林宜其脩封泰山瘗玉岱趾　増宋书礼志曰永光三年髙祖将扫戎狄浑一天宇防计洛阳秩礼名岳羣臣且相谓曰须王振旅饮至陇朔无尘当议奏封禅脩升中之礼缙绅文者或曰宜然自汉光武登封之后斯絶矣　孙言宋书曰袁淑为吏部郎太祖元嘉二十六年大举北讨淑侍坐从容曰盛王令典废坏永久今当鸣銮中岳疾卷赵魏检玉岱宗今其时也臣逢千载之防愿上封禅书一篇使声齐七十二代帝曰盛德之事何足以当之　文献通考梁武帝天监中有请封防稽禅国山者帝命诸儒草封禅仪欲行之著作郎许懋建议曰舜柴岱宗是为巡狩而郑引孝经钩命决云封于泰山考绩燔燎禅于梁甫刻石纪号此纬书曲説七十二君燧人之前世质民淳安得泥金检玉结绳而治安得镌文告成妄亦甚矣若圣主不须封禅若凡主不应封禅秦始皇尝封泰山孙皓尝封国山皆由主好名于上而臣阿防于下非盛德之事不可为法也上嘉纳之因推演懋议称制防以答请者由是遂止隋文帝开皇九年平陈朝野皆请封禅诏曰岂可命一将军除一小国遐迩注意便谓太平以薄德而封名山用虚言而干上帝非朕攸闻今后言及封禅宜即禁絶十四年晋王广帅百官抗表固请封禅帝令牛等
　　创定仪注旣成帝视之曰兹事体大朕何德以堪之但当东巡因致祭泰山耳　唐太宗贞观初羣臣并请封禅惟魏征以为不可太宗曰朕欲卿极言之岂功不髙耶德不厚耶彛翟不慕耶嘉瑞不至耶年谷不登耶何谓而不可对曰陛下功则髙矣而民未懐惠德则厚矣而泽未滂流诸夏虽安矣未足以供事逺彞慕义矣无以供其求符瑞虽臻罻罗犹密积歳丰稔仓廪尚虚此臣所以窃为未可臣未能逺比且借喻于人今有人十年长患疗治且愈皮骨仅存便欲使米一石日行百里必不可得隋氏之乱非止十年陛下为之良医除去疾苦虽已乂安未甚充实告成天地臣窃有疑且陛下东封万国咸萃要荒之外莫不奔走今伊洛已东曁于海岱藿莽巨浸茫茫千里人烟断絶鸡犬不闻道路萧条进退间阻岂可引彼彞翟示以虚弱竭财以赏未厌逺人之望加年给复不偿百姓之劳或遇水旱之灾风雨之变庸夫横议悔不可追岂独臣之恳言亦有舆人之诵太宗不能夺于是乃止焉　又曰贞观六年文武百官以初平突厥盛德被于海内又年谷累登表封泰山太宗谓侍臣曰朕每见众议以封禅为盛事劝朕行之如朕夲心但使天下太平家给人足虽阙封禅之礼亦可以比德于尧舜昔始皇为合天心自称皇帝登封岱宗奢侈自矜汉文竟不登封而躬行节俭刑措不用今皆称始皇暴虐之主汉文为有德之君以此言之无假封禅　髙宗干封元年封泰山为圎坛山南四里如圜丘三壝坛上饰以青四方如其色号封祀坛玉防三以玉为简长一尺二寸广一寸二分厚三分刻以金文玉匮一长一尺三寸以藏上帝之册金匮二以藏配帝之册纒以金绳五周金泥玉玺玺方一寸二分又如受命玺石防以方石再累皆方五尺厚一尺刻方其中以容玉匮防旁施检刻深三寸三分阔一尺当绳刻深三分阔一寸五分石检十枚以检石防皆长三尺阔一尺厚七分印齿二道皆深四寸当玺方五寸当绳阔一寸五分检立于防旁南方北方皆三东方西方皆二去防隅皆一尺防纒以金绳五周封以石泥距石十二分距防隅皆再累皆阔二尺长一丈斜刻其首令与防隅相应又为坛于山上广五丈髙九尺四出陛一壝号登封坛玉检玉牒石防石距玉匮石检皆如之为降禅坛于社首山上八隅一成八陛如方丘三壝上饰以黄四方如其色其余皆如登封其议略定而天子诏曰古今之制文质不同今封禅以玉牒金绳而瓦尊匏爵秸席宜改从文于是昊天上帝褥以苍地祗褥以黄配褥皆以紫而尊爵亦更焉是歳正月天子祀昊天上帝于山下之封祀坛以髙祖太宗配如圜丘之礼亲封玉册置石防聚五色土封之径一丈二尺髙九尺已事升山明日又封玉册于登封坛又明日祀皇地祗于社首山之降禅坛如方丘之礼以太穆皇后文德皇后配而以皇后武氏为亚献越国太妃燕氏为终献率六宫以登其帷帟皆锦绣羣臣瞻望多窃笑之又明日御朝觐坛以朝羣臣如元日之礼乃诏立登封降禅朝觐之碑名封禅坛曰舞鹤台登封坛曰万歳台降禅坛曰景云台以纪瑞焉　明皇开元十二年四方治定歳屡丰稔羣臣多言封禅张説又固请乃下制以十三年有事于泰山于是説与徐坚等刊定仪注立圎台于山上广五丈髙九尺土色各依其方又于圎台上起方坛广一丈二尺髙九尺其坛台四面为一阶又积柴为燎坛于圎台之东南量地之宜柴髙一丈二尺方一丈开上南出户六尺又为圎坛于山下三成十二阶如圎丘之制又积柴于坛南为燎坛于山上又为玉册金匮石防皆如髙宗之制明皇初以谓升中于崇山精享也不可喧哗欲使亚献以下皆行礼山下坛名礼官讲议学士贺知章等言夫昊天上帝君也五方精帝臣也陛下享君于上羣臣祀臣于下可谓变礼之中然礼成于三亚终之献不可异也于是三献皆升山而五方帝及诸臣皆祭山下坛明皇问前世何为秘玉牒知章曰玉牒以通意于天前代或祈长年希神仙防尚微密故外莫知帝曰朕今为民祈福无以秘为即出玉牒以示百寮其词曰有唐嗣天子臣某敢昭告于昊天上帝天啓李氏运兴土德髙祖太宗受命立极髙宗升中六合殷盛中宗绍复继体不定上命眷祐锡臣忠武底绥内艰推戴圣父恭承大宝十有三年敬若天意四海晏然封祀岱岳谢成于天子孙百禄苍生受福　宋太宗兴国八年泰山父老千余人诣阙请东封上谦让不允中外羣臣献歌颂称功徳请封禅者不可胜计雍熈元年羣臣三上表陈请诏以今年十一月有事于泰山寻以乾元文明二殿灾诏罢封禅　真宗祥符元年兖州父老吕良等千二百七十八人诣阙请封禅上曰此大事不可轻议知州邵晔又率属官及兖州进士孔谓等伏阙陈请宰相王旦率文武百官诸军将校州县官吏蕃夷僧道耆寿二万四千七十人诣东上閤门请封泰山诏不允又四表恳请乃诏以今年十月有事于泰山　九月朔诏审刑院开封府勿奏大辟案十月禁天下屠宰上自告庙即屏荤茹羣臣三上表以道涂寒沍请复常膳不许又令自进发至行礼前并禁乐有司请登封日圜台立黄麾仗至山下坛设权火将行礼然炬相属又出漆牌遣执杖者传付山下牌至公卿就位皇帝就望燎位山上传呼万歳下即举燎皇帝还大次解严又传呼而下祀官始退又社首瘗坎亦设权火三为准从之上遣司天以漏壶先设山之上下及以日晷覆校复于坛侧击板相应自太平顶天门黄岘岱岳观各以长竿揭笼灯下照参候不愆其节辛卯车驾发京师至郓州令从官衞士蔬食丁未次奉高宫戊申清斋于穆清殿诸司陞山人官给衣令祀日沐浴服之庚戌上服通天冠绛纱袍乗金辂备法驾至山门幄次改服鞾袍乗步辇登山卤簿仪衞列于山下黄麾仗衞士亲从卒自山阯盘道至太平顶两歩一人防绣相间树当道者令勿伐幄止以缯帛萦之路经峻隘上必降辇徒歩有司议益扶衞皆却之导从者或至疲顿而上辞气益庄至回马岭以天门斗峻给从官横板选亲从卒推引而上衞士皆给钉鞵上至衞幄召近臣观玉女泉及古碑前一夕山上大风裂帟幕迟明未已及上至天气温和纎罗不动祀官防馔习仪于圜台祥光瑞云交相辉映是夕山下罢警场辛亥设昊天上帝位于圜台奉天书于坐左太祖太宗并配西北侧申祖宗恭祀之意上服衮冕陞台奠献侍从导衞悉减去拂翟止于壝门笼烛前导亦彻之中书侍郎读玉牒文曰有宋嗣天子臣讳敢昭告于昊天上帝运啓大同惟宋受命太祖开阶功成治定太宗膺图重熈累盛粤惟冲人丕承列圣一纪于兹四隩来曁时和年丰羣生咸遂佥议大封聿申昭事躬陟乔岳对越上元祈福逮下侑神奉先天禄无疆灵休允迪万乗其昌允保纯锡令羣官享诸神于山下封祀坛上还次司天监跪奏庆云绕坛月有黄辉气宰臣率从官称贺即日还仗奉高宫壬子禅祭社首山如封祀之礼上至山下服鞾袍歩出大次侍臣言山路峻滑请乗歩辇上曰接神在迩敢不徒行五使等复固请终不许前夕阴晦风势劲猛不能燃烛及行事风顿止天宇澄霁烛焰凝然封石防讫紫气蒙坛法驾还奉高宫日轮五色云见鼓吹振作观者塞路懽呼动天地国朝以来四方所献珍禽竒兽悉纵于山下癸丑御朝觐坛大赦天下改干封县曰奉符配坐金匮廻日奉置太庙夲室上作登泰山谢天书述二圣功德铭初王钦若言唐高宗明皇二碑之东石壁南向平峭欲即崖成碑以勒圣制上曰朕之功徳故无所纪若须撰述不过谢上天敷祐叙祖宗盛美尔又诏王旦撰封祀坛颂王钦若撰社首坛颂陈尧叟撰朝觐坛颂改太平顶曰太平岭先是太山多阴翳雷雨及工徒陞山景气晴爽上之巡祭也往还四十七日未尝遇雨雪严冬之候景气怡和祥应纷委咸以为诚感昭格天意助顺之致也　文中子曰封禅非古也其秦汉之侈心乎太史公作封禅书则以为古受命帝王未尝不封禅且引管仲答齐桓之言以为古封禅七十二家自无怀氏至三代皆有之盖出于齐鲁陋儒之説诗书不载非事实也　原河图真纪曰王者封泰山禅梁父易姓奉度继兴崇功者七十二人　河图防昌符曰汉太兴之道在九代之王封于泰山刻石着纪禅于梁父退省考功　孝经钩命决曰封乎泰山考绩燔燎禅乎梁父刻石纪号垂度示典功平致敎　尚书中候曰昔古圣王功成道洽符瑞出乃封泰山今比目之鱼不至凤皇不臻未可以封郑康成注比目东方异气所生名鲽　増五经通义曰易姓而王太平必封泰山禅梁父何天命已为王使理羣生也或曰封以黄金为泥以银为绳经无明文以义説之所以止封岱泰山者五岳之长羣神之主故独封于泰山告太平于天报羣神之功也禅梁父者泰山之支属能配泰山之徳也　风俗通曰封禅必于岱宗者长万物之始阴阳交代触石而出肤寸而合不崇朝而遍雨天下惟泰山乎封禅之制石高丈二尺刻之曰事天以礼立身以义事父以孝成名以仁四夷八蛮咸贡其　又曰封泰山禅梁父説岱宗上有金箧玉防能知人年寿脩短武帝探得十八倒读曰八十其后果用耆长　桓谭新论曰泰山之上有刻石凡千八百余处而可识知者七十有二　袁淮正论曰封禅之言惟周官有王大封之文齐桓公欲封禅闻管仲言而止焚燎祭天皆王者之事非诸侯之所爲也是以学者疑焉后秦一主汉二君脩封禅之事其制为封土方丈余崇于泰山之上皆不见于经秦汉之事未可专信管仲云禹禅防稽告天则同祭地不得异也防稽而可禅四岳皆可封也夫洛阳者天地之所合嵩髙者六合之中也今处天地之中而告于嵩髙可也奚必于泰山　王婴古今通论曰泰山上为天门值户户为明堂圣帝受天官之宫也王者即位三十年功成治定则告成于天登封泰山刻石纪号　原太康地纪曰奉髙者以事东岳帝王禅代之处也故明堂在县南四里汉武立太坛于东山以登天下示増髙　司马相如封禅书曰业隆于襁褓崇冠乎二后揆厥所元终都攸卒未有殊尤絶迹可存于今然犹蹑梁父登泰山建昭号书尊名将袭旧六为七摅之无穷俾万世得激清流扬微波飞英声腾茂实【应劭注襁褓谓成王也二后文武也】　张华议曰海内归心符瑞之应备物之盛未有若今之富者正宜礼中岳封泰山发德号明至尊厚福庆笃黎民
　　封禅二
　　原承天　报地【并详封禅一】　降禅　升封【谢灵运泰山吟曰岱宗秀维岳崔崒刺云天登封瘗崇坛降禅藏肃然　下详封禅一】　建号　着纪【并详封禅一】加厚　増髙【见白虎通详封禅一】　封金　刻石　金防　石检金印　玉玺【以上并详封禅一】　三脊　六穗【史记天子独与侍中奉车】
　　【子侯上泰山亦有封其事皆禁明日下阴道丙辰禅泰山下阯东北肃然山如祭后土礼天子皆亲拜见衣上黄而尽用乐焉江淮间茅三脊为神借　司马相如封禅书导一茎六穗于庖注导择也一茎六穗谓择嘉禾之米于庖以供祭祀】　西鹣　东鲽【谢庄表请封禅奏曰江淮鄗上之使结轨于璧门西鹣北采之译相望于道路　下详封禅一】　检玉　泥金【并详封禅一】　探防　封检【并详封禅一】　石室　天关【并详封禅一】　日观　云关【并详封禅一】　合符　展采【汉书公孙曰黄帝封东岳泰山禅九山合符然后不死　司马相如封禅书因杂缙绅先生之略术使获曜日月之末光絶炎以展采错事犹兼正列其义而祓饰厥文】　尊名　盛节【并详封禅一】　秦雨　汉云【并详封禅一】　石盖　金绳【上见封禅仪注并详封禅一】　仙闾　天门【汉书上脩五年之礼而加禅祠石闾石闾者在泰山下阯南方方士言仙人闾也　汉官仪泰山下直上七十里至天门如从穴中窥天窓矣】　勒石　瘗玉【上见桓谭新论并详封禅一】　射牛　纵雉【并详封禅一】　方岳　圎坛【韦曜毛诗问答时迈之诗巡狩祭告方岳也郑注天子巡狩国至方岳之下而封禅下见续汉书详封禅一】　玉盘　石防　玉检　石泥　受符奉牒　事天【详封禅一】　礼地【史记封禅书上遂东巡海上还至奉髙上念诸儒及方士言封禅人人殊不经难施行天子至梁父礼祠地主】　报德【东观光武纪中元元年羣臣复奏言登封告成为民报德百王所同也】　告平【见五经通义详封禅一】　发德号　飞英声【已上并详封禅一】　扬仁风　腾茂实【张华封禅仪肇自生人则有后辟载化之数莫之能纪大德齐代挥扬仁风　下详封禅一】　防髙里【汉书武帝纪太初元年冬十月行幸泰山十一月甲子朔旦冬至祀上帝于明堂乙酉柏梁灾十二月防髙里伏俨注髙里山名在泰山下】登介丘【司马相如封禅书盖周跃鱼陨杭休之以燎微夫斯之为符也以登介丘不亦恧乎应劭注介大丘也言周以白鱼为瑞登太山封禅不亦慙乎】　接神仙【史记封禅书天子旣闻公孙卿及方士之言黄帝以上封禅皆致怪物与神通欲放黄帝以上接神仙人蓬莱士髙世比徳于九皇而颇采儒术以文之】　承灵瑞【祭祀志光武封泰山刻石碑文曰是月辛卯柴祭封泰山甲午禅于梁阴以承灵瑞以为兆民永兹一宇垂于后昆百寮从臣郡守师尹咸蒙祉福永永无极也】　广符瑞【司马相如封禅书天子沛然改容曰俞乎朕其试哉乃迁思囘虑总公卿之议询封禅之事诗大泽之博广符瑞之富孟康曰诗所以咏功德谓下四章之颂也】　污编录【典略建武三十年有司奏封禅诏曰灾异连仍日月薄蚀百姓怨叹而有事泰山污七十二代编录以羊皮杂貂裘何强顔耶】　名山望来【司马相如封禅书万物熈熈怀而慕思名山显位望君之来君乎君乎侯不迈哉】　设坛望幸【又陛下德侔往初功无与二休烈浃洽符瑞众变期应绍至不特创见意者泰山梁父设坛场望幸盖号以况荣上帝垂恩储祉将以庆成陛下谦让而弗发也孟康注意者言泰山梁父设坛场望圣帝往封禅纪号以表荣名也】　奉符行事【又夫脩德以锡符奉符以行事不为进越故圣王弗替而脩礼地只谒欵天神勒功中岳以彰至尊】　特牲告祠【续汉书祭祀志建武三十二年二月辛卯晨燎祭天于泰山下或曰泰山虽已从食于柴祭今亲升告功宜有礼祭于是使谒者以一牲特于祠泰山处告祠泰山如亲耕防刘先祠先农先虞故事】　岱宗为长【诗含神雾云五岳视三公岱宗爲之长封禅往焉】髙帝配天【汉官仪建武三十二年驾东巡二月二十二日祭日中到山礼毕羣臣称万歳有顷诏百官以次下明日问起居二十四日发至梁父九十里夕牲二十五日禅祭于梁阴以髙帝配天以髙后配地】必于岱宗【见风俗通详封禅一】　必于泰山【白虎通封禅所以必于泰山何万物】
　　【所交代之处也】　吉日刻玉【续汉书祭祀志以建武三十二年为中元元年复博奉髙嬴勿出元年租刍藁以吉日刻玉牒书函藏金匮玺印封也】　辛卯登封【汉官仪建武三十二年二月二十二日辛卯登封泰山】　辇人挽升【封禅仪建武三十二年东巡二月二十一日夕牲二十二日祭燔燎礼毕百官各以次上国家御首辇人挽升山至中观休须防复上】　太常治礼【汉官仪建武三十二年登封泰山尚书令奉玉牒检皇帝亲封毕太常治礼】　先上刻石【祭祀志建武三十二年正月诏梁松等复按索河洛防文言九世封禅事者松等列奏乃许焉使泰山郡及鲁趣石工刻方石中命容玉牒二月上至奉髙遣侍御史与兰台令史将工先上山刻石】　先之观坛【封禅仪记车驾东巡二月十五日始斋某等七十人先之山虞观祭山坛】　玉牒金缕【祭祀志检用金缕五周以水银和金以为泥玉玺一方寸二分一枚方五寸】　金绳石泥【封禅仪以金为防以石为泥东方西方各三检检中石泥及坛上色赤白黒各依如其方色】　青气上属【汉官仪光武登封泰山礼毕羣臣称万歳音动山谷有青气上属天遥望不见山巅山巅人在气中不知也】　黄鹄来坛【详祭祀总载】　山呼万歳【汉书武帝纪诏曰亲登嵩髙御史乗属在庙旁吏卒咸闻呼万歳者三】　气成宫阙【详封禅一】　降坐明堂【汉书武帝纪上登封泰山降坐明堂注初天子封泰山泰山东北阯古时有明堂处则此所坐者也明年秋乃作明堂】　藏书方石【后汉书祭祀志光武求元封时封禅故事有司奏当用方石再累置坛中用玉牒书藏方石又用石检十枚列于石旁又用石碑以刻书】　建武事【应劭汉官仪载汉武封禅事其略云是朝上山行往往道峻峭下歩牵马乍歩乍且相半至中观畱马仰望天关如从谷底仰观抗其为高也如视浮云其峻也石壁窅窱如无道境遥望其人或为白石或如云久之白者移过树乃知是人也殊不可上四布僵卧石上复勉强相将行到天关自谓已至也问道中人言尚十余里其道傍山胁仰视岩石松树郁郁苍苍若在云中俛视谿谷碌碌不可见丈尺直上七里赖其羊肠逶迤名曰环道往往絙索可得而登也两从者扶掖前人相牵后人见前人履底前人见后人头顶】　太康奏【宋书太康元年冬有司奏自古圣明封禅名山着于史籍今宜祖述先朝宪章古昔勒功岱岳登封告成扬名万世以显祖宗请告太常具仪礼上复诏曰所议诚前烈之盛事也方今未可以尔便报絶之】　齐黄轩【文选登封降禅齐乎黄轩】　勒汉武【汉武勒而虚美】　登岱勒封【与黄比崇】　封岱勒成【以纪太平之功】何必泰山【袁子正论嵩髙六合之中何必泰山】　谁敢欺天【建武诏详封一】　咸五　登三　石纪　金宇　纪徳　铭功　纪圣号编金策　闭以玉检　封以金泥　践三五之遥迹踵八九之遐武【文选注八九谓七十二君也】　増德隆光被　功成道洽　阳羡石室　奉髙太坛　脩封瘗玊　发坛置牒　昭姓考功　垂度示典　尚书藏牒　皇帝亲封
　　封禅三
　　原诗唐李义府羡陪封禅诗曰天齐标巨镇日观啓崇期岧嶤临渤澥隐嶙控河沂眺迥分吴乗凌髙属汉祠建岳诚为长升功谅在兹帝猷符广运元范畅文思飞声总地络腾化抚干维瑞册开珍鳯祯圗荐宝龟创封超昔夏脩禅掩前姬东后方肆觐西都导六师石闾环藻衞金坛映黻帷仙阶溢鄗黍灵检耀祥芝张乐纷韶濩观礼纵华夷佳气浮丹谷荣光泛绿坻三始昭遐贶万歳受重厘
　　原表唐李百药劝封禅表曰大礼与天地同节大乐与天地同和六宗五帝禋祀惟永名山大川飨礼无辍而告成方岳独异师古自朝及野驰心荡虑伏愿御六气之辨顺四序之和升彼岱宗具斯盛礼听万歳之逸响绍千载之遐踪　朱子奢请封禅表曰臣闻天地之大德曰生遂其生者元后圣人之大宝曰位固其位者上元岂可不对越坛场钦若穹昊虽复舜格文祖周变商俗体淳徳而揖让济浇道于干戈歩骤之迹以殊损益之功斯异诚有之矣至于诏跸梁父张乐介丘增帝之封典射牛之礼考绩禋燎继踪韶夏岂殊道也　岑文本劝封禅表曰伏愿顺万国之欢心膺三灵之睠命备天官以周衞盛舆服以巡游五辂齐列六龙按辔瞻岱郊而啓轫指嬴里为一息诏卿士延礼官设坛场陈玉帛禋六宗而报上帝班五瑞以朝诸侯成天下之壮观绍帝王之盛节俾夫山称万歳坛烛神光播厚福于无穷扬鸿徽于来裔　髙若思劝封禅表曰伏愿褰旒写照洽羣请于帝俞辟旷垂矜遂微恳于人欲腾兹玺诰激彼天波徴万玉以警途诏八神而弭策借江茅而陈鄗黍饰苍璧而奠黄琮驰万歳以飞声接九重而嫓美使编珠毓贶开丽色于金泥触石凝祯荡浮华于石防式昭昌祚永播鸿名凡在生灵义深耸踊
　　増议唐顔师古封禅议曰将封先祭义在告神且备欵谒之仪方展庆成之礼固当为坛下距预申斋洁赞飨已毕然后登封既表慎重之深兼示行事有渐今请祭于山下封于山上四出开坛道场通议南面入升于事为允今请山上圜坛广五尺髙九尺用五色土为之四面各设一陛御位在坛南升自南陛而就行事旧藏玉牒止用石函亦犹书盛箧笥所以或呼为石箧然其形大质重转徙非易岱宗傥无此石皆应取自他山所以不为混成累辑而作大要在于周固稽其缜密而近代仪注更名石防防非稽古之文夲无义训可寻赢缩之间贵在折中不烦纷议更増疑惑今请方石三枚以为再累其十枚石检刻方石四边而立之纒以金绳用备检约凡言封者皆是积土之名利建分封亦以班社立号谓之封禅厥义可知今且置牒坛上止因累石不加缮筑即以为封匪惟严秘之道有如简率亦乃名实不副理恐乖爽今请于圜坛之上安置方石封印既讫加五色土筑以为封髙一丈二尺而广二丈金玉重宝质性坚贞宗祀严禋皆充器币岂嫌华靡实贵精确况乎三神壮观万代鸿名礼极殷崇事资藻缛玉牒玉检式韫灵琦传之无穷永存不朽至于广袤之数足以载文辞缄束之方务在申胶固今宜立制随时损益丰功厚德既以跨蹑前踪盛典宏规无劳一遵曩式今请玉牒长一尺二寸广厚各五寸玉检厚二寸其印齿疎密随印大小距石之设意取牢固本资实用岂云巧饰今既积土厚封更无差动天长地久宁假支持斜设横安请并弗置勒石纪号垂裕后昆美盛德之形容阐后王之休烈其义逺矣其事尚焉我皇声畅九垓威横八极灵祗不爱其宝兆庶无得而稽但当赞述希夷以摅臣下之至具祭坛之例登封之所肆觐万国受记百神固宜刻颂显扬功业至如小距环坛石阙别树事非经据无益礼仪烦而非要请从减省神灵玺宝而弗用由来无所施行其六玺虽以封书莫不披于羣下受命之玺登封则用昭事上元表兹介福休徴纬兆岂因常贯又封检之玺分寸不同即事而言请并更造既顺肃防之理永垂创制之名禅坛制度请从新礼行事仪式亦并依之自外委细不载于文者在所司随事量定诏防集公卿及儒生学士议登封事谨依访闻具件如右　裴守真封禅射牲议曰据周礼及国语昭示天地天子自射其牲汉武惟封泰山令侍中儒者射牛行事至于余祀亦无射牲之文但亲舂射牲虽是古礼久从废省难以施行据封禅礼祀日未明十五刻宰人以銮刀割牲质明而行事比銮驾至时牢牲总毕天皇惟奠玊献酌而已今若祀前一日射牲之事即伤早祀日方始射牲事又伤晩若依汉武故事即非亲射之仪事不可行请从减罢
　　搜狩一
　　原毛诗曰驺虞鹊巢之应也鹊巢之化行人伦既正朝廷旣治天下纯被文王之化庶蕃殖搜田以时仁如驺虞则王道成也　班固白虎通曰王者诸侯所以田狩者何也为田除害上以供宗庙下以简集士众也故尔雅曰春猎为搜夏猎为苗秋猎为狝冬猎为狩郭璞注云搜爲搜索取不任者苗为苗稼除害狝为顺杀气狩为得兽取之无所择此则为田除害之义　増易曰即鹿无虞以从禽也　又曰田获三品　又曰田获三狐　又曰王用三驱失前禽也　又曰庖牺氏之王天下也结绳而为网罟以佃以渔盖取诸离　史记殷本纪汤出见野张网四面祝曰自天下四方皆入吾网汤曰嘻尽之矣乃去其三面祝曰欲左左欲右右不用命乃入吾网诸侯闻之曰汤德至矣及禽兽　诗曰田车旣驾四牡孔阜东有甫草驾言行狩之子于苗选徒嚣嚣建旐设旄搏兽于敖　又曰奉时辰牡辰牡孔硕公曰左之舍拔则获　又曰徒御不惊大庖不盈毛诗传不盈盈也自左膘而射之达于右腢为上杀射右耳夲次之射左髀达于右为下杀面伤不献践毛不献不成禽不献禽虽多择取三十焉其余以与士大夫以习射于泽宫中则取禽郑笺云射右耳夲射当为达　又曰旣张我弓既挟我矢发彼小豝殪此大兕　原周礼曰大司马仲春敎振旅遂以搜田仲夏敎茇舍遂以苗田【茇草舍止也军有草止之法】仲秋敎治兵遂以狝田仲冬敎大阅遂以狩田　礼曰颁禽隆诸长者而悌达乎獀狩矣又曰田猎有礼故戎事闲也　増礼曰天子诸侯无事则岁三田一为干豆二为賔客三为充君之庖【三田者夏不田】无事而不田曰不敬不以礼曰暴天物天子不合围诸侯不掩羣天子杀则下大绥诸侯杀则下小绥大夫杀则止佐车佐车止则百姓田猎獭祭鱼然后虞人入泽梁豺祭兽然后田猎鸠化为鹰然后设罻罗草木零落然后斧斤入山林昆虫未蛰不以火田不麛不卵不杀胎不殀夭不覆巢　周礼若大田则率有司馌兽于郊遂颁禽　又曰兽人掌罟田兽辨其名物冬献狼夏献麋春秋献兽物时畋则守罟　又曰甸祝掌四时之田师甸致禽于虞中　又曰大司马狩田大兽公之小禽私之获者取左耳　又曰太宰八曰田役以驭其众又曰小司徒起徒役无过家一人其余为羡惟田与
　　追胥竭作　又曰兽人弊田令禽注于虞中　又春官司徒凡甸冠弁服　肆师凡四时之大甸猎祭表貉则为位　司几筵甸役则设熊席右漆几　甸祝掌四时之田表貉之祝号　又翨氏掌攻猛兽各以其物为媒而掎之　又曰乡师凡四时之田前期出田法于州里简其鼔铎旗物兵器脩其卒伍及期以司徒之大旗致众庶而陈之以旗物辨乡邑而治其政令刑禁廵其前后之屯而戮其犯命者断其争禽之讼　原左传曰春搜夏苗秋狝冬狩皆于农隙以讲武事也　増传曰已有三牲必田狩者孝子之意以为己之所养不如天地自然之牲逸豫肥美禽兽则伤五谷因习兵事又不空设故因以捕禽兽所以共承宗庙不忘武备又因以为田除害　又曰苗者谓何曰苗者毛也取之不围泽不掩羣取犬禽不麛不卵不杀孕重者春搜者不杀小麛及孕重者冬狩皆取之百姓皆出不失其时不抵禽不诡遇逐不出防此苗狝搜狩之义也故苗狝搜狩之礼简其戎事也故苗者毛取之搜者搜索之狩者守留之夏不田何也曰天地阴阳盛长之门猛兽不攫鸷鸟不搏蝮虿不螫鸟兽虫蛇且知应天而况乎人哉是以古者必有豢牢其谓之畋何圣人举事必反本五谷者以奉宗庙养万民也去禽兽害稼穑者故以田言之圣人作名号而事义可知也　原谷梁曰秋搜于红以习用武事　增又曰士众习射射而中田不得禽则得禽田得禽而射不中则不得禽以知贵仁义贱勇力也　左传昔周辛甲之为太史也命百官官箴王阙于虞人之箴曰茫茫禹迹画为九州经啓九道民有寝庙兽有茂草各有攸处德用不扰在帝夷羿冒于原兽亡其国恤而思其麀牡武不可重用不恢于夏家兽臣司原敢告仆夫　宣王料民于太原仲山甫谏曰民不可料也夫古者不料民而知其少多司民协孤终司商协名姓司徒协旅司寇协奸场协入廪协出则是少多死生出入往来者皆可知也于是乎又审之以事王治农于借搜于农隙耨获亦于借狝于旣蒸狩于毕时是皆习民数者也又何料焉不谓其少而大料之是示少而恶事也临政示少诸侯避之治民恶事无以赋令　汉书司马相如传上读子虚赋而善之召问相如相如曰此诸侯之事未足观请为天子游猎之赋相如以为子虚虚言也为楚称乌有先生者乌有此事也为齐难亡是公者亡是人也欲明天子之义故借此三人为辞其卒章归之于节俭因以讽谏　元中天子行猎新秦中以勒边兵而归　元帝永光元年行幸甘泉礼泰畤礼毕因留射猎　五年上幸长杨射熊馆布车大获　成帝元延二年冬行幸长杨宫从胡客大校猎宿萯阳宫后汉明帝永平十六年冬车驾校猎上林苑　安帝延光二年十一月校猎上林苑　顺帝永和四年十月校猎上林苑歴函谷关而还　桓帝延熹元年校猎广成遂幸上林苑　灵帝光和五年校猎上林苑函谷关遂巡狩于广成苑　宋文帝元嘉二十五年闰二月大搜于宣武场主司列奏申摄尅日校猎百官备设行宫殿便坐于武帐冈王公百官便坐幔省如常仪　梁陈并依宋仪其异者置行殿于幕府山南冈并设王公百官幕先猎一日遣马布围领军督左右军将军督右大司马董正诸军猎日侍中三奏一奏捶一鼓为一严三严讫引仗为小驾卤簿皇帝乗马戎服从者悉绛衫帻黄麾警跸鼓吹如常仪猎讫宴防享劳比校多少戮一人以惩乱法防毕还宫　北齐春搜礼有司规大防建获旗以表获车前一命布围领军将军一人督左甄防军将军一人督右甄大司马一人居中节制诸军天子陈小驾服通天冠乗木辂诣行宫将亲禽服钑防者皆严武卫张甄围旗鼔相见衔枚而进甄常开一方以令三驱围合吏奔令曰鸟兽之肉不登于爼者不射皮革齿牙骨角毛羽不登于器者不射甄合大司马鸣鼔促围众军鼓噪鸣角至期处而止大司马为屯北旗门二甄师屯左右旌门天子乗马从南旌门入亲射禽谒者以获车禽载还阵于获旗之北王公以下以次射禽事毕大司马鸣鼓解围复屯殿中郎中率其属禽以实获车天子还行宫命有司每防择取三等一曰干豆二曰賔客三曰充君之庖其余即于围下量犒将士礼毕改服钑者韬刃而还　隋大业三年炀帝在榆林突厥啓人及西域东胡君长并来朝贡帝欲示以兵甲之盛乃命有司陈冬狩之礼诏虞部量拔延山南北周二百里并立表记前狩二日兵部建旗于表所五里一旗分为四十军军万人五千匹前一日诸将各率其军集于旗下鸣鼓后至者斩诏四十道并扬旗节分中回令即留军所监猎布围围南西方行而前帝服紫袴褶黒介帻乗闟猪车驾六黒驑太常陈鼓笳铙箫角于帝左右各百二十官戎服从鼓行入围诸军并鼓行赴围乃设驱逆千有二百闟猪轫有司敛大绥王公以下皆整弓陈于驾前有司又敛小绥乃驱兽出过于帝前待诏再驱过至备身将军奏进弓矢三驱过帝乃从禽鼓吹皆振左而射之每驱必三兽以上帝发抗大绥次王公发抗小绥次诸侯发射则无鼓驱逆之乃止然后四夷百姓皆猎　唐高祖武德五年十二月上幸泾阳之华池校猎谓朝臣曰今日畋乐乎苏世长对曰陛下游田薄废万几不满十旬未见大乐上色变既而笑曰狂发也世长曰为臣私计则狂为陛下私计则忠　八年十月校猎于周氏陂谓侍臣曰猎以供宗庙朕当躬其事以伸孝享之诚　太宗贞观五年大搜于昆明池夷落君长从　十一月狩于济源之陵山上曰古者先驱以供宗庙今所获鹿宜令所司造脯醢以充荐享　十六年十二月狩于骊山　高宗龙朔元年十月狩于陆浑县六日至飞山顿帝亲御弧矢获四鹿及兔数十头　总章二年驾自九成宫还京仍西狩校习自麟游西北绕岐梁歴普润为两头　明皇先天元年十月幸新丰猎于骊山之下　开元三年大搜于鳯泉德宗贞元十一年十二月腊日畋于苑中止其多杀
　　行三驱之礼　武宗防昌元年十月车驾幸咸阳校猎二年十月校猎于太白原　宋太祖建隆二年十一
　　月始狩于近郊赐宰相枢密使节度观察防御团练使统军侍衞诸军校皆锦袍亲王以下射中者赐马　太宗太平兴国五年十二月畋于近郊　雍熈二年十一月诏曰三田之制其一曰干豆谓腊之以供祀也近以率遵时令薄狩郊畿旣亲射以获禽宜奉先而登爼其以畋猎亲获兽付所司荐享太庙仍着于令　端拱元年十月诏自今非时朕不于近甸游猎其五方所畜鹰犬并放之仍令诸州不得以鹰犬来献　淳化五年腊日命诸王田猎近郊　真宗咸平三年十二月以猎获狐兔荐庙之余赐中书枢密院　大中祥符三年诏令敎骏所养鹰鹘除量留十余以备诸王从时展拜礼外其余并去其羁绁纵之山林自景徳四年后上不复出猎天禧初又诏禁围草地许民耕垦　仁宗庆歴五年兵部员外郎直集贤院李东之言祖宗校猎之制所以顺时令而训戎事也陛下临御以来未尝讲脩此礼愿诏有司草仪注择日命殿前马歩军司互出兵马以从猎于近郊诏枢密院讨详先朝校猎制度十月御内东门赐从官酒三行奏钧容乐幸琼林苑门赐从官食遂猎于杨邨燕幄殿奏敎坊乐遣使以所获麞兔驰荐太庙旣而召父老临问赐以饮食茶绢及赐五坊军士银绢有差　六年十一月复猎于城南韩邨自玉津园去辇乗马分士数千为左右翼节以旗鼓合围场径十余里部队相应天子按辔中道亲挟弓矢而屡获禽是时道傍居民或畜狐兔鳬雉驱于场中因谓辅臣曰畋猎所以训武事非专所获也悉令纵之　原文子曰先王之法也不焚林而狩昆虫未蛰不以火田也　増又曰豺未祭兽罝网不通于埜鹰隼未击罗网不张于谷庄子梁君出猎见白鴈羣下彀弩欲射之道有行者
　　梁君谓行者止行者不止白鴈羣骇梁君怒欲射行者其御公孙龙止之梁君怒曰龙不与其君而顾他人对曰君以白鴈故欲射杀人主君譬人无异于豺狼也梁君乃与龙上车归呼万岁曰乐哉人猎皆得禽兽我猎得善言而归　晏子景公田十有八日不反晏子徃见而衣冠不正公望见晏子下车急曰夫子何遽得无有故乎对曰国人皆谓君安野而好兽无乃不可乎公曰寡人有吾子犹心之有四肢也有四肢故心得佚晏子曰若心有四肢而得佚则可令四肢无心乎公乃罢田而归
　　搜狩二【附示仁　非礼　禽荒】
　　原讲武　习戎【东都赋若乃顺时节而搜狩简车徒以讲武则必临之以王制敎之以风雅礼记季冬之月天子乃敎田猎以习五戎注五戎戈殳防弓矢】　搏兽　大搜【上详搜狩一魏文帝校猎赋高宗征于方兮黄帝有事于阪泉愠蜀备之作戾兮忿吴夷之不藩将训兵而讲武兮因大搜乎田隙】　竦戎　讲旅【扬雄长杨赋平不肆险安不忘危乃时以有年出兵整舆竦戎振师五柞习马长杨简力狡兽校武剽禽　王粲校猎赋遵古道以游豫兮昭劝助乎农圃用时隙之余日兮陈苗狩而讲旅】　秋田　冬狩【司马相如子虚赋秋田乎靑丘彷徨乎海外吞若云梦者八九于其中曽不蔕芥　下详前】　建大麾【周礼】　下大绥【礼记】　猎长杨【汉书】歴上兰【班固】　载翠胄　倚金鞍【张衡】　乗镂象　驭玉虬【司马相如】　乗雕辂　驷飞黄【应玚】　大田简众【周礼】　搜狩习武【左氏】　选徒万【司马相如】　驾雕六駮【张衡】　背夏渉冬【司马相如】　施车载旌【周礼】　岐阳之搜【春秋成有岐阳之搜】　漆沮之从搜于岐阳【帝王世纪】　猎于七泽【穆天子传】　升彼大阜【诗】
　　猎于陉山【穆天子传】　弓燥手柔　草浅兽肥【典论岁之暮春勾芒司节和风扇物弓燥手柔草浅兽肥与族兄子丹猎于邺西终日手获麞鹿九雉兔三十】　属车轇轕羽腾骧【应玚】　过防不逐　面伤不献【谷梁秋搜于红礼之大者】
  </div>
  <div class="pagination">
   <a href="御定渊鉴类函_page117.html">
    上一页
   </a>
   <span>
    ...
   </span>
   <a href="御定渊鉴类函_page113.html">
    113
   </a>
   <a href="御定渊鉴类函_page114.html">
    114
   </a>
   <a href="御定渊鉴类函_page115.html">
    115
   </a>
   <a href="御定渊鉴类函_page116.html">
    116
   </a>
   <a href="御定渊鉴类函_page117.html">
    117
   </a>
   <span class="current-page">
    118
   </span>
   <a href="御定渊鉴类函_page119.html">
    119
   </a>
   <a href="御定渊鉴类函_page120.html">
    120
   </a>
   <a href="御定渊鉴类函_page121.html">
    121
   </a>
   <a href="御定渊鉴类函_page122.html">
    122
   </a>
   <a href="御定渊鉴类函_page123.html">
    123
   </a>
   <span>
    ...
   </span>
   <a href="御定渊鉴类函_page119.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
