<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 288 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 288 页/共 320 页</h1>
    <div class="content">　　増山堂肆考曰一名木芙蓉一名木莲一名拒霜　羣芳谱曰一名华木一名杹木一名地芙蓉有数种惟大红千瓣白千瓣半白半桃红千瓣醉芙蓉朝白午桃红晩大红者佳甚黄色者种贵难得又有四面花转观花红白相间八九月间次第开谢寒而不落不结子　石林燕语曰芙蓉有二种出于水者谓之草芙蓉出于陆者谓之木芙蓉即木莲也乐天诗曰水莲开尽木莲开谓此　山居草堂记曰会稽之百叶木芙蓉钟陵之同心木芙蓉
　　芙蓉二
　　増羣芳谱曰唐明皇以芙蓉花汁调粉作御墨曰龙香剂　石林燕语曰庆歴中有朝士将晓赴朝见羙女三十余人靓妆丽服两两并马而行观文丁度按辔于其后朝士惊曰丁素俭约何姬之众耶有一人最后行曰观文将宅眷何徃曰非也诸女御迎芙蓉观主耳俄闻丁卒　成都记孟后主成都城上徧种芙蓉毎至秋四十里如锦绣髙下相照因名锦城以花染缯为帐名芙蓉帐　石林燕语曰许智老为长沙有木芙蓉二株可庇畆余一日盛开賔客盈坐中有王子懐者言花朶不逾万数若过之愿受罚智老许之子懐因指所携妓贾三英胡锦鼎文帔以酬直智老乃命厮仆羣采凡一万三千余朶子懐褫帔纳主人而遁　欧公归田録曰石曼卿去世后其故人有见之者云我今为仙主芙蓉城欲呼故人共逰不诺忿然骑一素驴而去
　　芙蓉三
　　増春酣　秋艳【并见第五】　魏园　唐苑【杜诗注曰芙蓉园魏文帝所开　唐地理志曰开元二年筑夹城入芙蓉苑】　乐天招客　智老罚賔【白乐天芙蓉下招客饮诗曰晩景思饮两三杯招得江头醉客来　下见第二】　浥露　弄霜【北山集曰池边几簇木芙蓉浥露凄烟花更浓　下见苐五】　低昻烟雨里　殷勤霜露中【并见第五】　美人醉　侍女妆【并见第五】
　　芙蓉四
　　増丞相祠【石林燕语曰温州江心寺文丞相祠中有木芙蓉盛开其夲髙二丈余干围四尺花几百朶】　文官花【邛州有弄色芙蓉一日白二日浅红三日黄四日深红比落色紫人号为文官花】学道装【戴石屏诗曰就中一夲芙蓉别只染鵞黄学道装】　延真馆【韩子苍诗曰旧】
　　【时忆在延真馆玉作芙蓉院院明】
　　芙蓉五
　　增诗唐王维诗曰木末芙蓉花山中发红蕚闭户寂无人纷纷开且落　栁宗元诗曰有羙不自蔽安能守孤根盈盈湘西岸秋至风霜繁丽景别寒水浓芳委前轩芰荷料难比反此生髙原　又曰新亭俯朱槛嘉木开芙蓉清香晨风逺溽彩寒露浓潇洒出人世低昻多异容尝闻色空喻造化难为工留连秋月晏迢递来山中韩愈诗曰新开寒露丛逺比水边红艳色宁相妬嘉
　　名偶自同采江秋节晩搴木古祠空须劝勤来防无令便逐风　李靖诗曰玉女袭朱裳重重映皓质晨霞耀丹景片片明秋日兰泽多众芳妍姿不相匹　陆防诗曰闲吟鲍昭赋更起屈平愁莫引西风动红衣不耐秋　宋欧阳修诗溪边野芙蓉花水相媚好半防池莲尽独伴霜菊槁　又曰湖上野芙蓉含思秋脉脉姢姢如静女不肯傍阡陌诗人杳未来幽艳冷难宅　又曰芳菲能几时顔色如自爱鲜鲜弄霜晓袅袅含风态蕙兰殒秋香桃李媚春醉时节虽不同盛衰终一致莫笑黄菊花篱根守憔悴　又曰种处雪消春始冻开时霜落鴈初过谁栽金菊丛相近织出新番蜀锦窠　蘓轼诗曰千林埽作一番黄只有芙蓉独自芳唤作拒霜知未称防来却是最宜霜　宋景文诗曰皓露侵湘蘂尖风猎绛英繁霜不可拒切勿受空名　又曰江南江北树秋至仅成丛向晩谁争艳酡顔浅作红　梅圣俞诗曰玉蘂拆蒸栗金房落晩霞渉江从楚女采菊聼陶家王安石诗曰水边无数木芙蓉霜滴胭脂色未浓正
　　是羙人初醉着强擡青镜照妆慵　刘克荘诗曰湖上秋风起櫂歌万枝映栁更依荷老来不作繁华梦一树池邉已觉多　杨万里诗曰红芳晓露浓绿树秋风冷共喜巧回春不妨闲弄影　又曰染露金风里宜霜玉水濵莫嫌开最晩元自不争春





　　御定渊鉴类函卷四百七
<子部,类书类,御定渊鉴类函>
　　钦定四库全书
　　御定渊鉴类函卷四百八
　　草部一【草　草木附芝　兰】
　　草一
　　原尔雅曰卉百草【总草名也】草谓之荣不荣而实谓之秀荣而不实谓之英荄根也　增服防风俗通曰草盛曰菶木茂曰葆　原方言曰苏芬莽草也江淮南楚之间曰苏自关西曰草或曰莽南楚江湘之间谓之莽　增又曰凡生草而初达谓之防防小也荄杜根也东齐曰杜或曰苃　原毛诗曰无草不死无木不萎　又曰野有蔓草零露漙兮　又曰湛湛露斯在彼丰草　又曰彼茁者葭【注葭草也茁出地貎】　尚书曰庶草蕃芜　周官曰薙氏掌杀草春始生而萌之夏日至而夷之秋绳而芟之冬日至而耜之若欲其化也则以水火变之【注萌夷芟耜皆谓刈也】月令曰腐草化为萤　论语曰小人之德草草上之
　　风必偃　大戴礼曰孟春氷泮百草权舆　周书曰霜
　　降之日草木黄落　增书大传曰德光地序则朱草生左传曰松柏之下其草不殖　原説苑曰十歩之内
　　必有芳草　师旷占曰黄帝问师旷曰吾欲知歳苦乐善恶可知否对曰岁欲丰甘草先生甘草荠也岁欲苦苦草先生苦草葶苈也岁欲恶恶草先生恶草水藻也岁欲旱旱草先生旱草蒺藜也岁欲疫病草先生病草艾草也　博物志曰黄帝问天老曰天地所生岂有食之令人不死者乎天老曰太阳之草名黄精饵之可以长生太隂之草名钩吻不可食入口立死人信钩吻之杀人不信黄精之益夀不亦惑乎　楚词曰王孙游兮不归春草生兮萋萋
　　草二
　　增拾遗记曰炎帝教民耒耜百谷滋阜朱草蔓于阶説文曰萐莆瑞草也舜时生于庖厨扇暑而凉　述异记曰穆天子养八骏处东海岛龙驹川中有草名龙刍马食之日行千里古语云一株龙刍化为龙驹　原左传曰僖公三十三年陨霜不杀草　增国语曰周定王使单襄公聘于宋假道于陈以聘楚火朝觌矣道茀不可行也单子归吿王曰陈侯不有大咎国必亡王曰何故对曰先王之教曰雨毕而除道水涸而成梁草木解而备藏陨霜而冬裘具清风至而修城郭宫室今陈国火朝觌矣而道路若塞野若弃泽不陂障川无舟梁是废先王之教也其能久乎【注云火心星也觌见也草秽塞路为茀朝觌为夏正十月心星晨见于辰也】　三齐畧记曰郑司农常居不其城南山中教授生徒所居山下生草如薤叶土人呼为康成书带草　拾遗记曰宣帝时背明国贡宵明草夜视如列烛昼则无光黄渠草映日如火坚韧若金食者焚身不热闻遐草服者耳聪　草木状曰吴黄武中夏江李俣以罪徙合浦遇毒其奴吉利者得一草茎如金钗股类石斛根类芍药与俣服遂解吉利即遁去不知所之俣因此济人不知其数遂名吉利草　晋书曰苻坚至寿春与苻融登城而望王师见部陈齐整将士精鋭又北望八公山上草木皆类人形顾谓融曰此亦劲敌也怃然有惧色　穷幽记曰午桥上小儿坡茂草盈里晋公毎使数羣白羊散于坡上曰芳草多情頼此妆防　唐史曰皇甫镈尝与李道古共荐方士柳泌召入禁中因言天台山灵仙所舍多异草愿官天台山求采之　五行志曰唐干符六年童謡曰八月无霜塞草青将军骑马入空城汉家天子西廵狩犹向东吴更索兵　性理大全曰周茂叔窗前草不除或问之云自家意思一般
　　草三
　　增知旬朔　记岁时【上见草二　后汉书定昌羌俗无文字但草木荣落以记岁时】指佞　表瑞【见草部四】　茀道　护门【上见草二下草部四】　酿酒煎汤【洞记甜溪水如蜜东方朔游此水将数斛献帝以投隂井井遂常甜而寒瑶琨去玉门九万】
　　【里有草如麦剉以酿酒饮一合则三旬不醒饮甜溪水则醒　退耕録唐元和时馆阁煎汤饮待学士者乃麒麟草也】　连枝　结叶【西京杂记乐游苑中自生玫瑰树树下多苜蓿一名懐风茂陵人谓为连枝草　汉元帝永光二年天雨草草叶相纠结如弹丸】　醒醉　迎凉【开元遗事兴庆池南岸有草数丛叶细心劲有醉者过其旁嗅之立醒谓之醒醉草　杜阳编李辅国家夏则设迎凉草其色类碧干类苦竹叶细如杉】　合丹　成蜜【山海经姑瑶之山帝女死焉化为瑶草按瑶草乃瑚树之类仙家用以合丹药　杂爼蜜草出北竺国此草蔓生大叶秋冬不死因被霜露遂如蜜】　生户　映阶【白虎通王者继嗣平明则宾连生于房户杜甫诗映阶碧草自春色又云碧草委墙隅】懐梦　却睡【杂爼汉武时异国献草类蒲昼缩入地夜若抽萌懐之自知梦之好恶帝思李】
　　【夫人之容懐之輙梦因改曰懐梦草　述异记桂林有睡草见之令人睡一名醉草一名嬾妇箴】　息鸡　起鹿【五代史契丹褭潭有息鸡草味羙而本大马食不过一本而饱　杂爼天名精一名鹿活草宋元嘉中刘射一鹿剖五脏以此草塞之蹶然而起怪而防草复倒如此三度宻以此种之多主伤折俗呼为刘草】　向暗　依隂【杜阳编唐顺宗即位拘弥国贡变昼草类芭蕉可长三尺一茎千叶树之则百歩内昏黒如夜始藏于百寳匣中上见而怒曰此背明向暗之物何贵之有并匣焚之潘岳闲居赋蘘荷依隂时藿向阳】　迎风　积雪【刘禹锡诗铜驼陌上迎风草又琼州出知风草丛生若藤蔓土人视其节以占一岁风候每一节则一风无节则无风　杂俎地钱草叶圆茎细蔓生溪涧边一曰积雪草亦曰连钱草】　羊刺　龙刍【北史高昌国有草名羊刺其上生铃味甚嘉羙下详草二】　江南长　塞外衰【邱迟与陈伯之书暮春三月江南草长　李陵与苏】
　　【武书凉风九月塞外草衰】　能使驰走　留与醉眠【孔帖孙甑生有道术能使草为人骑之驰走　唐郑谷诗香轮莫辗青青破留与游人一醉眠】　如有意　不知名【文选诗春草如有意罗生玉堂隂　杜甫诗春草不知名蒙茸被逺汀又刘原父诗春草绵绵不可名水边原上乱抽荣似嫌车马繁华处才入城门便不生】
　　草四
　　原具卉【百草具卉】　不植【见草一】　滋蔓【左传无使滋蔓蔓难圗也】　不实烧薙　采撷　丰草【幽草】　茂草【鞠为茂草】　农夫务去【周任】
　　【有言曰见恶如农夫之务去草芟夷蕴崇之絶其根夲勿使能植】　薙氏掌芟【周礼薙氏掌芟草】　何草不黄【诗】　宿草不哭【朋友之墓有宿草而不哭宿草陈根也】蓼蓼者莪【匪莪伊蒿】　楚楚者茨【棘貎】　行水利【季夏烧薙行水利以杀草】生池塘【池塘生春草】　生而成带【见草二】　结以酬恩【魏颗嫁先】
　　【人之妾及战见老人结草以亢杜回夜梦曰予所嫁妇人之父也尔用先人之治命予是以报】　青青河畔草　离离山上苖　不絶根而能植　必滋蔓而难图　增王孙草【见草一】　仙人草【见谢惠连赞】　无风独揺【水经魏兴锡义山多生薇蘅草其草有风不偃无风独揺】　望月则舒【杂爼望舒草出扶支国草红色叶如莲见月出则舒月没则卷故曰望舒】　食之已瘿【山海经天帝之山有草状如葵臭如蘼芜名曰杜蘅食之已瘿】　佩之已疠【山海经浮山有草麻叶方茎赤花黒实臭如蘼芜名曰薰草佩之可以已疠】
　　草木【附】
　　原渐苞【见禹贡注渐进长苞丛生】　甲坼【易曰百果草木皆甲坼】　夷芟【周官薙氏】树艺【司徒职云毓草木也】　溃茂【诗如彼草木莫不溃茂】　黄落【礼草木黄落斧】
　　【斤入山林】　神助【苻坚伐晋晋谢御之会稽王道子祷于钟山求助至时坚见八公山草木皆是人形遂败若神之助也】　天时【周礼草木有时以生有时以死此谓天时也】　草木之滋【礼曰防有疾食肉饮酒必有草木之滋焉以为姜桂之谓也】　草木不长【礼土敝则草木不长】增荟蔚【荟兮蔚兮南山朝隮谓盛多貎】　夭乔【书厥草惟夭厥木惟乔】　繇条
　　【又厥草帷繇厥木帷条】　零落【草曰零木曰落】　不毛【楚词不毛之地草木不生也】灌莽【木丛曰灌草深平曰莽】　灵草神木　晻暧　茏　节解丛薄　揺落变衰　蔓草萦骨　拱木敛魂【江淹恨赋】
　　緑缛【草木香也】
　　草五
　　原诗古诗曰四顾何茫茫东风揺百草　又曰新树兰蕙葩杂用杜蘅草终朝采其华日暮不盈抱采之欲遗谁所思在逺道　又曰穆穆清风至吹我罗裳裾青袍似春草草长条风舒　又曰青青陵中草倾叶晞朝日阳春被惠泽枝叶可揽结　魏刘桢诗曰青青女萝草上依髙松枝幸防庇养恩分惠不可赀风雨虽急疾根株不倾移　梁元帝细草诗曰依阶疑緑藓傍渚若青苔漫生虽欲徧人迹会应开　丘迟玉堦春草诗曰发溜始参差扶堦方沃若杂叶半藏蜻丛花未隐雀葳蕤乱碧紫苍黄间浓薄　陈刘删咏青草诗曰雨淋三春叶风传十歩香暎袍怜色重临书喜带长　增唐崔国辅长信草诗曰长信宫中草年年愁处生时侵朱履迹不使玉阶行　顾况春草謡曰春草不解行年年上东城正月二月色绵绵千里万里伤人情　陆贽赋得御园芳草曰隂隂御园里瑶草日光长靃靡含烟雾依稀带夕阳雨余荑更宻风暖蕙初香拥仗縁驰道乗舆入建章湿烟揺不散细影乱无行恒恐韶光晩何人辨早芳　万侯造赋得龙池春草曰暖积龙池緑晴连御苑春迎风茎未偃裛露色犹新苒苒分堦砌离离杂荇苹细丛依逺渚疎影落轻沦迟引萦花蝶偏宜拾翠人那怜献赋者惆怅及兹辰　白居易赋得古原草送别曰离离原上草一岁一枯荣野火烧不尽春风吹又生逺芳侵古道晴翠接荒城又送王孙去萋萋满别情　郑谷曲江春草曰花落江堤簇晓烟雨余草色逺相连香轮莫辗青青破留与游人一醉眠　又省试春色碧色曰苌血染新含露满江滨想得寻花径应迷拾翠人窗纱迎拥砌簪玉妬成茵天借新晴色云饶落日春岚光垂处合睂黛看时颦愿与仙桃比无令惹路尘　陈陶赋得池塘生春草曰谢公遗咏处池水夹通津古徃何人在年年草自春色宜波际緑香异雨中新今日青青意空悲行路人　宋杨万里春草曲诗曰散雪枝头寒已老平芜一夜铺春草江梅着子怯东风花落满庭浑不埽　明杨基春草诗曰嫩緑柔香逺更浓春来无处不茸茸六朝旧恨斜阳里南浦新愁细雨中近水欲迷歌扇緑隔花偏衬舞裠红平川十里人归晩无数牛羊一笛风　李昂妻陈氏咏春草诗曰无人种春草随意发芳丛緑徧郊原外青回逺近中羃烟粘落絮和雨榇残红不解王孙去凄凄对晩风
　　原赋晋傅紫华赋曰紫华一名长乐华旧生于蜀其东界特饶中国竒而种之余嘉其花纯耐久可歴冬而服故与友生各为之赋有遐方之竒草禀二气之纯精仰紫微之景曜因令色以定名刚茎劲立纤条繁列从回风以揺动纷兰畅而蕙洁蔚青葱以増茂并含华而未发于是散緑叶秀紫荣蕴若芝草之始敷灼若百枝之在庭独参差以照耀何光丽之杂形涣涣昱昱而夺人目精下无物以借喻上取象于朝霞妙万物而比艳莫兹草之可嘉　梁萧子晖冬草赋曰有闲居之蔓草独幽隠而罗生对离披之苦节反防葳而有情若夫火山灭焰汤泉沸防日悠而少色天隂霖而四下于时直木先摧曲蓬多陨众芳摧而萎絶百卉飒以徂尽未若兹草凌霜自保挺秀色于氷涂厉贞心于寒道已矣哉徒抚心其何益但使万物之后凋夫何独知于松柏沈约愍衰草赋曰愍衰草衰草无容色憔悴荒径中
　　寒荄不可识昔时兮春日昔日兮春风衔花兮佩实垂緑兮散红岩陬兮海防氷多兮霰积布绵宻于寒臯吐纤疏于危石雕芳卉于九衢霣灵茅之三脊风急崤道难秋至客衣单既伤檐下菊复悲池上兰飘落逐风尽方知岁早寒流萤暗明烛鴈声断裁续霜夺茎上紫风销叶中緑秋鸿兮疏引寒鸟兮聚飞径荒寒草合草长荒径微园庭渐芜没霜露日霑衣　增唐苏颋长乐花赋曰夫长者以短长之形度其长则至羙夫乐者以哀乐之类同其乐则至喜长也乐也吾安得而间之嘉纤植之并用伟令名兮在兹徒见其丰族苯防髙标璀璨茎丹外而缟中叶缥分以红贯缀緑颖之重疉索紫蕤之烂漫廹而象之君子其常或微或章耸危冠兮缨若绶黙退静其何望逺以意之佳人欲翔煌煌重罗绮兮扑瑶翠蹇来思而未尝匪以幽兮自直匪以直兮自藏匪以晩兮自耀匪以耀兮自强文浊露之均洒庇清舒之泛光本无嫌于散地甘有寓于殊方然则太液初满上林新霁防茸灼烁万品千计揺瑞色而涵芝杂竒葩而转蕙孰与夫玉堂金阁之徧赏白日青春之特丽岁不与兮时向阑风萧萧兮夜漫漫宾逺鸿于沙塞呌离鹤于江干君曽不见三月华矣尽林间之槁木千霜陨矣亦庭下之枯兰懿此常度凌于早寒假春期而不采虽秋令而不残冲雨霰之飞薄任云山之险难芳弗珍于靃靡节恒慕于檀栾吾则知树背之奚托倾心之可安如后凋之是贵罔独立其谁观文学掾起而为乱曰白露瀼瀼何草不黄紫华灼灼生君之堂彼不伐兮秋自翳时或珍兮君是惠彤庭赫兮朱草骈交屈轶兮友宾连伊榛莽而荒些君曷为而赋防　宋吴淑草赋曰春草生兮萋萋王孙游兮不归吐芳烈縁臯被厓暮春江南之思凉风塞外之悲通神明者蕴藻彰瑞应者苬芝指东门以沤菅陟南山兮采薇尔其卬有防苕湿有苌楚采蓝未及于一襜树蕙俄滋于百畆苜蓿懐风而披靡蘘荷依隂而繁茂葛覃既施于中谷兰生亦罗乎堂下彼茁者蓬一发五豵不其书带晋阳屏风道胜而何慙藜杖德茂而方见蒿宫芟之既逢于薙氏尝之亦自于神农则有海上余粮井边扶老讶道茀之难行叹墙茨之不埽萱徒树背荃寜察情经幽兰兮延伫餐秋菊之落英闻杀人于钩吻益寿于黄精济隂讶其兵状八公骇于人形畏秋霜之晓坠惧鶗鴂之先鸣至于生君子之邦喻小人之德茂彼崦山饶兹兰泽或当风不偃或不扶自直原上动离离之思河畔恱青青之色昼尔于茅宵尔索绹或文如虉绶或色似青袍或纫兰以为佩或服艾而盈腰至如臧文之妾织蒲伯有之门生莠闻景天之戒火识包茅之缩酒若夫布帛之异纶组之殊扈江蓠与辟芷畦留夷与掲车池塘得惠连之梦蓬蒿侵仲蔚之居骆越之菌云梦之防葰姜既已香口芣苢亦闻宜子据蒺藜而难以求安采葑菲而不遗下体蓂荚屈轶之祥阔达华苹之瑞酿酒瑶琨之域饲马吉云之地葵有衞足之称藿有向阳之意斯品类之繁多故云百卉
　　原赞□卞敬宗懐香赞曰有卉惟翠因实制名蒙蒙緑叶荏苒弱茎寄芬微风寓秀闲庭懐而芳之为翫于情宋谢惠连仙人草赞曰余之中园有仙人草焉春颖
　　其苖夏秀其英秋有贞实冬无雕色可谓贯四时而不改者也既嘉其名而羙其质染笔作咏庶以摅述云园有嘉草名曰仙人华华炜炜莫莫臻臻颖发炎暑苗秀和春竒尔灵质乃植中林
　　原序晋嵇康懐香赋序曰余以太簇之月登于歴山之阳仰眺崇冈俯察幽坂及覩懐香生楚之间曽见斯草植于广厦之庭或被帝王之囿怪其遐弃遂迁而树于中堂华丽则殊采婀娜芳实则可以藏之书又感其弃本髙崖委身阶庭似傅说显殷四叟归汉故因事义赋之
　　芝一
　　原尔雅曰菌芝也　增又曰芝一歳三华　神农芝论曰山川云雨五行四时隂阳昼夜之精以生五色神芝皆为圣王采择焉　原说文曰芝神草也　本草经曰赤芝一名丹芝黄芝一名金芝白芝一名玉芝黒芝一名芝紫芝一名木芝　增格物论曰芝瑞草也土气和则生有五色黄者为喜黒者为恶　原瑞应图曰芝英者王者亲延耆养老有道则生　孝经援神契曰德至于草木则芝草生　又曰善养老则芝茂　春秋运斗枢曰瑶光得陵出黑芝　抱朴子曰芝有石芝木芝草芝肉芝菌芝百许种玉脂芝如水精得而末之以无心草汁和之须防成水服一升得千岁　增又曰赤者如瑚白者如截肪黑者如泽漆青者如翠羽黄者如紫金而皆光明洞彻如坚氷也晦夜去芝三百歩便望见其光矣　原又曰石桂英芝名生岩穴中似桂树而实石也　又曰木芝者松脂沦地千岁化为茯苓茯苓万岁其上有小木状似莲花其名曰木威喜芝夜视有光持之甚滑烧之不然带之辟兵　又曰七明九光芝皆石也生临水之髙山石崖之间状如盘椀不过径尺以还　又曰肉芝者谓万岁蟾蜍头上有角颔下有丹书八字体重以五月五日中时取之隂干百日以其足画地即为流水带其左手于身辟兵若敌人射己者弓弩矢皆返还自向也　又曰青云芝生于名山之隂大青石间青盖三重上有云气覆之味辛甘以隂干食之令人寿千岁不老能乘云通天见鬼神　又曰黄龙芝生于神山之中状如黄龙味辛甘以四时采隂干治食日一合寿万岁令人光泽　又曰金兰芝生于名山之隂金石之间上有水盖茎出入秋旬求之饮其中水寿千岁耳目聪明　又曰龙仙芝状似升龙之相负叶为鳞其根则如蟠龙服一株则寿千歳　又曰珠芝其茎黄其叶赤其实如李而紫色二十四枚輙相连而垂如贯珠也　又曰朱草芝九曲曲有三叶三实　又曰行山中见小人乘马车长七八寸者肉芝生取服即僊又曰苍山岑石之中赤云之下状如人竖竖如连鼔其色如泽以夏采之隂干食之令人乘云龙上天观见八极通见神明延寿万年　又曰月芝生于名山之隂昆仑之山大谷源泉金石之中　又曰山芝者韩众所食也与天地相极延年寿通神明矣　又曰火芝常以夏采之叶上赤下茎青赤松子服之常在西王母前随风上下徃来东西　又曰人芝生名山之隂青盖白茎干治食日半合则使人寿入水可久也　又曰月精芝秋生山阳石上茎青上赤味辛苦盛以铜物十月食之寿万岁　又曰黑芝生于名山之隂大谷中白盖赤茎味甘秋采之隂干日食令人身轻齿坚与天地无极　又曰火芝生于名山之阳其色黄泽大如车盖　又曰金芝生于金石之中无盖青茎味甘辛以秋取隂干治食令人身有光寿万岁　又曰万年芝令人不老延年九千　又曰夜光芝出于名山之隂大谷源泉中金石间上有浮云翔其上有五色有目如两日　又曰白云芝生于名山之隂白石上有白云覆之白盖二重味辛甘小苦以秋采之隂干治食令人身轻齿坚　又曰金芝生于山无盖青茎隂干治食日一合不中风雷令人色光泽也　又曰云母芝生于名山之隂青盖赤茎味甘以季秋竹刀采之隂干治食使人身光寿千岁醮以牛脯　又曰华芝生于名山之阳及出央山大谷源泉水中赤盖白茎上有两叶三实　又曰鬼芝青盖长茎隂干屑之日食五合所见神明令人长生　汉武内传曰西王母之仙上药有大真红芝草　增博物志曰名山生神芝不死之草上芝为车马形中芝为人形下芝为六畜形　广异记曰仙都有芝圃悉种灵芝或如车骑或如华盖或如楼阁或如飞鸟五色　拾遗记曰昆仑山九层有芝田蕙圃羣仙种耨焉　原淮南子曰巫山之上从风纵火紫芝与萧艾俱死　增又曰稻生于水而不能生于湍瀬之间芝生于山而不能生于盘石之上　离骚曰采三秀兮于山间
　　芝二
　　增抱朴子曰蔡诞求仙三年饥冻还家欺家云吾为老君守视斑龙与诸仙博戏忽输此龙为此罪见责送昆仑山下芸锄芝草三四顷皆生细石中多荒秽治之勤苦不可论法当十年乃得原会偓佺子王乔诸仙来接按行吾守请之并为吾作力且自放归当更自修理求去　原汉书曰武帝元封二年诏曰甘泉宫中产芝九茎连叶上帝博临不异下房其赦天下赐云阳都百户牛酒作芝房之歌　又曰宣帝神雀元年金芝九茎产于涵德殿铜池中　仲长子曰哀帝时有异物生于长乐宫延年廏后东庑树及永巷南园合欢树议者以为芝草　增东观汉记曰明帝永平七年公卿以芝生前殿表贺奉觞上寿　原论衡曰建初三年零陵泉陵县女子博宁宅内生芝五夲长者尺四寸短者七八寸叶茎紫色盖紫芝也太守沈酆遣门下掾奏献皇帝恱怿赐钱衣诏会公卿郡国上计吏皆以芝草告示天下续汉书曰章帝建初五年零陵献芝草　古今注曰章帝元和二年芝生沛如人冠又生章武如人抱三子状增东观汉记曰桓帝建和元年芝生中黄藏府　原
　　又曰光和四年郡国上芝草英　増宋书曰顺帝升明二年临城县生紫盖黄里芝芝歴时质色不变　拾遗记曰大业七年六月东都永康门内会昌门东生芝草百二十茎武贲郎将段文操留守画图奉表进　唐书曰贞观中安礼门御榻产灵芝五茎　又曰贞观中太子寝室中产素芝十四茎并为龙兴鳯翥之形　又曰天宝中有玉芝产于大同殿之柱础一夲两茎神光照于殿　又曰上元中含辉院生金芝又延英殿御座生玉芝一茎三花肃宗御制玉灵芝诗　杂爼曰武宗起望仙台空中生灵芝二株色同红玉　邵氏闻见録曰仁宗降诞章懿后榻下生灵芝一本四十二叶以应享国四十二年之瑞云　新唐书曰崔希乔以孝友称丁内忧哀毁过礼为郑县丞芝草生所居堂一宿而葩盖盈尺　又曰杜荀鹤庭前椿树生二芝明年及第因名之曰科名草　宋史曰徽宗政和中蕲州产芝徧境计黄芝一万一千六百夲内一本紫色九干尤竒　古今诗话曰宣和间王将明赐第以梁生芝草为奏车驾临幸适久雨梅润芝坠地京师为十七字诗曰相公新赐第梁上生芝草为甚脱下来胶少
　　芝三
　　增商岭　谢庭【史记四皓避秦入商山采芝而歌　谢车骑曰譬之芝兰玉树欲使生阶庭】铜池　琼田【上见芝二　黄山谷诗子瞻寄胡道士玉芝一名琼田草】　燕胎
　　凤脑【杂爼句曲山有神芝五种第一名龙仙第二名参成第三名燕胎第四名夜光第五名玉科　又曰仙经言穿地六尺以镮实一枚种之灌以黄水五合以土坚筑之三年生苗如匏实如桃名凤脑芝又有五德芝如车马】　朱柯　翠羽【张衡赋濯灵芝于朱柯按朱柯芝草茎也　下见神农论】　含气　延年【孙绰天台赋五芝含气而晨敷　瑞应记食芝则延年不终与真人同】　博宁宅中　九龄坐侧【上见芝二　唐张九龄以母防解任居忧毁不胜哀有紫芝产于坐侧白鸠白雀巢庭树】　龙兴鳯翥　蟠错蝉联【上见芝二　唐李绅诗灵根蟠错呈天瑞宝叶蝉联表地祥】　紫藤赤箭　云母月精【东坡诗序夜梦游人家开西堂门有小园古井井上有苍石石上生紫藤如龙蛇枝叶如赤箭主人言此石芝也　山堂肆考昔羊愔梦入洞府有一物飞去神人曰此青云芝也又有七明芝九光芝云母芝月精芝龙仙芝万年芝金兰芝】
　　芝四
　　原三秀【煌煌灵芝一年三秀】　九茎　汉代歌【见芝二】　松子服【火芝赤松子服之】　生隈【芝兰菌蠢生其隈】　万年【芝名】　两日【夜光芝有目如两日】云气【青云紫云气覆之】　瑶光　九光【九曲】　五色【两叶三实】　似
　　桂树【桂英芝】　如莲花【木芝名曰木威喜芝】　泉陵献【论衡】　铜池产【汉书】　乘车马【肉芝】　返弓矢【肉芝】　白云覆【白云芝】　浮云翔【夜光芝】　状如盘梡【九光芝】　大如车盖【火芝】　产甘泉宫产涵德殿【并汉书】　生合欢树【仲长子】　生名山隂【抱朴子】带之辟兵　服之不老　垂如贯珠【紫朱芝】　竖如连鼔【赤云芝】　灵芝　神芝　增一本两茎【见芝一】　三榦九枝【见神芝赞】　延英御座　安礼御榻【并唐书】
　　芝五
　　原诗梁庾肩吾芝草诗曰踟蹰玩芝草淹留攀桂丛桂丛方偃蹇芝叶正玲珑如龙复如马成阙复成宫黄金九华盖紫茎六英通隐士苍山北神仙海穴东随舟聊变水独揺不须风　增唐肃宗御制玉灵芝诗曰玉殿肃肃灵芝煌煌重英发秀连夜分房紫微间采白蕣呈色载启瑞图庶符皇极放此灵质贲其王猷神惟不爱永荷天休　李义府咏宣政殿芝草诗曰明王敦孝感寳殿秀灵芝色带朝阳净光涵雨露滋且标仙德重更引国恩施圣祚今无限微臣乐未移　宋苏轼咏芝诗曰空堂明月清且新幽人睡息来初匀了然非梦亦非觉有人夜扣祈孔宾披衣相从到何许朱阑碧井开琼户忽惊石上堆龙蛇玉茎紫笋生无数铿然散折青瑚味如蜜藕和鸡苏
　　增歌汉四皓紫芝歌曰莫莫髙山【一作漠漠商洛】深谷逶迤紫芝可以疗饥唐虞世逺吾将何【一作安】归驷马髙盖其忧甚大富贵之畏人兮不若贫贱之肆志【一作富贵而畏人不若贫贱而轻世】　武帝芝房歌曰齐房产草九茎莲叶【齐读曰斋】宫童効异披图按牒元气之精回复此都蔓蔓日茂芝成灵华　班固灵芝歌曰因露寝兮产灵芝象三德兮瑞应图延寿命兮光此都配上帝兮象太微参日月兮光辉
　　增表唐崔融贺天后殿中芝草生表曰德合天地仁之所及也深道贯神明孝之所寘也极故有元功肸蠁灵命氤氲瑶光发辰象之精金色吐隂阳之秀伏帷天后化含万物训正六宫天下被涂山之音海内仰河洲之教芝英绕殿蹔疑王母之台灵草成田聊比宓妃之馆霑霈雨露之津揺动风云之气斜临网树分贝叶而重开近对沦池接莲花而倒下岂与夫生于石室空傅好道之言产自珠宫徒事不经之説滥承天祚多慙国本始钦涧之祥更喜黄云之地颂声无辍在郊庙而方传御膳有凭俯神仙而何逺
　　原赞魏缪袭神芝赞曰靑龙元年神芝产于长平之习阳其色丹紫其质光耀其长尺有八寸五分其本围三寸有三分别为三干分为九枝散为二十六茎围则一寸九分叶径二寸七分其干洪纤连属有似瑚之形其吐柯载叶祥眀蠲絜考图按牒盖美乎所同于前代者矣　又神芝赞【失名】古瑞命记曰王者慈仁则芝生采食之则延年不终与真人同又神农氏论芝云山川云雨五行四时隂阳昼夜之精以生五色神芝皆为圣王休祥焉自汉孝武显宗世号隆盛而元封永平所纪神芝方斯蔑如也且其枝干条茎本末相承乃协于天官之数非神明其孰为此哉推其类象则蓂荚之植阶庭箑蒲之生庖厨视匹灵矣乃诏御府匮而藏之且画其形遂以名园为之赞曰帝德允臻厨不难致煌煌神芝吐葩荣曩披其图今握其形永章遐纪载之颂声
　　兰一
　　原说文曰兰香草也　增本草曰兰一名水香俗呼燕尾香煑水以疗风又名香水兰四时常青花黄有春芳者为春兰色深秋芳者为秋兰色淡移植小槛中置座右花开时满室尽香与他花香又别　图经曰兰山在蜀叙州兰生于深林石间尤多有春兰秋兰崇兰鳯尾兰竹兰石兰春兰花生于叶之下崇兰花生于叶之上原易曰同心之言其臭如兰　增毛诗曰士与女方
　　秉蕳兮即兰香草也　原礼记曰妇人或赐之兰则受而献诸舅姑　家语曰芝兰生于深林不以无人而不芳君子修德立道不为困穷而改节　增又曰与善人居如入芝兰之室久而不知其芳　原文子曰日月欲明浮云盖之丛兰修发秋风败之　又曰兰芷不为莫服而不芳君子行道不为莫知而止　孙卿子曰民之好我芬若椒兰　增淮南子曰男子树兰美而不芳继子得食肥而不泽情不相与徃来也　原楚词曰旣滋兰之九畹兮　增又曰户服艾以盈腰兮谓幽兰其不可佩　原又曰纫秋兰以为佩　增又曰沅有芷兮澧有兰思君子兮未敢言　原又曰秋兰兮蘼芜罗生兮堂下緑叶兮紫茎芳菲兮袭予　增又曰浴兰汤兮沐芳泽　原又曰秋兰兮靑靑緑叶兮紫茎　增又曰懐兰英兮把琼若　又曰疏石兰兮以为芳【王逸曰石兰香草疏布也】　汉武帝秋风辞曰兰有秀兮菊有芳怀佳人兮不能忘
　　兰二
　　原琴操曰猗兰操者孔子所作也孔子防诸侯莫能仕自衞反鲁隐谷之中见香兰独秀喟然叹曰夫兰当为王者香今乃独茂与众草为伍乃止车援琴鼔之自伤不逢时托辞于香兰云　左传曰郑文公有贱妾曰燕姞梦天使与己兰曰余为伯鯈余而祖也以是为而子兰有国香人服媚之文公与之兰而御之辞曰妾不才幸而有子将不信敢徴兰乎公曰诺生穆公名之曰兰增晏子曰曽子将行晏子送之曰君子赠人以轩不
　　若以言吾请以言乎夫兰本三年而成湛之苦酒则君子不近庶人不佩湛之糜醢而价匹马矣非兰本美也所湛然也愿子之必求所湛　越絶书曰句践种兰渚山【注云渚山王右军兰亭是也今会稽山兰花甚盛】　汉记曰汉尚书郎每进朝懐香握兰口含鸡舌香　典畧曰曹操杀杨修曰芳兰当门不得不除　原蜀志曰先主杀张裕诸葛亮救之先主曰芳兰当门不得不锄　语林曰谢太傅问诸子侄曰子侄何预人事而政欲使其佳诸人莫有言者车骑荅曰譬如芝兰玉树欲使生阶庭　增罗含别传曰罗含致仕还家庭中忽兰桂丛生人以为德行之感世说曰毛元字伯成负才气常称宁为兰摧玉折不
　　作萧敷艾荣　梁书曰武帝平建业朝士皆拜谢覧长揖而已意气闲雅武帝目送良久谓徐勉云觉此生芳兰竟体想谢庄正当如此　隋遗録曰炀帝在江都徃徃为妖祟所惑尝游吴公宅鸡台恍惚间与陈后主遇舞女数十罗侍左右中一人迥美帝屡目之后主云即丽华也乃以緑文测海蠡酌红粱新醖劝帝帝欢甚因请丽华舞玉树后庭花后主问萧妃何如此人帝曰春兰秋菊各一时之秀也　旧唐书曰长寿二年裴子余为鄠县同列李朝隐程行谌皆以文法著称子余独以词学知名或问雍州长史陈崇业三人优劣崇业曰譬之春兰秋菊俱不可废　宋稗史曰罗畸元祐四年为滁州刺史明年治廨宇于堂前植兰数十本为之记曰予之于兰犹贤朋友朝袭其馨暮撷其英欈书就观引酒对酌
　　兰三
　　增作操　赋诗【上详兰二　唐孙逖为集贤院修撰宰相萧嵩会百官赋兰诗继雅颂休使逖为序】　入室　当门【上详兰一下详兰二】　灵德　髙标【上见顔师古幽兰赋向子諲词緑玉丛中紫玉条幽光疎淡更香饶不将红粉污髙标空谷佳人宜作伴贵游公子不能招小窗】
　　【相对读离骚】　防玉池　养绮石【上见傅赋　汗漫録王维贮蕙兰必黄磁斗养以绮石累年弥盛】　如美人　似君子【东坡题杨次公春兰诗春兰如美人不采羞自献黄山谷修水记兰似君子蕙似士大夫】
　　兰四
　　原燕梦　谢庭【并详前二】　纫佩【见楚词】　防池【见傅诗】　緑叶紫茎【并详前一】　丹颖　缥蔕【左思齐都赋曰其草则有杜若蘅菊石兰芷蕙紫茎】
　　【丹颖缃叶缥蔕】　为佩【见楚词】　当门【详前二】　十歩【说苑十歩之内必有芳兰】九畹【楚词】　秋芳【古诗兰以秋芳】　风汜【楚词光风转蕙汜崇兰】　兰亭
　　【晋永和九年王羲之集羣贤防稽山隂之兰亭】　兰臯【古诗清露被兰皐】　王者香【琴操】善人室【家语】　香自焚【兰以香而自焚】　刈而卒【左传郑穆公有疾曰兰死】
　　【吾其死乎此吾所以生也刈兰而卒】　旣穷谷【穷谷旣芳兰】　生深林【芝兰】　郎官在握【郎官握兰芳香】　孝子循陔【诗序南陔美孝也曰循彼南陔言采其兰以为佩也】执修禊【韩诗三月上巳桃花水下时浴于溱洧水执兰修禊祓除不祥】　受献舅姑
　　【礼记】　幽兰　芳兰　春兰　秋兰　增幽客【花谱兰为幽客】芳友【曽端伯取友于十花兰为芳友】
　　兰五
　　原诗后汉郦炎兰诗曰灵芝生河洲动揺因洪波秋兰荣何晩严霜悴其柯哀哉二芳草不植太山阿　晋傅咏秋兰诗曰秋兰防玉池池水清且芳双鱼自踊跃两鸟时回翔　梁孝元帝赋得兰泽多芳草诗曰春兰本无艳春泽最葳蕤燕姬得梦罢尚书奏事归临池影入浪从风香拂衣当门已芬馥入室复芳菲兰生不择径十歩岂难稀　后梁宣帝咏兰诗曰折茎聊可佩入室自成芳开花不竞节含秀委微霜　陈张正见赋新题得兰生野径诗曰披襟出兰畹命酌动幽心锄罢还开路歌喧自动琴华灯共影落芳杜杂花深莫言闲径里遂不断黄金　唐太宗咏芳兰诗曰春晖开紫苑淑景媚兰汤映庭含浅色凝露浮光日丽参差影风和轻重香会湏君子折佩里作芬芳　增李峤咏兰诗曰虚室重招寻防言契断金英浮汉家酒雪洒楚王琴广殿轻香发髙台逺吹吟河汾应擢秀谁肯访山隂　张九龄悲秋兰诗曰幸得不锄去孤苖守旧根无心羡防蓄岂欲近名园遇赏宁充佩为生莫碍门幽林芳意在非是为人论　李白兰诗曰孤兰生幽园众草共芜没虽照阳春晖复悲髙秋月飞霜早淅沥緑艳恐休歇若无清风吹香气为谁发　又曰兰生不当户别是闲庭草夙被霜雪欺红荣已先老谬接瑶华枝结根君王池顾无馨香美叨沐春风吹临风若可佩卒岁常相随僧无可兰诗曰兰色结春光氛氲掩众芳过门阶露叶寻泽径连香畹静风吹乱亭秋雨引长灵均曽采撷纫佩桂荷裳　崔涂幽兰诗曰幽植众宁知芬芳只暗持自无君子佩未是国香衰白露沾常早春风到毎迟不如当路草芳馥欲何为　宋朱子秋兰诗曰秋兰递初馥芳意满中襟想子空斋里凄凉楚客心夕风生逺思晨露洒中林颇忆孤根在幽期得重寻　又曰秋至百草晦寂寞寒露滋兰臯一以悴芜秽不能治端居念离索无以遗所思愿言托孤根岁晏以为期　杨万里兰诗曰雪径偷开浅碧花氷根乱吐小红芽生无桃李春风面名可山林处士家政坐国香到朝市不容霜节老云霞江蓠蕙圃非吾耦付与骚人定等差　明宋濂兰花篇曰阳和煦九畹晴芬溢青兰潜姿发麝幽蘤凝紫檀緑萝托芳邻白谷挹髙寒元圣未成调湘累久长叹菉葹虽外蔽贞洁终能完岂知平生心卒获君子观杂以青瑶芝承以白玉槃灵风晓方荐清露夜初漙此时不见知骈罗混荒菅春风桃李花烂若霞绮攅徒媚夸毗子千金买歌欢弃之不彼即要使中心安愿结媺人佩把玩日防餐
　　增操唐韩愈拟猗兰操曰兰之猗猗其香不采而佩于兰何伤今天之旋其曷为然我行四方以日以年雪霜贸贸荠麦之茂子如不伤我不尔觏荠麦之茂荠麦之有君子之伤君子之守　明宣宗拟猗兰操曰兰生幽谷兮其芳贤人在野兮其道则光嗟兰之茂兮众草为伍于乎贤人兮汝其予辅
　　原赋陈周让山兰赋曰爰有奇特之草产于空崖之地仰鸟路而裁通视行踪而莫至挺自然之髙介岂众情之服媚宁纫结之可求垂延伫之能洎禀造化之均育与卉木而齐致入坦道而销声屏山幽而静异独见识于琴台窃逢知于绮季　唐顔师古幽兰赋曰惟奇卉之灵德禀国香于自然洒嘉言而擅美拟自操以称贤咏秀质于楚赋腾芳声于汉篇冠庶卉而超絶歴终古而弥传若乃浮云卷岫明月澄天光风细转清露微悬紫茎膏润緑叶水鲜若翠羽之羣集譬彤霞之竞然感覊旅之招恨狎寓客之留连旣不遇于擥采信无忧乎剪伐鱼始陟以先萌鶗虽鸣而未歇愿擢颖于金陛思结防乎玉池泛旨酒之十醖耀华灯于百枝　增杨烱幽兰赋曰惟幽兰之芳草禀天地之纯精抱青紫之奇色挺龙虎之嘉名不起林而独秀必固本而丛生尔乃丰茸十歩绵连九畹茎受露而将低香从风而自逺当此之时丛生正滋美庭闱之孝子循南陔而采之楚襄王兰台之宫零落无丛汉武帝猗兰之殿荒凉几变闻昔日之芳菲恨今人之不见至若桃花水上佩兰若而续魂竹箭山隂坐兰亭而开宴江南则兰泽为洲东海则兰陵为县隰有兰兮兰有枝赠逺别兮交新知气如兰兮长不改心若兰兮终不移及夫东山月出西轩日晩授燕女于春闺降陈王于秋坂乃有送客金谷林塘坐曛鹤琴未罢龙剑将分兰釭烛耀兰麝氛氲舞防廻雪歌声遏云度清夜之未艾酌兰英以奉君若夫灵均放逐离羣散侣辞鄢郢之南都下潇湘之北渚歩迟迟而适越心郁郁而怀楚徒眷恋于君王敛精神于帝女汀洲兮极目芳菲兮袭予思公子兮不言结芳兰兮延伫借如君章有德通神感灵县车旧馆请老山庭白露下而警鹤秋风髙而乱萤循阶除而下望见秋兰之靑靑重曰若有人兮山之阿纫秋兰兮岁月多思握之兮犹未得空佩之兮欲如何乃抽琴命操为幽兰之歌歌曰幽兰生矣于彼朝阳含雨露之津润吸日月之休光美人愁思兮采芙蓉于南浦公子防忧兮树萱草于北堂虽处幽林与穷谷不以无人而不芳赵元淑闻而叹曰昔闻兰叶据龙图复道兰林引鳯雏鸿归燕去紫茎歇露徃霜来緑叶枯悲秋风之一败与万草而为刍




　　御定渊鉴类函卷四百八
　　钦定四库全书
　　御定渊鉴类函卷四百九
　　草部二【蕙　菊　杜若　蘼芜　郁金　迷迭芸香　藿香　鹿葱　蜀葵　蔷薇　蓝慎火　卷施萱】
　　蕙一
　　原广雅曰蕙草緑叶紫花魏武帝以为香烧之　山海经曰天帝之山其下多蕙外山之下其草蕙　楚词曰川谷径复流潺湲光风转蕙汜崇兰　又曰又树蕙之百　又曰薛荔拍兮蕙绸　増黄鲁直曰兰蕙丛生莳以沙石则茂沃之以汤茗则芳
　　蕙二
　　原诗汉繁钦咏蕙诗曰蕙草生山北托身失所依植根隂崖侧夙夜惧危頽寒泉浸我根凄风常徘徊三光照八极独不蒙余晖葩叶永雕瘁凝露不暇晞百卉皆含荣己独失时姿比我英芳发鶗鴂鸣已哀
　　菊一
　　原尔雅曰菊治蘠也【今之秋菊也】　礼记曰季秋之月菊有黄华　本草经曰菊有筋菊有白菊黄菊菊花一名节花一名傅公一名延年一名白花一名日精一名更生又云隂威一名朱嬴一名女花其菊有两种者一种紫茎气香而味甘美叶可作为真菊一种青茎而大作蒿艾气味苦不堪食名薏非真菊也　増埤雅曰菊本作蘜从鞠穷也花事至此而穷尽也宿根在土逐年生芽茎有棱嫩时柔老则硬髙有至丈余者　原山海经曰女几之山其草多菊　按晋周处风土记曰日精治墙皆菊之花茎之别名也生依水边其华煌煌霜降之时惟此草盛茂九月律中无射俗尚九日而用时之草也　抱朴子曰日精更生周盈皆一菊也而根茎花实异名者或无效者故由不得真菊　又曰刘生丹法用白菊花汁莲花汁樗汁和丹蒸之服一年寿五百嵗又曰菊花与薏苡相似直以甘苦别之耳菊甘而薏
</div>
    <div class="pagination">
<a href="御定渊鉴类函_page287.html">上一页</a><span>...</span><a href="御定渊鉴类函_page283.html">283</a><a href="御定渊鉴类函_page284.html">284</a><a href="御定渊鉴类函_page285.html">285</a><a href="御定渊鉴类函_page286.html">286</a><a href="御定渊鉴类函_page287.html">287</a><span class="current-page">288</span><a href="御定渊鉴类函_page289.html">289</a><a href="御定渊鉴类函_page290.html">290</a><a href="御定渊鉴类函_page291.html">291</a><a href="御定渊鉴类函_page292.html">292</a><a href="御定渊鉴类函_page293.html">293</a><span>...</span><a href="御定渊鉴类函_page289.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
