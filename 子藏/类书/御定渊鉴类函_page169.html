<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 169 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 169 页/共 320 页</h1>
    <div class="content">　　林邑一
　　原杜氏通典曰林邑国秦象郡林邑县地汉为象林县属日南郡古越裳之界也在交趾南海行三千里其地纵横可六百里去日南界四百余里其南水歩道二千余里有西屠夷亦称王焉马援所植两铜柱表汉界处也【马援北还留十余户于铜柱处至隋有三百余户悉姓马土人以为流寓号曰马流人铜柱寻没马流人常识其处林邑国记马援树两铜柱于象林南界与西屠国分汉之南境又云铜柱山周十里形如倚葢西跨重岩东临大海屈璆道里记云林邑大浦口有五铜柱焉】后汉末大乱县功曹姓区有子曰连杀县令自号为王【后王无嗣外孙范逸代立】晋武太康中来贡献成帝咸康二年范逸死奴文簒位奴文昔尝北至洛阳商货因教王作宫室兵车器械王爱信之后为将乃谮王诸子或徙或奔及王死无嗣遂自立为王乃攻旁国幷之有众四五万至穆帝永和三年文率其众攻陷日南还据其地告交州刺史朱蕃求以日南北鄙横山为界初徼外诸国尝赍寳物自海路来贸货贿而交州刺史日南太守多贪利侵侮十折二三由是诸国怨愤且林邑少田故贪日南之地文又袭九眞害士庶十八九文死子佛立犹屯日南九眞太守灌率兵讨佛走之追至林邑时五月立表日在表北影在表南九寸一分自北影之南故开北户以向日此大较也隋文帝既平陈后遣大将军刘方歩万余人撃之其王梵志率其徒乘象而战方多掘小坑草覆其上因以兵挑之梵志悉众而阵方伪北走梵志逐之其象多陷转相惊骇军遂乱方纵兵撃大破之遂弃城而走方入其都获其庙主十八枚皆铸金为之葢其有国十八叶矣増明一统志曰唐贞观中其王头黎献方物子鎭龙
　　嗣为摩诃慢多伽独所弑范氏遂絶国人立头之姑子诸葛地更号环王唐元和初入寇驩爱等州安南都护张丹撃破之遂弃林邑徙国于占因号占城
　　林邑二
　　増结辽语　珠火能然【唐书林邑云有结辽鸟能人语又曰贞观四年其王范头遣使献火珠大如鸡卵圎白皎洁光能照数尺状如水精正午向日蒸之即火然】　萤火飞金　鳢鱼化铁【南史林邑曰其国有金山石皆赤色其中生金金夜则出飞状如萤火　又曰范文本日南西卷县夷帅范幼家奴常牧牛于山涧得鳢鱼化为铁因以铸刀刀成文向日咒曰若砍石破者文当王此国因为砍石如防刍藁文心异之】　唐昭陵圗头之形　李百药献鹦鹉之赋【唐书林邑传云头死子范镇龙代立太宗遗诏于陵所刋石圗头之形于元闗之前　又曰贞观五年献五色鹦鹉太宗异之诏太子右庶子李百药为之赋】
　　占城一
　　増宋史曰占城国在中国之西南东至海西至云南南至眞腊北至驩州其地东西七百里南北三千里南曰施僃州西曰上源州北曰乌里州所统大小州三十八不盈三万家其国无城郭土地所出笺沉香槟榔乌樠木苏木白藤黄蜡吉贝花布丝绞布白□布藤簟贝多叶簟金银铁锭等物民获犀象皆输于王其王脑后髽发散披吉贝衣戴金花冠七寳装缨络为饰胫股皆露蹑革履无韤妇人亦脑后撮髻无筓梳其服及拜揖与男子同王每日午坐禅椅官属谒见膜拜一而止白事毕复膜拜一而退或出游看象采猎观鱼皆数日方还近则乘软布兜逺则乘象或乘一木杠四人舁之先令一人持槟榔盘前导从者十余辈各执弓箭刀枪手牌等其民望之膜拜其风俗正月一日牵象周行所居之地然后驱逐出郭谓之逐邪四月有游船之戯定十一月十五日为冬至人皆相贺每年十二月十五日城外缚木为塔王及人民以衣物香药置塔上焚之以祭天地不产茶亦不知醖醸之法止饮椰子酒兼食防榔眀一统志曰周显徳中其王释利因徳漫遣其臣莆诃散来贡宋干徳中其王悉利因陁盘遣使因陁玢等贡方物自是间嵗或数歳一贡淳熙中袭破眞腊庆元中眞腊大举复雠俘杀几尽更立眞腊人以主之元至元间其主孛由补刺者吾内附遣使贡方物后其补的遂负固勿服屡遣重兵临之又数遣使招谕乍臣乍叛终无通志明洪武初其主阿荅阿者首遣其臣虎都蛮来朝贡方物诏遣中书省管勾甘桓等封为占城国王自是朝贡不絶
　　占城二
　　増杀牛祭　驱象逐邪【宋史占城传曰国有山牛不任耕耨但杀以祭将杀令巫祝之曰阿罗和及拔译云早教他托生　下见前】　四月游船　季冬防塔【俱见前】　薇水香衣　火油炽水【宋史曰有蔷薇水洒衣经嵗香不歇猛火油得水愈炽二者皆贮以琉璃缾】　石名菩萨　书用贝多【又云有云龙形通犀带菩萨石表章书于贝多叶以香木函盛之】
　　占城三
　　増表宋占城国王杨普俱毗茶室离曰臣闻二帝封疆南止届于湘楚三王境界北不及于幽燕仰瞩昌时实迈往迹伏惟皇帝陛下乾坤授气日月储英出震居尊承基御极慈悲敷于天下声教被于域中业茂前王功徂后世苍生是念黄屋非心无方不是生灵有土并为臣妾眞风徧布霈泽周行凡沐照临共增耸抃臣生于鄙幸袭华风蚁蛭蠭房聊为遂性龙楼鳯阁尚阻观光再念自假天威获全封部邻无侵夺俗有舒苏每嵗拜遣下臣问宁上国防陛下恩霑行苇福及豚鱼特因人颁赐戎器臣本王惟望阙焚香欢呼拜受心知多幸曷荅洪恩圣君既念于賔王微恳肯忘于述职今遣専信臣某等逺充嵗贡虽表楚茅之礼实懐鲁酒之忧虔望睿眀俯寛谴戮某等廻日军容器仗耀武之物伏愿重加赐赉葢念忝为臣子合告君亲服饰车舆威仪斧钺不敢私制惟望恩颁干冒冕旒不任死罪
　　婆利
　　増旧唐书曰婆利国在林邑东南海中洲上其地延袤数千里自交州南渡海经林邑扶南赤土丹丹数国乃至焉其人皆黒色穿耳附珰王姓刹利耶伽名护路那婆世有其位王戴花冠形如皮弁装以真珠璎珞身坐金牀侍女有金花寳镂之饰或持白眊拂孔雀扇行则驾象鸣金撃鼓吹蠡为乐男子皆拳髪被吉贝布横幅以绕腰风气暑热恒如中国盛夏谷一嵗再熟有吉贝草缉其花以作布麄者名吉贝细者名白防　文献通考曰婆利古未尝通中国问其先年数不计自言白净王夫人即其国女梁天监十六年遣使奉表献金席等普通三年复遣使贡献其国有舎利鸟通人言隋大业唐贞观中俱遣使朝贡其东即罗刹也
　　罗刹
　　増文献通考曰罗刹国其人极陋朱发黒身兽牙鹰爪与林邑人作市輙以夜昼则掩其面隋大业三年遣使常骏等使赤土国至罗刹
　　丹丹
　　増文献通考曰丹丹在振州东南王姓刹利名尸陵伽每晨夕二时临朝其大臣八人号曰八座并以婆罗门为之王以香粉涂冠通天冠挂杂寳璎珞衣朝霞履皮屦近则乘舆逺则驭象攻伐则吹蠡撃鼓兼有幡旗梁中大通二年其王遣使奉表送象牙及画塔二驱火齐珠吉贝香药大同元年复遣使献金银琉璃杂寳香药等物唐总章时又献方物
　　盘盘
　　増旧唐书曰盘盘国在林邑西南海曲中北与林邑隔小海自交州船行四十日乃至其国与狼牙脩国为邻人皆学罗婆门甚敬佛法　又曰僧尼读佛经皆食肉而不饮酒道士不食肉国不甚重俗皆呼僧为比丘呼道士为贪宋元嘉孝建大明中及梁中大通元年四年六年隋大业中俱遣使朝贡唐贞观九年来贡永徽中献鹦鹉
　　陁洹
　　増旧唐书曰陁洹国在林邑西南大海中东南与堕和罗接去交阯三月余日行宾服于堕和罗其王姓察失利字婆未婆那土无蚕桑以白防朝霞布为衣俗皆楼居谓之干栏贞观十八年遣使来朝二十一年又遣使献白鹦鹉及婆律膏仍请马及铜钟诏幷给之
　　诃陵
　　増旧唐书曰诃陵国在南方海中洲上居东与婆利西与堕婆登北与眞腊接南临大海竪木为城作大屋重阁以椶榈皮覆之王坐其中象牙为牀食不用箸以手而撮亦有文字颇识时歴俗以椰树花为酒其树生花长三尺余割之取汁以成酒味甘饮之亦醉贞观十四年大歴三年皆遣使朝贡元和八年遣使献僧只僮五人鹦鹉频伽乌幷异种名寳以其使李诃内为果毅诃内请授其弟诏褒而从之十三年遣使献僧只女二人鹦鹉玳瑁及生犀等　新唐书曰其国别有毒人与同止宿即令身疮若涎液霑着草木即枯其人死身不烂不臭
　　堕和罗
　　増旧唐书曰堕和罗国南与盘盘北与伽罗舎佛东与眞腊接西邻大海去广州五月日行贞观十二年其王遣使贡方物后又遣使献象火珠请赐好马诏许之
　　堕婆登
　　増旧唐书曰堕婆登国在林邑南海行二月东与诃陵西与迷车接北界大海风俗与诃陵略同其国种稻每月一熟亦有文字书之于贝多叶贞观二十一年其王遣使献吉贝象牙白檀太宗玺书报之幷赐以杂物
　　多蔑
　　増文献通考曰多蔑国其人短小兄弟共娶一妻妇总发为角辨夫之多少唐贞观中通焉在南邉国界周廻可一月行南阻大海西俱游国北波刺国东眞陀桓国户口极多置三十州不役属他国有州郭宫殿楼橹并用瓦木以十二月为嵗其俗交易用金银朝霞等衣服百姓二十而税一五谷菜蔬与中国不殊
　　多摩长
　　増文献通考曰多摩长国居于海岛东与婆鳯西与多隆南与半支跋华言五山也北与诃陵等国接其国界东西可一月行南北可二十五日行其王之先龙子也名骨利骨利得大鸟卵剖之得一女子容色殊妙即以为妻其王尸罗劬佣伊说即其后也唐显庆中遣使贡献其俗无姓衣物与林邑同胜兵一万余人无马有弓刀甲矟婚姻无同异姓之别其食器有铜铁金银其家畜有羖羊水牛野兽有麞鹿等其音乐略同天竺有波那婆宅护遮庵磨石榴等果多甘蔗从其国经萨卢都思诃卢君那卢林邑等国达于交州
　　狼牙脩
　　増文献通考曰狼牙脩国在南海中北至广州二万四千里土气物产与扶南略同其俗男女皆而被发以吉贝为千漫王及贵臣乃加云霞布覆髀以金绳为络金环贯耳其国累塼为城重门楼阁王出乘象有幡眊旗鼔罩白葢兵卫甚严国人说立国以来四百余年后嗣衰弱王族有贤者国人归向之王闻乃加囚执其鎻无故自防王以为神不敢害乃逐出境遂奔天竺天竺妻以长女俄而狼牙王死大臣迎还为王子婆伽达多立梁天监十四年遣使奉表
　　于陀利
　　増文献通考曰于陀利国在南海洲上俗与林邑扶南略同出斑布吉贝槟榔特精好为诸国之极宋孝武世王释婆罗那邻陀遣长史竺留弛献金银寳器梁天监元年其王瞿昙修跋陀罗以四月八日梦一僧曰中国今有圣王十年之后佛法大兴汝若遣使供奉礼敬则土地丰乐商旅百倍若不信我则境土不得自安初未之信既又梦此僧曰汝若不信我当与汝往观乃于梦中至中国拜觐天子既觉心异之陀罗本工画乃冩梦中所见武帝容质饰以丹青遣使并画工奉表献玉盘等物使人既至摹冩帝形以还其国比本画则符同焉因盛以寳函日加礼敬后跋陀死子毗针邪跋摩立十七年遣长史毗贠跋摩奉表献金芙蓉杂香药等普通元年复遣献方物
　　扶南一
　　原杜氏通典曰扶南国在日南郡之南海西大岛中去日南可七千里在林邑西南三千余里其境广袤三千余里其先有女人为王号曰桞叶年少壮健有似男子其南有激国人名混塡来伐桞叶降之遂以为妻恶其躶露形体乃穿叠布贯其首理其国至王混盘况死国人立其大将范师蔓为王蔓勇健有权略以兵威伐旁国咸服属之自号扶南大王开地五六千里蔓死国乱大将范寻自立为王是吴晋时也其后王姓娇陈如本天竺婆罗门也有神语曰应王扶南娇陈如南至盘盘扶南人闻之迎而立焉复改制度用天竺法　増文献通考曰宋齐梁并献方物隋时其国王姓古龙诸国多姓古龙讯耆老言昆崘无姓氏乃昆崘之讹隋代遣使贡献唐武徳后频来贡贞观中又献白头国二人于洛阳其国在扶南之西在参半之西南男女生皆素首身又凝白居山洞之中四面岩险故人莫至与参半国相接
　　扶南二
　　増沸环烧鎻以防罪　飬鱼圏兽以决刑【齐书曰无牢狱有讼者则以金指环若鸡子投沸汤中令探又烧鎻令赤着手上捧行七歩有罪者手皆焦烂无罪者不伤　南史曰于城沟中飬鳄鱼门外圏猛兽有罪以餧猛兽及鳄鱼鱼兽不食为无罪三日乃放之鳄鱼大者长三丈余状如鼍有四足喙长六七尺两邉有齿利如刀剑常食鱼遇得麞鹿及人亦噉之苍梧以南及外国皆有之】
　　顿逊
　　増南史曰顿逊国梁时闻焉在海﨑上地方千里城去海十里有五王并羁属扶南顿逊之东界通交州诸贾人其西界接天竺安息徼外诸国往还交易其市东西交防日有万余人珍物寳货无不有又有酒似安石榴采其花汁停瓮中数日成酒出藿香插枝便生叶都梁以裛衣国有区拨等花十余种冬夏不衰其花燥更芬馥亦末为粉以傅身焉
　　毗骞
　　増南史曰毗骞国梁时闻焉在顿逊之外大海洲中去扶南八千里其王身长丈二头长三尺自古不死莫知其年王神圣国中人善恶及将来事王皆知之是以无敢欺者南方号曰长颈王国俗有室屋衣服噉粳米其人言语小异扶南有山出金金露生石上无央限也国法刑人并于王前噉其肉国内不受估客有往者亦杀而噉之是以商旅不敢至王常楼居不血食不事鬼神其子孙生死如常人唯王不死扶南王数使与书相报答常遗扶南王纯金五十人食器形如圆盘又如瓦塸名为多罗受五升又如碗者受一升王亦能作天竺书可三千言说其宿命所由与佛经相似并论善事
　　火山
　　増文献通考曰火山隋时闻焉国中山皆有火虽雨不息火中有白鼠扶南土俗云火洲在马五洲之东可千余里春月霖雨雨止则火然洲上林木得雨则皮黑得火则皮白诸左右洲人以春月取其木皮绩以为布或作灯炷布若小秽投之火中使洁又有加营国北诸薄国西山周三百里从四月火生正月火灭火然则草木叶落如中国寒时人以三月至此山取木皮绩为火浣布
　　赤土
　　増隋书曰赤土国扶南之别种也在南海中土色多赤因以为号东波罗刺国西婆罗娑国南诃罗旦国北距大海地方数千里其王姓瞿昙氏名利富多塞称其父释王位出家为道传位于利富多塞在位十六年矣有三妻并邻国女居僧只城有门三重相去各百许歩每门圗画菩萨飞仙之象又四妇人容饰如佛塔金刚力士之状夹门而立门外者持兵仗门内者持白拂夹道垂素网缀花王宫诸屋悉是重阁北坐三重之衣朝霞布冠金花冠垂寳璎珞王后作一木龛以金银五香木钿之悬一金光焰夹榻树二金镜前陈金瓮各有金香炉当前置一金伏牛前树寳葢左右皆有寳扇婆罗门等数百人东西重行相向而坐其俗皆穿耳翦发无跪拜之礼以香油涂身敬佛尤重婆罗门妇人作髻于顶后男女通以朝霞朝云色布为衣豪富之室恣意华靡唯金鏁非王赐不得服用每婚姻择吉日女家先期五日作乐饮酒父执女手以授壻七日乃配既娶即分财别居惟防子与父居父母兄弟死则剔髪素服就水上搆竹木为棚棚内积薪以尸置上烧香建幡吹蠡撃鼔以送纵火焚薪遂落于水中贵贱皆同唯国王烧讫收灰贮以金缾蔵于庙屋冬夏常湿雨多霁少种植无时特宜稻穄白豆黒麻自余物产多同于交趾以甘蔗作酒以紫根酒色黄赤味亦香羙亦名椰浆为酒隋炀帝嗣位募能通絶域者大业三年屯田主事常骏等请使赤土帝遣赍物五千段以赐赤土王十月骏等自南海郡乘舟昼夜二旬每日遇便风至焦石山而过东南诣陵伽鉢拔多洲西与林邑相对上有神祠焉又南行至师子石自是岛屿连接又行二三日西望见狼牙须国之山于是南达鸡笼岛至于赤土之界其王遣婆罗门鸠摩罗以舶三十艘来迎吹蠡撃鼔以乐隋使进金鏁以防船月余至其都王遣人送金盘贮香花幷镜镊金合二枚贮香油金缾八枚贮香水白叠布四条以拟供使者盥洗又将象二头持孔雀葢以迎使人并致金盘金花以借诏函男女百人奏蠡鼔婆罗门二人导路至王宫骏等奉诏书上阁王以下皆坐宣诏讫引骏等坐奏天竺乐事毕骏等还馆又遣婆罗门就馆送食因谓骏曰今是大国臣非复赤土国矣后数日请骏等入宴仪衞导从如初王前设两牀牀上并设草叶盘方一丈五尺上有黄白紫赤四色之饼牛羊鱼鼈猪瑇瑁之肉百余品延骏升牀从者于地席各以金钟置酒女乐迭奏礼遗甚厚遣那邪迦随贡方物幷献金芙蓉冠龙脑香以铸金为多罗叶隠起成文以为表金函封之令婆罗门以香花奏蠡鼔而送之既入海见绿鱼羣飞水上浮海十余日至林邑东南并山而行其海水色黄气腥舟行一日不絶云是大鱼粪也循海北岸达于交阯骏以六年春与那邪迦于农谒帝帝大恱授骏等秉义尉那邪迦等官赏各有差
　　扶南诸小国【蒲罗中国　优钹国　横跌国比攎国　马五州　薄叹州躭兰州　巨延洲　滨那専国　乌文国斯调国　林阳国】
　　増太平御览曰吴时康泰为中郎表上扶南土俗曰东行极崎头海有居人人皆有尾五六寸名蒲罗中国其俗食人　优钹国者在天竺之东南可五千里国土炽盛城郭珍玩謡俗与扶南同　横跌国在优钹之东南城郭饶乐不及优钹也　诸薄之东南有比攎洲出锡卖与外徼　诸薄之东有马五洲出鸡舌香树木多华少实　诸薄之西北有薄叹洲土地出金常以采金为业转卖与诸贾人易粮米物　诸薄之西北有躭兰之洲出铁　诸薄之东北有巨延州人民无田种芋浮船海中截大蚶螺杯往扶南　滨那専国出【都田切】马及金俗民皆有衣被结发也　乌文国昔混滇初载贾人大舶入海所成此国　斯调洲湾中有自然盐累如细石子国人取之一车输王余自入　扶南之西南有林阳国去扶南七千里土地奉佛有数千沙门持戒大斋日鱼肉不得入国一日再市朝市诸米甘果石蜜暮中但香花









　　御定渊鉴函卷二百三十三
　　钦定四库全书
　　御定渊鉴函卷二百三十四
　　边塞部五【増安南　眞腊　投和　暹罗　彭亨三佛齐　哇　重迦罗　浡泥　注辇层檀　丹眉流　马八儿诸国　苏门答剌花靣　锡兰山　柯枝　满剌加　九州山】
　　【麻逸冻　苏禄　海南诸国海南诸小国】
　　安南一
　　増续文献通考安南古交趾也在中国西南秦并天下置桂林南海象郡秦亡南海尉赵佗撃并之汉置九郡交趾居其一唐分岭南为东西二道置节度立五筦安南焉宋封丁部岭为交趾郡王传子琏三世为桓所夺随又为李公蕴所夺即封公蕴为王李氏传八世至昊旵陈日煚为昊旵壻遂有其国元宪宗三年遣使攻之日煚窜海岛八年日煚传国长子光昺世祖中统二年从光昺请封为安南王十四年光昺卒子日烜立二十二年日烜僭称大越国主世祖兴兵伐之二十五年日烜遣使谢罪眀年贡方物日烜卒子日燇遣使来
　　贡徴入朝不至武宗至大四年世子陈日煃遣使来朝明洪武二年封日煃为安南国王赐驼钮涂金银印以张以宁等至安南界日煃已卒其弟日□嗣立诏封日□为王陈氏传十二世至日焜而季犛簒立僭称皇帝国号大虞纪元天圣永乐四年以西平侯沐晟新城侯张辅等率兵分道并进五年王柴胡等七人擒季犛李保等十人擒其子澄安南人武如卿等擒伪大虞皇帝苍伪太子芮伪将相王侯柱国季貔等诏求陈氏后复立为安南国王国人言贼残陈氏无后乃郡县其地立交趾布政使司都指挥使司按察使司分十七府曰交州北江谅江三江建平新安建昌奉化清化宣化大原鎭蛮谅山新平乂安顺化升华四十七州一百五十七县衞十一所三市舶司一改鸡陵闗为鎭夷闗安抚人民三百二十万获蛮人二百八万七千五百粮储一千三百六十万石象马牛十三万五千九百船八千七百军器二千五十三万九千勅黄尚书福兼掌布按二司事勅辅晟交趾应有懐才抱徳之人悉心访求礼送京师擢用九月辅遣都督佥事栁升露布献俘季犛苍及伪将相下狱赦澄芮等令有司衣食之陞柴胡等指挥使佥事千户进封辅英国公晟黔国公封升安逺伯是冬赠故安南王陈氏子孙七人官　明一统志曰洪熙元年防孽利攻劫郡邑复命将讨之宣徳二年利势屈始奉表乞立陈氏后暠者王其国诏封为安南王后利簒暠而自立朝臣复请加兵防利遣使来贡谢罪请命因而与之朝贡不絶
　　安南二
　　増佛迹　仙游【明一统志佛迹山在交州府石室县上有巨人迹下有池景物清防为一方胜槩　又仙游山在北江府武宁县一名烂柯山】　瑚　玳瑁【明一统志瑚有赤黑二种在海直而软见日曲而坚汉初赵佗献赤瑚名火树又玳瑁状而殻稍长其足有六后两足无爪】狒狒笑　猩猩啼【晋郭璞云交州山中出狒狒状如人靣长臂黒身披发迅走食人见人则笑　下详哀牢】　马援柱　诸葛钲【后汉书马援既平交趾立铜柱为汉界相传在钦州古森洞上有援誓云铜柱折交趾灭唐马总又建二铜柱镵着唐徳以明其为伏波裔　明一统志好饮酒撃铜鼔豪富女子以金银钗撃鼔叩竟留与主人或云铜鼔乃诸葛亮征蛮钲也】
　　安南三
　　増诗元袁桷安南行曰輶轩使者安南来紫泥封诏行风雷湿云翻空海波立铁网山裂狂蛟摧神京煌煌鎭无极火鼠烛龙穷髪北弹丸之地何足论蚯蚓为城雾为域瘴江如墨黄茅昏羣蛮渡江江水浑千年白雪不到地十月青梅犹满邨赤脚摇唇矜防鬪竹箭藏蛇猿狖崛强曽夸井底蛙低徊自比泥中兽龙飞天子元年春万执璧修臣邻朱干玉戚广庭舞笑问铜柱今何人君不闻重译之人周代至时有越裳输白雉又不闻防风之骨能専车神禹震怒行天诛李侯桓桓水苍佩舌本悬河四方对后车并载朝未央稽首九拜乞取金印归炎荒
　　増颂眀梁潜平安南颂曰念彼交趾作贡南土亦既有年以奠其所惟厥奸臣敢背厥常狂言盈庭以幸乐康天鉴在兹惟帝服训奉若天命以征弗顺皇皇圣谟百万其师赳赳虎臣如熊如罴帝临送之于江之浒鸣笳沸天挥戈如雨皇帝曰吁来尔将臣汝弗究武往吊乃民皇帝曰吁来尔统师参将副将左右其宜神机横海骠游爰及鹰各率乃职浩浩江流桓桓我旅有截其所有赫其武在江之西桂岭之墟万垒云屯万马电趋王师未来虎穴狼区蜃气昼暝虺沫林枯王师至止有风泠泠飞霜被野天开日晶堂堂之阵道行无留偏将别趋乃斧其喉乃斫其寨飇飞火烈泥沙培塿何有嵽嵲富良之江有徒林立一炬宵投羣舸如鸭大江失据连栅齐拔乃荡其郛乃夷其城两都既平四郊遂宁按兵止戈宣我皇徳乃诏庶鳏载欣载悦有羊在牵有酒盈尊延颈促武拜手辕门交人既来乃告乃谓曰予天氓皇勿遐弃皇之宏化如天浩浩曽谓交民而不覆帱飞章帝阙帝闵且吁曰奠交民曷圗厥初爰昔汉唐制纳内地宋化失宣投之丑防今五百年天运载旋朕惟防逢敢弗顺天乃防自乃择俊乂立之百司统以庶吏乃发洪音乃厉庶士交民困疲汝鲜之母俾交民忧心孔懐于乎噫嘻圣泽洋洋自今其始交民永康
　　眞腊一
　　増明一统志曰眞腊本扶南属国亦名占腊其王姓刹利名质多斯那者始倂扶南而有之隋大业中始通中国唐自武徳至圣厯凡四来朝神龙以后国分为二其南近海多陂泽为水眞腊其北多山阜为陆眞腊后复合为一宋政和中遣使来贡宣和初封为眞腊国王与占城等庆元中国人大举伐占城破之而立眞腊人为占城王故当时占城亦为属国其属国又有参半眞里登流睂蒲甘等国所领聚落六十余地方七千余里明洪武初国王忽儿那遣其臣奈亦吉等表献方物自是朝贡不絶
　　眞腊二
　　増浮胡八足　建同无鳞【隋书浮胡鱼其形似防觜如鹦鹉有八足　又曰海中有鱼名建同四足无鳞其鼻同于象吸水上喷髙五六十尺】　三日一听朝　五臣三稽首【隋书其王三日一听朝坐五香七寳牀上施寳帐其帐以文木为竿象牙金钿为壁状如小屋悬金光焰有同干赤土前有金香炉二人侍侧王着朝霞古贝暪珞腰腹下垂至胫头戴金寳花冠被眞珠璎珞足履革屣耳悬金珰常服白叠以象牙为屩若露髪则不加璎珞臣下服制大抵相有五大臣一曰孤落支二曰髙相凭三曰婆和多陵四曰舎摩陵五曰髯多娄及诸小臣朝于王者辄以堦下三稽首王命上堦则跪以两手自抱膊绕王环坐议政事讫跪伏而去】　毗野庵罗之树　金顔笃耨之香【明一统志毗野树花似木叶似杏实似楮庵罗树花叶似实似李　又曰金颜香乃树脂有淡黄色者黒色者擘开雪白者为佳夹砂石为下其气聚众香番人以之和香涂身笃耨香树如杉桧香蔵于皮老而脂自流溢者名白笃耨冬月因其凝而取之者名黒笃耨盛之以瓢碎瓢而爇之亦有香名笃耨瓢】
　　投和
　　増文献通考曰投和国在南海大洲中眞腊之南王姓投和罗名脯邪乞遥理数城城内皆王宫室城外人居可万余家王宿衞百人临朝则衣朝霞冠金冠耳挂金环颈挂金綖饰寳装皮履官属有朝请将军功曹主簿赞府等官分理文武州有参军郡有金威将军县有城局其长官初至各官僚助理政事刑罚盗贼多者死轻者穿耳及颊幷私铸银钱者截腕国无赋税俱随意贡奉以农商为业国人乘象及马无鞍辔以绳穿颊为莭制音乐则吹蠡撃鼔其国市六所贸易皆用银钱小如榆荚有佛道有学校文字与中夏不同门皆东开坐亦东向唐贞观中遣使奉表以金函盛之又献金榼金鎭寳带犀象海物等数十品
　　暹罗
　　増续文献通考曰暹罗在占城极南滨海本暹与罗斛二国地暹乃赤眉遗种元至正间始降于罗斛合为一国其国土瘠不宜耕种罗斛土田平衍而多稼暹人嵗仰给之俗煮海为盐醸秫为酒气不正人尚侵掠男女椎髻白布纒头被服长衫每有计议刑法轻重钱谷出入之事并决之妇人妇人志量在男子上贸易以子代钱所产有罗斛香味极清逺又有苏木花锡犀象翠羽之属元元贞初进金字表赐金缕衣明洪武初暹罗斛国王参烈昭毘牙遣使朝贡进金叶表诏赐大统厯永乐初其国止称暹罗其王遣使奈必表贡方物诏赐古今列女传且乞量衡为国中式从之朝贡不絶
　　彭亨
　　増续文献通考曰彭亨国一曰彭坑地在东南海岛中暹罗迤西俗尚怪常刻木香为人杀人血祭祷祈福禳灾喜供佛其产片脑沉香花锡椰子明洪武十一年遣使表贡番奴及方物永乐十二年遣使朝贡
　　三佛齐一
　　増宋史三佛齐国葢南蛮之别种与占城为邻居眞腊阇婆之间所管五十州泛海使风二十日至广州其王号詹卑其国居人多蒲姓唐天祐元年遣使来贡方物宋太平兴国五年其王夏池遣使茶龙眉来咸平六年遣使来贡且言本国建佛寺以祝圣夀愿赐名及钟上嘉其意诏以承天万夀为寺额并铸钟以赐祥符元年遣使来贡许赴泰山陪位于朝觐坛遣赐甚厚天禧元年遣使奉金字表贡眞珠象牙梵夹经昆崘奴诏许谒防灵观游太清寺金眀池及还赐其国诏书礼物以奬之熙宁十年使来赐诏宠之曰吾以声教覆露方域不限逺迩茍知夫忠义而来者莫不锡之华爵耀以羙名以宠异其国尔悦慕皇化浮海贡琛吾用汝嘉并超等秩以昭忠义之劝　续文献通考曰明洪武四年遣使奉金字表来朝并贡方物
　　三佛齐二
　　増龙脑猫睛　红藤紫矿【明一统志土产有龙脑香猫睛石　宋史土产红藤紫矿】香油涂身　椰叶覆屋【宋史其人用香油涂身　又曰累甓为城周数十里用椰】
　　【叶覆屋】
　　哇一
　　増续文献通考曰哇即古阇婆国滨海又名莆家龙为东南诸番之冲要元时称哇东抵古女人国西抵三佛齐南抵古大食国北抵占城属国有苏吉丹打板打纲底物等国其在海外视占城益逺自泉南登舟海行者先至占城而后至其国其人丑恠情性语言与中国不能相通刘宋元嘉中始通中国后絶宋淳化中其王木罗茶遣使来朝贡大观中复贡元世祖出师海外诸蕃惟哇之役最大然竟不能克其水有八节涧乃哇咽喉必争地元史弼髙兴尝防兵于此其国分东西二王眀永乐五年西王都马板与东王战灭东王十六年西王杨惟西沙遣人献白鹦鹉其国四乡初至杜板仅千家二酋主之流寓多广东漳泉人又东行半日至厮邨中国人客此成聚落遂名新邨约千余家邨主广东人番舶至此互市金寳充溢人民富饶又南水行可半日至淡水港乘小艇行二十余里至苏鲁马益亦千余家半中国人港傍大洲林木蔚茂有长尾猱数万又水行八十里至漳沽登防西南陆行半日至王所居沟者伯夷仅二三百家緫领七八人王宫砖墉墉髙三丈方三十余里王蓬头顶金叶冠胸萦嵌丝帨腰束锦绮佩短刀跣足跨象或乘牛民男蓬头女椎髻上衣下帨男必腰刀刀极精巧刑无鞭朴罪不问防重藤繋刃杀之市用中国古钱衡量倍于中国国人大抵三种西番贾居久者服食皆雅洁中国流寓者尚回回教持斋受戒曰唐人土人有名无姓尙气好鬪颜色黒猱头赤脚信坐卧无椅饮食无匙箸啖蛇蚁虫蚓与犬同寝食不为也婚姻男造女家后五日迎妇金鼔刀盾前后甚都妇祼披发跣足萦嵌丝帨戴被金珠防饰寳妆丧有水葬火大惟死者所欲产金珠银犀角象牙玳瑁青盐槟榔椒香苏木桄榔木吉贝倒挂鸟彩鸠绿鸠红緑白鹦鹉白鹿白猿猴
　　哇二
　　増乗软兠　吹横笛【宋史五月游船十月游山有马可乘跨或乘软兠乐有横笛鼔板亦能舞】　五峰云　八节涧【明一统志保老岸山在苏吉丹国凡番舶未到先见此山顶耸五峯时云覆其上　元史八莭涧上接杜马班王府下通莆奔大海乃哇咽喉必争之地】　鹦鹉山　虾蝚树【明一统志鹦鹉山出鹦鹉故名宋史其酒出于椰子及虾蝚丹树】
　　哇三
　　増表刘宋阇婆婆逹国王师婆逹陀阿罗跋摩表曰宋国大王大吉天子足下敬礼一切种智安隠天人师降伏四魔成等正觉转尊法轮度脱众生教化已周入于湼槃舎利流布起无量塔众寳庄严如湏弥山经法流布如日照明无量浄僧犹如列宿国界广大民人众多宫殿城郭如忉利天宫名大宋扬州大国大吉天子安处其中绍继先圣王有四海阎浮提内莫不求报悉以兹水普饮一切我虽在逺亦沾灵润是以虽隔巨海常遥臣属愿照至诚垂哀纳受若听许当年遣信若有所湏惟命是献伏愿信受不生异想今遣使主佛大陀婆副使葛抵奉宣微诚稽首敬礼大吉天子足下陀婆所启愿见信受诸有所请惟愿赐听今奉防物以表微心
　　重迦罗
　　増续文献通考曰重迦罗国其地与哇相接髙山奇秀内有一石洞前后三门可容一二万人田谷气侯与哇略同风俗颇淳国无君长推年髙有徳者主之煑海为盐醸秫为酒地产羚羊鹦鹉木棉椰子绵纱货用银花绢又去数程曰孙陀罗琵琶拖曰丹重曰圎峤曰彭里不事畊种専尚冦掠与吉陀﨑诸国相通商舶少至
　　浡泥
　　増续文献通考曰浡泥本阇婆属国在西南大海中去占城三十日程所统十四州前代不通中国宋太平兴国元丰间国王向打始遣使朝贡元无闻焉俗尚奢侈亦煑海为盐醸秫为酒爱敬中国人见中国人醉者则扶之以归所产有片脑檀香象牙吉贝布玳瑁鹤顶有贝多加二树心可为酒亦产纸木皮而薄莹滑色防绿明洪武四年遣使奉金银笺来朝贡永乐三年诏封浡泥国王赐印符诰命六年王率妃及子弟妹陪臣凡百五十余人来朝贡珍物赐宴奉天门王卒于防同馆赐諡恭顺安徳门外石子冈为树碑立祠有司春秋致祭子遐旺袭封　眀一统志曰初国王麻那惹加那上言恩封王爵境上皆属职方国有后山乞封表为一方之鎭王卒其子遐旺复以为请遂封为长宁鎭国山御制碑文刻石其上自是朝贡不絶
　　注辇一
　　増文献通考曰注辇国东距海五千里西至西天竺千五百里南至罗兰二千五百里北至顿田三千里自古不通中国水行至广州约四十一万一千四百里其国有城七重髙七尺南北十二里东西七里每城相去百歩凡四城用砖二城用土最中城以木为之皆植花果木其第一至第三城皆民居环以小河第四城四侍居之第五城王之四子居之第六城为佛寺百僧居之第七城即王之所居屋四百区所统有三十一部落其西十二其南八其北十一今国王相传三世矣民有罪轻者格笞重者则斩或以象践杀之其宴则国王与四侍郎膜拜于阶遂共坐作乐歌舞不饮酒而食俗衣布亦有饼饵其兵阵用象居前弓矢在后四侍郎分领其众国东南约二千五百里有悉兰池国或相侵伐地产眞珠瑚玻璃槟榔豆蔲吉贝布兽有山羊黄牛禽有山鸡鹦鹉果有余甘藤罗千年椰子甘罗昆崘梅婆罗蜜之花有白末利散丝蛇脐佛桑防秋青黄碧婆罗瑶莲蝉紫水蕉之五谷绿黒豆麦稻地宜竹自昔未尝朝贡宋大中祥符八年九月其国王罗茶罗乍遣使侍三文等奉表来贡以盘捧眞珠碧玻璃升殿布于御座前降殿再拜译者导其言曰愿以表逺人慕化之意谨遣専使等五十二人奉土物朝贡凡眞珠衫帽各一眞珠二万一千一百两象牙六十株乳香六十斤三文等又献珠六千六百两香药三千三百斤初罗茶罗乍既闻商舶言且曰十年来海无风涛古老传云如此则中国有圣人故遣三文等入贡三文离本国舟行七十七昼夜歴郍勿丹山婆里西兰山至占宾国又行六十一昼夜歴依麻罗里山至古罗国国有古罗山因名焉又行七十一昼夜歴加八山古不牢山舟寳龙山至三佛齐国又行十八昼夜度蛮山水口歴天竺山至宾头狼山望东西王母塜距舟所将百里又行二十昼夜度羊山九星山至广州之琵琶洲离本国凡千一百五十日至广州焉诏閤门祗史祐之馆伴凡宴赐恩例同龟兹使眀年使廻降诏罗茶罗乍赐物甚厚天禧四年又遣使奉方物入贡明年二月其王遣使以泥金表进眞珠衫帽及眞珠一百五两象牙百株其使自言数朝贡而海风破船不达愿将上等珠就龙床脚撒殿顶戴瞻礼以申向慕之诚乃奉银盘升殿跪散珠于御榻下而退熙宁十年复遣二十七人来献豌豆珠麻珠琉璃大洗盘生白梅花脑锦花犀牙乳香瓶香蔷薇水金莲花木香阿魏鹏砂丁香使副以眞珠龙脑登殿跪而散之谓之撒殿既降诏遣御乐宣劳之以使为懐化将军保顺将
　　注辇二
　　増表宋注辇国王罗茶罗乍表曰钜宋之有天下也二帝开基圣人继统登封太岳礼祀汾阴至徳升闻上穹眷命臣昌期斯遇吉语幸闻輙倾就日之诚仰露朝天之欵臣伏闻人君之御统也无逺不臻臣子之推诚也有道则服伏惟皇帝陛下功超古道建大中衣裳垂而徳合乾坤劒防铸而范围区宇神武不杀人文化成廓明明之德以临御下民懐翼翼之心以昭事上帝至仁不伤于行苇大信爰及于渊鱼故得天鉴孔彰帝文有赫显今古未闻之事保家大定之基念臣防醯鸡贱如刍狗世居夷落地逺华风虚荷烛幽曽无执贽今者听歌颂普及遐恨年属于桑榆阻躬陈于玉帛矧沧溟之旷絶在跋渉以稍艰是敢倾倒赤心遥瞻丹阙任土作贡同蝼蚁之慕膻委质事君比葵藿之向日
</div>
    <div class="pagination">
<a href="御定渊鉴类函_page168.html">上一页</a><span>...</span><a href="御定渊鉴类函_page164.html">164</a><a href="御定渊鉴类函_page165.html">165</a><a href="御定渊鉴类函_page166.html">166</a><a href="御定渊鉴类函_page167.html">167</a><a href="御定渊鉴类函_page168.html">168</a><span class="current-page">169</span><a href="御定渊鉴类函_page170.html">170</a><a href="御定渊鉴类函_page171.html">171</a><a href="御定渊鉴类函_page172.html">172</a><a href="御定渊鉴类函_page173.html">173</a><a href="御定渊鉴类函_page174.html">174</a><span>...</span><a href="御定渊鉴类函_page170.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
