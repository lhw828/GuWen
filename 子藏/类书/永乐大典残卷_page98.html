<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 98 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 98 页/共 331 页</h1>
    <div class="content">　　丞相窦参月夜闲步于中庭，有所宠青衣上清者，乃曰：“今启事，须到堂前，方敢言之。”窦亟上堂上，清曰：“庭树上有人，恐惊郎。请谨避之。”窦曰：“陆贽久欲倾夺吾权位，今有人在庭树上，即吾祸之将至矣。”乃下阶大呼曰：“树上人应是陆贽使来，能全老夫性命，敢不厚报。”树上人应声而下曰：“幸相公无怪。”窦曰：“某罄所有，堂封绢千匹而已。方拟修私庙次，今且辍赠可矣。”树上人拜谢，窦答之如礼。
　　井下有人
　　【酉阳杂俎】
　　开成末，永兴百姓王乙，掘井，过常井一丈余，无水。忽听向下有人语及鸡声，甚喧闹，近如隔壁。井匠惧，不敢掘。街司申金吾韦处仁将军，韦以事涉怪异，不复奏，遽令塞之。
　　兽中有人
　　【宋黄庭坚豫章集】
　　《麟趾赞》：今之人一朝之忿，以触人，灭身辱亲。呜呼！人中有兽，兽中有人。
　　相位乏人
　　【国老谈苑】
　　范质寝疾，既薨，开宝中，因相位乏人，太祖累言：“如范质，真宰相也。”嗟悼久之。
　　时不乏人
　　【铁围山丛谈】
　　范元实温，吾所畏友，然不护细行，吾以时士议勉之。元实怒曰：“我不解今时士大夫，不使人明目张胆，直道而行，率要作匿情诡行，以王莽日事佑吊。是谁倡此，岂世美事耶？”吾每首肯焉。又尝与吾论时势，及开元天宝之末流，元实曰：“不然。天宝之势，土崩瓦解，异乎今日鱼烂也。”时鲁公亦痛悔，一日喟然而叹。数谓吾曰：“今复得陈、刘器之来，意若可救药乎？”吾语元实。元实大喜，语吾曰：“公之大人有此心，，岂独海内，乃公之福，第恐难得好汤，使多咽不下尔。”元实亟持其书报二公，而二公是岁皆下世。元实以为其宠妾红鸾所困，俄得伤寒，不数日殂。可伤哉！书此俾世知时不乏人。
　　求逞于人
　　【左传】
　　昭四年。“鲁卫于齐而亲于晋，唯是不求，其余，君之所及也，谁敢不至？”王曰：“然则吾所求者，无不可乎？”对曰：“求逞于人，不可；与人同欲，尽济。”
　　貌异于人
　　【北史】
　　《强练传》：练容貌长壮，有异于人。神情敞悦，莫之能测。意有所悦，逢人辄言。若不欲言，纵若祈请，不相酬答。初闻其言，略不可解。事过后，往往有验。恒寄住佛寺，好行人家，兼造王公邸第。所至，人皆敬信之。时柱国侯伏龙恩深被委任，强练至龙恩宅，呼其妻元氏及妾媵并奴婢等，并令连席而坐。诸人以逼夫人，苦辞不肯，练曰：“汝等一例人耳。何有贵贱？”遂逼就坐。未几，龙恩伏法，藉没其家。
　　推鬼于人
　　【文中子】
　　《中说》：子曰：大哉周公之心也。推鬼于天，其尊而远之乎？故以祀礼接焉；推鬼于人，其引而敬之乎？故以乡礼接焉。
　　不假手于人
　　【江少虞类苑】
　　真宗西祀回，召臣僚赴后苑。宣宗御制太清楼聚书记，朝拜诸陵。因幸西京，记西京内东门弹丸壁记，皆御制也。尝谓近臣曰：“虽不至精优，尽是朕亲撰，不假手于人。”此语盖指在杨大年也，《归田录》述之。
　　饮啖异于人
　　【欧阳文忠公集】
　　张仆射，齐贤，体质丰大，饮食过人。尤嗜肥猪肉，每食数斤。天寿院风药黑神丸，常人所服不过一弹丸，公常以五七两为一大剂，夹以胡饼而顿食之。淳化中，罢相，知安州。安陆山郡，未识达官。见公饮啖不类常人，举郡惊骇。尝与宾客会食，厨吏置一金漆大桶，于厅侧窃一作窃视公所食，如其物投桶中。至暮，酒浆浸渍，涨溢满桶。郡人嗟愕，以谓享富贵者，必有异于人也。然而晏元献公，清瘦如削，其饮食甚微。每析半饼，以筋卷之。抽去其筋，内捻葱头一茎而食。一有之字此亦异于常一无此字人也。
　　称匪其人
　　【书】
　　《周官》：称匪其人，惟尔不任。注：举非其人也。
　　苟非其人
　　【子家子】
　　《易》曰：苟非其人，道不虚行。学者要思索。如何是其人？只如陆宣公云：吾上不负天子，下不负所学，如何是所学？
　　文如其人
　　【宋苏颖滨集】
　　子瞻评辙文，以为：其文实胜仆。而世俗不知，乃以为不如其人。深不愿人知之，其文，如其为人。故汪洋澹泊，有一唱三叹之声。而其秀杰之气，终不可没。
　　书似其人
　　【宋范石湖大全集】
　　《跋司马温公帖》：世传字书似其为人，亦不必皆然。杜正献之严整，而好作草圣。王文正之沉毅，而笔意丽落欹侧有态。岂皆似其人哉？惟温公则几耳。开卷俨然，使人加敬，邪僻之心都尽，而况于亲炙之者乎？
　　诗如其人
　　【元程雪楼集】
　　《蒋君墓志》：公暇则过余先君所，或与之贤士大夫游。杯觞流行，为诗自遣，诗如其人焉。
　　幽冥中负此人
　　【世说新语】
　　王大将军起事，丞相兄弟诣阙谢，周侯深忧。诸王始入，甚有忧色。丞相呼周侯曰：“百口委卿。”周直过不应。既入，苦相存救。既释，周大说，饮酒。及出，诸王故在门。周曰：“今年杀诸贼奴，当取金印如斗大系肘后。”大将军至石门，问丞相曰：“周侯可为三公否？”丞相不答。又问：“可为尚书令？”又不应。因云：“如此惟当杀之耳。”复默然。逮周侯被害。丞相后知周侯救己，叹曰：“我不杀周侯，周侯由我而死。幽冥中负此人。”
　　误苍生必此人
　　【晋书】
　　《王衍传》：衍神清明秀，风姿详雅，山涛目之。曰：“何物老媪，生此宁馨儿？误天下苍生者，未必非此人也。”
　　石壁中出人
　　【步里客谈】
　　列子曰：赵襄子率徒数十万，守于中山。藉仍艹燔林，煽赫百里。有一人从石壁中出，随烟烬上下，众谓鬼神。火过徐行而出，苦无所经涉者。襄子怪而留之。徐而察之，形色七窃，人也；气声音色，人也。问：“奚道而处石，奚道而入火。”其人曰：“奚物而为石，奚物而为火？”襄子曰：“向之所出者，石也。而向之所谓者，火也。”其人曰：“不知也。”魏文侯闻之，谓子夏曰：“彼何人哉？”子夏曰：“以商所闻夫子之言，和者，大同于物，物无得伤；闻者，游金石蹈水火可也。”文侯曰：“吾子奚不为之。”子夏曰：“刳心去智，商未之能。虽然，试语之有矣。”文侯曰：“夫子奚不为之？”子夏曰：“夫子能之，而能不为也。”
　　汲水出人
　　【太平广记】
　　独孤叔牙，令家人汲水，重不可转，数人助出之，乃人也。戴席帽，大笑。
　　鱼是鱼变人
　　【太平广记】
　　孔子厄于陈，弦歌于馆中。夜有一人长九尺余，皂衣高冠，咤声动左右。子路引出，与战于厅，仆于地。乃大鱼是鱼也。
　　白狗变人
　　【太平广记】
　　王仲文归，道经水泽，见后一白狗，忽变如人，长六尺，状似方相。甚可恶。俄而仲文死。
　　髑髅变人
　　【契丹志】
　　有一主号呵，此主特一髑髅，在穹庐中。覆之以毡，人不得见。国有大事，则杀白马灰牛以祭。始变人形，出视事已。即入穹庐，复为髑髅。因国人窃视之，失其所在。
　　因雁射人
　　【金楼子】
　　《杂记下篇》：周君出猎，见白雁为群，周君鼓弩欲射道之行者。其御公孙龙，下车拊矢曰：“君以雁射人，无乃虎狼也。”
　　目光射人
　　【晋书】
　　和士开常言曰：“琅琊王目光弈弈，数射人。向者暂对，不觉汗出。”
　　拔箭射人
　　【五代史】
　　李嗣昭攻镇州，兵出九门击之。镇军且尽，余二人匿破垣中，射中其脑，嗣昭顾中矢尽，拔箭于脑。射杀一人，还营，卒。
　　马生人
　　【西汉书】
　　《五行志》：秦孝公二十一年，有马生人。
　　树上生人
　　【酉阳杂俎】
　　人木。大食西南二千里有国，山谷间，树枝上化生人，首如花，不解语，人借问，笑而已。频笑辄落。
　　古冢生人
　　【坦斋通编】
　　成式《酉阳杂俎》云：元魏时，菩提寺僧，发古冢得一生人。自言姓崔，名涵，见地下发鬼兵，唯柏棺者得免。按《周官》方相氏，入棺以戈击四隅。欧方良注云：罔两也。
　　纵狼啮人
　　【西汉书】
　　《景十三王传》：江都王建淫虐，或纵狼令啮宫人，杀之，建观而大笑。
　　弃巢窟而依人
　　【续后汉书】
　　《成公英传》：英金成人，中平末，随韩遂谋议军事。建安中，遂自华阴破，走还湟中，部党散去，惟英独从。其婿阎行欲杀遂以降，夜攻，遂不克，叹曰：“丈夫困厄，祸起婚姻乎？”谓英曰：“今亲戚离叛，人众转少，当从羌中西南诣蜀尔！”英曰：“举事数十年，今虽罢败，何有自弃巢窟而依人乎？”
　　飞鸟依人
　　【续世说】
　　唐太宗谓褚遂良，学问稍长，性亦坚正。既写忠诚，甚亲附于朕，譬如飞鸟依人，人自矜爱。
　　玄鸟亲人
　　【齐丘子化书】
　　玄鸟之为物也，时游于户，时亲于人，而不畏人，而人不挠之。是故疑人者，为人所疑；防人者，为人所防。
　　鸟鹊近人
　　【宋苏东坡集】
　　吾昔少年时，所居书室，前有竹柏杂花，丛生满庭，众鸟巢其上。武阳君恶杀生，儿童婢仆，皆不得捕取鸟雀。数年间，皆巢于低枝，其声可俯而窥也。又有桐花凤四五，日翔集其间。此鸟羽毛，至为珍异难见，而能驯扰，殊不畏人。闾里间见之，以为异事。此无他，不忮之诚，信于异类也。有野老言：鸟雀去人太远，则其子有蛇鼠狐狸鸱鸢之忧。人既不杀则自近人者，欲免此害也。由是观之，异时鸟鹊巢不敢近人者，以人为甚于蛇鼠之类也。苛政猛于虎，信哉！
　　壮不如人
　　【左传】
　　郑伯使烛之武见秦君，烛之武辞曰：“臣之壮也，犹不如人。今老矣，无能为也已。”
</div>
    <div class="pagination">
<a href="永乐大典残卷_page97.html">上一页</a><span>...</span><a href="永乐大典残卷_page93.html">93</a><a href="永乐大典残卷_page94.html">94</a><a href="永乐大典残卷_page95.html">95</a><a href="永乐大典残卷_page96.html">96</a><a href="永乐大典残卷_page97.html">97</a><span class="current-page">98</span><a href="永乐大典残卷_page99.html">99</a><a href="永乐大典残卷_page100.html">100</a><a href="永乐大典残卷_page101.html">101</a><a href="永乐大典残卷_page102.html">102</a><a href="永乐大典残卷_page103.html">103</a><span>...</span><a href="永乐大典残卷_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
