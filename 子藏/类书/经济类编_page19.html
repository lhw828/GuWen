<!DOCTYPE html>
<html>
<head>
    <meta charset="UTF-8">
    <title>经济类编 - 第 19 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 19 页/共 74 页</h1>
    <div class="content">　　眞宗时乾元文明二殿灾诏求直言遣使按察淮浙蜀广狱遂罢封禅知睦州田锡上疏　给事中不得其人左右补遗不举其职致陛下有朝令夕改舍近谋逺之事又言时乆升平天下混一故左趣右奉致陛下以功业自多然临御九年四方虽宁而刑罚未甚措水旱未甚调陛下谓之太平谁敢不谓之太平陛下谓之至理谁敢不谓之至理又言宰相不得用人而委贠外差遣近臣不専受责而求令録封章又言听用太广则条制必繁条制既繁则依从者少自今凡有奏陈幸令大臣议而行之毋使垂之空言示之寡信又言宰相若贤当信而用之宰相非贤当择而任之何以置之为具臣而疑之若众人也
　　仁宗时有众星西北流雷发不时下诏求直言大理评事苏舜钦言臣观国史见祖宗日日视朝旰昃方罢犹坐后门召对白事者委曲询访今陛下春秋鼎盛实宵旰求治之秋乃隔日御殿此政事不亲也三司计度经费二十倍于祖宗之时府库匮竭敛科无虚日此用度不足也二者诚国大忧愿陛下因此灾变脩已以御人洗心以鉴物勤听断舎燕安放优谐近习之纎人亲刚明鲠直之良士以思永图疏入诏复日御前殿端明殿学士宋绶言帝王御天下在总揽威柄陛下躬亲万机内外延首望治而赏罚号令未能过于前日顷者恩出太后而今又出大臣大臣市恩以招权小人趋利以售进此风寝长有蠧邦政太后尝曰国家无外忧必有内患外忧不过边事皆可预防若奸邪共济为内患深可惧也眞宗亦曰唐朝朋党尤甚以致王室卑弱愿陛下思祖宗训戒念王业艰难整齐纪纲正在今日又言驭下之道有三临事贵守当机贵断兆谋贵宻能守则奸无由移能断则邪无由惑能宻则事无由变斯安危之所系愿陛下深念之
　　仁宗时孙沔上言自孔道辅范仲淹被黜凡在缙绅尽怀缄黙乞少霁天威用存国体疏入责知衡山县沔未知有责命复上书曰深宫之中侍左右者刀锯之余悦耳目者艶冶之色宸禁昼严乗舆天逺未见欵召名臣清问外事询祖宗之纪纲质朝廷之得失徒脩简易之名未益承平之化又曰愿推择大臣讲求古道极论精思品藻贤哲逐刺史县令老儒贪残之辈以利于民罢公卿大夫謟佞诡诞之士以肃于朝简掖庭之幽旷以求锡羡之庆抑宦寺之重任以防昵近之私书奏再责监永州酒务
　　宋祁请下罪已诏并求直言　臣闻王者父事天明母事地察政合而祥至道失而咎臻自然之应也然至乱之世不能絶祥甚治之代不能无咎僻君以祥自泰故益侈而趣亡贤主以咎自警故脩徳而蒙祉盖祥无必庆咎无故凶视销伏之如何耳臣伏见顷岁以来灾害数见依类托寓异占同符天本示法而尊乃有躔离流薄之变地当安固而静乃有都国震动之占陛下奉承郊丘岁丰月洁当蒙介福翻至大异何哉得非事有召奸法有阶隙天于宋室谆谆存顾先几豫虑以启圣心欲陛下据易图难縁防警着扬刚徳固执主威厌销未萌以光丕业也臣伏读前史五行志以验于今累威重谴不可不察若乃羣星流散则民人荡析之象也月行黄道地震州邑则边方窥间臣下擅恣后妃将盛年谷且饥之兆也去年火焚兴国寺浮屠延燔艺祖神殿已而盗坏宗庙扣器者再则神不昭格之意也自昔灾异之发远者十数年近者三四年随方辄应类无虚已陛下何不暂槩清虑推求其端方今典刑设张上下禔穆而臣便论危事必难取信然陛下试一念之假有荡析以何防固安假有饥空以何理赈救脱致窥间可任之将谓谁傥令擅恣可防之奸有几灾异不验国之福也茍使遂验则陛下御之之虑得不素具于胸中哉然请先言其要臣闻君以操柄为重臣以奉命为恭柄舍之则重者反轻命窃之则恭者更僭伏惟陛下念爵赏之典刑罚之权虽览羣言一决宸虑无委成假借以开贵近牵制之私书称惟辟作福惟辟作威夫威福者天子之所以固大寳制兆人之术臣有作福作威则害于而家凶于而国古之王者亦何能使刑悉当罪赏皆称功要之事出于主则纳忠者有归政出于臣则植私者必众传曰倒持太阿言柄之不可失也又曰吐珠必含言失之不可收也若夫后宫戚里祈恩丐赏者日月不乏陛下且当断而不听以示至公内省黄门给事左右亦宜数加训敕使思不出位此皆助阳抑隂之术也臣闻伯禹三王之长逢辜引慝宣王成周之良思患侧身故能感彻神祗收还威怒回沴气为太和化已衰为中兴陛下览照今古至详至熟今变日着中外暴闻而罪已之问不形于诏书思患之谋不留于询逮委逺天戒虚而未荅逾时越月羣下黙然间者但引缁黄晨斋夕咀脩不经之细祀塞可惧之大变人且未信天胡可欺臣诚至愚窃恐销伏之间未为得计也伏望陛下不以灾之未应遂为宴安不以岁之屡丰便忘荒馑普诏百执各贡所怀庶几天下条贯粲然先见粗举六事以禆万一聨写于左如有可采续当条陈科别惟陛下裁赦其罪姑垂省阅臣无任瞽狂待罪之至
　　哲宗刘妃多材艺有盛宠既搆废孟后章惇与内侍郝随刘友端相结请妃正位中宫时帝未有储嗣防妃生子茂帝大喜遂立焉邹浩以数论事帝亲擢为右正言露章劾章惇不忠慢上之罪未报而刘后立邹浩上疏言贤妃与孟后争宠而孟后废今乃立之殊累圣徳乞追停册礼帝曰此祖宗故事岂独朕邪盖指眞宗立刘徳妃也浩对曰祖宗大徳可法者多矣陛下不之取而效其小疵邪帝变色持其章踌躇若有所思因付于外明日章惇诋其狂妄除名勒停羁管新州尚书右丞黄履进曰浩以亲被拔擢之故敢犯顔纳忠陛下遽出之死地人臣将视以为戒谁复为陛下论得失乎幸与善地不听初阳翟田画议论慷慨与浩以气节相激厉刘后立画谓人曰志完不言可以絶交矣浩既得罪画迎诸途浩出涕画正色责之曰使志完隐黙官京师遇寒疾不汗五日死矣岂独岭海之外能死人哉愿君毋以此举自满士所当为者未止此也浩茫然自失谢曰君赠我厚矣浩之将论事也以告其友宗正寺簿王囘回曰事有大于此者乎子虽有亲然移孝为忠亦太夫人素志也及浩南迁人莫敢顾囘敛交游钱与浩治装往来经理且慰安其母逻者以闻逮诣诏狱众为之惧囘居之晏如御史诘之囘曰实尝预谋不敢欺也因诵浩所上章几二千言狱上除名停废囘即徒步出都门行数十里其子追及问以家事不答又有曾诞者尝三以书劝浩论孟后事浩不报及浩废诞作玉山主人对客问以讥浩不能力谏孟后之废而俟朝廷过举乃言为不知几云
　　李纲至钦宗行在入见涕泗交集帝为动容因奏曰金人不道専以诈谋取胜中国不悟一切堕其计中赖天命未改陛下总师于外为天下所推戴内脩外攘还二圣抚万邦责在陛下与宰相臣自视缺然不足以副委任且臣在道顔岐尝封示论臣章谓臣为金所恶不当为相因力辞帝命岐奉祠并出范宗尹纲辞犹力帝曰朕知卿忠义智略乆矣其勿辞纲顿首泣谢且言昔唐明皇欲相姚崇崇以十事要説皆中一时之病今臣亦以十事仰干天听陛下度其可行者赐之施行臣乃敢受命一曰议国是谓中国之御四裔能守而后可战能战而后可和而靖康之末皆失之今莫若先自治专以守为防俟吾政事脩士气振然后可议大举二曰议廵幸谓车驾不可不一至京师见宗庙以慰都人之心度未可居则为巡幸之计天下形势长安为上襄阳次之建康又次之皆当诏有司预为之备三曰议赦令谓祖宗登极赦令皆有常式前日赦书乃以张邦昌伪赦为法如赦恶逆及罪废官尽复官职皆不可行宜悉改正四曰议僭逆谓张邦昌为国大臣不能临难死节而挟金人之势易姓改号宜正典刑垂戒万世五曰议伪命谓国家更大变鲜有仗节死义之士而受伪官者不可胜数昔肃宗平贼汚伪命者以六等定罪宜仿之以厉士风六曰议战谓军政乆废士气怯惰宜一新纪律信赏必罚以作其气七曰议守谓敌情狡狯势必复来宜于沿河江淮措置控御以扼其冲八曰议本政谓政出多门纲纪紊乱宜一归之中书则朝廷尊九曰议乆任谓靖康间进退大臣太速功効蔑着宜愼择而乆任之以责成功十曰议脩徳谓上始膺天命宜益脩孝悌恭俭以副四海之望而致中兴翌日班纲议于朝惟僣逆伪命二事留中不出
　　李纲行至太平上疏曰兴衰拨乱之主非英哲不足以当之英则用心刚足以莅大事而不为小故之所揺哲则见善明足以任君子而不为小人之所间愿陛下以汉之高光唐之太宗国朝之艺祖太宗为法
　　高宗时胡寅上疏　陛下以亲王介弟受渊圣皇帝之命出师河北二帝既迁则当紏合义师北向迎请而乃亟居尊位建立太子不复归觐宫阙展省陵寝偷安岁月略无扞御及敌骑乗虚匹马南渡一向畏缩惟务逺迯军民怨咨恐非自全之计也因进七防一罢和议而脩战略二置行台以区别缓急之务三务实效去虚文四大起天下之兵以自强五都荆襄以定根本六选宗室之贤才封建任使之七存纪纲以立国体书数千言吕頥浩恶其切直罢之于外
　　髙宗时乆雨恒隂吕頥浩张浚皆谢罪求去诏郎官以上言阙政司勲员外郎赵鼎上疏曰自熈宁间王安石用事变祖宗之法而民始病假辟国之谋造生边患兴理财之政穷困民力设虚无之学败坏人材至崇宁初蔡京托绍述之名尽祖安石之政凡今日之患始于安石成于蔡京今安石犹配享神宗而京之党未除时政之缺莫大于此帝从之遂罢安石配享寻下诏以四失罪已一曰昧经邦之大略二曰昧戡难之远图三曰无绥人之徳四曰失驭臣之柄仍榜朝堂使知朕悔过之意中丞张守上疏曰陛下处宫室之安则思二帝母后穷庐毳幕之居享膳羞之奉则思二帝母后羶肉酪浆之味服细暖之衣则思二帝母后穷边絶塞之寒苦操予夺之柄则思二帝母后语言动作受制于人享嫔御之适则思二帝母后谁为之使令对臣下之朝则思二帝母后谁为之尊礼思之又思兢兢栗栗圣心不倦而天不为之助顺者万无是理也今罪已之诏数下而天未悔祸实有所未至耳
　　转运副使朱台符上言陛下践祚以来彗星一见时雨再愆彗星见者兵之象也时雨愆者泽未流也宜重农以积粟简卒以省费専将帅之任以安边愼守令之选以惠民舍此数事虽有智者不能为计矣又言无名之赏赐不急之造作冗费百端动计千万加以教化未甚行亷耻未甚立法有滋章之条吏无恻隐之实背理伤道非为公家忠计者不可一二举也
　　孝宗时刘珙自湖南召还初入见帝首论独断虽英主之能事然必合众智而质之以至公然后有以合乎天理人心之正而事无不成若弃佥谋徇私见而有独御区宇之心则适所以蔽四达之明而左右私眤之臣将有乗之以干天下之公议者又论羡余和籴之弊帝皆嘉纳之授翰林学士复上言世儒多病汉高帝不悦学轻儒生臣以为汉高帝所不悦者特腐儒俗学耳使当时有以二帝三王之学告之知其必敬信功烈不止此因陈圣王之学所以明理正心为万事之纲帝称善遂拜枢副珙因荐张拭汪应辰陈良翰学行于帝
　　知南康军朱熹上疏　天下之务莫大于恤民而恤民之本在人君正心术以立纲纪盖纲纪不能以自立必人主之心术公平正大无偏党反侧之私然后有所系而立君心不能以自正必亲贤臣远小人讲明义理闭塞私邪然后可得而正今宰相台省师传宾友谏诤之臣皆失其职而陛下所与亲宻谋议者不过一二近习之臣上以蛊惑陛下之心志下则招集天下士大夫之嗜利无耻者盗陛下之权窃陛下之柄使陛下之号令黜陟不复出于朝廷而出于一二人之门名为陛下独断而实此一二人者隂执其柄臣恐莫大之祸必至之忧近在朝夕而陛下独未知之帝读之大怒曰是以我为亡也谕赵雄令分析雄言于帝曰士之好名陛下疾之愈甚则人之誉之愈众无乃适所以高之不若因其长而用之彼渐当事任能否自见矣帝以为然诏以熹提举江西常平茶盐
　　元武宗时阿实克布哈见帝容色日悴乘间进曰陛下八珍之味不知御万金之身不知爱而惟麴糵是耽妃嫔是好是犹两斧伐孤树未有不顚仆者陛下纵不自爱独不思祖宗付托之重天下仰望之切乎帝大悦曰非卿孰为朕言因命进酒阿实克布哈顿首谢曰臣方欲陛下节饮而反劝之是臣之言不信于陛下也臣不敢奉诏左右皆贺帝得直臣遂授右丞相行御史大夫事寻以太子请复入中书既又赐爵康国公


　　经济类编卷二十七
<子部,类书类,经济类编>
　　钦定四库全书
　　经济类编卷二十八
　　明　冯琦冯瑗　撰
　　諌诤类三
　　求言【二十六则】
　　齐桓公问管子曰吾念有而勿失得而勿忘为之有道乎对曰勿创勿作时至而随毋以私好恶害公正察民所恶以自为戒黄帝立明台之议者上观于贤也尧有衢室之问者下听于人也舜有告善之旌而主不蔽也禹立谏皷于朝而备讯唉汤有总街之庭以观人诽也武王有灵台之复而贤者进也此古圣帝明王所以有而勿失得而勿忘者也桓公曰吾欲效而为之其名云何对曰名曰啧室之议曰法简而易行刑审而不犯事约而易从求寡而易足人有非上之所过谓之正士内于啧室之议有司执事者咸以厥事奉职而不忘焉此啧室之事也请以东郭牙为之此人能以正事争于君前者也桓公曰善
　　吕览达郁篇　凡人三百六十节九窍五藏六府肌肤欲其比也血脉欲其通也筋骨欲其固也心志欲其和也精神欲其行也若此则病无所居而恶无由生矣病之留恶之生也精气郁也故水郁则为汚树郁则为蠧草郁则为篑国亦有郁主徳不通民欲不达此国之郁也国郁处乆则百恶并起而万灾丛至矣上下之相忍也由此出矣故圣王之贵豪士与忠臣也为其敢直言而决郁塞也周厉王虐民国人皆谤召公以告曰民不堪命矣王使衞巫监谤者得则杀之国莫敢言道路以目三年国人流王于彘此郁之败也郁者不阳也周鼎者鼠令马履之为其不阳也不阳者亡国之俗也管仲觞桓公日暮矣桓公乐之而徴烛管仲曰臣卜其昼未卜其夜君可以出矣公不説曰仲父年老矣寡人与仲父为乐将几之请夜之管仲曰君过矣夫厚于味者薄于徳沈于乐者反于忧壮而怠则失时老而解则无名臣乃今将为君勉之若何其沈于酒也管仲可谓能立行矣凡行之墯也于乐今乐而益饬行之坏也于贵今主欲留而不许伸志行理贵乐弗为变以事其主此桓公之所以霸也列精子高听行乎齐湣王善衣东布衣白缟冠颡推之履特防朝雨袪步堂下谓其侍者曰我何若侍者曰公姣且丽列精子高因步而窥于井粲然恶丈夫之状也喟然叹曰侍者为吾听行于齐王也夫何阿哉又况于所听行乎万乗之主人之阿之亦甚矣而无所镜其残亡无日矣孰当可而镜其唯士乎人皆知説镜之明已也而恶士之明已也镜之明已也功细士之明已也功大得其细失其大不知类耳赵简子曰厥也爱我铎也不爱我厥之谏我也必于无人之所铎之谏我也喜质我于人中必使我丑尹铎对曰厥也爱君之丑也而不爱君之过也铎也爱君之过也而不爱君之丑也臣尝闻相人于师敦顔而土色者忍丑不质君于人中恐君之不变也此简子之贤也人主贤则人臣之言刻简子不贤铎也卒不居赵地有况乎在简子之侧哉
　　自知篇　欲知平直则必准绳欲知方圆则必防矩人主欲自知则必直士故天子立辅弼设师保所以举过也夫人故不能自知人主犹甚存亡安危勿求于外务在自知尧有欲諌之皷舜有诽谤之木汤有司过之士武王有戒愼之鼗犹恐不能自知今贤非尧舜汤武也而有揜蔽之道奚繇自知哉荆成齐庄不自知而杀吴王智伯不自知而亡宋中山不自知而灭晋惠公赵括不自知而虏鑚荼厐涓太子申不自知而死败莫大于不自知范氏之亡也百姓有得钟者欲负而走则钟大不可负以椎毁之钟况然有音恐人闻之而夺已也遽揜其耳恶人闻之可也恶已自闻之悖矣为人主而恶闻其过非犹此也恶人闻其过尚犹可魏文侯燕饮皆令诸大夫论已或言君之智也至于任座任座曰君不肖君也得中山不以封君之弟而以封君之子是以知君之不肖也文侯不説形于顔色任座趍而出次及翟黄翟黄曰君贤君也臣闻其主贤者其臣之言直今者任座之言直是以知君之贤也文侯喜曰可反欤翟黄对曰奚为不可臣闻忠臣毕其忠而不敢远其死座殆尚在于门翟黄往视之任座在于门以君令召之任座入文侯下阶而迎之终座以为上客文侯微翟黄则几失忠臣矣上顺乎主心以显贤者其唯翟黄乎
　　刘向臣道篇　明主者有三惧一曰处尊位而恐不闻过二曰得意而恐骄三曰闻天下之至言而恐不能行何以识其然也越王勾践与呉人战大败之兼有九夷当是时也南面而立近臣三远臣五令羣臣曰闻吾过而不告者其罪刑此处尊位而恐不闻过者也昔者晋文公与楚人战大胜之烧其军火三日不灭文公退而有忧色侍者曰君大胜楚今有忧色何也文公曰吾闻能以战胜而安者其唯圣人乎若夫诈胜之徒未尝不危也吾以是忧此得意而恐骄也昔齐桓公得筦仲隰朋辩其言説其义令具太牢进之先祖桓公西面而立筦仲隰朋东面而立桓公賛曰自吾得二子之言吾目加明耳加聪不敢独擅愿荐之先祖此闻天下之至言而恐不能行者也
　　高缭仕于晏子晏子逐之左右谏曰高缭之事夫子三年曾无以爵位而逐之其义可乎晏子曰婴仄陋之人也四维之然后能直今此子事吾三年未尝弼吾过是以逐之也
　　晋平公问叔向曰岁饥民疫翟人攻我我将若何对曰岁饥来年而反矣疾疫将止矣翟人不足患也公曰患有大于此者乎对曰夫大臣重禄而不极谏近臣畏罪而不敢言左右顾宠于小官而君不知此诚患之大者也公曰善于是令国中曰欲有谏者为隐左右言及国吏罪
　　邹忌修八尺有余而形貌昳丽朝服衣冠窥镜谓其妻曰我孰与城北徐公美其妻曰君美甚徐公何能及君也城北徐公齐之美丽者也忌不自信而复问其妾曰吾孰与徐公美妾曰徐公何能及君也旦日客从外来与坐谈问之吾与徐公孰美客曰徐公不若君之美也明日徐公来熟视之自以为不如窥镜而自视又弗如逺甚暮寝而思之曰吾妻之美我者私我也妾之美我者畏我也客之美我者欲有求于我也于是入朝见威王曰臣诚知不如徐公美臣之妻私臣臣之妾畏臣臣之客欲有求于臣皆以美于徐公今齐地方千里百二十城宫妇左右莫不私王朝廷之臣莫不畏王四境之内莫不有求于王由此观之王之蔽甚矣王曰善乃下令羣臣吏民能面刺寡人之过者受上赏上书谏寡人者受中赏能谤讥于市朝闻寡人之耳者受下赏令初下羣臣进谏门庭若市数月之后时时而间进暮年之后虽欲言无可进者燕赵韩魏闻之皆朝于齐此所谓战胜于朝庭
　　孟尝君出行国至楚献象牀郢之登徒直使送之不欲行见孟尝君门人公孙戍曰臣郢之登徒也直送象牀象牀之直千金伤此若髪漂卖妻子不足偿之足下能使仆无行先人有寳劒愿得献之公孙戍曰诺入见孟尝君曰君岂受楚象牀哉孟尝君曰然公孙戌曰臣愿君勿受孟尝君曰何哉公孙戍曰小国所以皆致相印于君者闻君于齐能振达贫穷有存亡继絶之义小国英杰之士皆以国事累君説君之义慕君之亷也今君到楚而受象牀所未至之国将何以待君臣戍愿君勿受孟尝君曰诺公孙戍趋而去未出至中闺君召而返之曰子教文无受象牀甚善今何举足之高志之扬也公孙戍曰臣有大喜三重之寳劒一孟尝君曰何谓也公孙戌曰门下百数莫敢入谏臣独入谏臣一喜谏而得听臣二喜谏而止君之过臣三喜输象牀郢之登徒不欲行许戍以先人之寳劒孟尝君曰善受之乎公孙戍曰未敢曰急受之因书门版曰有能扬文之名止文之过私得寳于外者疾入谏
　　汉袁盎告归道逢丞相申屠嘉下车拜谒丞相从车上谢袁盎袁盎还愧其吏乃之丞相舎上谒求见丞相丞相良乆而见之盎因跪曰愿请闲丞相曰使君所言公事之曹与长史掾议吾且奏之即私邪吾不受私语袁盎即跪説曰君为丞相自度孰与陈平绛侯丞相曰吾不如袁盎曰善君即自谓不如夫陈平绛侯辅翼高帝定天下为将相而诛诸吕存刘氏君乃为材官蹶张迁为队率积功至淮阳守非有竒计攻城野战之功且陛下从代来每朝郎官上书疏未尝不止辇受其言言不可用置之言可受采之未尝不称善何也则欲以置天下贤士大夫上日闻所不闻明所不知日益圣智君今自闭钳天下之口而日益愚夫以圣主责愚相君受祸不乆矣丞相乃再拜曰嘉鄙野人乃不知将军幸教引入与坐为上客
　　陈忠疏广言路　臣闻仁君广山薮之大纳切直之谋忠臣尽蹇谔之节不畏逆耳之害是以高祖舎周昌桀纣之譬孝文嘉袁盎人豕之讥武帝纳东方朔宣室之正元帝容薛广徳自刎之切昔晋平公问于叔向曰国家之患孰为大对曰大臣重禄不极谏小臣畏罪不敢言下情不上通此患之大者公曰善于是下令曰吾欲进善有谒而不通罪至死今明诏崇高宗之徳推宋景之诚引咎克躬谘访羣吏言事者见杜根成翊世等新防表録显列二台必承风响应争为切直若嘉谋异防宜輙纳用如其管穴妄有讥刺虽苦口逆耳不得事实且优游寛容以示圣朝无讳之美若有道之士对问高者宜垂省览特迁一等以广直言之路
　　诸葛亮与羣下教　夫参署者集众思广众益也若远小嫌难相违覆旷阙损矣违覆而得中犹弃弊蹻而获珠玉然人心苦不能尽惟徐元直处兹不惑又董幼宰参署七年事有不至至于十反来相啓告茍能慕元直之十一幼宰之殷勤有忠于国则亮可少过矣又曰昔初交州平屡闻得失后交元直勤见啓诲前参事于幼宰每言则尽后从事于伟度数有谏止虽姿性鄙暗不能悉纳然与此四子终始好合亦足以明其不疑于直言也
　　北魏髙祖谓羣臣曰国家从来有一事可叹臣下莫肯公言得失是也夫人君患不能纳谏人臣患不能尽忠自今朕举一人如有不可卿等直言其失若有才能而朕所不识卿等亦当举之如是得人者有赏不言者有罪卿等当知之
　　晋王沈为豫州刺史至镇乃下教曰自古贤圣乐闻诽谤之言听舆人之论刍荛有可録之事负薪有廊庙之语故也自至镇日未闻逆耳之言岂未明虚心故令言者有疑其宣下属城及士庶若能举遗逸于林薮黜奸佞于州国陈长吏之可否説百姓之所患兴利除害损益昭然者给谷五百斛若达一至之言説刺史得失朝政寛猛令刚柔得适者给谷千斛谓余不信明如皎日主簿陈廞禇防曰奉省教防伏用感叹劳谦日昃思闻苦言愚谓上之所好下无不应而近未有极谏之辞远无传言之箴者诫得失之事将未有也今使教命班下示以赏劝将或恐拘介之士或惮赏而不言贪赇之人将慕利而妄举茍不合宜赏不虚行则远听者未知当否之所在徒见言之不用谓设有而不行愚以告下之事可小须后沉又教曰夫徳薄而位厚功轻而禄重贪夫之所狥高士之所不处也若陈至言于刺史兴益于本州达幽隐之贤去祝鮀之佞立徳于上受分于下斯乃君子之操何不言之有直言至理忠也惠加一州仁也功成辞赏亷也兼斯而行仁智之事何故怀其道而迷其国哉禇防复白曰尧舜周公所以能致忠谏者以其欵诚之心着也氷炭不言而冷热之质自明者以其有实也若好忠直如氷炭之自然则谔谔之臣将济济而盈庭逆耳之言不求而自至若徳不足以配唐虞明不足以配周公实不可以同氷炭虽悬重赏忠谏之言未可致也昔魏绛由和戎之功女乐之赐管仲有兴齐之勲而加上卿之礼功勲明着然后赏罚随之未闻张重赏以待谏臣悬谷帛以求尽言也沈无以夺之遂从防议
　　张寔下令国中曰忝绍前踪庶几刑政不为百姓之患而比年饥旱殆由庶事有阙窃慕箴诵之言以补不逮自今有面刺孤罪者酬以束帛翰墨陈过者答以筐篚谤言于市者报以羊米贼曹佐高昌隗瑾进言曰圣王将举大事必崇三讯之法朝置谏官以匡大理凝承辅弼以补阙拾遗今事无巨细尽决圣虑兴军布令朝中不知若有谬阙则下无分谤窃谓宜偃聪塞智开纳羣言政刑大小与众共之若恒内断圣心则羣寮畏威而面从矣若恶专归于上虽赏千金终无言也寔纳之唐太宗幸太平宫谓侍臣曰人臣顺防者多犯顔则少今朕欲自闻其失诸公其直言无隐长孙无忌等皆曰陛下无失刘洎曰顷有上书不称防者陛下皆面加穷诘无不惭惧而退恐非所以广言路马周曰陛下比来赏罚微以喜怒有所高下此外不见其失上皆纳之太宗好文学而辩敏羣臣言事者上引古今以折之多不能对刘洎上书谏曰帝王之与凡庶圣哲之与庸愚上下相悬拟伦斯絶是知以至愚而对至圣以极卑而对至尊徒思自强不可得也陛下降恩防假慈顔凝旒以听其言虚襟以纳其説犹恐羣下未敢对况动神机纵天辩饰辞以折其理引古以排其议欲令凡庶何阶应答且多记则损心多语则损气心气内损形神外劳初虽不觉后必为累须为社稷自爱岂为性好自伤乎至如秦政强辩失人心于自矜魏文宏才亏众望于虚説此才辩之累较然可知矣太宗飞白答之曰非虑无以临下非言无以述虑比有谈论遂致烦多轻物骄人恐由兹道形神心气非此为劳今闻谠言虚怀以改太宗神采英毅羣臣进见者皆失举措太宗知之每见人奏事必假以辞色冀闻防谏尝谓公卿曰人欲自见其形必资明镜君欲自知其过必待忠臣茍其君愎谏自贤其臣阿防顺防君既失国臣岂能独全如虞世基等謟事焬帝以保富贵焬帝既弑世基等亦诛公辈宜用此为戒事有得失无惜尽言
　　高宗尝谓五品以上曰顷在先帝左右见五品以上论事或仗下面陈或退上封事终日不絶岂今日独无事耶何公等皆不言耶
　　宋太祖招常参官转对每五日内殿起居百官以次转对指陈时政得失事关急切者许非时上章
　　仁宗幸龙图天章阁以手诏问辅臣及御史中丞以上时政阙失皆给笔札令即坐以对时陈执中不学少文固辞不对宋庠亦请至中书合议条奏乃听两府归而上之翰林学士张方平方锁院草制夜半以所条对俱上言汰冗兵退剰贠愼磨勘择将帅四事帝览奏惊异诘旦更赐手札问诏所不及者方平复上备边恤刑二事又言古今治乱之变只在上下之势离合而已比来朝庭颇引轻险之人内为言官外为按察多发人暧昧之事议论展转縁饰沽激天下承风靡然一变故将相以至卿大夫士一动一为辄曰恐致人言更相姑息専避嫌疑茍且因循求免谤咎何暇展布四体为国立事者哉愿陛下深为留神务在通上下之情欲上下之情合惟审于听受而已殿中侍御史何郯上言古者人君以天下至广非一人聪明所能尽故内则公卿大夫谋于朝外采百工庶人议于下今国家设侍从之官自学士以至待制皆自文学选以备顾问公卿之才并由此出自顷相承朝廷惟以文翰待之而不责其言议臣下亦以职分当尔自安循黙以天下利害之大备言责者惟御史谏官仅十人而欲陛下聪明无所遗政理无所失不可得矣伏乞颁诏告谕两制臣寮自今有闻朝政阙失并许上章论列欲进用臣寮取其禆辅多者用为选首庶使亲侍之臣各知责任务图倾竭以助政化帝嘉纳之
　　仁宗时西事日扰括畿内京东西淮南马诏枢宻同宰臣议边事出内藏缗钱八十万陜西籴军储访知边事者释冦所至州县罪及夏税时禁越职言事富弼因论日食谓应天变莫若通下情帝嘉纳之于是尽除其禁许中外臣庶上封章言朝政得失
　　诏曰朕于卿大夫才不能尽知面不能尽识若不采其言而观其行审其意而察其忠则何以见器识之浅深知任用之得失若言之不入罪实在予茍求之不言咎将谁执
　　英宗时太后遣内侍梁惟简劳司马光问为政所当先光请开言路诏榜朝堂而大臣有不悦者设六语云若隂有所怀犯非其分或扇揺机事之重或迎合己行之令上以侥幸希进下以惑流俗若此者罚无赦后复命示光光曰此非求谏乃拒谏也人臣惟不言言则入六事矣乃具论其情改诏行之于是上封事者千数陈瓘论求言之诏未及旧弼　臣初睹陛下近因日食诏许中外臣民实封言事天下之忠言必自此而进矣然而求言之诏普逮于臣而乞言之礼未加于黄耉切虑耆徳故老乆去朝廷或在谪籍或已得谢忠于狥国意欲有言泛然应诏则非旧弼之体宻贡封事则有强聒之嫌若非圣问俯及隆谦示敬则黄耉之言或不乐告是以周家忠厚尊事黄耉秦穆改过复询黄髪诗书所载圣主之所宜行也愿因侧身惧变之时明示养老乞言之礼必有嘉谋来助初政格王正事无先于此伏望陛下上禀慈闱议而行之天下幸甚
　　王岩叟请广言路参用四方之士　臣以谓天下之事度而知之不如耳闻其説耳闻其説不如目睹其眞今四海之大万里之远民情之利害不可以槩言风俗之美恶不可以凡举人材之贤不肖不可以互知窃以陛下所赖以察四方之事达四方之情者数路人而已而専用一方之人非所以广聪明于天下也臣愿陛下常于言路参用四方之士天下幸甚
　　理宗时眞徳秀言五事其三兵事四曰导防之言不可聴言今边事方殷正君臣戒惧之日而缙绅大夫工为防説或以五福足恃为言夫乾象告愆迩日
　　尤甚其可恃防讳不经之説而忽昭昭之儆戒乎惟陛下鉴天人之相因察防佞之有害益修其
　　本以格天休宗社之庆也五曰至公之论不可
　　忽言公论国之元气也元气痞鬲不可以为人
　　公论湮郁不可以为国深惟今日实公论屈
　　伸之机朝廷之上若以言者为爱君为报国
　　无猜忌之意而有听用之诚则公论自此愈伸
　　若以言者为沮事为徼名无听用之诚而有猜忌之意则公论自此复屈夫公论伸屈乃治乱存
　　亡之所由分故臣于篇终反复极言惟陛下亮
　　臣愚忠也
　　元特们徳尔奏比诏内外直言得失今上封事者或径至御前乞令臣等阅视乃入奏闻仁宗曰言事者当直至御前如细民防讼者则禁之
　　纳谏【三十四则】
　　鲁宣公夏滥于泗渊里革断其罟而弃之曰古者大寒降土蛰发水虞于是乎讲罛罶取名鱼豋川禽而尝之寝庙行诸国人助宣气也鸟兽孕水虫成兽虞于是乎禁罝罗矠鱼鼈以为夏槁助生阜也鸟兽成水虫孕水虞于是乎禁罝防设穽鄂以实庙庖畜功用也且夫山不槎蘖泽不伐夭鱼禁鲲鲕兽长麑防鸟翼鷇卵虫舎蚳蝝蕃庶物也古之训也今鱼方别孕不教鱼长又行网罟贪无艺也公闻之曰吾过而里革匡我不亦善乎是良罟也为我得法使有司藏之使吾无忘谂师存侍曰藏罟不如寘里革于侧之不忘也
　　或谓赵简子曰君何不更乎简子曰诺左右曰君未有过何更君曰吾谓是诺未必有过也吾将以求来谏者也今我却之是却谏者谏者必止我过无日矣
　　师经鼓琴魏文侯起舞赋曰使我言而无见违师经援琴而撞文侯不中中旒溃之文侯谓左右曰为人臣而撞其君其罪如何左右曰罪当烹提师经下堂一等师经曰臣可一言而死乎文侯曰可师经曰昔尧舜之为君也惟恐言而人不违桀纣之为君也惟恐言而人违之臣撞桀纣非撞吾君也文侯曰释之是寡人之过也悬琴于城门以为寡人符不补旒以为寡人戒
　　韩武子田兽已聚矣田车合矣来告曰晋公薨武子谓乐怀子曰子亦知吾好田猎也兽已聚矣田车合矣吾可以卒猎而后吊乎怀子对曰范氏之亡也多辅而少拂今臣于君辅也畾于君拂也君胡不问于畾也武子曰盈而欲拂我乎而拂我矣何必畾哉遂辍田齐景公为台台成又欲为钟晏子谏曰君不胜欲为台今复欲为钟是重敛于民民之哀矣夫敛民之哀而以为乐不祥景公乃止
　　景公游于海上而乐之六月不归令左右曰敢有先言归者致死不赦顔烛趋进谏曰君乐治海上而六月不归彼傥有治国者君且安得乐此海也景公援防将斫之顔烛趋进抚衣待之曰君奚不斫也昔者桀杀关龙逢纣杀王子比干君之贤非此二主也臣之材亦非此二子也君奚不斫以臣参此二人者不亦可乎景公悦遂归中道闻国人谋不内矣
　　荆文王得如黄之狗簬之矰以畋于云梦三月不反得舟【一作丹】之姬淫朞年不听朝保申谏曰先王卜以臣为保吉今王得如黄之狗簬之矰畋于云泽三月不反及得舟之姬淫朞年不听朝王之罪当笞匍伏将笞王王曰不谷免于襁褓托于诸侯矣愿请变更而无笞保申曰臣承先王之命不敢废王不受笞是废先王之命也臣寜得罪于主无负于先王王曰敬诺乃席王王伏保申束细箭五十跪而加之王背如此者再谓王起矣王曰有笞之名一也遂致之保申曰臣闻之君子耻之小人痛之耻之不变痛之何益保申趋出欲自流乃请罪于王王曰此不谷之过保将何罪王乃变行从保申杀如黄之狗折箘簬之矰逐舟之姬务治乎荆兼国三十令荆国广大至于此者保申敢极言之功也萧何王陵闻之曰圣王能举先世之业而以成功名者其惟荆文王乎故天下誉之至今明主忠臣孝子以为法楚庄王筑层台延石千里延壤百里士有反三月之粮者大臣諌者七十二人皆死矣有诸御已者违楚百里而耕谓其耦曰吾将入见于王其耦曰以身乎吾闻之説人主者皆闲暇之人也然且至而死矣今子特草茅之人耳诸御已曰若与予同耕则比力也至于説人主不与子比智矣委其耕而入见庄王庄王谓之曰诸御已来汝将谏耶诸御已曰君有义之用有法之行且已闻之土负水者平木负绳者正君受谏者圣君筑层台延石千里延壤百里民之衅咎血成于通涂然且未敢谏也已何敢谏乎顾臣愚窃闻昔者虞不用宫之竒而晋并之陈不用子家羁而楚并之曹不用僖负羁而宋并之莱不用子猛而齐并之吴不用子胥而越并之秦人不用蹇叔之言而秦国危桀杀关龙逢而汤得之纣杀王子比干而武王得之宣王杀杜伯而周室卑此三天子六诸侯皆不能尊贤用辩士之言故身死而国亡遂趋而出楚王遽而追之曰己子反矣吾将用子之谏先日説寡人者其説也不足以动寡人之心又危加诸寡人故皆至而死今子之説足以动寡人之心又不危加诸寡人故吾将用子之谏明日令曰有能入谏者吾将以为兄弟遂解层台而罢民楚人歌之曰薪乎莱乎无诸御已讫无子乎莱乎薪乎无诸御已讫无人乎庄王立为君三年不听朝乃令于国曰寡人恶为人臣而遽谏其君者今寡人有国家立社稷有谏则死无赦苏从曰处君之高爵食君之厚禄爱其死而不谏其君则非忠臣也乃入谏庄王立鼓钟之间左伏杨姬右拥越姬左裯衽右朝服曰吾鼓钟之不暇何谏之听苏从曰臣闻之好道者多资好乐者多迷好道者多粮好乐者多亡荆国亡无日矣死臣敢以告王王曰善左执苏从手右抽隂刀刎钟皷之悬明日授苏从为相
　　赵简子使尹铎为晋阳曰必堕其垒培吾将往焉若见垒培是见寅与吉射也尹铎往而增之简子如晋阳见垒怒曰必杀铎也而后入大夫辞之不可曰是昭余讐也邮无正进曰昔先主文子少衅于难从姬氏于公宫有孝徳以出在公族有恭徳以升在位有武徳以羞为正卿有温徳以成其名誉失赵氏之典刑而去其师保基于其身以克复其所及景子长于公宫未及教训而嗣立矣亦能纂修其身以受先业无谤于国顺徳以学子择言以教子择师保以相子今吾子嗣位有文之典刑有景之教训重之以师保加之以父兄子皆疏之以及此难夫尹铎曰思乐而喜思难而惧人之道也委土可以为师保吾何为不增是以修之庶曰可以鉴而鸠赵宗乎若罚之是罚善也罚善必赏恶臣可望矣简子説曰微子吾几不为人矣以免难之赏赏尹铎初伯乐与尹铎有怨以其赏如伯乐氏曰子免吾死敢不归禄辞曰吾为主图非为子也怨若故焉
　　晋明帝以故第为湘宫寺备极壮丽欲造十级浮图而不能乃分为二新安太守巢尚之罢郡入见明帝谓曰卿至湘宫寺未此是我大功徳用钱不少通直散骑侍郎虞愿侍侧曰此皆百姓卖儿贴妇钱所为佛若有知当慈悲嗟愍罪高浮图何功徳之有侍坐者失色明帝怒使人驱下殿愿徐去无异容明帝好围棊棊甚拙与第一品彭城丞王抗围棊抗每假借之曰皇帝飞棊臣抗不能断明帝终不悟好之愈笃愿又曰尧以此教丹朱非人主所宜好也明帝虽怒甚以愿王国旧臣每优容之
　　石勒将营邺宫廷尉续咸上书切谏勒大怒曰不斩此老臣朕宫不得成也勑御史收之中书令徐光进曰陛下天资聪睿超迈唐虞而更不欲闻忠臣之言岂夏癸啇辛之君邪其言可用用之不可用故当容之柰何一旦以直言而斩列卿乎勒叹曰为人君不得自专如是岂不识此言之忠乎向戯之耳人家有百疋资尚欲市别宅况有天下之富万乗之尊乎终当缮之耳且勑停作成吾直臣之气也因赐咸绢百疋稻百斛
　　北魏中书侍郎高允好切谏朝廷事有不便允辄求见高宗常屏左右以待之或自朝至暮或连日不出羣臣莫知其所言语或痛切髙宗所不忍闻命左右扶出然终善遇之时有上事为激讦者高宗省之谓羣臣曰君父一也父有过子何不作书于众中谏之而于私室屏处諌者岂非不欲其父之恶彰于外邪至于事君何独不然君有得失不能面陈而上表显谏欲以彰君之短明已之直此岂忠臣所为乎如高允者乃眞忠臣也朕有过未尝不面言至有朕所不堪闻者允皆无所避朕闻其过而天下不知可不谓忠乎允所与同徴者游雅等皆至大官封侯部下吏至刺史二千石者亦数十百人而允为郎二十七年不徙官高宗谓羣臣曰汝等虽执弓刀在朕左右徒立耳未尝有一言防正唯伺朕喜悦之际祈官乞爵今皆无功而至王公允执笔佐我国家数十年为益不少不过为郎汝等不自愧乎乃拜允中书令
　　唐高祖时万年县法曹孙伏伽上表为隋以恶闻其过亡天下陛下龙飞晋阳远近响应未期年而登帝位徒知得之之易不知隋失之之不难也臣谓宜易其覆辙务尽下情凡人君言动不可不愼窃见陛下今日即位而明日有献鹞鶵者此乃少年之事岂圣王所须哉又百戏散乐亡国淫声近太常于民间借妇女裙襦五百余袭以充妓衣拟五月五日武门游戏此亦非所以为子孙法也凡如此类悉宜废罢善恶之习朝夕渐染易以移人皇太子诸王参僚左右宜谨择其人其有门风不能雍睦为人素无行义专好奢靡以声色游猎为事者皆不可使之亲近也自古及今骨肉乖离以至败国亡家未有不因左右离间而然也愿陛下愼之高祖省表大悦下诏褒称擢为治书侍御史赐帛三百疋仍颁示远近
　　髙祖考第羣臣以李纲孙伏伽为第一因置酒高防谓裴寂等曰隋氏以主骄臣謟亡天下朕即位以来每虚心求谏然唯李纲差尽忠欵孙伏伽可谓诚直余人犹踵弊风俛首而已岂朕所望哉朕视卿如爱子卿当视朕如慈父有懐必尽勿自隐也因命舍君臣之敬极欢而罢
　　太宗问魏徴比来朝臣何殊不论事对曰陛下虚心采纳必有言者凡臣狥国者寡爱身者多彼畏罪故不言耳太宗曰然人臣关説忤防动及刑诛与夫蹈汤火冒白刃者亦何异哉是以禹拜昌言良为此也
　　太宗时卢多逊専政羣臣章奏必先白多逊然后敢通又必于閤门署状云不敢妄陈利便希望恩荣田锡贻书多逊乞免署状多逊不悦出锡为河北南路转运副使锡因入辞直进封事言朝廷大体者四其一乞修徳以来远宜罢交州屯兵其二言今谏官不闻廷争给事中不闻封驳左右史不闻升陛记言动御史不敢弹奏中书舎人未尝访以政事集贤院虽有书籍而无职官秘书省虽有职官而无图籍愿择才任之使各司其局其三言迩者防县平宁京师富庶军营马监靡不恢崇佛寺道宫悉皆轮奂又辟西苑广御池而尚书省湫隘郎官无本局尚书无听事九寺三监寓天街之两廊贡院就武成王庙是岂太平之制度耶愿别修省寺用列职官其四言按狱官令枷杻钳锁皆有定式今以铁为枷于法所无去之可也帝览疏优诏褒答赐钱五十万【宋事误列于此】
　　魏徴容貌不逾中人而有胆略善回人主意每犯顔苦谏或逢太宗怒甚徴神色不移太宗亦为之霁威尝谒告上冡还言于太宗曰人言陛下欲幸南山外皆严装已毕而竟不行何也太宗笑曰初实有此心畏卿嗔故中辍耳太宗尝得佳鹞自臂之望见徴来匿怀中徴奏事故久不已鹞竟死怀中
　　太宗尝闲居与王珪语有美人侍侧太宗指示珪曰此庐江王瑗之姬也瑗杀其夫而纳之珪避席曰陛下以庐江纳之为是邪非邪太宗曰杀人而取其妻卿何问是非对曰昔齐桓公知郭公之所以亡由善善而不能用然弃其所言之人管仲以为无异于郭公今此美人尚在左右臣以为圣心是之也太宗悦即出之还其亲族太宗使太常少卿祖孝孙教宫人音乐不称防太宗责之温彦博王珪谏曰孝孙雅士今乃使之教宫人又从而谴之臣窃以为不可太宗怒曰朕寘卿等于腹心当竭忠直以事我乃附下罔上为孝孙游説邪彦博拜谢珪不拜曰陛下责臣以忠直今臣所言岂私曲邪此乃陛下负臣非臣负陛下太宗黙然而罢明日上谓房龄曰自古帝王纳谏诚难朕昨责温彦博王珪至今悔之公等勿为此不尽言也
　　太宗谓执政曰朕常恐因喜怒妄行赏罚故欲公等极谏公等亦宜受人谏不可以已之所欲恶人违之茍自不能受谏安能谏人
　　长乐公主将出降太宗以公主皇后所生特爱之勑有司资送倍于永嘉长公主魏徴谏曰昔汉明帝欲封皇子曰我子岂得与先帝子比皆令半楚淮阳今资送公主倍于长主得无异于明帝之意乎太宗然其言入告皇后后叹曰妾极闻陛下称重魏徴不知其故今观其引礼义以抑人主之情乃知眞社稷之臣也妾与陛下结髪为夫妇曲承恩礼每言必先顔色不敢轻犯威严况以人臣之疎远乃能抗言如是陛下不可不从也因请遣中使赍钱四百缗绢四百疋以赐徴且语之曰闻公正直乃今见之故以相赏公宜常秉此心勿转移也太宗尝罢朝怒曰防须杀此田舎翁后问为谁太宗曰魏徴每廷辱我后退具朝服立于庭太宗惊问其故后曰妾闻主明臣直今魏徴直由陛下之明故也妾敢不贺太宗乃悦
　　太宗宴近臣于丹霄殿长孙无忌曰王珪魏徴昔为仇讐不谓今日同得此宴太宗曰徴珪尽心所事故我用之然徴每谏我不从我与之言輙不应何也魏徴对曰臣以事为不可故谏若陛下不从而臣应之则事遂施行故不敢应太宗曰且应而复谏庸何伤对曰昔舜戒羣臣尔无面从退有后言臣心知其非而口应陛下乃面从也岂稷契事舜之意邪太宗大笑曰人言魏徴举止疎慢我视之更觉娬媚正为此耳徴起拜谢曰陛下开臣使言故臣得尽其愚若陛下拒而不受臣何敢数犯顔色乎
　　太宗问魏徴曰羣臣上书可采及召对多失次何也对曰臣观百司奏常事数日思之及至上前三分不能道一况谏者怫意触忌非陛下借之辞色岂敢尽其情哉太宗由是接羣臣辞色愈温尝曰焬帝多猜忌临朝对羣臣多不语朕则不然与羣臣相亲如一体耳
　　中牟丞皇甫徳参上言修洛阳宫劳人收地租厚敛俗好高髻盖宫中所化太宗怒谓房龄等曰徳参欲国家不役一人不收斗租宫人皆无髪乃可其意邪欲治其谤讪之罪魏徴諌曰贾谊当汉文帝时上书云可为痛哭者一可为流涕者二自古上书不激切不能动人主之心所谓狂夫之言圣人择焉唯陛下裁察太宗曰朕罪斯人则谁复敢言乃赐绢二十疋他日徴奏言陛下近日不好直言虽勉强含容非曩时之豁如太宗乃更加优赐拜监察御史
　　皇孙生宴五品以上于东宫太宗曰贞观之前从朕经营天下龄之功也贞观以来绳愆纠缪魏徴之功也皆赐之佩刀太宗谓徴曰朕政事何如往年对曰威徳所加比贞观之初则远矣人悦服则不逮也太宗曰今所为犹往年也何以异对曰陛下贞观之初恐人不谏常导之使言中间悦而从之今则不然虽勉从之犹有难色所以异也太宗曰其事可闻欤对曰陛下昔欲杀元律师孙伏伽以为法不当死陛下赐以陵兰公主园直百万或云赏太厚陛下云朕即位以来未有谏者故赏之此导之使言也司户栁雄妄诉隋资陛下欲诛之纳戴胄之谏而止是悦而从之也近皇甫徳参上书谏修洛阳宫陛下恚之虽以臣言而罢勉从之也太宗曰非公不能及此人苦不自知耳
　　魏徴有疾太宗手诏问之且言不见数日朕过多矣今欲自往恐益为劳若有闻见可封状进来徴上言比者弟子陵师奴婢忽主下多轻上皆有为而然渐不可长又言陛下临朝常以至公为言退而行之未免私僻或畏人知横加威怒欲盖弥彰竟有何益
　　太宗问諌议大夫禇遂良曰舜造漆器谏者十余人此何足谏对曰奢侈者危亡之本漆器不已将以金玉为之忠臣爱君必防其渐若祸乱已成无所复諌矣太宗曰然朕有过卿亦当諌其渐朕见前世帝王拒諌者多云业已为之或云业已许之终不为改如此欲无危亡得乎
　　徳宗问陆防以当今切务防上疏　为下者莫不愿忠为上者莫不求理然而下每苦上之不理上每苦下之不忠若是者何两情不通故也下之情莫不愿达于上上之情莫不求知于下然而下恒苦上之难达上恒苦下之难知若是者何九弊不去故也所谓九弊者上有其六而下有其三好胜人耻闻过骋辩给聪明厉威严恣强愎此六者君上之弊也謟防顾望畏愞此三者臣下之弊也上好胜必甘于佞辞上耻过必忌于直谏如是则下之謟防者顺防而忠实之语不闻矣上骋辩必勦説而折人以言上明必臆度而虞人以诈如是则下之顾望者自便而切磨之辞不尽矣上厉威必不能降情以接物上恣愎必不能引咎以受防如是则下之畏愞者避辜而情理之説不伸矣夫以区域之广大生灵之众多宫阙之重深高卑之限隔自黎献而上获睹至尊之光景者逾亿兆而无一焉就获覩之中得接言议者又千万不一幸而得接者犹有九弊居其间则上下之情所通鲜矣上情不通于下则人惑下情不通于上则君疑疑则不纳其诚惑则不从其令诚而不见纳则应之以悖令而不见从则加之以刑下悖上刑不败何待是使乱多理少从古以然　昔赵武呐呐而为晋贤臣绛侯木讷而为汉元辅然则口给者事或非信辞屈者理或未穷人之难知尧舜所病胡可以一詶一诘而谓尽其能哉以此察天下之情固多失实以此轻天下之士必有遗才　谏者多表我之能好谏者直示我之能贤谏者之狂诬明我之能恕谏者之漏泄彰我之能从有一于斯皆为盛徳是则人君之与谏者交相益之道也谏者有爵赏之利君亦有理安之利谏者得献替之名君亦得采纳之名然犹谏者有失中而君无不美唯恐谠言之不切天下之不闻如此则纳谏之徳光矣徳宗颇采用其言
　　宪宗尝从容问李绛曰谏官多谤讪朝政皆无事实朕欲摘其尤者一二人以儆其余何如对曰此殆非陛下之意必有邪臣欲壅蔽陛下之聪明也人臣死生系人主喜怒敢发口谏者有几就有谏者皆昼度夜思朝删暮减比得上达什无二三故人主孜孜求谏犹惧不至况罪之乎如此杜天下之口非社稷之福也宪宗善其言而止
　　李孝本二女配没右军文宗取之入宫右拾遗魏謩上疏曰陛下不迩声色屡出宫女以配鳏夫窃闻数月以来教坊选试以百数庄宅收市犹未已又召李孝本女入宫不避宗姓大兴物论臣窃惜之昔汉光武一顾列女屏风宋犹正色抗言光武即撤之陛下岂可不思宋之言欲居光武之下乎文宗即出孝本女擢謩为补阙曰朕选市女子以赐诸王耳怜孝本女宗枝髫齓孤露故收养宫中謩于疑似之间皆能尽言可谓爱我不忝厥祖矣命中书优为制辞以赏之謩徴之五世孙也
　　文宗对中书舎人栁公权等于便殿文宗举衫袖示之曰此衣已三澣矣众皆美文宗之俭徳公权独无言文宗问其故对曰陛下贵为天子富有四海当进贤退不肖纳谏诤明赏罚乃可以致雍熈服澣濯之衣乃末节耳文宗曰朕知舎人不应复为谏议以卿有诤臣风采须屈卿为之
　　文宗问翰林学士栁公权以外议对曰郭除邠宁外间颇以为疑文宗曰尚父之侄太后叔父在宫无过自金吾作小鎭外间何尤焉对曰非谓不应为节度使也闻陛下近取二女入宫有之乎文宗曰然入参太皇太后耳公权曰外间不知皆云纳女后宫故得方镇文宗俛首良久曰然则柰何对曰独有自南内遣归其家则外议自息矣是日太皇太后遣中使送二女还家
　　宣宗欲幸华清宫谏官论之甚切宣宗为之止宣宗乐闻防谏凡谏官论事门下封駮茍合于理多屈意从之得大臣章疏必焚香盥手而读之
　　宪宗每有军国大事必与诸学士谋之尝逾月不见学士李绛等上言臣等饱食不言其自为计则得矣如陛下何陛下询访理道开纳直言实天下之幸非臣等之幸也上遂召对白居易因论事言陛下错矣上变色而罢宻召绛谓曰居易小臣不逊须令出院绛曰陛下容纳直言故羣臣敢竭诚无隐居易言虽少思志在纳忠陛下今日罪之臣恐天下各思箝口非所以广聪明昭圣徳也上悦待居易如初上尝欲近猎苑中至蓬莱池西谓左右曰李绛必谏不如且止绛尝面陈吐突承璀専横语极恳切上作色曰卿言太过绛泣曰陛下置臣于腹心耳目之地若臣畏避左右爱身不言是臣负陛下言之而陛下恶闻乃陛下负臣也上怒解曰卿所言皆人所不能言眞忠臣也他日尽言皆应如是遂以为中书舎人学士如故绛尝从容谏上聚财上曰今政令不及两河湟淫沦于左衽朕日夜思雪祖宗之耻而财力不赡故不得不蓄聚耳不然朕宫中用度极俭薄多藏何用邪
　　元英宗欲以元夕张灯禁中为鳌山时张养浩以礼部尚书参议中书省事遂具疏因拜住以谏曰世祖临御三十余年每值元夕闾阎之间灯火亦禁况阙廷宫掖之严防尤当戒愼今灯山之构所玩者小所系者大所乐者浅所患者深帝大怒既而喜曰非张希孟不敢言即罢之赐养浩尚服金织币以旌其直
　　不纳谏【十则附】
　　周厉王虐国人谤王召公告王曰民不堪命矣王怒得衞巫使监谤者以告则杀之国人莫敢言道路以目王喜告召公曰吾能弭谤矣乃不敢言召公曰是鄣之也防民之口甚于防川川壅而溃伤人必多民亦如之是故为川决之使导为民者宣之使言故天子听政使公卿至于列士献诗瞽献典史献书师箴赋蒙诵百工谏庶人传语近臣尽防亲戚补察瞽史教诲耆艾修之而后王斟酌焉是以事行而不悖民之有口也犹土之有山川也财用于是乎出犹其有原隰衍沃也衣食于是乎生口之宣言也善败于是乎兴行善而备败所以阜财用衣食者也夫民虑之于心而宣之于口成而行之胡可壅也若壅其口其与能几何王弗听于是国人莫敢出言三年乃流王于彘
　　鲁隐公将如棠观鱼者臧僖伯谏曰凡物不足以讲大事其材不足以备器用则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苗秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登于俎皮革齿牙骨角毛羽不登于器则公不射古之制也若夫山林川泽之实器用之资皁之事官司之守非君所及也公曰吾将略地焉遂往陈鱼而观之僖伯称疾不从书曰公矢鱼于棠非礼也且言逺地也
　　严公如齐观社曹刿谏曰不可夫礼所以正民也是故先王制诸侯使五年四王一相朝也终则讲于防以正班爵之义帅长幼之序训上下之则制财用之节其间无由荒怠夫齐弃大公之法而观民于社君为是举而往观之非故业也何以训民土发而社助时也收攟而烝纳要也今齐社而往观旅非先王之训也天子祀上帝诸侯防之受命焉诸侯祀先王先公卿大夫佐之受事焉臣不闻诸侯之相防祀也祀又不法君举必书书而不法后嗣何观公不听遂如齐
　　晋灵公不君厚敛以雕墙从台上弹人而观其避丸也宰夫胹熊蹯不熟杀之寘诸畚使妇人载以过朝赵盾士季见其手问其故而患之将谏士季曰谏而不入则莫之继也防请先不入则子继之三进及溜而后视之曰吾知所过矣将改之稽首而对曰人谁无过过而能改善莫大焉诗曰靡不有初鲜克有终夫如是则能补过者鲜矣君能有终则社稷之固也岂唯羣臣赖之又曰衮职有阙唯仲山甫补之能补过也君能补过衮不废矣犹不改
　　唐徳宗长女唐安公主薨上欲为造防厚葬之姜公辅表谏以为山南非乆安之地且宜俭薄以副军镇之急上谓陆防曰造塔小费非宰相所宜论公辅正欲指朕过失自求名耳防上奏曰比论事者当问理之是非岂计事之大小故唐虞之际主圣臣贤而虑事之微日至万数然则微之不可不重也如此陛下又安可忽而勿念乎若谓谏诤为指过则剖心之主不见罪于哲王以谏诤为取名则匪躬之臣不宜垂训于圣典假有意将指过谏以取名但能闻善而迁见谏不逆则所指者适足以彰陛下莫大之善所取者适足以资陛下无彊之休因而利焉所获多矣傥或恣其指过而不改则陛下招恶直之讥黜其取名而不容则陛下被违谏之谤是乃掩已过而过弥着损彼名而名益彰果而行之所失大矣上意犹怒罢公辅为左庶子
　　懿宗勑以閤门使吴徳应等为馆驿使台谏上言故事御史巡驿不应忽以内臣代之懿宗谕以勑命已行不可复改左拾遗刘蜕上言昔楚子县陈得申叔一言而复封之太宗发卒修乾元殿闻张素谏即日罢之自古明君所尚者从谏如流岂有已行而不改且勑自陛下出之自陛下改之何为不可弗听
　　后唐闽王昶以永泰叶翘为内宣徽使参政事翘博学质直闽惠宗擢为福王友昶以师傅礼待之多所禆益宫中谓之国翁昶既嗣位骄纵不与翘议国事一旦昶方视事翘衣道士服过庭中趋出昶召还拜之曰军国事殷乆不接对孤之过也翘顿首曰老臣辅导无状致陛下即位以来无一善可称愿乞骸骨昶曰先帝以孤属公政令不善公当极言柰何弃孤去厚赐金帛慰谕令复位昶元妃梁国夫人李氏同平章事敏之女昶嬖李春燕待夫人甚薄翘谏曰夫人先帝之甥聘之以礼柰何以新爱而弃之昶不悦由是疎之未几复上书言事昶批其纸尾曰一叶随风落御沟遂放归永泰以寿终
　　宋张来讳言　高宗自诛长孙无忌放禇遂良等后天下以言为讳者二十余年其后一御史尝抗论一不急事时谓凤鸣朝阳方其以言为讳也武氏不出房闼而取其国天子自殿陛之下门阙之外颠倒错乱无由知之而其左右忠臣良士岂无良防善计亦不敢告故以牝夺雄坐房奥夺庙社犯天下之至不顺为天下之难成而有功此譬如盗入主人之家执其主涂其耳目而唯其所为何求而不得哉张子曰天将乱人之国则必使讳人之言人之爱其身其寝食起居有少异焉而人告之则必信之又从而治之夫如是则可以终身而无疾今其寝食起居类非平人之状而其亲戚朋友旁视而不敢告一日疾作而死矣太宗以兰陵公主园赏言者其直百万非好名也事当然也
　　敢言　汉王凤以外戚辅政杀王章以杜天下能言之口而梅福以南昌尉上书显攻之而不忌唐文宗时宦人握禁兵制天子枢宻使权过宰相谁敢少忤其意而刘蕡对防肆言其恶斥其簒弑废立之罪而明皇时李林甫为相几二十年固宠市权愚瞽其君内助杨氏之势外成禄山之乱补阙杜璡尝再上书论事斥为下邽令林甫以语动其余曰立仗马终日无声饫三品刍豆一鸣则黜之矣后虽欲不鸣得乎由是谏诤路絶矣夫林甫之威未惨于汉廷之外戚唐文宗之宦官也而梅福刘蕡敢犯之而林甫徒以区区贬斥而天下之士震怖如畏虎狼此其故何也王凤得政之初帝失徳未深犹可与论道理商成败而汉之公卿犹有贤智忠义之士也文帝大和二年名臣在朝者如裴度李绛韦处厚之徒犹数人公卿侍从之间差可告语其势足以持典刑也故此二子者非妄发恣行而心实有所持也若林甫之时人主淫昏于上视天下之治乱如越人视秦人之肥瘠不可与言矣而朝廷之士有一介之善略能别白黑者则林甫斥逐之而无余矣国中空无人上下内外皆从君于昏者也而天下之士虽欲有言何恃以救其祸乎此人之所甚畏也呜呼国无善人国非其国也可不惧哉明皇尝论林甫曰此子妬贤嫉能无与为比则其时人物可知也
　　理宗时谏臣言哗徒吻士结党扣阍簧鼓是非为攫利之计诏中外士庶上书其言有益于国者必加精采傥涉私邪朋奸罔上妄肆雌黄当严加究问是时台纲不振嬖宠干政弹文及其私党则内降圣防宣谕删去谓之节帖台谏不敢与争
　　不罪谏官【五则附】
　　汉灵帝时朱儁击黄巾护军司马燮上疏曰臣闻天下之祸不由于外皆兴于内是故虞舜先除四凶然后用十六相明恶人不去则善人无由进也今张角起于赵魏黄巾乱于六州此皆衅发萧墙而祸延四海者也臣奉辞伐罪战无不克黄巾虽盛不足为庙堂忧也臣之所惧在于治水不自其源末流弥增其广耳陛下仁徳寛容多所不忍故阉竖弄权忠臣不进诚使张角枭夷黄巾变服臣之所忧甫益深耳邪正之人不宜共国亦犹氷炭不可同器彼知正人之功显而危亡之兆见皆将巧辞饰説共长虚伪夫孝子疑于屡至市虎成于三夫若不详察真伪忠臣将复有杜邮之戮矣赵忠见其疏而恶之燮击黄巾功多当封忠譛诉之灵帝识燮言得不加罪竟亦不封
</div>
    <div class="pagination">
<a href="经济类编_page18.html">上一页</a><span>...</span><a href="经济类编_page14.html">14</a><a href="经济类编_page15.html">15</a><a href="经济类编_page16.html">16</a><a href="经济类编_page17.html">17</a><a href="经济类编_page18.html">18</a><span class="current-page">19</span><a href="经济类编_page20.html">20</a><a href="经济类编_page21.html">21</a><a href="经济类编_page22.html">22</a><a href="经济类编_page23.html">23</a><a href="经济类编_page24.html">24</a><span>...</span><a href="经济类编_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
