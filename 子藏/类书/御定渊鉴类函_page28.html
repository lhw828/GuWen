<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 28 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 28 页/共 320 页
  </h1>
  <div class="content">
   祓除宿垢为太洁　增晋书曰上已集宴于华林园南齐志曰禊者洁也言自洗濯也　原荆楚岁时记曰三月三日土人并出水渚为流杯曲水之饮　杂五行书曰欲知蚕善恶常以三月三日天阴而无日不见雨蚕大善
　　三月三日二
　　原汉书曰太后春幸蚕馆率皇后列侯夫人桑遵防水而祓除　増西京杂记曰戚夫人侍儿贾佩兰说戚夫人尝以正月上辰出池边盥濯食蓬饵以祓妖邪三月上已张乐于流水如此终岁焉　原魏志曰袁绍三月上已大会宾徒于薄落津闻魏郡兵及黑山贼于毒等数万人共覆邺城杀守坐中客家在邺者皆忧怖失色或起而泣绍容貎自若不改常度　晋中兴书曰王导谓仲兄敦曰王仁德未着而名位犹轻兄威名日已振宜有以共相匡举会三月三日元帝出禊乘肩辇敦导并从纪瞻使人觇之既闻敦导从乃大惊自出拜于道左元帝从容谓导曰卿吾之萧何也　夏仲御别传曰仲御诣洛到三月三日洛中王公以下莫不方轨连轸并至南浮桥邉禊男则朱服耀路女则锦绮粲烂仲御时在船中曝所市药虽见此辈稳坐不摇贾公望见之深竒其节愿相与语此人有心胆有似冀走问船中安坐者为谁仲御不应重问徐乃答曰会稽北海间民夏仲御　续捜神记曰卢充猎见麞便射中之随逐不觉逺忽见一里门如府舎问铃下铃下对曰崔少府也进见少府少府语充曰尊府君为索小女婚故相迎耳三日毕车送充至家母问其状以对与崔别后四年充三月三日临水戏遥见水傍有犊车充往开车户见崔女与三岁男共载情意如初抱男儿还充又与金椀别　续齐谐记曰晋武帝问尚书郎挚虞曰三日曲水其义何指答曰汉章帝时平原徐肇以三月初生三女至三日俱亡一邨以为怪乃相携之水滨盥洗遂因水以泛觞曲水之义起于此帝曰若如所谈便非佳事尚书郎束晳曰仲治小生不足以知此臣请说其始昔周公城洛邑因流水以泛酒故逸诗云羽觞随波又秦昭王三日置酒河曲见有金人出捧水心劒曰令君制有西夏及秦霸诸侯乃因此处立为曲水祠二汉相縁皆为盛集帝曰善赐金五十斤左迁仲治为阳城令戴逵竹林七贤论曰王济尝解禊洛水明日或问王曰昨游有何语议济曰张华善説史汉裵逸民叙前言往行衮衮可听　増南齐志曰三月曲水会禊祭也汉仪濯东流水上不见东流为何水晋中朝公卿庶民皆禊洛水之侧赵王伦篡位三日会天渊池诛张林怀帝会天渊池赋诗陆机曰天渊池南石沟引御沟水池西积石为禊堂跨水流杯饮酒亦不言曲水元帝又诏罢三日弄具今相承为百戏之具雕弄伎巧损益无常案禊与曲水其义参差旧言阳气布畅万物齐出一説三月三日清明之节将修祀于水侧祷祀以祈丰年　唐书曰张建封入觐值元已德宗赐宴曲江特命与宰相同座而食　中朝故事曰唐每岁上已许宫女于兴庆宫大同殿前与骨月相见纵其问讯家眷更相遗赠　西京杂记曰乐游原汉宣帝所立唐长安中太平公主于原上置亭游赏其地四望寛敞每三月上已九月重阳士女游戏就此祓禊登髙幄幕云布车马塡塞绮罗耀日馨香满路朝士词人赋诗翌日传于京师　酉阳杂俎曰唐时三月三日赐侍臣细柳圈言带之免虿毒燕北杂记云三月三日以木雕为兔分朋走马射之先中者胜其负朋下马奉朋人酒胜朋于马上接盏饮之番呼此节为陶拉噶尔布噶辽国语射兎之谓也
　　三月三日三
　　原元巳　上除【张衡南都赋曰暮春之禊元巳之辰方轨齐轸祓于阳滨　徐榦齐都赋青阳季月上除之良无大无小祓于水阳】　周禊　郑祓【并详三月三日一】　曲水廻流【上详三月三日一　徐广三日临水诗曰温哉令日爰豫爰游兴言命驾寄懽廻流】　祓防禊洛【汉书曰武帝即位数年无子平阳公主求良家女十余人饰置于家帝祓防水上还过主既饮】
　　【讴者进独恱衞子夫下详三月三日一】　金堤　石坛【陆翽邺中记华林园中千金堤作两铜龙相向吐水以注天泉池通御沟中三月三日石季龙及皇后百官临池会　戴延之西征记曰天泉之南有东西沟承御沟水水之北有积石坛云三月三日御坐流杯之处】　南涧　东堂【上见孙绰诗序　晋起居注曰海西泰和六年三月庚午朔诏曰三日临流杯池依东堂小会】　华林　疏圃【荀勗三月三日从华林园诗曰清节中季春姑洗通滞塞玉辂扶渌池临川荡苛慝　潘尼上己日诗曰蔼蔼疏圃载繁载荣淡淡天泉载渌载清】　旌门　帐殿【庾肩吾三日诗旌门临苑树　沈约三日诗帐殿临春籞】　兰亭会　防露歌【永和九年修禊事也后汉梁商上己日会宾客于洛水酒酣继以防露歌周举叹曰哀乐失时商后果薨】　周曲洛　晋华林【周禊于曲洛也　晋朝上已集宴于华林园也】　南浮桥　东流水【上详三月三日二　下详三月三日一】　罚酒三升　得诗一句【世说郝隆为桓公南蛮参军时大会作诗不成罚酒三升而隆只得诗一句而已】　姑洗应月　句芒御春【见张华上已篇潘尼拟皇太子上己日诗云玉衡连极招摇指辰太昊司方句芒御春】　柳泉解禊　兰
　　田税驾【丘渊之齐里记云城北十五里有柳泉苻朗尝以为解祓处　见张协洛禊赋】　浮枣绛水　酹酒醲川【见杜笃祓禊赋】　水禽骇踊　阳侯动波【见张协洛禊赋】　修林蓊郁　草莽扶疎　曲水流杯　华林马射【岁时记四民三日为流杯曲水之饮取黍麴菜汁和蜜为米以厌时气　庾信三月三日华林马射赋云草衔长带桐垂细乳鸟啭歌来花浓雪聚】　八公既登　四民并出【宋武帝三月三日登八公山刘安故台曰城郭如匹帛之绕丛花也荆楚岁时记云三月三日四民并出临清渚为流杯曲水之饮也】　暮春之节　上已之辰　束晳善对而赐金张华能谈而稽古　周公卜邑于洛羽觞随波　秦王置酒于河金人捧劒　増蚕市　龙池【成都记三月三日逺近祈福于龙桥命曰蚕市下详前金堤注】　上履　听琴【唐辇下岁时记唐人已日在曲江倾都禊饮蹋青卢公范馈饰仪三月三日上蹋青鞋履　韩退之上已宴太学听弹琴序曰天子肇置三令节诏公卿羣有司率厥官属饮酒以乐三月初吉实维其时司业武公少仪于是总太学儒官三十六人列宴于祭酒之堂有一儒生魁然其形抱琴而来厯阶而升坐乎尊俎之南鼓有虞之南风赓之以文王宣父之操武公作诗歌以美之】　少陵作歌　居易献诗【杜少陵有乐游园歌　白居易宴洛滨序开成二年三月三日河南尹李待价以人和岁稔将禊于洛滨前一日啓留守裵令公公明日召白居易萧籍李仍叔刘禹锡郑居中李恽李道枢崔晋张可续卢言苖愔裵俦裵洽杨鲁士厯謩一十五人合宴于舟中由斗亭厯魏堤抵津桥登临泝沿自晨及暮赏心乐事尽得于今日矣若不记録谓洛无人晋公首赋铿然玉振顾谓四座继而和之居易举酒抽毫作十二韵诗以献】　结钱为龙　防油成鳯【妆楼记长安有妓乐三月三日结钱为龙作钱龙宴　图经池阳上已日妇女以荠花防油洒之水中成龙凤之状则吉谓之油花卜】
　　三月三日四
　　原三月令日【见张协修禊赋】青春暮月【潘尼上已帝会天渊诗云青春暮月六气和理律应姑洗日惟元已】　上禊三巳【王廙春可乐云禊号三巳临川荡饮廻波兮曲流夹岸兮桃柳】三月上巳【风土记云汉末郭虞者有三女一以三月上辰一以上已一以上午三日三女乳时并亡迄今时俗以为大忌故到是月是日妇人忌讳不复止家皆适东流水上就通逺地祈祓自洁濯也】　嘉禊洛滨【王廙洛都赋云若乃暮春嘉禊三巳之辰贵贱同游方骥齐轮丽服靓妆祓除洛滨流芳塞路防目映云】　乘舟禊川【蔡邕月令章句云暮春天子始乘舟者阳气和暖鲔鱼时至将取以荐寝庙故因是乘舟禊于名川也论语暮春浴乎沂自上及下古有此礼今三月上已祓于水滨盖出此也】抚琴鼔缶【杜预七规云荐以雕盘盛以彝器腾波传觞托水班抚瑶琴击玉缶】　祓除衅沴【周礼云女巫掌岁时祓除衅沴郑注云如今三月上已水上之也】　有求百福【蔡邕祝文云洋洋暮春厥自祓除有求百福在洛水涘】　过平阳第【汉书武帝祓防上还过平阳公主家见所侍美人帝不恱既饮讴者进帝独恱衞子夫赐平阳公主金千斤】　会薄洛津【详三月三日二】　増祈祉【已者祉也详三月三日一】　青鞋【详前上履注】　羽觞【陆士衡诗曰羽觞不可算注致鸟羽于觞以取急饮也王勃清歌有阕羽觞无算阅水环阶引池入席】兰池【梁诗丽日属元已转暮宿兰池】　熏祓濯禊【上已除不祥事】
　　三月三日五
　　原诗晋张华三月三日后园会诗曰暮春元日阳气清明祁祁甘雨膏泽流盈习习祥风啓滞导生禽鸟逸豫桑麻滋荣纤条被緑翠盖含英于皇我后钦若昊干顺时省物言观中园防及羣辟乃命乃延合乐华池祓濯清川泛彼龙舟泝游渚源　又上已诗曰仁风导和气句芒御昊春姑洗应时月元已啓良辰密云荫朝日零雨洒微尘飞轩游九野置酒会众宾　晋潘尼三日洛水作诗曰晷运无穷已时逝焉可追斗酒足为欢临川胡独悲暮春春服成百草敷英蕤聊为三日游方驾结龙旂廊庙多豪俊都邑有艳姿朱轩荫兰皐翠幕映洛临岸濯素手渉水搴轻衣沈钩出比目举弋落防飞羽觞乘波进素卵随流归　晋王济平呉后三月三日华林园诗曰蠢尔长蛇荐食江泛我皇神武泛舟万里迅雷电迈弗及掩耳思乐华林薄采其兰皇居伟则芳园巨观仁以山恱水为智欢清池流爵秘乐通元物以时序情以化宣　晋闾丘冲三月三日应诏诗曰暮春之月春服既成升阳土润冰涣川盈余萌逹壤嘉木敷荣后皇宣游既宴且宁光光华辇诜诜从臣微风扇秽朝露翳尘上荫丹幄下借文茵临川浥盥濯故洁新俯镜清流仰睇天津蔼蔼华林严严景阳业业峻宇奕奕飞梁垂荫倒景若沈若翔浩浩白水泛泛龙舟皇在灵沼百辟同游击櫂清歌鼓枻行酬闻乐咸和具醉斯柔在昔帝虞德被遐荒干戚在庭苖民来王今我哲后古圣齐芳惠此中国以绥四方元首既明股肱惟良乐酒今日君子惟康　晋王缵三月三日诗曰招摇啓运寒暑代新亹亹不舎如彼行云猗猗季月穆穆和春皇储降止宴及嘉宾嘉宾伊何具惟姻族如彼葛藟衍于樛木郁郁近侍岩岩台岳庶寮鳞次以崇天禄如彼昆山列此琚玉巍巍天阶亦降列宿右载元首左光储副大祚无穷天地爲寿　晋陆机诗曰迟迟暮春日天气柔且嘉元吉隆初已濯秽游黄河　晋阮修上已会诗曰三春之季岁惟嘉时灵雨既零风以散之英华扇耀翔鸟羣嬉澄澄緑水澹澹其波修岸逶迤长川相过聊且逍遥其乐如何坐此修筵临彼素流嘉殽既设举爵献酬弹筝弄琴新声上浮水有七德智者所娯清濑瀺灂菱葭芬敷沈此芳钩引彼潜鱼委饵芳美君子戒诸晋孙绰三月三日诗曰姑洗斡运首阳穆阐嘉卉萋萋温风暖暖言涤长濑聊以游眼缥防映流緑柳荫阪羽从风飘鳞随浪转　晋庾阐三月三日诗曰心结湘川渚目散冲霄外清泉吐翠流緑醽漂素濑悠想眄长川轻澜眇如带　又三月三日临曲水诗曰暮春濯清泛游鳞泳一壑髙泉吐东岑洄澜自净泶临川叠曲流丰林映緑薄轻舟沈飞觞鼓枻观鱼跃　宋颜延之三日侍游曲阿后湖诗曰虞风载帝狩夏谚颂王游春方动宸驾望幸倾五州山只跸峤路水若警沧流神御出瑶轸天仪降藻舟万轴允行衞千翼泛飞浮彤云丽璇盖祥飇被采斿江南进荆艳河激献赵讴　又诏宴曲水诗曰道隐未形治彰既乱帝迹悬衡皇流共贯惟王创物永锡洪仁固开周义髙登汉祚融世哲叶光列圣太上正位天临海镜帝体丽明仪辰作贰君彼东朝金昭玉粹德有润身礼不諐器开荣洒泽舒虹烁电伊思镐饮每怀洛宴郊饯有坛君举有礼幕帐兰甸画流髙陛分庭荐乐析波浮醴豫同夏谚事兼出济　又三月三日诏宴西池诗曰河岳曜图圣时利见于赫有皇升中纳禅载贞其恒载通其变大哉人文至矣天睠昭哉储德灵庆攸繁明两紫宸景物乾元帝宗庵蔼惟城惟蕃衮衣善职彤弓受言饰馆春宫税镳青辂长筵逶迤浮觞沿泝　宋谢灵运三月三日侍宴西池诗曰详观记牒鸿荒莫传降及云鸟曰圣则天虞承唐命周袭商艰江之永矣皇心惟眷矧乃暮春时物芳衍滥觞逶迤周流兰殿礼备朝容乐阕夕宴　宋谢惠连三月三日曲水集诗曰四时着平分三春禀融铄迟迟和景婉夭夭园桃灼携朋适郊野昩旦辞鄽廓斐云兴翠岭芳飇起华爵解辔偃崇丘借草绕廻壑际渚罗时防托波泛轻薄　齐谢脁为皇太子侍华光殿曲水宴诗曰旁求邃古逖听鸿名大宝曰位得一为贞朱绨叶祉緑字摛英升配同贯进让殊声大横将属会昌已命国歩中徂震居膺庆玺劒克传玉增映塞北靡丹徼南极浮毳驾风非泳非陟西京蔼蔼东都济济秋祓濯流春禊浮醴初吉云已上除方啓昔驾阳颍今欢云陛嘉乐旧矣芳宴在斯载留神瞩有睟天仪龙精已映威仰未移叶依黄鸟花落春池髙宴敞禁林稠密青隥崫起丹楼间出翠葆随风金戈动日惆怅清管徘徊轻佾灞浐入筵河淇流阼海若来往觞殽沿泝欢饮有终清光欲暮轻轺廻音华组徐歩　又为人作三日侍华光殿曲水宴诗曰神理内寂机象外融遗情汾水垂冕鸿宫树以司牧匪我求蒙徒勤日用谁契元功当宁日昃求衣未明抵璧焚翠销劒隳城九畴式序三辟载清丽景则春仪方在震重圣积厚金式琼润祓秽河浦张乐春畴既停龙驾亦泛鳬舟初莺命晓朝华开夜饰陛导源廻伊流灞闲馆岩敞长廊水架金觞摇荡玉俎推移筵浮水豹席扰云螭欢兹广宴穆是天仪　梁简文帝三日侍宴林光殿曲水诗曰芳年留帝赏应物动天襟挟苑连金阵分衢度羽林帷宫对广掖层殿迩髙岑风旗争曳影亭臯共生阴林花初堕蔕池荷欲吐心　又三日率尔成诗曰芳年多美色丽影复妍遥握兰唯是旦采艾亦今朝廻沙溜碧水曲岫散桃夭绮花非一种风丝乱百条云起相思观日照飞虹桥繁华炫姝色燕赵艳妍妖金鞍汗血马宝髻瑚翘兰馨起縠袖莲锦束琼腰相看隐緑榭见人还自娇玉柱鸣罗荐渠椀泛廻潮洛滨非拾羽满握讵贻椒　又三日侍皇太子曲水宴诗曰震徳协灵年芳节淑濯伊临灞荡心愉目骧【一作骤】晨野枞金晓陆蕙气卷旌神飇擎毂层岑偃蹇耸观岧峣烟生翠幕日照绮寮银华晨散金芝暮摇緑水动叶丹距映条顾惟菲薄徒承恩裕艺学未优声绩不树岂辨河书宁摛淮赋徒偶羣龙终慙并驭　又曲水联句诗曰春色明上已桃花落绕沟波廻巵不进纶下钩时留【臣导】绛水时廻岸花觞转更周陈殽渡玉俎垂饵下银钩【王卿】廻川入帐殿列俎间芳洲汉艾凌波出江枫拂岸游【庾肩吾】王主廻水碓蔡姬荡轻舟岸烛斜临水波光上映楼【殿下】　梁沈约三日侍凤光殿曲水宴诗曰光迟蕙畮气婉椒台皇心爱矣帝曰游哉玉鸾徐骛翠鳯轻廻别殿广临离宫洞啓川只奉寿河宗相礼清洛渐筵长伊流陛囘荡嘉羞摇漾芳醴轻歌易绕弱舞难持素云留管鹤停丝引思为岁岁亦阳止叨服贲身身亦昌止徒勤丹漆终媿文梓　又上已华光殿诗曰于维盛世即轩嬀朝丰宴镐复在斯朝光灼烁映兰池春风宛转入细枝时莺顾慕声合离轻波微动漾羽巵河宗海若生蛟螭浮梁径度跨廻漪朱颜始洽景将移安得壮士驻奔曦　又侍林光殿曲水宴诗曰宴镐锵玉銮游汾举仙轪荣光泛采旄修风动芝盖淑气婉登辰天行耸云斾帐殿临春籞帷宫绕芳荟渐席周羽觞分墀引廻濑穆穆元化升济济皇阶泰将遇遗风轸逺侍瑶台会　又三日率尔成诗曰丽日属元巳年芳具在斯开花已匝树流莺复满枝洛阳繁华子长安轻薄儿东出千金堰西临雁鹜陂游丝映空转髙杨拂地垂緑帻文照曜紫燕光陆离清辰戏伊水薄暮宿兰池象筵鸣宝瑟金缾泛羽巵宁忆春蚕起日暮桑欲萎　梁刘孝绰三日侍华光殿曲水宴诗曰熏祓三阳暮濯禊元巳初皇心睠乐饮帐殿临春渠豫游髙夏谚凯乐盛周居复以焚林日丰茸花树舒羽觞环堦转清澜傍席疏妍歌已嘹亮妙舞复纡余九成变丝竹百戏起龙鱼　又三日侍安成王曲水宴诗曰汇泽良孔殷分区屏中县蹑跨兼流采襟喉迩封甸吾王奄酆毕析圭承羽传不资鲁俗移何得齐风变东山富游士北土无遗彦一言白璧轻片善黄金贱余辰属上已清祓追前谚持此阳濑【一作频豫】游复展城隅宴芳洲亘千里逺近风光扇方欢厚德重谁言薄游倦　梁刘孝威侍宴乐游林光殿曲水诗曰蒸哉轩顼赫矣尧心女娲补石重华絫金汤罗禹扇羲瑟农琴皇乎备矣受命君临试舟五反和乐九成钩楯秘戏协律新声丹杯水激绛采葩荣天呉还往海若逢迎　又三日侍皇太子宴诗曰二龙廵夏代八骏驭周朝豫游先帝则乐饮盛民謡皇储遵洛禊滥觞追灞桥掌祓开神籞司马动銮镳周旗交采眊晋鼓杂清箫旌宫临广隰藻衞烁岩椒兰尊沿曲折灵若泝廻潮　梁庾肩吾三日侍兰亭曲水宴诗曰策星依夜动銮驾忽朝游旌门临苑树相风生鳯楼春生露泥泥天覆云油油桃花舒玉涧柳叶暗金沟禊川分曲洛帐殿掩芳洲踊跃赪鱼出【一作醉】参差绛枣浮百戏俱临水千钟共逐流　北齐邢子才三日华林园公宴诗曰廻銮自乐野弭盖属瑶池五丞接光景七友树风仪芳春时欲遽览物惜将移新萍已冒沼余花尚满枝草滋径芜没林长山蔽亏方筵罗玉俎激水漾金巵歌声断且续舞袖合还离　隋卢思道上已禊饮诗曰山泉好风景城市厌嚻尘聊持一尊酒共寻千里春余光下幽桂夕吹舞青苹何言出关后重有入林人　隋江总三日侍宴宣猷堂曲水诗曰上已娯春禊芳辰喜月离北宫命箫鼓南馆列旌麾绣柱擎飞阁雕轩傍曲池醉鱼沈逺岫浮枣漾清漪落花悬度影飞丝不碍枝树动丹楼出山斜翠磴危礼周羽爵徧乐阕光阴移　唐沈佺期三月三日棃园亭侍宴诗曰九门驰道出三巳禊堂开画鹢中川动青龙上苑来野花飘御座河柳拂天杯日晩迎祥处笙镛下帝台　増又上巳日祓禊渭滨应制诗曰宝马香车清渭滨红桃碧柳禊堂春皇情尚忆垂竿佐天祚先承捧劒人　又和上已连寒食有怀京洛诗曰天津御柳碧遥遥轩相从半下朝行乐光辉寒食借太平歌舞晩春饶红妆楼下东郊道青草洲边南渡桥坐见司空埽西第看君侍从落花朝　万齐融三日緑潭篇即事诗曰春潭滉漾接隋宫宫阙连延潭水东苹苔嫩色含波緑桃李新花照底红垂菱布藻如妆镜丽日晴天相照映素影沈沈对蝶飞金沙砾砾窥鱼泳佳人祓禊赏韶年倾国倾城幷可怜拾翠总来芳树下蹋青争近緑潭边公子王孙恣游玩沙场水曲情无厌禽浮似揖羽觞杯鳞跃疑投水心劒金鞍玉勒骋轻肥落絮红尘拥路飞緑水残霞催席散画楼初月待人归李乂上巳日祓禊渭滨应制诗曰中园花栁暮春时
　　元已陪游乐在兹此日欣逢临渭赏昔年空道济汾词刘宪上巳日祓禊渭滨应制诗曰桃花欲落柳条长
　　沙头水色足风光此时御跸来游处愿奉年年祓禊觞徐彦伯上巳日祓禊渭滨应制诗曰晴风丽日满芳
　　洲柳色春筵祓锦流皆言侍跸璜溪燕暂似乘槎天汉游　张说上巳日祓禊渭滨应制诗曰青郊上巳艳阳年紫禁皇游禊渭川幸得欢娯承湛露心同草树乐春天　常建三日寻李九庄诗曰雨歇杨林东渡头永和三日荡轻舟故人家在桃花岸直到门前溪水流　阎朝隐三日曲水侍宴应制诗曰三月重三日千秋续万春圣泽如东海天文似北辰荷叶珠盘净莲花宝盖新陛下制万国臣作水心人　王勃三日曲水宴得烟字诗曰彭泽官初去河阳赋始传田园归旧国诗酒间长筵列室窥丹洞分楼瞰紫烟萦廻亘津渡出没控郊鄽鳯琴调上客龙辔俨羣仙松石偏宜古藤萝不记年重檐交密树复磴拥危泉抗石晞南岭乘沙眇北川傅岩来筑处磻谿入钓前日斜真趣逺幽思楚京蝉　陈子昂于长史山池三日曲水宴诗曰摘兰借芳月祓宴坐廻汀沈滟清流满葳蕤白芷生金弦挥赵瑟玉柱弄秦筝岩榭风光媚郊园春树平烟花飞御道罗绮照昆明日落红尘合车马乱纵横　王维三月三日曲江侍宴应制诗曰万乘亲斋祭千官喜豫游奉迎从上苑祓禊向中流草树连容衞山河对冕旒画旗摇浦溆春服满汀洲仙乐龙媒下神皐鳯跸留从今亿万岁天宝绍春秋　又奉和圣制上已于望春亭观禊饮应制诗曰长乐青门外宜春小苑东楼开万户上辇过百花中画鹢移仙仗金貂列上公清歌邀落日妙舞向春风渭水明秦甸黄山入汉宫君王来祓禊灞浐亦朝宗　又奉和圣制与太子诸王三月三日龙池春禊应制诗曰故事修春禊新宫展豫游明君移鳯辇太子出龙楼赋掩陈王作杯如洛水流金人来捧劒画鹢出廻舟花树浮宫阙天池照冕旒宸章在云表垂象满皇州　又三月三日勤政楼侍宴应制诗曰防仗连宵合琼楼拂曙通年光三月里宫殿百花中不数秦王日谁将洛水同酒筵嫌落絮舞袖怯春风天保无为德人欢不战功仍临九衢宴更逹四门聪　张九龄三月三日申王园亭宴集诗曰稽亭追往事睢苑胜前闻飞阁凌芳树华池落防云借草人留酌衔花鸟赴羣向来同赏处惟恨碧林曛崔颢上已诗曰巳日帝城春倾城祓禊辰停车须傍
　　水奏乐要惊尘弱柳障行浮桥拥看人犹言日早晩更向九泉津　孟浩然洛中寄王九迥诗曰卜洛成周地浮杯上已筵鬭鸡寒食下走马射堂前垂柳金堤合平沙翠幙连不知王逸少何处会羣贤　崔国辅奉和上已祓禊应制诗曰元已秦中节吾君灞上游鸣銮通禁苑别馆绕芳洲鹓鹭千官列鱼龙百戏游桃花春欲尽谷雨夜来收庆向尧尊祝欢从楚櫂讴逸诗何足对睿作掩东周　宋王禹偁上已诗曰逺道今逢祓禊辰雨余风物一番新等闲临水还思旧取次看花便当春絮雪暖迷西苑路车雷晴起曲江尘台英正约寻芳会谁是山阴作序人　杨万里上已诗曰正是春光最盛时桃花枝映李花枝秋千日莫人归尽只有春风弄彩旗
　　原赋后汉杜笃祓禊赋曰王侯公主暨乎富商用事伊雒帷幔黄于是旨酒嘉殽方丈盈前浮枣綘水酹酒醲川若乃窈窕淑女美媵艳姝戴翡翠珥明珠曳罗袿立水涯微风掩壒纤縠低徊兰苏肸蠁感动情魂若乃隐逸未用鸿生俊儒冠髙冕曳长裾坐沙渚谈诗书咏伊吕歌唐虞　晋成公绥洛禊赋曰考吉日简良辰祓除解禊同会洛滨妖童媛女嬉游河曲或振纤手或濯素足临清流坐沙场列罍尊飞羽觞　晋张协洛禊赋曰夫何三春之令月嘉天气之氤氲和风穆以布畅百卉晔而敷芬川流清泠以汪濊原隰葱翠以龙鳞游鱼瀺灂于渌波鸟鼓翼于髙云美节庆之动物恱羣生之乐欣故新服之既成将祓除于水滨于是搢绅先生啸俦命友携朋接党冠童八九主希孔墨宾慕顔柳临涯咏吟濯足挥手乃至都人士女奕奕祁祁车驾岬嵑充溢中逵粉葩翕习縁阿被振袖生风接衽成帏若夫权戚之家豪侈之族采齐镳华轮方毂青盖云浮参差相属集乎长洲之浦曜乎洛川之曲遂乃停舆蕙渚税驾兰田朱幔虹舒翠幕蜺连罗尊列爵周以长筵于是布椒醑荐柔嘉祈休吉蠲百疴潄清源以涤秽兮揽緑藻之纤柯浮素卵以蔽水洒醪于中河　晋褚爽禊赋曰伊暮春之令月将解禊于通川凌元已之清晨遡微风之泠然川澜以澄映岭插崿以霏烟轻霞舒于翠崖白云映乎青天　晋夏侯湛禊赋曰羡暮春之嘉辰美灵气之和柔结方轨于泰路敷令节而宣游尔乃擢翠旗垂繁缨微云乘轩清风巻旌飞轮焱起良马电惊车驾鳞萃男女雾会服焕罗縠翠翳连盖萦香丸于素襟结九龄乎时外粲烂虺韡焜华发越若乎朝春挺葩夕霞抱月尔乃临清流背緑柯云幕髙接丹组四罗　晋阮瞻上已会赋曰临清川而嘉防聊假日以游娯荫朝云而为盖托茂树以为庐好修林之蓊郁乐草莽之扶疎列四筵而设席祈吉祥于斯涂酌羽觞而交酬献遐寿之无疆同欢情而恱豫欣斯乐之慨慷发中懹而歌托情志于宫商　梁萧子范家园三日赋曰春亦暮止田家上已时将磔于九门节方郊于七里扇习习之和风照迟迟之华晷飞翮之土燕奋丹胷之山雉聊结新而濯故式东流之前轨居免上漏树非榛栗既无择于爽垲曽不访于凶吉右瞻则清谿千仞北覩则龙盘秀出与岁月而荒同林薮之芜密懽兹嘉月恱此时良庭散花橤傍插筠篁洒醪于沼沚浮绛枣于泱泱观翠纶之出没戏青舸之低昂　周庾信三月三日华林园马射赋曰于时鸟司厯苍龙驭行羔献冰开桐华萍合皇帝幸于华林之园千乘雷动万云屯落花与芝盖同飞杨柳共春旗一色乃命羣臣陈大射之礼驺虞九节貍首七章于是朱汗之马校黄金之埒红阳飞鹊紫燕晨风唐成公之骕骦海西侯之千里莫不饮羽衔竿吟猨落雁钟鼓振地埃尘涨天防则锦帐俱移钱则铜山合徙实天下之至乐景福之欢欣者也岁次昭阳月在大梁其日上已其时少阳春史司职青只効祥征万于平乐开千门于建章皇帝翊四校于仙园廻六龙于天苑华盖平飞风乌细转帷宫宿设帐殿开筵傍临细柳斜界宜年河漘薙草渭口浇泉堋云五色的晕重圆阳管既调春弦实抚玉律调钟金錞节鼓于是咀衔拉铁逐日追风并试长秋之埒俱下兰池之宫鸣鞭则汗赭入埒则尘红变三驱而画鹿登百尺而悬熊礼正六耦诗歌九节弓如明月对堋马似浮云向埒雁失羣而行断猿求林而路絶乃有六郡雄才五陵髙新廻马邑之兵始罢龙城之战尚带流星犹乘奔电始听鼓而唱筹即移竿而标箭熊耳刻杯浮云画罍水衡之钱山积织室之锦霞开司筵赏至酒正杯来既而日下泽宫筵防相圃怅徙跸之流欢眷廻銮之余武
　　原序晋王羲之三日兰亭诗序曰永和九年岁在癸丑暮春之初会于会稽山阴之兰亭修禊事也羣贤毕至少长咸集此地有崇山峻岭茂林修竹又有清流激湍映带左右引以为流觞曲水列坐其次虽无丝竹管之盛一觞一咏亦足以畅叙幽情是日也天朗气清惠风和畅仰观宇宙之大俯察品之盛所以游目骋怀足以极视听之娯信可乐也　晋孙绰三日兰亭诗序曰古人以水喻性有旨哉斯谈非以停之则清混之则浊耶情因所集而迁移物触所遇而兴感故振辔于朝市则充诎之心生闲歩于林野则辽落之志兴仰瞻羲唐邈已逺矣近咏台阁顾探増怀为复于暧昧之中思萦拂之道屡借山水以化其郁结永一日之足当百年之溢以暮春之始禊于南涧之滨髙岭千寻长湖万顷隆屈澄汪之势可为壮矣乃席芳草镜清流览卉木观鱼鸟具物同荣资生咸畅于是和以醇醪齐以达观泱然兀矣焉复觉鹏鷃之二物哉　宋颜延之三日曲水诗序曰夫方策既载皇王之迹己殊钟石毕陈舞咏之情不一虽渊流遂往详略异闻然其宅天衷立民极莫不崇尚其道神明其位拓世贻统固万叶而为量者也有宋函夏帝图逺髙祖以圣武定鼎规同造物皇上以睿文承厯景属宸居隆周之卜既永宗汉之兆在焉正体毓徳于少阳上宰宣哲于元辅晷纬昭应山渎効灵五方杂遝四隩来暨赪茎素毳幷柯共穗之瑞史不絶书栈山航海逾沙轶漠之贡府无虚月日躔胃维月轨青陆皇只发生之始后王布和之辰思对上灵之心以惠庶萌之愿加以二王于迈出饯戒告有诏掌故爰命司歴献洛饮之礼具上巳之仪南除辇道北清禁林左关岩隥右梁潮源略亭皐跨芝瀍苑太液怀曽山松石峻垝葱翠阴烟游泳之所攒萃翔骤之所往还阅水环阶引池分席春官联事苍灵奉涂然后升秘驾缇抚玉銮发流吹以降于行所礼也龙文饰辔青翰侍御华裔殷至观听骛集扬袂风山举袖阴泽靓妆藻野袨服缛川故以隐赈外区焕衍都内者矣上膺万寿下禔百福布筵禀和阖堂依德情盘景遽欢洽日斜怅钓台之未临慨酆宫之不悬方且排凤阙以髙游开爵园而广宴并命在位展诗发志则夫诵美有章陈信无媿者欤　齐王融三日曲水诗序曰臣闻出豫为象钧天之乐张焉时乘既位御气之驾翔焉是以得一奉宸逍遥襄城之域体元则大怅望姑射之阿然窅眇寂寥其独适者也至如夏后两龙载驱璿台之上穆王八骏如舞瑶水之阴亦有飨云固不与万民共也我大齐之握机创厯诞命建家接礼贰宫考庸太室昭华之珍既徙延喜之玉攸归革宋受天保生万国度邑静鹿丘之叹迁鼎息大坰之慙骏发开其逺祥定尔固其洪业皇帝体膺上圣运钟下武冠五行之秀气迈三代之英风昭章云汉晖丽日月犹且未明废寝昃晷忘餐惧负重于春冰怀御奔于秋驾储后睿哲在躬妙善居质内积和顺外发英华斧藻至德琢磨令范若夫族茂麟趾宗固磐石跨蹍昌姬超轶炎汉元宰比肩于尚父中铉继踵乎周南分陜留勿翦之欢来仕允克施之誉本枝之盛如此稽古之政如彼故免羣生于汤火纳百姓于休和引镜皆明目临池无洗耳沈冥之怨既缺薖轴之疾已消谗莠蔑闻攘争掩息稀鸣桴于砥路鞠茂草于圆扉侮食来王左言入侍一尉于西东合车书于南北偃革辞轩销金罢刃天瑞降地符升泽马来器车出江海呈象龙载文功既成矣世既贞矣信可以优游暇豫作乐崇德者欤于时青鸟司开条风发岁粤斯上巳惟暮之春禊饮之日在兹风舞之情咸荡载怀平圃乃睠芳林芳林园者福地奥区之凑丹陵若水之旧殷殷均乎姚泽膴膴尚于周原飞观神行虚檐云搆离房乍设层楼间起负朝阳而抗殿跨灵沼而浮荣镜文虹于绮疏浸兰泉于玉砌幽幽丛薄秩秩斯干新萍泛沚华桐发岫杂夭彩于柔荑乱嘤声于锦羽禁轩承幸清宫俟宴缇帷宿置帟幕宵悬既而灭宿澄霞登光辨色徐銮警节鸣钟畅音七萃连镳九斿齐轨尔乃廻舆驻轸岳镇川渟睟容有穆宾仪式序授几肆筵因流波而成次蕙殽芳醴任激水而推移葆佾陈阶金匏在席戚奏翘舞籥动邠诗召鸣鸟于山追伶伦于嶰谷清歌有阕羽觞无算上陈景福之赐下献南山之寿信凯宴于在藻知和乐于食苹　梁简文帝三日曲水诗序曰窃以周城洛邑自流水以禊除晋集华林同文轨而髙宴莫不礼具义举沓矩重规昭动神明雍熙钟石者也皇太子生知上德英明在躬智湛灵珠辨均河注腾茂实于三善振嘉声于八区是节也上已属辰余萌达壤仓庚应律女夷司尔乃分阶树羽疏泉泛爵兰觞沿泝蕙殽来往宾仪式序盛德有容吹发孙枝声流嶰谷舞艳七盘歌新六变游云驻防仙鹤来仪都人野老云集雾防结轸方衢飞轩照日　増唐宋之问三月三日奉使凉宫雨中禊饮序曰三月上已有祓除禊饮者成俗乆矣挚虞对而不经束晳言而有礼汉庭故事衣冠就灞之桥晋国遗风辎軿耀翠妫之浦是日也杂英初发羣物半荣春逶迤而上山雪嵚崟而藏谷髙人一坐杞梓交阴作者肆筵芝兰同气递袭歌咏不登弦管嵇叔夜之鸣琴偏依緑水郭子期之春酒本出青山论史可听谈愈黙不觉齐万品隘九围爱流波惜迟景顾盼相谓虽非巢许之间左右同声盍各岩泉之助
　　増表唐宋璟三月三日为百官谢赐宴表曰伏以汉崇元已齐曰上除咸闻执兰以盛禊饮洛水之会嚻呼不足纪也永和之游僻陋不足追也臣等生逢多幸遇会圣明赐与荣渥逾溢涯分爰以令节锡宴公亭翠帟文茵俱来天上嘉殽清酤亦自大官欣欢之声浃于亿兆衔感之至形于颂歌而天心霈然宸章焕发曲蒙赐示捧读兢惧涵泳五音光辉二雅流于篪磬永播无穷岂臣庸愚讵能思度今狂虏衰息年谷屡登俗被湛恩人归寿域防游髙会适助时康况上宰冢卿修簪长劒前后罗列小大相从所以序圣朝之多士为百代之风流臣等叨荣无任恳迫报効何日进退知惭
　　四月八日
　　原浴释迦【荆楚岁时记云荆楚以四月八日诸寺各设会香汤浴佛共作龙华会以为弥勒下生之征也】迎弥勒【以为弥勒下生之征】　右脇生【佛以四月八日自母右脇而生】半夜往【年十九此日半夜逾城往雪山入道云云】　六年成道【太子在雪山六年思道不食至四月八日乃成】九子祈嗣【荆楚岁时记曰四月八日长沙寺阁下九子母神是日市肆之人无子者供养薄饼以乞子往往有验】　溺金像【世説孙皓初治圃于地中得金像如小儿髙皓便着厠前令持筹四日皓语像云今日浴佛来暮阴病忏悔乃瘥】坐木榻【杨茂事】　八字之佛爰来【荆楚人相承此日迎八字之佛于金城设榻幢歌鼓以为法华也】五香之水乃浴【髙僧传摩歌利头四月八日浴佛以都梁香为青色水郁金香为赤色水丘隆香为白色水附子香为黄色水安息香为黑色水以灌佛顶也】　灵育生而孕先得梦【髙僧传曰释元髙小名灵育母宼氏梦见胡僧持伞香花满座便即怀胎至四月八日生异香及光明照壁迄旦乃因名曰灵育】刘宣泣而悲不自胜【宋书刘宣字万寿八岁母死四月八日见众僧浴佛乃下头上金镜为母灌佛因泣下悲不自胜也】















　　御定渊鉴函卷十八
&lt;子部,类书类,御定渊鉴类函&gt;
　　钦定四库全书
　　御定渊鉴函卷十九
　　岁时部八【五月五日　伏七月七日】
　　五月五日一
　　増提要録曰五月五日午时为天中节　原大戴礼曰五月五日蓄兰为沐浴楚辞曰浴兰汤兮沐芳华　夏小正曰此日蓄采众药以蠲除毒气　续汉礼仪志曰五月五日朱索五色桃印为门户饰以止恶气　抱朴子曰蟾蜍万岁者头上有角颔上有丹书八字再重五月五日午时取之阴干百日以其足画地即为流水又曰或问辟五兵之道答曰以五月五日作赤灵符着于心前　増道书曰五月五日为地腊五帝校定生人官爵血肉盛衰外滋万类内延年寿记録长生此日可谢罪求请移易官爵祭祀先祖　原荆楚记曰荆楚人以五月五日并蹋百草采艾以为人悬门户上以禳毒气故师旷占曰岁多病则艾草先生也　风俗通曰五
　　月五日续命缕俗说以益人命　崔寔四民月令曰五月五日取蟾蜍可合恶疽疮取东行蝼蛄治妇难产风土记曰仲夏端午烹鹜角黍端始也谓五月初五日也以菰叶裹黏米煑熟谓之角黍　又曰端午进筒椶一名角黍【风土记曰以菰叶裹黏米以象阴阳相包裹未分散】一名糉【子弄反亦作粽】造百索系臂一名长命缕一名续命缕一名辟兵缯一名五色缕一名五色丝一名朱索又有条达等织组杂物以相赠遗【孝经援神契曰仲夏茧始出妇人染练咸有作务玉烛宝典云此节备拟甚多其来尚矣又有日月星辰鸟兽之状文绣金缕帖画贡献所尊古诗云绕臂双条达】采艾悬于户上【玉烛宝典云以禳毒气荆楚岁时记曰宗则字文度常以五月五日未鸡鸣时采艾见似人处揽而取之用灸有验】蹋百草【荆楚岁时记曰四人并蹋百草今人又有鬭百草之戏】竞渡【又曰俗谓是为屈原越地传云起于越王句践】是月俗多禁忌盖屋及暴荐席【风俗通云五月盖屋令人头秃又异苑云新野庾寔家尝以五月暴席忽有一小儿死于席下俄失所在其后寔女子遂亡相传弥以为忌此二事通五月之事今附于此董勋问礼俗曰五月俗称恶月俗多六斋放生按月令仲夏阴阳交死生分君子斋戒止声色节嗜欲】　増金门岁节记云洛阳端午作朮羮艾酒
　　五月五日二
　　原琴操曰介子绥割其腓股以啗重耳重耳复国子绥独无所得绥甚怨恨乃作龙蛇之歌以感之遂遁入山文公惊悟迎之终不肯出文公令燔山求之子绥遂抱木而烧死文公令民五月五日不得发火【国语云介子推】　续齐谐记曰屈原五月五日投汨罗而死楚人哀之每至此日竹筒贮米投水祭之汉建武中长沙欧囘白日忽见一人自称三闾大夫谓曰君当见祭甚善但常所遗苦爲蛟龙所窃今若有惠可以楝树叶塞其上以五采丝缚之此二物蛟龙所惮也囘依其言世人作粽并带五色丝及楝叶皆汨罗之遗风也　荆楚记曰屈原以是日死于汨罗人伤其死所以并将舟楫以拯之今之竞渡是其迹　风俗通曰五月五日以五防丝系臂者辟兵及鬼令人不病温亦因屈原　会稽典録曰女子曹娥者会稽上虞人父能弦歌为巫汉安帝二年五月五日于县江泝涛迎波神溺死不得尸骸娥年十四乃縁江号哭昼夜不絶声遂投江而死数日抱父尸出增孝子传曰纪迈五月五日生其母弃之邨人纪淳妻养之年六岁本父母云汝是我儿迈涕泣佣所得辄上母　旧唐书曰崔信明以五月五日正中时生有异雀身形甚小五色毕备集于树鼓翼齐鸣其声清亮隋太史令史良使至青州遇而占之曰五月为火火为离离为文彩日正中文之盛也又雀五色奋翼而鸣此儿必文藻焕烂声名播于天下雀形既小禄位殆不髙矣及长博闻强记下笔成章乡人髙孝基有知人之鉴每谓人曰崔信明才学富赡虽名冠一时但恨其位不达耳又曰唐武德初孙伏迦以三事上谏曰百戏散乐本
　　非正声此谓淫风不可不改近者太常官司于民间借妇女裙襦五百余具以充散妓之服拟五月五日于武门游戏非所以为子孙法也　唐新语曰端午日明皇赐宰臣钟乳宋璟既拜赐而命医人链之医请将归家链子弟谏曰此乳珍异他者不如今付之归恐招欺换璟诫之曰自隐尔心然疑他心耶仗信示诚犹恐不至时有猜责岂可得乎　唐书曰肃宗端午日召见山人李唐方拥幼女顾唐曰我念之无怪也唐曰太上皇今日亦当念陛下帝然涕下内制于张后卒不敢谒西宫　陜西志曰唐肃宗时张嘉字伯达以五月五日生名五郎少好儒术以节义自负年十五游长安与李泌长源为友禄山叛诣阙上书补参军平贼有功为云居宰有善政邑人立祠祀之　癸辛杂志曰宋徽宗以五月五日生以俗忌因改作十月十日为天宁节　困学斋杂録曰金转运田特秀字彦实易县人大定十九年进士所居里名半十行第五以五月五日生小名五儿年二十五应乡府省殿四试俱第五名年五十五以八月十五日卒
　　五月五日三
　　原祭屈　祠陈【上详五月五日一　谢承后汉书曰陈临为苍梧太守推诚而理导人以孝悌临征去后本郡以五月五日祠临东城门上令小童洁服舞之】　朱索　赤符【俱详五月五日一】　采朮　角黍【养生要集曰朮味苦小温生汉中南郑山谷五月五日采之　范汪祠制曰仲夏荐角黍】　浴兰　悬艾【俱详五月五日一】　葅　烹鹜【风俗通云先节一日以菰叶裹黏米栗枣以灰汁煑令熟节日又煑肥令极熟去骨加盐豉麻蓼名曰葅节日啖之黏米一名角黍盖取阴阳包裹之象也甲表肉里阳外阴内之形所以赞时也　下详五月五日一】枭羮　蒲酒【乐府注云汉令郡国赐枭五月五日为枭羮赐百官以恶鸟故食之　岁时记云端午以菖蒲或缕或屑泛酒】　厌兵缯　续命缕【裵元新语曰五月五日集五防缯谓之辟兵　下详五月五日一】　百索绕臂　五防缠筒【上详五月五日一　下详五月五日二】　日叶正阳　时当中夏　采蟾蜍之令节　语鸲鹆之佳辰【上详五月五日一　岁时记以午日取鸲鹆儿毛羽新成者养之皆善语必先翦去舌尖】　拯屈原以为俗　因句践以成风【荆楚记曰午日竞渡舟檝拯屈原也其舟轻谓之飞鳬　下详五月五日一越地传注】　増贺扇　夺标【唐太宗五日谓长孙无忌杨师道曰五日旧俗必有服玩相贺朕今各贺卿以飞白扇三枚庶动清风以増美德　宋郭功父诗竞渡传风俗旁观亦壮哉櫂争飞鸟疾标夺彩龙囘江影浑飜锦欢声逺震雷轻生一饷乐时序密相催】射团　蓄药【开元遗事宫中端午造粉团角黍贮盘中以小角弓射之中者得食　荆楚岁】
　　【时记端午日竞采杂药夏小正云此日蓄药除毒气】　五时花　百索粽【开元遗事北朝妇人五日进五时圗五时花施之帐上　文昌杂録唐时五日有百索粽又有九子粽】　公主翦　宫人涂臂【刘公嘉话宋谢灵运美临刑因施为南海祗洹寺维摩洹像寺人宝惜初不亏损至唐中宗朝安乐公主五日鬭百草欲广其物色令驰驿取之又恐为他人所得因翦弃其余　汉武时端午日取蜥蜴置之器饲以丹砂至明年端午捣之万杵以涂宫人臂有所犯则消没不则臂上如赤痣终身不灭故蜥蜴得守宫之名】
　　五月五日四
　　原天节【详五月五日一】地腊【详五月五日一】　胡广生【世记云胡广本姓黄以五月五日生恶之瓮盛弃江中胡公见收养为己子后登台司】田文生【史记曰文以五月五日生父敕勿举母私举之文长啓父曰不举五日子何父曰及户不利于父文曰何不髙其户使其不至父贤之立为嗣】名鎭恶【宋书王鎭恶以五月五日生家人欲弃之祖猛曰昔孟尝以此日生相齐此儿必兴吾宗乃以镇恶为名】非不祥【西京杂记王鳯以五月五日生其父欲勿举其叔曰以田文推之非不祥也遂举之】五日同夏至【风土记云仲夏端午谓五月五日也俗重是日与夏至同】五日共浴
　　戏【习凿齿与禇常侍书云想往日与足下及江州五月五日共浴戏追寻旧约髣髴玉仪】　五色刚卯以施门户【续汉书云仲夏之月阴气萌作恐物不茂以朱索连荤以施门户注汉家以五月五日用朱索连五色刚卯为门户饰止恶祲也】五色缕华以相问遗【石虎邺中记云俗以介子推五月五日烧死世人为其忌故不举饷食非也北方五月五日自作饮食饷神及作五色缕五色新盘相问遗不为介子推也】　増香蒲【古词角黍包金香蒲切玉】鬭草【五日有鬭百草之戏欧阳修诗共鬭今朝胜盈襜百草香章简公诗五日看花怜并叶今朝鬭草得宜男】　九子粽【端午粽名不一又有九子粽王沂公诗曰争传九子粽皇祚续千春】益智粽【卢循遗刘裕以益智粽益智药名以之为粽言其智力穷也裕报以续命汤亦药名治中风不省人事言循不省事也】　戴艾虎【端午以艾为虎形或翦防为虎粘艾叶戴之王沂公诗钗头艾虎辟羣邪晓驾祥云五色车】　画天师【端午都市人画天师像卖置于门上苏辙诗太医争献天师艾瑞雾长萦尧母门】　仙艾灵丝【王禹玉诗仙艾垂门绿灵丝绕户长】
　　五月五日五
　　原诗梁王筠五日望采拾曰裁缝逗早夏防画守初晨绡纨既妍媚脂粉亦香新长防表良节命缕应嘉辰结芦同楚客采艾异诗人折花竞鲜彩拭露染芳津含娇起斜盼敛笑动微嚬献珰依洛浦怀佩似江滨湏待恩光接中夜奉衣巾　北齐魏收五日诗曰麦凉殊末毕蜩鸣早欲闻喧林尚黄鸟浮天已白云辟兵书鬼字神印题灵文因想苍梧郡兹日祀陈君　増唐明皇端午三殿宴羣臣诗曰五月符天数五音调夏钧旧来传五日无事不称神穴枕通灵气长丝续命人四时花竞巧九子粽争新方殿临华节圆宫宴雅臣进对一言重遒文六艺陈股肱良足咏风化可还淳　张说端午三殿侍宴应制诗曰小暑夏弦应徽音商管初愿齐长命缕来续大恩余三殿褰珠箔羣臣上玉除助阳尝麦彘顺节进鱼甘露垂天酒芝花捧御书合丹同蝘蜓灰骨共蟾蜍今日伤蛇意衔珠遂阙如　杜甫端午日赐衣诗曰宫衣亦有名端午被恩荣细葛含风软香罗叠雪轻自天题处湿当暑着来清意内称长短终身荷圣情万楚五日观妓诗曰西施谩道浣春纱碧玉今时鬭
　　丽华睂黛夺将萱草色红裙妬杀石榴花新歌一曲令人艳醉舞双眸敛鬓斜谁道五丝能续命却令今日死君家　张说岳州观竞渡诗曰画作飞鳬艇双双竞拂流炫装山色变急櫂水华浮土尚三闾俗江传二女游齐歌迎孟姥独舞送阳侯鼓发南湖涘标争西驿楼并驱恒诧速非畏日光遒　元袁易重午客中诗曰往恨湘累逺他乡楚俗同流传存吊祭汨没见英雄竹叶于人緑榴花此日红未湏嗟旅泊吾道岂终穷　虞集端午节饮客与赵伯髙诗曰龙沙冰井夏初融簪笔长随避暑宫蜡烛烟轻留贾谊铜盘露冷赐扬雄南邨久病思求艾北客多情问转蓬忽听满船歌白苎飜疑昔梦倚春鸿　明髙啓端阳写怀诗曰去岁端阳直禁闱新题帖子进彤扉大官供分蒲醑中使传宣赐葛衣黄繖廻廊朝旭澹玉炉当殿午熏微今朝寂寞江边卧闲看游船竞渡归　王英端午日赐观射柳诗曰鳯皇城上驻龙旂瑞日含光耀紫微澹荡蒲风初应节絪缊花气半熏衣仗前新筑麒麟苑云外遥闻虎豹围先看圣孙来试马指挥兵阵合天机　王直端午日观打毬射柳应制诗曰玉勒千金马雕文七宝毬鞚飞惊电掣仗奋觉星流歘过成三防欢传第一筹庆云随逸足缭绕殿东头　庄防端午食赐粽诗曰蓬莱宫中悬艾虎舟满龙池竞箫鼓千官晓缀紫宸班拜向彤墀贺重午大官角黍菰蒲香防绳万缕云霞光天恩敕赐下丹陛璚筵侑以黄金觞
　　増序唐骆宾王扬州看竞渡序曰夏日江干驾言临眺于时桂舟始泛兰櫂初游便娟舞袖向渌水以全低飘飏歌声听清风而更逺是以临波笑脸艳出浦之轻莲映渚蛾睂丽穿波之半月靓妆旧饰此日争竒管相催兹辰特妙能使洛川廻雪犹赋陈思巫岭行云专称宋玉凡诸同好请各赋诗
　　伏一
　　原厯忌释曰伏者何也金气伏藏之日也四时代谢皆以相生立春木代水水生木立夏火代木木生火立冬水代金金生水至于立秋以金代火金畏于火故至庚日必伏庚者金故也　増汉书曰论功定封每择伏日后汉书曰六月伏日周时无至此乃有之师古曰伏
　　者谓阴气将起迫于残阳而未得升故为藏伏　唐书曰大厯四年六月伏日寒　原阴阳书曰从夏至后第三庚为初伏第四庚为中伏立秋后初庚为后伏谓之三伏曹植谓之三旬　荆楚岁时记曰伏日进汤饼名为辟恶
　　伏二
　　原风俗通曰户律汉中巴蜀广汉自择伏日俗说汉中巴蜀广汉其地温暑草木早生晩落气异中国夷狄畜之故令自择伏日按汉书髙帝分四部之众用良平之防还定三秦席卷天下盖君子所因者本也论功定封加金帛重复宠异令自择伏日不同凡俗　増书仪曰六月三日伏日昔贾谊于湘南六月三庚日有鵩鸟来时以南方毒恶以助太阳销铄万物故损人因避之后汉书曰和帝永元六年初令伏闭尽日伏日厉鬼行故尽日闭不干他事　原典略曰使光禄大夫刘松北镇袁绍军与绍子弟日共饮宴常以三伏之际昼夜饮酒至于无知云以避一时之暑故河朔有避暑饮　世说曰郗嘉宾三伏之日诣谢公炎暑熏赫虽复当风交扇犹霑汗流离谢着故绢衣食热白粥晏然无异　陆翽邺中记曰石季龙于冰井台藏冰三伏之日以冰赐大臣　増开元遗事曰长安富家子弟刘逸李闲衞旷等家世富豪而好待士每至暑伏中各于林亭内植画柱以锦结为凉棚设坐具召长安名姝间坐逓请为避暑会人皆爱羡　又曰元载有紫龙防拂色如烂椹三尺水精为柄清冷辟尘拂之有声鸡犬惊逸伏月居室昼无蝇蚋夜无蚉猬　又曰杨国忠镂冰为鸟兽系以金铃防遗赠王公　又曰唐都人伏天于风亭水榭雪槛冰盘浮瓜沈李流杯曲沼通夕而罢　月令广义曰燕京每岁初伏起锦衣衞日用旗鼔迎象出宣武门外濠内洗濯三伏而止观者如堵
　　伏三
　　原金藏　火升【上详伏一　夏侯湛大暑赋曰三伏相仍徂暑肜肜上无纤云下无微风扶桑赩以増燌大火华其南升】　秦祠　汉择【史记曰秦徳公三年初为伏祠注云六月上伏日秦始置　下详伏一】　亢阳　徂暑【王彪之井赋曰三伏焦暑亢阳重授轻飇不扇纤云不覆下见火升注】　劳酒　荐瓜【汉书曰杨恽报孙防宗书曰田家作苦岁时伏腊烹羊炮羔斗】
　　【酒自劳　崔寔四民月令曰初伏荐麦瓜于祖祢】　赐东方　祠黄石【汉书曰东方朔为郎伏日诏赐诸郎肉朔独拔劔割肉谓其同官曰伏日当早归请受赐即怀肉而去上问朔曰肉不待诏而去何也上令自责朔曰受赐不待诏何无礼也拔劔割肉一何壮也割之不多又何廉也归遗细君又何仁也上笑曰令生自责而反自誉复赐酒一巵肉百斤遗细君　史记曰张子房始所见下邳圯上老父与太公书者后十三年从髙祖过济北果见谷城山下黄石取而宝祠之留侯死并黄石葬每上冢伏腊祠黄石】秋夏交会之辰　金火伏藏之日　谢公食白粥之辰方朔割赐肉之日　増食粥　进饼【上详伏二下详伏一】　磔
　　狗御灾　养羊供费【史记诸侯年表秦德公二年初作伏祠磔狗邑四门以御虫灾　潘岳闲居赋养羊酟酪以供伏腊之费】　麦瓜荐祖　荷叶饮宾【上详荐瓜注　杂俎魏正始中郑公慤三伏之际率宾僚避暑取荷叶盛酒以簪刺叶令与柄通屈茎轮囷如象鼻与宾僚传噏之名曰碧筒酒历下人皆效之至今历城北有使君林】
　　伏四
　　原酒食之会【汉旧仪云厉鬼所行故伏汉魏伏日有酒食之会】羊酪之供【详养羊注】三伏始奏【嵇含困热赋序曰于夏则崇暑在冬则増寒三伏之节始奏商秋之辰□□陋巷不】
　　【来清风短庑不足増荫并天而寒暑殊同世而忧乐异】初伏啓新【见潘岳诗】　三伏之秋【阴阳书曰立秋后初庚为末伏】一时之暑【典略】　増骄阳【杜诗三伏忽已过骄阳化为霖欲归瀼西宅阻此江浦深】畏景【王言史诗曲池煎畏景髙阁絶微飇潘岳诗南陆迎修景朱明送末垂初伏啓新节隆暑方赫曦】　建冰台【邺中记石季龙于冰井台藏冰三伏之月以冰赐大臣按冰井铜雀金虎三台皆曹操建在彰德府临漳县】琢冰山【天宝遗事杨氏子弟每至伏中取大冰使匠琢成山周围于宴席间客虽酒酣而各有寒色至有挟纩者又以冰镂鳯兽之象送王公家冰以药固之数日不消溃】　金畏于火【详伏一】阴迫于阳【顔师古曰伏者谓阴气将起迫于残阳而未得升故为藏伏因名伏日】
　　伏五
　　原诗晋程晓诗曰平生三伏时道路无行车闭门避暑卧出入不相过今世褦襶子触热到人家主人闻客来嚬蹙奈此何摇扇膊中疼流汗正滂沱传诫语髙明热行宜见诃　晋潘岳怀县诗曰南陆迎修景朱明送末垂初伏啓新节隆暑方赫曦朝想庆云兴夕驰白日移挥汗辞中宇登城临清池凉风自逺集轻衿随风吹灵圃曜华果通衢列髙椅　増明文征明伏日诗曰九衢三伏涨黄尘病发萧萧罣葛巾正好关门消永日可堪曳履见时人惊风梧叶常疑雨窥户薇花不是春睡起北窗修茗供月团香细石泉新
　　七月七日一
　　原崔寔四民月令曰七月七日曝经书设酒脯时果散香粉于筵上祈请于河鼓织女言此二星神当会守夜者咸怀私愿或云见天汉中有奕奕正白气如地河之波辉辉有光曜五色以此为征应见者便拜乞愿三年乃得　又曰七月七日作麪合蓝丸及蜀漆丸曝经书及衣裳　周处风土记曰七月七日其夜洒埽于庭露施几筵设酒脯时果散香粉于河鼓织女乞富乞寿无子乞子唯得乞一不得兼求三年乃得言之颇有受其祚者　荆楚岁时记曰七夕妇人结防楼【一作缕】穿七孔鍼或以金银鍮石为鍼【宋孝武七夕诗曰迎风披防缕向月贯元鍼】陈瓜果于庭中以乞巧有喜子网于瓜上则以为得　増岁时纪事云七夕俗以蜡作婴儿浮水中以为戏为妇人生子之祥谓之化生本出于西域谓之摩睺罗唐诗曰水拍银盘弄化生　岁时杂记云七月六日有雨谓之洗车雨七日雨曰洒泪雨　金门岁节记云洛阳人间乞巧造明星酒装同心缯　焦林大斗记云天河之西有星煌煌与参俱出谓之牵牛天河之东有星微微在氐之下谓之织女世谓之双星
　　七月七日二
　　原汉书曰武帝七月七日生于猗兰殿　汉武故事曰七月七日上于承华殿斋正中忽有一青鸟从西方来集殿前上问东方朔朔曰此西王母欲来也有顷王母至【详鸟】　増汉武内传曰七月七日西王母降汉武帝阙廷东方朔于朱雀窗中窥母时母以桃七枚献帝帝欲留核种之母笑曰此桃千年生花千年结实指方朔曰此儿三偷桃矣　原西京杂记曰汉防女尝以七月七日穿鍼于开襟楼　列仙传曰陶安公者六安铸冶师行火者朱雀止冶上曰安公安公冶与天通七月七日迎汝以赤龙　又曰王子乔见柏长曰告我家七月七日待我于缑氏山头至时乘白鹤在山头望之不得到举手谢时人数日而去　续齐谐记曰桂阳成武丁有仙道谓其弟曰七月七日织女当渡河诸仙悉还宫弟问曰织女何事渡河答曰织女暂诣牵牛世人至今云织女嫁牵牛也　増风土记曰魏时人或问董勋云七月七日爲良日饮食不同于古何也勋云七月黍熟七日为阳数故以糜为珍今此日唯设汤饼无复有糜矣原王隐晋书曰魏武辟髙祖髙祖辞以风痹时七月
　　七日髙祖方曝书令史窃知以告重遣辟之惧而应命竹林七贤论曰阮咸字仲容籍兄子也诸阮颇善居
　　室内足于财惟籍一巷尚道弃事好酒而贫旧俗七月七日法当晒衣诸阮庭中烂然莫非绨锦籍兄子咸时总角乃竪长竿标大布犊鼻裈于庭中曰未能免俗聊复尔尔　世说曰郝隆七月七日见邻人皆曝晒衣物隆乃仰卧出腹云晒书　舆地记曰齐武帝起层城观七月七日宫人多登之穿鍼世谓之穿鍼楼　后魏书曰道武七月七日生于参合殿　増纪事云李行言中宗时为给事中能唱歩虚歌帝七月七日御两仪殿会宴命为之行言于御前长跪作三洞道士音词歌数曲貌伟声畅上频叹美　天宝遗事曰帝与贵妃每至七月七日夜在华清宫游宴时宫女辈陈瓜花酒列于庭中求恩于牵牛织女星也又各捉蜘蛛闭于小合中至晓开视蛛网稀密以为得巧之密者言巧多稀者言巧少民间亦效之　杂异书曰时有女子尚幼七夕见家人出防望天门开独在室中不出曰若合当见者虽暗室中亦应见之至夜深忽见天上门开云气赫奕因求富及长嫁而富家累钜万　五国故事曰南唐后主李煜每七夕延巧必命红白罗百匹以竪为日宫天河之状一夕而罢乃收之
　　七月七日三
　　原泛星　飞月【上见谢庄七夕咏牛女诗　下见颜延之织女赠牵牛诗】　乘鹤奔龙【上详七月七日一　下见谢惠连七夕咏牵牛诗】　天路　星河【徐爰牛女诗曰结彩彪天路頽芳菲灵台　王鉴七夕织女诗曰隐隐驱千乘阗阗越星河】　云川　汉渚【王微七襄怨诗曰藻帐越星波玉饰渡云川　顔测七夕联句诗曰云扃息游彩汉渚起遥光】　凤舄鹤盖【汉武帝内传曰七月七日西王母降武帝戴太眞晨缨之冠履元琼鳯文之舄　刘桢鲁都赋】
　　【曰素秋二七天汉指隅日暮宴罢车就衢盖如飞鹤马如游鱼】　羽车　云辇【神仙传曰呉蔡经去家时已老还更少壮头发皆黑语家中言七月七日王君当来至期日王方平果来乘羽车驾五龙汉武帝内传曰帝登寻眞之台斋到七月七日夜忽见天西南如白云起郁鬰直来趋宫后顷西王母至乘】
　　【紫云之辇香气馥郁】　斋心　晒腹【汉武帝斋心侍王母又此月中会日宜斋也　下详七月七日一】　灵匹　瑞光【谓织女嫁牵牛　下详后窦后神光注】　九光灯百子池【汉武帝内传曰七月七日乃埽除宫掖之内张云锦之帷然九光之灯夜二唱后西王母驾九色斑龙上殿　西京杂记曰戚夫人侍髙祖至七月七日临百子池】　凉风至　辰火流【上见苏彦七日织女诗　下见潘尼七月七日侍皇太子宴圃诗】　天汉指隅　夷则应履【上详鹤盖注　七月律中夷则】　姮娥随月　织女逐星【见庾肩吾七夕诗】　缕羁五色　车驻七襄【西京杂记云贾佩兰在宫时七月七日临百子池作乐乐毕以五色缕相羁谓之相怜爱　下见梁何逊七夕诗】　玉露初下　银河己横【白露故曰玉露　下银河亦曰银汉】　三秋佳节　七夕良辰　素云廵蒙汜　炎帝收离光【李充七月七日诗云北极躔众星璇玑运天纲素云廵蒙汜炎帝收离光】　青鸟西方来　赤龙东南上【俱详七月七日一】　白鹤翔山上　青鸟来殿前【列仙传　下详七月七日一】　蔡经鸣鼓还家　王乔举手谢世【神仙传蔡经事方平去家十余年忽还谓家人曰七月七日王君来到期可多作数百斛饭以供从官至日果然闻金鼓箫管人马之声从天而下也　下详七月七日一】龙驾之乱鳯管　琼佩之结云裳【上见谢脁赋　下见苏彦咏织女诗】増曝衣　结字【太液池西有汉武帝曝衣楼七月七日宫人出衣曝之　金门岁节记洛阳人家七夕结万字造明星酒装同心缯】　乞巧　种生【京师旧俗七月七夕贵家多结防楼于庭铺陈磨喝乐花瓜酒炙笔研鍼线或儿童裁诗女郎呈巧焚香列拜谓之乞巧柳宗元有乞巧文　又京师旧俗七月七日以菉豆小豆小麦贮磁器内以水浸之生芽数寸以红蓝丝缕束之谓之种生于街心防幙张设货卖】　考福　祈寿【道书七月七日为庆生中会此日地官三宫九府四十二曹同会天水二官六宫十八府七十八曹同考罪福　感遇集郭子仪至银州夜见左右皆赤光仰视空中骈车绣幄中有一美女自天而下子仪拜祝云今七月七夕必是织女降临愿赐长寿富贵女笑谓曰大富贵亦寿考言讫冉冉升天子仪后立功贵盛年九十余薨】　获宝　得梭【唐开元中有李氏为尼号曰真如天宝七年七月七夕忽见五色云坠地一囊中有五物乃宝玉也至肃宗元年真如为神人召往化城见天帝授以八宝俾献于朝真如乃并前五物皆献之　秘阁闲话蔡州蔡氏每七夕乞巧祷以酒果忽见流星坠筵中明日瓜上得金梭自是巧思益进】　月帐　云阶【罗隐七夕诗月帐星河次第开两情惟恐曙光催时人不用穿鍼待没得心情送巧来　杜牧七夕诗云阶月地一相过未抵今年别恨多最恨明朝洗车雨不教囘脚渡天河】　窦后神光　杨妃私誓【东汉书窦后少小头秃不为家人所齿遇七夕人皆看织女独不许后出乃有神光照室唐明皇与杨贵妃避暑骊山宫七夕夜半妃独侍上凭肩密语相誓愿世世为夫妇白乐天长恨歌七月七日长生殿夜半无人私语时在天愿为比翼鸟在地愿为连理枝】
　　七月七日四
　　原云幄【见谢惠连诗】河鼓【河鼔谓之牵牛】　蠢动登髙【嵇含登髙诗七月有七日蠢动思登髙】鱼鼈游岭【黄闰武陵记云武陵有一山岭有池可数畞鱼鼈无不备有其七月七日皆出游岭巅类族各别】　鹊桥已成【风俗记织女七夕当渡河使鹊为桥】织女将渡【详七月七日一】　鍼鼻之缕【庾信七夕赋】玉匣之衣【庾肩吾七夕诗】　牵牛织女会有期【曹植九咏云临囘风兮浮汉渚目牵牛兮眺织女交有际兮会有期嗟痛吾兮来不时】牵牛织女会天河【傅拟楚词云七月七日牵牛织女会天河】　増乞愿【七月七日祈请于河鼓织女星祈乞私愿】　绮节【是夕乃罗织之节也】月殿【谢脁月殿清兮云帷静兮】　九孔鍼【唐宫中七夕夜各执九孔鍼五色线向月穿之梁时则用双眼鍼】万条丝【林诗家家乞巧望秋月穿尽红丝几万条】　长生殿【见七月七日三杨妃私誓注】
　　七月七日五
　　原诗古诗曰迢迢牵牛星皎皎河汉女纤纤擢素手扎扎弄机杼终日不成章涕泣零如雨河汉清且浅相去讵几许盈盈一水间脉脉不得语　晋潘尼七月七日侍皇太子宴圃赋诗曰商风初授辰火微流朱明送夏少昊迎秋嘉木茂园芳草被畴于是我后以豫以游晋李充七月七日诗曰朗月垂元景洪汉截皓苍牵
　　牛难牵牧织女守空襄河广尚可越怨此汉无梁　晋苏彦七月七日咏织女诗曰火流凉风至少昊协素藏织女思北沚牵牛叹南阳时来嘉庆集整驾巾玉箱琼佩垂藻蕤雾裾结云裳释辔紫微庭解衿碧琳堂欢防未及究晨晖照扶桑怅怅一宵促迟迟别日长　宋孝武七夕诗曰白日倾晩照月升初光叶露满肃肃庭风扬瞻言媚天汉幽期济河梁服箱从奔轺纨绮阙成章解带遽廻轸谁云秋夜长爱叙双情款念离两心伤　宋南平王刘铄七夕咏牛女诗曰秋动清风扇火移炎气歇广檐含夜阴髙轩通夕月安歩廵芳林倾望极云阙组幕萦汉陈龙驾凌霄发沈情未申写飞光已飘忽来对眇难期今欢自兹没　宋谢惠连七夕咏牛女诗曰落日隐檐楹升月照帘栊团团满叶露淅淅振条风蹀足循广除瞬目晒曽穹云汉有灵匹弥年阙相从遐川阻昵爱修渚旷清容弄杼不成藻耸辔骛前踪昔离秋已两今聚夕无双倾河易廻斡款颜难久悰沃若灵驾旋寂寞云幄空留情顾华寝遥心逐奔龙宋王僧达七夕月下诗曰逺山敛氛祲广庭扬月波气往风集隙秋还露柯节气既已孱中宵振绮罗来欢讵终夕收泪泣分河　宋颜延之为织女赠牵牛诗曰婺女俪经星姮娥栖飞月慙无二媛灵托身侍天阙阊阖殊未晖咸池岂沐发汉阴不夕张长河为谁越虽有促晏期方须凉风发　宋谢灵运七夕咏牛女诗曰火逝首秋节新明月夕月光照户秋首风入隙陵风歩层岑凭云肆遥脉徙倚西北庭竦踊东南觌纨绮无报章河汉有骏轭　宋谢庄七夕夜咏牛女应制诗曰辍机起春暮停箱动秋衿璇居照汉右芝驾肃河阴容裔泛星道逶迤济烟浔陆离迎宵佩倐烁望昏簪俱倾环气怨共歇浃年心珠殿釭未沫瑶庭露已深夕清岂淹沸挥无久临　梁武帝七夕诗曰白露月下圆秋风枝上鲜瑶台含碧雾罗幕生紫烟妙会非绮节佳期乃凉年玉壶承夜急兰膏依晓煎昔悲汉难越今伤河易旋怨咽双念断凄悼两情悬　梁简文帝七夕穿鍼诗曰怜从帐里出想见夜窗开鍼欹疑月暗缕散恨风来　梁柳恽七夕穿鍼诗曰代马秋不归缁纨无复绪迎寒理夜缝映月抽纤缕清露下罗衣秋风吹玉柱流景对秋夕余光歘难驻　梁刘遵七夕穿鍼诗曰歩月如有意情来不自禁向光抽一缕举袖弄双鍼　梁刘孝威七夕穿鍼诗曰缕乱恐风来衫轻羞指现故穿防眼鍼时缝合欢扇　梁沈约织女赠牵牛诗曰红妆与明镜二物本相亲用持施防画不照离居人往秋虽一照一照还复尘尘生不复拂蓬首对河津冬夜寒如此寜遽道阳春初商忽云至暂得奉衣巾施衿已成故每聚忽如新　梁王筠代牵牛答织女诗曰新知与生别由来傥相值如何寸心中一宵怀两事欢娯未缱绻倐忽成离异终日遥相望祗益生愁思犹忆今春悲尚有故年泪忽遇长河转独喜凉飇至奔情翊凤轸纤阿警龙辔　梁范云望织女诗曰盈盈一水边夜夜空自怜不辞精衞苦河流未可塡寸情百重结一心万处悬愿作双青鸟共舒明镜前　梁刘孝威咏织女诗曰金钿已照曜白日未蹉跎欲待黄昏至含娇渡浅河　梁何逊七夕诗曰仙车驻七襄凤驾出天潢月映九微火风吹百和香来欢暂巧笑还泪已啼妆别离不得语河汉渐汤汤　梁庾肩吾七夕诗曰玉匣卷悬衣鍼楼开夜扉姮娥随月落织女逐星移离前忿促夜别后对空机倩语雕陵鹊填河未可飞　又奉使江州船中七夕诗曰九江逢七夕初值早秋天河来映水织女欲攀舟汉使俱为客星槎共逐流莫言相送浦不及穿鍼楼北齐邢邵七夕诗曰盈盈河水侧朝朝长叹息不恡渐衰苦波流讵可测秋期忽云至停梭理容色束衿未解带囘銮已霑轼不见眼中人谁堪机上织愿逐青鸟去暂因希羽翼　隋江总七夕诗曰汉曲天榆冷河边月桂秋婉娈期今夜飘飖渡浅流轮随列宿动路逐防云浮横波飜泻泪束素反缄愁此时机杼息独向红妆羞隋王眘七夕诗曰天河横欲晓凤驾俨应飞落月移
　　妆镜浮云动别衣欢逐今宵尽愁随还路归犹将宿昔泪更上去年机　隋张文恭七夕诗曰凤律惊秋气龙梭静夜机星桥百枝动云路七香飞映月囘雕扇凌霞曳绮衣含情向华幄流态入重闱欢余夕漏尽怨结晓骖归谁念分河汉还忆两心违　唐杜审言七夕诗曰白露含明月青云断绛河天街七襄转阁道二神过袨服锵环佩香筵拂绮罗年年今夜尽机杼别情多　増又奉和七夕宴两仪殿应制诗曰一年衔别怨七夕始言归敛泪开星靥微歩动云衣天迥兔欲落河旷鹊停飞那堪尽此夜复往弄残机　李峤七夕应制诗曰灵匹三秋防仙期七夕过査来人泛海桥渡鹊填河帝缕升银阁天机罢玉梭谁言七襄咏重入五弦歌　刘宪七夕应制诗曰秋吹过双阙星仙动二灵更深移月镜河浅度云軿殿上呼方朔人间识武丁天文兹夜里光映紫微庭　赵彦昭七夕应制诗曰青女三秋节黄姑七日期星桥度玉佩云阁掩罗帏河气通仙掖天文入睿词今宵望灵汉应得见蛾睂　李乂七夕应制诗曰桂宫明月夜兰殿起秋风云汉弥年阻星筵此夕同倐来疑有处旋去已成空睿作钧天响魂飞在梦中　苏颋七夕应制诗曰灵媛乘秋发仙装警夜催月光窥欲渡河色辨应来机石天文写鍼楼御赏开窃观青鸟至疑向鹊桥廻　髙宗七夕宴圃诗曰羽盖飞天汉凤驾越层峦俱叹三秋阻共叙一宵欢璜亏夜月落靥碎晓星残谁能操机杼纤手濯清澜　又曰霓裳转云路凤驾凌天潢亏星凋夜靥残月落朝璜促欢今夕促长离别后长轻梭聊驻织掩泪独悲伤　许敬宗奉和七夕宴圃应制诗曰牛闺临浅汉鸾驷渉秋河两怀萦别绪万缕庆停梭星模镜里靥月写黛中蛾奈许今宵度长婴离别多　又七夕赋咏成篇诗曰一年抱怨嗟长别七夕含态始言归飘飘罗韤光天步灼灼新妆鉴月辉谁催巧笑开星靥不惜呈露解云衣所叹却随更漏尽掩泣还弄昨宵机　何仲谊七夕赋咏成篇诗曰日日思归勤理鬓朝朝伫望嬾调梭凌风宝扇遥临月映水仙车逺渡河历历金星疑施佩冉冉云衣似曳罗通宵道意终无尽向晓离愁已复多　宋之问牛女诗曰粉席秋期缓鍼楼别怨多奔龙争渡月飞鹊乱填河失喜先临镜含羞未解罗谁能留夜色来夕倍还梭沈佺期曝衣篇诗曰君不见昔日宜春太液边披香画阁与天连华灯灼烁九微映香气氛氲百和然此夜星繁河正白人传织女牵牛客宫中扰扰曝衣楼天上娥娥红粉席舒罗散縠云雾开缀玉垂珠星汉廻朝霞散防羞衣架晓月分光劣镜台上有仙人长命绺中看玉女迎欢绣玳瑁筵中别作春瑚窗里飜成昼椒房金屋宠新流意气骄奢不自由汉文宜惜露台费晋代湏焚前殿裘　崔颢七夕诗曰长安城中月如练家家此夜持鍼线仙裙玉佩空自知天上人间不相见长信深阴夜转幽瑶阶金阁数萤流班姬此夕愁无限河汉三更看斗牛　祖咏七夕诗曰闺女求天女更防意未防玉庭开粉席罗袖捧金盘向月穿鍼易临风整线难不知谁得巧明旦试相看　杜甫牵牛织女诗曰牵牛出河西织女处其东万古永相望七夕谁见同神光意难此事终朦胧飒然精灵合何必秋遂通亭亭新妆立龙驾具曽空世人亦为尔祈请走儿童称家随丰俭白屋达公宫膳夫翊堂殿鸣玉凄房栊曝衣徧天下曳月扬微风蛛丝小人态曲缀瓜果中初筵重露日出甘所终嗟汝未嫁女秉心郁忡忡防身动如律竭力机杼中虽无舅姑事敢昧机作功明明君臣契咫尺或未容义无弃礼法恩始夫妇恭小大有佳期戒之在至公方圆茍龃龉丈夫多英雄　孟浩然他乡七夕诗曰他乡逢七夕旅馆益羁愁不见穿鍼妇空怀故国楼绪风初减热新月始澄秋谁忍窥河汉迢迢问斗牛　王湾闰月七日织女诗曰耿耿曙河微神仙此夜稀今年七月闰应得两囘归　元呉师道七夕诗曰木槿篱边络纬哀卧看河汉逺天廻西风不管扁舟客吹下楼头笑语来　赵孟頫七夕诗曰初月纤纤照露台枉将瓜果闹婴孩今宵自有经年约何暇闲情送巧来　张昱七夕诗曰乞与人间巧全凭此夜秋如何鍼线月容易下西楼　明卢柟七夕诗曰银阙含秋星欲烂天孙脉脉度河汉仙鬟玉佩那可闻佳人夜半开帘看阶前月色疑有霜独坐穿鍼向画廊东方日出乌鹊晓天上人间枉断肠
　　原赋周庾信七夕赋曰兔月先上羊灯次安覩牛星之曜景视织女之防干于是秦娥丽妾赵艳佳人窈窕名燕逶迤姓秦嫌朝妆之半故怜晩饰之全新此时幷舍房栊共往庭中缕条紧而贯矩鍼鼻细而穿空　南齐谢脁七夕赋曰金只司矩火曜方流素钟当御夷则鸣秋朱光既夕凉云始浮盈多露之蔼蔼升夜月之悠悠步广庭而延睐属天媛而淹留嗟斯灵之淑景招好仇于服箱厌白玉而为饰霏丹霞而为裳廻龙驾之容裔乱凤管之凄锵轼帝车而捐玦凌天津而上翔怅汉渚之夕涨欣河广之既梁临瑶席而宴语緜含睇而蛾扬嗟兰夜而难永泣会促而怨长忌纤阿之方驾长庚之末光抚鸣琴而修怳浩安歌而自伤歌曰月殿清兮桂醑酬云幄静兮香风浮龙镳蹀兮玉銮整睠星河兮不可留　増唐王勃七夕赋曰若夫干灵鹊谶之端地辅龙骖之始凭紫都而授厯按丘而命纪凤毛钟桂阃之祥麟角灿椒庭之祉驰朱轩于九域振黄麾于万里抗芝馆而星罗擢兰宫而雾起则有皇慈雾洽圣渥天浮庭分玉禁邸瞰金楼翦鳬洲于细柳披鹤籞于长楸啓鱼铃而分帝术授虹璧而控神州拥黄山于石磴泄灞于铜沟列瑶窗而送燠辟银牓而迎秋君王乃排青幌摇朱舄戒鹓舆静鸾掖绕霞廊而转步傃云阡而纵迹啸陈客于金牀命淮仙于桂席翔翠防于云甸迎箫吹于凤驿伫灵匹于星期眷神姿于月夕于时玉绳湛色金汉斜光烟凄碧树露湿银塘视莲潭之变彩见松院之生凉引惊蝉于宝瑟宿兰燕于瑶筐緑台兮千仞赩楼兮百常拂花筵而惨恻披彩序而徜徉结遥情于汉陌飞永睇于霞庄想佳人兮如在怨灵欢兮不扬促遥悲于四运味遗歌于七襄于是虬檐晩静鱼扃夜饰忘帝子之光华下君王之顔色握犀管展鱼牋顾执事招仲宣仲宣跪而称曰臣闻九变无津三灵有作布元气于浩荡运太虚于寥廓辨河鼓于西壖下天孙于东堮循五纬而清黄道正三衡而澄紫落海人支石之机江女穿鍼之阁鄙陈情于春念拟仙契于秋诺于是光清地防气敛天标霜凝碧宙水莹丹霄跃麟轩于雾术褰斾羽于星桥征赤螭而架渚漾青翰而乘潮停翠梭兮卷霜縠引鸳杼兮割冰绡举黄花而乘月艳笼黛叶而卷云娇抚今情之恨促指来绪而伤遥既而丹轩万拱紫芳千籥仙御逶迟灵徒扰弱风惊雨骤烟廻电烁娲皇召巨野之龙庄叟命雕陵之鹊驻麟驾披鸾幕奏云悬泛霞酌碧虬玉室之白兔银台之药荷叶赪鲛芙蓉青雀上元锦书传宝字王母琼箱荐金约防襻鱼头比目缝香缄燕尾同心缚罗帐五色悬珉砌百枝然下芸帱而昵枕弛兰服而交筵托新欢而密勿怀往眷而潺湲于是羁鸾切镜旅鹤惊悲侵玉履念起金钿俨归装而容曳整还盖而迁延洞庭波兮秋水急关山晦兮夕雾连谓河汉之无浪似参商之永年君王乃背雕砌陟元室冲想自闲神情如逸痛灵妃之稀偶喜沈思之可毕荆艳齐升燕佳并出金声玉貎蕙心兰质珠栊绮槛北风台绣户雕窗南向开响曳红云歌面近香随白雪舞腰来掩清琴而独进凌绛树而轻廻卢女黄金之椀张宗碧玉之杯奉君王于终夕夫何怨于良媒俄而月还西汉霞临东沼鳬氏鸣秋鸡人唱晓玉关控鹤琼林飞鸟君王廼驭风殿而长怀俯云台而自矫矜雅范而霜厉穆冲衿而烟渺迎十客召三英香涵蔗酎吹肃兰旌娃馆疎兮緑草积欢房寂兮紫苔生耸词锋于月径披翰薮于云扃方絶元凯而髙视岂与梁楚而骈声









　　御定渊鉴类函卷十九
&lt;子部,类书类,御定渊鉴类函&gt;
　　钦定四库全书
　　御定渊鉴类函卷二十
  </div>
  <div class="pagination">
   <a href="御定渊鉴类函_page27.html">
    上一页
   </a>
   <span>
    ...
   </span>
   <a href="御定渊鉴类函_page23.html">
    23
   </a>
   <a href="御定渊鉴类函_page24.html">
    24
   </a>
   <a href="御定渊鉴类函_page25.html">
    25
   </a>
   <a href="御定渊鉴类函_page26.html">
    26
   </a>
   <a href="御定渊鉴类函_page27.html">
    27
   </a>
   <span class="current-page">
    28
   </span>
   <a href="御定渊鉴类函_page29.html">
    29
   </a>
   <a href="御定渊鉴类函_page30.html">
    30
   </a>
   <a href="御定渊鉴类函_page31.html">
    31
   </a>
   <a href="御定渊鉴类函_page32.html">
    32
   </a>
   <a href="御定渊鉴类函_page33.html">
    33
   </a>
   <span>
    ...
   </span>
   <a href="御定渊鉴类函_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
