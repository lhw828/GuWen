<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 294 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 294 页/共 320 页
  </h1>
  <div class="content">
   増尔雅曰松叶柏身曰枞　尸子曰松柏之鼠不知堂密之有美枞　鲁连子曰松枞髙千仞而无枝非忧王室无柱
　　枏
　　増羣芳谱曰枏生南方故又作楠黔蜀诸山尤多其树童童若幢盖枝叶森秀不相碍若相避然又名交譲木文潞公所谓移植虞芮者以此叶似豫章大如牛耳经嵗不凋新陈相换花黄赤色实似丁香干甚端伟髙者十余丈粗者数十围气甚芬芳纹理细致性坚耐居水中今江南造船皆用之堪为梁栋制器甚佳子赤者材坚子白者材脆年深向阳者结成旋纹为鬭柏楠【鬭作骰】六书故曰香枏木香黄贯枏宜雕刻为木偶者用之山海经曰揺碧山朝歌山脆山多枏负霜停翠　说
　　郛曰黄金山有枏树东枝荣则西枝枯西枝荣则东枝枯年年如此张华曰交让者是也
　　枏二
　　増诗唐杜甫楠树为风雨所拔叹诗曰倚江枏树草堂前故老相传二十年诛茅卜居总为此五月髣髴闻寒蝉东南飘风动地至江翻石走流云气干排雷雨犹力争根断泉源岂天意沧波老树性所爱浦上童童一青盖野客频留惧雪霜行人不过听竽籁虎倒龙颠委榛棘泪防血防垂胸臆我有新诗何处吟草堂自此无顔色　又咏枯枏诗曰楩枏枯峥嵘乡党皆莫记不知几百嵗惨惨无生意上枝摩苍天下根蟠厚地巨围雷霆折万孔虫蚁萃冻雨落流胶冲风夺佳气白鹄遂不来天鸡为愁思犹含栋梁具无复霄汉志良工苦昔少识者出涕泪种榆水中央成长何容易截承金露盘袅袅不自畏　又咏髙枏诗曰枏树色防防江边一盖青近根开药圃接叶制茅亭落影阴犹合微风韵可听寻常絶酒困卧此片时醒　严武题巴州光福寺枏木诗曰楚江长流对楚寺枏木幽生赤崖背临溪插石盘老根苔色青苍山雨防髙枝閙叶鸟不度半掩白云朝与暮香殿萧条转密阴花龛滴沥垂清露闻道偏多越水头烟生霁敛使人愁月明忽忆湘川夜猿叫还思鄂渚秋看君幽霭几千丈寂寞穷山今遇赏亦知钟梵报黄昏犹卧禅林恋竒响　宋欧阳脩咏至喜堂北轩手植枏木诗曰为怜碧砌宜嘉树自劚苍苔选緑丛不向芳菲趂开路直须霜雪见青葱披条转清晨露响叶萧骚半夜风时扫浓阴北窓下一枰闲且半衰翁
　　増赋□王晔赋曰繄枏之生也含津沍防托根昆仑羌濆浡之歘发触巨石而块分得贞刚以为性匪蓊茸之为伦蚪枝上耸迥无旁纷凝若木之晶魄翕淑气之芳芬肤理润玉体干坚金繄枏之茂也上悬三光下蟠九地青鸾白鹄朝夕是憇贞松巨柏戢戢相比庄生索之而骇眙匠石过焉而睥睨顾神物之伟竒斧欲挥而终忌是宜栋梁乎清庙为九垓之大庇繄枏之寿也沈液内盎姿华外妍颛顼不肃祝融不然枝拂常春之雾根渍不涸之泉腾神光兮夜曙播番阴兮昼帡笑蟠桃之难熟轻铜狄之千年谅元精之丕搆与日月而周旋増记宋陆游四枏记曰予在城都至沈犀过国宁观有古枏四皆千嵗木也枝扰云汉声戛风雨阴之所芘车且百两正昼日不穿漏夏月暑气不至有石刻立庑下曰仙人蘧君手植欲为作诗文会多事不果尝以语道人蘧昌老窃以为恨予去蜀三年昌老万里以书属予曰国宁之枏几伐以营缮郡人力全之仅乃得免惧卒不免也子为我终昔日之意乎予发书且叹且喜曰勿翦憇棠恭敬维梓爱其人及其物自古已然姑以蜀事言之唐节度取孔明祠一小枝为手板书于图志今见非诋蒋堂守成都有美政止以筑铜壶关伐江渎庙木坐謡言罢且王建孟知祥父子専有西南穷土木之力沈犀近在国城数十里间而四枏不为当时取彼犹有畏而不敢者况今圣主以恭俭化天下岂其残灭千载遗迹侈大栋宇而为王孟之所难哉意者情出于吏胥梓匠専恣以自为功而已使有以吾文告之者读未终篇禁令下矣然则其可不书
　　檆
　　増尔雅曰柀煔【今之杉木】　羣芳谱曰檆俗省作杉一名沙木一名防木类松而干端直大者数围髙十余丈文理条直南方人造屋及船多用之叶粗厚微扁附枝生有刺至冬不凋结实如枫有赤白二种赤杉实而多油白杉虚而干燥有斑纹如雉尾者谓之野雉斑入土不腐西京杂记曰太液池中有小池名孤树池池中有一
　　洲洲上有檆树一株十余围望之如车盖故取名之地志曰七星杉在麻姑山殿后岭上围二三尺髙切云汉横列七株故以星名
　　檆二
　　増诗唐韦应物郡斋移杉诗曰擢干方数尺幽姿已苍然结根西山寺来植郡斋前新含野露气梢静髙窓眠虽为赏心娱岂有岩中缘　白居易咏杉诗曰劲叶森利劒孤根挺瑞标才髙四五尺势若干云霄　元范梈古杉行曰丹陵观前有古杉屹如双阙当云门云是钟君之手植君去此树余空邨尾揺翡翠梢八表根结蛇蛟行九原幽边岂是鬼神防深处直形天地恩一方折裂引穿溜犹是百年烧火防苍皮树里渐欲合始知草木有道存或云下有丹火伏四时地底皆春温神还复壮此其騐疑是自此无传喧平生政坐嗜竒古来看适值寒冬昏长歌沈思绕其下夜半月髙松露繁飘飖叶县鳬舄影牢落丰城龙劒魂何当唤起博物者共骑黄鹄凌昆仑
　　増颂梁江淹杉颂曰桐梓旧丽松栝称竒焉如兹品独秀青崖羣木敛望杂卉不闚长入烟氛永骖鸾螭




　　御定渊鉴类函卷四百十三
　　钦定四库全书
　　御定渊鉴类函卷四百十四
　　木部三【桑　柘　榆桐　椒】
　　桑一
　　増尔雅曰桑防有葚栀【防半也桑树一半有葚半无葚曰栀】　原又曰女桑桋桑檿桑山桑【树小而条长者为女桑树一名桋桑】　増又曰桑柳丑条【丑类也桑柳皆阿那垂条】　格物总论曰桑皮粗枝榦修竦正二月抽条发叶叶大者盈尺有刻缺面深緑色而有光原典术曰桑木者箕星之精神木虫食叶为文章人食之老翁为小童　易曰系于苞桑　尚书曰桑土既蚕又曰厥篚檿丝　诗曰星言夙驾说于桑田　又曰
　　桑之落矣其黄而陨　又曰无逾我墙无折我树桑又曰交交黄鸟止于桑　増又曰蚕月条桑取彼斧斨以伐逺扬猗彼女桑　又曰彻彼桑土绸缪牖户　又曰菀彼桑柔其下侯旬捋采其刘瘼此下民　礼记月令曰季春之月命野虞无伐桑柘鸣鸠拂其羽戴胜降
　　于桑具曲植籧筐后妃斋戒亲东乡躬桑　内则曰国君世子生射人以桑弧蓬矢六射天地四方　祭义曰古者天子诸侯必有公桑蚕室近川而为之奉种浴于川桑于公桑　周礼司爟注曰季夏取桑柘之火　原孟子曰五亩之宅树之以桑　史记货殖传曰齐鲁千亩桑其人与千戸侯等　山海经曰宣山上有桑大五十尺其枝四衢【枝交四出】叶大尺赤理青华名之曰帝女之桑　又曰阳谷上有扶桑十日所浴　又曰东北海外赤水在圆丘南有三桑而无枝皆髙百仞　又曰衡山多桑　増范子计然曰桑叶出三辅　淮南子曰旸谷搏桑在东方　原十洲记曰扶桑在碧海中上有天帝宫东王所治皆椹树长数千丈二千围同根更相依倚故曰扶桑仙人食根体作紫色其树虽大椹如中夏桑也九千嵗一生实味甘香　神异经曰东方有树焉髙八十丈敷张自辅叶长一丈广六尺名曰扶桑有椹焉长三尺五寸　増拾遗记曰员峤山有木名猗桑煎椹以为蜜　异苑曰北方有白桑椹长数寸食之甘美原汜胜之书曰五月种桑取椹着水中濯洗取子阴干之治肥田十亩荒久不耕者先好耕治之黍椹子各三升合种之黍桑俱生鉏之桑令疎条适黍熟获之放火烧之当逆风起火桑至春生一亩食三簿蚕　古本草曰桑根见地上者名痛马旁行出土者名伏蛇　括地图曰化民食桑二十七年化而身裹九年生翼十年而死　离骚曰路室女之方桑【路室客舍也】孔子遇之以自待【以其贞信自待】　増文选赋曰仓庚喈喈羣女出桑　陶潜诗曰相见无杂言但道桑麻长　谢脁诗曰桑柘起寒烟江淹诗曰但愿桑麻成蚕月得纺绩　杜甫诗曰舍
　　西柔桑叶可拈　李白诗曰五月梅始黄蚕稠桑柘空又曰桑柘罗平芜　欧阳修诗曰桑枝生椹鸟啁啾又曰风劲野田桑柘折　又曰緑桑髙下暎平川
　　苏轼诗曰传云古隆中万树桑柘美　又曰去年东坡拾瓦砾自种黄桑三百尺　王安石诗曰缫成白雪桑重緑　元好问诗曰童童翠盖桑初合
　　桑二
　　原春秋元命苞曰姜嫄游閟宫其地扶桑履大人迹生稷　吕氏春秋曰伊尹之母居伊水之上孕梦有神告之曰臼出水而东走无顾明日视臼出水告其邻东走顾其邑尽为水身因化为桑有莘氏采桑得婴儿空桑之中献之于君君令乳之命曰伊尹　史记曰伊陟相太戊亳有祥桑谷共生于朝七日大拱　穆天子传曰甲寅天子作居范宫【离宫别名】以观桑者乃饮于桑中【桑林之中】天子命桑虞出桑者用禁暴民【虞主桑者也不得令民犯桑】　左传曰晋公子重耳出奔及齐齐桓公妻之将行舅犯等谋于桑下蚕妾在其上闻之以告姜氏姜氏杀之【姜氏重耳妻也】谓公子曰子有四方之志其闻之者吾杀之矣　列子曰晋文公防欲伐衞公子鉏仰而笑公问何笑曰臣之邻人有送其妻适私家者道见桑妇恱而与言然顾视其妻亦有招之者矣臣窃笑此公悟其言乃止引师还未至而有伐其北鄙者　左传曰赵宣子田于首山舍于翳桑见灵辄饿曰不食三日矣为之箪食与肉寘诸槖以与之既而与为公介倒防以御公徒而免之问何故曰翳桑之饿人也　増韩子曰子产开亩树桑郑人谤之　原列女传曰陈辨女者陈国采桑之女也晋大夫解君甫使于宋道过陈遇采桑之女止而戏之曰女为我歌吾将舍女女乃歌曰墓门有棘斧以斯之夫也不良国人知之　又曰秋胡与采桑妇金不顾还家乃妇也妇投河而死【详贤妇人】　史记曰吴公子光伐楚拔居巢钟离初楚边邑卑氏之处女与吴边邑之女采桑二女家相怒喧两国边邑边邑长闻之怒而攻灭吴之边巴吴王怒故遂伐楚两都　列女传曰齐宿瘤女者初闵王游东郭百姓尽观宿瘤女采桑如故王怪召问之对曰妾受父母教采桑不受教观大王王曰此竒女也聘迎之　増古今注曰邯郸有美女秦罗敷王仁妻仁后为赵王家令罗敷出采桑陌上王登台见而恱之因饮酒欲夺焉罗敷善弹筝作陌上桑之歌以自明　原东观汉记曰蔡君仲汝南人至孝王莽乱人相食君仲取桑椹赤黒异器贼问所以云黒与母赤自食贼义之遗盐二斗　谢承后汉书曰张堪为渔阳太守劝民耕种百姓歌之曰桑无附枝麦秀两岐张君为政乐不可支　増又曰陈留申屠蟠耻郡无义士遂闭门养志蓬戸莱室依大桑树以为栋梁　又曰汝南伊昆为汝阴县功曹令新到官问曰园中有桑以食蚕何如昆曰非初至所务　后汉书曰髙为琅琊相妻子不入官舍用桑桮盛浆　又曰陈晔为巫令桑旅生二万余株民以为给　异苑曰汉兴平元年九月桑再椹时刘先主军小沛年荒谷贵士众皆饥仰以为粮　原益都耆旧传曰何祗梦桑生井中赵直占曰桑非井中之物桑字四十八君寿恐不过此祗年四十八而卒　蜀志曰先主舍东南角篱上有桑树生髙五丈余遥望童童如小车盖徃来者皆怪此树非凡或谓当出贵人先主少时与宗中诸小儿于树下戏言吾必当乗此羽葆盖车増又曰初诸葛孔明自表后主曰成都有桑八百株薄田十五顷子弟衣食自有余饶不别治生以长尺寸若臣死之日不使内有余帛外有赢财以负陛下及卒如其所言　魏略曰杨沛为新郑长课民畜桑椹防豆积得千余斛太祖迎天子军乃无粮沛进干椹后为邺令赐其生口十人绢百疋以报干椹也　原晋令曰丞尉以官舍有桑皆给之其无桑及不满三百株皆使吏卒随闻于官舍种桑满三百株　増晋书曰张天锡少有文才流誉逺近及归朝甚被恩遇朝士以其国破身虏多共毁之会嵇王道子尝问其西土所出天锡应声曰桑椹甜甘鸱鹗革响乳酪养性人无妬心　世说曰有王甲从北方来诣谢公问北方何果最胜甲云桑椹最好谢公问可以比江东何果甲云是黄甘之流公曰君何乃尔妄语甲恐责乃买骏马候熟时取数千枚还以奉公公食之以为美乃谓甲此味乃江东所无而君近比黄甘于是引甲为賔客　原述异记曰桓冲为江州刺史遣人周行庐山冀覩灵异既陟崇巘有一湖生桑树有败艑赤鳞鱼使者渇极欲往饮水赤鳞张鳍向之使者不敢饮　増石虎邺中记曰桑梓苑中尽种桑三月三及蚕时虎皇后宫人数千出桑游戏其下　原崔鸿后燕録曰初晃之迁于龙城植桑为社主及秦灭燕大风吹拔后数年度社处忽有桑二根生焉先是辽川无桑及槐通于晋求种江南平川之桑由晃始也　増洛阳伽蓝记曰洛中愿会寺佛堂前生桑树一株直上髙五尺枝条横绕柯叶旁布形如羽盖复髙五尺又叶凡为五重每一重叶椹各异京师道俗谓之神桑观者成市布施者甚众帝闻而恶之以为惑众命给事黄门侍郎元纪伐之其日云雾晦防下斧之处流血至地见者莫不悲泣　南史曰太祖宅在武进宅南有一桑树擢本三丈横生四枝状似华盖帝年数嵗好戏其下从兄敬宗曰此树为汝生也　又曰沈瑀为建徳令教人一丁种十五株桑四株柿及棃栗女丁半之人咸欢恱顷之成林　又曰襄阳人邻居种桑树于界上为志韩系伯以桑枝荫妨他地迁界上开数尺邻人随复侵之系伯辄更改种邻人慙还所侵地　隋书曰齐河清中定令丁给永业二十亩为桑田给其种桑五十根榆三根枣五根土不宜桑者给麻田如桑法　英华録曰唐京兆万年县大宁坊有桑树一株暮秋生子初冬椹熟凤阁侍郎李元素取之以进　唐书曰李徳裕居家以俭约自处每谓子孙曰吾近京城有赐田十顷耕之可以充食桑若干根可以充衣　宋列传曰杜生者不知其名县人呼为杜五郎不出门者三十年黎阳尉孙轸访之问所以不出门之故因笑指门外一桑曰忆十五年前亦曽纳凉其下何谓不出　原搜神记曰旧说有人逺征家有一女马一匹女思父乃戏马曰尔能为我迎得父吾将嫁汝马乃顿缰而去迎得父来后马见女辄怒父问之女具以告父乃杀马曝皮于庭女之皮所曰尔马也而欲人为妇自取屠剥何如言未竟蹶然忽起卷女而行父失女后于大桑树枝间得女及皮尽化为蚕绩树上其茧厚大异常邻妇取养之其收亦倍今世谓蚕为女儿古之遗语也
　　桑三
　　原鸨集　雉驯【诗肃肃鸨行集于苞桑　汉书鲁恭为中牟令雉驯桑下】　变海通泉【淮南子东海三变于桑田　中记天下之髙者扶桑无枝木焉上至天盘屈而下通三泉】沃叶　丑条【诗桑之未落其叶沃若　下见桑一尔雅】　増烘煁　藏地【小雅樵彼桑薪卭烘于煁　风俗通杨范字文端齐人齐宋之乱母在贼中范采葚藏于地夜取之进母如是非一忽地中得米十斛上有字云米十斛赐孝子杨范以资给母】　昲日　知风【淮南子扶桑在阳州日之所昲　古诗枯桑知天风海水知天寒】　执筐以求　异器而取【诗女执懿筐遵彼微行爰求柔桑　下见桑二东观汉记】　西河社　南阳巢【庾信赋西河有枯桑之社　广异记南方赤帝女学道得仙居南阳崿山桑树上正月一日衔柴作巢或作山白鹊或作女人赤帝见之悲恸诱之不从以火焚之即升天因名帝女桑】　戏乘羽葆　令探金环【上见桑二蜀志　羊祜字叔子五嵗时令乳母于东家桑中探得金环是前身所藏】　五重羽盖六寸菩提【上见桑二伽蓝记　陆游南唐书烈祖末年溧水天兴寺桑生木人长六寸如僧状】
　　【右袒而左跪衣裓皆备色如纯漆可鉴谓之须菩提置龛中以仁寿节来献烈祖惊异迎置宫中奉事甚谨其徒因以为感应而识者按谯氏五行书知且有大防】
　　桑四
　　原诗后汉宋子侯董娇娆诗曰洛阳城东路桃李生路傍花花自相对叶叶自相当春风东南起花叶正低昻不知谁家子提笼行采桑纤手折其枝花落何飘请谢彼姝子何为见损伤髙秋八九月白露变为霜终年会飘堕安得久馨香秋时自零落春月复芬芳何如盛年去欢好永相忘吾欲竟此曲此曲愁人肠归来酌美酒挟琴上髙堂　魏曹植艳歌曰出自蓟门北遥望湖池桑枝枝自相植叶叶自相当　梁简文帝采桑诗曰春色映空来先发院边梅细萍重叠长新花歴乱开连珂往淇上接幰至丛台丛台可怜妾当窗望飞蝶忌跌行衫领熨斗成帬襵寄语采桑伴讶今春日短枝髙攀不及叶细笼难满　吴筠采桑诗曰妾贱思不堪采桑渭城南带减连枝绣髪乱凤皇簪花舞依长薄蛾飞爱緑潭无由报君信流涕向春蚕　又陌上桑诗曰嫋嫋陌上桑荫陌复垂塘长条系白日细叶隐鹂黄蚕饥妾复思拭泪且提筐故人宁知此离恨煎人肠　刘邈万山见采桑人诗曰倡女不胜愁结束下青楼逐伴西城路相携南陌头叶尽时移树枝髙乍易钩丝绳挂且脱金笼写复收蚕饥日已暝讵为使君留　王台卿咏陌上桑诗曰令月开和景处处动春心挂筐须叶满息倦重枝阴　陈徐伯阳赋得日出东南隅诗曰朱城璧日启朱扉青楼含照本晖晖逺映陌上春桑叶斜入秦家缃绮衣罗敷妆粉能佳丽镜前新梳倭堕髻圆笼袅袅挂青丝铁钩冉冉胜丹桂蚕饥日晩蹔生愁忽逢使君南陌头五马停珂遣借问双脸含娇特好羞妾壻府中轻小吏即今来往専城里欲识东方千骑归蔼蔼日暮红尘起　増元赵孟頫题耕织图诗曰仲春冻初解阳气方满盈旭日照原野万物皆欣荣是时可种桑插地易抽萌列树徧阡陌东西各纵横岂惟篱落间采叶惮逺行大哉皇元化四海无交兵种桑日已广弥望緑云平匪惟锦绮谋祗以厚民生
　　原赋魏繁钦桑赋曰上似华盖紫极比形下象凤阙万桷一楹丛枝互出乃错乃并炎炎隆暑凉风自生微条纤绕随风浮沉阳蜩鸣其南枝寒蝉噪其北阴秋风忽其将来咸感节而悲吟玩庇荫之厚恵情眷眷而爱深晋陆机桑赋曰皇太子便坐盖本将军直庐也初世
　　祖武皇帝为中垒将军植桑一株世更二代年渐三纪扶疏丰衍抑有瑰异焉夫何佳树之洪丽超托居乎紫庭罗万根以下洞矫千条而上征岂民黎之能植乃世武之所营故其形瑰族类体艳众木黄中爽理滋荣烦缛緑叶兴而盈尺崇条蔓而曽寻希太极以延峙映承明而广临革飞鹗之流响想鸣鸟之遗音惟厯数之有纪恒依物以表徳岂神明之所相将我皇之先识跨百世而勿翦超长年以永植　潘尼桑树赋曰从明储以省膳憇便房以偃息观兹树之特伟感先皇之攸植蔚萧森以四射邈洪荣而端直尔乃徘徊周览俯仰逍遥俛睨灵根上眺脩条洞芳泉于九壤含溢露于清霄倚増城之飞观拂绮窗之疏寮下迢递以极望上扶疎而参差匪众鸟之攸萃相皇鸾之羽仪理有微而至显道有隐而应期岂皇晋之贞瑞兆先见而启兹起寻抱于纤毫崇万篑于始基　傅咸桑树赋曰世祖昔为中垒将军于直庐种桑一株迄今三十余年其茂盛不衰皇太子入朝以此庐为便坐伊兹树之侥幸生生之渥恵降皇躬以斯植遂茂于圣世厥茂伊何其大连寻脩柯逺洪条梢槮布繁枝之沃若播密叶以垂阴荫华防而作凉清隆暑之难任以厥树之巨伟登九日于朝阳且积小以髙大生合抱于毫芒犹帝道之将升亦累徳以弥光汤躬祷于斯林用获雨而兴商惟皇晋之基命爰于斯而发祥从皇储于斯馆物无改于平生心恻切以兴思思有感于圣明歩彷徨以周览庶髣髴于仪形
　　原賛晋郭璞帝女桑賛曰爰有洪桑生滨沦潭厥围五丈枝相交参园客是采帝女所蚕
　　増表唐李峤进初冬椹熟表曰鸱鸮已革见蛮貊之怀音丝茧行丰知府藏之逾实
　　柘
　　増本草曰柘喜丛生干疎直叶圆有尖结实如椒其木染黄赤色谓之柘黄又奴柘似柘而小有刺叶亦柞可饲蚕古今注曰柘实曰佳【音锥】　周礼冬官曰弓人辨六材一曰柘　又考工记曰弓人取干之道柘为上　投壶曰矢以柘若棘无去其皮　古史考曰乌号弓以柘枝为也　谯周曰野柘枝劲乌集之将飞柘树反起弹乌乌乃惊号伐取为弓故称乌号弓　崔寔四民月令曰柘染色黄赤人所尊君【黄者中尊赤者南方人君之所向也】　蚕书曰柘叶饲蚕其丝作琴瑟清响胜凡丝　草木状曰柘宜山石柞宜山阜楮宜涧谷柳宜下田竹宜髙平之地清异録曰张曲江里第之侧有古柘尝因狂风发其
　　一根解为器具花纹甚竒人以公之手笔冠世目之曰文章木　物类相感志曰柘木以酒醋调矿灰涂之一宿则作间道乌木文柘通肾气圣恵方治耳聋耳鸣有柘根酒　楚词曰有柘浆些　汉乐府歌曰泰尊柘浆析朝酲
　　榆一
　　原尔雅曰藲荎【今之刺榆针刺如柘叶如榆瀹为茹美滑】无姑其实夷【姑榆也生山中叶圆而厚剥取皮合渍之其味辛香所谓芜荑】榆白枌【枌榆先生叶却着荚】　増邢昺疏曰榆之类有十种叶皆相似皮及木理异矣　本草李时珍曰榆有荚榆白榆刺榆樃榆荚榆白榆皆大榆也有赤白二种白者名枌其木甚髙大未生叶时枝条间先生榆荚形状似钱而小色白成串俗呼榆钱后方生叶似山茱茰叶而长尖润泽嫩叶浸淘过可食三月采榆钱可作羮亦可收至冬酿酒瀹过晒干可为酱山榆之荚名芜荑与此相近但味稍苦耳　原广志曰有姑榆有樃榆樃榆无荚又任车用至善蚕者出渤海东光以供官　増诗曰东门之枌宛丘之栩子仲之子婆娑其下　原又曰山有枢隰有榆　又曰隰有六駮【陆玑疏曰駮駮马椊榆也树皮青白駮荦遥视似駮马故名駮】　礼记内则曰槿荁枌榆免薧滫瀡以滑之　増周礼司爟注曰春取榆柳之火　原春秋元命苞曰三月榆荚落　史记天官书曰凡望云气平望在桑榆上余二千里　増后汉书冯异传曰失之东隅收之桑榆　原晋宫阁名曰华林园榆十九株　庄子曰鹊上髙城之垝而巢于髙榆之颠城坏巢折凌风而起故君子之居世也得时则义行失时则鹊起　管子曰五沃之土其榆条直以长　范子计然曰芜荑出地赤心者善　淮南万毕术曰八月榆檽令人不饥　博物志曰食枌榆则眠不欲觉　风俗通曰桑车榆毂闻声数里　汜胜之书曰种木无期因地为时三月榆荚雨时髙地强土可种木　杂五行书曰舍北种榆九株蚕大得　梦书曰榆为人君徳至仁也梦采榆叶受赐恩也梦居树上得贵官也　崔寔月令曰二月榆荚成及青收干为旨蓄色变白将落可作防【音牟头榆仁酱也】　文选稽康养生论曰豆令人重榆令人眠愚智所知也　古诗曰天上何所有歴歴种白榆増唐韩愈诗曰隔墙榆叶散青钱　李贺诗曰沈郎
　　青钱夹城路　李玉英诗曰满地榆钱不疗贫
　　榆二
　　原韩诗外传曰楚庄王将伐晋曰敢諌者死孙叔敖进諌曰园中有榆榆上有蝉方奋翼悲鸣饮清露不知螳螂之在后曲颈欲食之螳螂方欲食蝉不知黄雀在后举头而欲啄之黄雀食螳螂不知童子挟弹在榆下欲弹之童子不知在前有深坑后掘株也楚乃息伐　汉书郊祀志曰髙祖祷丰枌榆社　桓谭新论曰刘子骏信方士虚言为神仙可学余见其庭下有大榆树久老剥折指谓曰彼树无情然犹朽蠧人杂欲爱养何能使之不衰　魏志曰郑浑为魏郡太守百姓乏材木课种榆为篱　赵书曰从幽州大道滹沱河造浮桥植行榆五十里置行宫　増元五行志云元贞元年太平路芜湖县进榆木有文曰天下太平
　　榆三
　　増鹊起　鸠抢【上见榆一庄子　庄子蜩与鸴鸠笑之曰我决起而飞抢榆枋时则不至而控于地而已矣奚以之九万里而南为】　扇地　为篱【本草诸榆性皆扇地故其下五谷不植下详榆二魏志】　食皮　悬履【汉书天文志成帝河平元年旱伤麦民食榆皮　清异録金乡路边一老榆行人于树下易鞋履以其旧者悬而去时人指为鞾鞋树】
　　榆四
　　増诗唐施肩吾戏咏榆荚诗曰风吹榆钱落如雨绕林绕屋来不住知尔不堪还酒家漫教夷甫无行处　宋苏轼御史台榆诗曰我行汴堤上厌见榆阴緑千株不盈亩斩伐同一束及居幽囚中亦复见此木蠧皮漏秋雨病叶埋墙曲谁言霜雪苦生意殊未足坐待清风至飞英覆空屋　苏辙次韵子瞻赋狱中榆诗曰秋风一何厉吹此山中緑可怜凌云条化为樵夫束凛然造物意岂复私一木置身有得地不问直与曲青松未必贵枯榆还自足纷然落叶下萧条媿华屋
　　原书魏应璩与厐恵恭书曰频见所上利民之术植济南之榆栽汉中之漆
　　桐一
　　原尔雅曰榇梧【今梧桐】荣桐木【与上榇梧一也】　増宋陈翥桐谱曰紫花者名紫桐花如百合实堪糖煮嚼白花者名白桐类谷花而不实白者叶圆大尖长花先叶而开紫者理细性紧拔生不及白花者之易一种油桐名膏桐实可厌油一种刺桐文理细密性喜折裂花侧旉如掌体有巨刺如欓树实如枫一种頳桐身青叶圆大而长髙三四尺即有花花色红如火无实一种人家所植名梧桐皮白叶青子可噉　本草李时珍曰白桐即泡桐也叶长径尺最易生长皮色粗白其木轻虚不生虫蛀作器物屋柱甚良二月作花如牵牛而白实如巨枣长寸余殻内有子片轻虚如榆荚葵实之状老则壳裂随风飘其花紫色者名冈桐荏桐即油桐也枝干花叶并类冈桐而小但实大而圆为油为时所须青桐即梧桐之无实者梧桐皮青不皵其木无节直生理细而性紧叶光滑有尖其花细蕊坠下如醭其荚长三寸许五片合成老则裂开谓之櫜鄂子缀其上大如胡椒而皮皱海桐皮有巨刺或云即刺桐也　格物总论曰桐树大者数围空中枝榦森竦叶大圆而尖梧桐树叶大如掌原书曰峄阳孤桐　诗曰椅桐梓漆爰伐琴瑟　又
　　曰梧桐生矣于彼朝阳　礼记曰季春之月桐始华周书曰清明之日桐始华桐若不华嵗有大寒　礼斗威仪曰君乗火而王其政平梧桐为常生　孟子曰今有塲师舍其梧槚养其樲棘则为贱塲师焉　易纬曰桐枝濡毳而又空中难成易伤须成气而后华　齐地记曰城北十五里有桐台即梧宫也　刘会邹山记曰邹山古之峄阳鲁穆公改为邹今邹山峄阳犹多桐树华阳国志曰益州有梧桐木其华采如丝人绩以为
　　布名曰华布　何逊游山记曰吹台有髙桐皆百围峄阳孤桐方此为劣　沈怀逺南越志曰青桐花颇似木绵而辉薫过之　増滇南杂记曰永昌有梧桐子比中州者形颇长大者几可当莲实过永昌亦不可得　原管子曰五沃之土其木宜桐　庄子曰外乎子之神劳乎子之精倚树而吟据梧而瞑　又曰空门来风桐乳致巢【马彪注曰门户空风自西生桐子似乳着鸟之巢自来栖之】　苏子曰夫人生一世若晓露之托桐叶耳其与几何　増吕览曰邻父有与人邻者有枯梧树其邻之父言梧树之不善也邻人遽伐之邻父因请而以为薪其人不说曰若此之险也岂可为之邻哉此有所宥也　原淮南万毕术曰桐木成云【取十石大瓮满水中置桐木盖之至三四日如云形】　董仲舒请雨书曰秋以桐鱼九枚　广志曰梧桐有白者异国有白桐木其叶有白毳取其毳淹渍绩织以为布也　遁甲书曰梧桐不生则九州异居　齐民要术曰梧桐山石间生者为乐器则鸣　瑞应图曰王者任用贤良则梧桐生于东厢　増埤雅曰桐柔木也而虚其心若能同者原枚乘七发曰龙门之桐百尺无枝其中郁结轮囷扶疎以分离　崔琦七蠲曰爰有梧桐生于北谿傅根朽壤托险生危　张协七命曰寒山之桐出自大防含黄钟以吐榦据苍岑以孤生　増崔骃七依曰爰有洞庭之椅桐依峻岸而傍生　韩愈集曰碧梧翠竹鸾鹄对峙　杜甫诗曰桐叶坐题诗　李白诗曰秋色老梧桐
　　桐二
　　原新论曰神农皇帝削桐为琴　吕氏春秋曰成王与唐叔虞燕居援桐叶以剪珪以告曰以此封汝虞喜以告周公周公请封虞王曰余与虞戏周公曰臣闻之天子无戏言于是遂封叔虞于晋　増说苑奉使篇曰楚使使聘于齐齐王飨之梧宫使者曰大哉梧乎王曰江汉之鱼吞舟大国之树必巨使何怪焉使者曰昔燕攻齐遵洛路渡济桥焚雍门王与太后奔于莒逃于阳城之山当此之时则梧之大何如乎王使刁勃对之曰使者问梧之年乎昔者荆平王为无道杀子胥父与其兄子胥入吴阖闾以为将相三年将吴兵复讐楚战胜乎柏举王保于随引师于郢子胥亲射王宫掘平王冢笞其坟当若此时梧可以为树矣　原伏候古今注曰昭帝丹凤二年冯翊人献桐枝长六尺九枚枚一叶也増论衡曰李子长为政欲知囚情以梧桐为之象囚形乃凿地为陷卧木囚其中曰罪若正木囚不动有寃木囚动出人之精诚着木人也　汉书曰蔡邕闻吴人烧桐以防者闻火烈声因请以为琴　原异苑曰临平岸出石鼓张华云取蜀中桐材刻鱼形扣之音闻数十里又曰句章吴平州门前忽生一株青桐树上有謡歌
　　之声平恶而斫杀平随军北虏首尾三载死桐歘自还立于故根上闻声树巅空中歌曰死树今更青吴平寻当归适闻杀此树已复有光辉平寻归如鬼謡　三秦记曰初长安謡云凤凰止阿房苻坚遂于阿房城植桐数万株至慕容冲入阿房而居冲小字凤凰　王孚安成记曰府君讳保如今树梧于苞两边柯叶庵蔼炎暑为之清凉百姓列宅其间　増南史曰齐豫章王嶷于邸起土山列种桐竹号为桐山　北史曰元魏孝文宴侍臣于清徽堂日宴移于流化池芳林下帝仰观桐叶之茂曰其桐其椅其实离离恺悌君子莫不令仪今林下诸贤足敷歌咏遂令黄门侍郎崔光读暮春羣臣应制诗至彭城王诗帝为改一字　原祖台之志怪曰骞保至檀丘坞上北楼宿暮鼓二中有人着黄练单衣白帢将人持炬火上楼保惧藏壁中须臾有二婢上帐使迎一女子上与白帢人入帐宿未明白帢辄先去保因入帐中持女子问向去者谁答曰桐郎道东庙树是也至暮二更桐郎复来保乃砟取之缚着楼柱明日视之形如人长三尺余槛送诣丞相渡江未半风浪起桐郎得投入水风波乃息　増酉阳杂记曰歴城房家园齐博陵君豹之山也其中杂树森疎或有人折其桐枝者君曰何为伤吾凤条自后人不复折　搢绅脞说曰顾况尝于御沟水上得桐叶上题曰一入深宫里年年不见春还慿一片叶寄与有情人其诗若答况者　清异録云温陵城留从効重加板筑植刺桐环绕之其树髙大而枝叶蔚茂初夏开花极鲜红如叶先萌而花后发主明年五谷丰熟
　　桐三
　　原凤翔　鸾集【傅咸梧桐赋停公子之龙驾息旅人之行肩瞻华实之离离想仪凤之来翔刘义恭华林四瑞桐树甘露赞逺延凤翮遥集鸾歩恵润何广霑我明庶】　三株　一叶【晋宫阙名曰华林园青白桐三株　唐李白诗梧桐落金井一叶飞银牀按金井以叶上有黄圈文如井非井栏也】増半死半生　愈轻愈重【枚乗七发龙门之桐其根半死半生　陈翥桐谱桐】
　　【体湿则愈重干则愈轻生时斧之甚易干则软而拒斧】　据苍岑　拂碧瓦【上详桐一七命　宋欧阳脩诗檐欹碧瓦拂苍梧】　礼可悬弧　材难为弩【礼悬弧东方以梧为弧　淮南子智有所不足故桐不可防为弩】　成云　知月【上见桐一淮南子　遁甲注梧桐知日月正闰其树生十二叶　边有六叶则知无閠有闰则生十三叶从下数起每叶为一月视叶小者则知闰何月】　带晨霞　落秋雨【谢灵运诗桐林带晨霞白居易歌秋雨梧桐叶落时】　孙枝中琴瑟　干叶铮琅玕【尚书注曰峄阳特生桐中琴瑟风俗通曰采东南孙枝为琴声甚清雅案桐小枝皆坚实而其本皆虚贵孙枝者贵其实也　韩愈诗霜风侵梧桐众叶着树干空阶一片响铮若摧琅玕】
　　桐四
　　原诗魏明帝诗曰双桐生空井枝叶自相加通泉浸其根雨润其柯　晋司马彪与山巨源诗曰苕苕椅桐树寄生于南岳上陵青云霓下临千仞谷处身孤且危于何托余足昔也植朝阳倾枝俟鸾鷟今者絶世用倥偬见廹束班匠不我顾牙旷不我録焉得成琴瑟何由妙曲卞和潜幽岩谁能证竒璞冀望神龙来光以见烛　宋伏系之咏椅桐诗曰亭亭椅桐郁兹庭圃翠条疎风緑柯荫宇　鲍昭山行见孤桐诗曰桐生丛谷里根孤地寒阴未霜叶已肃不风条自吟幸愿见雕斲为君堂上琴　齐谢脁游东堂咏桐诗曰孤桐北窗外髙枝百丈余枝生既婀娜叶落更扶疎无华复无实何以赠离居裁为珪与璋足可命参墟　梁简文帝赋得双桐生空井诗曰季月双桐井新枝杂旧株晩叶藏栖凤朝花拂曙乌　王筠奉酬从兄临川桐树诗曰伊昔擅羽仪待价龙门垂优游清露防徽穆恵风吹月上阴阳干云覆死生枝公子存髙尚用影华池栖鸾既不重舞鹤复何施方同散木爨清响竟谁知　沈约咏梧桐诗曰秋还遽已落昏晓犹未荑微叶虽可贱一翦或成珪　又八咏悲落桐曰悲落桐落桐早霜露燕至叶未抽鸿来枝已素幽根未蟠结孤株复危絶初不照光景终年负霜雪勿言草木贱徒照君末光末光不徒照为君含噭咷阳柯緑水阴枝苦寒调厚徳非所任不敢虚其心若逢阳春至吐緑照清浔　又咏孤桐诗曰龙门百尺时排云少孤立分根荫玉池欲待髙鸾集吴均共赋韵同咏庭中桐诗曰龙门有竒价自言梧桐枝华晖实掩暎细叶能披离不降周王子空待嵗时移严风忽交劲遂使无人知　隋魏彦深咏桐诗曰未求裁作瑟何用削成珪愿寄华庭里枝横待凤栖　増唐李峤咏桐诗曰孤秀峄阳岑亭亭出众林春光杂凤影秋月弄圭阴髙映龙门迥双依玉井深不因将入爨谁为作鸣琴　王昌龄段宥防孤桐诗曰凤凰所宿处月映孤桐寒槁叶零落尽空柯苍翠残虚心谁能见直影非无端响发调尚苦清商劳一弹　韦应物题桐叶诗曰参差剪緑绮萧洒覆琼柯忆在澧东寺偏书此叶多戴叔伦咏梧桐诗曰亭亭南轩外贞干脩且直广叶
　　结青阴繁花连素色天然韶雅性不媿知音识　元稹宿曽峰馆夜对桐花寄乐天诗曰微月照桐花月微花漠漠怨澹不胜情低徊拂帘幕叶深阴影细露重枝条弱夜久春恨多风清暗香薄是夕逺思君思君痩如削我在山馆中满地桐花落　陆龟咏井上桐诗曰美人伤别离汲井常待晓愁因辘轳转惊起双栖鸟独立傍银牀碧梧风嫋嫋　宋苏辙和鲜于子骏桐轩诗曰桐身青琅玕桐叶蒲葵扇落落出轩墀亭亭奉闲燕夜深疎雨滴午影微风转秋飚一凌乱淅沥惊葱蒨朝日失繁阴青苔覆遗片空使坐中人慨然嗟物变　元郝经秋桐诗曰髙秋江汉波卉木入揺落荒林拥孤桐蔓草重绕缚凄迷气日防憔悴若陨箨黄凋晩风吹青裂饥乌啄无时亦无俦幢幢老阴薄仪凤安所栖宫树空寂寞谓汝无自伤植根亦娇弱岂能持风寒况乃失所托何时此宴居扫锄剪荒恶携幼扳庭柯遂我生聚乐丁鹤年咏梧桐诗曰井桐彻夜下霜风锦绣园林瞬
　　息空老尽秋容何足惜凤巢吹堕月明中　明髙启咏桐树诗曰晴粉朝英坠凉琼夏叶舒鸟啼髙树早蟾转薄疏虚朱弦未荐曲彤管屡题诗坐恐销华泽商吹起前除　王问洗桐诗曰梧桐生髙冈菶菶贻夏阴挹取叶上露为予洗其心有时借稾君闲情寄徽音何以报尔徳激泉濯朝林永日影相对勿使尘涴侵
　　原赋晋傅咸梧桐赋曰美诗人之攸贵兮览梧桐乎朝阳蔚菶菶以萋萋兮郁株列而成行夹二门以骈罗作馆防之表章　夏侯湛愍桐赋曰有南国之陋寝植嘉桐乎前庭阐洪根以诞茂丰脩干以繁生纳谷风以疎叶含春雨以濯茎濯茎夭夭布叶蔼蔼蔚童童以重茂荫接而相盖蔽阴澹之南表覆阳阿之北外于是诘朝之暇歩趾前庑春以游目夏以清暑昔诗人之所称美厥生之攸竒植匪冈其不滋识非条其不仪　宋袁淑桐赋曰越众木之薫狥胜杂树之藻缛信爽干以弱枝实里素而表緑若乃根荑条茂迹旷心冲贞观于曽山之阳抽景于少泽之东被籍兮烟霞怀佩兮星虹仪丹丘之瑞羽栖清都之仙宫　刘义恭桐树赋曰伊梧桐之灵材蔚疎林而擢秀元根通彻于幽泉密叶垂蔼而増茂挺脩干荫朝阳招飞鸾鸣凤凰甘露洒液于其茎清风流薄乎其枝丹霞赫奕于其上白水浸润乎其陂　南齐萧子良梧桐赋曰植椅桐于广囿嗟倐忽而成林依层楹而吐秀临平台而结阴乃抽叶而露始亦结实于星沈耸轻条而丽景涵清风而散音发雅咏于攸昔流素赏之在今必鸾凤而后集何燕雀之能临匪伊楚宫侧岂独峄山岑邈蒿莱之难俪永配道于仙琴齐王融应竟陵王教桐树赋曰梧桐生矣于邸岫之
　　曽隈仪龙门而插干伫凤羽以抽枝踪楚宫而留称籍溜馆以翻声直不绳而特秀圆匪规而天成同嵗草以委暮共辰物而滋荣岂逺心以自外宁有志于孤贞梁沈约桐赋曰龙门之桐逺望青葱専岩擅岭或孤或丛枝封暮云叶映昼虹抗兰橑以栖龙拂雕窗而团露喧密叶于凤晨宿髙枝于鸾暮合影阳崖标峰东陆俯结重阴仰成翠屋乍髣髴于行雨时徘徊于丹毂绕齐防于碧林岂慙光于若木
　　原赞郭璞梧桐赞曰桐实嘉木凤凰所栖爰伐琴瑟八音克谐歌以永言噰噰喈喈　宋孝武孤桐赞曰珍无隐徳产有必甄资此孤干献枝楚山稍星云界衍叶炎防名列贡宝器赞虞弦
　　増表晋范甯为豫章郡表曰永修公国相万主解列到县廵行邑治县西北出二里有林中两桐树下根相去一丈上枝相去丈八连合成一
　　椒一
　　原尔雅曰檓大椒　増又曰椒榝丑莍　毛诗陆玑疏曰椒树似茱萸蜀人作茶吴人作茗皆煮其叶以为香今成皐诸山间有椒谓之竹叶椒树亦如蜀椒少毒热不中合药可着饮食中东海诸岛上亦有椒子长而不圆甚香味似橘皮岛上麞鹿食此其肉自然作椒橘香通志曰椒曰蓎藙曰陆橃曰南椒蜀中者曰蜀椒巴
　　中者曰巴椒广东椒蔓生者冬月取椒藤置土坎中用稻草覆之次年春发坎取藤节有萌芽者种田垄间结子青緑色皮皱曝干味与树椒同　本草曰椒树似茱萸有针刺其实莍六月紫赤子突出如目谓之椒目叶坚而滑泽取壳为芼甚辛芳入药治邪气欬逆温中下气出蜀汉者良　原诗曰椒聊之实蕃衍盈升　又曰贻我握椒　春秋运斗枢曰玉衡星散为椒　援神契曰椒姜御温菖蒲益聪　山海经曰琴鼓之山其木多椒景山多秦椒　増续汉书曰天竺国出石蜜胡椒黑盐　风土记曰三香椒欓姜　庄子曰韦以裒椒虽逾絺绤然久则臭　原孙卿子曰民之亲我驩若父母其好我芬若椒兰　本草曰蜀椒久服之头不白令寒者热热者轻轻者重　范子计然曰蜀椒出武都赤色者善秦椒出天水陇西细者善　博物志曰外国豉法以酒浸令极干以麻油蒸之后曝三日筛椒屑以意多少合投之胡椒酒方以好酒五升干姜一两胡椒七十枚末好石榴五枚管收计着中下气　崔寔四民月令曰正月之旦进酒降神毕室家无大小次坐先祖之前子孙各上椒酒于其家长称举白　离骚曰杂申椒与菌桂　増又曰怀椒糈以要之　原九歌曰奠桂酒兮椒浆　又曰荃壁兮紫坛播芳椒兮成堂　増九章曰凿申椒以为粮　原风赋曰大王之风徘徊椒桂之间増洛神赋曰践椒涂之郁烈　阿房宫赋曰烟斜雾横焚椒兰也　杜甫诗曰堑北行椒却背邨
　　椒二
　　原汉官仪曰皇后称椒房取其实蔓延盈升以椒涂室亦取其温暖　増炖煌新録曰虏割剌荅鲁之右大浑中髙百寻然无草木石皆赩色山产椒椒大如弹丸然之香彻数里每然椒则有鸟自云际蹁跹五色名赭尔鸟盖凤凰种也汉武帝遣将军赵破奴逐匈奴得其椒不能解诏问东方朔朔曰此天仙椒也塞外千里有之能致凤武帝植之太液池至元帝时椒生果有异鸟翔集　原汉记曰桓帝窦后崩中常侍曹节王甫欲以贵人礼太尉李固自扶舆起捣椒自随谓妻子曰若太后不得配桓帝吾不生还矣　魏志春秋同异曰钟繇嬖庶子防之母黜其夫人文帝命繇复焉繇恚忿餐椒致噤帝乃止　世说曰石崇以椒为泥泥屋王恺以赤石脂泥壁　増宋书曰永泰元年王敬则起兵以奉子恪为名子恪亡走未知所在始安王遥光劝上尽诛髙武诸子孙于是悉召诸王侯入宫孩幼者与乳母俱入其夜令太医煮椒二斛须三更当尽杀之子恪徒跣自归二更逹建阳门刺启已而上眠不起中书舍人沈徽孚与上亲信左右谋少留其事须臾上觉问曰未耶未耶乃赐王侯供馔明日悉遣还第　唐书曰元载家籍得钟乳五百两胡椒八百石
　　椒三
　　原颂晋刘臻妻元日献椒花颂曰美哉灵葩爰采爰献圣容映之永寿于万
　　原铭晋成公绥椒华铭曰嘉哉芳椒载繁其实厥味惟珍蠲除百疾肇惟嵗始月正元日永介眉寿以祈初吉原赞晋郭璞椒赞曰椒之灌植实繁有榛薫林烈薄馞其芬辛服之不已洞见通神





　　御定渊鉴类函卷四百十四
&lt;子部,类书类,御定渊鉴类函&gt;
　　钦定四库全书
　　御定渊鉴类函卷四百十五
　　木部四【杨柳　柽　　黄杨　梓　楸　豫章椿　樗　漆　皁荚　楮　石南】杨柳一
　　原尔雅曰旄泽柳杨蒲柳　说文曰杨蒲柳也从木昜声柳小杨也从木卯声　崔豹古今注曰白杨叶圎青杨叶长柳叶亦长细栘杨江东呼为夫栘圎叶弱蒂微风则大揺故名髙飞一曰独揺蒲柳生水边叶似青杨亦曰栘柳亦曰水杨即蒲杨也支劲韧任大用又有赤杨霜降则叶赤材理亦赤也　广志曰白杨一名髙飞木叶大于柳也　増本草李时珍曰杨枝硬而起故谓之杨柳枝弱而垂流故谓之柳盖一类二种也杨柳纵横倒顺插之皆生春初生柔荑即开黄蕊至春晩叶长成后蕊中结细黒子蕊落而絮出如白绒因风而飞入池沼化为浮萍黄蕊即花其子乃絮也　原易大过卦曰枯杨生稊老夫得其女妻　诗曰之水不流束
　　蒲【疏曰蒲柳有两种皮正青者曰小杨皮红者曰大杨叶皆长广可为箭干】　又曰折柳樊圃　又曰东门之杨其叶牂牂　又曰昔我往矣杨柳依依　又曰北山有柳　又曰菀彼柳斯鸣蜩嘒嘒又曰有菀者柳不尚息焉　大戴礼曰正月柳稊【稊者发叶也】　左传曰董泽之蒲　山海经曰廆山之西有谷焉名曰雚谷其木多柳　又曰凤伯之山熊山真陵之山木多柳　又曰平丘山爰有杨柳　又曰沃民之国有白柳　増三齐略记曰台城东南有蒲台髙八尺始皇所顿处在台下萦马至今蒲上犹萦似水杨而堪为箭原盛之荆州记曰缘城堤边悉植细柳緑条散风
　　清阴交陌　増唐书曰吐蕃风土寒苦物产贫薄所部逻婆川惟有杨柳人以为资更无草木　原管子曰五沃之土宜柳　战国防曰夫杨横树之则生倒树之则生折而树之又生然十人拊之一人拔之则无杨矣且以十人众拊易生之物然而不胜一人拔者何也拊之难而去之易故也　崔寔四民月令曰三月三日以及上除采柳絮可以愈疮　梦书曰杨为使者　増宋髙僧传曰西域尼拘律陀树即东夏之杨柳西域人来止称尼拘　原文选曰长杨映碧沼　又曰修杨夹广津又曰细柳夹道生　又曰春林本自竒杨柳最相宜又曰郁郁园中柳　又曰柳条恒着地　又曰弱柳
　　荫脩衢　増杜甫诗曰归院柳边迷　刘禹锡诗曰长安陌上无穷树惟有垂杨绾别离
　　杨柳二
　　原战国防曰楚有养由基善射去杨叶百歩而射之百发百中　琴操曰昔思革子尹文子叔儋子相与为友闻楚成王贤俱往见之至嵚岩之间卒逢飘风暴雨共伏于空柳之下衣寒粮乏自度不能俱活以革子为贤乃共衣粮与之二子遂冻饿而死革子见楚王楚王知其贤陈酒设钟鼓而乐之革子操琴而作别散之音楚王赐百金以二子　汉书曰昭帝时上林苑中大柳树卧地一朝起生枝叶有虫蚀其叶为字曰公孙病已立及昭帝崩亡嗣大臣迎立昌邑王王即位滛乱失道霍光废之更立昭帝兄衞太子之孙是为宣帝帝本名病已　増晋书曰嵇康性絶巧而好鍜宅中有一柳树甚茂乃激水圜之每夏月居其下以鍜东平吕安服康髙致每一相思辄千里命驾　原世说曰王恭字孝伯美姿容人多恱之或目之曰濯濯如春月之柳　増晋书曰顾恺之痴信小术桓灵宝尝以一叶柳绐之曰此蝉翳叶也以自蔽人不见己恺之引叶自蔽灵寳就溺焉恺之信不见益珍重之俗传恺之有三絶此痴之一絶　又曰陶侃于武昌道上植柳人有窃植于家者侃见停车识之窃者服罪世美其明察　又曰桓温自江陵北伐行经金城见少为琅琊时所种柳皆已十围慨然曰木犹如此人何以堪攀枝执条然流涕　又曰陶潜字渊明为彭泽令宅边栽五株柳号五柳先生着五柳先生传　世说曰顾恱之与晋简文帝同年恱之须早白帝问卿何以先老对曰蒲柳之姿望秋而落松柏之质隆冬转茂　齐书曰王敬则尝使虏于北馆种杨柳后虞长曜北使还敬则问所种柳大小长短曜曰虏中以为甘棠　又曰何防性好事闻陆慧晓与张融并宅宅间有池池上有二柳树防叹曰此池便是醴泉此树便是交让【益州有交让树两两相对互枯互生嵗不俱盛】　又曰阮孝绪建武末清溪宫东门无故自崩大风拔东宫门外杨树以问孝绪曰清溪皇家旧宅齐为木东为木位今东门自坏木其衰矣　原又曰刘悛之为益州刺史献蜀柳数株枝条甚长状若丝缕时旧宫芳林苑始成武帝以植于太昌灵和殿前常玩咨嗟曰此杨柳风流可爱似张绪当年时其见赏爱如此　续搜神记曰上虞魏金家在县北忽有一人着孝子服皁笠手巾掩口来诣金家语曰居有钱一千万铜器亦如之大柳树钱在其下取钱当得其书居大不吉仆寻为君作此便去自尔出三十年遂不复来金亦不取钱　孔氏志怪曰会稽盛逸尝晨兴路未有行人见门内柳树上有一人长二尺衣朱衣冠冕俯以舌防树叶上露良久忽见逸神意如惊遽即隐不见　増隋书曰渤海公髙颎孩孺时家有柳树髙百许尺亭亭如车盖里中父老曰此家当出贵人唐书曰韦虚心父维为郎时莳柳于郎省及虚心位
　　郎对之辄敛容　李集去思颂曰李锡天宝中为虞城令蠡丘馆东有三柳公往来憇之饮水则去行路勿剪比于甘棠　唐书曰吕渭为礼部侍郎中书省中有柳树建中末枯死兴元元年车驾还京其树再荣人以为瑞柳渭以为赋题上闻而恶之渭因入阁遗失请托文记遂出为潭州刺史　又曰范希朝迁振武节度使初单于城池旧少树希朝于他处市柳子命军人种之俄遂成林居人赖之　宋史曰辛仲甫知彭州州少种树暑无所休仲甫课民栽柳荫行路郡人徳之名为补阙柳　辽史曰色克色哩仪苦旱择吉日行以祈雨前期置百柱天棚及期乃射柳皇帝再射亲王宰执以次各一射中柳者质志柳者冠服不中者以冠服质之不胜者进饮于胜者然后各归其冠服又翼日植柳天棚之东南巫以酒醴黍稷荐植柳祝之皇帝皇后祭东方毕子弟射柳
　　杨柳三
　　原流丝　飞絮【枚乗柳赋阶草漠漠白日迟迟吁嗟细柳流乱轻丝　下见柳五伍缉之赋】东门叶　北郭枝【上见柳一毛诗　阮瑀乐府驾出北郭门马樊不肯驰下车少踯躅】
　　【仰折杨柳枝】　赤叶　緑条【上详柳一古今注　陈琳柳赋伟姿逸态英艳妙竒緑条缥叶杂遝纎丽】　蔚通衢　荫清沼【刘义恭拟陆士衡诗曰緑柳蔚通衢青槐荫脩坰　谢尚赠王彪之诗曰长杨荫清沼游鱼戏緑波】　増展禽家植　女娲坟生【许慎淮南子注曰展禽家植柳身行恵徳因号柳下恵　唐书乾元中虢州奏阌乡县界女娲坟天宝十三载大雨晦暝失所在至夜河濆忽闻河中雷雨声晓见其坟涌出上有双柳树下有巨石柳各髙十余丈畵图以进】梁馆　隋堤【梁孝王游于忘忧之馆集诸游士各使为赋枚乗赋柳赐绢五疋　隋书曰炀帝自板渚引河筑街道植以柳名曰隋堤一千三百里】　京兆市　曲江衙【汉张敞为京兆尹走马章台街街有柳终唐世曰章台柳故杜诗京兆空柳市　羣芳谱唐曲江池畔多柳号为柳衙谓成行列如排衙也】　结带　染衣【李义山集柳枝洛中里娘也闻诵义山燕台诗乃折柳结带赠义山乞诗　三峰集曰李固言未第前行古柳下闻有弹指声固言问之曰吾柳神九烈君也用柳汁染子衣矣第后以枣糕祀我许之果及第】　黄金缕　緑丝縧【李商隐柳诗已带黄金缕仍开白玉花　贺知章诗碧玉妆成一树髙万条垂下緑丝縧不知细叶谁裁出二月春风似剪刀】
　　杨柳四
　　増俄生左肘【庄子曰支离叔观于冥伯之丘昆仑之墟黄帝之所休俄而柳生其左肘】　原龙鳞凤翼【陈琳柳赋】　清徳不衰【南史曰刘瓛兄弟三人共处蓬室一间习业不废聚徒教授常有数十丹阳尹袁粲于后堂夜集闻而请之指防事前古柳树曰人谓此是刘尹时树每想髙风今复见卿清徳可谓不衰矣瓛琰之曽孙琰晋时为丹阳尹】　増移植永丰【唐宣宗闻乐府唱白居易柳枝词有永丰西角荒园里尽日无人属阿谁之句乃下敕移植于坊中】　萦笔缀巾【刘禹锡柳絮诗萦廻谢女题诗笔防缀陶公漉酒巾】　含烟带雨【宋吕居仁诗含烟带雨过平桥嫋嫋千丝复万条张令当年成底事风流才似女郎腰】　凤州三出【墨客挥犀陜西凤州有三出妓女手皆纎白州境内生柳翠色可爱公库多美醖故世言凤州有三出手柳酒也又方舆览胜建康有凤州柳蜀主与江南防求得其种云】
　　杨柳五
  </div>
  <div class="pagination">
   <a href="御定渊鉴类函_page293.html">
    上一页
   </a>
   <span>
    ...
   </span>
   <a href="御定渊鉴类函_page289.html">
    289
   </a>
   <a href="御定渊鉴类函_page290.html">
    290
   </a>
   <a href="御定渊鉴类函_page291.html">
    291
   </a>
   <a href="御定渊鉴类函_page292.html">
    292
   </a>
   <a href="御定渊鉴类函_page293.html">
    293
   </a>
   <span class="current-page">
    294
   </span>
   <a href="御定渊鉴类函_page295.html">
    295
   </a>
   <a href="御定渊鉴类函_page296.html">
    296
   </a>
   <a href="御定渊鉴类函_page297.html">
    297
   </a>
   <a href="御定渊鉴类函_page298.html">
    298
   </a>
   <a href="御定渊鉴类函_page299.html">
    299
   </a>
   <span>
    ...
   </span>
   <a href="御定渊鉴类函_page295.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
