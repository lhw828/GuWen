<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 54 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 54 页/共 320 页
  </h1>
  <div class="content">
   是效舜纳二女对茂教正位于内顽嚚辍暴辛乱妲己共则情恱牝鸡乱晨殷祀用絶孝成寛柔纵弛纪纲王擅朝权赵专椒房巨猾是缘窃弄神器故祸不出所憎常出所爱是以在昔明后日新其化匪唯训外亦训于内
　　原赞魏曹植姜嫄简狄赞曰喾有四妃子皆为王帝挚早崩尧承天纲鸟大迹殷周美祥稷契既生功显虞唐　又禹妻赞曰禹娶涂山土功是急闻啓之生过门不入女娇达义明勲是执成长圣嗣天禄以袭　晋傅咸明德马皇后赞曰明德马后执履贞素光崇六行动遵礼度作后作母帝谘厥谋国赖内训家应显祚　左九嫔虞舜二妃赞曰妙矣二妃体灵应符奉嫔于妫光此有虞沅湘示教灵德永敷　又周宣王姜后赞曰昭昭宣王克复前制亹亹姜后乃激乃厉执心至公以恢明世　庾阐二妃像赞曰二妃达含灵体妙协德坤元配虞齐耀明两既丽重光作照有邈其微神风遐劭原颂列女传契母颂曰契母简狄敦仁励翼吞卵产子遂自脩饬教以事理推恩有德契为帝辅盖母有力又曰殷汤令妃有莘之女仁教内脩度义以处清谧后宫九嫔有序尹为媵臣遂作元辅　又贤明颂曰于铄姜后光配周宣非义不动非礼不言晏起早朝永巷告愆王用勤政万国以虔　晋刘柔妻王氏姜嫄颂曰英英姜嫄实德之纯肇承灵瑞武敏是遵诞育岐嶷毗赞皇纶播殖之训万叶攸循　又啓母涂山颂曰涂山静居元朗悟几大禹至公过门不归明此道训孩是绥仁哲以成永系天晖
　　原诔汉防元后诔曰沙麓之灵太阴之精天生圣姿豫有祥祯作合于汉配元生成孝顺皇姑圣敬斋庄内则纯备后烈丕光肇初配元天命是将志在黎元是劳是勤寅賔出日东秩旸谷鸣鸠拂羽胜降桑木蚕于茧馆躬执筐曲帅导羣妾咸修蚕族分茧理丝女工是敕遐迩祉中外禔福自京逮海靡不仰德去此昭昭就彼防防忽兮不见超兮西征既作下宫不复故庭　魏曹植卞太后诔曰率土喷薄三光改度陵穨谷踊五行错互皇室萧条羽檄四布百姓歔欷婴儿号慕若丧考妣天下缟素圣者知命殉道寳名义之攸在亦弃厥生敢后德表之旐旌光垂防极以慰我情乃作诔曰我皇之生坤灵是辅作合于魏亦光圣武笃生帝文绍虞之绪龙飞紫宸奄有九土祥惟圣善岐嶷秀出德配姜嫄不忝先哲览万机兼才备艺泛纳容众含垢藏疾仰奉诸姑降接俦列阴处阳濳外明内察及践大位母养万国温温其仁不替明德悼彼边氓未遑宴息恒劳庻事兢兢翼翼亲桑蚕馆为天下式樊姬霸楚书载其庸武王有乱孔叹其功我后齐圣克畅丹聪不出房闼心照万邦年逾耳顺干干匪倦珠玉不玩躬御绨练日昃忘饥临乐勿防去奢即俭旷世作显慎终如始蹈和履贞恭事神只昭奉百灵局天蹐地只畏神明敬微慎独执礼幽防肃宗庙蠲荐三牲降福无疆祝云其诚宜享斯祐祉自天何图凶咎不免斯年尝祷尽礼有笃无痊岂命有终神食其言遗孤在疚承讳东藩擗踊郊甸洒泪中原追号皇妣弃我何迁昔垂顾复今何不然空宫寥廓栋宇无烟廵省阶涂髣髴櫺轩仰瞻帷幄俯察几筵物不毁故而人不存痛莫酷斯彼苍者天遂臻魏都游魂旧邑大隧开涂灵将斯戢叹息雾兴挥泪雨集徘徊輀柩号咷弗及神光既幽伫立以泣　晋张华章懐皇后诔曰自天陶灵必有征祥诞在初载亦曜神光显应天禄聿嫔圣皇受气自然实听清和内含茂质外发英华身处宸极敬恭惟夙窈窕淑媚柔顺婉穆宣慈内政流化太微六宫变雅清我壸闱经纶庻属积思万机既臻缉熙元泽流衍将翼我后登封降禅氛祲告妖沈结弥留奄忽升遐弃世髙游圣上哀懐感切悼心率土缟素遏宻八音眇眇游灵将焉所之容光幽迈岂有返期杳杳新宫下絶三泉茫茫陵域合体中原委弃徽章即安太清　左九嫔元皇后杨氏诔曰昔有莘适殷姜姒归周宣德中闺徽音永流樊卫二姬匡齐翼楚马邓二妃亦毗汉主峨峨元后光嫔晋宇伉俪圣皇比踪往古遭命不永背阳即阴六宫号咷四海动心嗟余鄙妾衔恩特深追慕三良甘心自沈何用存思不忘德音何用纪述记辞翰林乃作诔曰惟岳降神显兹祯祥笃生英媛休有烈光和畅春日撡厉秋霜率由四教容德匪荒行周六亲徽音显皇英佐舜涂山翼禹明明我后与世同矩云胡不造丁兹祸殃寝疾弥留寤寐不康祈祷无应尝药无良有始有终天地之经自非三宫谁能不零存播令德殁图丹青温温元后实宣慈焉抚育羣生恩惠滋焉悬名日月垂万春焉
　　原哀册文晋潘岳景献皇后哀册文曰于穆先后俪皇协运世宗之德博化光用俭礼峻任姒隆周后亦母晋终温且惠其仪淑慎既慎其仪克明礼教抚翼齐藩训成操其慈有威不舒不暴乃家乃邦是则是效嗟余艰屯仍遭不造靡恃惟妣景命弗保心之云痛痛贯穹昊袭筮之良辰啓幽房之濳整武驾之隆牡结龙辀之缟驷望旂常而崩摧披辒辌以増欷口呜咽以失声目横迸以洒泪邈雨絶于宫闱长无觌于髣髴张华元皇后哀册文曰天地配序化成两仪王假有道义在伉俪姜嫄佐喾二妃兴妫仰观古籍觊亦同规今胡不然景命夙亏我膺厯运临统万方正位于内实在嫔嫱天作之合骏发其祥河岳降灵啓祚华阳累世丰衍朱绂斯皇来翼家邦宪度是常缉熙阴教德声显如何不吊背世陨丧瑶斋无主长去蒸尝追懐永悼率土摧伤陵兆既宅将迁幽都宵陈夙驾元妃其徂宫闱遏宻阶庭永虚设祖属绋告驾啓途法服翚褕寄象容车金辂晻蔼帷裳不舒千乘动轸六骥踟蹰铭旌表翣栁云敷祁祁同轨岌岌烝徒孰云不懐哀感万夫宁神虞旃安体庐　宋顔延之皇后哀册文曰龙輁纚綍容翟结骖皇图昭旷神路幽严皇帝亲临祖馈躬瞻宵载饰遗仪于组旒沦徂音乎珩佩悲黼翣之遗御痛翚褕之重晦降舆客位撤奠殡阶乃命史臣累德述懐其辞曰伦昭俪升有物有凭圎精初烁方只始凝昭哉世族祥发庆膺秘仪景胄图光玉绳昌晖在阴柔明将进率礼蹈和称诗纳顺爰自待年金声夙振亦既有行素章増绚象服是加言观维则俾我王风始基嫔德惠问川流芳猷渊塞方江泳汉再謡南国伊昔不造鸿化中微用集宝命仰陟天机释位公宫登曜紫闱钦若皇姑允廸前徽孝达宁亲敬行宗祀进思才淑傍综图史发音在咏动容成纪坤则顺成星轩润饰下节震腾上清脁侧有来斯雍无思不极象物方臻视祲告沴太和既融收华委世兰殿长阴椒涂弛卫戒凉在肂杪秋即穸霜夜流唱晓月升魄八神警引五辂迁迹噭噭储嗣哀哀列辟洒零玉墀雨泗丹掖抚存悼亡感今懐昔南背国门北首山园遥酸紫葢眇泣素轩灭采清都夷体夀原邑野沦蔼戎夏悲讙来芳可述往驾弗援　齐谢脁敬皇后哀册文曰翠帟舒阜元堂啓扉爼彻三献筵卷六衣懐蜃卫而延首想鹥辂而抚心痛椒涂之先廓哀长信之莫临身隔两赴时无二展旋诏左言光敷圣善其辞曰帝唐逺胄御龙遥绪在秦作刘在汉开楚肇惟淑圣克柔克令清汉表灵曽沙膺庆爰定厥祥徽音允穆光华沼沚荣曜中谷敬始纮綖教先穜稑睿问川流神襟兰郁先德韬光君道方被辅佐求贤在谒无诐顾史式陈诗展义厚下曰仁藏往伊智十乱斯俟四教防忒思媚诸姑贻我嫔则化自公宫逺被南国轩曜懐光素舒伫德闵予不祐慈训早违方年冲藐怀袖靡依家臻宝业身嗣昌晖夀宫寂逺清庙虚归帝迁明命民神胥悦干景外临阴仪内缺空悲故劔徒嗟金穴冯相告祲宸驾长往贻厥逺圗末命是奨懐丰沛之绸缪背神京之宏敞陋苍梧之不从遵鲋鱼以同壤陈象设于园寝映舆于松楸望承明而不入渡清洛而南游继池綍于通轨接龙帷于造舟廻塘寂其已暮东川澹而不流借閟宫之逺烈闻纉女之遐庆始协德于苹蘩终配只【选作祀】而表命慕方纒于赐衣悲【选作哀】日隆于抚镜思寒泉之防极托彤管于遗咏
　　原诏陈徐陵陈文帝登祚尊皇太后诏曰朕以虚薄才非济窃守藩维常惧盈满岂图苍昊不吊国歩艰难皇嗣元良藐在崤渭二臣奉迎川涂靡从六传还朝淹留永日今国图无主家业事隆上奉父母之严规下逼羣公之廷诤遂以庸质升纂帝基对大化弥増号惧今宜式遵旧则奉上皇后尊号为皇太后御慈训宫一依前典若中流静晏皇嗣归来輙当解绂于箕山之阳归老于琅邪之国复子明辟还承宝图若问与夷无媿园寝
　　原章梁江淹为建平王庆皇后正位章曰伏承以嘉月惠时膺曜宸正翚珩昭品褕组在饰休徧函夏誉殷灵昧伏惟岳曜静德式懐谦慎升降图传左右诗史夙镜茂资早摛芳训衍敎紫庭丽轨华屋声激绮组风偃家
　　増册文唐睿宗为太上皇立皇帝妃为皇后内制曰王者建设内辅之职圣人作则崇阴教之道式清四海以正二仪妃王氏冠盖盛门幽闲令德艺兼图史训备公宫顷属艰危克功烈聿兴昌运实赖赞成正位六宫宜膺盛典可册为皇后　陆贽册淑妃王氏为皇后文曰皇帝若曰乾坤合德圣人则之惟帝承天惟后配帝嗣续百代母临万邦位定于中而尊加于外德修诸已而化被于人御于家邦所系斯在三代崇替靡不由之予是以询众采贤重难兹命中壸虚位于今歴年阴仪或亏宗事无主缺于典礼朕甚愧焉称是徽章聿归全德咨尔淑妃王氏天与淳粹气钟元和含章在中发秀于外卓尔风操穆然容辉周旋中规进退有度仁爱恭俭本于生知诗书礼乐成自师氏竭于孝弟只事先朝承训无违克谐尊防往居桂苑淑问已彰洎奉椒涂谦光载路六宫攸叙九族以亲尝属艰迍累从行幸思贤才以佐辅知臣下之勤劳庻绩伊凝颇资内助永念顷筐之志且懐求劒之情崇位长秋永怀盛典矧惟元子贞我万稽以旧章是宜从贵今遣摄太尉某官某持节册命尔为皇后呜呼敬哉王教之端始于内范风美闗睢之化雅咏思齐之德防懈厥位忝于前修克念有终庻无咎悔奉承休命可不慎欤　钱珝册淑妃为皇后文曰皇帝若曰惟王法天惟后象地统理之道相须而成乗阳虽系乎昭垂养物必归于厚载惟处大伦而克正与元化而同光上赞君临旁资妇顺逺征百代咸本六经而礼旷累朝位虚中壸严禋怵惕玉齍无所进之人内令寂寥彤管有不书之史兴废之重作配实难咨尔淑妃何氏柔既可观俭皆中度外言防入懿则自成处闲房而椒亦蜚声御众妾而木能逮下洎家多难辅佐克勤每见求衣未尝安寝先知旰食不视晨脩欲齐京室之贤防慕长秋之盛劳谦之报降福是宜乃顾皇储仍因子贵公卿来讲筮斯从实上帝之所嘉讵朕心之可抑今遣某官某持节册尔为皇后于戏极位正名居尊齐礼典一申而百神听礼一行而万国欢惧恐可以保其名斋荘可以守其位往司阴教以永天休　宋册皇后内制皇帝若曰天地定位阴阳相成人道贯之以纲大伦后德配之以熈内治圣人有以端其本也故造舟之迎言乎备诗人有以美其化也故周南之风着乎始粤朕冲昧只若丕搆深惟承荷之重辅佐攸艰用简纳贤明协于神人之望咨尔赠尚书令冀王配享太祖庙庭曹彬孙女惟乃祖克有武力勤劳王家保勲不伐飨厥终庆教流后昆薰然慈和祥善凭积生此邦媛其渐积醇醲发闻馨香所从来逺矣起居祖习不待姆师之训风容矩度自为宗党之宪长秋旷位阴教未序咨求训范统正六列宗公鼎臣诵言于朝愿即嘉时聿申典礼朕以春秋之义必娶大国挚畴之家乃称福耦谋及泰筮聘以谷圭惟吉之従有命既集今遣使工部尚书同平章事李廸副使户部侍郎参知政事王随持节册命尔为皇后钦哉夫惟肃恭可以事上夫惟谦裕可以接下泰而能约则骄弗至动而慎思则悔弗萌懋乃后德修乃嫔职奉承宗庙仪刑家国永绥无疆之祚不其韪欤　王安石册皇后文曰皇帝若曰自昔有天下必择建厥配以承宗庙以御家肆朕受命奉循前烈考慎册典以祈协于神民咨尔向氏懿柔淑恭旧有显闻肇功惟祖弼亮帝室流德之泽覃延后嗣是产硕媛比贤姜任越朕初载来嫔藩邸盥馈在中率礼无违以至嗣服只承内事斋明夙夜防有旷失宜崇位号表正宫庭今遣摄太尉行尚书刑部侍郎东平郡开国公王珪持节册命尔为皇后夫惟兴厘厥士女咸自内始达于四海朕克勤人用弗怠朕克俭人用弗奢朕克正人用无敢侧颇僻尔勤相朕乃济登兹于戏匪初惟艰惟慎厥终其忱念兹朕以永享天禄尔亦豫有无疆之福岂不韪哉　欧阳修尊皇太后册文曰嗣皇帝臣某谨稽首再拜言曰臣闻昔者明王之以孝治天下者非家至而户见也盖有要道焉推所以行于已者为天下率尽所以奉其亲者为天下先则四海靡然而成风矣洪惟有宋受命造百年四圣而小子获承之以继我仁考之遗休余烈方与羣公卿士夙夜以思勉其不逮庶几如我仁考付畀之意以申罔极欲报之心此固栗栗只惧不敢遑寜者也顾惟眇末之质提携鞠育仁慈咻煦至于有成自我圣母嗣位之始哀迷在疚而忧勤艰难一日万务协和绥靖保佑扶持功施家亦惟我圣母永惟至恩大德无物可称是以稽参典礼率吁羣心合志一辞恳恳惓惓不胜大愿谨遣摄太尉具官韩琦司徒具官胡宿奉玉册金宝上尊表曰皇太后恭惟皇太后圣善明哲柔闲静专粤自正位中宫内助先帝阴礼修而教行俭德着而下化遂及万国先于正家逮夫玉几受遗遭时多难勉狥勤请权同听决而明识逺虑动怀谦畏深鉴汉家母后之失讫不践于外朝及归政冲人合于易之进退不失其正之圣是惟全节钜美固已超出前古而垂法后世宜乎盛烈播于声诗尊名光于典册惟末小子获奉温凊呜呼殚九州之富以为养未足尽于孝心享万夀之福而无疆期永承于慈训　元至元三年三月册皇后文曰帝王之道齐其家而天下平风教所基正乎位而人伦厚爰择配以承宗事若稽古以率典常咨尔鸿吉哩氏淑哲温恭齐庄贞一属选贤于中壸躬受命于慈闱勗帅来嫔蹈榘仪之有度动容中礼谨夙夜以无违兹表式于宫庭宜推崇其位号乃蠲吉旦庸举彞章遣摄太尉某持节授以玉册宝章命尔为皇后于戏干施坤成克顺成于四序日明月俪久照临于万方朕欲跻世于乂安尔其助予之德化共御亨嘉之运益延昌炽之期勉尔徽章聿脩内治
　　原表魏嘏请立贵嫔为皇后表曰有虞始德观化妫汭夏后创业啓作涂山咸以淑哲垂之典颂伏惟贵嫔诞秀令族禀贞髙胄应髙明之量兼圣善之行金玺未授而玉瑞先显表赞天休昭隆后祚贞侔先典告逾往训而犹濳光未即皇统进违二仪烟煴之徳退阙悬象兼曜之仪羣僚百辟所以竦伫陛下钦若天秩只赞帝祉夙崇盛礼俾君万国则六合承风天下幸甚　増唐常衮贺册皇太后表曰臣某言伏见八月二十六日制册上皇太后尊号凡在生灵不胜庆幸臣闻天地之因所固者本圣人之德无加于孝故绍休以受命荣号以归尊是用庆善奉慈因亲教爱也伏以皇太后法象太极是生两仪光照上元以母万物涂山降瑞华渚呈符照临典礼示天人之庆范裁成风化表戚属之宗师诗云思齐太任文王以圣则知祚我仁庆诞兴睿哲穆穆明明有自来矣伏惟陛下以皇道还淳以文明致理行三代之典教备两汉之威仪逾年改元谒告清庙永言配命殷荐圜丘大孝通于神明至化被于寰宇瞻恋慈训尚未遑安防奉徽章以崇位号严恭前殿陈布外朝万国在庭千官执礼冕旒端拱翼翼烝烝候金册以拜兴承瑞宝而俯受圣理之致其道大光朝野同欢臣妾有恃言念旧党遂及姻聮褒德以殊荣推恩以序进华胄増贵外家益尊固可以感动灵祗怀服遐迩岂止德教加于百姓仁厚及于九族而已宜其焕列青史昭播鸿猷亿万斯年以承多福　刘禹锡庆贺表曰臣某言伏见制书以二月二十五日册立皇太后盛礼毕陈德音逺被一人有庆万国同欢伏以皇太后禀灵作合诞圣表祥徽号极域中之尊至仁为天下之母陛下君临有国子道无违长乐宫中永献南山之寿濯龙门上再东汉之风率土臣子不胜欢忭　宋王安石贺册皇后表曰寖盛之礼发于宫闱驩康之声播于寰海恭惟陛下仿古之宪刑家以身乃资妇徳之良俾贰坤仪之政盖关睢之求淑女以无险陂私谒之心鸡鸣之得贤妃则有儆戒相成之道于以求助不专为恩臣生逢明时切观盛事祝圣人之多子輙慕尧封思令德以式歌岂慙周雅　原魏曹植上卞太后诔表曰大行皇太后资珅元之性体载物之仁齐美姜嫄等德任姒佐政内朝惠加四海草木荷恩含气受润庶钟元吉永膺万祚何图一旦早弃明朝背絶臣庻悲痛靡告臣闻铭以述德诔尚及哀臣以冒越谅闇之礼作诔一篇知不足赞扬明明贵以展臣蓼莪之思忧荒情散不足观采　晋左九嫔上元皇后诔表曰伏惟圣善宣慈仁洽六宫含光大德润四海妾闻之前志卑不诔尊少不诔长防臣也而诔汉后班固子也而诔其父皆以述景仁显之竹帛岂所谓三代不同礼随时而作者乎
　　原论后汉书皇后纪论曰周礼后正位宫闱同体天王夫人坐论妇礼九嫔掌教四德世妇知丧祭賔客女御序于王之燕寝颁官分务各有典司女史彤管记功书过居有保阿之训动有环佩之响进贤才以辅佐君子哀窈窕而不淫其色所以能宣述阴化修成内则秦幷天下多自骄大官备七国爵列八品汉兴因循而妇制莫厘高祖帷薄不修孝文衽席无辨而选纳尚简饰玩少华自武元之后世増淫费至乃掖庭三千増级十四及光武中兴斲雕为朴六宫称号唯后贵人贵人金印紫绶又置美人宫人采女三等明帝聿遵先防宫教颇修登建嫔后必先令德内无出阃之言权无私溺之授可谓矫其弊矣孝章以下渐用色授恩隆好合遂忘淄【一作灾】蠧自古虽主幼时艰王家多衅委成冢宰未有专任妇人断割重噐唯秦芊太后始摄政事故穰侯权重于昭王家富于嬴国汉仍其谬知患莫改东京皇统屡絶权归女主外立者四帝临朝者六宫莫不定防帷帟委事父兄贪孩童以久其政抑明贤以专其威任重道悠利深祸速身犯雾露于云台之上家婴缧絏于圄犴之下陻灭连踵倾辀继路而赴蹈不息焦烂为期终乃陵夷大运沦亡神宝诗书所叹略同一揆
　　灵命
　　原文王初载天作之合　在洽之阳在渭之涘【并毛诗】离艮为后【春秋】　水灵是辅【曹植】　河间有竒女【汉书】　元城有圣女【详聚总载】　有贵人之气【列女传】　有光景之祥【详聚总载】　黄云盖之【春秋】　嘉澍沾渥【东观】　黄云满室【魏武】紫气属天【汉书】　披手得玉钩【列女】　玉衣覆其上【魏志】梦飞着身【详聚总载】　梦扪天仰嗽【详聚总载】　歌曰白狐【吕氏春秋】　防曰铜马【晋阳秋】　释箸叹息　筮并从【东北堂书钞】　増门无强荫【宋书废帝江后讳简珪太始五年太宗访求太子妃而雅信小数名家女多不合后弱小门无强荫以卜筮最吉为太子纳焉】　水濵祓除【梁髙祖后郗氏母浔阳公主生后有赤光照室内器物尽明家人皆怪之巫言此女光彩照室异常有妨乃于水濵祓除之太平御览】金柱擎天【辽钦哀皇后萧氏母尝梦金柱擎天后独能升异之】　黄衣入室【金昭】
　　【圣皇后刘氏辽阳人天眷九年九月夜后家若见有黄衣女子入其母室中者俄顷后生】　庆云见日侧【续文献通考曰金章宗钦懐皇后富察氏大定二十三年章宗为金源郡王行纳采礼世宗遣近侍赐金银廐马重防拜命间防云见于日侧观者异之】　瓠芦中有月【太平御览曰北齐书武城皇后胡氏安定胡延之女母初怀孕有僧过其门曰此宅瓠芦中有月既而生后】　论四后妃【洪氏容斋随笔曰左载郑文公之子十余人其母皆贵胄而子多不得其死惟贱妾燕姞生穆公独继文有国薄姬入汉王宫嵗余不得幸其所善管夫人赵子儿为言于王即召幸之嵗中生文帝自有子后希见及吕后幽诸幸姬不得出宫而薄氐以希见故得从子之代后为太后景帝召程姬姬有所避饰侍者唐儿使夜往上醉不知而幸之生长沙王发以母贫无宠故王早湿贫国汉宗室十有余万人而中兴炎作成四百年之基者发之五世孙光武也元帝为太子所爱司马良娣死皇后择后宫家人子五人令长御问所欲太子殊无意于五人者彊应曰此中一人可时政君坐近太子又独衣绛缘长御即以政君送太子一幸生成帝有子后希复进见然歴汉四世为天下母六十余载观此四后妃者承恩有限而光华啓佑与同辈辽絶政君遂为先汉之祸夭之所命其亦各有数乎】
　　灵感
　　原梦龙据胷【汉书】　梦龙枕膝【晋中兴书】　梦帝谓己余生而子曰虞【春秋】　梦髙祖谓己生子可名为彘【汉武故事】　梦人感己【河图】　梦庭产棘【周书】　胷拆生禹【世纪】　石破生啓【淮南子】　丹蛇入紫宫　青鸟集台上【汉书】　羣燕衔土【前汉外戚】　暴风尘【史记】　发冢无尸【汉武故事】　开椁火出【汉武北堂书钞】　増撚钱【宋光献曹后在家时与羣女撚钱为戏后一钱旋转盘中三日方止】　待康【天中记曰宋髙宗吴后父尝梦至一亭扁曰待康旁植芍药独放一花妍丽可爱花下白羊一寤而异之及生后年十四髙宗为康王被选入宫】　坠钗卜完【宋史曰李宸妃眞宗时为司寝有娠从帝临砌台玉钗坠妃恶之帝心卜钗完当为男子钗果不毁已而生仁宗】　一爪先折【陈书曰髙祖宣皇后张氏美容仪手爪长五寸红白色每有期年之服则一爪先折】　兔栖其上【齐书曰髙昭刘皇后泰安陵工始下锸有白兔跳起寻之不得及坟成兔还栖其上】　但有衣履【列仙传曰钩弋夫人既殡而杳数月昭帝即位更之棺空但有衣镬】　此眞吾夫【北齐髙欢娄后讳昭君少明悟强族聘之并不肯行及见神武于城上执役惊曰此真吾夫也乃使侍者通意父母不得已许之】不为庸人妇【后燕录曰慕容垂皇后段氏字元妃光禄大夫仪女少而婉恵有莭采尝谓妹】
　　【季妃曰我终不能为庸人之妻季妃曰妹亦不为庸人之妇邻人闻而笑之内黄人张定善相人见仪二女大惊曰君家天兴皆由二女仪深异之至年二十余而不嫁垂称燕王纳元妃为继室范阳王德亦聘季妃姊妹皆为后卒如其志】
　　临朝
　　原太后临朝【前汉髙皇后纪】　太后摄政【东观】　太后临朝省庶狱【汉书】　天子幼冲摄万几　临朝称制【晋中兴书】　专制朝事【汉书】　内摄时政外怀戎狄【东观】　临朝摄政以宁天下【晋中兴书】　闺房之礼　天下之重　脩济大艰【汉书】　居危能重【汉南记】　内建鸿基外糺王慝【汉序】　蕃国亲睦逺近欣服【北堂书钞】　増妇人与政【三国志魏文帝诏曰妇人与政乱之本也自后羣臣不得奏事太后后世有违者天下共诛之】　抱帝临轩【合璧事曰晋康帝崩穆帝即位时年二歳皇太后设白纱帏于太极殿抱帝临轩】　不御正衙【宋史曰宣仁髙太后垂帘有司请循天圣故事御殿又请受册宝后曰母后当阳非国家美事况天子正衙岂所当御就崇正足矣】　诏删遗诰【又曰仁宗朝章献刘太后遗诰尊杨太后为皇太后居宫中与皇帝同议军国事閤门趣百官贺御史中丞蔡齐目台吏毋追班乃入白执政曰上春秋长习知天下情伪令始亲政事岂宜使女后相继称制乎乃诏删去遗诰中同议军国事语】
　　德行
　　原厚德载物　至柔而刚至静而方【并易】　德冠后宫【列女】　德着闺房【汉书】　贤而有德【列女传】　维德之行【毛诗】脩德之劳【邓后】　德参姜任【汉书】　德侔二南【魏书】　以色亲以德固【列传】　美于色厚于德【列传】　婉嫕有节操【前汉书】婉嫕有节行【陈思】　婉嫕慈孝　婉顺慈仁【汉纪】　矢心柔顺　惠心渊塞【晋中兴书】　清净专一　端一诚庄【列女传】训正后宫　嫔御有序【并列女】　性少好学【汉书】　而无险诐【诗】　不欣小数　不好淫事　但当谢过【汉书】　克己求愆【汉书】　属以妇德而不忘付之以正而不衰【吕氏春秋】辅佐君子【诗】　以匡主上　执策授亲【汉书】　属以辅上【汉书】　佐定天下【汉书】　太姒嗣徽音则百斯男　缵女维莘　长子维行【并毛诗北堂书钞】　増后妃专夕配以德升【天中记】　辅成君德燮理阴政【合璧事】　宫中化其德莫不柔雍【唐顺宗王皇后唐书】　女中尧舜【翰苑新书曰宋宣仁太后垂帘日登用一时耆旧复祖宗法人以为女中尧舜】　今世任姒【又曰章献刘太后尝手书赐辅臣谕以临朝愿治之意一时臣僚敬畏皆曰今世之任姒也】　周南樛木之德【彚苑详注曰明成祖仁孝皇后徐氏中山王逹女也帝初之国北平后理内政宫中肃然而和厚逮下有周南樛禾之德】
　　母仪
　　原有母仪之德【后汉郭皇后纪曰后虽王家女而好礼节俭有母仪之德】　思齐太任文王之母思媚周姜京室之妇【毛诗】　厯汉四世为天下母【前汉】　立而不诐坐而不差【大戴礼】　诲以正道独明敎训　敎训以善　训啓有力【世纪】　化导三子皆成贤德【列女】　敎诸小王试其诵论【列女传北堂书钞】　増抚视甚至【宋史曰季宸妃生仁宗章献以为己子与杨淑妃抚视甚至】　抚育甚厚【又曰太宗李皇后恭谨庄肃抚育诸子及嫔御甚厚】　拊鞠周尽【又曰英宗方四歳育檗中曹后拊鞠周尽】自至屏扆【又曰神宗致极诚孝所以承迎娱悦无所不尽从行登翫每先后扶掖而太皇太后曹氏亦慈爱天至或退朝稍晚必自至屏扆曯间亲持膳饮以食帝】　民间疾苦必以告【又曰神宗一日至后所后曰吾昔闻民间疾苦必以告仁宗因赦行之今亦当尔帝曰今无他事后曰吾闻民间甚苦青苗助役宜罢之安石诚有才学然怨之者众帝欲爱惜保全之不若暂出之于外帝悚听随欲止复为安石所持遂不果】　喜见于色【又曰钦圣向太后徽宗初政闻賔召故老寛徭息兵爱民崇俭之举则喜见于色】　两宫给使【又曰髙宗韦太后还国居慈宁宫尝谓上曰两宫给使宜令通用不则有彼我之分而佞人间言易以入也】　外庭非所当预【又曰时未立皇后髙宗请太后降手书太后曰我但知家事外庭非所当预将行册命承平典礼悉能记之】　责太子过【续文献通考曰金宣宗明恵皇后王皇后之姊也后性端严哀宗为皇太子有过尚切责之及即位始免槚楚或告荆王谋不轨议狱已决后谓帝曰汝止一兄奈何欲以谗言杀之耶立趣赦出涕泣慰抚】
　　孝悌
　　原婉顺慈孝性体慈惠【汉记】　亲奉供养【汉书】　躬执馈馔【汉书】　奉事长乐宫下至侍御皆得欢心　脩序妇道【晋中兴书】　定省晨昏终无懈倦　耆敬色养朝夕不违　侍亲医药垂涕昼夜【并汉书】　朝望幄座悲喜感动【魏书】　供养长乐宫【汉许皇后】　亲奉定省不避寒暑【汉纪】　大化妇道【晋中兴书】　不亲医泣流离【汉纪】　不得定省昼夜泣涕【魏书】哭声不絶饮不入口【汉记】　疏食骨立　失亲数十年言及未尝不流涕白首未尝不怆然泣涕【汉记】　后承兄姊恩情契敬甚笃　十四丧兄悲哀过制【魏略北堂书钞】　増奉案上食【太平御览曰汉宣许皇后五日一朝皇太后亲奉案上食以妇道供养】　怡谨尽孝【唐书曰髙祖窦后侍元贞太后羸老有疾而性素严诸姒娣皆畏莫敢进后事之独怡谨尽孝或淹月不释衣履】　尽孝谨承【又曰太宗长孙皇后尽孝事髙祖谨承诸妃消释嫌猜】　得其欢心【宋史曰太祖孝明王皇后尝服寛衣佐御膳事杜太后得欢心】　宫不居东【又曰哲宗立尊向氏为皇太后宣仁命葺庆寿故宫以居后后辞曰安有姑居西而妇居东凟上下之分卒不从】毁瘠骨立【又曰钦慈陈皇后生徽宗进美人神宗崩守陵殿思顾旧恩毁瘠骨立】　身承起居【又曰髙宗时显仁太后性严肃吴后身承起居顺适其意】
　　慈仁
　　原简狄敦仁励翼【见列女传契母颂】　太后慈仁子孙頼福力【汉纪】　狱讼相引承间为言【列女传北堂书钞】　増徐为开治【唐书曰长孙后后庭有被罪者必助帝怒请绳治俟意解徐为开治终不令有寃】　辍所御药【又曰媵侍疾病长孙后辍所御饮药资之下怀其仁】　抚下有恩【又曰明皇王皇后抚下有恩终无肯谮短者】　仁慈御下【宋太祖王皇后】　谦约惠下【眞宗郭皇后俱出宋史】
　　率礼
　　原由礼　动与礼合【汉纪】　仁和有礼【晋中兴书】　尊敬师傅【诗小序北堂书钞】　増矜尚礼法【唐长孙后】　动循礼则【太平御览曰睿宗皇后窦氏姿容婉顺动循礼则】　治家严毅有礼法【宋杜太后】　温柔恭愼动以礼法【太祖贺皇后】　柔顺好礼【太祖贺皇后并宋史】　元裕宗后【元史皇后传曰裕宗皇后库库楞鸿吉哩氏生顺宗成宗先是世祖出猎道渴止一帐房见女子缉驼茸世祖从觅马湩女子曰马湩有之但我父母诸兄不在我女子难以与汝及父母归始出马湩饮世祖世祖既去叹曰得此等女子为人家妇岂不美耶遂纳为太子妃妃性孝谨善事中宫世祖毎称之为贤德媳妇成宗立尊为皇太后】
　　早慧
　　原十歳干理【后汉马皇后】　九歳喜书【魏志】　六歳能书【后汉窦皇后】　九歳诵论语【后汉梁皇后】　剃发额伤虽痛不言【东观】以谷赈给广为恩惠【魏甄皇后北堂书钞】　増八歳诵诗论特精爽【晋书曰文明皇后王肃女秉德清眞体行纯和八歳诵诗论特精爽】　少有德行智识过人【晋宣帝张后】　生自华宗幼而明慧【太平御览曰夏侯太妃晋元帝女也妃生自华宗幼而明慧元帝立称皇太妃初有防云铜马入海建业期太妃小字铜环而元帝中兴于江左焉】书传一过不忘【唐书曰髙祖窦后读女诚列女等传一过輙不忘】　慧中而
　　辨迎意傅合【肃宗张良娣唐书】
　　诫节
　　原周宣尝晏起姜后待罪【列女传】　汉明幸离宫马后陈戒【列女传】　当熊而立【前汉外戚传】　投火而死【列女传】　祸至共死【魏书】　与尔俱死【汉书北堂书钞】　増舆疾以从【唐书曰长孙后从幸九成宫方属疾会柴绍等急变闻帝甲而起后舆疾以从宫司誎止后曰上震惊吾何自安】　夕次寝前【又曰肃宗北趣灵武时军衞单薄夕次良娣必寝前太子曰暮夜可虞且捍贼非妇人事宜少戒对曰方多事若仓卒妾自当之殿下可徐为计】　闭閤拥持【宋史曰仁宗时衞卒数人作乱夜越屋叩寝殿皇后曹氏闻变遽起帝欲出后闭閤拥持趣呼都知王守忠使引兵入贼伤宫嫔殿下声彻帝所宦者以乳妪殴小女子给奏后叱之曰贼在近杀人敢妄言耶后度贼必纵火阴遣人挈水踵其后果举炬焚帘之随灭之是夕所遣宦侍后皆亲剪其发谕以明日行赏以此为验故争尽死力贼即擒灭】　我当自勉【续文献通考曰金世宗后乌凌阿氏世宗时在济南海陵召之来中都后曰我不行上必杀王我当自勉不以相累至良乡自杀大定二年追册为昭德皇后世宗终身不立后】
　　明贤
　　原并以贤明流芳世世【魏书】　娥皇聪明　有防髙明【列女传】　质行聪明【列女】　后性敏给　少而明达　聪叡天资周密畏愼　原事得情　不敢隐情　时有所问对无遗失　有所不安明陈其故　进心德适人事脩备【并东观】　怒不变容喜不失正【魏志】　脱簪待罪　后庭辞辇【前汉外戚传】　防被而谢【汉书】　离宫观画【曹植】　神有知不受不臣之愬如其无知愬之何益【汉外戚传北堂书钞】　増密谏周主【唐书曰髙祖窦后周武帝甥也帝爱之养宫中时北国女为后无宠后密谏曰吾国末靖彼且强愿抑情抚接以取合从则江南关东不我梗武帝嘉纳长孙晟与兄职闻之曰此明睿人必有竒子故以女妻太宗也】　固问不对【又曰太宗尝与后言天下事辞曰牝鸡司晨家之穷也可乎固要之讫不对】　愀然不乐【宋史曰太祖即位拜太后堂上众皆贺太后愀然不乐左右进曰臣闻母以子贵今子为天子何为不乐太后曰吾闻为君难天子置身兆庶之上若治得其道则此位可尊茍或失驭求为匹夫不可得是吾所以忧也】　得贤内助【又宣仁语哲宗曰得贤内助非细事也】严明端重【续文献通考曰辽世宗后甄氏严明端重风神闲雅】
　　谦让
　　原谦让恭俭【列】　谦让日崇【东观】　谦退让位委去至尊恭谨接物先人后已【汉书】　恭让着于幽微至行显于不言【魏志】　心每自退【列】　弥自抑损【魏志】　以尊事卑终能劳苦【列传】　苦心曲体劳谦至甚【汉书】　自省不任粢盛之事诚不足充女教之任【魏文昭甄皇后表】　内有进贤之志而无嫉妒之心　不妒忌思贤才下逮众妾　荐达左右【后汉明德马皇后】　参差荇菜左右流之窈窕淑女寤寐求之则百斯男　子孙众多【并毛诗北堂书钞】　増尊位退让【太平】
　　【御览曰汉光武隂皇后帝以后性寛仁宜母天下欲授以尊位輙退譲以郭氏有子终不肯当乃立郭皇后后皇后废始立为后】　谦卑自守世以为贤【又曰隋文帝独孤皇后姊为周明帝后长女为周宣帝后贵戚之贵莫与为比而后每谦卑自守世以为贤】　容止端丽性无骄傲【又曰肃宗皇后吴氏容止端丽性无骄傲宠遇益隆明年生代宗】　岂胜大恩【宋史曰仁宗即位尊杨淑妃为太后以有护视功尝召其侄见禁中欲授以诸司副使后辞曰小儿岂胜天恩小官可也】恩泽皆弗陈请【又曰徽宗立郑氏为皇后恩泽皆弗陈请族子居中在伛府后奏外戚不】
　　【当预朝政】
　　节俭
　　原恭俭节用　雅性俭节　吾万乘主欲身率众【东观】吾行俭日久不能为奢【魏书】　车服节俭【前汉许皇后】　眉不施黛　装不务饰【东观】　袍极麤疎【汉书】　厨无异膳　常衣大练【明德马后】　身衣大帛【汉书】　食不求饱　膳不求珍【东观】　左右菜食金银器珠之物悉禁断之【汉书】　主衣细缟讁不得赐【北堂书钞】　増躬御缦缯【太平御览曰后魏文成冯皇后性俭素不好华饰躬御缦缯而已】　但给装具【宋史曰眞宗郭皇后性恶奢靡兄子出嫁欲祈恩赉但出装具给之而已】　月供千缗【又曰隆祐孟太后节俭谦谨有司月供千缗而止】　改制旧冠【又曰徽宗政和元年册贵妃郑氏为后将受册有司创制冠服后言国用未足冠珠多赏请命工改制妃时旧冠又乞罢黄麾仗小驾卤簿等仪从之】　减膳羊服澣濯【又曰孝宗谢皇后性俭慈减膳羊每食必先以进御服澣濯衣有数年不易者弟渊授武翼郎后尝戒之曰主上化行恭俭吾亦躬服澣濯尔宜崇谦抑逺骄侈】　易令涂金【又曰幸太后性节俭有司进金唾壶易令用涂金】
　　勤劳
　　原旦夕勤劳【太姒】　夙夜战兢【后汉邓皇后】　至于忧勤　采采卷耳不盈顷筐【并毛诗】　无衣韈【北堂书钞】　増缝战士衣【太平御览曰产子三日缝战士衣肃宗张皇后事】　种谷亲蚕【宋史曰仁宗曹皇后性慈俭重稼穑常于檗苑种谷亲蚕】　洁除【续文献通考曰辽景宗睿知皇后萧氏讳绰宰相思温女早慧思温尝观诸女扫地惟后洁除喜曰此女必能成家】
　　诫愼
　　原太后慎谨　皇后素谨朴　未曽私语【东观】　夙夜矜矜【汉书】　无令干乱吏治【汉记】　惧有见私之讥【魏书北堂书钞】増谨畏【唐书曰顺宗王皇后谨畏深抑外家无毫丝假贷训励内职有舌后妃风】　黙处【宋史曰李宸妃生仁宗太后以为己子及即位妃黙处先朝嫔御中未尝自异】　不少假借【又曰章献称制号令严明左右近习不少假借宫闱间罔改作内外赐于有节柴氏李氏二公主入见犹服发鬀太后曰姑老矣命左右赐以珠玑帕首时润王元份妇安国夫人李氏老发且落见太后亦请帕首太后曰大长公主皇帝女先帝诸妹也若赵家老妇宁可比耶　旧赐大臣茶有龙凤饰太后曰此岂人臣可得命有司别制赐之　赐族人御食必易以扣器曰尚方器勿使入吾家也　侍者见仁宗左右簪珥珍丽欲效之太后戒曰彼皇帝嫔御饰也汝安得学】　非所当留【又曰光献曹太后春秋髙弟佾亦老帝为请乃许入谒因偕诣后閤少焉帝先起令佾得仲亲亲意后辽曰此非汝所当得留趣遣出】　止夫人入观【又曰上元灯宴后母当入观髙后止之曰夫人登楼上必加礼是由吾故而越典制于心殊不安但令赐之灯烛遂歳以为常】
　　刚正
　　原为人刚义【汉书】　辟除嫉妒　冒絮提文帝【史记】　防士收尚书【东观】　不可以我故坏国法　每见外亲不假顔色【魏书】　外戚战栗百寮肃然【汉记北堂书钞】　増严整有礼法家庭肃然【萧道成刘后事】　进止详闲辞色不挠【太平御览曰后周宣帝杨后隋文帝长女帝昏暴滋甚喜怒乖度尝谴后欲加之罪后进止详闲辞色不挠及帝崩嗣主幼冲后知父有异图意颇不平形于顔色泊行禅代愤惋愈甚隋文帝内甚愧之开皇六年封为乐平公主后又议夺其志后誓不许乃止】　肃清禁掖【宋史曰仁宗衞卒越宫之变閤内妾与贼乱当诛祈哀幸姬姬言之帝贷其死曹后固诣诛之曰不如是无以肃凊禁掖卒诛之】
　　游幸
　　原巡狩四郊见孤寡【前汉元后】　祓于灞上　遵灞祓除校猎上兰【并汉书】　蚕于濯龙【东观】　春幸茧馆　夏游御宿　秋望昆明　冬饮飞羽【并汉书北堂书钞】　増游防和歌【太平御览曰后魏冯太后与髙祖幸灵泉池燕羣臣及蕃国使臣诸方渠师各令为其方舞髙祖率羣臣上寿太后欣然自歌髙祖亦和歌遂命羣臣各言其志于是和歌者凡九十人】　为之罢行【唐书曰武后幸玉泉祠以道险欲御腰舆王琳时平章事奏言昔张猛谏汉元帝乘船危就桥安今山阿危峭隥道曲狭比于楼船又复甚危陛下奈何轻践畏后为之罢行】　徧问所过守臣治状【宋史曰隆祐太后归自防州髙宗亲迎于行宫门下徧问所过守臣治状】
　　艺学
　　原诵易经习诗论【续汉书】　诵孝经治韩诗　好黄帝老子之言【并汉书】　解黄帝素女之书【汉元后】　听言视论摘发其要【汉记】　诸兄读书难问其意　博览五经传记博览前世成败　时号诸生【后汉邓皇后】　称女博士【魏甄皇后】聪慧才能【汉书】　聪明才巧　善史书【前汉许皇后】　甲夜
　　占书丁夜尽毕【汉书】　治淮南音【春秋】　善造歌曲【汉书北堂书钞】増昼营女工夜诵书传【太平御览曰前赵录聪后刘氏殷小女字丽华尝昼营女】
　　【工夜诵书传传母止之翫弥甚与诸兄弟论经义理防超然】　渉猎经史工书翰【又曰陈后主后沈氏讳婺华聪敏强记渉猎经史工书翰张贵妃宠倾后宫后澹然未尝有所忌怨惟寻阅图史佛经陈亡与后主俱入长安及后主薨后自为哀词文甚酸楚】　工为篇章又善书【唐书曰髙祖窦后工为篇章规诫文有雅体又善书与髙祖书相杂人不辨也】　容栉不废书【又曰长孙后观书虽容栉不少废】　援经史决事【宋史曰仁宗曹后颇渉经史多援以决事】能自制章奏【又曰徽宗郑后好观书能自制章奏】　堂曰贤志【又曰髙宗吴后尝绘古烈女图置座右为鉴又取诗序之义扁其堂曰贤志】　过目不忘【续文献通考曰金显宗刘后过目不忘读书经旬日终卷】
　　恩惠
　　原施恩惠【汉书】　赐钱帛【汉书】　以金帛赐长公主【史记】　赐以赤绶【汉书】　赐青盖车【汉纪北堂书钞】　増出宫中所有以劳军【经济编曰刘知逺还至晋阳议率民财以赏将士后李氏誎曰陛下因河东创大业未有以惠凙其民而先夺其生生之资殆非新天子所以救民之意也请悉出宫中所有以劳军虽复不厚人无怨言知逺从之中外大悦】　加赐钞帛【元史曰右丞相哈喇哈斯行省和林太后加赐钞五万帛二千】　减役赐卹【经济编曰元成宗为太后建寺五台山司防陆信等董其役驱迫民夫数千冒险入山谷伐木运石死者万余人河东亷访使王忱乘太后幸五台山因言建寺本以福氏今福未及而害已甚恐非朝廷意也太后闻之为减其役仍赐卹死者之家】
　　容仪
　　原容仪照曜絶异【汉纪】　珪璋特异令仪淑美【晋中兴书】　姿色殊絶【汉武】　令色卓絶【汉记】　姿色甚伟【列传】　顔色非凡【魏略】　姿容有异【汉书】　惠而有色【世说】　李夫人妙丽善舞窦皇后有容貌才能【北堂书钞】　増成汤骨法【汉邓后相者见之曰】
　　【此成汤骨法也详前函】　四起大【太平御览曰汉马后方口美发为四起大】　婉娈才色美映椒房【又曰晋武帝杨后讳芷字季兰太骏女婉娈才色美映椒房】　善丰仪进止如珪璋【前赵刘聪后刘氏】　垂手过膝发与身齐【又曰刘曜后刘氏垂手过膝发与身齐姿德才色迈于列后】　明艶冠后庭【哲宗刘后】　以姿容选入宫【宁宗杨后并宋史】
　　恩宠
　　原宠之专房　贵倾后宫【前汉外戚传】　遂见宠异【汉书】　姬妾莫比【汉书】　同舆【晋阳秋】　共博【魏志】　金屋【汉武】　玉阶【汉书】舍为椒风以配椒房【汉书】　进思令美乃作赋颂【汉书北堂】
　　【书钞】　増特承宠异　渐承恩宠【太平御览】　最见宠答【唐宣帝鼂后】　恩答厚甚【唐书曰昭宗何后婉丽多智恩答甚厚】　有盛宠【宋哲宗刘后】亢宠【宋史曰徽宗王后性恭俭时郑王二妃方亢宠后待之均平】　宠遇日至【髙宗】
　　【吴后】　帝颇念之【又曰仁宗既废郭后居长宁宫帝颇念之遣使存问赐以乐府后和答之辞甚凄惋帝尝密令召入后曰若再见召须百官立班受册方可属小疾暴薨】
　　嬖防
　　原擅宠骄贵【汉书】　有宠骄妒　用心邪僻　佞谄邪媚厥貌惟妖厥行惟诡　所与贵之所憎诛之　美好
　　辞辨兴于奸轨　娇媚不顺嫉妒后宫　王与同乗帝方节饮　醉饱沈湎【列女曰更始旣惰于政事而韩夫人嗜酒淫色日与更始醉饱沈湎】　啼泣不食　佩劒带冠【妺喜】　嗜酒淫游【并列传】妺喜好缯声　褒姒举烽火　桀旣无道又重其荒【列女】　纣旣无道又重相谬　赫赫宗周褒姒烕之【毛诗】是丧王国【璅语北堂书钞】　増险妒容媚【孙权潘后】　专寝当夕【大平御览曰后魏孝文冯后入掖庚以姿媚见爱幸未几疾病出为尼帝独留念焉歳余遣玺书劳问遂迎赴洛阳及至宠爱过深专宠当夕宫人稀复进见立为皇后】　六刘之宠倾于后宫【前赵刘主聪事】　见且泣【唐书曰髙宗过佛庐才人见且泣帝感动后亷知状引内后宫以挠妃宠】　内忌甚【又曰武后姊韩国夫人蚤寡出入禁中一女国姝帝皆宠之韩国卒女封魏国夫人欲以备嫔职难于后未决后内忌甚会封泰山遂毒杀之】　进食盒【宋史曰光宗李后性妒悍帝尝浣手暏宫人手白悦之他日后遣人进食盒于帝则宫人两手也又黄贵妃有宠因帝郊宿斋宫后杀之以暴疾闻是夕风两天作黄坛烛尽灭不能成礼帝疾由是増剧】
　　凶逆
　　原巫蛊祝诅　防掷孕妇【见前白帖】　絶太后膳　赐太子酒【晋阳秋】　堕炭乃笑　溺死乃笑【并列女传】　倾乱　左道【汉记】　宗室所怨海内之雠【汉书北堂书钞】　増多驻东都【唐书曰武后贼杀王皇后萧民娣频见二人为厉故多驻东都】　命笞其父【经济编曰后唐晋王三夫人刘夫人最冇宠其父成安人以医卜为业夫人幼时晋将袁建封掠得之入于王宫性狡悍淫妒从王在魏父闻其贵诣魏宫上谒王召建封示之建封曰始得夫人时有黄丈人防之此是也王以语夫人夫人方与诸夫人争宠以门第相髙耻其家寒微大怒曰妾去家时略可记忆妾父不幸死乱兵妾守尸哭之而去今何物田舍翁敢至此命笞刘叟于宫门】
　　废黜
　　原数怀怨怼不可承宗庙　怀挟左道不可母天下遂下暴室【后汉伏皇后】　废为庶人【晋阳秋】　居长门宫【前汉陈后】处昭台宫【前汉书霍后】　退就桂宫【前汉孝哀皇后】　迁于桐宫
　　徙云林馆【霍后】　徙居云台【后汉窦皇后】　移司徒府【晋中兴书】赐死金墉城【晋阳秋】　葬于臯门亭【后汉宋皇后北堂书钞】　増追废为庶人【唐韦庶人】　出居长宁宫【宋史曰仁宗郭皇后时尚美人杨美人有宠数与后忿争一日尚氏于上前有侵后语后不胜忿批其颊王自起救之误批上颈上大怒后遂废出居长宁宫薨后追复】　出居瑶华宫【又曰哲宗孟后废居瑶华宫后复尊为元祐太后】







　　御定渊鉴函卷五十七
&lt;子部,类书类,御定渊鉴类函&gt;
　　钦定四库全书
　　御定渊鉴函卷五十八
　　后妃部二【嫔妃　公主】
　　嫔妃一
　　原世本曰帝喾卜其四妃之子皆有天下次妃有娀氏之女曰简狄生契次妃陈酆之女曰庆都生帝尧次妃訾陬氏之女曰常仪生帝挚【元妃见皇后】　宋符瑞志曰尧母庆都有名于世盖大帝之女生于斗维之野甞在三河之南天偶大雷电有血流润大石之中生庆都长大形像大帝常有黄云盖之　列女曰黄帝妃嫫母于四妃之班居下貎甚丑而最贤心每自退　汉武故事曰汉景帝梦髙祖谓己曰王美人得子可名为彘　又曰钩弋夫人卒既殡尸香闻十里余因葬云陵上哀悼之又疑其非常人乃发冢开视空棺无尸惟衣履存前汉外戚曰定陶丁姬葬渭陵王荐奏请发冢徙归定陶防王冢次既复掘平周棘其处时有羣燕数千
　　衔土投丁姬穴中【艺文聚】　増王隠晋书曰左贵嫔名芬兄名思芬少好学善缀文名亚于思武帝拜为修仪后为贵嫔体羸多患帝重芬辞藻每有方物异寳必诏为赋颂以是屡获恩赐焉【太平御覧】　齐东昬侯所爱潘贵妃名玉儿齐亡梁武帝见玉儿有国色将留之王茂曰亡齐者此人留之恐贻外议帝乃出之军士田安唘求为妇玉儿泣曰昔甞见遇时主今岂下匹非死而后已义不受辱及见缢洁美如生　陈后主张贵妃名丽华后主于光昭殿前临春结绮望仙三阁极其瑰丽后主自居临春阁张贵妃居结绮阁龚孔二贵妃居望仙阁并复道交相徃来又以宫人袁大舍等为女学士每引宾客游宴则使诸贵人女学士与狎客共赋新诗采其尤艳丽者以为曲调被以新声其曲有玊后庭花临春乐等大抵归羙张贵妃孔贵嫔之容色也张贵妃甞于阁上靓妆临于轩槛宫中遥望飘若神仙　北齐后主冯淑妃名小怜太穆后从婢也穆后爱衰以五月五日进之号曰续命慧能弹琵琶工歌舞后主惑之坐则同席出则并马愿得生死一处周平齐后主至长安请于周武帝乞淑妃帝曰朕视天下如脱屣一老妪岂于公惜也仍以赐之及遇害以淑妃赐代王逹甚嬖之【天中记李商隠诗小怜玉体横陈夜已报周师入晋阳】　隋炀帝在江都昬湎滋深甞逰呉公宅鸡台怳忽与陈后主相遇尙唤帝为殿下后主舞女数十中一人迥羙帝屡目之后主云即丽华也乃以海蠡酌红粱新醖劝帝帝饮之甚欢因请丽华舞玊后庭花丽华徐终一曲后主问帝萧妃何如此人帝曰春兰秋菊各一时之秀也【隋遗録】　唐太宗贤妃徐氏名恵生五月而能言四嵗诵论语毛诗八嵗好属文其父孝徳试拟楚辞词甚典美自此徧渉经史手不释卷太宗纳为才人其属文挥翰立成词华绮赡【天中记长安崇圣寺有贤妃妆殿太宗甞召妃乆不至怒之妃进诗曰朝来临镜台妆罢暂徘徊千金始一笑一召讵能来】　太宗时郑仁基长女美而才皇后建请为充华典册具或言许聘矣魏徴谏曰陛下处台榭则欲民有栋宇食膏粱则欲民有饱适顾嫔御则欲民有室家今郑已约婚陛下取之岂为人父母意帝痛自咎责即诏停册【唐书】　唐诗纪事曰上官昭容名婉儿母郑方妊梦巨人畀大秤曰持此秤量天下昭容生逾月母戱曰秤量者岂尔邪輙哑然应后内秉机政符其梦云自通天以来内掌诏命中宗立进拜昭容帝引名儒赐宴赋诗婉儿常代帝及后长寕安乐二公主众萹并作而采丽益新又差第羣臣所赋赐金爵故朝廷靡然成风当时属辞大抵浮靡然皆有可观昭容力也【天中记】　开元中髙力士使闽粤见江采苹少丽归侍明皇大见宠幸性喜梅上以其所好戯名曰梅妃上与妃鬬草顾诸王戯曰此梅精也吹白玊笛作惊鸿舞一座光辉今鬬草又胜我矣后杨妃入侍宠爱日夺妃于上阳东宫上在花蕚楼防外国使至命封珠一斛密赐妃妃不受以诗付使者曰栁叶防眉久不描残妆和泪湿红绡长门尽日无梳洗何必珍珠慰寂寥上覧诗怅然不乐令乐府以新声度之号一斛珠曲名始此也【妃在上阳宫一日上忆之夜遣小黄门以马召妃至翠华西閤叙旧爱既而上失寤侍御惊报曰杨妃已至閤前当奈何上披衣抱妃藏夹幕间杨妃既至大怒曰肴核狼籍御榻下有妇人遗舄夜来何人侍陛下寝懽醉至于日出不视朝陛下可出见羣臣妾止此阁以俟驾回上媿甚曵衾向屛复寝曰今日有疾不可临朝杨妃怒甚径归私第上顷觅梅妃所在已为小黄门送令歩回东宫上怒斩之遗舄并翠钿命封赐妃妃以千金夀髙力士求词人拟司马相如为长门赋欲上意力士方奉太真且畏之报云无人解赋妃乃自作楼东赋】　许子眞记太眞乃广西容州普寕人父维母叶氏始生有异质目光见日不瞬都部署杨康求为女时杨元琰为长史从康求为女携归京师后进入夀王宫城西至今有杨妃井一说杨妃早孤养于叔父河南府士曹元璬家开元二十二年十一月归夀邸【山堂肆考长恨上皇命方士致贵妃之神旁求四虚上下跨壶见最髙仙山上多楼阁署曰玉妃太真院玊妃出揖方士问天寳十四载以还事言讫悯然取金钗钿合各折其半授使者还献上皇将行乞当时一事不闻于他人者为騐玉妃曰昔天寳十年秋七月牵牛织女相见之夕时夜始半独侍上上凭肩而立因仰天感牛女事密相誓愿世世为夫妇执手各呜咽此独君王知之耳方士还奏上皇嗟悼久之】　文昌杂録唐制天子坐朝宫人引至殿上故杜子羙诗户外昭容紫袖垂防瞻御座引朝仪至天祐间诏宫嫔女职本备内任今后每遇延英坐日只令小黄门祗引从宫人不得出外自此始也【又唐书内官有掌书二人掌宣啓奏杜诗云舎人退食封事宫女函近御筵】　贝州人宋廷棻世以儒闻能词章生五女若华若昭若伦若宪若荀皆警慧长若华善属文若昭文尤髙洁不欲归人欲以学名家若华诲诸妹若严师着女论语十萹以韦文宣君代孔子曹大家等为顔冉推明妇道所宜若昭又为申释之贞元中李抱真表其才徳宗召入禁中试文章问经史帝髙其风操不以妾侍命之呼为学士穆宗立以若昭尤通练拜尙宫歴宪穆敬三朝皆呼先生后妃诸王皆待以师礼寳厯初卒赠梁国夫人【山堂肆考】武宗王才人善歌舞状纤颀颇帝毎畋苑中才人
　　必从袍而佼服光侈观者莫知孰为帝也帝惑方士说欲饵药长生后寖不豫才人独忧之及大渐才人悉取所常贮散遗宫中审帝已崩即自经幄下宣宗嘉其节赠贤妃【唐书】　杜秋金陵女也年十五为李锜妾锜叛灭入宫有宠于景陵穆宗即位命秋为皇子傅姆皇子壮封漳王郑注用事诬丞相欲去己者指王为根王被罪废削秋因赐归故里【杜牧杜秋传】　顺宗不能聴政深居施幄坐以宫女牛昭容宦人李忠言侍侧羣臣奏事从幄中可其奏于是王叔文之党因忠言昭容更相依仗【唐书】　唐末丧乱后妃之制不备后唐庄宗时后宫之数尤多名号不可胜记庄宗遇弑后宫皆散走朱守殷入宫得三十余人明宗立悉放庄宗时宫人还其家后唐太祖正室刘夫人无子性贤不妒忌甞为太祖言次妃曹氏相当生贵子宜善待之而曹氏亦自谦退因相得甚欢后生庄宗及庄宗即位册曹氏为皇太后而以嫡母刘氏为皇太妃太妃徃谢太后太后有慙色太妃曰愿吾儿享国无穷使吾获殁于地以从先君幸矣复何言哉及太妃薨太后悲哀不饮食逾月亦崩【五代史】宋真宗李宸妃入宫为章献太后侍儿生仁宗在襁
　　褓时章献以为己子及即位妃嘿处先朝嫔御中未甞自异人畏太后亦无敢言明道元年疾革进位宸妃薨太后纳宰相吕夷简言用一品礼殡于洪福院太后崩荆王始为帝言陛下乃李宸妃所生妃死以非命帝号恸顿毁下哀痛之诏自责尊宸妃为皇太后幸洪福寺祭告易梓宫亲唘视之妃玉色如生冠服同皇太后仁宗叹曰人言其可信哉遇刘氏加厚　仁宗周贵妃幼从其姑入宫张贵妃育为女得侍仁宗生两公主帝崩妃日一蔬食屛处一室诵佛书困则假寐觉则复诵昼夜不解衣者四十年徽宗立为贵妃所生公主下嫁皆先亡诏许出外与亲戚相徃来歴五朝勤约一致年九十三薨　仁宗时禁中衞卒夜变帝旦语二府奬张贵妃扈跸功夏竦即倡言当求所以尊异之礼张方平闻之谓陈执中曰汉冯倢伃身当猛兽不闻有所以尊异且皇后在而尊贵妃果行之天下之责将萃于公矣执中瞿然而罢　景祐中进温成后为贵妃故事命妃皆发册妃辞则罢册礼然诰在所司必俟防而后进又凡制词既授閤门宣读学士院受而书之送中书结三省衔官告院用印乃进内宋祁为翰林学士当制不俟防写诰不送内书径取官告院用印亟封以进妃方爱幸觊行册礼得告大怒掷于地祁坐贬　哲宗妃刘氏以明艳冠后庭有盛宠绍圣三年孟后朝景灵宫讫事就坐诸嫔御立侍刘独背立帘下后閤中陈迎儿呵之不顾閤中皆忿冬至日会朝钦圣太后于隆祐宫后御座朱髹金饰倢伃在他坐有愠色从者为易坐制与后等众弗能平因唱曰皇太后出后立刘亦寻各复其所或已撤倢伃坐遂仆于地怼不复朝泣诉于帝内侍郝随谓曰毋以此戚戚愿为大家早生子此坐正当为倢伃有也后章惇隂附倢伃废孟后立之　徽宗安妃刘氏本酒保家女有宠为才人进贵妃擅爱颛席嫔御为之稀进妃天资警悟迎合意防雅善涂饰每制一服外间即效之林灵素目为九华玉真安妃肖其像于神霄帝君之左　髙宗刘贵妃入宫为红霞帔累进贤妃颇恃宠骄侈甞因盛夏以水晶饰脚帝见之命取为枕妃惧撤去之　才人李氏王氏俱明艳淳熈末上皇爱之及崩宪圣后见二才人毎感愤孝宗即追告命许自便盖非常制云　理宗时册杨妃宰相无拜礼吏賛拜叶梦鼎以笏挥之趋出明日乞还田里诏留之【宋史】辽天祚文妃萧氏小字瑟瑟干统初帝幸耶律第见
　　而悦之匿宫中数月及即位立为文妃生晋王阿噜威尤被宠幸善歌诗及邉庭多事帝畋逰不恤忠臣多被疎斥妃作歌讽諌得罪【辽史】　金章宗元妃李氏师儿其家有罪没入宫籍监大定末以监户女子入宫是时宫教张建教宫中师儿与诸宫女皆从之学故事宫教以青纱隔障蔽内外宫教居障外诸宫女居障内及问义皆自障内映纱指字请问宫教自障外口説教之诸女子中惟师儿易为领解建不知其谁但识其音声清亮章宗甞问建宫教中女子谁可教者建对曰就中音声清亮者最可教章宗以建言求得之宦者梁道誉师儿才羙劝章宗纳之章宗好文辞妃性慧能作字知文义尤喜伺顔色迎合防意遂大爱幸明昌中兄喜儿与弟鐡哥皆擢显近势倾朝廷竞进之徒争趋走其门矣【金史】　金主珣疾革时已暮夜近臣皆出惟前朝资明夫人郑氏以年老侍侧金主知其可托谓之曰速召太子主后事言絶而殂夫人秘之是夕后妃问安寝閤厐贵妃隂狡机慧常以其子英王守纯年长不得立懐怨郑氏恐其为变绐之曰上方更衣妃可少休他室伺其入遽钥之急召大臣遗诏立皇太子守绪始启户出之【经济编】　明永乐中册权贵妃任顺妃李倢伃崔羙人皆朝鲜所贡女也封妃父权永均等皆为光禄鸿胪诸卿然仍居朝鲜　故事皇后金册金寳皇贵妃而下有册而无寳独宣徳元年以贵妃孙氏有容德请于皇太后制金寳赐之且命太师英国公张辅为正使少师吏部尚书蹇义为副使二公元臣也自是贵妃授寳遂为故事　明初宫人殉有追諡之典至英宗遗命禁止宫人殉为帝王之盛节云　孝宗治元年太监郭镛请预女子于宫中读书习礼以待服阕之日册封二妃广衍储嗣侍读谢迁言六宫之制固所当备而三年之爱岂容顿忘今山陵之工未毕谅隂之痛犹新奈何遽有此事下吏部议止之【弇山堂别集】
　　嫔妃二
　　原论礼　明顺【周礼郑注云古者三夫人之于后犹三公之于王坐而论妇礼无官职矣下详前叙】　褕翟　弓韣【礼记曰王后袆衣夫人褕翟褕音余　蔡邕月令章句曰仲春之月元鸟至之日以太牢祠于髙禖髙禖祈子之祀也后妃将嫔御皆会于髙禖以祈孕姓乃醴天子所御带以弓韣天子所御谓后妃以下至御妾孕姓有萌芽者也韣弓衣饮以醴酒带以弓矢于髙禖之前弓矢者男子之事也韣音独】　賛齍敦　载筐钩【周礼曰凡祭祀九嫔賛玉齍玉敦后荐彻豆笾郑注云玉齍玊敦黍稷之器齍音资敦音对　汉魏故事后亲蚕三夫人九嫔世妇各载筐钩从皇后蚕于嘉桑】教九御　缲三盆【周礼天官曰九嫔掌妇学之法以教九御妇徳妇言妇容妇功各帅】
　　【其属而以时御叙于王所又曰内宰以妇职之法教九御八十一御女也　　礼记曰世妇卒蚕献茧于夫人夫人受之亲缲三盆手朱緑之黄之以为黼黻文章君服之以祀先王先公敬之至也】　余三星因八月【史记云中宫天极星后有四星其一为正妃余三星后宫之属　后汉书曰汉法帝因八月算民遣中大夫与掖庭丞及相工于洛阳乡中阅视良家童女合法相者载还后宫择视可否乃用登御】取长白　合法相【臧荣绪晋书曰武帝泰始中大采择公卿子女以充六宫使杨后简后妒不取端正妙好唯取长白肥大貎粗举则取　下详因八月注】　视卿比侯　银印瓄佩【后汉书曰倢伃视上卿比列侯　晋服制曰倢伃银印青绶佩采瓄玉】　雀钗　象簟【晋起居注曰有司今月九日当拜郑夫人右倢伃按仪注应服雀钗袿襈　西京杂记曰武帝以象牙为簟赐李夫人】　金环　玉簮【西京杂记曰戚夫人以百链金为彄环照见指上骨上恶之以赐侍儿鸣玉耀光等各四枚　又曰武帝过李夫人就取玉簮搔头自此宫人搔头皆用玉为之】　当熊　辞辇【汉书曰孝元冯昭仪初为倢伃上幸虎圈鬬兽熊逸出圈攀槛欲上冯倢伃直前当熊而立详熊　又曰孝成班倢伃帝初即位入后宫帝逰后庭甞欲与倢伃同辇载倢伃辞曰观古圗画贤圣之君皆有名臣在侧三代末主乃有嬖妾今欲同辇得无近似乎上善其言而止】　宴北园　迎西宫【魏志曰明帝逰后园召才人以上曲宴极乐明日帝见毛后曰昨宴北园乐乎明帝以左右泄之所杀十余人　王隠晋书曰初恵帝晚成武帝遣才人谢玖给惠帝因是有娠临娶妃迎玖西宫遂生愍懐也】昭阳殿　增城宫【汉书曰孝成赵皇后本长安宫人有女弟复召入为昭仪居昭阳殿】
　　【姊弟专宠十余年卒无子成帝崩帝素无疾民间归罪于昭仪昭仪自杀　又曰孝成班倢伃帝初即位入后宫俄而大幸为倢伃居増城宫再就舘有男数月并失之注云舘外舎谓阳禄柘舘】　举酒祝傅　低头泣邢【汉书曰孝元傅昭仪哀帝祖母也少为上官太后才人元帝进幸有宠改为昭仪为人有才略善事人主宫人饮酒酧地皆祝延之产平都公主及定陶防王　史记曰汉武帝时尹夫人邢夫人同时并幸有诏不得相见尹夫人自请武帝愿见邢夫人帝许之即令夫人饰从御者数十人来前尹夫人见曰非邢夫人帝曰何以知之对曰视其体貎形状不足以当人主于是有诏使邢夫人衣故衣独身前尹夫人望见曰真是矣乃低头俛而泣自痛其不如也谚曰羙女入室恶女仇之】　图甘泉　云陵【汉书曰孝武帝李夫人兄延年性知音善歌舞毎为新声延年侍上起舞歌曰北方有佳人絶世而独立一顾倾人城再顾倾人国岂不知倾城与倾国佳人难再得帝太息曰善哉世岂有此人乎平阳圭因言延年有女弟上乃召见之实妙丽善舞由是幸生一男是为昌邑哀王李夫人少而早卒上怜愍圗画其形于甘泉宫　初学记汉武帝故事曰拳夫人从上至甘泉而卒云陵上哀悼为起通灵防常有一青鸟集防上至宣帝时乃止拳夫人即昭帝母】　増齐多内宠　汉号内职【左齐桓公多内宠有如夫人者六人　合璧事汉外戚汉因秦制正嫡曰皇后其余内职有夫人羙人良人等名号】大家　娘子【太平御覧曰汉虞羙人生冲帝及质帝即位梁冀秉政虞氏抑而不崇但称大】
　　【家而已质帝母陈夫人亦以梁氏故荣宠不及　山堂肆考曰唐杨太真入宫宫中呼为娘子礼数实同皇后】号慵妆　写愁貎【汉合徳入宫新膏沐为卷髪号新兴髻为薄眉号逺山黛施小朱号】
　　【慵来妆　呉主权潘夫人父坐法输入织室夫人容态少俦为江东絶色呉主使图其容貎工人写其真状以进呉主见而喜悦曰愁貎尚能惑人况在欢乐乃命雕轮就织室纳于后宫】　针神　机絶【薛夜来本名灵芸年十七容貎絶世魏咸熙中谷习出守常山以千金寳赂聘之献于文帝甚承宠爱改名曰夜来夜来妙于针功虽处深帏重幄之内不用灯烛裁制立成宫中号曰针神　呉主权赵夫人善画巧妙无防能于指间以防丝织云霞龙鳯之锦大则盈尺小则方寸宫中谓之机絶】　留仙裙　绛纱系【山堂肆考曰汉成帝于太液池作千人舟与赵飞燕戯于池飞燕歌归风送逺之曲令后所爱侍郎冯无方吹笙以倚后歌中流歌酣风大起帝曰无方为我持后无方舍吹持后裙久之风止裙为之绉后泣曰帝恩我使我仙去不得他日宫姝幸者或襞裙为绉号留仙裙也　晋武帝多简良家子以充内职自择美者以绛纱系臂】　羊车　蝶幸【天中记曰晋武帝掖庭殆将万人而并宠者莫知所适甞乘羊车恣其所至宫人乃取竹叶挿户以盐汁洒地而引帝车　明皇杂録曰春秋使后宫各插花上使视蝴蝶随蝶所止幸之谓之蝶幸】　獭髓医　蝉翼【合璧事曰呉孙和恱邓夫人甞置膝上和弄水精如意误伤夫人頬医者曰得白獭髓杂玉与琥珀屑当灭防及差有赤更益其妍诸嬖人更以丹脂额以要宠　山堂肆考曰魏文帝宫中最宠者四人其一曰莫琼能制蝉缥缈如蝉翼】　景阳钟　华清宴【南史曰齐武帝数逰幸诸苑囿载宫人从后车宫内深隠不闻端门鼓漏声置钟于景阳楼上宫人闻钟声早起装饰至今此钟惟应五鼓及三鼓也　明皇与贵妃每至七月七夕在华清宫游宴宫女軰陈果酒于庭中求恩泽于牵牛织女也】　金笼捉　金钱赌【明皇宫中毎至秋日宫人皆以小金笼捉蟋蟀置枕函畔夜聴其声庻民之家皆效之　又未得贵妃时宫人妃嫔軰投金钱赌侍帝寝及杨妃入遂罢此戯】　金莲新月　芝殿回风【道山新闻李后主宫嫔窅娘纤丽善舞后主作金莲髙六尺饰以寳物令窅娘以帛纒足纤小屈上如新月状着素韤舞金莲之上体势回旋有凌云之态唐镐诗曰莲中花更好云里月常新因窅娘作也由是后人效之妇人之足以弓小为好　汉武帝所幸宫人名丽姢年十四玊肤柔软吹气胜兰不欲以衣缨拂之恐体防也每歌李延年和之甞于芝生殿唱回风之曲庭中花皆翻落】　红红记曲　瑟瑟能诗【山堂肆考曰唐张红红善歌舞毎新声一徧即记节奏入宫号记曲娘　瑟瑟辽妃详上】　芙蓉防琉璃幛【合璧事曰唐寳厯三年浙东贡舞女二人一曰飞燕一曰轻鳯蛾眉螓首兰气融洽冬不纩衣夏无汗体上琢玉芙蓉为二女歌舞防每一发如鸾鳯之音百鸟莫不翔集真态艳丽非世间所有毎歌罢上令内人藏之金屋寳帐盖恐风日也宫中语曰寳帐香重重一防红芙蓉　山堂肆考曰呉主亮爱姬四人一名朝姝二名丽居三名洁珍四名洁华使四人坐琉璃幛内外望之殊无隔惟香气不通耳】　花见羞　羊防地【五代史曰后唐明宗淑妃王氏邠州饼家子也有美色号花见羞　南史曰宋文帝潘淑妃本以貎进始未见赏帝好乗羊车经诸妃淑妃毎靓妆褰帷以俟并宻令左右以盐水洒地帝毎至户羊輙防地不去帝曰羊乃为汝徘徊况于人乎于是爱倾后宫】　嘲司花女　得学士诗【山堂肆考曰隋炀帝幸江都长安进御车女袁寳儿年十五腰肢纤堕娇憨多态帝宠爱之时洛阳进合迎辇花云得之嵩山坞中香气芬馥或惹襟袖移日不散帝令寳儿持之号曰司花女时诏虞世南草勅帝侧寳儿注目视之帝谓世南曰寳儿注目于卿卿可便嘲之世南应诏为絶句云学画鵶黄半未成垂肩亸袖太憨生縁憨却得君王惜长把花枝傍辇行　唐栁公权侍武宗于内庭武宗常怒一宫人久之复召谓公权曰朕怪此人若得学士一诗当释然矣公权略不伫思而成曰不分前时忤主恩已甘寂寞守长门今朝却得君王顾重入椒房拭泪防上大悦令宫人上前拜谢之】　赐倢伃书　焚贵妃诏【太平御覧曰汉元帝成帝皆有赐倢伃书班倢伃报诸侄曰记言属见元帝所赐倢伃书以相比元帝多华辞至如成帝则推诚写实若家人夫妇相与书矣何可比也　宋史曰李沆为相真宗一夕遣使持手诏欲以刘氏为贵妃沆对使者引烛焚诏附奏曰但道臣沆以为不可其议遂寝】　持节　假盖【文献通考曰晋武帝泰始十年临轩使使持节兼太常拜三夫人兼御史中丞拜九嫔　宋史曰仁宗张妃怙宠欲假后盖出逰帝使自请于后曹后与之无靳色妃喜还以告帝帝曰国家文物仪章上下有秩汝张之而出外庭不汝置也妃不怿而罢】　披香博士　花蕊夫人【飞燕合徳入宫有宣帝时披香博士淖方成白髪教授宫中号淖夫人在帝后唾曰此祸水也灭火必矣　后山诗话曰靑城人费氏女五代时以才色入蜀宫后主嬖之号花蕊夫人效王建作宫词百首后国亡入宋备后宫太祖召使陈诗即诵云君王城上竪降旗妾在深宫那得知四十万人齐解甲并无一个是男儿】　主管大内　宫人入道【文献通考曰宋哲宗朱夫人建炎四年从隆祐太后幸江西还封嘉国夫人主管大内公事知尚书内省提举十阁　又曰宋太祖才人朱氏后入道眞宗贵妃杜氏后入道仁宗时羙人尚氏杨氏与郭后忿争后既废尚氏入洞真宫为道士杨氏出居别院　按唐人有宫人入道诗】　制邉衣　题红叶【山堂肆考曰唐开元中所赐邉衣俱制自内中有一军校于袍中得诗云沙塲征戍客寒苦若为眠战袍经手作知落阿谁邉蓄意多添线含情更着绵今生已过也重结后生縁持以白帅帅以闻明皇以诗徧示宫中曰作者勿隠不汝罪也有一宫人自言万死帝即命嫁得诗者曰与汝结今生縁　又曰顾况在洛闲防苑中水上得大桐叶有诗云一入深宫去年年不见春聊题一片叶寄与有情人明日况于上流亦题叶泛之波中曰花落深宫莺亦悲上阳宫女断肠时帝城不禁东流水叶上题诗寄与谁后有客寻春苑中又于杏叶上得诗云一叶题诗出禁城谁人酬和独含情自嗟不及波中叶荡漾寻春取次行又唐僖宗时有于祜晚歩禁沟拾一红叶上有诗云流水何太急深宫尽日闲殷勤谢红叶好去到人间祜复题云曾闻叶上题红怨叶上题诗寄阿谁置御沟逆流入宫为宫女韩翠苹拾之后祜托韩泳门舘因帝放宫人泳以与翠苹同姓遂劝之嫁祜及成礼韩于箱中见红叶上有诗惊曰此吾作吾水中亦得一叶即祜所题于是相对感叹曰事岂偶然莫非前定或云御沟得红叶是卢渥事】
　　嫔妃三
　　原并后【内宠并后乱之本也】　正服【正逾侈也】　贯鱼【易贯鱼以宫人宠】　小星【诗嘒彼小星三五在东喻众妾也】　庄姜送【燕燕卫庄姜送归妾也】　呉王宿【左曰吴王夫差宿有妃嫱嫔御焉】　以备内官【曰以备内官焜燿寡人之望】　以备嫔嫱【嫔嫱妇官也】　禁其竒衺【媚道】　展其功绪【妇功也白帖】　増昭仪【汉书外戚传曰元帝加昭仪之号次丞相爵比诸侯王　西京赋曰増昭仪于倢伃贤既公而复侯】夫人【周礼曰三夫人之于后犹三公之于王坐而论妇道无官职者矣　汉书曰汉与秦之号妾皆】
　　【称夫人　沈约宋书曰晋武采汉魏之制置贵嫔夫人贵人是为三夫人位视三公】　贵人【沈约宋书曰贵嫔文帝所置贵人汉元帝置】　倢伃【汉书曰倢伃视上卿比列侯晋服制令曰倢伃银印靑绶佩采瓄玊】　嫔【周礼曰以隂礼教九嫔　又曰九嫔掌妇学之教法以教九御妇徳妇言妇功妇容各率其属而以时御叙于王所　晋书曰旧制贵嫔夫人比三公假金紫淑媛淑仪修容修仪倢伃容华充华为九嫔比九卿假银青】　世妇【周礼曰世妇掌祭祀賔客丧纪之事　蔡邕月令章句曰卜夫人世妇之吉者使之蚕室奉种浴于川蚕事既升分茧称丝以供郊庙之服　又曰蚕事既毕后妃献茧于天子乃收蚕税以桑为均十而取一曰税乃收世妇以下所蚕之税也　后汉书曰宣武胡后初召入掖庭为承华世妇】　御女【后汉书曰八十一御女序于王之燕寝　淮南子曰孟春之月东宫御女青色衣青防鼓琴孟夏之月南宫御女赤色衣赤防吹笙竽孟秋之月西宫御女白色衣白防撞钟孟冬之月北宫御女黒色衣黒防击磬石】　美人【汉书曰汉兴因秦之称妾皆称夫人及美人之号至武帝各有爵位美人视二千石　又曰万石君奋姓石氏奋年十五为小吏侍髙祖与语爱其恭谨问曰若何有对曰有姊能鼓琴于是髙祖诏其姊为美人徙其家长安中戚里以姊貎美故曰美人也　宋齐皆以美人为散职】　才人【晋中兴书曰谢夫人名玖家本贫贱玖清惠真正有淑姿入后宫为才人　沈约宋书曰晋武帝采汉魏之制才人中才人爵视千石以下以为散位】　保林【汉书曰元帝加昭仪之号凡十四等保林视百石】女侍中【魏书曰髙祖置女侍中视三品　又曰陆昕之容貎柔谨尚献文女常山公主昕之亡公】
　　【主奉姑有孝称与穆氏琅琊公主并为女侍中邺中记曰石虎置女侍中皆貂蝉侍直皇后】　女尙书【魏略曰明帝逰宴在内女子知书可传信者为女尚书　后魏书曰髙祖置女尙书视三品　邺中记曰石虎征讨所得美女万余以为宫人简其有才艺者为女尚书】　女史【周礼曰女史八人掌王后之礼掌内治之藏以诏后内治内政送内宫书内令凡后之事以礼从　毛诗义疏曰女史彤管法如国史主记后夫人之过人君有柱下史后有女史外内各有记注也　又曰后夫人必有女史书其日月而以环进退之　后汉书曰颁官分务各有典司女史彤管记功书过　后魏书曰髙祖制女职女史视三品】　贵妃【南史宋孝武孝建三年初置贵妃】　太妃【魏以来诸王之母为太妃】　淑妃【魏明帝置淑妃齐永明中奏淑妃旧拟九棘以淑为温恭之称妃亚后之名进同贵妃】　増置大仪【宋防要宋从旧制皇后以下有贵妃徳妃贤妃旧有寳林御女采女国朝不置景徳二年増置大仪】　并从一品【合璧事曰真宗置淑容顺容婉仪婉容并从一品在昭仪上】　后宫【容斋洪氏随笔曰自汉以来帝王妃妾之多唯汉灵帝呉归命侯宋苍梧王齐东昏陈后主晋武至于万人唐室明皇为盛白乐天长恨歌云后宫佳丽三千人杜子美劔器行云先帝侍女八千人盖言其多也新唐书所叙谓开元天寳中宫嫔大率至四万隋大业离宫徧天下所在皆置宫女故裴寂为晋阳宫监以宫人私侍髙祖及髙祖义师经过处悉罢之其多可想】　内人【呉氏能改斋漫録曰忽看金舆向月陂宫人接着便相随恰从中尉门前过当处教看卧鸭池王建宫词也按唐著作佐郎崔令钦云左右两教坊右多善歌左多工舞外有水泊俗号月陂陂形如偃月也故王建述此又言妓女入宜春院谓之内人亦曰前头人常在上前头也其家得在教坊谓之内人四季给米得幸者谓之大家故王建宫词云内人对御疉花牋内人唱好兹急内人相续报花开内人跳脱系红縧内人恐要秋衣着内人争乞洗儿钱】
　　原诗陈江緫奉和东宫经故妃旧殿诗曰故殿看看冷空阶歩歩悲犹忆窥牎处还如解佩时苔生无意早燕入有言迟若令归就月照见不须疑　徐湛赋得班去赵姬升诗曰班姬与飞燕俱侍汉王宫不意恩情歇偏将衰草同香飞金辇外苔上玊阶中今日悲团扇非是为秋风　増唐宋之问浣纱萹曰越女顔如花越王闻浣纱国微不自宠献作吴王娃山薮半藏匿苎萝更遮一行覇勾践再笑倾夫差艳色夺人目效颦亦相夸一朝还旧都靓妆寻若邪鸟惊入松网鱼畏沈荷花始觉冶容妄方悟羣心邪　白居易李夫人萹曰汉武初丧李夫人夫人病时不肯别死后留得生前恩君恩不尽念未已甘泉殿里令写真丹青画出竟何益不言不笑愁杀人又令方士合灵药玉釜煎錬金炉焚九华帐深夜悄悄返魂香降夫人魂夫人之魂在何许香烟引到焚香处旣来何苦不须臾缥缈悠还灭去去何速来何迟是邪非邪两不知翠蛾髣髴平生貎不似昭阳寝疾时伤心不独汉武帝自古及今皆若斯君不见穆王三日哭重璧防前伤盛姬又不见秦陵一掬泪马嵬坡下念杨妃纵令姸姿艳质化为土此恨长在无销期　王諲后庭怨曰君不见红闺少女端正时天夭桃李仙容姿幸得君王怜巧笑披香殿里荐蛾眉蛾眉防防人共进常恐妾身从此摈甄妃为妒出层宫班女因猜下长信长信宫门闭不开昭阳歌吹风送来梦中魂魄犹言是觉后精神尙未廻念君娇爱无终始使妾长啼后庭里独立毎看斜日尽一坐直至孤灯死秋日闻虫翡翠帘春晴照面鸳鸯水红顔旧来花不胜白髪如今雪相似闻纨扇思未歇预想蛾眉上初月如君贵伪不贵真还同弃妾逐新人借问南山松叶意何如北砌槿花新　刘禹锡马嵬行曰绿野扶风道黄尘马嵬驿路邉杨贵人坟髙三四尺乃问里中儿皆言幸蜀时官军诛佞幸天子舍妖姬羣吏伏门屛贵人牵帝衣低徊转羙目风日为无辉贵人饮金屑倏忽蕣英暮平生服杏丹顔色真如故属车尘已逺里巷来窥觑共爱宿妆妍君王画眉处履綦无复有履组光未灭不见岩畔人空见淩波韤邮童爱踪迹私手觧鞶结看千万眼缕絶香不歇指环照骨明首饰敌连城将入咸阳市犹得贾人惊
　　原赋汉武帝李夫人赋曰羙娟娟以修嫮命勦絶而不长饰新宫以延伫泯不归故乡惨鬱鬱其芜处隠幽而懐伤释舆马于山椒掩修夜之不阳秋气以凄泪桂枝落而消亡神防防以遥思精浮游而出疆托沉隂以旷久惜繁花之未央念穷极之不逮惟幼眇而相羊　武帝班倢伃自伤悼赋曰承祖考之遗徳何性命之淑灵登薄躯于宫阙充下陈于后庭圣主之渥恵当日月之盛明光烈之翕赫奉殊宠于増城既过幸于非位兮庶几乎嘉时毎寤寐而太息思佩褵以自思陈女图以镜鉴顾女史而问诗悲晨妇之作戒哀褒阎之为邮美皇英之女虞兮荣任姒之母周虽愚陋之靡及兮敢舍心而忘兹歴年嵗而悼惧闵蕃华之不滋痛阳禄与柘舘兮仍襁褓而离灾岂妄人之殃咎将天命之不可求奉供飬于东宫托长信之末流共洒埽于帷幄兮永终始以为期重曰潜宫兮幽以清应门闭兮禁门扃华殿尘玉阶苔中庭萋兮绿草生广室隂帏幄暗房栊虚风泠泠俯魂丹墀思君履綦仰视兮云屋防涕兮横流　宋孝武帝拟汉武帝李夫人赋曰观周氏之逸萹览汉室之遗篆吊新宫之掩映嗟璧防之芜践虽媛徳之有载竟滞悲其何遣念桂枝之秋霣惜瑶华之春翦彤殿闭兮素尘积翠戺芜紫苔生寳罗暍兮春幌重珍簟空夏帱扃秋防恻碧烟凝冬宫冽兮朱火靑流津有终深心无歇徙倚云日徘徊风月思玉歩于鳯墀想金声于鸾阙
　　原賛魏曹植班倢伃賛曰有徳有言实惟班倢盈冲其骄穷其厌恱在夷贞艰在晋正接临风端干冲霜振叶晋左九嫔班倢伃賛曰恂恂班女恭譲谦虚辞辇进
  </div>
  <div class="pagination">
   <a href="御定渊鉴类函_page53.html">
    上一页
   </a>
   <span>
    ...
   </span>
   <a href="御定渊鉴类函_page49.html">
    49
   </a>
   <a href="御定渊鉴类函_page50.html">
    50
   </a>
   <a href="御定渊鉴类函_page51.html">
    51
   </a>
   <a href="御定渊鉴类函_page52.html">
    52
   </a>
   <a href="御定渊鉴类函_page53.html">
    53
   </a>
   <span class="current-page">
    54
   </span>
   <a href="御定渊鉴类函_page55.html">
    55
   </a>
   <a href="御定渊鉴类函_page56.html">
    56
   </a>
   <a href="御定渊鉴类函_page57.html">
    57
   </a>
   <a href="御定渊鉴类函_page58.html">
    58
   </a>
   <a href="御定渊鉴类函_page59.html">
    59
   </a>
   <span>
    ...
   </span>
   <a href="御定渊鉴类函_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
