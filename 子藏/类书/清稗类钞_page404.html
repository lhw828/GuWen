<!DOCTYPE html>
<html>
<head>
    <meta charset="UTF-8">
    <title>清稗类钞 - 第 404 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 404 页/共 432 页</h1>
    <div class="content">
　　金时之松

　　金章宗手植松，在寿安山西岭上。

　　江宁有六朝松

　　江宁两江师范学校西北隅之教习房后，有小园，著称于世之六朝松在焉，巍然挺秀，岁寒后凋，苍翠之色，与盘拏之致，至严冬而益着。然察其枝叶，实为柏而非松。江易园曰：「此树柏干而桧叶，名殆为栝，《书？禹贡》之栝柏是也。」而远近之人则皆呼之为神树。

　　宋代遗松及梅竹

　　长白颛图，字象原，尝以御史巡盐两浙。署有小圃，荒秽不治。一日，散步，得断碑，洗而植之，有「宋代遗松」四字，系以长歌，作者姓名已漫漶不可辨。询之老吏，云：「此地向有三友居，不特古干参天，状若虬龙，且有梅有竹，互相掩映。今屋已废而木亦槁，有年矣。」颛慨然兴复，筑室三楹，额仍旧名，征诗以落之。

　　报国寺双松

　　京师报国寺有双松，古树也。康熙时，余杭严颢亭侍郎沆曾咏之，诗云：「燕山突兀几千载，四百余年景物改。惟有慈仁双老松，霜皮剥落至今在。其一婆娑势攫地，撑拏诘曲春云叆。一株稍欲干层霄，却顾徘徊意相待。纷翻密叶生风涛，屹立虬根玩真宰。惯看城市变烽烟，几见桑田作沧海。何年绀殿启琳宫，石栏磴道盘虚空。飞花蒙蒙日月静，溜雨黯黯神灵通。大都月市番估集，胡床翠幕陈西东。哥柴古窑周汉鼎，陆离法物羞雷同。似与双松较年岁，必有真赏窥鸿蒙。日斜人散苍烟重，倒景上殿云珑葱。轩车冠盖谬相叹，肩摩毂击劳过从。吁嗟此松澹荡有真意，只愁化作双虬龙。直上燕山绝壑一往不得见，怅望千峯与万峯.」

　　金墩五松

　　仁和龚蘅圃侍御翔麟有《金墩五松歌》，歌云：「金峯之下三家村，村前有阜名金墩。千年一篑鲜崩蚀，五松于此蟠灵根。相传植自李唐代，阅几劫火岿然存。中间神物烦撝呵，待我摩挲留爪痕。一松兀傲四松拱，俨如列辟朝至尊。又若老翁植杖立，骈罗夹侍皆儿孙。萧森肃穆起人敬，之而鳞鬣乌足论。悠悠者多不解事，太息弃置荒郊原。不见大庾岭下开道松，连阴十里摩朝暾。近访土人已莫识，但云旷野榛芜繁。又不见栖霞寺前引路松，六朝留影摇风旛。脱斧斤厄遭霹雳，一旦迹扫空王门。就我所见识其大，慈仁双树非比伦。此松幸得生此地，天荒地老全精魂。吁嗟生物之理固尔耳，树犹如此人何言。耳目不得爱僧绝，乃得长私雨露恩。」

　　永平试院三松

　　雍正时，海宁杨畸甫中翰正讲尝于永平试院见三松，因次壁间韵以咏之，诗曰：「地亦不必计西东，时亦不必论春冬。三松挺干自太古，倔强肯受嬴秦封。长河一带遥掩映，乱山万叠围巃嵸。一株独踞前庭中，苍髯秀发非蒙茸，两株离立后轩后，枝交叶接争茏葱。文如虎变各炳炳，顶如车盖皆童童。其实磊砢堕岩谷，其根蚴蟉穿垣墉。翠障终古閟白日，怒涛彻夜号天风。先是一株被磨折，金刀斮断青虬龙。碎鳞败甲委粪壤，蜿蜒无处寻遗踪。皇天后土公覆载，遭逢顺逆偏难同。二松丧匹意萧瑟，琥珀作泪流猩红。同声同气不同死，固将愁苦而终穷。我来松下双眼豁，更看素壁诗铮鏦.南山流水有余韵，听者何必人非钟。苦难横空盘硬语，枝词芜句空磨砻。近重阳兮秋三序，哉生明矣月一弓。安得图以射洪绢，长携怀袖开心胸。桮阑歌罢三叹息，夕阳古寺来清钟。」

　　月盘松

　　裕陵隆恩殿前有月盘松六株，高仅丈余，平顶如盖，虬枝四散，有丹漆架承之，架六七层，每层可容一席，是可想见松身之古矣。

　　黄山松

　　皖南之黄山多松，黄仲则尝作歌以纪之，歌云：「黟山三十有六峯，峯峯石骨峯峯松。有时松石不可辨，一理交化千年中。丹砂琥珀共胎孕，亭亭上结朱霞封。人言松相逊石相，即以松论何能穷。沐日浴月晕苍翠，苔色散点周秦铜。蕤绥上偃雨君盖，纠结下固蚪灵宫。鳞张鬣缩爪入肉，万劫避过雷火攻。昔观图画讶未见，到眼更觉描无功。悬崖嵌峒不知数，莘莘纵纵皆鬼工。及至触手膏溢节，极瘦驳处春华同。清泉洗根泻泱漭，瑶草分润生蒙茸。翻嫌石相奇太过，相助为理论始公。青牛伏龟不可得，几辈对此颜如童。明当遍觅茯苓去，短锄碎劚千芙蓉。」

　　万年松

　　香山县之凤凰山，有万年松数株，西人架梯取之，其松忽上忽下，随梯转移。西人怒，用鸟枪击之，连发数十枪，卒不能得。松至干隆时，犹青葱如故。

　　盆松

　　彭泽县之小孤山产万年松，高不满尺，历年不见其长，惟冬夏长青，可置盆中。海宁马小眉观察洵有《盆松歌》，用昌黎《山石》韵，诗云：「造化不遗一物微，森然鳞甲浑欲飞。何年束缚寄盆盎，片石瘦瘠苔花肥。不劚其根龟背坼，不髠其顶牛毛稀。平生嗜好不谐俗，苍髯相对忘朝饥。室中图史五千卷，伴我白昼关双扉。天风卷幔声谡谡，夕阴遮户烟霏霏。我闻黄山之松甲天下，枝柯磊落大十围。尔独局束困尺土，界以四面皆垣衣。茅斋自足适啸傲，差免世俗花奴鞿.与尔永结岁寒约，精气莫化青羊归。」

　　云南多松

　　云南多老松林，亘百里，林中多生茯苓。腾越南门外金氏家有松，数百年物也，虬枝古干，覆满庭中。

　　棒松

　　棒松，产于长白山，其质坚劲异常，可作器。

　　小赤松

　　小赤松，一名矮松，产于长白山，叶青枝紫，枝头结子，色赤而香，始终不见下垂，高者八九寸。

　　黄花松

　　松花江两岸多黄花松，松花落于江干，所在皆有。其顺而下者，浮于水面，片片如松，故名江曰松花江。

　　黄蒿松

　　黄蒿松，叶如蒿，生宁古塔石甸之上，他处所无。

　　巴颜沟之松

　　木兰附近之巴颜沟有山，多童，惟兴安岭稍有树。巴颜沟之北多巨松，伐之，从羊肠河流出。热河宫殿之材，皆取给于此。

　　伊奇松

　　伊奇松生吉林北伊奇甸子，质瘦劲，少枝叶，以所生地而名也。

　　俄罗斯松

　　俄罗斯松，一名老枪菜，抽薹如蒿苣，高二尺许，叶层层，其末层叶叶相抱如球，略似安菘。

　　落叶松

　　落叶松之枝干，与赤松无异，针亦青葱如盖，惟霜雪以后，则叶尽脱。其质甚坚，根株历久不朽，沉埋水土中，则更为石，可供磨砺之需，塞外高寒之地多有之。又热河之松，至冬而叶亦落，盖气候冱寒所致也，人呼之曰落叶松。

　　白松

　　白松，亦称白皮松，干高者十余丈，产直隶、陕西、湖北等省，江、浙亦有之。树干光滑，皮色白，叶针形，三针丛生，较黑松、赤松为短，子椭圆而稍扁，大小略同海松子，淡褐色，可食。

　　杜松

　　杜松为常绿乔木，高二三丈，叶细长而尖，略似针。夏日开小花，雌雄异株。实圆而肉质，大如豆，熟则色黑。

　　罗汉松

　　罗汉松为常绿乔木，山地自生，高数丈，叶狭长互生，花单性。实大如豌豆，熟则色红，下部膨大，如罗汉之服袈裟，故名。其材可供建筑及为器具。

　　福建武定城西五里有狮山，峯截如削，壁立千仞。其颠平敞，里许有泉喷出，潴为小池，池旁罗汉松一株，大数十围，霜柯铁干，世所罕见。

　　海松

　　海松产于关东及直隶等处，高数丈，其叶五针丛生，花单性，雌雄同株，有球果长六七寸，子大如巴豆而有三棱。松类中惟此及白松、五须松有子可食。

　　南山松皮

　　由伊吾「即哈密。」至镇西，「即巴里坤。」路渐上渐高，八十里至南山口，遍山积雪，终古不化。车马视辙迹而行，否则陷入雪窖，竟至灭顶。两边多松林，夭者乔者，皆梁栋材也。南山之北口，数十盘折而下，又二十里，至松树塘，则止宿处也。土人出售松皮，有厚至二尺许者，色若脂，脂文作云霞回薄之状。好事者用作联额，人都不识，洵称异观。龙雨携过而叹曰：「此松已阅数千万年，而终不免斧戕，致宼爨下烧去。」为之慨然作歌，歌曰：「人生懒出门，谁向穷边走？伊吾望南山，群峯雪近斗。鸿荒初辟此山开，此雪即随天地有。车辙马蹄遵道行，沟渠涧坎模糊平。偶然陷雪莫能救，古称雪窖非虚名。　颠青松穿云隈，上有太古羲皇苔。东林西麓丈人立，沧桑阅历知几回？秦皇五大夫，汉武三将军，视此罗列如儿孙。撑拄雪窟冻蛟舞，偃蹇银海灵鳖蹲。此行赏松雪，清超乃奇绝。转欲且徘徊，凄风寒似鐡。下山陡峻百折盘，半麓一关封泥丸。回看落日照雪岭，祇见积雪不见山。廿里同松塘，山家聚处成一乡。出售山中物，雪莲花共阿魏香。就中一物目罕觏，霞雕云刻胭脂绣。问之乃是古松皮，或寻或尺任人购。我不知山树拥肿大几亩，但惊血色松皮二尺厚。吁嗟乎！空山无人方自寿，饱经霜雪龙鳞皱。拉杂摧烧伐作薪，如何一旦遭倾覆。却看松皮如绛云，截作门牓新且文，腻如紫玉风雨润，悬之炒壁虬螭奔。昔称才大难为用，万古冰霜一春梦。问天何术避摧残，冥心归卧华阳洞。」

　　雨樵尝出以示舒铁云，铁云乃赋长歌以和之，歌云：「赠君以《禹贡》峄阳孤生之桐，不若玉策天陵偃盖之楼松。报我以广寒殿前八万四千户修月之青枝，不若成都诸葛丞相祠堂溜雨四十围老柏之苍皮。我不能穷走邓林逐日三万里，又不能饱餐伏灵御风五百岁，此树婆娑不可见。山不信鱼之大，海不信木之怪，橐駞矗矗以为马肿背。雨樵先生仰天大笑冠绝缨，曰尔不见年老能成精。今虽难见南山松皮之情状，尚有一曲南山松皮之歌行。我读松皮诗，一读再击节。诗大奇于松之皮，松又古于山之雪。雒常树生肃慎国，昔者盖已有此说。不然叔孙殪长狄，身横九亩其色赤，得寸则寸尺则尺。翳惟古龙鳞，羌有古虎文。豹死留皮无其人，牛则有皮儗不伦。瓜皮李皮，茫茫坠绪，不入世系称曾孙。松花万斛散作瀛洲尘，松钗一股聘天女。此其家不贫，死无枝叶生无根。海水倒卷飞昆仑，红桐十番今尚存。神农不敢制为衣，仓颉不知造作纸，吉祥菩萨开炉炼石不敢取作薪。又何况一天王，三君子，五大夫及百虫将军。我虽不见可无憾，尝读先生歌云云。先生之歌感慨悲，此非皮相所能为。叹息斧斤，斫为松柴，亲近文字，题为松牌。松寿不知其几也，奈何与麟皮作鼓龙皮作扇同此灾。先生曷不去吟御沟杨柳都堂槐，或者曲江杏孤山梅，而独短衣匹马过轮台。田园将芜胡不归？濡染大笔题此抑塞磊落之奇材。其奇也若此，客有歌于南山之北，北山之南者，余焉能属而和之哉？客曰否，余曰诺。皮不存，诗乃作。」
</div>
    <div class="pagination">
<a href="清稗类钞_page403.html">上一页</a><span>...</span><a href="清稗类钞_page399.html">399</a><a href="清稗类钞_page400.html">400</a><a href="清稗类钞_page401.html">401</a><a href="清稗类钞_page402.html">402</a><a href="清稗类钞_page403.html">403</a><span class="current-page">404</span><a href="清稗类钞_page405.html">405</a><a href="清稗类钞_page406.html">406</a><a href="清稗类钞_page407.html">407</a><a href="清稗类钞_page408.html">408</a><a href="清稗类钞_page409.html">409</a><span>...</span><a href="清稗类钞_page405.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
