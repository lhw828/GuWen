<!DOCTYPE html>
<html>
<head>
    <meta charset="UTF-8">
    <title>太平御览 - 第 576 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 576 页/共 737 页</h1>
    <div class="content">《毛诗□车邻□驷[A164]》曰：《驷[A164]》，美襄公也。始命，有田狩之事，园囿之乐焉。（始命，命为诸侯也。秦始附庸也。）游于北园，四马既闲。（闲，习也。）
又《国风□将仲子兮》曰：将仲子兮，无逾我园，无折我树擅。（园，所以树木也。檀，强刃之木。）
又《小雅□鹤鸣》曰：乐彼之园，爰有树檀，其下维。（何乐於彼园之观乎？，落也。上其树檀，下其。）
《周礼□天官》曰：太宰九职，二曰园囿，毓草木。（郑注云：园，蕃也。）
《史记》曰：董仲舒，广川人，以治《春秋》，当孝景时为博士。下帷讲诵三年，不观於舍园。
《汉书□梁孝王传》曰：王有罪，入朝，乘布车，从两骑，入匿长公主园。（张晏曰：布车，丧人乘之也。）
又曰：田召客饮，坐其兄盖侯北向，目坐东向。以为汉相尊，不可以兄私挠。由此滋骄。治宅第田园极膏腴。市买郡县器物，相属於道。
《後汉书》曰：窦宪恃宫掖声势，遂以贱直请夺沁水公主园田。（沁水公主，明帝女。）主逼畏，不敢计。後肃宗驾出，过园，指以问宪，宪阴喝不得对。（阴喝，犹噎塞也。阴，音於禁反。喝，音一介反。或作呜故反。）後发觉，帝大怒，召宪切责曰：“深思前过主田园时，何用愈赵高指鹿为马？（愈犹差也。）久念使人惊怖！昔永平中，常令阴博、邓叠二人更相纠察，（以阴、邓皆外戚，恐其逾多，故使更相纠察也。博，阴兴之子也。）故诸豪戚莫敢犯法者。而诏书切切，犹以舅氏田宅为言。（切切，犹殷勤。）今贵主尚见枉夺，何况小人哉？国家弃宪如孤雏腐鼠！”（鸟子生而啄者曰雏也。）宪大震惧，皇后为毁服深谢，良久乃得解。使以田还主，虽不绳其罪，然亦不授以重任。
《续汉书□百官志》曰：濯龙园，在洛阳西北角。
谢承《後汉书》曰：吴迁胶东侯相，时戴宏父为县丞。宏年十六，从在丞舍。每行园，常闻讽读之音，奇而候之，亦与为友。宏卒成儒宗，知名东夏，为河间相，因自免归家，不复仕。身灌园蔬，以经书教授，年九十八卒。
又曰：中平二年，造万金堂於西园。
《献帝春秋》曰：吕布问太祖：“明公何瘦？”太祖曰：“君何以识孤？”布曰：“昔在洛会浸氏园。”太祖曰：“然，孤忘之矣。所以瘦者，不早相得故也。”
《魏略》曰：颜斐为京兆太守，起菜园，使民投闲灌治之。
《魏志》曰：明帝之幸郭元后也，毛皇后爱宠日衰。景初元年，帝游後园，召才人以上曲宴，极乐。元后曰：“宜延皇后。”帝弗许，乃禁左右，使不得宣后知之，明日见帝，后曰：“昨游宴北园，乐乎？”帝以左右泄之，所杀十馀人。
《魏略》曰：青龙十二年，起土山於芳林园西北陬。使公卿群寮皆负土成山，树松竹杂木善草於其上，捕山禽杂兽置其中。
又曰：马钧居京都，城内有地可为园，患无水以灌之，乃作翻车。令童儿转之，而灌水自覆，更入更出，其巧百倍於常。
《晋书》曰：华□免官後，栖迟家巷。武帝登凌云台，望见□苜蓿园，阡陌甚整，依然感旧。太康初大赦，乃得袭封。
王隐《晋书》曰：王衍，字夷甫，戎叔父也。终於平北将军，送故甚丰。亲故借衍车马、帷帐、器物者，衍因与不复录。资财尽出洛城西先人旧园田上。
又曰：王戎为荆州刺史，坐遣吏修园宅，应免官，诏以赎论。
又曰：孝宗欲於後园修立池苑，江谏以“强贼未灭，宜旌军备，尝存俭约，以率群下”。
又曰：汜腾，字无忌，应孝廉举，除郎中。属天下兵乱，去官，叹曰：“生於乱世，贵而能贫，乃可以免。”散家财五十万，以施宗族。柴门灌园，琴书自适。
《南史》曰：臧荣绪幼孤，躬自灌园，以供祭祀。
《宋书》曰：茹法亮於宅为鱼池钓台、土山楼馆，长廊将一里，竹林花药之美，公家园竹不能及。
又曰：沈道虔居武康北石山下。有人窃园中菜，道虔自外还见之，即自逃隐，待窃者去後乃出。
《齐书》曰：会稽孔家起园，列植桐柳，多构山泉，殆穷真趣。衡阳王钧往游之，曰：“殿下处朱门，游紫闼，讵得与山人交耶？”答曰：“身处朱门，而情游江海；形入紫闼，而意在青云。”大美之。
又曰：豫章王嶷薨後，尝见形於第後园。乘腰舆，指麾处分，呼直兵，直兵无手板，左右授一玉手板与之，谓曰：“橘树一株死，可觅补之。”因出後园。
《梁书》曰：徐勉为书式其子嵩曰：“中年聊於东田间营小园者，非存播艺以要利，正欲穿池种树，少寄情赏尔。又以郊除闲旷，终可为宅，傥获悬车致事，实欲歌哭於斯。”
又曰：刘慧斐隐居东林寺，又於山北构园一所，号曰离垢园。时人仍谓为离垢先生。
《燕书》曰：愍帝时，有异爵，素质绿首，集于端门东园树，栖翔二旬而去。夏，以异爵故，大赦；名东园曰白爵园。
《後魏书》曰：胡太后亲览万机，手笔断决。幸西林园法流堂，命侍臣射，不能者罚之。
又曰：高聪为中尉所弹，遂废于家，断绝人事，惟修营园果。世称高聪梨，以为珍异。
又曰：元欣好营产业，多所树艺。京师名果，皆出其园。
又曰：景穆贾岁，颇亲近左右。营立田园，以收其利。
《北史》曰：齐卢景裕不营世事，居无二业，惟在注解。其叔父职居显要，而景裕止於园舍，精均郊野，谦恭守道，贞素自得。由是世号居士。
《北齐书》曰：河南康舒王孝瑜。文襄於邺东起山池游观，时俗眩之。孝瑜遂於第作水堂龙舟，植幡槊於舟上，数集诸第宴射为乐。武成幸其第，见而悦之，故盛兴後园之玩。於是贵贱慕学攵，处处营造。
《後周书》曰：後周文帝在天游园，以金卮置侯上，令公卿射，中者即以赐之。宇文贵一发而中，帝笑曰：“由基之妙正当耳！”
《唐书》曰：何潘仁，西域胡人也，家富於财。潘仁厚自奉养，引致宾客。炀帝时尝犯法，惧罪，逐亡入司竹园，鸠集亡命，众至数万。及义兵起，求得平阳公主而奉之，以应义师。
《庄子》曰：汉阴丈人为园畦，凿隧而入井，抱瓮而灌，一日浸百畦。子贡教以为桔槔。
《列子》曰：杨朱见梁王曰：“王者治天下如运诸掌。”梁王曰：“先生有一妻一妾不能治，三亩之园不能耘，言治天下，何也？”
《韩子》曰：昔弥子瑕宠於卫君，与游於东园，食桃而甘，以其半啖君，君曰：“爱我哉！”
《淮南子》曰：夫临江之乡，其人汲水以溉其园，江水弗减也。
又曰：山有猛兽，林木为之不斩；园有螫虫，藜蓼为之不采。（言人畏之。）
《说苑》曰：吴王欲伐荆，告左右曰：“敢谏者死！”舍人有少孺子者，欲谏不敢，怀丸操弹於後园，露沾其衣，如是三旦。王曰：“子来何苦，沾衣如此？”对曰：“园中有榆，其上有蝉。蝉高居悲鸣饮露，不知螳螂在其後；螳螂委身曲附欲取蝉，而不知黄崔在其傍；黄雀方延颈欲啄螳螂，而不知弹丸在其下也。此三者，皆务得其前利，不顾其後之有患也。”吴王曰：“善哉。”乃罢兵。
《风俗通》曰：园，援也，从□袁声。四皓园公，亦本园者。
《玄晏春秋》曰：又好桑农种藏之事，且养鸡鹜。园圃之事，勤不舍力焉。
《王子年拾遗记》曰：汉明帝时，常山献巨桃核。此桃霜下结花，隆暑方熟。亦云仙人所食。常使植於霜园，此园皆植寒果也。
又曰：魏明帝起灵禽之园，方国所献异鸟兽，皆畜此园也。
《世说》曰：王子敬入会稽，经吴，闻顾辟强有名园，先不识主人，径往其家。顾方集宾友，酣宴园中。而王游历既毕，指麾好恶，傍若无人。
又曰：简文幸华林园，顾谓左右曰：“会心处不必在远，翳然林水，便自有濠梁间想，觉鸟兽自来亲人。”
又曰：管宁、华歆共园中锄菜。见地片金，管不释锄，与瓦石不异；华拾而掷之。
《向秀别传》曰：向秀常与嵇康偶锻於洛邑，与吕安灌园於山阳，收其馀利，以供酒食之费。
《桂阳先贤赞》曰：苏耽常闻夜有众宾来，耽告母曰：“人招耽去，已种药着後园梅树下，治百病，一叶愈一人。卖此药，过足供养。”
《仇池记》曰：城东有首蓿园，园中有三水碓。
《三秦记》曰：汉武帝名园曰樊川，一名御宿。有大梨如五升，名含消。
又曰：汉武帝果园有大栗，十五枚一升。
《华阳国志》曰：何随家养竹园。人盗其笋，随过行见，恐盗者觉怖走，竹伤其足，挈履徐步归。
《幽明录》曰：武宣程羁偏生未被举，家常使种葱。後连理树生於园圃。
殷仲堪《游园赋》曰：尔乃杖策晨游，以咏以吟。落叶掩蹊，果下成林。
《曹植诗》曰：公子敬爱客，终宴不知疲。清夜游西园，飞盖相追随。
刘讠必之天公笺曰：昔申酉之际，遭汤旱流烟；今子岁，值尧水滔天。火延烧其庐，水突坏其园。
谢玄《与姊书》曰：比二日东行，游步园中，已极有任家湖形模也。姊想瞩此，亦小有所散。
圃
《说文》曰：种菜曰圃。
《毛诗□鸡鸣》曰：东方未明，折柳樊圃，狂夫瞿瞿。
又《七月》曰：九月筑场圃，十月纳禾稼。
《周礼□地官下》曰：场人，掌国之场圃，而树之果珍异之物，以时敛而藏之。（果，枣李之属。，瓜瓠之属。珍异，葡萄、枇杷之属。）
《礼记□射义》曰：孔子射於矍相之圃，观者如堵墙。
《左传□庄公》曰：子颓有宠，国为之师。及惠王即位，取国之圃以为囿。（圃，园也。囿，苑也。）遂奉子颓以代王。
又《僖公下》曰：秦师袭郑，郑使皇武子辞曰：“郑之有原圃，犹秦之有具囿也。”
又《哀公下》曰：卫侯为虎幄於籍圃。（於籍田之圃新造幄幕，以虎兽为饰也。）
《论语》曰：樊迟请学为圃，子曰：“吾不如老圃。”
《庄子》曰：古之人假道於仁，托宿於义，以游逍遥之庐，食於苟简之田，立於不贷之圃。逍遥，无为也；苟简，易养也；不贷，无出也。古谓是采真之游。
《韩子》曰：景公欲移晏子家於豫章之圃，晏子辞。
《孟子》曰：今有场师，舍其梧贾，养其贰棘，则为贱场师也。（场师，治场圃者。梧、贾，皆木名。贰棘，酸枣。言此以喻人舍大养小，故曰贱场师也。）
《淮南子》曰：昆仑山有疏圃之地，满之潢水三周。
《山海经》曰：淮江之山，实惟帝之平圃。
《风俗通》曰：圃，补也，从口甫声。
《拾遗记》曰：昆仑山第二层下有芝田蕙圃，皆数万顷，群仙种耨焉。
曹植《籍田赋》曰：夫凡人之为圃，各植其所好焉。好甘者植乎荠，好苦者植乎荼，好香者植乎兰，好幸者植乎蓼。至於寡人之圃，无不植也。
卷八百二十五　资产部五
蚕
《周礼□天官下□内宰》曰：中春，诏后帅外内命妇，始蚕于北郊，以为祭服。（蚕于北郊，妇人以纯阴为尊，郊必有公桑蚕室焉。）
又《夏官□马质》曰：马质，掌质马。禁原蚕者。（原，再也。天文辰为马，《蚕书》蚕为龙精。月直大火，则浴其种，是蚕与马同气也。物莫能两大，禁再蚕者，为伤马也。）
《礼记□月令□季春》曰：是月也，命有司无伐桑柘，（爱蚕食。有司，谓主山林之官。）乃修蚕器。（蚕器，谓簿、槌、、筐之类。）后妃齐戒，享先蚕而躬桑，以劝蚕事。（季春吉祀，皇后享先蚕。先蚕，天驷。享先蚕而後躬桑，示率先天下也。）
又《孟夏》：是月也，蚕事既登，后妃献茧。乃收茧税，以桑为均，贵贱长幼如一，以给郊庙之服。（后妃献茧，进其成功也。乃收茧税，十而取一。以桑为均者，谓用桑多则茧多，桑少则茧少，贵贱长幼如一，各自以桑为均，不得以人贵贱长幼为差。）
又《檀弓》曰：成人有其兄死而不为衰者，闻子皋将为成宰，遂为衰。成人曰：“蚕则绩而蟹有匡，范则冠而蝉有，兄则死而子皋为之衰。”（蚩兄死者，言其襄之不为兄死，如蟹有匡蝉有，不为蚕之绩范之冠也。范，蜂也。蝉，蜩也。谓蜩啄，长在腹下。）
又《祭义》曰：古者，天子诸侯必有公桑蚕室，近川而为之。筑宫仞有三尺，棘墙而外闭之。及大昕之朝，君皮弁素积，卜三宫之夫人、世妇之吉者，使入蚕室，奉种浴于川，桑于公桑，风戾以食之。（大昕，季春朔日之朝也。诸侯夫人，三宫半王后也。风戾之者，及早凉脆采之，风戾之，使露气燥，乃以食蚕。蚕性恶湿。）岁既单矣，世妇卒蚕奉茧以示于君，遂献茧于夫人。
又《祭统》曰：是故天子亲耕于南郊，以共齐盛；王后蚕于北郊，以共纯（音缁。）服。诸侯耕於东郊，以共齐盛；夫人蚕於北郊，以共冕服。天子、诸侯非莫耕也，王后、夫人非莫蚕也。
《春秋文耀钩》曰：商弦绝，蚕合丝。（弦将绝，蚕含丝以待用也。）
《春秋考异邮》曰：蚕，阳者，大火，恶水，故食不饮。桑者，土之液，木生火，故蚕以三月食叶，类会精合相食。
《尔雅》曰：蛾，罗。（蚕蛾。）鬼，蛹。（音龟。蚕蛹。）蟓，桑茧。（食桑叶作茧，即今蚕也。）雠由、樗茧、（食樗叶。）棘茧。（食棘叶。）栾茧。（食栾叶。）亢，萧茧。（食萧叶者。皆蚕类。）
《史记□天官书》曰：正月上甲，风从东方来，宜蚕。
《续汉书》曰：光武建武二年，野蚕成茧，民收其絮。
又《舆服志》曰：贵人助蚕，玳瑁钗、簪、珥。
《东观汉记》曰：明德马后置织室，蚕於濯龙中，往来观内，以为娱乐。
谢承《後汉书》曰：南阳范充，为吴桂阳太守，教民植桑，之属，养蚕织履，民得利益。
《吴录》曰：南阳郡，一岁蚕八绩。
《後魏书》曰：世宗正始二年，徐州蚕蛾吃人，残者一百一十馀人，死者二十二人。时高肇专政，聚敛不息。
《隋书》曰：江湖之南，一年蚕四五熟。
《唐书》曰：武德中，梁州言野蚕成茧，百姓采而用之。
</div>
    <div class="pagination">
<a href="太平御览_page575.html">上一页</a><span>...</span><a href="太平御览_page571.html">571</a><a href="太平御览_page572.html">572</a><a href="太平御览_page573.html">573</a><a href="太平御览_page574.html">574</a><a href="太平御览_page575.html">575</a><span class="current-page">576</span><a href="太平御览_page577.html">577</a><a href="太平御览_page578.html">578</a><a href="太平御览_page579.html">579</a><a href="太平御览_page580.html">580</a><a href="太平御览_page581.html">581</a><span>...</span><a href="太平御览_page577.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
