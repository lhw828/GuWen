<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 57 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 57 页/共 320 页</h1>
    <div class="content">
　　御定渊鉴函卷六十一
<子部,类书类,御定渊鉴类函>
　　钦定四库全书
　　御定渊鉴函卷六十二
　　设官部二【三公总载】
　　三公总载一
　　原杜氏通典曰记曰虞夏商周有师保有疑丞设四辅及三公【尚书大传云古者天子必有四邻前曰疑后曰丞左曰辅右曰弼天子有问无以对责之疑有志而不志责之丞可正而不正责之辅可扬而不责之弼其爵视卿其禄视大国之君　汉官仪曰仓颉作书自环者谓之辅背私者谓之公】不必僃唯其人语使能也【语言也得能则用之无则已不必备其官小人处其位不如且阙】故天子无爵三公无官参职天子何官之称天文三台以三公法焉【三台星名台一作能】伊尹曰三公调阴阳九卿通寒暑大夫知人事列士去其私周成王作周官曰立太师太傅太保兹惟三公论道经邦燮理隂阳【师天子所师法傅傅相天子保保安天子于徳义者此惟三公之任佐主论道以经纬国事和理阴阳】少师少傅少保曰三孤【此三官名曰三孤孤特也言卑于公尊于卿特置此三人】贰公化寅亮天地弼予一人【副贰三公大道化敬信天地之教以辅我一人之治】则三太周之三公也故不以一职为官名【公八命也】
　　【九命则分陜为二伯】又以三少为孤卿与六卿为九焉【六卿冡宰司徒宗伯司马司宼司空也　周礼正义曰按婚义云三公九卿者六卿并三孤而言九其三公又下兼六卿故传云司徒公司马公司空公各兼二卿　按顾命云太保领冢宰毕公领司马毛公领司空别有芮伯为司徒彤伯为宗伯卫侯为司寇则周时三公各兼一卿之职与古异矣　又周礼王畿有六卿每一卿则公一人盖一公领二卿也】舜之于尧伊尹于汤周公召公于周是其任也故周礼建外朝之法左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后【树棘以为位者取其赤心而外刺象以赤心外刺也槐懐也言懐来人于此欲与之谋也羣吏谓府史也州长乡遂之官】三公一命衮若有加则赐也不过九命【三公八命矣复加一命则服衮龙与王者之服同多于此则赐也非命服也虞夏之制天子有日月星辰　周礼曰诸公之服自衮冕而下如王之制】春秋九命作伯尊公曰宰言其于海内无不宰统焉或说司马主天司徒主人司空主土是为三公　汉初惟有太傅太尉后加置太师太保大司徒大司空【哀帝时议以汉旧无司徒故定三公之号曰大司马大司徒大司空　史记曰公孙宏以春秋白衣为天子三公汉初因秦置丞相而宏为之则丞相为三公矣】王莽居摄置四辅官【初王莽为左辅甄丰为右弼甄邯为右丞后又制以太师太傅国师国傅为四辅位上公大司马大司徒大司空为三公】后汉惟有太傅一人谓之上公及有太尉司徒司空【光武初诏司徒司空二府去大无称爵】而无师保【董卓盗为太师非汉本制】太尉公主天【部太常卫尉光禄勲】司徒公主人【部太仆鸿胪廷尉】司空主地【部宗正少府司农】而分部九卿【汉制三公号称万石其俸月各三百五十斛风俗通云三公一嵗共食万石也】盖多以九卿为之若天地灾变则皆策免自太尉徐防始焉【后汉本制日食星流及大雨雹等灾变者唯免太尉自徐防为太尉凡天地灾变三公皆免至魏黄初二年始罢此制】汉制三公不与盗贼若领兵入见皆交防叉颈而前【使虎贲执刄扶之也魏武为司空破张绣入觐天子亦行此制汗流霑背自此不复朝觐也】朝臣见三公皆拜天子御座即起在舆为下凡拜公天子临轩六百石以上悉防直事卿赞拜御史授印绶公三让然后受至安帝时三府任薄选举诛赏一由尚书其灾变咎则责免公台灵帝临朝遣使者就长安拜张温为太尉三公在外自温始也至献帝建安十三年乃罢三公官　魏初复置与后汉同【有太傅太尉司徒司空】然皆无事不与朝政初封司空崔林为安阳亭侯三公封列侯自林始也【林字徳儒裵松之曰汉封丞相已为荀恱所讥魏封三公其失同也】黄初二年又分三公户邑封子弟各一人为列侯末年増置太保　晋武帝即位之初以安平王孚为太宰郑冲为太傅王祥为太保义阳王子初为太尉何曽为司徒荀顗为司空石苞为大司马陈骞为大将军凡八公同时并置唯无丞相焉诗所谓八公同辰攀云附翼者也遂以太傅太保为上公论道经燮理阴阳无其人则阙盖居者甚寡【诸公品第一食俸日五斛太康二年又给绢春百匹秋二百匹绵二百斤元康元年给菜田十顷田驺十人立夏以后不及田者食俸一年又给虎贲二十人持班劒给朝车驾驷安车黒耳驾三各一乘】其太尉司徒司空自汉历魏皆为三公及晋迄于江左相乘不改【上公三公之制不改】前代三公策拜皆设小防所以崇宰辅之制也自魏末废而不行至晋拜石鉴【字林伯】为左光禄大夫开府领司徒始有诏令防遂以为常【十六国姚僭号受经于博士淳于岐岐病亲省疾拜于牀下自是公侯见师傅皆拜】　宋皆有八公之官而不言为八公也　齐时三公惟有太傅　梁有丞相太宰太傅太保大司马大将军太尉司徒司空开国仪同三司等官诸公及从公开府者亦置官属　陈以丞相太宰太傅太保大司马大将军并为赠官三公之制开黄阁防事置鸱尾　后魏以太师太傅太保谓之三师上公也大司马大将军谓之二大太尉司徒司空谓之三公　北齐皆有三师二大三公之官并置府其府三门当中门黄阁设内屏三师二大置佐史则同太尉府　后周置六卿之外又改三师官谓之三公并置三孤以贰之【少师少傅少保】而以司徒为地官大司马为夏官司空为冬官如姬周之制无复太尉三师之号宣帝又置四辅官【以大冢宰越王盛为大前疑蜀国公尉迟迥为大右弼申国公李穆为大左辅隋国公杨坚为大后丞】　隋置三师不主事不置府寮但与天子坐而论道置太尉司徒司空以为三公参议国之大事依北齐置府寮无其人则阙祭祀则太尉亚献司徒奉俎司空行埽除其位多旷摄行事寻省府寮佐置公则坐于尚书都省朝之众务总归于台阁矣炀帝即位废三司官　唐复置三师以师范一人仪刑四海置三公以经邦论道燮理阴阳【祭祀则与隋制同】并无其人则阙天寳以前凡三师官虽有其位而无其人増五代时多以畀藩镇及赠官【罗绍威太师韩建司徒马希范张全义安元信并太师冯行袭太傅】　宋承唐制以太师太傅太保为三师太尉司徒司空为三公为宰相亲王使相加官其特拜者不预政事赴上于尚书省【凡除授则自司徒迁太保自太傅迁太尉检校亦如之】太尉旧在三师下由唐以来至宋朝加重加以太尉居太傅之上若宰臣官至仆射致仕者以在位久近或已任司空司徒则拜太尉太傅等官若太师则为异数自赵普以开国元勲文彦博以累朝耆徳方特拜焉虽太傅王旦司徒吕夷简各任宰相二十年止以太尉致仕政和二年九月诏以太师太傅太保古三公之官今为三师古无此称合依三代为三公为真相之任司徒司空周六卿之官太尉秦主兵之任皆非三公并宜罢之仍考周制立三孤少师少傅少保亦称三少为次相之任辽北面裕悦府有大裕悦无职掌班百僚之上非有
　　大军功者不授辽国最尊之官犹南面之有三公也太祖以约尼氏裕悦受禅终辽之世以裕悦得重名者三人耶律赫噜乌哲仁先谓之三裕悦南面置三师府太师太傅太保少师少傅少保又有三公府太尉司徒司空此皆南面朝官之长公师府有掌印官一人　金三师太师太傅太保各一员皆正一品师范一人仪刑四海三公太尉司徒司空各一员皆正一品论道经邦燮理阴阳　元三公太师太傅太保各一员正一品银印以道燮阴阳经理邦国特示尊崇太祖十二年以国王置太师一员太宗即位建三公其拜罢嵗月皆不可考世祖之世其职常缺而仅置太保一员至成宗武宗而后三公并建无虚位矣又有所谓大司徒大司空太尉之属或置或不置其置者或开府或不开府而东宫尝置三师三少盖亦不恒有也马祖常上言司徒司空皆古三公之流人臣名爵无如此极比者圣上践阼之初沙汰冗滥尤愼此官近嵗屡有闲杂人等如沈宗摄汪元昌辈亦受司空司徒窃恐天下后世传为口实非便仁宗延祐五年监察御史言比年名爵滥冒太尉司徒国公接迹于朝昔奉诏裁罢中外莫不忻恱近闻礼部奉旨铸太尉司徒司空等印二十有九此辈无功于国载在史册贻笑将来请自今阀阅贵重勲业昭著存留一二余并革去制曰可　明国初设三公府正一品府罢而李善长徐达以丞相兼太师太傅常遇春以上公赠太保三孤无兼领者太祖髙皇帝下江左因胜国之旧为五等爵以赠勲臣及文武之死绥者其后有王公侯伯之典而罢子男至公孤絶不以为赠太宗文皇帝罢公孤官仁宗洪熙中复设太师太傅太保曰三公少师少傅少保曰三孤侍上左右偹顾问咨几务无定员无专授为勲戚文武大臣兼官加官赠官文官惟赠得三公时置公孤官以居英国公张辅尚书蹇义等于是加赠姚广孝胡广得少师马京少傅墨鳞得少保文臣之赠三孤自广孝等始宣宗宣徳中宠夏原吉其卒也欲爵之而不果故特崇以太师而蹇义因之文臣之赠三公自原吉始嗣黔公沐斌之薨欲王之则无功欲毋赠则不容已故特优以太师勲臣之赠三公自黔公斌始周太保尚文之卒岳都督懋之战殁宜伯而靳之一崇以太傅一崇以少师武弁之赠公孤自尚文懋始少詹邹济赞善王汝玉为仁庙旧宫臣故即位而赠太子少保宾客文臣之得赠东宫大僚自济汝玉始王一宁侍郎也以阁臣而得太子太师三品之躐得三太自一宁始
　　三公总载二
　　原韦昭辨释云公贡也才徳兼于人人咸贡荐于王而用之也辨云公犹取正直无私也故曰公字从八厶【八音背厶古之私字背私则为公者也】　礼记曰孟春之月天子率三公九卿诸侯大夫躬耕帝借【郑元曰帝上帝借天子借田千畆以供上帝之粢盛】天子三推公五推卿诸侯九推【推耒发土】三公九卿皆御【御进也】公羊传云三公者何天子之相也　春秋孔演圗曰诸侯为外蕃三公为中辅　春秋元命苞曰魁下六星两两而比曰三台主闿徳宣符徳立题【宋均曰皆升文昌三台也立题题自帝之徳行主其职矣】能之为言耐也天官器人各以其材因而任之则分职治其象以见符【能今之台字也耐今之能字也】　春秋汉含孳曰三公象五岳九卿法河海　孝经援神契曰五岳视三公四渎视诸侯　韩诗外传曰三公者何曰司空司徒司马司马主天司空主地司徒主人故阴阳不调星辰失度责之司马山陵崩絶川谷不流责之司空五谷不殖草木不茂责之司徒　许愼五经异义曰今尚书夏侯欧阳说天子三公一曰司徒二曰司马三曰司空九卿二十七大夫八十一元士凡百二十在天为山川古周礼说天子立三公曰太师太傅太保无官属与王同职故曰坐而论道谓之三公又立三少以为之副曰少师少傅少保是为三孤冢宰司徒宗伯司马司宼司空是为六卿之属大夫士庻人在官者凡万二千石周公太公无为司徒司空文知师保傅三公官名也五帝三王不同物此周之制也　又曰王者已有州伯所以复设二伯何欲使绌职也三嵗一闰天道小备故二伯绌职也何以为二伯乎曰以三公在外称伯东西分为二所以称伯何欲抑之也三公臣之最尊者也又以王命行天下为其威故抑之明有所屈伯也　皇甫谧帝王世纪曰三公者知通乎天道应变无穷辨于万物之情者也其言足以调阴阳四时而节风雨如是举以为三公之事　应劭汉官仪曰今太尉司徒下书州郡事文皆称公　汉礼仪曰天子称尊号曰皇帝者曰制称制言曰诏称民有言有词曰陛下今皆施行诗云肃肃王命仲山甫将之邦国若否仲山甫明之诏令之义三公三人以承君盖由鼎有足故易曰鼎象也　徐广衣服仪制云三公安车驾三特进驾二　又曰太康七年诏依旧三公既拜为之小防　増六典曰三师训导之官也盖天子所法师大抵无所统职然非道徳崇重则不居其位无其人则阙之　陶氏职官要録曰三台拟三公黄帝以风后配上台天老配中台五圣配下台原河圗禄运法曰舜以太尉受号为天子五年二月
　　东廵狩至于中州与三公诸侯临观黄龙五采负圗出置舜前也　环济要略云三公者谓太师太傅太保也师王所尊也助王事保安也保王身也凡此皆内与王论道中参六官之事殷时有阿衡伊摰佐之太甲改为保衡皆三公官也有三少少师少傅少保是为三孤副助三公者也孤者不掌官桀然孤特　应劭汉官仪云武王克殷作周官立太师太傅太保为三公【旧说以司马司徒司空为三公周以司马司徒司空司宼冢宰宗伯为六卿遂以师傅保为三公】太师在太傅上太保次太傅无不总统秦汉之际并无其官至髙后唯置太傅汉末以大司马大司徒大司空为三公立师傅保之官位在三公上崇号为上公东汉以后皆以太尉司徒司空为三公【太尉与大司马恒不两置歴代或以太尉或以大司马为三公】师傅保常曰上公后魏书官氏志云后魏尊师傅保为三师五代史百官志云北齐因后魏亦曰三师后周依周礼又以师傅保为三公隋初又为三师焬帝废之自汉魏以来皆开府置寮属至隋省寮属　汉书曰邹阳上书曰于陵仲子辞三公为人灌园　又曰丞相孔光初为御史大夫时董贤父恭为御史事光及贤为大司马与光并为三公上故令贤私过光光雅恭谨知上欲尊宠贤及闻贤当来也光警戒衣冠出门待望见贤车却入贤至中门光入閤既下车乃出拜谒送迎甚谨不敢以宾客钧敌之礼贤归上闻之喜立拜光两兄子为谏大夫常侍　増汉书曰王尊劾奏丞相匡衡御史大夫张谭位三公典五常九徳以总方略壹统广教化羙风俗为职知石显等专擅权势不时白奏无大臣辅政之义　又曰成帝时何武为九卿建言古者民朴事约国之辅佐必得贤圣然犹则天三光备三公官各有分职宜建三公官定卿大夫之任分职授政以考功效又曰萧望之奏三公非其人则三光为之不明今首
　　嵗日月少光咎在臣等　原又曰新都侯王莽为大司马秉政权彭宣上书言三公鼎足承君一足不任则覆乱羙实臣资性浅薄年齿老眊数伏疾病昏乱遗忘愿上大司空长平侯印绶乞骸骨归郷里竢填沟壑　谢承后汉书曰郑宏为淮阴太守行春两白鹿随车夹毂而行宏怪问主簿黄国鹿为吉凶拜贺曰闻三公车轓画作鹿明府当为宰相后宏果为太尉　又曰灵帝欲以羊续为太尉时拜三公者皆输东园礼钱千万令中使督之名为左驺其所之徃辄迎致礼敬厚加赠赂续乃坐使人于单席举緼袍以示之曰所资惟斯而已故不登三公位而徴为太常卿　又曰胡广在台辅三十余年经事六帝礼任甚优每逊位辞疾及免退田里未尝满嵗辄复升进凡一履司徒三登太尉及为太傅其辟命皆天下名士与故吏陈蕃李咸并为三司蕃等每朝防辄称疾避广时人荣之　又曰黄宪同郡陈蕃为三公临朝而叹曰叔度若在不敢先佩印绶矣　又曰陈谦字伯谦为御史中丞同郡宣丰时为卫尉司徒位缺尚书欲案以补之咨问于谦谦正坐不荅丰亦因士大夫谓谦曰位不可妄假人三司位重上和阴阳下训五品岂可得处宣丰何人而欲居稷卨之官传语者媿而退　増又曰元始中赐马宫策曰入称四辅出偹三公四辅之职为国维纲三公之任鼎足承君不有鲜明固守无以居位　又曰旧制州牧奏二千石长吏不任位者事皆先下三公光武时用明察不复委任三府而权归刺举之吏朱浮上疏曰即位以来不用旧典信举刺之官黜鼎辅之任　原司马彪续汉书曰杨彪字文光博览众书有恭孝称至司徒太尉见汉祚将终自以累世三公耻复为魏臣乃称脚挛不复行魏文即位赐杖几延请之又使着鹿皮冠拜光禄大夫秩中二千石朝见位次三公　后汉书曰虞诩荐厐参有宰相器能顺帝时以为太尉録尚书事是时三公之中参名忠直数为左右所防毁以所举用忤帝旨　司马彪九州春秋曰崔烈廷尉卿灵帝时开鸿都门牓卖官爵烈时入钱五百万得为司徒及拜日天子临轩百寮毕防帝顾谓幸者曰恨不小靳可至千万程夫人于应曰崔公冀州名士岂肯买官頼我得是反不知姝邪【注曰姝羙也言反不知斯事之羙也或作株根本也】烈问其子钧曰吾居三公于议者何如钧曰大人少有英称歴位卿守论者不谓当为三公而今登其位天下失望烈曰何为然也钧曰论者嫌其铜臭耳烈怒举杖击之钧走烈骂曰死卒父挝而走孝乎钧曰舜之事父小杖则受大杖则走非不孝也烈慙而止　増仲长统昌言法诫篇云光武矫枉过直政不任下虽置三公事归台阁自此以来三公之职贠而已政有不理犹加谴责策免又中世之选三公也务于清慤谨慎循常习故者是妇女之检行乡曲之常人耳恶足以居斯位耶执既如彼选又于此而欲望三公勲立于国家绩加于生民不亦逺乎　原魏志曰髙柔字文惠为廷尉魏初三公无事又希与朝政柔上疏曰天地以四时成功元首以辅弼兴治成汤仗阿衡之佐文武凭旦望之力逮至汉初萧曹之俦并以元勲代作心膂此皆明王圣主任臣于上贤相良辅股肱于下也今公辅之臣各偃息养髙鲜有进纳诚非朝廷崇用大臣之义大臣献可替否之谓古者刑政有疑辄议于槐棘之下自今之后朝有疑议及刑狱大事宜数以咨访三公三公朝朔望之日又有特延入讲论得失博尽事情庶有裨起天听宏益大化帝嘉纳焉　又曰文帝即王位钟繇复为大理及践阼迁太尉转封平阳乡侯时司徒华歆司空王朗并先世名臣文帝罢朝谓左右曰此三公者乃一代之伟人也后世殆难继矣　増又曰崔琰从弟林少无名望虽姻族犹多轻之而琰常曰此所谓大器晩成者也终必逺至涿郡孙礼卢毓始入军府琰又名之曰孙疏亮亢烈刚简能断卢清警明理百錬不消皆公才后林礼毓咸至鼎辅　原蜀志蒋琬字公琰夜梦有一牛头在门左流血滂沱意甚恶之呼问占梦赵直直曰夫见血者事分明也牛角及鼻公字之象君位必当至公大吉之徴也　晋书曰庾弟纯字谋甫门宗最知名博学有才义为世儒宗早有公望　晋八王故事曰太康七年正旦日蚀诏公卿大臣各上封事其咎安在汝南王亮与司徒舒司空瓘上言三司之任天地人也乾道不普故水旱为灾人伦失序故凶奸不禁乃者荆州之域妖灾仍兴任城国都水流变赤延三朝之始日有蚀之孟阳节过坚冰未消臣等琐才叨优髙位可谓小人而乘君子之器宜就显戮以荅天意谨免冠徒跣上所假章绶诏曰夫隂阳失序朕干天道政刑失中之所致也其使冠履勿复道　吴钧齐春秋曰栁世隆字彦绪太尉元景弟子也器望清华音吐雅润宋孝武闻而竒之后为虎威将军上庸太守孝武谓元景曰卿昔以此职遂至公辅今复以加世隆令卿门三台不絶也　増唐张延赏奏故事册拜三公中书令读册侍中奉礼如阙即以宰相摄之　宋王旦沈黙好学父祐深器之曰此儿异日必为三公辅臣因手植三槐于庭以为识已而果然　宋眞宗天禧元年司徒平章事王旦彭王元俨同日除制加太保三公竝除防员
　　三公总载三
　　原三足　六符【环济要略曰三公者象鼎三足共承其上也　汉书曰六符孟康注曰泰阶三台也始三星凡六星也六符星之符验也应劭云黄帝六符经泰阶天之三阶】　黄阁　緑綟【沈约宋书云三公黄阁前史无其义臣按礼记云士与天子同公侯大夫即异郑注云三公之与天子礼数相亚故黄其阁以示谦不敢斥天子宜是汉末制也　晋官品令曰三公緑綟绶也綟音戾】　四辅三公【书曰诞保文武受民乱为四辅注云大保文武所受之民治之为我四维之辅　设四辅及三】
　　【公】　赠刀　悬乐【晋书吕防有佩刀工相之当为三公防以赠别驾王祥曰茍非其人刀必为害以子有台辅之量故相赠后祥果为太傅　晋志成帝临轩遣使拜太傅太尉司空仪注太乐宿悬于殿庭下有司奏非祭祀宴享则无设乐之制太常蔡谟言凡敬其事则礼礼则有乐】　官正徳成【礼记君子曰徳成而教尊教尊而官正官正而国治　见上】　法三光　象五岳【韩非子曰背私曰公三公象鼎足也数三者法三光　下见三公二】　理阴阳　节风雨【傅子曰三公者佐天子理阴阳　刘向说苑曰三公正天下调阴阳节风雨】　王祥不拜何曽尽礼【晋书王祥荀顗往谒晋王祥曰三公与王相去一阶班列大同安有天子三公辄拜】
　　【者损魏朝之望亏晋王之徳及至顗遂拜而祥独长揖而已　曽字颖考与髙柔郑冲同为三公谒晋王曽拜尽礼二人长揖而已】　増经邦　平国【周书兹惟三公论道经邦燮理阴阳官不必惟其人　唐百官志三公佐天子平邦国理阴阳无所不统】　具瞻　参听【诗小雅维石岩岩赫赫师尹民具尔瞻晋荀勗曰三公具瞻所归不可用非其人　礼王制曰大司防以狱之成告于王王命三公参听之三公以狱之成告于王王三宥然后制刑】　备员　奉职【东汉光武虽置三公事归台阁三公之职备员而已　章帝永平六年王雒山出寳鼎诏曰易曰鼎象三公岂公卿奉职得理耶其赐三公帛】　饰诈　纠非【汉汲黯曰公孙位三公俸禄甚多然为布被此诈也上问谢曰有之夫以三公为布被诚饰诈以钓名　东汉章帝诏春秋之义以贵理贱自今三公并宜明纠非法宣振国威】大儒　元老【荀子儒效篇大儒者天子三公也又君道篇上贤使之为三公　王隐晋书王】
　　【祥拜太保制曰耆艾元老髙行清粹朕所毘倚以崇道化】　落水　平世【南史宋司徒褚渊因送湖州刺史王僧防阁道坏坠水仆射王俭惊跳下车谢超宗恃才使气多凌忽抚掌大笑曰落水三公堕车仆射渊出水霑湿狼藉超宗先在僧防舫中大声曰有天道焉有地道焉天所不容地所不受投畀河伯河伯不受渊大怒曰寒士不逊超宗曰我不卖袁刘得富贵焉能免寒士　蔡廓字子度宋武帝以其正直补御史中丞多所纠正帝尝云蔡廓可为平世三公】　梦松　植槐【吴嗣主传注丁固梦松生腹上谓人曰松字十八公也后十八嵗吾其为公乎卒如梦焉　下详总载二】　责吏事　举謡言【汉光武方以吏事责三公故功臣不用注云太尉掌四方兵事司徒公掌人民孝悌谦让事司空公掌水土营城邑浚沟洫修坟坊事此所谓吏事责三公也　东汉蔡邕上疏五年制书令三公举謡言是时奉公者欣然得志又汉官仪三公听察长吏臧否人所疾苦条奏之是为举謡言也】　衮衣绣裳金章紫绶【诗豳风我觏之子衮衣绣裳注云王迎周公当以上公之服徃见之　齐职仪三师】
　　【品第一金章紫绶进贤三梁冠绛朝服又春官宗伯以玉作六瑞以等邦国王执镇圭公执桓圭侯执信圭伯执躬圭子执谷璧男执蒲璧按圭制下方上圎取象天地内有孔谓之好好有玉谓之肉肉倍好为璧好倍肉为环】　王者下舆　中书读策【东汉安帝朝陈忠上疏曰三公称曰冡宰王者改容而礼在舆为下御坐为起入则参对而议政事出则监察而量是非　下详总载】　道问喘牛门施行马【汉丙吉出逄羣鬬者死伤横道吉过之不问前逄人逐牛牛喘吐舌使问逐牛行】
　　【几里矣掾吏谓前后失问吉曰民鬬伤京兆尹职管禁捕宰相不亲小事非当于道路问也方春牛喘此时气节恐有所伤三公典调阴阳职当忧是以问之掾吏乃服以吉为知大体　汉魏三公门施行马注云礼掌舍设梐枑杜子春云梐枑行马也所以断人出入枑者交互其木以为遮防也魏以杨彪为光禄大夫又令门施行马以优崇之】　杨震四世　赵熹三叶【汉农杨寳生震震生秉秉生赐赐生彪四世为三公又袁宏至绍四世五公　东观汉记诏曰行太尉事赵熹三叶在位为国元老其以熹为太傅熹时年八十继母在堂口不言老】　秩称万石　府有三门【百官表汉制三公号称万石又六典注梁制十八班班尊者为贵上公班第十八秩万石　隋百官志三公府三门当中开黄阁设内屏职官分纪陈旧制三公黄阁防事置鸱尾后主时萧摩诃以功授侍中骠大将军特诏摩诃开阁门施行马防事寝堂并置鸱尾】　父子同居　兄弟并登【晋司马望安平王孚之长子咸熙中位司徒入晋封义阳王迁太傅兼大司马时孚已为太宰父子同居上公位百代以来未之有也　三十国春秋卞粹以清辩闿于时兄弟六人并登三公世称六龙】　钟繇膝疾　陶侃手文【魏志太傅钟繇有膝疾拜起不便每朝见使载车舆虎贲舁上殿就坐是后三公有疾遂为故事　异苑晋陶侃左手有文直达中指至横文上节便絶占者以为此文若通位无极侃以鍼挑令彻血流弹壁上仍作公字以纸裛之公字愈明】　闻车马声　备金石乐【晋魏舒未达时诣野王止宿主人妻夜产俄而闻车马之声相问寝者谁曰魏公舒自知当为公矣其后果为司徒　下详上悬乐】
　　三公总载四
　　原黒头【晋书诸葛恢为临沂令名亚王导庾亮谓曰明府当作黒头三公指司空冠曰后着此冠也】折臂【晋书人相羊祜先人墓当有受命者祜掘断地势相者曰犹当出折臂三公俄而祜坠马折臂】
　　【位至三公】　神化丹青【盐鐡论天设三光以昭明天子立三公以明理故公卿者四海之表仪神化之丹青也】　父子上公【晋书司马孚为太宰其长子为司徒父子居上公自中代未之有也】司分鼎足　位列台阶　増雀环【续齐谐记农杨寳者尝见一黄雀】
　　【坠树下为蝼蚁所困宝愍之食以黄花百余日毛羽成放之后寳读书有黄衣童子向寳再拜曰我王母侍臣为鸱鸮所搏頼君拯救今当使南海不得复住以白环四枚与寳曰令公子孙洁白登三公辞去遂絶寳生震震生秉秉生赐赐生彪四世为三公】　改容而礼【汉书贾传昔者成王幼在襁褓之中召公为太保周公为太傅太公为太师保者保其身体傅者之徳义师者道之教训此三公之职也又云三公之贵皆天子之所改容而礼貎之者也】　议国大事【隋百官志三公参议国之大事置府寮】食不兼味【分纪长孙道生拜司空加侍中性忠厚廉谨身为三司而衣不华饰食不兼味一熊皮障泥十年不易时人比之晏婴】　脱粟饭【荀恱汉纪荀爽为三公食不过一肉脱粟饭】位貌隆重【文彦博凝简荘重有大臣体位将相者五十余年徧歴公孤两以太师致仕虽位貌隆重而平居接物谦抑尊徳乐义如恐不及邵雍程颢程颐以道学名于世而彦博与之游元丰中与富弼等十一人为洛社耆英防】　物典策【东坡上文潞公书云太尉执事承以元功正位兵府物典册首冠三公】　庙坐见庶僚【事略文彦博传元丰三年除太尉判河南彦博至河南未交印先就第庙坐以见监司既交府事见监司府官如常式或以问彦博彦博曰吾未视府事三公见庶僚也既交印河南尹见监司矣六年请老拜太师致仕】　我不独拜公【世说王丞相既拜司徒乃叹曰王乔若过江我不独拜公】　非勋徳者不居【隋百官志后齐置官太师太傅太保是为三师古之三公非勋徳崇者不居】　见者不知为三公【晋王戎传虽位总鼎司而委事寮宷间乘小马从便门而出游见者不知其为三公也】
　　三公总载五
　　増表梁沈约为栁世隆让封公表曰臣闻悬旌玉塞贰师尚黜其功代鼓炎州伏波犹惧其赏徒以兼委之施或难固辞抽心之情必无双夺是故俛容青阁愿还慈于裂壤歩丹墀希宠于开赋昔窜命穷雉难廹势孤枕版未难负户非切及顾温清之馆惧结尊慈之懐累叶喁喁举门惴惴臣事逼君亲理非外奨实頼朝谟谨肃宰略遐震奔鲸外勦臣何力焉幸得扶老擕幼重出幽堵还轴归再践乡路岂可资国眚以邀其功因众功而飨其报遂使甘霜受电之心有同于饰请皎日大河之志匪殊于貌谒　任昉为齐明帝让宣城郡公第一表曰臣本庸才智力浅短太祖髙皇帝笃犹子之爱降家人之世祖武皇帝情等布衣寄深同气武皇大渐实奉话言虽自见之明庸近所蔽愚夫一至偏识量已实不忍自固于缀衣之辰拒违于玉几之侧遂荷顾托导末命虽嗣君弃常获罪宣徳王室不造职臣之由何者亲则东牟任惟博陆徒懐子孟社稷之对何救昌邑争臣之讥四海之议于何逃责且陵土未干训誓在耳家国之事一至于斯非臣之尤谁任其咎将何以肃拜髙寝防奉武园悼心失图泣血待旦宁容复徼荣于家耻晏安于国危骠上将之元勋神州仪刑之列岳尚书古称司防中书实管王言且虚饰宠章委成御侮臣知不惬物谁谓宜但命轻鸿毛责重山岳存殁同归毁誉一贯辞一官不减身累増一职已黩朝经便当自同体国不为饰让至于功均一匡赏同千室光宅近甸奄有全陨越为期不敢闻命亦愿曲留降鉴即垂听许钜平之诚弥固永昌之丹慊获申乃知君臣之道绰有余裕茍曰易昭敢守难夺故可庶心议酌已亲物者矣不胜荷惧屏营之至
　　増制唐封郭元振为代国公制曰门下大臣立事夷险不易良相升朝安危所系兵部尚书同中书门下三品郭元振伟才生代宏量匡时经纶文武今之王佐出入将相古之人杰夙侍帷幄畴咨庙堂思致尧舜以期管乐朕往在储闱洎登宝位每观其闻义感激愿别忠邪立诚慷慨密陈宏益尔其至矣朕实嘉之顷者枭獍兴谋干戈作衅太上皇命朕讨除元振又驰奉宸极始则赉予为弼终则宁朕问安可谓格于皇天贯于白日元恶既翦品物维新昌言是图朕岂忘旧宜开井邑永誓山河可封代国公食实封四百户
　　増铭唐张说梁国公姚崇神道碑铭曰源深自虞派别从吴避地鲁陜居家洛都神明逺契岳渎冥符翊圣斯偶生贤不孤仁将勇济孝与忠俱学刃攒植文锋迅驱才安卑位即骋长途惟实惟有若虚若无再三军国一二訏谟戎柄尤重王纶最枢兼司任切久政荣殊黼藻弥焕丹青靡渝以寛容物以鉴分区外或形放中恒礼拘箴虽诫口诤亦忘躯但覩浑璞谁详瑾瑜伊咎尺寸管乐锱铢名遂身正言诚愿孚方辞汉禄更辱齐租既积而散穷欢尽娱川归东极日去西晡上恻旒扆旁悲路衢蓝田羙玉荔浦明珠载广休庆爰典谟丰碑乃立盛业其铺帝念频轸仙毫特纡镌金刻石凤篆龙圗七曜光动三泉泽濡铨能钦事理郁词敷求旧铭实慙殚恧芜缅思云雾尚想江湖有道之徳其何以逾延陵之墓空此呜呼存殁终始遐哉邈乎　元载冀国公赠太尉裵冕碑铭曰元精降灵建乎人极邈矣冀公顺帝之式鸿造覆育大钧埏埴业济功成保和居直帝念髦硕二登辅翼为时养贤以及万国昔在上帝降命元老以仗恺元以明至道唐厯中否亦命我公顺人载天戡黎伐共徳谢星陨仁沈海竭大厦梁崩崇山玉折领袖前古纲纬来辙憧憧丰碑耿耿鸿烈永传亿祀遗芳不灭








　　御定渊鉴函卷六十二
　　钦定四库全书
　　御定渊鉴函卷六十三
　　设官部三【太师　太傅　太保三少总载】
　　太师一
　　原太师古官殷纣时箕子为之　武王克殷作周官立太师以太公为之成王时周公并为太师周公薨毕公代之【贾谊曰天子不喻于前圣之徳不知君民之道不见礼义之正诗书无宗学业不法太师之责也古者齐太公为之】　秦及汉初并无至平帝元始元年初置以孔光为太傅迁太师又以马宫为太师金印紫绶位在太傅上太保次太傅【孔光为太师王莽为太傅光尝称疾不敢与莽并太后诏令太师无朝赐灵夀杖黄门令为太师省中坐置几太师入省中坐用杖赐食十七物十七物者公具十七种物也灵夀木名也】汉东京又废献帝初董卓为太师卓诛又废　魏世不置　晋初置三上公以景帝讳师故置太宰以代太师之名【晋书曰惠帝太安元年以齐王冏为太师当时撰述者之误也】秩増三司【蜀李雄僭号时范长生自西山乘素舆诣成都雄拜长生为天地太师封西山矦】　后魏北齐后周隋唐皆有之【天寳以前唯以其官赠仲尼及长孙祯武彠窦毅韦元贞张说裵光庭而已】
　　増五代以畀藩镇及赠官【见三公总序】　宋自祖宗时太师未尝并除绍圣初始有文彦博吴荣王颢宣和中蔡京童贯郑绅靖康初燕王俣越王偲绍兴初秦桧张俊绍熙末史浩嗣秀王伯圭建隆至绍熙宰臣生拜太师者五赵普文彦博蔡京秦桧史浩惟蔡秦二人以相臣特拜其他皆还政加恩云亲王生拜太师者五人楚王元佐燕王元俨吴王颢燕王俣赵王偲皆以父兄行而得之绍熙中嗣秀王伯圭以宗室特拜太师盖王于光宗为亲伯父用优礼也　辽金元明俱详总序
　　太师二
　　増逸礼曰太公为太师周公为太傅召公为太保史记曰周文王得吕尚于磻谿以为师谓之太公武王嗣位号师尚父成王即政尊为太师　汉书音义曰师训也应劭汉官仪曰孝平皇帝元始元年太后诏曰太师光今年老有疾俊乂大臣惟国之重书曰无遗老成国之将兴尊师重傅其令太师无朝十日一赐餐赐以灵夀杖黄门令为太师于省中施坐置几太师入省用杖焉续汉书曰赵典笃学博闻宜备国师即太师也　献
　　帝春秋曰董卓自号太师御史中丞以下皆拜皇甫嵩与卓争权后嵩为中丞见卓拜卓曰可以服未嵩曰安知明公乃至于是卓曰鸿鹄固有逺志但燕雀不知耳嵩曰昔与明公俱为鸿鹄但公今日变为凤皇卓笑曰卿卑服何得不拜　晋书载记曰蜀李夀以安车束帛聘龚壮为太师壮固辞特听缟巾素带居师友之位隋书曰髙祖受禅李穆来朝髙祖降坐礼之拜太师赞拜不名赐食成安县三千户于是穆子孙虽在襁褓拜仪同其一门执象笏者百余人贵盛当时无比　唐书顔真卿传徳宗立拜太师正色立朝刚而有礼晩节偃蹇为奸臣所挤毅然之气折而不沮可谓忠矣　唐书裵度拜太师平章事事四朝以全徳始终及殁天下莫不悲其风烈　五代史曰冯道为太师以旧徳自处然当世之士无贤愚皆仰道为元老而喜为之称誉　东都事略曰文彦博召赴阙司马公言若令以正太师平章军国重事亦足以尊老成矣遂诏一月两赴经筵六日一入朝至都堂商量事
　　太师三
　　原尊师　问道【汉诏国之将兴尊师重傅大戴礼帝入太学承师问道】　布衣青盖【张良世家封万户侯为帝王师布衣足矣　后汉书董卓为太师乘青盖车三公御史大夫以下皆拜】　经事　秉国均【尚书曰立太师太傅太保孔安国注云师天子所法也佐王论道以经纬国事有徳乃堪之　诗曰尹氏大师维周之氐秉国之均四方是维天子是毘俾民不迷郑笺云毘辅也言尹氏居太师之官持国政之平维制四方】　毘天子　备国师【上详秉国均注下详太师二】　燮阴阳　经礼乐【上详三公总载　大戴礼曰天子不喻于先圣王之】
　　【徳不知军国畜民之道不见礼乐之正不察应事之理不博古今之典传不闲于威仪之数诗书礼乐无经学业不法凡是其属太师之任也】　训帝躬　持国政【应劭汉官仪曰平帝元始元年孔光以太师见授太后曰太师先圣人之后徳行醇淑道术通明宜居四辅职训导帝躬　下详秉国均注】得于磻谿　赐以灵夀【史记周文王得吕尚于磻谿以为师谓之太公武王嗣位号曰师尚父成王即政尊为太师诗云惟师尚父时惟鹰扬　下详太师二】　増独班　优礼【会要元祐元年四月诏守太师致仕文彦博赴阙独班起居减拜肩舆至下马处子弟一人扶掖出入仪制依见任宰臣　下详上太师一】　并除　特拜【朝野杂记曰故事太师未尝并除绍圣初始有文潞公彦博吴荣王颢宣和中蔡鲁公京童贯郑平乐王绅靖康初燕王俣越王偲绍兴中秦申王桧张鲁王俊绍兴末史会稽王浩嗣秀王伯圭　又曰国朝自建隆至绍熙宰臣生拜大师者五赵普文彦博蔡京秦桧史浩惟蔡秦二人以相臣拜其他皆还政加恩云】　鞍马　铜羊【淳化二年遣右正言张康赍太师赵普生辰器币鞍马就西京赐之故事非同平章事无生辰国信之例上以普勲旧故特异焉　东都事略赵普上章告老拜太师封魏国给宰相俸仍遣其弟赍诏赐之又遣使以玺书赐普曰朕以居守之重虑烦耆耄维师之命用表尊贤仍赐铜羊上尊酒礼太师其爱精神以副眷注之意】　勲在庙社名闻华夷【东坡文太师口宣】　职守三公　仪刑四海【宋百官志】
　　【守三公之职太师居上　分纪唐置太师以师范一人仪刑四海】
　　太师四
　　原周公【尚书召公为保周公为师相成王为左右】　张禹【前汉以论语教授成帝】　教事喻徳【礼记师也者教之以事而喻诸徳也】　天遗汝师【六韬文王卜畋史卜卦曰非熊非罴天遗汝师】　民具尔瞻【诗赫赫师尹】　蔚为帝师【文选】　出则有师【礼】　冠三公之首　为四逸之仪　当至圣之朝居太师之任　周宠元勲任先吕尚　汉崇硕徳在孔光　増父师【书毕命王若曰父师今予祗命公以周公之事】　师臣【晋书轩辕圣人仗师臣而授】　维师【李徳裕行裵度赠太师制宠既极于维师】　师台【杨大年徳茂师台】优拜非常例【分纪西京留守太保赵普为太师西京养疾以普开国元臣故优拜之非常例】
　　【也】　特拜用优礼【详前太师一】
　　太师五
　　増铭唐权徳舆太师忠武公浑瑊铭曰北载斗极阴方尚武元金朱轓锡命都府太师间代感防云雨四征庇人九合尊主昔未成童则能肄勤卓行深入致果身弱冠摧环列南军中兴之后书社策勲援枹两河转战三秦灵朔郇邠所居必闻出统蕃卫入司徼循时丁阨难节冠羣伦逋诛煽结狂宫阙西平鞠旅公亦授钺既临延秋如火烈烈休士退舍时惟不伐祲沴乖方蒲津未通北平释位公实抚封胥命长春克成厥功开壁劳军靡有不公以律则在和而克时惟太师有严有翼乃敷仁泽乃布条职时惟太师有功有徳三公二府是奬是陟襚印易名以尊以餙材官介士卤簿凄恻大隧觧原终南之北万邦作宪永代是式追琢馨香与唐无极　又权徳舆赠太师崔倕神道碑铭曰奕奕四姓崔为之冠瞻其门墙倬若云汉善积家肥子孙多才如彼榱栋必生徂徕太公之后弥二千祀炯如贯珠焯见圗史显允太师丕承徳基构于其堂亦既塈茨生逄艰虞戎夏交师献俘伐叛忠存乎词兵兴事丛飞挽四驰歴践剧职视屯如夷乃主平籴乃分行使治粟为邦其道一致蒲实近地盐为利使车来思刬立程吏廉商通嵗倍其赢奏课连最徳音褒明就加执法好爵兼荣天赋之才不与夀并生树徳本殁淑声上闻轸怀侑乐为停赠襚之礼侔于公卿万石贻训根于孝友太邱种徳乃稔身后家有令子妻为夀母二十余年人伦之首六子来侍如龙如虎众妇来馈维筐及筥佩玉鸣环交飨庭户申申秩秩欢不逾矩昔为甲族今为兴门天爵人爵蔚然而尊先徳防之黕如重云孕和含粹濯润本根景亳之源圗书之川阳陵帝坛磅礴廻环世安其神世嗣其贤聆徳风者拜于碑前
　　太傅一
　　原太傅古官周成王时毕公为太傅　汉髙后元年初置太傅金印紫绶初用王陵后省八年复置后省哀帝元夀二年复置位在三公上平帝以孔光为之　后汉有太傅上公一人掌以善道无常职光武以卓茂为之薨省明帝又以邓禹为之【邓禹字仲华以元功拜太傅进见东向　章帝以赵熹三世在位为国元老乃以为太傅　和帝即位幼弱以邓彪有髙名海内归仁徴为太傅百官总已以听之恩宠之异莫与为比】其后每帝初即位辄置太傅録尚书事薨则省【胡广注曰犹古冢宰听己之义】桓帝践阼已加元服不复置傅但令太尉胡广司徒赵戒领尚书事至灵帝复以陈蕃为太傅与广参録尚书事【陈蕃志欲芟夷阉竖以清本朝世乱谗胜用殒厥身胡广代之拱黙而已】魏初置太傅以钟繇为之【钟繇字元常迁太傅有疾时华歆亦以髙年病朝见】
　　【皆使乘舆上殿就坐是后三公有疾遂以为故事】　晋宋金章紫绶进贤三梁冠介帻绛朝服佩山玉　梁后魏北齐后周及唐皆有　増宋辽金元明见总序
　　太傅二
　　原大戴礼曰傅之徳义　又曰天子不惠于庶民不信于诸侯不戒于戎事不诚于赏罚凡是之属太傅之任也　増汉书音义曰傅覆也　原贾谊书曰昔文王使太公望傅太子发嗜鲍鱼而公不与文王曰发嗜鲍鱼何为不与太公曰礼鲍鱼不登于俎岂有非礼而可以养太子哉　齐职仪曰太傅品秩冠服同太宰成王即位周公为太傅迁太师秦无其职　増汉书曰王莽权日甚孔光忧惧不知所出上书乞骸骨莽白太后云帝幼小宜师领宿卫明年徙为太师莽为太傅光尝称疾不敢与莽并　原应劭汉官仪曰世祖中兴特遣使者备礼徴卓茂策曰前宻令卓茂束身自修执节淳固诚能为人所不能为名冠天下当受天下重赏故武王诛纣封比干之墓表商容之闾今以卓茂为太傅封宣徳侯　増东观汉记曰胡广为太傅总録尚书事时年八十而遇事克决继母在堂朝夕瞻省无几杖言不称老练达事体明觧朝章虽无謇直之风屡有补阙之益　后汉书曰张禹迁为太傅邓太后以殇帝初育欲令重臣居禁内乃诏禹舍宫中给帷帐牀褥大官朝夕进食五日一归府每朝见特赞与三公絶席　应劭汉官仪曰和帝册故太尉邓彪曰元功之族三让弥髙今以彪为太傅　晋书曰何曽为太傅乞逊位诏防朝劒履乘舆上殿如汉相国萧何田千秋魏太傅钟繇故事原曹植辅臣论曰盖精微听察理析毫分规矩可则
　　阿保不倾羣言系于口而研摭是非典诰总于心而惟所用之者钟太傅也　沈约宋书曰晋宣帝为魏太傅诛曹爽后置左右长史属舍人各十人事既非常加又领非凖例也　増后魏书曰淮阳王欣大统中为太傅文帝谓欣曰王三为太傅再为太师自古人臣未闻此例欣逊谢而已　北齐书曰髙归彦作乱冀州诏段歆与东安王娄叡率众讨平之迁太傅赐女乐十人幷归彦果园一千亩　后周书曰王盟为太傅盟姿度雅仁而泛爱虽位居师傅未尝以势位骄人魏文帝甚尊重之　语林曰太傅府有三才裵邈清才潘阳中大才刘庆孙长才　宋东都事略张士逊上章请老就拜太傅进封邓国公致仕宰相谢事自士逊始也就第十年而薨年八十士逊归老范仲淹适守邓州士逊还乡仲淹置酒月会明日士逊覆置防挥金甚盛时人荣之系年録云绍兴十一年韩世忠以太傅奉朝请秦桧
　　主和议世忠乃力求闲退自此杜门谢客絶口不言兵时驴擕酒从一二童奴游西湖以自乐平时将佐亦罕得见其面云
　　太傅三
　　原元老　中庸【东观汉记诏云行太尉事赵熹三叶在位为国元老其以熹为太傅　后汉胡广传万事不理问伯始天下中庸有胡公】　周毕　禹彪【史记周成王即位周公毕公并为太傅　后汉书邓禹邓彪并为太傅】　横劒　悬乐【后汉书赵熹为太傅皇太子诸王尊卑无别熹乃横劒正色以正之　下见三公】　赐杖　夺服【后汉书世祖即位卓茂以徳行见求时年七十余拜太傅赐几杖　口口以母忧自乞听以太傅行三年诏赐牛酒夺服】　相天子録尚书【尚书曰立太师太傅太保孔安国注云傅傅相天子　下详太傅二】　三让髙万事理【应劭汉官仪云和帝册曰故太尉邓彪元功之族三让弥髙今以彪为太傅録尚书事百官总己以听　下详中庸注】　明朝章　戒戎事【上详元老注下详太傅二】　三叶在位　百官总己【上详元老注下详三让注】　増大拜　进封【职官分纪成帝临轩遣使拜太尉仪注蔡谟议曰凡敬其事则其礼今大拜辅相宜有金石之乐从之　又曰绍兴十一年少师枢宻使济国公张俊除太傅进封广国公又十一月太保枢宻使韩世忠除太傅】　名冠天下　志清本朝【并详太傅二】
　　太傅四
　　原服进贤冠　佩山玉【晋百官表注云五时朝服进贤冠佩山元玉官品次第一也】　太傅之任【大戴礼云天子无防于父母无礼于大臣不中于制狱无经于百官不哀于丧不敬于祭不厚于徳不强于行赐与侈于近臣怜爱遗于疏逺卑贱不能惩忿窒欲不从太师之言凡是之属太傅之任也】　元功之首【应劭汉官仪明帝策书曰髙宻侯邓禹元功之首其以禹为太傅】坐而议政【汉书百官公卿表太傅周三公也盖奉天子坐而议政无所不统】　在位
　　防愆【应劭汉官仪殇帝策曰张禹三世在位黄发防愆忠孝弥笃其以禹为太傅】　位在三公上【后汉光武徴故髙宻令卓茂为太傅位在三公之上】　与三公絶席【续汉书张禹字伯达拜太傅録尚书事刘苍以殇帝初育欲令重臣居禁中乃诏禹舍宫内给帷帐牀褥大官朝夕进食五日一归府每朝见特赞与三公絶席】　子康执节淳固【子康卓茂字也详太傅二】　伯始明解朝章【伯始胡广字也详初学记】　増崇帝傅【欧公李昭亮制増其帝傅之崇】奉朝请【防要绍兴二十一年除太傅仍奉朝请】　朝之隽老【本纪晋郑冲抗表致】
　　【仕诏曰太傅韬徳深粹履行髙洁可谓朝之隽老屡以年髙告退今听其所执以夀光公就第并同保傅几杖不朝】　行常单马【分纪达奚武拜太傅贱时好华饰及居重位不理威仪行常单马门不施防常画掩一扇或谓武曰公位冠羣后功名盖代出入仪卫不称具瞻何轻率若是武曰天下未平国恩未报安适事威仪乎言者慙而退】　东山之志【谢太傅东山之志始末不渝】　元功之族【详前三让髙注】
　　太傅五
　　原箴晋齐王攸太傅箴曰伊昔上皇建国立君仰观天文俯察地理创业恢道以惠于民承祀祚延统重故援立太子尊以道固以贰已储徳既立邦有所恃固亲以道勿固以恩修身以敬勿托以尊自损者有余自益者弥昏　又王保庻太傅箴曰保傅贤明宗国用宁辅佐不忠祸及于躬无曰父子无间乃有潘崇无曰父子无二或容江充志不可解恩不常恃一药不尝罪归许止一时不侍恶延宗子
　　原碑后汉蔡邕太傅胡广碑铭曰用能七登九命笃受分祉亮皇圣于六世嘉庶绩于九有穷生民之光宠享黄耉之遐纪蹈明哲以保身与福禄于终始五蹈九列七统三事和神人于宗伯治水土于下台光弼六世歴载三十自汉兴以来鼎臣元辅未有若公者焉覩皐陶之闱壸究孔氏之房奥通水源于润下繁后土于稼穑训五品于羣黎理人伦于区域曜三辰于混元协太和乎皇极傅圣徳于幼冲率旦奭之旧职　晋孙绰太傅褚裒碑曰公资清刚之正气挺纯粹之茂质深量体于自然冲识足乎弱冠含章内映而不运皦察之明元识沈通而不以浮藻曜物穆然容尘务不干其度黙尔独得肤见莫测其奥加以温恭孝友少思寡欲都督兖州刺史将以藩屛畿甸绥抚宇内防康皇晏驾太后临朝总己之重民无异望乃徴将军中书令録尚书事公要终之识定于介石虽事已未来而情以本应顾以主少国危方难未夷思清函夏以一天宇且帝命所存以社稷为寄谋身虽重方此为轻深为意疾俛首抚顺公志在芟夷凶拯拔晋民缮甲练卒日不暇给者久矣遂见机而作遗其劒履将龙马河洛电埽司豫庙算以逆徒尚繁困兽难逼命公还斾以俟齐举虽元勋未防义声亦足以振暴于华夷矣铭曰邈邈逺游亹亹令圗将激淮海洒涤中区雅业未究哲人其徂敢勒石敬刋髙谟　晋孙楚故太傅羊祜碑曰禀二仪之纯灵膺造化之冲气文为词宗行作世表迁黄门侍郎受秘书监公算灭吴之略以为孟献营虎牢而郑人惧晏弱城东阳而莱子服乃进据险处开建五城膏之地夺敌人之资于是江浦驰义襁负而至虽研精军政用思灭敌然兼立学校阐典训是以搢绅之士鳞集仰化云翔衡门虽泮宫之咏鲁侯菁莪之羙育才无以过也铭曰金徳发曜惟公作辅肇造嘉谟建我民主不憖遗公俾屛圣皇哲人其徂孰不増伤　周王褒太傅燕文公于谨碑铭曰古者六等官人师傅崇其匡辅一命作牧侯伯总其专征南仲成薄伐之功吉甫作来归之颂若乃仰叶宸曜上属台阶锡之以彝器明之以车服隆名盛业太傅燕国公其有焉西叶开其命绪东海传其世禄父曽致平法之科廷尉称无冤之颂驷马方驾髙门继轨公禀山岳之上灵含风云之秀气雕良玉于廉刿链贞金于鍌鋈于时王业缔构国歩权舆太祖地虽二分功犹再驾忠诚简帝有志兴王公运策帷帐参谋幕府封齐定文成之计间楚资曲逆之竒仲华访舆地之圗林叔参兵车之右魏恭帝元年为大司防正刑紏慝国无害马之伦翦暴诘奸民亡饮羊之俗三刺荐无简之文两造陈禁邪之宪大周受命寳攸归表髙惠之功臣纪河山之着命封燕公邑万户姬氏建国君奭始封昭王礼贤郭隗开馆又授太傅本官如先保定五年赐金石乐一部公世为边将少习兵书当敌制机临戎应变増垒减灶之圗题树系桑之略军中罢战无废雅歌壮士志骄时观投石及乎名髙衞霍爵重韩彭锡邑増于郑侨赐乐同于魏绛丹节比司之贵缇埒金吾之宠座阙倡歌之娱堂无钟鼓之奏辞功坐树不伐征西之勲还第角巾无竞龙骧之赏铭曰惟岳降神应期命世量包川薮道兼济昴宿协符佐旌契匪躬谅直武节横厉函殽重险钟鼎沦覆潜龙勿用瞻乌在屋道赞上台功匡下渎条教斯理彝伦载睦懋官惟徳明试以功既移上将实董元戎传呼甚宠徽章载隆居髙能降处贵思冲寳命维新王猷允塞爵班异姓礼均同徳林胡以南易州之北帝曰尔谐俾侯燕国骎骎过隙滔滔逝川明哲讵寳馆舍长捐立言不没遗爱在旃三河斥土驷马开泉丹旐毁宗堂啓殡宠赠虚加鸾和空引晏子悼齐隋武怀晋谓天盖髙如何不憖増权徳舆为太子太傅贞献赵憬神道碑曰公保抱之嵗生知色养覊冠之年则无幼志及夫被儒服践法言敬直而文肃荘而温端诚博物错综古今非大中至正不接于心术贞元八年夏四月拜中书侍郎平章事明年五月转门下侍郎以厚徳载物以全才宣化举直尽忠敷纳详明正王度之本去一朝之便事有统纪心无面从嘉猷匡言镇定大谦厚而不伐持平而居易辟邪塞违贞厉而不校陟恪始终帝载用和至若睦中外之姻而均其禄赐严宗庙之祀而不理第室啓手足之日家无余财奉终即逺待恩礼而后备难矣哉职奉赞书详盛烈俾刻金石闻于无穷铭曰晋有成宣代称忠勲先正常伯匪躬事君纉服于公为时献臣徳不逾闲心不违仁贞其所履以翼天子大猷是经中立不倚乃赋明命宜跻遐纪吾道方伸修途遽巳缑原苍苍宰树成行令名章章乐石在傍噫嘻太傅之风永代不忘原表陈沈炯为陈太傅让表曰奏六代之舞不能祚天具百神之歌无以动圣延首当阍转増危栗百川沸腾百室如燬释位同谋诸侯总至盟书防府余臣一人若使幅巾衡巷口絶平吴朝游赤松暮过济北出就侯服入褫龙章则四郊有垒谁守社稷如其雄防在前强弩自卫负孺子之圗饰縁鹡之鼎军威重于护将国礼贵于塞门则臣道尚卑孰云非逼臣所以出谢公卿入训妻子拜长陵之园谒太祖之庙不以九族违恩义不以百姓负国家所期陛下与北极同寿朝廷与南山同固増啓宋杨万里贺史丞相除太傅啓曰师臣防命帝傅升班七十从心公亦何心于极品三千同徳独髙崇徳之绍勲叶朱衣介帻之祥増黄耳玉铉之重窃以傅者传之徳义不惟其官惟其人臣哉臣作股肱罕有是父有是子若西京厚王陵之宠及东都旌卓茂之年虽加衡紞以鞶缨俱匪箕裘之鼎鼐于皇孝庙旧学越王当淳熙丙午之夀上皇以正月戊子而进亚父今专槐之正位有乔木之世臣父子一家两两齐三台之色君臣千载重重聚四纪之间贲然緑绨之新复此青氊之旧某官清和而任直大以方无敌知儒者之真可久见贤人之徳上念慈闱之训日思元老之功无官酬公维师尚父犹坚谦抑力反涣始隆絶席之班式举载舆之典虹明带玉顾印金备衮冕之上仪増衣冠之盛事改容而礼论道以经平淮用八千兵更酬谢傅苍生之志辞齐封三万户会寻留侯黄石之盟某乆累播均遐瞻岩石耸听上卷之一命阻陪潭府之三才斐然成章是以有庆乘雪边之节传无因拜夀杖之尊窥天上之阶符愿长辅化枢之运
　　太保一
　　原太保古官殷太甲时伊尹为太保　周成王时召公为太保　増周礼曰保氏掌谏王恶谏者以礼义正之也　大戴礼曰天子处位不端受业不敬言语不序声音不中律进退升降不以礼俯仰周旋失节凡此之属太保之任也　尚书大传曰成王在丰欲宅洛邑使召公先相宅六日乙未王朝歩自周则至于丰惟太保先周公相宅太保召公公先周公视洛邑也　原应劭汉官仪曰太保古官保养也又曰太保谓保安天子于徳义礼记云保也者愼其身以辅翼之而归诸道也【周礼入则有保】　汉平帝元始元年始用王莾为之　光武中兴省魏初不置末年始置太保以郑冲为之【冲字文和】位在三
　　司上　晋武初践阼以王祥为太保进爵为公加置七官之职太保所以训护人主导以徳义者也【汝南王亮为太宰録尚书事与太保卫瓘对掌朝政　又卫瓘为太保以公就第置长史司马从事中郎掾属也】章绶佩服冠帙与太傅同　梁后魏北齐后周隋及唐皆有之【天寳以前唯以其官赠窦季谋一人而已】　増宋辽金元明见总序
　　太保二
　　原吕氏春秋曰荆文王得茹黄之狗宛路之矰以田于云梦三月不返得丹阳之姬暮年不听朝保申曰先王以臣为保今王暮年不听朝王罪当笞王伏臣将笞王王曰敬诺保申束细箭五十跪而加之于背如此者再谓王曰起矣王曰有笞之名一也遂致之保申曰君子耻之小人痛之耻之不变痛之何益保申趋出请死罪文王曰此不谷之过也保申何罪王乃杀茹黄之狗折宛路之矰放丹阳之姬兼国三十保申之力也　王隐晋书曰王祥字休征琅邪人泰始元年拜太保三年春御史中丞侯史光上言曰祥久以疾病阙废朝防应免官诏曰太保耆艾元老髙行清粹朕所毗倚以隆道治者也前后逊让不从所执此非有司所得议也　増晋起居注曰太保卫瓘明允笃诚有匪躬之志其给兵千百人　原沈约宋书曰太师太傅太保为三公训护天子导以徳义天子加拜待以不臣之礼非人则阙矣汉制保傅在三公上号曰上公自后常然　増崔鸿十六国春秋蜀李雄録曰雄异母兄始字伯敬为太保善抚士众众多归之时人为之语曰欲养老属太保五代史曰赵光逢以司徒致仕大成中即其家拜太保封齐国公　宋防要曰天禧元年二月司徒平章事王旦加太保　熙宁元年潞国公文彦博以太保兼侍中再任彦博辞太保止受所加封再任从之　绍兴十年少保万夀观使兼三镇节度使刘光世除太保　绍兴十年少师充京东淮东宣抚处置使韩世忠除太保
　　太保三
　　原赠刀　赐绢【上见三公注　晋録咸宁二年制故太保王祥司空王基各赐绢五百匹】上公　元老【详太保一】　安天子　谏王恶【详太保一】　任伊尹职召公【详太保一】　明允笃诚　髙行清粹【详太保二】　増训
　　护　保衡【太保所以训护人主导以徳义者也书君奭在太甲时则有若保衡】　训王抚士【旅西旅防贡厥太保乃作旅用训于王　下详太保二】
　　太保四
　　原金印紫绶【汉书百官表云太保孝平皇帝元始元年初置金印紫绶】　周成王时召公为之　汉平帝王舜为之【东观汉纪元始元年拜王舜为太保】　当垂拱之代　居论道之司　周宠元勲任先召奭　晋推硕徳在王祥　増保安徳义【孔注尚书太保保安天子于徳义】隆道治【详前太师二】　尚徳依仁【分纪晋帝诏曰太保何曽尚徳依仁明允笃诚翼赞先皇光济帝业】　同日降制【天禧元年司徒平章事王旦彭王元俨同日降制加太保三公并除双员】
　　太保五
　　増碑周王褒太保吴武公尉迟纲碑铭曰昔者王室藩屏周徳谓之宗亲列国诸侯异姓称为伯舅元勲懿徳姬崇齐鲁之封疏爵畴庸汉重韩吴之秩司勲载其烈典册备其徽章山甫式列辟之功纪绩庙器荘叔匡成献之难昭徳彝鼎鸿名盛业公实兼焉公命世挺生应期间出嵩华峻极降惟岳之上灵霜露所均体中和之秀气危松擢本且观后凋之质贞桂挺生便体冬华之秀是故以辰昴膺庆风云感者焉公柔顺内凝英华外发斧藻仁义珪璋令范危劲之节冠四序而逾秀坚贞之操经百链而不销加以逄门射法逺中防支养由箭神遥穿悬叶巧极将军之伎精穷校尉之官及年逾艾服任隆台衮甲第当衢传呼啓路不以宠贵骄人每以卑恭自牧易箦之言无忘寝瘵城郢之志终于瞑目铭曰珠角应期山庭表徳出忠入孝自家刑国人物冠冕彝章表则任属屯警官聫极侍行部六条议班三吏逝水讵停光阴不借遽辞逆旅俄悲怛化旌舒夏练棺陈卫幕北郭人稀西山景落三千不见九原谁作铭兹鼎鼐永传嵩霍　庾信太保鴈门公纥于碑曰公本姓田氏虞宾在位基于揖让之风鳯皇于飞绍于亲贤之国论其继世之功则狄城有庙序其移家之始则长陵有碑况复髙庙上书小车而对汉祖聊城祭鸟长兵而驱燕将公以胎教之月嵗徳在寅诞载之辰星精出昴既而受书黄石意在王者之师挥劒白猿心存霸国之用常愿执金鼔而问吴王横雕戈而反齐地有志不就忠贞死焉铭曰移苖返提柩山行灵墟陇水哀挽长城山如北望树似东平松门石起碑字金生眇眇山河茕茕子泣血徒歩奔波千里孝水先枯悲云即起世数存殁哀荣终始
　　三少总载一
　　増通典续防要曰周以少师少傅少保为三孤贰公化寅亮天地弼予一人通典曰孤特也言卑于公尊于卿特置此三人秦汉而下省后周置三孤以贰公宋初沿唐制置三师以太尉司徒司空为三公元丰肇新官制于三师三公无所改政和二年诏司徒司空周六卿之官非三公之任乃今之六曹尚书是也太尉秦官居主兵之任亦非三公太尉司徒司空并罢依周制立三孤之官乃次辅之任或称三少为次相之任　大戴礼曰天子宴瞻其学左右之习反其师荅逺方诸侯不知文雅之辞应羣臣左右不知已诺之正简闻小诵不传不习凡此其属少师之任也　又曰天子居处出入不以礼冠带衣服不以制御器在侧不以度纵上下杂采不以章忿怒说喜不以义赋与集让不以节凡此其属少傅之任也　又曰天子宴私安而易乐而湛饮酒而醉食肉而馂饱而强饥而惏暑而渴寒而寝而莫宥坐而莫侍行而莫先莫后天子自为开门户取玩好自执器皿亟顾环面御器之不举不藏凡此其属少保之任也案注馂过其性也惏贪残也
　　三少总载二
　　増史记宋世家问于太师少师注曰少师孤卿比干也前汉百官公卿表太师太傅太保为三公又立三少
　　为之副少师少傅少保是为六卿　政和间除童贯制极贰公之位叙　宋防要云绍兴九年节度使韩世忠除少师十年少傅节度使张俊除少师二十八年少傅节度使杨存忠除少师孝宗即位九日少傅四川宣抚使吴璘除少师　绍兴六年少保节度使张俊除少傅七年少保节度使杨存忠除少傅　绍兴元年少保左仆射吕颐浩罢少保除特进先是颐浩言少保之官自陛下临御未尝轻授望追寝成命除一阶官故有是诏至七年三月自镇南军节度使授开府仪同三司充浙西安抚制置大使兼知临安府始除少保
　　三少总载三
　　増爵弁　皮帛【春官司服孤之服自希冕而下注曰大夫爵弁自祭家庙惟孤耳　大宗伯以禽作六挚以等诸臣孤执皮帛注云皮帛者束帛而表以皮为之饰皮虎豹皮帛如今碧色缯也天子之孤饰挚以虎皮公之孤饰挚以豹皮】　孤卿　次傅【前汉百官表云少师少傅少保为孤卿　宋政和间除钱景臻制云元衮赤舃进次傅之崇名】　亚师　次相【初寮除杨戬制云俾陟亚师之列李彦除蓝从熙制云视秩亚师　下详三少二】　亚傅　亚保【初寮除余深制云俾公洪化越陞亚傅之班　又除余深制云峻陞亚保位孤棘于外朝】　贰三公　弼一人【并见前】
　　三少总载四
　　増特揖【礼夏官司士正朝仪之位孤卿特揖】　特授【宋防要云隆兴二年降授特进尚书右仆射兼枢宻使张浚可罢右仆射特授少师保信军节度使判福州以浚自劾求去故也】　奏事特授【宋防要云绍兴三十二年孝宗即位张浚特授少傅进封魏国公浚以枢宻使都督江淮军马入朝奏事继有是命】　特授进封【宋防要云隆兴元年十二月左仆射信国公陈康伯特授少保大观文进封福国公判信州又乾道八年九月左丞相华国公虞允文特授少保武安军节度使充四川宣抚使进封雍国公以求去故也】　贰公　次相　左棘　列棘　棘位　篆车　辞荣上宰　进位贰公　诞布制麻　晋班孤棘极贰公之髙位　进次傅之崇班
　　三少总载五
　　増碑唐苏颋右仆射太子少师唐璿神道碑曰于戏惟公浚明前典允廸古训总而成之入则献规出不言政石建孔光之比胜千里通知四夷子房充国之亚为将军尊重于位而谢宾客公之不敢专为丞相开陈其端以归人主公之不敢伐如是则镂彝器圗旂常载史官列盟府矣夫翠鹄犀象非不也有其用则不全麟鳯龙非不灵也无其时则不至若乃时已偕用不竭身已康名不灭者既明而且哲也公上惟祖祢傍至功缌顷于槐里之间谨原之右卜其兆圗其域各以族而为之度焉昔禽息进里奚于秦而缪公之政厚虞邱进叔敖于楚而庄王之力霸故有世祝而代禄焉则我师臣计功睂子私风小彼秦楚之事大哉韦平之烈谋可久者敢作铭曰稽古陶唐惟帝之初迁虞事夏俾侯而起居盘峻峙令徳之祉亦曰緜系诞生君子君子伊何邦之宰臣宰臣伊何秉我洪钧登于庙堂王躬是保服于戎狄公尝致讨事惟一心恭乃三命从让颐老归闲体正天也不憖人之云亡大夫掌域郡公防丧咸阳北坂渭水南渡其如邢山永此防墓
　　増啓宋郑雪岩贺郑少师啓曰恭审涓吉宣麻敷恩升棘贰公化一通横寳带之辉崇徳报功六纛畀锦乡之节劝经氊上授室国中异数便蕃羣瞻耸动若稽昭代率重元勲潞公以维垣而陪讲筵忠献以本镇而膺受钺或为内相而侈带围之咏或由旧学而赐京第之居是皆昭一时非常之恩未有今日极盛之典恭惟某官沈潜而有略真实而无华不知三公之为尊依然寒素如见一介之有技纳之陂汪忧国形癯爱君心赤方更张于新化爰圗任于旧人非道不陈王前与与如也斯谋惟我后徳赞赞襄哉业之隆者酬必隆眷之厚者施亦厚此礼非诸臣之敢望惟上知我公之独深非但劝当世之至忠又将贻后王之丕则赓歌相戒元首明哉股肱良哉难老为期受命长矣茀禄康矣某自游环璧久囿大钧闻盛事之巍煌倍舆情而欣忭乘当时之驿传适缀称觞望武公之威仪就加举笏永言颂咏防既编摩　李梅亭贺史丞相除少傅啓曰雄麻涣命孤棘升班相尭之功已书二十八载之半周之化始介三公九卿之间取之甚严简在则厚恭惟某官直方而大智勇且仁海晏河清借整顿乾坤之手天明地察鉴经纶社稷之心奏琴瑟改弦之功赞匕鬯主器之治进律固加于有徳酬功真恨于无官矧如拔去凶邪洪范福威之柄且复芟夷烦乱整素王笔削之功是皆非常之原宜受不次之赏犹且固辞于专面姑令明陟于贰公惟时亚保之休盖古司空之选若稽汉制专司万乘之宴私其在周官实任两仪之寅亮聊丕昭于蕃锡岂尽荅于元勲昔魏王再相于淳熙首升此职故髙宗独称于徳寿谓无防人爰正师垣宏开夀域尚式周公之猷训惟其有之是以似之以觐文王之耿光心乎爱矣遐不谓矣某欣逄盛典倍激欢悰歌芘士之诗敢忘燕雀之贺厦作得贤之颂或怜蟋蟀之吟秋　陈筼窗贺钱少保啓曰显诏元臣荣跻亚保传家而为硕辅信槐棘之罕闻去国而有殊褒又枌榆之创见尊荣庙社开辟江山切以知进知退者所以为名节之全善始善终者所以为宠灵之歴覩徃事多媿此言或朶颐钟鼎而不为闲适之人或掉臂山林而无复便蕃之渥臣既怀利君亦少恩但思缔合于一时遑恤讥评于千载必圣贤之胥遇能道徳以相求可去则去既不较于升沈当褒而褒亦岂问其出处爰有方来之纶綍及乎告老之轩裳自古无多如今寡二某官唐元凯之器度汉韦平之勲庸早陟黄扉诚欲扶于民命晩投緑野正不系于身谋盖阳和已播则有敛之时而雷雨既行则有蛰藏之日天运犹尔公心可知方将蝉蜕嚻尘鸿冥寥邈自适于逍遥之境永游于安利之渊奈盛名愈抑而愈髙圣主弥踈而弥睠惟朝纲肃静则思更化之人惟边报安宁则念和戎之客虽其既去尚拟重来亦何爱于褒恩不少伸于别绪愿以九重之此意兴夫六合之具瞻储养神明调娱气序使日月侔其不老而乾坤与之俱闲或再位于元台抑亦公之余事某曩怀附鳯比复登龙忽传异诏之丁宁切倍常情之呼舞但忻寰海见明良天合之情肯为乡闾草世俗雷同之贺




</div>
    <div class="pagination">
<a href="御定渊鉴类函_page56.html">上一页</a><span>...</span><a href="御定渊鉴类函_page52.html">52</a><a href="御定渊鉴类函_page53.html">53</a><a href="御定渊鉴类函_page54.html">54</a><a href="御定渊鉴类函_page55.html">55</a><a href="御定渊鉴类函_page56.html">56</a><span class="current-page">57</span><a href="御定渊鉴类函_page58.html">58</a><a href="御定渊鉴类函_page59.html">59</a><a href="御定渊鉴类函_page60.html">60</a><a href="御定渊鉴类函_page61.html">61</a><a href="御定渊鉴类函_page62.html">62</a><span>...</span><a href="御定渊鉴类函_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
