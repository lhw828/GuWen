<!DOCTYPE html>
<html>
<head>
    <meta charset="UTF-8">
    <title>山堂肆考 - 第 68 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 68 页/共 632 页</h1>
    <div class="content">　　处州东有恶溪多水怪唐宣宗时刺史段成式有善政怪潜去民谓之好溪
　　路旻平险
　　祁门县南有阊门滩滩有二巨石对峙如门其水下流入鄱阳界合于大江滩善覆舟唐县令路旻开斗门以平其险人呼路公溪
　　跃马
　　先主乗的卢马西走至檀溪一跃三丈而过以免刘表之追溪在襄阳府西
　　斩蛟
　　宜兴县有荆溪在荆山之北故名上通芜湖下注震泽达松江而入于海周孝侯尝斩蛟于此
　　磨鍼
　　磨鍼溪在睂州彭山县象耳山下唐李白读书于此学未成弃去适过是溪逢老媪方磨铁杵白问媪何为荅曰欲作鍼耳白感其言遂还卒业媪自言姓武溪防有武氏岩
　　浣纱
　　浣纱溪在处州青田县南谢灵运游石门洞至此遇二女浣纱水边灵运作诗嘲之女亦以诗荅之忽不见
　　希声蒙溪
　　陆希声居当溪之侧名其溪曰蒙溪
　　子厚愚溪
　　柳子厚愚溪序灌水之阳有溪焉东流于潇水或曰冉氏尝居也故名冉溪余以愚触罪谪潇水上爱是溪故更名为愚溪又为愚邱愚泉愚浦愚池愚堂愚亭愚岛作八愚诗纪于溪石之上
　　元结命名
　　浯溪在永州府祁阳县南流入湘江唐元结自道州归爱其山水因家焉作大唐中兴颂顔真卿大书刻于崖上结又为峿台唐亭石室诸铭宋陈衍曰元氏始命名之意因水以为浯溪因山以为峿山作室以为唐亭三吾之称我所自也字从水从山从唐我所命也三者之目皆自吾焉我所擅而有也
　　沈括入梦
　　丹阳朱方门外有梦溪焉宋沈括尝梦至一小山花如覆锦乔木蓊郁山下有水甚乐之后谪居润州宛如梦中遂筑室居焉因名梦溪
　　苕溪
　　苕溪在杭州余杭县治前发源天目夹岸多苕花每秋时飘散水上如飞雪
　　竹溪
　　唐李白与孔巢父韩准裴政张叔明陶隐居在泰安州徂徕山日沈饮号竹溪六逸
　　甘棠
　　广西灵川县东有甘棠溪西过白石湫合漓江
　　香稻
　　南宁府横州西有香稻溪溪产香稻故名
　　沐鹤
　　沐鹤溪在处州青田县西南相传浮丘伯沐鹤于此
　　蟠龙
　　夔州府梁山南有蟠龙溪
　　黄浦
　　黄浦溪在山阳县南溪东南流者入射阳湖西流者入双清沟
　　白洋
　　白洋溪在宣城县出华阳山东流者经天门山过寒亭又经行廊山入清弋江西流者过鲁庙东北流者为鲁溪入于句溪
　　藤花映水
　　宜兴县东南有东泻溪唐陆希声頥山録谓山前百余步众流合而东行故溪名东泻春时两岸藤花照映水中青红可爱
　　桃花夹岸
　　陶潜桃源记晋太元中武陵人乗舟捕鱼沿溪行忽逢桃花林夹岸数百步芳华鲜美落英缤纷复前行得一山山有小口彷佛有光便舍舟从山口入初极狭行数十步豁然开敞土地平旷屋舎俨然阡陌交通鸡犬相闻其中往来种作男女衣着悉如外人黄髪垂髫竝怡然自乐见渔人大惊问所从来具荅所以便欲还家为设酒作食村中人咸来问讯自云先世避秦乱率妻子邑人来絶境不复出问今是何世乃不知有汉及魏晋此人一一为言停数日辞去既出得其舟便扶向路处处志之及至郡诣太守言之太守即遣人随往寻问所志遂迷惑不复得路南阳高士刘子骥闻之欣然欲亲往未果寻以病终后遂无问津者
　　一纵一横
　　丁溪在泉州府徳化县南俗云水画丁罗簮缨宋时一夕雷雨决流一纵一横宛成丁字邑人程杨休果登髙第
　　十溢十竭
　　王韶之始兴记连州水下流名斟溪一日十溢十竭
　　溪有二滩
　　百步溪在台州府临海县西溪有二滩甚湍急俗名大小恶溪孟浩然诗欲寻华顶去不惮恶溪名
　　溪有三源
　　八甸溪在云南广西府弥勒州治西其源有三一出阿欲山一出旧村一出北倾山
　　道锡牵鼎
　　铜鼎溪在南海县界南越志天清水澄见其中鼎铉刺史刘道锡过此溪系其耳而牵之耳脱而鼎潜入溪中民以为神又雷州府遂溪县东南有铁杷溪中有石似铁杷故名
　　茂叔濯缨
　　濂溪在永州府道州之西宋儒周敦頥家世于此后寓居江州而老于庐山之下不欲忘其所自因取故里之号以名其川故九江府亦有濓溪云黄山谷濓溪诗序舂陵周茂叔胸中洒落如光风霁月好读书雅志林壑中岁乞身老于湓城有水发源莲花峰之下洁清甘寒合于湓江茂叔濯缨而乐之筑室其间用其平生所安嫓水而成名曰濓溪按湓城今在徳化县城南九十里汉置柴桑县隋改曰湓城
　　见俞儿
　　齐桓公北征孤竹国将至卑耳溪见一人长尺许而人物衣冠具焉右袪衣走马前疾导以问左右左右不见也管仲曰此登山之神俞儿也臣闻霸王之君兴则登山之神见且走马前导也袪衣示前有水也右祛衣示右方涉也及至溪从左方涉其深及冠从右方涉其深至膝桓公既涉果得孤竹遂霸天下桓公遂再拜曰仲父之圣至此按孤竹今永平府古郡名
　　遇鲍姑
　　武昌府咸宁县有苹花溪相传洪厓先生炼丹之地甞见一老姥于此采苹莫测所自来或问之荅曰吾鲍姑也忽不见
　　卢敖栖息
　　卢栖溪在处州府景宁县东有洞广数丈唐道士卢敖栖息其中洞防多笋味甚佳亦号卢栖笋溪防有竹无风自动
　　庭坚游乐
　　涪溪在叙州府北宋黄庭坚迁涪州别驾号涪翁后安置戎州游是溪而乐之故名涪溪戎州今为戎县属叙州府
　　董黯奉母
　　慈溪在慈溪县西南旧名大隐东汉董黯因母疾思饮此溪水筑室溪上以便取汲故后人以慈名溪
　　李纲谪官
　　延平府沙县七峰之下有太史溪宋李纲初以太史谪官于此故名
　　徽之访友
　　剡溪在剰县治南一名戴溪即晋王徽之雪夜乗舟访戴逵处
　　思齐征蛮
　　湖广靖州通道县境有凿字溪按广西界宋元丰间于溪旁得古碑乃唐久视元年遣将王思齐率兵征蛮过此隔碍山险负舟而济镵石以纪岁月而夷人以为凿字溪
　　太守脩褉
　　岳阳溪在潼川州安岳县西太守彭乗临溪凿石为曲水每岁脩褉于此名翰林滩以乗尝官翰林也
　　仙人投丹
　　灵寿溪在柳州府融县南相传仙人尝投丹于中饮者皆得寿
　　马鸣
　　马鸣溪在叙州府发源庆符县西防马湖江达于蜀昔土人郑氏牧马溪上马产龙驹朱騣頳尾高可七尺将以为贡至溪振鬛长鸣跃入于水故名
　　虎号
　　虎溪在九江府城南晋僧慧逺法师送客不过此溪过则虎辄鸣号故名虎溪后与陶渊明陆脩静语道契合不觉过之因大笑世传虎溪三笑图
　　山影棹声
　　宋张子野题无相院西溪诗积水涵虗上下清防家门静浪痕平浮萍破处见山影小艇归时闻棹声入郭僧寻尘里去过桥人似镜中行已凭暂雨添秋色莫放秋芦碍目生
　　沙平石浅
　　唐岑参东溪诗溪水碧于草潺潺花底流沙平堪濯足石浅不胜舟洗药朝与暮钓鱼春复秋兴来从所适还欲向沧洲
　　白牛
　　隋王通号文中子讲道于白牛溪
　　黄龙
　　黄龙溪在泉州府南安县南宋王十朋诗清源太守鬓蓬松未遂归农又劝农农事方兴天不雨谁能唤起老黄龙
　　四水激射
　　湖州府治南有霅溪以其合四溪水为一溪故曰霅四溪者谓苕溪前溪余不溪北流水也一説四水激射霅然有声故名霅溪一名霅川湖州古地名曰霅川以此
　　双涧合流
　　虎蹐溪在处州府宣平县南双涧合流昔有人击虎于此













</div>
    <div class="pagination">
<a href="山堂肆考_page67.html">上一页</a><span>...</span><a href="山堂肆考_page63.html">63</a><a href="山堂肆考_page64.html">64</a><a href="山堂肆考_page65.html">65</a><a href="山堂肆考_page66.html">66</a><a href="山堂肆考_page67.html">67</a><span class="current-page">68</span><a href="山堂肆考_page69.html">69</a><a href="山堂肆考_page70.html">70</a><a href="山堂肆考_page71.html">71</a><a href="山堂肆考_page72.html">72</a><a href="山堂肆考_page73.html">73</a><span>...</span><a href="山堂肆考_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
