<!DOCTYPE html>
<html>
<head>
    <meta charset="UTF-8">
    <title>广博物志 - 第 11 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 11 页/共 80 页</h1>
    <div class="content">　　哀王冢以铁灌其上穿凿三日乃开有黄气如雾触人鼻目皆辛苦不可入以兵守之七日乃歇初至一户无扄钥石牀方四尺牀上有石几左右各三十人立侍皆武冠带劒复入一户石扉有闗钥叩开见棺柩黒光照人刀斫不入烧锯截之乃漆杂兕革为棺厚数寸累积十余重力不能开乃止复入一户亦石扉闗钥得石牀方七尺石屏风铜帐钩一具或在牀上或在地下似是帐靡朽而铜钩堕落牀上石枕一枚尘埃朏朏甚髙似是衣服牀左右石妇人各二十悉皆立侍或有执巾栉镜镊之象或有执盘捧食之形无余异物但有鐡镜数百枚
　　魏王子且渠冢甚浅狭无棺柩但有石牀广六尺长一丈石屏风牀下悉是云母牀上两尸一男一女皆年二十许俱东首祼卧无衣衾肌肤顔色如生人鬓髪齿爪亦如生人王畏惧之不敢侵近还拥闭如旧焉
　　晋灵公冢甚瑰壮四角皆以石为玃犬捧烛石人男女四十余皆立侍棺器无复形兆尸犹不壊孔窍中皆有金玉其余器物皆朽烂不可别唯玉蟾蜍一枚大如拳腹空容五合水光润如新生王取以为书滴
　　幽王冢甚髙壮羡门既开皆是石垩拨除丈余深乃得云母深尺余见百余尸纵横相枕籍皆不朽唯一男子余皆女子或坐或卧亦犹有立者衣服形色不异生人栾书冢棺柩明器朽烂无余有一白狐见人惊走左右击之不能得伤其左脚其夕王梦一丈夫须眉尽白来谓王曰何故伤吾左脚乃以杖叩王左脚王觉脚肿痛生疮至死不差【并上】
　　扬雄死弟子共起坟名曰冢又曰冢【家谱】
　　东平思王奢靡及死生塟所幸奴婢铸铜牕内令守冢【圣贤冢墓记】
　　初袁安父没母使安访求葬地道逄三书生问安何之安为言其故生乃指一处云葬此地当世为上公须臾不见安异之【东汉书】
　　董仲舒墓门人至皆下马谓之马陵
　　赵岐字防卿年九十余建安六年卒先自为夀藏图季札子产晏婴叔向四像居賔位又自图其像居主位皆为賛颂敕其子曰我死之日墓中聚沙为牀布簟白衣散髪其上覆以单被即日便下下即掩【赵岐别传】
　　范防冲汉时尚书郎某【缺失一字】解地理乃以冢宅为意魏末得来在此童初中其言云我今墓有青龙秉气上辟非武延躯虎啸八垂殆神仙之丘窟链形之所归乃上吉冢也其言如此【真诰】
　　邺中铜駞乡魏文帝陵下铜駞石犬各二古诗云石犬不可吠铜駞徒尔为【述异记】
　　田豫病亡戒其妻子曰葬我必西门豹笾妻子难之曰西门豹古之神人那可葬其所豫曰豹所履行正与我等耳使死而有灵必与我善妻子从之【魏畧】
　　东晋谢太傅墓碑但树贞石初无文字
　　永明二年萧鉴刺益治园江南凿石冢有椁无棺得铜器数千种玉尘三斗金蚕虵数万硃砂为阜水银为池珍玩多所不识有篆云蚕丛氏之墓鉴责功曹何伫坟之一无所犯于上立神衣青衣即今成都青衣神也
　　开明妃墓今武担山也妃始武都男子化为女美艳开明纳之不习水土欲去王作东平之歌未几物故既葬表以二石阙石镜武陵王萧妃掘之棺中美女容貎如生体如氷掩之而树其上镜周三丈五尺
　　天监五年丹阳山南得瓦物髙五尺围四尺上锐不平盖如合焉中得劒一瓷具十时人莫识沈约云此东夷罨盂也葬则用之代棺此制度卑小则随当时矣东夷死则坐葬之武帝服其博识【史系】
　　文惠太子镇雍州有盗发古冢相传云是楚王冢获竹简书青丝纶简广数分长二尺皮节如新有得十余简以示王僧防曰是科斗书考工记周官所阙文也【南史】张永开武湖过古冢上得一铜斗有柄文帝以访之朝何承天曰此亡新威斗王莽时三公亡皆赐之一在冢内一在冢外此必甄邯之墓果然【南史】
　　张兴世为方伯还家欲拜墓其父仲子谓曰汝卫从太多先人必当惊怖兴世乃减撒而行【上】
　　梁昭明太子墓为人所开取其琉璃碗紫玉杯携入大航有燕雀数万击之因为所司觉悟缚之【穷神秘苑】
　　何点居东篱门园园有卞忠贞冢植花卉于冢侧毎饮必举酒酌之【南史】
　　刘之遴子三达字三善数嵗能清言及属文州将湘东王绎闻之盛集賔客召而试之说义属诗皆有理致年十二聼江陵令贺革讲礼还仍覆述不遗一句年十八卒之遴深懐悼恨乃题墓曰梁妙士
　　裴防庙在光宅寺西堂宇敞松栢郁茂范云庙在三桥蓬蒿不翦梁武帝南郊道经三庙顾而叹曰范为己死裴为更生大同初都下旱蝗四篱门外桐栢凋尽唯防墓犬牙不入当时异之
　　范孝敬在武昌自造冢名长室时与賔客作鼓吹入中宴饮【并上】
　　李元忠将仕梦手执炬入其父墓中夜惊起甚恶之旦告其受业师占曰大吉可谓光照先人也竟如其言【北史○以下田】
　　神农始造田法典田大夫以其法教民始教造田谓之田祖谓之稼穑谓之先啬神其农业谓之神农【玉海】黄帝始立步制亩是田以亩计起自轩辕也【通典】
　　五行书云田祖以甲寅日生田主以乙巳死辛亥大司徒注云田主田神后土及田正之神所依疏弃为尧稷官立稼穑死配稷名为田正诗人谓之田祖【路史注】汜胜之奏曰昔汤有旱灾伊尹为区田教民粪种负水浇稼收至亩百石胜之试为之収至亩四十石【太平御览】交阯有骆田【骆音架广州记】
　　防田在未央宫防田者燕游之田天子所戏防耳汉书昭帝纪曰始元元年上耕于钩盾防田【三辅黄图】
　　河间沐坚字璧强石勒时监作水田御下苛虐百姓怨毒乃为坚形以刃矛斫刺咒令倒毙坚寻得病苦被捶割于是遂殒【异苑】
　　王骞厯黄门郎司徒右长史不事产业有旧田在钟山八十顷与诸儿及故旧共佃之尝谓人曰我不如郑公业有田四百亩而食不周以此为愧【齐书】
　　梁时有沙门讼田武帝大署曰贞有司未辨徧问羣臣皆莫能知刘显曰贞文字为与上人帝忌出之【南史以下石】秦穆公时扶风获一石佛穆公不识弃马坊中秽汚此像护像神嗔令公染疾公又梦游上帝极被责疏觉问侍臣由余便答曰臣闻周穆王时有化人来此土云是佛神穆王信之于终南山造中天防髙千余尺基址见在又于苍颉防造神庙名三防道塲公今所患殆非佛为之耶公闻大怖语由余曰吾近获一石人衣冠非今所制弃之马坊得非此是佛神耶由余闻往视之对曰此真佛神也公取像澡浴安清浄处像遂开光公又怖谓神嗔也宰三牲以祭之诸善神等擎弃逺处公又大怖以问由余答曰臣闻佛清浄不进酒肉爱重物命如护一子所有供飬烧香而已所可祭祀饼果之属公大悦欲造佛像絶于工人又问由余答曰昔穆公造寺之侧应有工匠遂于髙四防南村内得一老人姓王名安年百八十自云曾于三防道塲见人造之臣今年老无力能作所住村北有兄弟四人曾于道塲内为诸匠执作请追共造依言作之成一铜像相好圆备公悦大赏赉之彼人得财并造功徳于土堂上造重阁髙三百尺时人号之髙四防或曰髙四楼其人姓髙大者名四或曰兄弟四人同立故也或取大兄名以目之故有髙四之名至今称也【神僧传】
　　昔维卫及迦叶石像以西晋愍帝建兴元年像泛海而入乎呉淞江沪渎口遥见海中有二人浮游水上渔人莫能就视延巫师祝则谓为海神祭酒则疑是仙灵或振铎以请或巾褐往祈并涛涌雾曀逆流逺去呉县朱应素奉正法廼请东灵寺帛尼并信斋戒者数人共往迎像于是云销日朗乘流自到转身示铭始接登舟其轻如羽末载大车其重若山处像于呉时旧寺通精舍至齐永明七年又有瑞石浮海来入呉境驾潮截澜泛若松舟时主书朱法让即先获石像朱应之曾孙也被使至呉获石像献防齐武皇帝乃命造释迦文像尽镌琢之竒极金艧之巧宋世所获二石像立髙七尺铭其背上一名维卫佛二名迦叶佛莫识年代而字分明【法苑珠林】
　　逃石在曲江县经云本在桂阳县因夜迅雷至此商人见石逃来因此名之
　　佷山县有一山独立峻絶西北有石穴以烛行百步许二大石其间相去一丈许俗名其一为阳石一为隂石水旱为灾鞭隂石则雨鞭阳石则晴【盛之荆州记】
　　汝城县有乌龙白马山有黒石如龙白石如马【湘州记】庐山顶上有池中有三石雁霜降则飞【浔阳记】
　　古说淮南诸山石生谷袁安云石谷药名穗之尤小者【述异记】
　　捣衣山一名灵山在琅琊郡山南絶险岩有方石昔有神女于此捣衣其石明莹谓之玉女捣练砧
　　斗乡西津有玉女冈天当雨辄先涌五色气于石间俗谓玉女披衣
　　灌肥之间离别亭古送别处汉沔防流处防上有石铭云下至水府三十一里皆传云李斯刻此石【并上】
　　宜都建平二郡之界有五六参差互出上有倚石如二人像攘袂相对俗谓二郡督邮争界于此【幽明録】空乘之地其名为孔寳在鲁南山之穴外有双石如桓楹起立髙数丈鲁人弦歌祭祀穴中无水毎当祭时洒扫以告辄有清泉自石间出足以周事既已泉亦止其验至今存焉【搜神记】
　　豫章有石黄白色而理疎以水灌之便热如鼎于上炊足以热冷则灌之雷焕以问张华华曰此燃石也【异苑】浔阳山上有石人髙丈余虎至此辄倒石人前【酉阳杂爼】道侧烧石叶之香此石重叠状如云母其光气辟恶厉之疾此香馥题国所进【拾遗记】
　　方丈山西有照石去石十里视人物之影如镜焉碎石片片皆能照人而质方一丈则重一两昭王舂此石为泥泥通霞之防【上】
　　岣嵝山有响石如人共语而不可解但唱岣嵝犹言拘留耳【湘中记】
　　百丈山中有石房内有石案置石书二卷【异苑】
　　永寜县涛山有河水色红赤有自然石桥多鱼獭异禽隂雨时尝闻鞉角声甚亮【上】
　　儋州湖化昌明山山有二石如人形云有兄弟二人向海捕鱼因化为石号曰兄弟石也【郡国志】
　　岐府西陇州路七十余里有鱼龙洞中有石或大或小随水流出破而看之石中皆有鱼龙形人过洞前并不敢语语者便闻风雷之声立致惊惧奔走但诸人不闻耳【录异记】
　　婺州永康县山亭中有枯松树因断之误堕水中化为石取未化者试于水随亦化焉其所化者枝干及皮与松无异但坚劲有未化者数段相兼留之以旌异物焉【上】蜀州晋源县山亭中有二大石各径二尺已来出地七八寸人或坐之心痛往往不救又是落星石东边者生即灵騐西边者死与诸石无异色并带青白也
　　荆州利水间有二石若阙名曰韶石晋永和中有飞仙衣冠如雪各憇一石旬日而去人咸见之
　　莱子国海上有石人长一丈五尺大十围昔秦始皇遣此石人追劳山不得遂立于此
　　西域茍【一作枸】夷国山上有石骆駞腹下出水以金鐡及手承取即便流过唯瓠芦盛之者则得饮之令人身体香净而升仙【异苑】
　　郅支国贡马肝石百斤常以水银飬之内玉柜中金泥封其上国人长四尺惟饵此石而已半青半白如今之马肝舂碎以和九转之丹服之弥年不饥渇也以之拂髪白者皆黑帝坐羣臣于甘泉殿有髪白者以石拂之应手皆黒是时公卿语曰不用作方伯惟须马肝石此石酷烈不和丹砂不可近髪【述异记】
　　光武夜至赵州南迷路闻人语问之弗应见二人立旁怒防劒斩之其一急走熟视之乃石也【野史赵州志】
　　汉刘子光西征遇山而渇无水子光在山南见一石人问之曰何处有水石人不言乃防剑斩石人须臾穷山水出【独异记】
　　公孙述时蜀武担石折任文公曰噫西州智士死我乃当之自是常防聚子孙设酒食后三月果卒故益部为之语曰任文公智无双【东汉书】
　　明帝青龙三年张掖郡氐池县大桞谷口夜激波涌溢其声如雷晓而有苍石立水中白石画之为马牛等形其文曰大讨曹帝恶其讨也使凿去为计以苍石塞之宿昔而白石满焉至晋初其文愈明马象皆焕彻如玉焉【汉晋春秋】
　　县人有隗叔通者性至孝为母给江膂水天为出平石至江膂中今犹谓之孝子石可谓至诚发中而休应自天矣【水经注】
　　髙琳字季珉琳母尝祓禊泗濵见一石光彩朗润遂持以归是夜梦一人谓之曰此浮磬之精若能寳持必生令子俄而有妊及生子因名琳【后魏书】
　　晋武帝大康十年洛阳宫西西宜秋里石生地中始髙三尺如香罏形后如伛人槃薄不可掘按刘向说此白也明年宫车晏驾王室始骚卒以乱亡京房易传曰石立如人庶士为天下雄此近之矣【晋书】
　　晋惠帝太安元年丹阳湖孰县夏架湖有大石浮二百步而登防民惊噪相告曰石来干寳曰寻有石氷入建康【宋书志】
　　石言于陜若言勿东也【晋书】
　　张轨在凉州时有石如张掖字掖字渐磨灭粗可识而张字分明又有文曰初祚天下西方安万年又兰池送石大如丸破之中有必字青防白文书之又姑臧送石白如星成二十八宿【十六国春秋】
　　陶渊明所居防里两山间有大石仰视瀑可坐十人号醉石【庐山记】
　　永康王旷井上有洗石时见赤气后有二胡人寄宿忽来买之旷怪所以未及度钱子妇孙氏覩二黄鸟闘于石上即往掩取变成黄金胡人不知索市愈急既得撞破内空段有二鸟处【异苑】
　　宋升明三年四月荥阳人于嵩髙山东南涧见天雨石坠地石开有玺方三寸文曰戊丁之人与道俱肃然入草应天符【南齐书】
　　梁时同泰寺院前有丑石四髙丈余形如罗刹试抱婴儿看之无不掩袖而啼毎小儿夜啼则畏之曰汝啼我抱汝看丑石啼遂止【三余帖】
　　梁武帝中大同元年春曲阿县建陵隧口石辟邪起舞天目山人全文猛于新丰后湖观音寺西防获一五色石大如斗文彩盘蹙如有夜光文猛以为神异抱献之梁武梁武喜命置于大极殿侧将年余石忽光照廊庑有声如雷帝以为不祥召杰公示之对曰此上界化生龙之石也非人间物若以洛水赤砺石和酒合药煮之百余沸柔软可食琢以为饮食之器令人延夀福徳之人所应受用有声者龙欲取之帝令驰取赤石如其法命工琢之以为瓯各容五斗之半以盛御膳香美殊常以其余屑置于旧处忽有赤龙鬐鼔鬛掉尾入殿拥石腾跃而去帝遣推验乃是晋通二年始平郡石鼔村鬬龙所竞之石其瓯遭侯景之乱不知所之【梁四公记】
　　防城同泰寺前四石各髙丈余陈之三品石也
　　神武幸汾阳之天池池边得一石上有隠起字文曰三王六川问阳休之曰此文字何义对曰六者大王字河洛伊为三川大王若受天命终应统有闗右神武曰世人常道我欲反今若闻此更致纷纭慎莫妄言也【北史】大业十三年西平都有石文曰天子立千年百僚称贺有识者尤之曰千年万嵗者身后之意也立称立千年者祸在非逺明年而帝被杀【隋书】
　　孔雀王佛沙蜜多罗御四兵攻鸡雀寺寺有二石狮子号吼动地王大惊怖退走入城【法苑珠林】














　　广博物志卷七
<子部,类书类,广博物志>
　　钦定四库全书
　　广博物志卷八
　　明　董斯张　撰
　　地形四【戎狄】
　　言夷狄者举终始也言蛮举逺也言貉举恶也则别之东方为九夷南方为八蛮西方为六戎北方为五狄何以知夷在东方礼王制曰东方曰夷被髪文身又曰南方曰蛮雕踶交趾西方曰戎被髪衣皮北方曰狄衣羽居穴何以名为夷蛮曰圣人本不治外国非为制名也因其国名而言之耳一説曰名其短而为之制名也夷者僔狄无礼义东方者少阳易化故取名也北方太隂鄙郄故少蛮虫难化执心违邪戎者强恶也狄者易也辟易无别也【白虎通】
　　东辟之民曰夷精以侥至于大逺有不火食者矣南辟之民曰蛮信以朴至于大逺有不火食者矣西辟之民曰戎劲以刚至于大逺有不火食者矣北辟之民曰狄肥以戾至于大逺有不火食者矣及中国之民曰五方之民【大戴礼】
　　汤问伊尹曰诸侯来献或无马牛之所生而献逺方之物事实相反不利【非其所有而当逺求于民故不利也】今吾欲因其地势所有献之必易得而不贵其为四方献令伊尹受命于是为四方令曰臣请正东符娄仇州伊宪沤深九夷十蛮越沤鬋文身【十者东夷蛮越之别称】请令以鱼支之鞞乌鲗之醤鲛利劒为献【鞞刀削鲗鱼名盾也以鲛皮作之鲛文鱼也】正南瓯邓桂国损子产里百濮九菌【六者南蛮之别名】请令以珠玑珻瑁象齿文犀翠羽菌短狗为献【玑似珠而小菌可用为旌翳短狗狗之善者也】正西昆仑狗国鬼亲枳已闟耳贯胸雕题离丘漆齿【九者西戎之别名也】请令以丹青白旄纰江厯龙角神为献【江厯珠名】正北空同大夏莎车姑他旦畧貎胡戎翟奴楼烦月氏□犂其龙东胡【十二者北狄中之别名也】请令以槖駞白玉野马騊駼駃騠良弓为献汤曰善【周书】
　　懐方氏掌来逺方之民致方贡致逺物而送逆之达之以节【周礼】
　　凡海外三十六国自西北至西南方有修股民天民肃慎民白民沃民女子民丈夫民竒肱民一臂民三身民自西南至东南方有结胸民羽民讙头国民祼国民三苖民交股民不死民穿胸民反舌民豕喙民凿齿民三头民修臂民自东南至东北方有大人国君子国黒齿民股民毛民劳民自东北至西北方有跂踵民句婴民深目民无肠民柔利民一目民无继民雒棠武人在西北陬【皆日所入山之名】□鱼在其南有神二人连臂为帝夜在其西南方三珠树在其东北方有玉树在赤水之上昆仑华丘在其东南方爰有遗玉青马视肉杨桃甘樝甘华百果所生和丘在其东北陬三桑无枝在其西夸父耽耳在其北方夸父弃其防是为邓林昆吾丘在南方轩辕丘在西方巫咸在其北方立登保之山旸谷搏桑在东方有娀在不周之北长女简翟少女建疵西王母在流沙之濒乐民拏闾在昆仑弱水之洲三危在乐民西宵明烛光在河洲所照方千里龙门在河渊湍池在昆仑燿不周申池在海隅孟诸在沛少室太室在冀州烛龙在雁门北蔽于委羽之山不见日其神人靣龙身而无足后稷垄在建木西【建木在都广都广南方泽名】其人死复苏其半鱼在其间【南方人死复生或化为鱼在都广建木间】流黄沃民在其北方三百里狗国在其东雷泽有神龙身人头鼔其腹而熈【淮南子】
　　魏志言箕子适朝鲜作八条之教无门户之闭而不为盗
　　结胸国其为人结胸【臆前佚出如人结喉也山海经】
　　羽民国在其东南其为人长头身生羽【能飞不能逺卵生】一曰其为人长颊【启筮曰羽民之状鸟喙赤目而白首○又大荒经云羽民国其民皆生毛羽卵民国其民皆生卵】
　　讙头国在其南其为人人靣有翼鸟喙方捕鱼或曰讙朱国【○又大荒经云有人名曰讙头鲧妻士敬士敬子曰炎融生讙头人面鸟喙有翼食海中鱼杖翼而行维宜苣穋杨是食○又云颛顼生讙头讙头生苖民苖民厘姓食肉】
　　厌火国在其南兽身黒色生火出其口中【言能吐火】
　　三苖国在赤水东其为人相随【昔尧以天下让舜三苖之君非之帝杀之有苖之民叛入南海为三苖国】一曰三毛国
</div>
    <div class="pagination">
<a href="广博物志_page10.html">上一页</a><span>...</span><a href="广博物志_page6.html">6</a><a href="广博物志_page7.html">7</a><a href="广博物志_page8.html">8</a><a href="广博物志_page9.html">9</a><a href="广博物志_page10.html">10</a><span class="current-page">11</span><a href="广博物志_page12.html">12</a><a href="广博物志_page13.html">13</a><a href="广博物志_page14.html">14</a><a href="广博物志_page15.html">15</a><a href="广博物志_page16.html">16</a><span>...</span><a href="广博物志_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
