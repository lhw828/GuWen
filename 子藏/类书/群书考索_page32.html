<!DOCTYPE html>
<html>
<head>
    <meta charset="UTF-8">
    <title>群书考索 - 第 32 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 32 页/共 127 页</h1>
    <div class="content">　　魏水利魏防王使西门豹为邺令史起进曰魏氏之行田也以百亩邺独二百亩是田恶也漳水在其旁西门豹为邺令不知用于是以起为邺令遂引漳水溉邺以富魏之河内民歌之曰邺有贤令兮为史公决漳水兮灌邺旁终古舄卤兮生稻粱
　　秦凿溉田渠其后韩闻秦之好兴事欲疲之无令东伐乃使水工郑国间説秦令凿泾水自仲山西抵瓠口为渠并北山东注洛三百余里欲以溉田中作而觉秦欲杀国国曰始臣为间然渠成亦秦之利也秦以为然卒使就渠渠就用注填阏之水溉舄卤之地四万余顷收皆亩一钟于是闗中为沃野无凶年命曰郑国渠汉文帝水利汉文帝以文翁为蜀郡太守穿煎防口溉灌繁田千七百顷人获其饶汉兴三十九年孝文时河决酸枣东溃金堤于是东郡大兴卒塞之
　　武帝水利孝武元光中河决于瓠子东南注钜野通于淮泗上使汲黯郑当时兴人徒塞之輙复坏　元光中大司农郑当时言引渭穿渠起长安并南山下至河三百余里渠下民田万余顷又可得以溉田益肥闗中之地得谷天子以为然令齐水工徐伯表悉发卒数万人穿漕渠三嵗而通渠下民颇得以溉田矣　河东守番系请穿渠引汾溉皮氏汾阴下引河溉汾阴蒲阪下度可得五千顷五千顷故尽河壖弃地民茭牧其中耳今溉田之度可得谷二百万石以上天子以为然发卒数万人作渠田数嵗河移徙渠不利则田者不能偿种乆之河东渠田废与越人令少府以为稍入【如淳曰时越人有徙者以田与之其租税入少府也师古曰稍渐也其入未多故谓之稍也】　严罴言临晋民愿穿洛以溉重泉以东万顷故恶地诚得水可令亩十石于是为发卒万余人穿渠自征引洛水至商顔下岸善崩乃凿井深者四十余丈往往为井井下相通行水水頽以絶商顔东至山岭十余里间井渠之生自此始穿渠得龙骨故名曰龙首渠作之十余嵗渠颇通犹未得其饶　是时用事者争言水利朔方西河河西酒泉皆引河及川谷以溉田而关中辅渠灵轵引诸水汝南九江引淮东海引钜定泰山下引汶水皆穿渠为溉田各万余顷佗小渠陂山通道不可胜言　自郑国渠起至元鼎六年百三十六嵗而倪寛为左内史奏请穿凿六辅渠以益溉郑国傍髙仰之田帝曰农天下之本也泉流灌寖所以育五谷也左右内史地名山川原甚众细民未知其利故为通沟渎畜陂泽所以备旱也今内史稻田租挈重不与郡同其议减令吏民勉农尽地利平徭行水勿使失时　后十六嵗赵中大夫白公复奏穿渠引泾水首起谷口尾入栎阳注渭中袤二百里溉田四千五百余顷因名曰白渠民得其饶歌之曰田于何所池阳谷口郑国在前白渠起后举锸为云决渠为雨泾水一石其泥数斗且溉且粪长我禾黍衣食京师亿万之口言此两渠饶也　自河决瓠子后二十余嵗嵗因以数不登而梁楚之地尤甚上既封禅巡祭山川其明年干封少雨上乃使汲仁郭昌发卒数万人塞瓠子决河自临决河湛白马玉壁上既临河决悼功之不成乃作歌于是卒塞瓠子筑宫其上名曰宣防而道河北行二渠复禹旧迹而梁楚之地复宁无水灾武帝塞瓠子筑宫其上名曰宣防而道河北行二渠复禹旧迹非也自战国以来地理家所载禹迹多失其真孟子禹疏九河瀹济漯而注之海决汝汉排淮泗而注之江按禹贡扬州沿于江海达于淮泗是禹之时淮泗无达江之道也及呉王夫差掘沟通水以与晋防于黄池然后江始有通淮之道而孟子之説是误认呉王所掘之沟以为禹之旧江矣司马迁河渠书载禹导河疏二渠按禹贡导河积石至于龙门南至于华阴东至于厎柱又东至于孟津东过洛汭至于大伾北过洚水至于大陆又北播为九河同为逆河入于海是河自龙门而发以至于大陆者皆为一流初非有二渠也自齐桓公填九河之八流以自广惟以徒骇一河通流至秦之时河决魏郡然后始有二流而子长之论是误认秦时所决之渠以为禹之旧河矣地理之説最为近古者莫如孟子史记然且误认后世之迹以为禹之旧功则夫地理家之所载益可疑也
　　宣帝水利宣帝地节中郭昌使行河北曲三所水流之势皆斜直【当也】贝邱县乃各更穿渠直东经东郡界中不令北曲渠通利百姓安之
　　元帝水利元帝建昭中邵信臣为南阳太守于穣县理南六十里造钳卢陂累石为堤傍开六石门以节水势泽中有钳卢小池因以为名用广溉灌嵗増多至二万顷人得其利及后汉杜诗为太守复修其业时歌之曰前有邵父后有杜母
　　西汉揔论汉治河凡五策隄防以塞水穿渠以分水或欲复九河【韩收】或欲决河注湖中【齐人延年】或言不与水争地汉用二策一隄防一穿渠按本志孝文时河决酸枣武帝时河决瓠子成帝时河决馆陶后决平原皆筑塞之则汉治河之策大抵出于隄防耳平当曰经无隄防筑塞之文贾逊以増堤为下策张戎以隄塞于平地犹筑垣而居水观此则専用人力以隄防非至计也按本志武帝塞瓠子河道河北行二渠复禹旧迹潘系以穿渠引河宣帝时郭昌更穿直河是将以分杀水势也是时冯逡则请开屯氏河孙禁则请开马笃河平当奏言则欲求能浚川疏河者贾逊中策亦不过多穿漕渠以分水势是治河之策宜无以易此也若复九河之説决河注湖中之説皆不可行所可行者独不与水争地之説耳
　　后汉章帝水利后汉章帝建初中王景为庐江太守郡部安丰县有楚孙叔敖所起芍陂先是荒废景重修之境内丰给
　　顺帝水利顺帝永和五年马臻为防稽太守始立镜湖筑塘周回三百十里灌田九十余顷至今人获其利东晋水利东晋张闿为晋陵内史时所部四县并以旱失田闿乃立曲河新丰塘溉田八百余顷每嵗丰稔葛洪为其颂乃征入拜大司农
　　宋水利宋文帝元嘉七年刘义欣为荆河刺史治夀阳于时土境荒毁百姓离散义欣网维补缉随宜经理芍陂良田万顷隄堰乆坏秋夏常苦旱义欣遣谘议叅军殷肃循行修理有旧漕引淠水入陂伐木开榛水得通径由是遂丰稔
　　后魏水利后魏刁雍为薄骨律镇将至镇上表曰富平西三十里有艾山南北二十六里东西四十五里凿以通河似禹旧迹其两岸作溉田大渠广十余步山南引水入北渠中计昔时髙于河水不过一丈河水激急沙土漂流今日此渠髙于河水二丈三尺又河水侵射往往崩頽渠既髙悬水不得上虽复诸处按旧引水水亦难求今艾山北中有洲渚水分为二西河小狭水广百四十步臣今请入来年正月于河西髙渠之北八里分河之下五里平凿渠广十五步深五尺筑其两岸令髙一丈北行四十里还入古之髙渠即修髙渠而北复八十里合百二十里大有良田计用四千人四十日功渠得成就所欲凿新渠口河下五尺水不得入今求从小河东南岸斜断到西北岸计长二百七十步广十步髙二尺絶断小河二十日功既得成毕合计用功六十日小河之水尽入新渠水则充足溉官私田四万余顷旬日之间则水一徧水凡四溉谷得成实从之公私获其利　裴延儁为幽州刺史范阳郡有旧沈渠径五十里渔阳燕郡有故戾诸堰广袤三十里皆废毁多时莫能修复水旱不调人多饥馁延儁自度水形营造未几而就溉田万余顷为利十倍
　　唐太宗水利贞观十八年李袭称为扬州大都府长史乃引雷陂水又筑句城塘以溉田八百余顷百姓获其利征拜太府卿人至今赖之
　　髙宗水利永徽六年雍州长史长孙祥奏言往日郑白渠溉田四万余顷今为富商大贾竞造碾硙堰遏漕水渠流梗涩渠一万许顷请修营此渠以便百姓至于咸卤亦堪为水田髙宗曰疏导渠流使通灌溉济汲炎旱应大利益太尉无忌对曰白渠水带淤泥灌田益其肥美又渠水发源本髙向下枝分极众若使流入同州则水饶足比为碾硙用水泄渠水随入滑加以壅遏耗竭所以得利遂少于是遣祥等分检渠上碾硙皆毁之至大歴中水田才得六千二百余顷
　　宪宗水利唐韦丹江西隄丹为江南西道观察使筑隄扞江长十二里窦以疏涨凡为陂塘五百九十八所灌田万二千顷【宣帝读元和实録见丹政事卓然它日与宰相语曰元和时治民孰第一周墀对曰守江西韦丹有大功徳被八州没四十年老防思之不忘乃诏刻功】穆宗水利长庆初朗州刺史温造开后乡渠百里溉田二千顷号右史渠后迁节度河阳复懐州古秦渠枋口枢以溉田源河内温武陵四县田五千顷
　　宋朝水利至道元年度支判官梁鼎陈尧叟言乞与南阳陈颍夀春沛郡防阳水田复邵信臣邓艾之制诏何亮等经度之鼎等又言自唐季以来农政多废民率弃本不务力田是以廪庾无余粮土地无遗利臣讨论典故备得端倪自陈许定邓颍蔡宿亳至于夀春用水利垦田先贤陈迹具在坊埭废毁遂成汚莱傥开辟以为公田灌溉以通水利发江淮下军散卒给官钱市牛及耕具増筑防堰每千人人给牛一治田五万亩亩三斛嵗可得十五万斛凡七州之间置二十七屯嵗可得三百万斛因而益之不知其极矣行之二三年可以致仓廪充实省江淮漕运闲田益垦民益饶足仍慎选官吏兼督其事又引汉邵信臣晋杜预邓艾等遗迹且言水田之制由人力人力茍修则地利可尽帝览奏嘉之诏皇甫迁何亮等按视经度明年迁等言先至郑渠相视旧迹按史记郑渠元引泾水注洛三百余里溉田四万顷收皆亩一钟白渠引泾水注渭中袤二百余里溉田四千五百顷两处共四万四千五百顷今之存者不及二千顷乃二十二分之一分也询其所由皆云职守之人改修渠堰坼壊旧坊故灌溉之功絶不及古望今増筑堰埭【云云】又邓陈许颍等七郡官私闲田共二十二万余顷并是汉魏以来召信臣杜诗杜预任峻司马宣王邓艾等垦辟之地欲望于旧坊未壊可以疏引水利处先耕二万余顷渐兴置之诏从其请令自邓州始募民耕垦免其税　嘉祐五年三司使包拯言京西多闲田而唐州治四县其田之入草莽者十八九虽简其赋役而民多流亡不能以还业知州赵寛兴复召信臣渠并境内之陂堰下溉民田数万顷荒之地变为沃壌今非独流民自归又有淮湖之民至者万余戸请留再任从之　治平四年京西南路安抚使郭中锡言知唐州髙赋在任兴建水利垦辟荒田民获安业诏赋再任如更能兴置水利开广闲田当议陞陟
　　古今水利总论论古今水利之制莫善于周莫不善于汉夫水利之在天下犹人之血气然一息之不通则四体非复吾有大而江河川泽微而沟洫亩浍其小大虽不同而其疏通导达不可使一国之壅阏则一也成周之尽力于沟洫西汉之用功于河渠不贪小利以害大谋不急近功以遗逺害田亩有灌溉之益川泽旡壅塞之忧此周礼述沟洫迁史书河渠之利欤且成周匠人之职方井之地广四尺者谓之沟十里之成广八尺者谓之洫百里之同广二寻者谓之浍夫自四尺之沟积而至于二寻之浍一同之间其捐膏腴之地以为沟洫之制者凡几亩也【礼冬官匠人为沟洫九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍】小司徒之经土地而井牧其田野説者论田税之所出则百井之地出田税者六十有四而三十六井则治洫也万井之地出田税者四千九十有六井而五千有竒则治沟与浍也夫自一成之地积而至于一同万夫之众其捐赋税之入以治沟洫之利者凡几人也【地官小司徒注】成周之君岂不爱膏腴之地赋敛之入而弃以为无用之沟洫哉诚以所弃者小而所利者大所捐于公上者不能毫发而所以福斯民而泽天下者无穷已也自经界不明而先王沟洫之制漫无可考以九河之地犹失其八攴而莫得其迹【东坡辨九河云以汉许鬲之言攷之徒骇最北鬲津最南葢徒骇是河之本道东出分为八齐小白塞之为一今河间弓髙以东至平原鬲津往往有其遗处葢其八支并归徒骇也】则细而沟洫之属可知矣天下所谓有才之士始出而以私智经营虽其利泽不博未及古人徧利天下之意不犹愈于后世与水争地贪尺寸之利而遗无穷之害哉自春秋战国浚其源西汉道其流而河渠之水利详矣孙叔敖起芍陂楚受其恵文翁穿防口蜀以富饶【史记】凿漳水于魏者邺旁有稻粱之咏【魏防王时史起为邺令曰魏氏行田以百亩邺独二百亩是田恶也漳水在其旁西门豹为邺令不知用于是引漳水灌田邺以富民歌之曰邺有贤令兮为史公决漳水兮灌邺旁终古舄卤兮生稻粱】导泾水于秦者谷口有禾黍之谣【班固西都赋又前沟洫志自秦用郑国凿泾水为渠名郑国渠至武帝中大夫白公复奏穿引泾水一起谷口以沟池阳赐名曰白渠民歌之曰郑国在前白公在后且灌且溉长我禾黍云云】此见于春秋战国之时也自汉以来讲明尤备内而京师外而列郡又逺而边地源流分原隰碁布歴歴可见矣严罴穿龙首渠于冯翊之地【注见前】倪寛穿六辅渠于左内史之治【武帝元鼎间倪寛为左内史奏请穿六辅渠】白公引泾水于池阳之区【见上】决渠降雨荷挿成云衣食京师亿万之口岂非京师之利乎【西都赋】其他郡县泰山则引汶东海则引钜定汝南九江则引淮朔方西河酒泉诸郡则皆引河及川谷以溉田【沟洫之用事者争言水利朔方西河河西酒泉皆引河及川谷以溉田而闗中灵轵成国湋渠引诸川汝南九江引淮东海引钜定泰山下引汶水皆穿渠溉田各万余顷他小渠及陂山通道者不可胜言也】陂山通道在在相望岂非诸郡之利乎轮台以东有渠溉田五千顷【桑洪羊奏故轮台以东枝渠黎皆欲国地广饶水草有溉田五千顷以上温和田益可广通沟渠种五谷】而鲜水左右亦有桥七十所【赵充国屯田奏云愿留万二千人屯要害处缮乡亭浚沟渠治湟陿以西道桥七十所今鲜水左右】是虽极边之地水道源流无不加意又岂非边地之利乎西汉之君不计地利之广狭不论费役之多寡不一劳者不永逸不暂费者不永宁此汉人得享溉灌之利也然周汉之所以得水利者治之者非一官领之者非一人得以尽心于沟洫河渠之间是故周官营沟行水之制则职之匠人俾任浚导之功也匠人为沟洫凡沟必因水势防必因地势止水蓄水之令则领之稻人俾専储蓄之利也【地官稻人以储蓄水以防止水以沟荡水以遂均水以列舍水以浍写水】夫惟浚之于其始积之于其终又安有旱涝之患哉汉之京师则少府揔禁池之事其属则有池监【百官表少府掌山海陂泽之税其属有上林上池监有都水长丞】有都水【见上】水衡掌林苑之事其属则有水司空【百官表水衡都尉水司空长丞属焉】有都水【前百官表　常注如淳曰都水治渠隄水门又按太常少府水衡置有都水长丞】三辅以行京师之职太常以领巴陵之渠【并百官表】郡国则九江有陂湖官南海则有淮浦官南郡江夏则有云梦官夫惟既任于其内又分于其外又安有壅阏之忧哉【地理志九江郡有陂官湖官南海郡中有淮浦官南郡江夏郡有云梦官】国朝恵养元元留心水利三司则有都水监【本朝官制都水监属三司员无常职兴役则差】诸路则有提举【淳熙七年臣僚乞委提举常平筑陂塘修堰门潴水为备】州有倅贰邑有丞佐【淳熙七年又臣僚劄子乞委诸路常平司籍定所郡县公私陂塘川泽之数専责县丞因民暇日劝率疏导圣旨依令専督责县丞于农隙日浚治疏导广行储蓄】而又郡有守邑有令皆得以行其浚导储蓄之利故修萧何之故堰则若许景山而废壊之地复大利【真宗朝知兴元府许景山尝修汉萧何所为故堰顾其属曰酂侯方定天下乃暇为此以灌农田今吾岂惮一时之劳而废万世之利于是因其壊堰大修之】正郑公在前白公起后之意也【见上】修召信臣之旧渠则若赵尚寛而荒之场变为沃壌【仁宗朝有唐州太守赵尚寛者复修召信臣渠与境内陂堰向为荒之地变为沃壌三司使包拯上其事上嘉其能命留再任且有旌擢之谕】正前有召父后有杜母之意也【后汉杜诗复修召信臣南阳渠人歌之曰前有召父后有杜母】筑海隄以衞田而民享其利则如范文正【范仲淹监西溪为建白于朝请筑海隄于通泰海州之境长数百里以衞民田以文正为兴化令専掌役事发通泰楚海四州民夫治之既成民享其利兴化以范为姓】兴水利有功而治累得声则如刘彞【安定胡先生有治道齐如治兵水利之类甞言刘彞善治水后累为政皆兴水利】得人如是则其计可胜计耶今日闻有论水利之事矣而不防其利闻有任水利之官矣而不行其劳太湖薮陂泽水之所潴而河渠亩遂水之所泄豪民垦之以获丰殖之资官司仰之以享租输之久及其日増嵗衍而水利之故地皆为创置之良田曩之仰其水利以耕者今不胜旱溢之害是固不可以悉举也姑以越之鉴湖言之自汉永和中始辟其广二百余里而灌溉之利及于民者为田八千余顷及熙宁中盗耕其中者九百顷至近嵗又甚矣至取其田以归之公上此未害也而不知所剩者仅数百亩而利之所入复未必尽归之官所言者凡数千顷而骎骎不已则越三郡将受其弊矣倘今日公上不利丝毫之赋守令不恤豪右之民毋惑于纷纷之议毋付于悠悠之事则何患乎利不具害不除而使周汉専其利哉虽然水利固当举也亦未易轻举也才不辨者不足任心不尽者不足任茍且顺从者不足任上縻帑库下夺农田隄防一开水失故道间有指邻国以为壑説禹贡而行河者益以滋其谬耳不然闽之苕溪入太湖东坡何托此以讽熙宁兴水利者哉【东坡请谪王安石兴水利】　自史起溉邺田郑国凿泾水汉兴文翁穿煎防口郑当时引渭庄熊引洛自是后王景理芍陂马臻筑鉴湖至晋初杜预疏荆兖之水宋人引淠魏人引河唐疏雷陂筑句城皆代天施长地力衣食元元而足公家之费故三代沟浍之法潜而赴时务功此不可不望也伏愿我国家颁行古制分命有司每一嵗三月举行其政委之州牧伯于县宰通陂湖通沟洫旱魃作厉则引而灌之雨害粢盛则决而注之令民自便不禁其时然后复三老之官以劝耕稼置常平之食以御灾变上资邦计下慰民望夫仓廪既足民犯重法则仁义之化可以阶渐矣【夏英公文】














　　羣书考索卷六十六
<子部,类书类,群书考索>
　　钦定四库全书
　　羣书考索后集卷一
　　宋　章如愚　编
　　官制门
　　官数类
　　唐官六十【通典云唐官数阙尚书云建官惟百郑云虞官六十唐官朱闻尧舜同道或皆六十并属官而言则皆有百】
　　虞官六十【明堂位曰有虞氏官五十郑云六十】
　　夏官一百二十【明堂位曰夏官百尚书云夏商官倍则当二百矣而郑云百二十】
　　商官二百四十【明堂位曰商官二百郑云二百四十合依郑説】
　　周内外官六万三千六百七十五人【内二千六百四十三人外诸侯国官六万一千零三十二人】
　　秦制爵二十等以赏功劳
　　汉吏员自佐吏至丞相凡十三万二百八十五人【哀帝时官数兼诸侯州郡胥吏】
　　后汉内外文武官七千五百六十七人【内一千零五十五人外六千五百一十二人】都计内外官及职掌人十五万二千九百八十六人
　　魏官置九品其数未详
　　晋因魏内外文武官六千八百三十六人【内八百九十四人外五千九百四十二人】都计内外官及职掌人一十一万八千六百七十二人
　　宋因晋内外文武官六千一百七十二人【内八百二十三人外五千三百四十九人】内职掌人门亭长孝经师月令律令师及书佐等一千四百六十一人都计内外官及职掌人七千六百三十三人
　　齐内外文武官二千有六十三人【内九百四十七人外一千一百一十六人州刺史及官属并太守内史州县令相宁蛮夷校尉中郎将护军等】
　　梁官品秩禄之差亦如前代更定十八班不登二品者又为七班又置诸军之号二十四班内外官数未详陈官品禄秩班次多因梁制而又置相国位列丞相上并及丞相太宰太傅太保大司马大将军并以为赠官定令尚书置五员郎二十一员其余并遵梁制为十八班官数未详
　　后魏内外文武官七千七百六十四人【内二千三百七十一人外五千三百九十三人州刺史郡太守县令长等】内文学学生三千人都计内外官一万零七百六十四人其京城诸司令史及诸色职掌人及外州郡县属官并诸色职掌人等并未详命数亦未详　魏氏之初法制简畧设官分职多因事宜罕依故实诚非经逺即列九品每品又分为上中下三等至孝文帝太和十八年定令方有伦序又按前代职次皆无从品魏氏始有之自四品以下正从又分为上下阶亦一代之别制也北齐内品二千二百二十二人【国子太学四门等学生并尚书都令史门下通事主事等令史五百九十六人】都计文武官及学生令史等总二千九百一十八人后周改为九命六卿属官之外内外众职亦多参秦汉按所建六官并徒属及府史杂色职掌人二万一千零七十三人【二千九百八十九人诸色官万八千八十四人府史学生筭生书生医生倅长虎贲骁骑羽林游击奉车驭夫武理武候卜筮占梦视祲相生等人也】隋开皇中有正从九品上下阶至炀帝除上下阶唯留正从九品其余官品亦多升降万二千五百七十六人【内官二千五百八十一员外官郡县九千九百九十五员】又内职掌医师卜师巫觋掌醖兽医博士京市长麴仓督并太学学生刻漏千牛门尉门候之事令史及外职掌郡县佐史族正里正等总十八万三千三百六十一人【内千六百六十四人外十八万一千六百九十七人】都计内外文武官及胥总十九万五千九百三十七人
　　唐开元二十五年制定流内太师而下流外诸卫而下之别有正从九品上下阶内外文武官员凡万八千八百五人【文官万四千七百七十四人武官四千二十一人内官二千六百二十外官州县折冲府镇戍闗庙岳渎等万六千二百八十五人内职掌斋郎】府史亭长主仗典食监门直长亲事帐内等外职掌州县仓督录事里正及岳庙斋郎并折冲府旅师队正队副等緫三十四万九千八百六十三【内三万五千一百七十七外三十一万四千六百八十六】都计文武官及诸色胥史等緫三十六万八千六百六十八人制为九品各有从自四品以下亦分为下阶大抵多因隋制
　　官品类
　　周官九命汉自中二千石至百石凡十六等【成帝除八百石五百石秩二等】后汉自中二千石至斗石凡十三等魏秩次多因汉制更置九品晋宋齐并因之梁因之更置十八班班多为贵陈并因之后魏置九品品各置从自四品以下每品分为上下凡三十阶北齐并因之后周制九命每命分为二以正为上凡十八命隋朝置九品品各有从自四品以下每品分为上下凡三十阶自太师始焉谓之流内流内自此始焉【炀帝除上下阶唯留正从各九品】又置视正二品至九品品各有从自行防尚书令始焉谓之视流内自此始焉
　　大唐自流内以上并因隋制又置视正五品视从七品以署萨寳及祅正【祅呼烟反】谓之视流内又置勲品九品自诸衞录事及五省令史始焉谓之流外流外自此始其勲品自齐梁即有之【三品以上紫衣金鱼袋五品以上绯衣银鱼袋皆执象笏七品以上绿衣九品以上青衣皆木笏光宅元年青衣为碧武后时改五品以上银鱼袋中宗反正从旧初武后天册中制文武官加阶应入五品者并须入仕歴十六考以上无私犯进阶之时见居六品官及七品官以上清官者其应入三品者取入仕三十三考以上并无私犯进阶之时凡居四品官者自外踪计阶者应入仕并不在进阶限如有竒才异行别效殊功不拘此列】
　　官制緫序
　　伏羲氏以龙纪故为龙师名官
　　共工氏以水纪故为水师水名
　　神农氏以火纪故为火师火名
　　黄帝氏以云纪故为云师云名【又晋志曰黄帝置三公之秩以亲黎元】
　　少昊氏立凤鸟适至故以鸟纪鸟师鸟名
　　颛帝不能纪逺乃纪于近为民师而命以民事又有五行之官
　　唐尧有羲和之官【叔仲周礼正义以为即四岳】内有百揆四岳【四岳分主四方诸侯】外有州牧侯伯
　　虞舜有天下伯禹作司空宅百揆弃社稷播百谷契为司徒敷五教臯陶作士正五刑垂作共工利器用伯益作虞育草木鸟兽伯夷秩宗典三礼防典乐教胄子和神人龙作纳言出纳帝命盖亦为六官以主天地四时也
　　夏后之制亦置六卿甘誓云召六卿是也其官名次犹承虞制礼记曰夏后氏官百天子有三公九卿二十七大夫八十一元士
　　商制天子建天官先六太【曰太宰太宗太史太祝太士太卜】典司六典五官【曰司徒司马司空司士司宼】典司五众六府【曰司土司木司水司草司器司货】典司六职六工【曰土工金工石工木工兽工草工】典制六材五官致贡曰享五官之长曰伯千里之内为王畿千里之外设方伯五国以为属属有长十国以为连连有帅三十国以为卒卒有正二百一十国以为州州有伯八州八伯五十六正百六十八帅三百三十六长八伯属于天子之老二人分天下以为左右曰二伯【老谓上公并通典】伊尹曰三公调隂阳九卿通寒暑大夫知人事列士去其私成汤居亳初置二相以伊尹仲虺为之【晋志】书曰唐虞稽古建官惟百【后魏志云唐虞六十夏商倍之周过三百是为大备】夏商官倍亦克用乂
　　周武列爵惟五分土惟三建官惟贤位事惟能成王董正治官三百六十立太师太傅太保兹惟三公论道经邦燮理隂阳官不必备惟其人少师少傅少保曰三孤贰公化寅亮天地弼予一人冢宰掌邦治綂百官均四海司徒掌邦教敷五典扰兆民宗伯掌邦礼治神人和上下司马掌邦政綂六师平邦国司防掌邦禁诘奸慝刑暴乱司空掌邦土居四民时地利六卿分职各率其属以倡九牧阜成兆民【周礼天地四时之官谓之六卿天官冢宰掌邦治地官司徒掌邦教春官宗伯掌邦礼夏官司马掌邦政秋官司宼掌邦刑冬官司空掌邦事其属三百六十者周天之数也盖古人设官皆天之所为非人之所设讵可以私情参哉然攷之周礼六官六属往往非止三百六十盖其中有兼官也且乡老二乡则公一人是三公兼乡老也一乡则卿一人是六卿兼乡大夫也军将皆命卿是六卿又兼六军之将也甚者太公以太师兼司盟之职载在盟府太师职之是也以三公而兼太史之职太史司宼苏公是也吾夫子责管仲所以言官事不摄而罪其变先王之法也三公三孤周礼之职不详此周官所谓官不备而其职亦非羣有司所可并论也】周衰诸侯去班爵之籍人用私意僣偪不常晋以军行具六卿楚僣公号【荘三十年】
　　秦不师古设爵级以劝武功厥后罢侯置守太尉主五兵丞相緫百揆又置御史大夫以贰于相先王旧典靡有孑遗
　　汉承秦弊所当更新髙帝无复古之志叔孙通茍趋时之便大抵多仍秦旧孟坚记汉置官本末周之遗制曽不多见而以秦官书者盖緫緫也贾谊请更官名见沮绛灌孝武颇有増益太初以后浸以奢广矣　曰丞相【汉初或因军功而加丞相者樊哙郦商或改丞相之名而俾之征伐者韩信　汉制常以列侯为相自公孙以布衣数年登相位而后封平津侯　汉制丞相进见御位即起在舆为下至公孙武帝始不冠见矣　汉制选用人才皆由丞相髙帝举贤诏令诣国相自署行义年武帝初衞绾奏罢贤良申韩苏张或有荐人起家至二千石自武帝重儒官朝夕在侧荐进人物而选用之权不在宰相严助荐朱买臣杨得意荐司马相如　汉制三公号无所不统周家冢宰之属分入于九卿宫伯则分入郎中令宫正则分入衞尉膳人酒人则分入少府司防大府则入司农宫人内宰则入太长秋虽号统摄而不得专领其后九卿更进用事而丞相充位给事谒者为左右私人而丞相为外朝之官受遗归霍光而朝事归大将军】初置一相孝恵髙后置左右相文帝复一相哀帝更名大司徒曰太尉文景或置或罢元狩中始置大司马以冠大将军之号盖借古官名以为宠非有夏官之实故大司马太尉不并置【太尉虽掌武而兵不在焉髙后时吕禄吕产实掌南北军吕禄未解将军印虽太尉不得入北军然当时非太尉则事不济盖职尤能尽防诸将也武帝置大司马以冠将军所以宠衞霍初未尝及于政事至末年用霍光始兼领尚书事宣帝之后加于外戚而汉祸惨矣虽然汉武帝用大司马领尚书而丞相固已无权矣然犹建空名于百官之上霍光召议必以丞相为首元平之奏必先言丞相敞而后至于大将军光及哀帝用董贤为大司马而司马遂居司徒之上　朱博传曰武帝初年置大司马冠大将军非有印绶官属至成帝初年赐大司马金印紫绶乃置官属】
　　曰御史大夫成帝更名大司空哀帝复为御史大夫后又更为大司空【御史之名周官以中士下士为之特小臣之传命令者耳至于战国其职益亲故献书多言献书于大王御史而黾池之防各命御史书事秦任刀笔又自亲事以操制臣下侍御仆从其势益重遂与宰相分权而居三公之位汉兴独不可正名乎安有三公而专治书史者乎然汉初御史实副宰相髙后欲封诸吕问右丞相陵左丞相平太尉勃而不及赵尧文帝钱谷之问止及右丞相勃左丞相平而不及张苍是以经歴三世事权尽在宰相国体増重而御史大夫不敢萌出位之思及景帝摧抑申屠嘉而晁错以刻深用事故事多决于错谋削七国错实主之丞相不与也调发兵食错实任之丞相不闻也马闗之禁景纪独书御史绾而不及丞相陶青刘舍之徒龊龊无所建明其有以也　汉仪御史大夫见孝亷上计丞长史皆于官司马门外又宣帝诏御史察计簿然则受上计者御史职也秩中二千石】自成帝用何武建三公之言而后大司马大司空皆封列侯俸如丞相通典曰自此三公俱为宰相矣九卿之职曰奉常【景徳初更名太常主郊庙礼乐之事博士亦其属公孙对防太常奏居末弟掌乐之官而兼教育之任诚以乐者广大乐易其感人也易以入故也】　曰光禄勲【武帝太初中更郎中令为光禄勲汉初郎中令掌郎衞诸官如諌大夫议郎中郎皆得以议论拾遗左右而谒者仆射又得以执防侍衞最为亲近矣谒者中郎将之得却慎夫人座皆其亲近之至也及武帝游后庭用中人为谒者尚书而诸郎不带加官不得入内而后郎中令之官稍踈人主罕与正人接而中人日亲颇用权矣】　曰衞尉【景徳初更名中大夫今后复为衞尉掌宫中徼处事其职兵衞者乎】　曰太仆【掌舆马】　曰廷尉【景帝中六年更名大理武帝建元复为廷尉哀帝复为大理掌平狱奏当所应凡郡县狱疑罪皆处当以报武帝以下置中都官狱郡十六所凡意所欲附致者皆不下廷尉以史考之昭平君系狱内官灌夫系狱居室复劾系都司空李陵言老母系保宫刘辅系掖廷王商系若卢诏狱张汤治他因导官典客有司火狱水衡有上林狱中尉有寺互都船狱至若北军别有主上章者狱蚕室腐刑狱暴室宫人狱又皇孙坐郡邸狱辛庆忌徙共工狱其所可见大畧如此】　曰大鸿胪【景帝中六年更名大行令武帝太初元年更名大鸿胪郎秦典客职也掌诸侯归义蛮夷等国】　曰宗正【掌亲属平帝更名宗伯】　曰大司农【景帝更名大农令武帝太初元年更名大司农即秦治粟内史也掌谷货自太仓至籍田令丞属焉】　曰少府【掌山海池泽之税以给共养汉氏之制天下公用仰大司农而乘舆供养悉出少府不以民力共浮费别公私示正路也然至于公用缺乏往往资之少府故贾捐之命用兵之费曰大司农钱尽乃以少府禁钱续之是也其属有尚书令丞中书谒者令丞黄门令丞尚书中书黄门此后世之所谓三省者皆出于少府之属初秦置尚书于禁中有令丞通章奏而已汉武已后其任甚重及光武亲揽吏职天下事皆上尚书与人主参决乃下三府尚书令遂为端揆之官矣晋百官志曰武帝游宴后庭始用宦者主中书元帝以恭为令石显为仆射秉权用事而萧望之以为中书政本宜以贤明之选更置士人黄门奏官也掌侍从左右三者皆亲近人主故卒为三省　少府掌刑威而犹属丞相御史此其制之善也自光武以山海盐鐡归郡县官中私用付之外有司章帝以后始别立监以奄人领之大臣不得预矣皆中二千石】　其外有中尉【掌徼循京师武帝太初元年更名执金吾】秩虽中二千石后汉至九卿皆云卿一人至中尉独不言卿则不预九卿之列明矣汉世凡中二千石多称卿【王尊传如淳注曰三辅皆秩中二千石故亦称卿】
　　上公则太傅【髙后置后省哀帝复之至】平帝置太师位太傅上太保次太傅【王陵忤防孔江惧罪而师傅之重迄汉世为右迁之地】　有特进【汉制特进位三公下汉仪特进后父兄为之或以处前宰相】　有将军【汉初将兵称将军兵罢不置吕后以吕禄为上将军居北军非汉制也文帝拜宋昌为卫将军薄昭为车骑将军始有定职武帝拜卫青大将军而大将军始有定职其后霍去病为骠骑将军上官桀为左将军昭帝用冯奉世为右将军始有骠骑左右之职赵充国为后将军韩増为前将军始有前后将军之职其他将军因出征伐名号不一事已或置或否独大将军骠骑衞将军左右前后将军终汉世不更置】　太子则有太傅少傅詹事【庶子洗马舍人家令皆其属也】　皇后则有詹事【长信詹事是也景帝更为长信少府复更为长乐少府】　有将行【景帝更名大长秋或用中人或用士人应劭曰皇后卿也后志曰掌宣中宫命】
　　列卿又有将作少府【掌治宫室景帝更名将作大匠】典属国【掌蛮夷降者】
　　水衡都尉【武帝置掌上林苑应劭曰水衡少府皆天子秘藏元帝时水衡钱三十五万是也】　大抵汉世公有三等太师太傅太保为上公丞相太尉御史大夫为三公【汉制三公号万石】大将军骠骑车骑将军为比公卿有三等前后左右将军为上卿太常至少府凡九称正卿执金吾太子太傅将作少府詹事大长秋水衡都尉三辅为陪卿三辅则京兆左冯翊右扶风【旧内史也掌治京师景帝分置左右内史武帝更名京兆尹左内史则更为左冯翊若夫右扶风之职则主爵中尉也景帝更名都尉武帝初年更为右扶风治内史右地与左冯翊京兆为三辅周之六卿】六卿分治秦以内史治畿内汉初因之虽失六卿分治之意然内史犹廷臣也至分三辅其去大郡无几判然与朝廷二体矣
　　尉有护军都尉陈平为护军中尉【武帝时属大司马】司校尉【周官司属秋官武帝征和四年初置持莭从中都官捕巫蛊督大奸猾察三辅三河农元帝去莭武帝省绥和二年哀帝复置但为司】城门校尉【环济要畧云汉髙帝初置城门校尉从缇骑一百二十人】八校尉中垒屯骑歩兵越骑长水胡骑射声虎贲八校尉皆武帝初置汉表之言也刑法志则曰内増七校晋灼曰胡骑不常置故曰七故耳西域戊巳乌桓护羌亦有校尉奉车都尉【掌御乘舆】　驸马都尉骑都尉此通典所谓三都尉皆武帝増置非汉定制也
　　加官则有侍中左右曹诸吏散骑中常侍所加或列侯将军卿大夫将都尉尚书太医太官令至郎中亡贠多至数十人给事中亦加官所加或諌大夫愽士议郎掌顾问应对位次中常侍中黄门则有给事黄门【通典以加官为汉制百官表加官一章其末緫云皆秦制则出于秦无疑也但汉因秦制而广之官名或有损益耳世儒又疑其始于武帝非也特加官用事自武帝始耳以史考之张辟疆恵帝时为侍中贾山至言曰今陛下举方正之士使为常侍诸吏则加官汉初固有也特是时事权在公卿加官未居中用事至武帝时而加官之权始重耳汉世九卿皆可领加官独二府不得兼然魏相以御史大夫兼给事中】以为分霍光权设非定制也或者以奉车都尉驸马都尉亦为加官非也【荀氏汉纪杜佑通典并不列于加官即此可考此列职于内之大畧也】
　　外封诸侯汉郡八九十形错其间郡置守【景帝更名太守有丞有长史司马】又有郡尉【将兵大郡或两尉景帝更名为郡尉县置令长】又有三老【掌教化新城三老建缟素之议壷闗三老上书言戾太子之事三老乘兴上言明王尊之罪国家之大事朝廷之得失三老皆得言之】孝弟力田【文帝十二年置三老孝弟力田常员有秩】其啬夫游徼亭有长【主捕盗贼】里有正秦以御史分别州【汉省特丞相遣使耳】武帝始置十三部刺史【秩六百石外同一部则三河三辅农是也汉制守二千石令千石至六百石今刺史才六百石耳其秩卑矣六条问事一条豪右五条皆谓二千石不法秩卑则其人激昂以自奋假之重权则得行其志此良法也成帝更为牧秩二千石闗有都尉农有都尉属国则有都尉皆武帝始置此设官于外之大凡也】其或因事遣使循行天下也【或遣光禄武大夫存问耆老或遣博士存问鳏寡或遣丞相御史行掾天下或遣谒者赐三老帛或遣博士录寃狱振流民或遣中大夫持莭救东瓯或遣諌大夫祀金马碧鸡此以辅臣而兼奉使者綉衣直指之使虽武帝之所置然其官属侍御史又哀帝时汉令反见大夫无可使则召盩厔令尹逢为諌大夫遣之或奉使借官武帝遣移守监苏武以中郎将持莭使匈奴至昭帝时武还汉纪书移中监苏武使匈奴还拜大属国然则武以中郎使乃借官耳此则奉使借官之所从始也】汉制序迁之法丞相缺则御史大夫为之御史大夫
　　缺则九卿为之九卿缺则郡守刺史为之武帝则不然丞相石庆卒则御史大夫儿寛当迁而不迁也太仆公孙贺乃得之丞相公孙卒御史大夫商丘成当迁而不迁也太仆田千秋乃得之公孙宏相御史大夫缺九卿当进者多矣而河东太守畨系得之石庆相御史大夫缺九卿当迁者多矣而齐相卜式得之不特此也卫青自侍中迁太中大夫自太中大夫迁车骑将军自车骑迁大将军大将军汉三公官也由侍中三迁而得之武帝但欲权自己出故取卑贱而加之尊显进不由阶序畧无所顾　汉制有故官皆守旧阶不食全俸满嵗为真不称者还故官【韩延夀守左冯翊赵广汉守京兆尹翁归守右扶风张敞守太原太守皆满嵗为真守官之制莫知其由始按表武帝征和三年始有光禄大夫孙遗守少府此序旧阶之证也意武帝始乎汉制官卑职重者称守是殆武帝骤官左右才智之士故用守以处资浅之人耳然朝廷用新进而无老成此武帝之世所以益多事也】　汉世官吏率多久任唯边吏三嵗一更均劳逸【叚会宗传曰竟宁中为西域都护三嵗更尽还拜沛郡守后王嘉言孝文时居官或长子孙以官为氏又朱博传故事刺史居部九嵗为守相夏侯婴自髙祖时为太仆至文帝时犹以太仆清宫汲黯居淮阳十嵗张敞居京兆九嵗于定国为廷尉十八年】　百官有洗沐之制【石建传载毎五日洗沐归谒亲】　有予告赐吿之法【病满三月当免天子优赐其告曰赐告予告者在官有三最法所当得者】　以罪去者或曰免或归家或为庶人【汉制虽丞相罢免大者自裁小免爵邑其尤轻者就第及列侯就国与奉朝请其后召用但为光禄大夫或特进优游散秩未尝除他官御史大夫则闻为九卿将军至东汉崔烈免乃为城门校尉体貌之礼衰矣】
　　王国【傅相御史百官皆如朝廷国家惟为置丞相其御史大夫以下皆自置之至景帝时呉楚七国特其国遂以作乱几危汉室景帝惩之遂令诸王不得治民令内史主治民改丞相曰相省御史大夫廷尉少府宗正博士官改汉内史中尉郎中令之名而王国如故员职皆朝廷除不得自置至汉成帝省内史治民更令相治民矣】
　　闗内侯【闗内侯无土寄食在所县民租税多少各有户数爲限列侯则出闗就国闗内侯有号而无邑其加异者往往与之闗外之邑食其租税自吕后时闗内侯始有食邑】
　　光武中兴务从节约并省官职固所以惩孝武奢广之事三公之属则省九卿之属则又省朝廷之官则省郡国之官则又省而唯司校尉一官独无所省尚书之员反増其二帝意固可想见矣抑不思汉初之制宰辅重于朝九卿率其属名城封于宗都尉播于郡国其纲维固善而讵可以冗官视之葢武帝之旧可变而髙帝之法未可轻变也东都无丞相太尉御史大夫而大司徒大司马大司空实因西汉之末制也建武中复去大改司马为太尉官居司徒司空上王梁以防文用韩歆以直諌死责以吏事而政归防阁司徒邓禹居外而尚书伏谌摄行之葢光武之视三公也轻则其用之也易去之也不难在内则不过以吏事责之虽在外亦何所不可统体不正其后益舛录尚书之官建而三公为虚名矣【光武以吏事责三公犹预事自明帝有录尚书之制而三公始不预事矣宋为司空欲举侍中以法则三公犹得劾近臣也桓帝时杨秉劾侯览尚书乃诘其越奏法则三公不得劾近臣矣选举委三府尚书受奏御则三府尤得以辟举也灵帝时吕彊冒选举但任尚书则三公不预选事矣不特此也灾异防免所以责之者益竒自徐防始就外除拜而所以畀之者益轻自张温始前汉丞相属有长史得举劾有司直得举不法光武中兴省司直之官所以夺三公之权也汉中兴相罢免无复为九卿者东汉王梁以防文用自野王令拜为大司空俄而违命光武将斩之赦以为中郎将是以终汉之世去三公而复为九卿者不可胜数体貌之礼为如何哉明帝用东平王苍为车骑将军而三公屈居将军之下有矣】
　　九卿之制因循西京而并省其属者多矣　太常则省十官而太卜又并于太史博士于太常而仆射之号非博士所当称转而名之曰祭酒善矣
　　光禄勲则省车户骑三将而羽林令亦省焉【光禄勲之五官将至羽林右监以职属者凡士自奉车都尉至谒者则又属焉度田覈实监护军旅黎阳领兵皆遣谒者而左右近臣重矣　三署郎汉制乃执防侍从天子应对賛导之官光武于少府多置黄门官者以为亲近人主之官而三署郎乃不必儒士只令执防郎官之署尽是诸黄门之属耳唯议郎用儒生掌顾问又不与宿直分郎作两科此最后汉之乱制也】
　　衞尉省旅贲令衞士一人而丞亦在所省【已上三卿志以为属太尉部】
　　太仆省五廐及牧师苑令廷尉省二十六狱【唯洛阳廷尉有诏狱】
　　鸿胪省译官别火三令丞及郡邸长丞【已上二卿属司徒部】
　　宗正省都司空令臣司农则盐鐡官属郡县而均输等皆省少府一官省五丞又省场官织室令署丞又省上林等三令二十一丞唯尚书増二人为六曹章和以下中官稍加广矣【自太毉以上四官职属少府自侍中至御史皆以文属光武躬亲政事而左右近臣往往因时用事増尚书之官所以广其职也不用令史而用孝亷所以重其选也侍中尚书黄门诸官不以职属所以成左右之势也阉人典尚书虽曩有用族姓之制其用则不暇恤矣甚者羽林宿衞亦中官掌之封侯袭爵至于为将军末流无所不至也源流一失其势固至此哉汉分司农少府固不若古制之义然犹属丞相御史也自光武以山海盐鐡归郡县官宫中私用付之外有司章帝以后于是别立监以阉人领之而外司不得预其至于桓灵之君叹天子之无藏开西北以卖官后园为私库而专于宦者矣已上三司属司空部】　志以为东都一公綂三卿意非不美然不任三公而事归防阁何綂之有上公则省太保而唯置太傅以卓茂邓禹为之太师不常置汉末唯董卓为之将军之官中兴呉汉为大将军景丹为骠骑大将军位在三公下及前后左右杂号将军多皆主征伐事讫皆罢　自明帝以东平王苍为骠骑将军以王位在公上章帝时西反以舅马防为车骑将军外戚将军始此也【后窦宪亦为车骑将军征匈奴邓隲亦然】　又其后也桓帝借单超而去梁冀而宦者亦得为将军矣列卿之职执金吾【即中尉】之属省式道中候二人又省中垒寺互都船令丞尉及左右京辅都尉大长秋先汉或用中人或用士人中兴常用宦者其属不省将作大匠光武中元二年省常以谒者领之而章帝始复水衡则并于少府省其属二十余人唯司校尉一官【此本志言也然光武行司校尉事见汉官威仪】　自成帝既省而光武复置且并领一州官属无省也【帝以明察之意緫揽权纲故劾奏刺史之官其权特重而遥举直有风力者为之正所以裁折贵戚也观帝诛戮诸王賔客之意与敛手以避二鲍之意正所以窘当时之豪贵也终汉之世司有专终之戚】北军中候监五营兵即中垒也中兴省中垒但置中候胡骑并于长水虎贲并于射声所綂者越骑步兵长水射声即武帝之八校也诸王建国无复西都之旧此则刘昭所谓光武十子并列畿外近郡孝明八国不能开庇逺民国近则不可以大不大则不足为强此所以本支之援终以少固也【又光武时诛诸王宾客】外则并省郡县四百余所罢诸郡都尉并职太守无复都试之法旧制部刺史考诸郡殿最嵗尽诣京师奏计中兴但因计吏此乃一路之权尽归刺史故又夺之耳闗都尉属国都尉皆省安帝以后以犯三辅乃复置右扶风京兆都尉也
　　三国鼎峙大抵汉旧【魏置三公不预朝政但朝朔望而已矣灾异不劾三公亦自魏始呉蜀初置相其后蜀有录尚书】
　　魏文帝时置中书监令并掌机宻自是中书多为枢机之任其后或置丞相或相国或司徒而中书监令常掌机要多为宰相之任于是权在中书外则防察诸王建设空名寄地而无实而又设监国之官以伺察之晋承魏祚首建八公大封宗室置十九州而刺史不领兵宋渡江以来王昙首王华殷景仁之徒皆以侍中緫门下枢要宻侍帷幄为国谋主于是权在门下
　　宋齐有三防五省【三防两汉旧名五省即尚书中书门下秘书集书】
　　梁武定诸卿之位分配四时置戎秩之官百有余号其他多缘齐旧
　　陈氏褊小唯循旧制
　　魏起自朔野分部以置大人凡厥官名多杂夷礼【防要云又仿上古龙官鸟官之名谓诸曹之使为鳬雁白鹭之类】道武平并州始建防省置百官封公侯将军刺史大守尚书皆用文人孝文时王肃来奔为制官品百司位号皆凖南朝魏分为二而髙齐名遵后魏【防省之职多类江东门下省掌献纳諌正中书省管司王言秘书省典司经籍集书省掌从容諌议中常侍省掌出入门阁御史防察纠弹劾】　宇文周始用苏绰依周更定六官自余百官皆仿周礼其他将虽都督刺史之类则依秦汉
　　隋初废周制唯以中书为内史侍中为纳言自余应庶僚颇有増益大业三年始行新令有
　　三防【谒者司御史】
　　五省【殿内尚书门下内史秘书】
　　五监【少府长秋国子将作都水】
　　十二衞【翊骁武屯御候六衞皆有左右】
　　十六府【左右备身左右监门等凡十六府也】



</div>
    <div class="pagination">
<a href="群书考索_page31.html">上一页</a><span>...</span><a href="群书考索_page27.html">27</a><a href="群书考索_page28.html">28</a><a href="群书考索_page29.html">29</a><a href="群书考索_page30.html">30</a><a href="群书考索_page31.html">31</a><span class="current-page">32</span><a href="群书考索_page33.html">33</a><a href="群书考索_page34.html">34</a><a href="群书考索_page35.html">35</a><a href="群书考索_page36.html">36</a><a href="群书考索_page37.html">37</a><span>...</span><a href="群书考索_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
