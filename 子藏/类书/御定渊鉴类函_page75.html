<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 75 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 75 页/共 320 页
  </h1>
  <div class="content">
   【以礼遇下以和虽僮竖厮养之人皆遇之以恩】　曜卿不得擅竒【南史曰王惠字令明宋国初建当置郎中令武帝难其人谓傅亮曰今用郎中令不可减袁曜卿也旣而曰吾得其人矣曜卿不得独擅其竒乃以惠居之】　屏风屈曲【册府元曰宋王逺为光禄勲世为之语曰王逺如屏风屈曲从俗能蔽风露】　紫禁沧洲【明农丈人集曰张元易于光禄署中种竹甚蕃黎惟敬秘书题曰紫禁沧洲】　有功艺苑【明诗小传曰冯惟讷嘉靖中歴官藩伯以病请老特进光禄寺卿予致仕惟讷仕宦三十年圗书诗卷外无长物撰汉魏六朝诗纪自上古以迄陈隋网罗放失殊有功于艺苑】
　　光禄卿四
　　増诗唐苏颋送光禄姚卿还都诗曰汉室有英台荀家多宠才九卿朝已入三子暮同来不授纶为草还司鼎用梅两京王者宅驷马日应廻　罗隐送光禄崔卿赴阙诗曰十年目断望西辕此日殷懃圣主恩上国已留虞寄命中朝应听范汪言官从府幕归卿寺路向干戈见禁门鹓侣寂寥曹署冷更堪呜咽问田园
　　増制唐苏颋行房光义光禄卿制曰上卿之贵爰因德终献之礼必由才致上柱国房光义门承胄绪地聨姻戚雅容端操惟玉有温择行践言复圭无玷顷祗班序尤称望实兰猗趋职以仗于谁何柏梁赋诗俾闻于总领
　　原箴汉扬雄光禄勲箴曰经兆宫室画为中外廊殿门闼限以禁界国有周衞民有藩篱各有攸保守以不岐昔在夏殷桀纣淫特牛之饮门户荒乱虽执防谒者参差殿中成市或室内鼓鼙其廊庙而聚夫逋逃四方多罪载号载呶内不可不省外不可不清德人立朝义士充庭禄臣司光敢告执经　増明宣宗光禄寺箴曰周官善庖实肇光禄汉列九卿唐总四属国朝建置率循勿易享祀賔燕咸其所职先王之礼丰俭有宜惟敬惟诚仪式行之粢盛必备牺牲必洁执事有恪俨乎对越羣贤在朝四裔防同廪之饩之必精必丰朝夕膳羞必谨恒度毋俭公费而纵私躯毋骋奢侈毋肆暴殄毋作愆过以蹈常典正已率下咸敬愼之用永终誉光我训辞
　　光禄卿官属【丞　主簿　珍羞署良醖署　　掌醢署】
　　原杜氏通典曰光禄丞汉二人多以博士议郎为之后汉一人魏晋因之铜印黄绶梁陈视员外郎【其员外说在通直散常侍郎中】后魏北齐并有之隋有三人唐置二人　増文献通考曰宋元丰官制行置丞一人　续文献通考曰元丞二员明寺正二人从六品【隆庆四年正月吏部覆户科杨镕奏请以举人出身知县敎官亷能素著者入补光禄寺署正而间以例贡参之优其超擢或径于听举人中除补从之】原杜氏通典曰主簿汉置晋宋齐梁陈并有之北齐
　　曰功曹五官主簿隋二人唐因之　増文献通考曰宋置一人　续文献通考曰辽亦有元主事二员明置典籍二人　原杜氏通典曰珍羞署令丞于周官有笾人掌四笾之实盖其任也后汉少府属官有甘丞主膳具晋太官令有饧官果官吏各二人自后无闻北齐肴藏令属光禄寺后周有肴藏中士下士隋如北齐唐因之长安中改为珍羞神龙初复旧开元初又改之有令丞各一人　増文献通考曰宋珍羞署隶御防有供备库【太平兴国二年改为内物料库】有使及副使掌供尚食及内外膳羞米麫饴枣豆百品之料监官二人以三班及内侍充监门一人以三班充外物料库掌给皇城外诸宫院油盐米麫之品监官二人以三班内侍充　续文献通考曰元世祖至元十三年始立尚珍署后罢入有司二十五年复置掌济宁等处田土子粒以供酒材设逹噜噶齐一员令一员丞一员吏目一人明珍羞署署正二人丞四人供宫膳茶饭之事　原杜氏通典曰良醖署令丞于周官酒正中士下士掌酒之政令后汉汤官丞主酒属少府晋有酒丞一人齐食官局有酒吏梁曰酒库丞北齐有清漳令丞主酒后周如古周之制隋曰良醖署令丞各一人唐因之　増文献通考曰宋良醖署属御防有内酒坊使掌造法糯酒常料之三等酒以供国之用监官三人监门二人以三班内侍充都麯院掌造麴以给内酒坊之用及出鬻而其直监官二人以京朝官及诸司使副内侍充法酒库掌造供御及祠祭【周太祖平河中得酒工王思善造法麴因立法酒库置之】凡祭祀共五齐三酒以实樽罍监官二人以朝臣及三班使臣内侍充　续文献通考曰元良醖署中统四年立御酒库设金符宣差至元十一年始设提防十六年改尚醖局掌醖造诸王百官酒醴提防一人大使一人副使二人直长一人有大都上都二局上都少副使一人品秩同【珍羞尚饮醴源良醖旧本光禄所属元与光禄并隶宣徽】明良醖署署正二人丞四人供献殿宫膳均给内外官人夷匠之事　原杜氏通典曰掌醢署令丞于周官有醢人掌四豆之实自后无闻至齐诸公府有酿食典军二人后周有掌醢中士下士隋曰掌醢署令丞各一人唐因之　増文献通考曰宋属御防有油醋库监官一人以京朝官充掌造油醯胾以供国膳羞内外之用　续文献通考曰明掌醢署署正二人丞四人供祭祀茶饭斋祷之事
　　太官令一
　　原杜氏通典曰太官署令丞于周官为膳夫庖人外饔中士下士盖其任也秦为太官令丞属少府两汉因之桓帝延熙元年使太官令得补二千石魏亦属少府晋属光禄勲宋齐属侍中梁门下省领太官陈因之后魏分太官为尚食中尚食知御膳隶门下省而太官掌百官之属光禄卿北齐因之后周有典庖中士内膳中士隋如北齐唐因之各一人　増文献通考曰宋隶御防勾当官五人以朝官并诸司使副内侍都知押班充掌供御之膳羞及内外饔饩割烹煎和素膳之事元祐初罢太官令二年复置崇宁二年置尚食局太官令惟掌祠事　续文献通考曰明太官署署正二人丞四人供祭祀宫膳节筵给夷济贫之事
　　太官令二
　　原司王饔　掌御膳【扬雄太官箴曰时惟膳夫实主王饔　续汉书百官志曰太官令一人掌御饮食】　掌六清之饮　正百品之羞【应劭汉书百官公卿表注太官令职在典王饔掌六清之饮陈八珍之愼口实之御防有败之奸　又曰太官令职在正百品之羞纳四棐之贡】
　　太官令三
　　原少府属官有太官令【汉书百官公卿表曰少府属官有太官令主膳食导官令太官之别主酒】　秩六百石【汉官仪曰太官令一人秩六百石掌鼎俎具】　着两梁冠【又曰尚书陈忠奏太官宜着两梁冠也】　谒者皆缃帻单衣【又曰太官谒者皆缃帻大冠白绢单衣】　奴婢皆缇蔽【汉旧仪曰太官汤官奴婢各三千人置酒皆缇蔽膝上食用黄金口器】　职在鼎俎不陈阶位【应劭注汉官仪百官表曰太官云云】职役斯碎非文雅使【蔡邕书曰太官令职役斯碎非文雅所使】　炉炭赤红而发不絶【韩非子曰晋文公之时宰臣上炙而髪绕之文公召宰人而谯之宰人曰有死罪三援砺砥刀利犹干将也切肉肉断而发不断臣之罪一也援木而贯脔而不见发臣之罪二也奉炽炉炭火尽赤红而炙熟而髪不烧臣之罪三也堂下得无微有疾臣者乎公曰善乃召其堂下而谯之果然乃诛之】　增治吐炎而发不销【谢承后汉书曰鲁国陈正叔为太官令时黄门郎宿与正叔有隙因进食以发贯炙中光武见髪勅斩正叔正叔曰臣有当死罪三炽以炉炭増治吐炎燋炉烂肉而髪不销臣罪一也防出佩刀砥砺五石亏肥截骨不能断髪臣罪二也臣与丞及庖人六目而视不如黄门两目臣罪三也诏赦之黄门】　时苖寿春令为太官【魏略曰时苖为寿春令官太官令领中都中正定九品之正也】　张登在职勤为太官【魏志王朗集曰朗荐张登诏曰登忠义彰著在职功勤名位虽卑直亮宜显饔膳近任当得此吏今以登为太官令】　増供膳食之事【六典曰太官令供膳食之事丞为之贰凡祭之日则白卿诣防省牲取明水于隂鉴取明火于阳燧帅宰人以銮刀割牲取其毛血实之于豆遂烹牲焉又有帅进者实簠簋设于幕之内】　赐爵南郡公【后魏书曰毛循之能为南人饮食手自煎调多所适意世祖亲待之进太官尚书赐爵南郡公加冠将军常在太官主进御膳】






　　御定渊鉴函卷九十二
&lt;子部,类书类,御定渊鉴类函&gt;
　　钦定四库全书
　　御定渊鉴函卷九十三
　　设官部三十三【司农卿　少卿附　司农官属太仆卿　少卿附　太仆官属车府令　鸿胪卿　少卿附　鸿胪官属太府卿　少卿附　太府官属】司农卿一【少卿并载】
　　原杜氏通典曰少皥氏以九扈为九农正【扈鸟也扈有九种以为农号各随其宜以教人事】舜摄帝位命弃为后稷周为太府下大夫秦为治粟内史掌糓货汉景帝更名为大农令武帝太初元年更名大司农掌九糓六畜之供膳羞者【见宋志汉书曰主谷货】凡郡国诸仓农监都水六十五官皆属焉【母将隆字君房为执金吾上发武库兵送董贤及乳毌隆以为武库兵器天下公用缮修造作皆度大司农钱自乘舆不以给供养劳赐一出少府盖不以本藏给末用不以人力供私费也】后汉大司农掌诸钱谷金帛郡国四时上月旦见钱谷簿其逋未毕各具别之边郡诸官请调度者皆为给报损多益寡取相给足初郡国盐官鐡官并属司农中兴皆属郡县建安中为大农魏黄初元年又改为司农【大司农桓范出奔谓曹爽曰大司农印在吾手所在】
　　【得开仓而食范为司农以清省称】晋初因之渡江哀帝末省司农并都水孝武复置宋齐皆有之梁司农卿位视防常侍主农功仓廪陈因之后魏曰大司农北齐曰司农寺有卿少卿各一人掌仓市薪米园池果实后周有司农上士一人掌三农九谷稼穑之政令属大司徒隋初与北齐同帝置少卿二人【颍川太守赵元淑入朝防司农不时纳诸郡租谷元淑奏之帝曰如卿意者防时当了元淑曰不过十日即日拜元淑为司农卿纳天下租如言而毕】唐龙朔二年改司农为司稼咸亨初复旧卿一人少卿二人掌东耕供进耒耜及国仓储之事领上林太仓钩盾导官四署【署各有令丞】　应劭汉官仪曰大司农古官也高祖受命惩秦之弊与民休息逮文景国家无事家给人足京师之钱累百巨万贯朽而不校太仓之粟陈陈相因充溢露积腐败而不食　臧荣绪晋书曰哀帝兴宁二年省司农之职至孝武宁康中复置　沈约宋书曰大司农卿一人称弃后稷其职也　齐职仪曰司农卿耕借则掌其礼仪　初学记曰案叙司农卿汉官也汉官云初秦置理粟内史掌谷货汉因之【按尧命羲和四子敬授人时舜二十二官弃为后稷播时百谷盖其任也周官冢宰之属有太府下大夫郑元注曰太府主治藏之长若今时司农也并司农之任】王莽改大司农曰羲和后又改为纳言东汉复为大司农五代史百官志云梁加卿字曰司农卿省大字后魏又加大字北齐又除大字隋氏因之唐初因之　増宋史曰宋置司农寺判寺事二人以两制朝官以上充熙宁二年置制置三司条例司立常平敛散法三年诏以常平新法付司农寺而农田水利免役保甲等法悉自司农讲行　又曰元丰官制行始正职掌寺监不治外事旧事职务悉归户部右曹司农掌仓储委积之政令总苑囿库务之事而谨其出纳凡京都官吏禄廪诸路岁运至京师悉掌焉凡苑囿行幸排比及荐飨进御颁赐植藏之物与造麴蘖储薪炭皆戒有司先期办具以待给用天子亲耕籍田有事于先农则卿奉耒耜少卿率属及庻人以终千亩所官属凡五十仓二十有五建炎三年罢司农寺以事务并仓部绍兴四年复置　续文献通考曰辽南靣有司农寺　又曰金初置劝农使司兴定二年罢改立为司农司使副使掌劝课天下力田之事其司农司兼采公事者大司农一人卿与少卿各三人陜西并河南二路置行司农司至大元年归德许州河南陜西各置卿少卿等官卿以下迭出廵按察官吏臧否而黜陟之十年之间民政脩举实頼其力　又曰元世祖至元七年置大司农司凡农桑水利学校饥荒之事悉掌之十四年罢以按察司兼领劝农事十八年改立农正院二十年又改立务农司是年又改司农寺达噜噶齐一人司农卿二人二十三年仍为大司农司仁宗皇庆二年定置大司农四人陞从一品卿少卿各二人　又曰行大司农司设劝农营田司使副使　又曰分司农司顺帝至正十三年立【先是脱脱言京畿近水地利召募江南人耕种粟麦可岁百万余石不烦海运京师足食于是立分司农司以右丞乌兰哈达左丞乌克逊良祯兼大司农卿给分司农司印西自西山南自保定河间北抵檀顺东及迁民镇凡官地及元管各屯田悉从分司农司立法佃种又仿前集贤学士虞集议于江淮召募能种水田及修筑围堰之人各千人为农师所募农夫人给钞十锭期年散归】　又曰明司农之职总于户部不设司农卿及行司农等官惟上林苑监仍旧
　　司农卿二
　　原史记曰韩信归汉以为治粟内史　汉书曰武帝天汉元年以桑宏羊为大司农置丞数十部于郡国　又曰宣帝地节四年北海太守朱邑以治行第一入为大司农　华峤后汉书曰郑众字仲师为大司农在位以清正称其后受诏作春秋删十九篇　东观汉记曰牟融为大司农性明逹朝廷称为名卿　又曰髙诩字季回以儒学征拜大司农在朝以清白方正称　魏志曰梁习为并州二十余年政治为天下最乃征拜为大司农　増唐书曰太宗朝孙伏伽迁大理卿时司农市木橦倍直与民右丞韦悰劾吏隠没事下大理讯鞫伏伽曰缘官市贵故民直钱臣见司农识大体不见其罪帝悟顾悰曰卿不逮伏伽逺矣　又曰唐髙宗谓韦宏机曰宫馆隋代所造渐将摧毁频欲修葺又费财力如之何宏机曰臣任司农向已十年前后省费今见贮钱三十万贯可以供葺理上悦　又曰肃宗时第五琦以户部侍郎判度支河南等道度支转运租庸盐铁铸钱司农太府山南东西江西淮南馆驿等使　又曰郭钊【暧子也】累官司农卿宪宗寝疾宦竖或妄议废立者穆宗问计于钊答曰殿下为太子当旦夕视膳何外虑乎时称得元舅体　宋史曰王济判司农寺时周伯星见济乘间言曰昔唐太宗以丰年为上瑞臣愿陛下日慎一日居安虑危则天下幸甚受诏与刘综改定茶法颇易旧制由是忤丁谓　又曰孝宗朝李浩以台州除司农少卿时朝廷和籴米八万董其事者贱籴湿恶隠尅官钱户部不敢诘浩白发其奸下有司穷竟户部欲就支稽见数大理附防之浩争曰非但惠奸且亏军食上是其言　又曰李椿除司农卿椿防大农岁用米百七十万斛而省仓见米仅支一二月叹曰真所谓国非其国矣力请岁储二百万斛为一年之蓄　又曰髙防字仲一上亲擢为司农少卿时仓地卑下夔始用板米以是不腐　元史曰元世祖时张文谦拜大司农卿奏立诸道劝农司廵行劝课请开借田祭先农先蚕时阿哈玛特専政议拘民间铁官铸农器髙其价以配民谦于帝前极论罢之　又曰二十六年董文用为大司农时欲以民田为屯田文用固执不可乃止
　　司农卿三
　　原六府　万石【崔瑗鲍德诔曰乃司大事掌是六府三事允功乃修乃聚　汉武帝柏梁诗大司农曰陈粟万石簸之】　天仓　国渊【韩阳天文要集曰天仓者大司农也　史游急就篇曰司农少府国之渊也】　司金　掌帛【上见雄大司农箴　续汉书曰大司农卿一人中二千石掌诸钱谷金帛】　周曰太府　莽改羲和【上详前叙注汉书曰平帝元始元年改太司农曰羲和以刘歆为之】　髙诩方正　牟融明达【并详聚】延年盗钱　赵典交德【汉书曰田延年为大司农坐盗都内钱三十万自杀　续汉书曰赵典字仲经为大司农闭门却扫非德不交】　表陈盗贼所由　谏以农桑为务【续汉书曰李固为大司农时牧守多其宗亲有诏持拜不由选试固乃上表具陈盗贼所由兴良由牧守多非其人焉　魏志云司马芝为大司农先是诸典农各部吏民末作治生以要利入芝奏曰王者之治崇本抑末务农重谷臣愚以为不宜复以商事杂乱专以农桑为务于国计为便明帝从之】　汉崇儒学选在康成　晋宠贞廉任先崔氏【汉书曰郑字康成征为大司农　白帖云晋崔洪为司农手不执珠玉口不言货财】
　　司农卿四
　　増杖乃奏【唐书曰常宏机擢司农少卿主东都营田苑宦者犯法杖乃奏髙宗嗟赏赐绢五十匹曰后有犯治之毋奏司农卿】　倒用印【唐书曰朱泚反伪迎天子遣将韩旻领鋭师三千疾驰奉天段秀实谕大吏岐灵岳窃取姚令言印不获乃倒用司农印追其兵旻至骆驿得符还】　安车征郑【续汉书曰郑公车征为大司农给安车一乘所过长吏送迎】　天子器耿【续汉书曰耿国字叔虑为大司农晓边事能议论数上便宜事天子器之】　置绫梁阁【唐书曰初宰相杨炎欲城原州诏中使白段秀实秀实言方春不可兴土功请须农隙炎谓沮已遂召为司农卿秀实自泾州被召戒其家曰若过岐朱泚必致赠遗慎毌纳至岐泚果致大绫三百家人拒不纳遂致都秀实怒曰吾终不以污吾第以置司农治堂之梁间吏后以告泚泚取视封帕如故】　六宫餐钱【唐书曰度支度六宫餐钱移司农司农季一出付吏大吏尽举所给于人权其子钱以给之既不以时黄门来督责慢骂杜中立为司农卿取钱纳帑舍率五日一出吏不得为奸后遂以为法】　鄙其聚敛【唐书曰窦静字元休检校并州大总管太宗即位授司农卿赵元楷为少卿静鄙其聚敛因防官属大言曰如炀帝奢侈竭四海自奉司农湏公矣今天子躬节俭屈一人安兆庻恶用公哉元楷大惭】　不贵文学【唐书曰薛珏入为司农卿是时诏举堪刺史县令者且百人延问民间疾苦得失取尤通逹者什二宰相欲校以文词珏曰求良吏不可贵文学宜以上爱人之本为心也宰相多其计所用皆称职】　即荐于朝【唐书曰武宗时萧祜字祐之少贫窭隠居以孝养闻司农卿李实督官租祜居丧未及输召至将责之防有赐与倩祜为奏实称善即荐于朝终制为左拾遗】　六迁少卿【唐书曰韦凑为相王府属时姚崇兼府长史尝曰韦子识逺文详吾恨晚得之六司农少卿】　四迁司农【宋史曰宁宗时李大性四迁为司农卿】谨始五箴【宋史曰宁宗即位刘光世除侍御史改司农少卿入对献谨始五箴又论人主有六】
　　【易六难上悚然嘉纳】　士人除授【宋史曰莫济除司农少卿自礼部员外郎除魏杞奏曰济尝中词科且掌南宫牋奏恐议者以为蹊径未是上曰中都官初不分清浊如司农责任亦甚重以士人除授亦无害也】　斥卖祠庙【宋史曰新法行鬻河渡坊场司农并斥卖天下祠庙宋阏伯微子庙皆为贾区张方平上言宋王业所基阏伯封于商丘以主六火防子为始封之君是二祠者亦不得免乎帝震怒批牍尾曰慢神辱国莫甚于斯于是天下祠庙皆得不鬻】　原郑宏科遣徒【后汉书郑宏字巨君大司农在位一月科遣诸徒七百人宏举吏范固为尚书谓宏曰旧常一岁不遣数百明府一月遣近千人何其多也宏曰不应遣一人为多如是遣万人为少也】　郑庄言长者【汉书曰郑当时为大司农每朝候上説未尝不言天下长者其推毂士及官属丞史山东诸公以此翕然称郑庄也】　郑众諌改【华峤后汉书曰郑众字仲师为左冯翊政有明迹建初六年代邓彪为大司农是时朝议欲改农田盐铁事众谏以为不可诏数切责至被奏劾众执之不移】　左雄谏加捶【谢承后汉书曰刘据为大司农以职事被谴召将加捶扑左雄谏曰九卿位亚三公班在大臣行有佩玉之节动有庠序之仪孝明皇帝始有扑罚皆非古典帝从而改之其后九卿无复捶扑者】　増司农尤丛剧【唐书曰文宗朝杜中立以驸马都尉司农卿绳吏急反为中伤左徙庆王傅久之复拜司农卿入奏帝曰卿用法深信乎对曰毂下有司养名不肯事如司农尤丛剧陛下无信流言假臣数月事可济帝许之】　司农不缴奏【宋史曰邓绾上书谀佞王安石以侍御史判司农寺时常平水利免役保甲之政皆出司农故安石借绾以威众富弼在亳不散青苗钱绾请付吏究治畿县民诉助役诏询其便否两行之绾与曽布輙上还堂帖中丞杨绘言未闻司农得缴奏者不报】　原仲卿居处节俭【汉书曰朱邑字仲卿为大司农居处节俭然性公正不可交以私天子器之朝廷敬焉】　子优居职脩治【东观汉记云牟融字子优大司农居职脩治又善议论朝廷皆服其能帝数嗟叹以为才堪宰相】　湛重家贫妻裾谷食【谢承后汉书曰湛重字文叠补大司农在位历载家至贫妻子裾谷给之食也】　王思苛碎下吏嗷然【魏畧云王思正始中为大司农为人苛碎而喜怒无度下吏嗷然不知所如】
　　司农卿五
　　原箴汉雄大司农箴曰时维大农爰司金谷自京徂荒粒人自斛肇自厥初实施【一作求】惟食厥僚后稷有无迁易实均实赢惟都作程旁施衣食厥民攸生上稽二帝下阅三王什一之征为民作常逺近贡篚百则不忘帝王之盛实在农植季周烂漫而东作不勅膏腴不获庻物并荒府库殚虚靡积仓箱凌迟衰微周卒以亡秦大半二世不瘳泣血之求海内无聊农臣司均敢告执繇　晋张华大司农箴曰家有庐井王有廪籍阜茂丰物和钧闗石在周之季不防政首弃稷弗务不籍千畆匮神乏祀败于戎丑穑臣司农敢告左右
　　原墓志陈江总司农陈暄墓志铭曰其文防骫其笔纵横背碑即诵据马俄成诽谐见赏调笑忘情两宫宠官四主恩荣万事依息一朝追送畴昔命觞文可吟讽今日酹酒长悲且恸
　　原诔后汉张衡大司农鲍德诔曰昔君烈祖丕显奕世敬叔生牙美管交赖至于中叶种德以迈种德伊何去虚适参建旄屯留其茂如林降及我君总角有声遗万谷宠禄斯丁守约勤学克劳其形濬哲之资日就月成业业学徒童求我舍厥往着去风即雅济济京河实为西鲁昔我南都惟帝旧乡同于郡国殊于表章命亲如公弁冕鸣璜若惟允之实耀其光导以仁惠敎以义方习射矍相飨老虞庠羗髦作虐艰我西邻君斯整旅耀武月频蠢蠢戎虏是慴是震知德者鲜惟君克举既厌帝心将处台辅命有不永时不我与天实为之孰其能御股肱或毁何痛如之国丧遗爱如何无思増制唐元稹授裴武司农卿制曰敕农天下之大本也故国有九列而司农氏居其一焉前代非牟融之循理康成之儒学不在兹选今海内无事思与公卿等立根柢以制四方于是外选方伯之善于其职者入补兹任具官裴武予闻其先始以孝友书于国籍其后果有丞相为唐名臣贤彦因仍代济不乏武亦嗣其忠孝益炽家声郁为元僚所至称理尝居内史屡入正卿自华至荆无非剧地键辖豪右衣食防嫠严而不残仁而有制镇定南服予方赖之而亟请来朝因求内任嘉其恋我难夺乃诚假以秩宗之荣用制国泉之重费而不诎尔其勉之可检校礼部尚书兼司农卿余如故　薛廷珪授司农卿制曰书曰昔我先正五世后稷以服虞夏之衰也弃稷不务先公不窋用失其官至于武王昭前人之光明事神保人莫不欣喜训诰具在朕安敢失坠而叔世偷薄乃不知稼穯之艰率以三署为华轻其职任寝以成俗嘻郑汉之名儒也韩信汉之上将也尚闻征拜或至就加来奉畴庸得不寅畏敬授羲和之职往修后稷之官丰阜有闻陟劝斯在
　　増记宋张维司农寺壁记曰窃谓六卿非古也周官六卿与三少为九汉儒附防之説也今仿周制以户部掌国计而司农犹为列卿赘矣况仓储出纳自昔太仓令主之葢大司农之属犹今之仓部也以列卿而行太仓令日惟仓部要束是听位虽髙势出仓部下至于军饷给发罢于奔命世号为走卿辱矣维下走也不敢谓辱而惟赘是羞又安能纪事乎
　　司农卿官属一【丞　主簿　上林署　太仓署钩盾署　导官署　苑总监诸仓监　司竹监　诸屯监　騪粟都尉均输令　干官长　借田令　典农中郎将典农校尉劝农谒者】
　　原杜氏通典曰司农丞秦曰理粟内史丞有二人汉为大司农丞亦二人【续汉书百官志云司农丞秩比千石汉宣帝建始中于公三为之】或谓之中丞【耿寿昌为大司农中丞奏设常平仓给北边省转漕　又桑宏羊为大司农中丞管诸计防事】平帝又置大司农部丞十三人人部一州劝农桑后汉司农丞一人部丞一人【部丞主帑藏】魏晋因之铜印黄绶【宋齐以来墨绶】进贤一梁冠介帻皁衣后魏北齐皆有司农丞隋置五人唐六人　増宋史曰熙宁新法行吕惠卿请置司农寺丞一员五年增置丞四员仍与簿轮出按察逐年保甲元丰四年减丞一员建炎时罢司农寺绍兴三年复置丞二员凡有合行事务申户部施行四年复置如旧制　金司农丞一员　元司农丞二员　原主簿晋太康中置自后无闻梁陈又有北齐亦然唐因之増宋史曰治平中已置熙宁新法行诏增一员后置
　　六员元丰四年减三员元祐五年以本寺主簿兼检法绍圣四年罢主簿添丞一员绍兴四年复置寺十年复置簿　元史曰大司农不置簿置经歴都事架阁库管勾照磨等官　原上林署汉水衡都尉之职【説在都水篇】后汉曰上林苑令丞主苑中禽兽颇有人居皆主之魏晋因之江左无闻宋初复置隶尚书殿中曹齐因之梁陈属司农北齐及隋亦然唐因之有令二人丞四人掌诸苑囿池沼种植蔬果藏氷之事　増文献通考曰宋四园苑提举官无常员以三司判官内侍都知诸司使以上充东曰宜春南曰玉津西曰琼林北曰瑞圣监官各二人以诸司使副或内侍三班使臣充又有西京宫苑司勾当官一人元丰后四园苑属司农　续文献通考曰金上林署属工部官曰上林署提防　又曰元置上林署令署丞各一掌宫苑栽植花卉供进蔬果苜蓿以饲駞马备煤炭以给营缮所属有养种园提领花园管勾苜蓿园提领等官隶大都留守司不隶司农　又曰明洪武间议开上林苑比图上上曰妨农业不可遂止永乐五年始设宣徳十年更定四署今上林苑监左右监正左右监副左右监丞各一人其属典簿一人良牧蕃育林衡嘉蔬四署各典署一人署丞一人掌苑囿园池牧畜种之事凡禽兽草木蔬果率其属督养户栽户以时经理而畜殖之以供祭祀宾客宫府之膳羞凡苑地东至白河西至西山南至武清北至居庸闗西南至浑河并禁围猎典簿司校文移良牧署牧牛羊豕蕃育署育鹅鸭鸡皆籍其牝牡之数而课孳卵焉林衡署典果实花木嘉蔬署典莳艺瓜菜皆计其畦町树植之数而以时苞进焉　原太仓署于周官有廪人下大夫上士秦官有太仓令丞汉因之属大司农【汉百官公卿表云司农属官有太仓令】后汉令主受郡国传漕谷【梁冀别传云孙寿姊妹夫宗所不知书因寿气力为太仓令】其荥阳敖仓官中兴皆属河南尹晋有太仓令一人铜印墨绶朝服进贤一梁冠品第七月俸月二十斛品俸与上太医令同江左以来又有东仓石头仓丞各一人北齐亦然后周曰司仓下大夫隋有令二人丞六人唐有令三人丞二人掌仓廪出纳　増宋史曰宋京城诸仓总二十五名监官毎界二人以京朝官及三班使臣充元丰后二十五仓属司农凡官吏军兵禄食及纲运受纳封桩支用月具报数以报司农乾道五年诏粮纲有欠从本寺断遣南北省仓草料塲和籴塲隶焉监仓官分上中下界司其出纳诸塲皆置监官外有监门官排岸司四掌水运纲船输纳雇值之事【政和六年浙西诸州各置排岸一员从两浙运副应安道请也】下缷司掌受纳纲运检察斛面官主交量各分其事以佐本寺　又曰中兴后又有丰储仓初绍兴以上供米余数桩管别廪以为水旱之助后又増广籴置监官二员监门官一员淳熙间命右司为之提领后以属检正非奉朝廷指挥不许支拨凡外州军起到桩管米从司农寺差官盘量据纳到数报本所桩管监官监门官在外则镇江建康亦置仓焉【元明太仓俱归户部】　原钩盾署汉钩盾令官者典诸近园苑逰观之事属少府后汉亦有之晋大鸿胪属官有钩盾令自后无闻北齐如晋制隋如北齐令三人丞十二人唐因之令二人丞四人掌薪炭鹅鸭薮泽之物【天宝五载九月侍御史杨钊充木炭使自后相承或以京尹或以户部侍郎为之】　増宋史曰宋以后不置宋司农寺置内柴炭库掌诸薪炭以给宫城及宿卫班直军士薪炭席荐之物炭塲掌储炭以供百司之用元史曰上都大都柴炭局隶宣徽院　原导官署【导择】
　　周有舂人秦汉有令丞属少府汉东京令丞主舂御米及作干糒【续汉书百官志云导官令一人六百石主舂御米又环济要畧云导官令掌诸御米飞面糒音备】属大司农歴代皆有之唐置令二人丞四人掌舂碾米麴油烛之事　増宋史曰宋以后不置宋司农寺置都面院掌造麴以供内酒库酒醴之用水磨务掌水硙磨麦以供尚食及内外之用　元史曰元供膳司掌供给应需货买百色生料至元二十二年始置隶司农置逹噜噶齐提防令丞等官其属辅用库大使掌规运息钱以给供需兴中州油户提领所岁办油以供内庖蔚州麫户提领所掌办白麫　原苑总监自隋而置东西南北各有监及副监唐因之兼有丞主簿等官以掌苑内宫馆园池之事　诸仓监后汉河南尹属官有荥阳谷仓长丞梁司农有左中右三部仓丞陈因之隋诸仓各有监官唐因之掌仓廪出纳　司竹监汉有司竹长丞魏晋河南淇园竹各置官守之后魏有司竹都尉隋曰司竹监唐因之有监副监丞掌植养园竹事　诸屯监隋置诸屯监及副监畿内者隶司农自外者隶诸州唐因之置监及丞掌营种屯田勾当功课畜产等事増续文献通考曰元世祖置屯田打捕总管于延安
　　设逹噜噶齐总管同知等官又置屯田打捕所于北京顺帝至正十年置河北江南都总制营田使司其属有屯田总管府凡五各路又有屯田万户府所置不一所领亦不专司农卿也　原騪粟都尉【騪音捜索也】汉武帝军官不常置又有理粟都尉桑宏羊为之　均输令按汉百官公卿表司农属官有均输令后汉省　干官长汉有之【如淳曰干音管或作干主均输之事所谓干盐鐡而榷酒酤也晋灼曰此竹箭干之长官也均输自有令顔师古曰如说近是也纵作干读当以干持财货之事耳非谓箭干也】初干官属少府中属主爵后属大司农　増宋史曰熙宁六年以司农间遣属官出视诸路力有不给乃置干当公事官以叶康直等四人为之九年以干当公事官所至輙用喜怒罢之从熊本请也　原借田令按周为甸师汉文帝初立借田置令掌耕园庙社稷之田【汉书百官公卿表云司农属官有借田令】汉东京及魏并不置晋太始十年复置【杜预奏事云借田令本以借田千畆十顷之田计其案行周旋不过十里凡宗庙粢盛御用膳羞及羣神之调于是取所借户口足以当一县一邑所供至重事贵临履也】江左省宋文帝元嘉中又置　増续文献通考曰宋借田令掌帝借耕耨出纳之事植五谷蔬果藏冰以待用元丰三年诏借田令隶太常寺渡江初阙绍兴十五年初除康与之为借田令　原典农中郎将　典农校尉并曹公置晋武帝太始二年罢农官为郡县后复有之隋炀帝罢典农官　劝农谒者梁武天监九年置视殿中御史自騪粟以下尽属司农今并无
　　司农卿官属二
　　増唐书曰中宗朝监察御史魏傅弓嫉中人辅信义欲劾奏其奸窦怀贞曰是安乐所信任奈何绳之傅弓曰王纲坏矣正坐此属今日杀之明日诛无所悔傅弓者钜鹿人忠謇士也终司农丞　宋史曰熊本判司农寺丞神宗曰熊本不伤财不害民一旦去百年之患可嘉也　又曰王觌熙宁间除司农寺主簿转为丞司农时为要官进用者多由此选觌拜命一日即求外　杨诚斋集叶颙字子昂迁司农寺丞在朝三年非公事未尝至丞相府枢宻王纶知其恬退而未知其德性一日官诰院失锦令治之颙请寛慢藏之罪于是纶大喜谓其客曰叶寺丞介而通严而恕真重器也　宋史曰神宗患司农图籍不肃选官厘整宇文昌龄以使防路入辞留为寺主簿　又曰孙覧知尉氏县有屯将遇下虐士卒谋因大阅杀之覧驰徃呼谕安之已而屯将至览命吏趣具奏众意遂安神宗壮其材以为司农主簿舒亶判寺欲引覧自助覧拒不答　又曰王自中少负竒气淳熙中登进士第为分水令枢宻王蔺荐之召对帝壮其言改秩为借田令　又曰乾道中谢深甫知处州青田侍御史葛泌等交荐之孝宗召见谕宰臣曰谢深甫奏对雍容有古人风除借田令
　　太仆卿一【少卿并载】
　　原杜氏通典曰周官有太仆下大夫掌正王之服位出入王之大命似今太仆之职一云周穆王置太仆正以伯冏为之秦因之在周官则校人掌马巾车掌车及置太仆兼其任也汉初夏侯婴常为之领五监六廏皆有令【或曰六廏谓未央承华騊駼龙马辂軨六廏也马皆万匹武帝承文景蓄积海内殷富廏马有四十万匹时匈奴数冦边遣卫青霍去病发十万并负私从马凡十四万匹穷追大破匈奴汉马死者十余万匹匈奴虽病逺去而汉亦马少无以复往于是汉久不北击匈奴数岁灭两越是时天子廵边亲至朔方勒兵十八万以见武节】王莽改太仆为太御后汉太仆与汉同亦掌车马天子毎出奉驾上卤簿用大驾则执驭【初汉西京置六廏东京约省唯置一廏】魏因之晋初有之银章青绶五时朝服进贤两梁冠佩水苍玉领典牧乗黄骅骝龙马等廏令自元帝过江之后或置或省太仆旣省故骅骝廏为门下之职晋宋以来不常置郊祀则权置太仆执辔事毕则省齐亦然梁太仆卿位视黄门侍郎统南牧左右牧龙廏内外廏陈因之后魏兼置少卿【太武帝平统万赫连昌定陇右秃髪沮渠等河西水草善乃以为牧地六畜滋息马三百余万匹馲驼将半之牛则无数孝文帝迁洛阳之后复以河阳为牧塲恒置戎马十万匹以拟京师军警之备毎岁自河西徙牧于并州渐南欲其习水土而无死伤也而河西之牧滋甚】北齐太仆寺统骅骝左右龙左右牧乘黄车府署卿及少卿各一人后周如古周隋如北齐炀帝加署少卿一人唐龙朔二年改太仆为司驭咸亨初复旧光宅元年改为司仆神龙初复旧卿一人掌驭五辂少卿本一员景云元年加一员领乘黄典廏典牧车府等四署署各有令天下监牧置八使五十六监【贞观初仅有牧牝三千匹从赤岸泽徙之陇右十五年始令太仆卿张万岁勾当羣牧至麟徳四十年间马至七十万六千匹置八使领六监初置四十八监跨兰渭秦原四州之地犹为隘狭更析八监布于河曲其时天下以一缣易一马仪鳯三年少卿李思文检校陇右诸牧监方称使尔后或戎狄外侵或牧圉乖散洎乎拱渐耗大半开元初牧马二十四万匹十三年加至四十五万匹初有牛三万五千头是年有五万头初有羊十一万二千口是年有二十万六千口盛于拱】　汉书百官表曰太仆掌舆马属官有大廏未央廏家马三令各五丞一尉又车府路軨马骏马四令丞又龙马闲驹槖泉騊駼承华五监长丞又边郡六牧师苑令各三丞又牧槖昆蹄令丞皆属焉武帝太初元年更名家马为酮马应劭注乳马取其汁挏治之味酢可饮因以名官也文曰所主总酮杂合非上选所别异之马也如淳曰主乳马以韦革为夹兜受数斗盛马乳挏取其上肥因名酮马今梁州亦名马骆为酒马【挏音徒孔切】　汉旧仪曰太仆牧师诸苑三十六所分布北边以郎为苑监官奴婢三万人分养马三十万头择取给六廏牛羊无数以给牺牲　齐职仪云太仆本周官也葢谓众仆之长曰太仆秦因之掌舆马歴两汉魏及晋西朝咸置之至东晋元帝省之后复置至成帝又省之并入宗正宋齐因之五代史百官志云梁又置之加卿字曰太仆卿后皆因之唐初因之后改司驭司仆神龙初复旧　増宋史曰太仆寺掌车辂廏牧之令国有大礼供其辇辂属车前期戒有司教阅象马凡仪仗既陈则廵视其行列后妃亲王公主执政官应给车乘者视品秩而颁之总国之马政凡阅马差次其髙下岁终钩覆帐籍以上驾部若有事于南北郊升辂则卿授绥旧判寺事一人以朝官以上充凡国廏牧车舆之政令分隶羣牧司骐骥院诸坊监本寺但掌天子五辂属车后妃王公车辂给大中小祀羊元丰官制行始归本寺元祐二年诏外监事令本寺依羣牧司旧法施行应内外马事専隶太仆直逹枢宻院更不经尚书省及驾部崇宁二年诏太仆寺依旧制不治外事归尚书驾部应马事上枢宻院所隶官司中兴后废太仆寺并入兵部又有羣牧司制置使一人景德四年置先以枢宻使
　　副为之咸平三年以两省以上官充副使一人以阁门以上及内侍都知充都监二人以诸司使以上充判官二人以京朝官充掌内外廏牧之事周知国马之政而察其登耗焉凡受宣诏文牒则以时下于院监大事则制置使同签署小事则专遣其副使都监多不备置判官都监毎岁更出诸州廵坊监防印国马之蕃息者续文献通考曰辽南面有太仆寺及诸牧监　又曰金不置太仆寺而尚廏局属殿前都提防司明昌四年置诸羣牧所又提举圉牧所泰和三年隶各路统军司又曰元太仆寺掌阿克塔斯马匹受给造作鞍辔之事二十四年又别置尚乘寺以管鞍辔而本寺止管阿克塔斯马匹二十五年隶中书至大四年定大仆寺卿少卿等官　又曰尚乗寺掌上御鞍辔舆辇阿克塔斯羣牧骟马驴骡及领随路局院鞍辔等造作支行省岁造鞍辔理四集赛阿都齐词讼起取南北逺方马匹置卿少卿等官　又曰明洪武六年置太仆寺于滁州永乐元年改北平行太仆寺为北京行太仆寺正统六年定为太仆寺于是顺天等府及山东河南马政悉属于北惟两淮及江南北仍属南京【至宏治时属于南者印烙不至滁而悉总于北矣】太仆寺卿一人掌牧马之政令而听于兵部少卿三人一佐寺事一督营马一督畿马寺丞八人分理京卫畿府及山东河南六郡马政　又曰行太仆寺洪武三十年置山西北平陜西辽东等处行太仆寺藩臬不得预马事考马官苑马寺亦如之　又曰苑马寺永乐时置于陜西甘肃辽东亦有苑马寺
　　太仆卿二
　　原帝王世纪曰穆王即位命伯冏为太仆今尚书君牙伯冏二篇是也　汉书曰夏侯婴为沛公太仆长奉车婴自上初起沛常为太仆竟髙祖世以太仆事惠帝惠帝崩以太仆事髙后髙后崩代王之来婴与东牟侯入清宫以天子驾迎代王共立文帝复为太仆　又曰公孙贺字子叔少为士从军数有功武帝初为太仆后八岁代石庆为丞相子敬声代为太仆父子并歴公卿【上林赋孙叔奉辔卫公参乘郑注曰孙叔者太仆贺也】　东观汉记曰祭肜字次孙膂力过人尝贯三百斤弓入为太仆从至鲁明帝指子路室曰此太仆室也太仆吾之御侮　续汉书曰赵岐字台卿献帝以为太仆持节安慰天下　王隠晋书曰武帝以羊琇为太仆卿逊位加特进　晋书赞曰郭展为太仆留心于养生是以廏马充多其后征吴得以济事　増唐书曰郭元振为凉州都督治凉五岁善抚御令行禁止道不拾遗睿宗立召为太仆卿将行安西有剺面哭送者旌节下玉门闗去凉州犹八百里城中争具壶浆欢迎　宋史曰司马池通判留守司枢宻使曹利用奏为羣牧判官利用尝委括大臣所负马价池曰令之不行由上犯之公所负尚多不先输何以趣他人利用惊曰吏绐我已输矣亟命送官数日而羣负者皆入　又曰内侍皇甫继明给事章献太后閤兼领估马司自言估马有羡利乞迁官事下羣牧司阅无羡利继明方用事自制置使以下皆欲附防为奏池独不可【池司马光父】　明献征録曰正德朝孙绪为太仆卿时大司马王德华交结钱宁势颇张移文太仆语涉不逊绪以书数之王引咎先是淮安鳯阳诸郡饥馑马俱小弱绪察其故咸与交兑省费至于万缗民赖之不破产者千余家　又曰金弼为太仆少卿慨然以马政修举为已任屡奉命督理亏耗者自卫使郡守而下悉听决无不畏法有顺圣川者水草甘肥永乐中尝牧马蕃息天顺初命弼徃视定筑二城用养天闲之马増二驿于中道以便徃来诏嘉纳之　又曰治间张谦陞南京太仆寺卿一以正率下刬除积弊禁革贪汚岁省费甚钜寻奏马政便民四事多见施行　又曰南太仆署在滁阳地僻事简嘉靖间胡铎以顺天府尹改官南太仆优游职业闭门著述　又曰嘉靖朝田濡为南太仆寺马政之弊也南畿苦赋北畿苦养濡请以额马赋十之三其七以金代而输之北寺即有军兴以便宜召买使两畿民力有所苏息上嘉其议行之后二十余年山东河南相踵以请数省民不困而冋寺有余藏常输以给边其议葢自濡发之　又曰周仕嘉靖中以髙州守荐为陜西苑马寺少卿在任三年诸所建置有禆马政
　　太仆卿三
　　原前驱　驭驾【周礼曰太仆王出入则自左驭而前驱郑注云前驱如今导引也道而居左自驭不骖乘辟王也　续汉书曰太仆周官秩中二千石掌车马天子出入大驾则奉小驾则驭】　拭舆　数马【汉武帝柏梁诗太仆曰牧拭舆马待警来汉杂事曰石庆为太仆御出上问车中几马庆以防数马举手曰六马庆于兄弟中最为简易而犹如此】　建路鼓　箴乘舆【周礼曰太仆掌正王之服位出入王之大命建路鼓于大寝之门外而掌其政　　魏志曰潘尼字正叔侍中为太仆造乘舆箴】　次孙清　子尼俭【续汉书曰祭肜为太仆卿朝廷闻肜素清有道而衣无兼副有功效拜之日赐钱百万马三匹衣被刀劒下至杯案什物无不悉备上尝叹之以为可属大任　魏志曰国渊字子尼为太仆居列卿位布衣蔬食禄赐散故旧宗族以恭俭自守】　冯鲂髙第　马元省费【续汉书曰冯鲂为魏郡太守以髙第入代赵憙为太仆　东观汉记曰马元字淑山拜太仆视事减省诸费岁千万以上】　増封还制书　不易赐马【唐书曰刘昌为四镇北庭行营兼泾原节度使子士泾累迁少卿家积财内交权近善胡琴故得幸于贵人后迁太仆卿给事中韦宏景与薛存庆封还制书上疏论之宪宗曰昌有功于边士泾又尚主官少卿已十余年制书宜下宏景等乃奉诏宋史曰吕公弼为羣牧使英宗居藩得赐马颇劣欲易不可至是帝谓曰卿曩岁不与朕马是时固已知卿】
　　【矣】　原守清近之臣　居仆御之任　蒋叠数言便宜傅元陈事精灼【东观汉记曰蒋叠字伯重为太仆久在台阁文雅通逹明故事在九卿位】
　　【数言便宜奏议可观　王隠晋书曰傅为太仆时比年不登羗胡扰边诏公卿防议随诏所问谏诤精灼虽不尽施行而常见优容也】　梁松为请托免　张閤以简质闻【续汉书曰梁松为太仆永平二年为松请托郡县事觉免　魏志曰永宁中太仆东郡张閤以简质闻】　周用忠良任先伯冏　汉推亷正选在万年【穆王命伯冏曰小大之臣咸怀忠良其侍御仆从防非正人　汉杂事云陈万年为太仆执正亷平内行脩洁】
　　太仆卿四
　　原正于羣仆【尚书冏命穆王命冏为太仆正正于羣仆侍御之臣】　在朝尽节【东观汉记曰刘般为太仆在朝尽节夙夜不怠】　厎闲王御【傅太尉杨彪铭云宾于太仆厎闲王御】増特赐锦袍【唐书曰张暐为殿中监太仆卿天宝初暐还乡拜墓特赐锦袍施缯防御赐诗】
　　【以宠异之乘传来往敕郡县供拟暐髪华皓在舆中子弟车马连接数里】　以笏起草【宋史曰钱惟演呉越王俶子入朝为神武军将军博学能文词召试学士院以笏起草立就真宗称善改太仆少卿献咸平圣政録】　旧臣练逹【献征録曰洪武二十三年监牧日蕃太祖留心马政以朱守仁旧臣练逹特拜太仆寺卿首奏都督府衙门各立草塲俱于江北龙泉滁州等处牧放马匹所辖十四监九十八郡克举职孳息日盛屡荷赏赉诏省天下寺观惟龙泉寺以守仁奏留二僧看守马神庙遵守至今】　马大蕃息【献征録曰永乐十年命杨砥简阅北京郡县马匹陞太仆寺卿明年兼苑马寺卿砥率厉僚属凡孳牧之法与民之利病悉条奏行之马大蕃息】　原视朝正位军旅赞鼓【周礼曰太仆职主视朝正位军旅田役赞王鼓救日月亦如之】　燕相其法射赞弓矢【周礼曰王燕饮则相其法王射则赞弓矢郑注云相左右也赞谓授之受之】
　　太仆卿五
　　原诗晋孙楚太仆座上诗曰朝钦厥庸出尹京畿廻授太仆四牡騑騑緑珥盈箱翠叶葳蕤勲齐庭实増国之辉原箴汉雄太仆箴曰肃肃太仆车马是供锵锵和銮驾彼时龙昔在上帝廵狩四宅王用三驱前禽是射纣作不令武王征殷檀车孔夏四騵孔昕仆夫执鞗载骍载骃我舆云安我马云闲虽驰虽驱匪逸匪愆昔有淫羿驰骋忘归景公千驷而淫于齐诗好牡马牧于坰野辇车就牧而诗人兴鲁廏焚问人仲尼厚丑孟子盖恶夫廏多肥马而野有饿殍仆臣司驾敢告执皁　増明宣宗太仆寺箴曰军国所用马为之最军国之政马政亦大肆予慎之有駜如云既克内闲亦涣其羣畴厥庻民析之畜牧司其政令命汝太仆政令攸宜阅省以时不愆不忘乃蕃乃滋蚩蚩之甿国家之本甿既阜丰马息斯奋尔笃于民毋侵毋尅尔勤于职必敬乃德鲁僖无邪卫文渊塞尔师古人厥功懋焉
　　原诔晋傅永宁太仆厐侯诔曰烝烝孝敬行着闺庭如兰之芳如金之贞在乱不囘处暗斯明仁象春日威配秋霜慈恩雨施惠化风嘉善献亲疾恶若讐品定人伦清浊异流将继四祖世据削定天假其年主优其禄等勲伊吕比寿东岳
　　増制唐蘓颋授王希隽太仆卿制曰黄门仆臣之任王命斯允在德而举其名必彰具官王希隽门承旧阀器蕴通才立言可以敏事为政可以居剧登于副尹声满于字人试乃列卿眷逾于数马巾车是属建鼓攸司爰赖服勤宜膺宠可太仆卿勲封如故　孙逖授王昱太仆卿制曰门下列彼九卿正于羣仆允膺兹命必借兼才具官王昱韬是明断资其理识成务有余奉公不挠自持军律兼委使车能啓刑书以惩贪吏到官未几除恶已多能则然赏善宜及俾升荣于左驭仍受任于北京
　　增封駮给事中韦宏景等封还刘士泾除太仆卿制书曰伏以司仆正卿位居九列在周之命伯冏其人所以惟月应名象河称重汉朝亦以石庆之谨愿陈万年之行洁皆践斯职谓之大僚今士泾戚里常人班叙散秩以父任将帅家冨赀财声名不在于士林行义无闻于朝野忽长卿寺有渎官常以亲则人物未贤以勲则宠待常厚今叨显任诚为谬官其刘士泾新除太仆卿敕未敢行下
　　太仆卿官属一【丞　主簿　乘黄署典廏署　典牧署】
　　【诸牧监】
　　原杜氏通典曰太仆丞秦汉有两人后汉一人【汉书张敞字子髙为太仆丞】魏晋因之东晋或省或置梁有丞陈因之后魏北齐丞一人隋三人唐因之　增续文献通考曰宋太仆寺置丞簿各一人　元置丞二人　明置寺丞八人行太仆寺及苑马寺寺丞无定员　原主簿梁置一人北齐亦一人隋二人唐因之　增续文献通考曰元不设主簿明置主簿一人勾省文移　原乘黄署后汉太仆有未央廏令魏改为乘黄廏乘黄古之神马因以为名【乘黄亦名飞黄背有角日行万里淮南子云天下有道飞黄伏皁一云神黄兽名龙翼马身黄帝乘而仙】晋以下因之宋属太常铜印墨绶进贤一梁冠绛朝服歴代皆有悉掌乘舆唐令丞各一人掌乘舆车辂　典廏署于周官有校人圉师趣马掌十二闲之马汉西京太仆有龙马长东京有未央廏令掌乘舆及宫中之马魏为骅骝廏晋有骅骝龙马二廏自宋以后分骅骝廏属门下梁太仆有龙廏及内外等廏陈因之北齐有骅骝左右龙等署后周有左右廏各上士一人隋如北齐唐改龙廏为典廏署令二人丞四人掌在廏系饲马牛及杂畜事　典牧署于周官牧师下士四人掌牧马而颁之秦汉边郡置六牧师令【説在诸牧监篇】魏晋以下因之隋有典牧牛羊等署各置令丞唐有乘黄等四署令丞各四人掌外牧及造酥酪脯腊之事　诸牧监汉太仆有牧师诸苑三十六所在北边西边以郎为苑监官魏置牧官都尉晋因之自后无闻北齐有左右牝牡驼牛羊等署令后周曰典牝典牡上士中士又有典驼典羊典牛中士隋曰典牧署牛羊署令丞唐初因之分曰牧监置监副监丞主簿　增宋史曰太仆寺所隶官司十车辂院掌乘舆法物凡大驾法驾小驾供辇辂及奉引属车辨其名数与陈列先后之序　左右骐骥院左右天驷监掌国马别其驽良以待军国之用　鞍辔库应奉御马鞍勒及以鞯辔给赐臣下　养象所掌调御驯象驼坊车营致逺务掌分养杂畜以供负载般运　牧
　　养上下监掌治疗病马及申驹数元丰末废畿内牧马监元祐初置左右天廏坊听民间承田牧地绍圣初置孳生监中兴后废太仆并入兵部　元史曰资乘库置提防大使等官掌支鞍辔等物隶尚乘寺【元史又有典牧监置卿监等官掌孳畜之属詹事院羣牧监置卿少卿等官掌中宫位下孳畜隶徽政院羣牧监至大三年立至治三年罢皆不属太仆寺】
　　太仆卿官属二
　　增明归有光马政职官志曰唐六典载太仆卿之职掌国廏牧车舆之政令总乘黄典廏典牧车府四署又诸监牧之官属凡国有大礼大驾行幸则供其五辂属车之属凡监牧所通羊马籍帐则受而防之以上于尚书驾部以议其官吏之考课凡四仲之月祭马祖马步先牧马社六典定于开元中其书仿周官叙太仆之职为详别有尚乘局亦具六典及百官志宋初有飞龙廏天廏坊骐驎院后置羣牧司廏牧之政皆出于羣牧而太仆但掌天子五辂属车后妃王公车辂元丰改官制羣牧之职并归太仆元祐初令内外马军专隶太仆直逹枢宻院不由尚书省崇宁初诏太仆寺不治外事如旧制渡江后省寺入兵部其详具宋史元太仆寺掌阿塔思马又有尚牧监尚乘寺具元史余观汉表志及唐六典太仆不徒奉乘舆自天子之六闲外至诸院皆隶之武帝别置奉车驸马都尉始分乘舆之事唐因隋尚乘局内廏别设官本朝太仆寺统羣牧监后废监令民养马而太仆专领之内廏自有御马监惟或乏马于太仆取之而卤簿仪仗陈设大驾驾部与环卫司也皆不复闗于太仆南京太仆寺故留京若行太仆寺苑马寺亦并建无所统一辽东山西陜西有行太仆辽东陜西又有苑马甘肃有行太仆而旧亦有苑马苑马之设辽东则有永宁监清河苑深河苑陜西长乐监则有开盛安定广宁苑灵武监清平万安苑皆前代善水草之地苑马之设最盛惟不领于太仆与古异　明防典曰马政有太仆苑马寺専理而统于兵部凡太仆寺南京太仆寺行太仆寺苑马寺各以地方分属而少卿之廵视提督寺丞之分管亦各有分地凡各属皆有管马官府以通判州以判官县以丞簿卫以指挥所以千百户宏治十八年令各州县马不及五百匹者罢管马官以掌印官带管此马政之大概也若内廏马匹则领于御马监部寺不得与云
　　车府令一
　　原杜氏通典曰秦有车府令以赵髙为之历代皆有汉魏属太仆宋齐以后属尚书驾部北齐以下又属太仆唐置令丞各一人掌王公以下车马
　　车府令二【未央廏令附】
　　原赵髙强力【史记云秦王闻赵髙强力通法狱举为中车府令】　太仆属官【汉书百官公卿表云太仆属官有车府令】　主乘舆车【续汉书百官志云车府令一人六百石主乗舆诸车】　主乗舆马【又云未央廏令一人六百石主乘舆及廏中诸马】　曹裒笃学【东观汉记云曹裒笃学有大度举孝亷拜车府令】　官品第七【晋百官表注云车府令铜印墨绶朝服进贤一梁冠官品第七月俸月二十斛】　上官忧不在马【汉书上官桀传云桀未央廏令上体不安及愈见马瘦上大怒曰令以我不复见马桀曰圣体不安日夜忧愳诚不在马泪数行下上以为忠】　徐匡执法守正【后汉书吴良传云永平中车驾近出而信阳侯阴就干突禁卫车府令徐匡钩就车御者送狱诏书谴匡匡乃自系良上言曰信阳侯就倚恃外戚干犯乗舆无人臣礼为大不敬匡执法守正反下于理臣恐圣化由是而弛帝虽赦匡犹左转良为即丘长】　刘训将兵据门【东观汉记云刘训拜车府令时东州郡国相惊有贼转至京师吏民惊皆奔城郭训即夜诣省欲令将近兵据门以御之也】
　　鸿胪卿一【少卿并载】
　　原杜氏通典曰周官大行人掌大宾客之礼【周礼又有象胥干宝注云若晋鸿胪也】秦官有典客掌诸侯及归义蛮夷【史记曰韩信亡楚归汉为连敖徐广注云连敖典客】汉改为鸿胪【应劭曰郊庙行礼赞导九宾鸿声也胪传也所以传声赞导故曰鸿胪】景帝二年令诸侯王薨列侯初封及之国大鸿胪奏諡诔防【应劭曰皇帝延诸侯王宾王诸侯皆属大鸿胪故其薨奏其行迹赐与諡及哀防诔文】列侯薨及诸侯太傅初除之官大行奏諡诔防【周礼有大行人小行人主諡官故以名之臣瓒曰大行是官名掌九仪之制以宾诸侯者顔师古曰事之尊重者遣大鸿胪而轻贱者遣大行人】建中六年改大鸿胪为大行令武帝太初元年更名大鸿胪又更名其属官行人为大行令【其属官又有郡邸长丞主诸郡之邸在京师者至后汉省但令郎理郡邸】秦时又有典属国官掌蛮夷降者汉因之成帝和平元年省之升大鸿胪【王莽改曰典乐】后汉大鸿胪卿一人二千石诸王入朝当郊迎典其礼仪及郡国上计余职与汉同凡皇子拜王赞授印绶及拜诸侯诸侯嗣子及四方夷狄封者台下鸿胪召拜之王薨则使使吊之及拜王嗣魏及晋初皆有之自东晋至于宋齐有事则权置兼官毕则省梁除大字但曰鸿胪卿位视尚书左丞常导防赞拜【职官录曰旧视防常侍天监中视中丞吏部】后魏曰大鸿胪北齐曰鸿胪寺有卿少卿各一人亦掌蕃客朝及吉凶吊祭后周司宼有蕃部中大夫掌诸侯朝觐之叙有宾部中大夫掌大賔客之仪隋文帝开皇三年废鸿胪寺入太常十二年复置领典客司仪崇元三署至炀帝置少卿二人唐龙朔二年改鸿胪为同文咸亨初复旧光宅初改为司賔神龙初复旧卿一人掌賔客凶仪之事及册诸蕃少卿本一员景龙二年加一员领典客司仪二署署各有令　韦昭辨释名曰腹前肥者曰胪此主王侯及蕃国言以京师为心体王侯外国为腹胪以养之也辨云鸿胪本故典客事掌賔礼鸿大也胪陈序也欲大以礼陈序賔客　东观汉记曰大鸿胪汉旧官建武元年复置属官大行丞一人大行丞有治礼员三十七人主斋祠傧赞九賔之礼又有中都官升食以下功次相补　增宋史曰鸿胪寺旧置判寺事一人以朝官充元丰官制行置卿少卿等官掌朝贡宴劳给赐送迎之事及国之凶仪中都祠庙道释籍帐除附之禁令凡外国君长使价朝见辨其等位以賔礼待之授以馆舍而颁其见辞赐予宴设之式有贡物则具其数报四方馆引见以进诸蕃封册即行其礼命若凶仪之节宗室以服臣僚以品辨其丧纪而诏奠临赙赠之制及具卤簿仪物中兴后废鸿胪不置并入礼部　续文献通考曰辽南面有鸿胪寺置卿少卿等官又有北面客省局南面客省局置使副使等官金以鸿胪寺分属宣徽院客省引进閤门诸使而鸿胪寺不设　元以礼部防同馆掌接伴引见外国之来朝贡者以通政院廪给司掌各省四方边逺使客饮食供张等事而鸿胪寺不设　明洪武初置侍仪司九年改为殿庭礼仪司三十年始改鸿胪寺设卿一人少卿二人掌朝防賔客吉凶礼仪之事凡日朝朔望大朝防宴享经筵进厯进春册封祭祀传制奏防外国见谢辞率其属而供事焉　永乐十九年定北京在留都者加南京二字南京正卿例用科目出身而在北者多以监生选鸣賛出身者累资陞正卿至嘉隆后方以科目出身者推陞其别途出身者太常寺至少卿而止鸿胪寺至左少卿而止
　　鸿胪卿二
　　原汉杂事曰萧由为陈留太守入为鸿胪卿不任賔賛乃还官　襄阳耆旧传曰习郁为侍中时从光武幸黎丘与帝通梦见蘓山神光武嘉之拜大鸿胪録其前后功封襄阳侯使立蘓岭祠刻二石鹿夹神道百姓谓之鹿门庙或呼蘓岭山为鹿门山　魏略曰常林性既清白当入官又严少府寺与鸿胪对门时崔林为鸿胪性阔逹不与林同数数闻林挝人吏声不以为可林尝夜挝吏吏不胜其痛嚾呼嗷嗷其明崔出门与林语曰闻卿为廷尉尔耶林不觉答曰不也崔曰君不为廷尉昨夜何故考囚乎林惭笑　又曰韩宣字景然明帝时为大鸿胪始南阳韩暨以宿德在宣前为大鸿胪及宣在位亦称职鸿胪中为之语曰大鸿胪小鸿胪前后治行曷相如　增蜀志曰后汉杜瑜字伯瑜后主立为大鸿胪为人静黙少言阖门自守不与外事　原山涛啓事曰鸿胪职主故事前后为之者率多不善了今缺当选御史中丞刁攸旧能人也不审于尔宜否　增吴志曰张俨字子节呉人也弱冠知名早歴显位以博闻多识拜大鸿胪使于晋吴主孙皓谓曰南北通好以君有出境之才故相屈行对曰皇皇者华臣其荣惧无古人延誉之美磨锋淬锷思不辱命既至车将军贾充尚书令裴秀侍中荀朂等欲傲以所不知而不能屈尚书仆射羊祜尚书何祯并结缟带之好　魏书曰李安世天安初为主客令齐使刘纉来聘安世美容貌善举止纉等自相谓曰不有君子其能国乎纉呼安世为典客安世曰三代不共礼五帝各异乐安得以亡秦之官称于上国纉曰世异之号凡有几也安世曰周为掌客秦改典客汉名鸿胪今曰主客君等不欲影响文武而殷勤亡秦　隋书曰蘓防字伯尼炀帝方勤逺略朝贡前后相属帝从容谓宇文述虞世基等曰遐陬率服观礼华夏鸿胪之职湏归令望宁有多才艺美容仪可以接对賔客者为之乎咸以防对帝然之即日拜鸿胪少卿唐书曰宇文士及尚炀帝女南阳公主为尚辇奉御
　　从幸江都迁鸿胪少卿后归髙祖　又曰刘义节为鸿胪卿时倾府库为军赏帑财大乏义节曰今京师屯兵多樵贵帛贱若伐街苑树为薪以易布帛岁数十万匹可致　又曰贾耽字敦诗为汾州刺史七年政有异绩召授鸿胪少卿后至平章事　又曰永泰初髙涣为鸿胪卿日本使尝遗金帛不纳惟取牋一畨为书以贻之宋史曰景德间戚纶判鸿胪寺纶以三公尚书九列
　　之任唐末以来有司渐繁纲目不一宜采通礼六典令式比沿革着为大典时论称之　又曰孔宗瀚元祐初以司农少卿迁鸿胪卿上言孔子之后袭封者请不兼领他官终身在乡里从之　明献征録曰英宗复辟擢杨宣为鸿胪寺少卿凡朝廷宴享朝贺大礼皆出职掌宣脩干美髯奏对明畅日见宠遇宪宗立陞鸿胪卿时荆襄叛防刘千斤伏诛戎帅械系余党多误陷于辜者宣亟上章论救大要欲重人命谨天戒辞甚婉切有诏法曹详鞫竟得矜宥【是年因灾变下诏修省故云】　又曰正德庚午阉刘瑾擅权张永奏瑾大恶诏多官廷鞫驸马蔡震诘瑾考掠成狱时王希孟为刑部主事读狱辞慷慨听者悚然由是铨司器之太宰杨一清选授鸿胪少卿前未有超擢如此者
　　鸿胪卿三
　　原掌蛮　序客【上详通典下详聚】　迁公　慙长【东观汉记曰鸿胪三十六人其陈宠左雄朱宠龚参施延并迁公　谢承后汉书曰陈纪字元方遭父太丘长实忧呕血絶气豫州嘉其至行表上尚书图画百城以励风俗袁绍以太尉让纪纪不受拜大鸿胪卒官子羣为三公天下以为公惭卿卿慙长】　增授印绶　主斋祠【凡皇子拜王賛授印绶详前　主斋祠傧賛九宾之礼详前】　原掌四方夷　賛九宾礼【上详通典下详聚】　增傧賛九宾　罗条百职【汉扬雄大鸿胪箴详后】　赐连环诗　建髙士堂【献征録云鸿胪卿杨宣克自勤恪虽大寒暑风雨未尝一日阙朝前后赏赍甚多若御制连环诗一统志通鉴诸书之赐尤殊恩也　又云周文兴江山人居江郎山故号江郎先生正德戊辰举进士以疾苦遍游太华终南衡岳匡庐授比部主事屡迁鸿胪寺卿即致仕归晚年移居武林徜徉湖山总制胡梅林廵抚阮函峰为建髙士堂以居之】　原韦彪议贡举　崔林求故事【后汉韦彪字孟逹为大鸿胪是时陈事者多言郡国贡举率非功次故守职益懈而吏士凌迟彪上议曰忠孝之人持心近厚鍜链之吏持心近薄然其要归在于选二千石二千石贤则贡举皆得其人帝深纳之　魏书崔林字德儒为大鸿胪时龟兹王遣侍子来朝朝廷褒赏其王甚厚余国各遣子来朝间使连属林恐所遣或非真的道路防送所损滋多劳所养民资无益事为夷狄笑乃移书炖煌喻防并録前世待遇诸国丰约故事使有恒常】　当柔逺之朝　遵典属之任【典属国鸿胪卿蘓武为之】　汉尚勲贤宠崇郭况　魏推恒准选在崔林【东观汉记曰郭况为鸿胪上数幸其宅饮酒赏金帛甚盛京师号况家为金穴言富实也　魏志崔林为鸿胪待遇诸外国故事皆有恒准】
　　鸿胪卿四
　　原抚柔逺宾【汉官解诂云鸿胪賛通四门抚柔逺宾】　职掌九宾【张曲司空陈公诔云后作鸿胪职掌九賔辑宁侯卫懐柔逺人】　允正九仪【傅杨彪铭云宾于鸿胪允正九仪】增雅学逹理【后魏职令鸿胪少卿请用雅学详当明枢逹理者】　才任专对
　　【前凉録晋使者俞归至张重华知张鉴才任专对拜典客令归责供给礼薄鉴曰敝国僻小隔絶皇风行台抚临万里倾跃今大义未崇先存口实非昭德示训之谓也归改容谢之】　停给礼宾【唐书曹王臯朝京师荐王锷文虽不足而它可试德宗擢为鸿胪少卿先是天宝末西域朝贡及安西北庭校吏岁集京师者数千人陇右旣陷不得归皆仰给鸿胪礼宾月四万缗凡四十年名田养子孙如编民至是锷悉隶名王以下无虑四千人畜马二千皆停给宰相李泌尽以隶左右神防军以其长署牙将岁省五十万缗】　骤歴台省【天中记裴光庭开元中擢鸿胪少卿性静黙寡交游虽骤歴台省人未之许既而以职业称议者更推之】　骤登峻秩【献征録成化间施纯陞鸿胪寺卿纯习礼度毎旦侍朝为磬折状甚恭特宠眷擢礼部侍郎未几陞尚书加太子少保纯长身伟然出羣表不十数年骤登峻秩前此所未有也】局闲事省【献征録嘉靖间胡森为南鸿胪寺卿以局闲事省减去直役谈説理学讲明国是】鸿胪卿五
　　原箴汉雄大鸿胪箴曰荡荡唐虞经通陔极陶陶百王天工人力画为上下罗条百职人有才能僚有级差迁能授官各有攸宜主以不废官以不隳昔在三代二季不蠲德慢道署非其人人失其材职反其官宷寮荒髦国政如漫文不可武武不可文大小上下不可夺伦鸿臣司爵敢告在邻　增明宣宗鸿胪寺箴曰祗祗万咸统于一朝觐防同其仪有秩咨尔鸿胪卿贰暨属时惟尔官必庄以肃必考于度必协于中无简无烦周旋雍容惟动以周惟一靡慝敬慎尔仪庻光尔职原碑汉邯郸淳鸿胪钟纪碑铭曰内苞九德外兼百行川深沦于不测瞻智应于无方裕足以容众矜严足以正已然后研几道艺涉览文学凡前言徃行竹帛所载靡不悉该于穆上德时惟我君固天纵之允钟厥纯命世作则实绍斯文遭险龙潜抗志浮云所贵在已乐存事亲虽处亩天子屡闻
　　増制唐常衮授蒋涣鸿胪卿制曰朕方脩文德以抚区外则重译象胥之事九仪相賛之职正用髦硕俾之典领具官蒋涣顔子之德行张仲之孝友能积其厚以业于身恭俭之训可以轨俗学通文变髙视一时时属逺人之叙参授大宾之任韩暨以宿德而拜陈纪以至行而迁求旧任贤正当此待遇诸国宜约故事使有准以明等威也可检校刑部尚书兼鸿胪卿防官勲封如故主者施行増铭明许宗鲁鸿胪寺少卿胡侍墓志铭曰陟卿礼寺左肃朝章寅恭賛导乎百司轨度仪刑乎四裔瞻天咫尺身依斧扆之荣捧日周旋晋接冕旒之贲叔孙制礼体统正而朝廷尊公西立朝应对谐而賔客悦
　　鸿胪卿官属一【丞　典客署司仪署】
　　原杜氏通典曰鸿胪丞秦曰典客丞汉为鸿胪丞【萧望之为之】魏晋亦然梁陈后魏北齐皆有之后周曰賔部上士隋如北齐唐因之有二人主簿一人　増宋史曰元丰官制鸿胪寺丞主簿各一人　续文献通考曰明鸿胪寺左右寺丞各一人主簿一人　原典客署周官有掌客上士中士秦官有典客汉改为鸿胪鸿胪属官有大行令丞【本名行人武帝改为大行令丞】魏改大行令为客馆令晋改为典客宋分置南北客馆令齐梁陈皆有客馆令丞后魏初曰典客监太和中置主客令北齐有典客署后周置东南西北四掌客上士下士隋初又曰典客署置令丞帝改为典藩署唐为典客署置令丞各一人掌二王后蕃客辞见宴接送迎及在国夷狄　司仪署周官有司仪上士中士汉大鸿胪有理礼郎自后无闻后魏置司仪官北齐置署令丞后周置上士等员隋如北齐唐因之置令丞各一人掌凶事仪式及防葬之事　增宋史曰鸿胪寺官属十有二　又曰徃来国信所掌大辽使介交聘之事　又曰都亭西驿及管干所掌河西蕃部贡奉之事　又曰礼宾院掌北诸国朝贡馆设及互市译语之事　又曰怀逺驿掌南诸国贡奉之事　又曰中太一宫建隆观等各置提防所掌殿宇斋宫器用仪物陈设钱币事　又在京寺务司及提防所掌诸寺葺治事　又传法苑掌译经润文　又左右街僧録司掌寺院帐籍及僧官补授事　又同文馆及管勾所掌髙丽使命【已上并属鸿胪寺中兴后废鸿胪并入礼部】　续文献通考曰明鸿胪寺官属有司宾署丞一人司仪署丞一人鸣賛八人序班五十四人又设通事司宾典外国朝贡辨其等而教其礼仪司仪典陈设引奏礼仪皆以署丞领之鸣賛賛礼凡内賛通賛对賛接賛传賛各供其事序班侍班齐班纠仪引人举案及传賛【初通事缺人见在通事假访保名横行求索视利轻重为出入嘉靖时魏滰为鸿胪寺卿疏革其凡选补各国通事除丁忧縁事不作缺其见缺十人以上及一国全缺者在外行各边镇廵毎缺精选一人送部诏从之】
　　鸿胪卿官属二
　　原晋志曰王敦为鸿胪卿谓阮修曰卿常无食鸿胪丞差有禄能作否修遂为丞　增宋史曰邓肃字志宏少警敏能文入太学所与游皆天下名士时东南贡花石纲肃作诗十一章言守令捜求扰民用事者见之屏出学钦宗嗣位召对便殿授鸿胪寺主簿　明献征録曰齐政字以德宣德间吏部从太学诸生选为鸿胪序班或谓政且登科甲政曰此古九宾之职也愳不能称耳卒就职己酉改鸣賛正统丙辰九载考最陞本寺主簿仍专鸣賛事后擢寺丞景泰间再擢少卿天顺复辟遂为正卿政体质魁梧音吐洪亮日侍廷而礼制习熟动无所失及年既老恭敬愈甚故累朝宠眷遂以诸生至九卿
　　太府卿一【少卿并载】
　　原杜氏通典曰周官有太府下大夫掌贡赋之贰受其货贿之入颁其货贿于受藏之府歴代不置然其职在司农少府至梁天监七年置太府卿位视宗正掌金帛府帑又闗津市肆陈因之后魏太和中又改少府为太府卿兼有少卿掌财物库藏【王显谓杨固曰吾作太府卿库藏充实固曰减百官之禄及赃赎悉入京藏以此充府未足为多且有聚敛之臣寜有盗臣】北齐曰太府寺亦有卿少卿各一人又兼掌造器物后周有太府中大夫掌贡赋货贿以供国用属大冢宰隋初与北齐同所掌左右藏及尚方司染甄官等署炀帝置少卿二人又分太府寺置少府监管尚方织染等署而太府但管京都市及平凖左右藏唐龙朔二年改太府为外府咸亨元年复旧光宅元年改为司府神龙元年复旧卿一人少卿二人【龙朔元年置少卿二人分监两都事太极元年又加一人】领两京诸市平凖左右藏常平等九署署各有令丞　六典曰太府卿之职掌国赋货之事总京都四市平凖左右藏常平八署之官属举其纲目修其职务以二法平物一曰度量二曰权衡　增宋史曰太府寺旧置判寺事一人以两制或带职朝官充同判寺一人以京朝官充凡廪藏贸易四方贡赋百官奉给皆隶三司本寺但掌供祠祭香币帨巾神席及校造斗升衡尺而已元丰官制行始正职掌置卿少卿等官掌国财货之政令及库藏出纳商税平准贸易之事凡四方贡赋之输于京师者辨其名物视其多寡别而受之储于内藏者以待非常之用颁于左藏者以供经常之费凡官吏军兵奉禄赐予以法式颁之先给历从有司检察书其名数钩覆而后给焉供奉之物则承防以进审奏得画乃听除之若春秋授军衣则前期进様定其颁日畿内将校营兵支请月具其数以闻凡商贾之赋小贾即门征之大贾则输于务货之不售者平其价鬻于平准岁以香茶盐钞募人入豆谷实边即京都阙用物预报度支凡课入以盈亏定课最行赏罚大祀晨祼则卿置币奠玊则入陈玉帛余祀供其帨巾建炎诏罢太府寺以其所掌职务拨隶金部绍兴四年复置　续文献通考曰辽南面有太府监　金为太府监置监少监掌出纳国财用钱谷之事　元太府监太卿六员太监六员少监五员掌钱帛出纳之数中统四年置至元四年为宣徽太监凡内府藏库悉隶焉大德九年改为院院判参用宦者至大四年复为监　明不设
　　太府卿二
　　增唐书曰杨隆礼隋齐王暕孙开元初为太府卿时御府财物羡积如丘山隆礼性详宻出纳虽寻尺皆自按省凡物经杨卿者无不精丽岁常爱省数百万任职二十年年九十余子慎矜继之而败　又曰慎矜擢监察御史知太府出纳慎矜髙置风格始议贡物有污伤责州县偿所直转轻赍入京师自是天下调发始烦天宝二年权判中丞太府出纳如故　又曰杨国忠判度支明皇观左藏库喜其货币山积面赐国忠金紫权太府卿国忠专钱谷之任出入禁中日加亲幸　宋史曰孝宗时廷臣上言四川岁籴军粮名为和籴实科籴也李蘩时以仓部郎总领四川财赋乃诏蘩与制置使范成大同相度蘩请变科籴为官籴岁于经费之中斟酌损益眡时不使亏毫忽之价出纳眡量勿务取圭撮之赢讫如其议民乐与官为市逺迩讙趋军饷坐给而田里免科籴始知有生之乐范成大驿言闗外麦熟倍于常年实由罢籴民力稍纾得以尽于农亩孝宗览之曰免科籴一年田间和气若此乃知民力不可重困也擢蘩为太府少卿　又曰光宗朝殿中侍御史刘光祖以论带御器械吴端徙太府少卿彭年为太学博士上疏乞复其位贻书宰相云祖宗尝改易差除以伸台谏之气不闻改易台谏以伸幸臣之私
　　太府卿三
　　增夏卿　藏府【通典曰梁天监中象四时置十二卿夏卿注云太府少府太仆　藏府见下】孙诏节　尹卿笔【北史曰后魏孙诏为司府少卿帝问卿年何老对曰臣年虽老臣节】
　　【尚少　唐书曰武后时召尹思贞为司府少卿时卿侯知一亦厉威严吏为语曰不畏侯卿杖祗畏尹卿笔其家坎地获古防十二俄而门树防时人异焉】　崔珙威名　袭誉严慤【唐书曰崔珙有威名精吏治以防萃异等擢太府卿为岭南节度使入对延英文宗访治抚后先珙对精亮有理趣帝咨嗟逾久　又李袭誉召为太府卿为人严慤在位以威肃闻】　原位列月卿　职司天府　居监临之官　典出入之务　汉用公勤任先蔡议　魏推清白在常林　领贡献于四方彼无虚月　掌财用于五库我有司存【白帖】
　　太府卿四
　　原司府【古名少府唐曰司府】　藏府【周礼曰太宰贡之入颁其货于受藏之府】　增固请终制【唐新语曰睿宗朝狄光嗣有母丧除太府少卿光嗣频表不起乃降敕曰朕念卿家门忠于王室夺卿情理以答殊勲卿屡表固陈词理恳至循环省览有足可矜今遂所请用劝浮薄待卿情理云毕更俟后命仍编入史】　不掩人功【宋史曰王纶使北死孝宗访其孙之未禄者三人官之柟其一也自韩侂胄起兵端天子思继和好息民凡七遣使无成续遣方信孺徃有成説矣归白忤侂胄意得罪乃以柟持书北行金知侂胄已诛和议遂决柟归奏和议之成皆方信孺备尝险阻再三将命之功臣因人成事乞録信孺功朝论以柟不掩人已多之迁太府卿】　度支出纳相闗【唐书曰唐制度支与太府交相闗制出物旬计见物月计符按覆覈有御史以监董之则财用不得回隠裴延龄诡言培粪土得银十三万両它货且百万已弃而获皆羡余也悉移舍以供别敕太府卿韦少华劾其妄】　三迁皆仍太府【元史曰曼济勒台侍仁宗于潜邸出入恭谨涖事敏逹仁宗悦之及立为皇太子以为典用太监迁利用卿泰定四年转太府卿三迁皆仍太府】　财赋总于他官太府司其出纳　财赋纳于左藏四时以其数闻【翰苑新书】
　　太府卿五
  </div>
  <div class="pagination">
   <a href="御定渊鉴类函_page74.html">
    上一页
   </a>
   <span>
    ...
   </span>
   <a href="御定渊鉴类函_page70.html">
    70
   </a>
   <a href="御定渊鉴类函_page71.html">
    71
   </a>
   <a href="御定渊鉴类函_page72.html">
    72
   </a>
   <a href="御定渊鉴类函_page73.html">
    73
   </a>
   <a href="御定渊鉴类函_page74.html">
    74
   </a>
   <span class="current-page">
    75
   </span>
   <a href="御定渊鉴类函_page76.html">
    76
   </a>
   <a href="御定渊鉴类函_page77.html">
    77
   </a>
   <a href="御定渊鉴类函_page78.html">
    78
   </a>
   <a href="御定渊鉴类函_page79.html">
    79
   </a>
   <a href="御定渊鉴类函_page80.html">
    80
   </a>
   <span>
    ...
   </span>
   <a href="御定渊鉴类函_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
