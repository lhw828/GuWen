<!DOCTYPE html>
<html>
<head>
    <meta charset="UTF-8">
    <title>清稗类钞 - 第 299 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 299 页/共 432 页</h1>
    <div class="content">
　　陈大忠为主鸣冤光绪时，永嘉李大华与其戚经商，获利颇丰，乃广置姬侍，常有卷资遁者，晚年余三人。妻徐氏生子焜，长姬胡无出，次姬张生子耀，四姬林生子燧，最后得苏妓郁珍娘，生子女各一，女曰蒨姑，三岁而夭，子曰炳。

　　大华既富，尝往来南北，扩其营业，不稍懈，故罕家居。徐佞佛，常居尼庵，家政咸操之郁。焜素骄纵，颇不直郁，恒与炳相持。未几，徐病死，大华知之，归自京，以郁能治家，立之为正室。以徐曩与胡相得也，畀年金畜焜，并命严守之。及焜长，大华为娶于韩，亦令从胡居。韩贤，焜事颇多匡正，焜乃稍自敛。

　　有世仆曰陈宝忠者，义侠忠恳。其子小忠，以柔顺得大华欢，令治事内室，郁亦嬖爱之。时诸姬之倾轧益甚，而林独和平，不争执短长，众亦不为意。林之子燧，忽患毒瘢，面部累累皆徧，大华厌之。生十四岁，诚笃好学，惟不慧，延师教读，三年未毕《四书》。林以焜、炳等相争竞，禁燧弗与往来，益不问家事，冀免冲突。值大华之父文晖冥诞，燧往拜，屋后有园，中有亭池，亭周植花木，燧久不往视，伺大华昼寝，潜至园，园门扃，拾竹片以代匙，竟启，燧入。睹树上青梅涎甚，取石上投，有声轰然。忽闻亭内似有人语，蹑步从窗隙窥之，旋见郁自前门出，见燧，厉声叱问，燧素惧郁，匆匆挟青梅三四归，以郁事告林。林沈思有顷，闻亭中有它人否，燧曰：「似有人语，细不可辨。窗际悬黑衣，似小忠也。」林大忧曰：「孽子祸机伏矣，勿声扬.」益严禁燧，弗令出。

　　初，徐遇诸姬厚，诸姬尝相过从。及徐死，胡与郁不洽，林素中立，终岁或弗相见，惟张以郁优待故，常至郁处，益谄事郁，郁喜，倚为腹心。郁恶燧之窥其秘也，张亦憾燧之恒侮耀也，遂协以谋林。大华饮于戚家，醉回，过仆人陈贵房，闻哗笑声，疑焉，穴窗窥之，见贵持绣鞋，戏弄曰：「林姨所遗也。」它仆止之曰：「毋扬声，主人且回。」大华愤甚，亟叩户，户扃，不得启。郁方自内出，大华尽以所见闻告之，郁急止之，曰：「子姑睡，醒而察之可也。」乃立召贵，则已遁，所弄鞋，遑遽未将去，取视之，林物也。遂逐林，又以燧貌之陋也，并斥之。林涕泣自辨，卒不听，率燧回母家，哭而过市，盛扬郁淫及厮仆之事。郁闻之，憾甚，益思致之死地矣。

　　焜虽骄纵，然负气，恶见不平事，虽闻人言林之冤，恒欲一知究竟。一日，至林处，林具以前后事告焜.焜益怒，返，欲俟便刺杀郁，取酒痛饮，醉。韩睹状有异，餂以言，具得其情，奔告胡。胡惊且恚，曰：「必而也，将四姨我矣。」哭而自挝。焜惧，涕泣自陈，誓不妄作，自是闭户读书，不预外事。然焜事，郁已具知之矣。

　　郁以焜及胡氏之与林也，将为一网打尽之计，谋之张。张曰：「若焜辈，易与耳。」因具为画计。郁乃乘间为大华泣曰：「林姨之事，子所亲见，证据具在，今焜以为诬，疑妾指使，常至林处道妾短。妾不难一死以自明，其如子何？且夫人之死，焜有言焉，子又弗图，因而宠之，此焜之所以不平也。且闻焜有异志，盍察之。」时张在侧，因证曰：「夫人言良信。不然，子逐林也，而焜证其诬.且焜虽不法，素质直无城府，今其事秘，此必有人为之借箸者，子必慎之。」

　　越数日，大华如乡，郁召焜，饮以酒，因托故入，使小忠伪与婢谈林事。焜从旁问之，小忠具道林病重，贫不能延医，且死。焜闻而大愤良久，小忠更热酒进，焜复饮，大醉，抵足痛詈郁，郁佯不闻。小忠因劝曰：「小主素善林姨，盍往省视，果惫，稍周济之，亦见旧情，且阴德也。」焜即趋访林，未入门，则耀已先在。焜曰：「若来何也？」耀曰：「母命馈药于林姨也。」焜叩门，大华方自乡回，过而见之，怒甚抵家，郁使耀语焜曰：「父方盛怒，往必无幸。顷欲杀我，母命我暂避兄处，且告兄毋往，俟父怒息往与俱谢可也。」焜益惧。大华所使召焜者亦至，佯促耀去，焜避入内，弗敢出。耀至，因告大华曰：「顷在兄处，渠方詈父髦，父往召，渠言曰：「林姨厚我也，而父斥之。今往省林病，父怒我，乃使使来召，此必有意督过之，败吾事而又以为罪，有死而已。」其蔑敢见矣。」大华问使者，始不肯道，固问之，言同。大华浩然长叹，泪下如绠。郁亦泣曰：「以我故，而子受其侮，吾罪甚重。不如赦焜而斥我，则父子安矣。」大华复大怒，将自往捉焜.张适至，诘得故，则犹豫曰：「林姨落落，罕与人接，且貌寝，吾谓爱之者特贵耳，固不然耶，虽然，是殆宿缘，子必恕之。」大华愤而晕，久始苏，遂病。

　　一日，张使人谓焜曰：「父以汝故病，旦日不可不早自来谢.」焜益疑惧。未几，又使人来，矫大华命召焜，速来自投，当为父子如初，不然，且置之死。焜至，大华弗见，焜欲返，张嬲与谈琐事。郁持药入，曰：「焜之遗也。」大华嗅之，气恶，召焜，嘱自饮。焜不遽接，郁即掷杯于地，痛哭曰：「贼由焜也。」焜皇急，无所为计，大奔返，家人尽哭，韩泣曰：「子冒不韪，脱身归家，谓可幸免邪？不如逃之。」胡以为是。焜曰：「逃将焉往？」韩曰：「不如往吾母家，匿弗出，旦暮所需，母能供汝。」焜匆匆去。而健仆三四辈至索焜，胡诡言未回。返复命，郁又证胡曰：「与知之。」将治胡，胡闻而自经，韩亦归母家。

　　郁又遣使侦焜，知匿韩所，讼之官，提焜.临讯，焜已知胡死，痛不欲生，侃侃陈前事自白。官弗听，杖之，焜不胜痛楚，遂诬服。焜之外舅韩某，亦宦裔而式微者，戚某，居要津，势颇盛，韩求设法救壻。某素善大华，知焜冤，驰书责大华.大华自闻胡死，颇疑事有异。陈宝忠者不义其子，禁之不可，徐死，乃老，召小忠，不得，怒，析之，誓弗相见。宝忠老，多病，持斋奉佛，益不闻外事。至是或告以李事，宝忠大惊曰：「主母仅此一块肉，乃以妖狐之谮，遽兴大狱.且吾事李氏三世，主人遇我厚，虽老，奈何坐视？」扶杖出。长子大忠，任侠有血性，商于外，时方归家，闻之，亦怒，与共谒大华.宝忠为述林、胡及焜之冤，大华不信，宝忠年老气促，愤填胸臆，啮指出血，溅大华面。大华大惊，因竭意慰之，意颇感动。郁闻宝忠来，使小忠往瞰，大忠见之，捉之入，因阖门而扃之，厉声语大华曰：「主人家事，弟尽知，吾以主人故，不敢爱弟，主人何弗悟？」宝忠起，提壁上剑，将杀小忠。大华急止之，宝忠曰：「吾老，不能多动作，大忠为我问之。」大忠接剑，谓小忠曰：「速言之，支吾者，立抉汝首。」小忠慑伏，尽吐实。大忠曰：「主人今已悟邪？」大华强起，取剑将出，大忠亟抱持之，问将何为。大华曰：「往杀淫妇.」宝忠纳之座，曰：「姑缓，毋急急。主人老，非彼敌也。且家中厮仆悉为其党，主人更安所使乎？」大华无言，长叹而已。仆以书进，启之，韩之戚某所遗，责大华昏瞶，颠倒是非，且曰：「已嘱令亲韩公讼之省，事发，君何颜见人？」大华阅竟，嘱大忠以肩舆至，往县，匆匆去。宝忠命人缚小忠，随大华之县.家距县署十余里，时已暮，达署，夜阑，大忠为击鼓鸣冤。官以大华为绅富也，立讯，即夜提郁、张，而释焜.焜见大华，相抱痛哭。焜屡受杖责，体无完肤，一恸而绝，竟不救。大华亦晕绝，既醒，安舆送回，则无家矣。

　　先是，郁以焜事，贿差役毙之狱，论数未得当，不及问宝忠事。及见大华挟小忠去，则大惧，乃急卷细软，纵火焚屋，挟炳遁。张及子耀以方共谋画，宿郁处，烬焉。大华至，暂息焜处，以人迓林母子。林不忍却，至则大华已死，大哭，与焜共葬。大华置田宅颇伙，契券悉毁于火，林素不问家事，不能清理，因尽售别院，迁于省，寓于所设之肆，燧主其事。逾年，悉倒闭，复回永嘉，依韩以居。宝忠已死，大忠不忘父志，颇周恤之。

　　李大茂为人报仇萧山李大茂业商，性豪侠，恶见不平事。尝至友人刘某家，刘懦而怯，妻王氏悍而妬，刘畏之，无子不敢娶妾，私一婢，有姙，王知之，方持鞭挞婢，呼号甚急。李闻而异焉，问刘，刘支吾曰：「婢偶窃物，山荆施家法耳。」李心疑，曰：「婢虽微，亦人子也。毋乃太过？」刘不能置词.已而婢哭声渐低，而鞭挞叱詈之声益厉。李怒甚，推椅起，径入视之，则见婢上下衣尽去，徧体有血，奄奄待毙。李愤，直斥王，王亦恶声相向，李直前批其颊，挈婢径出，声言且讼之官。王羞愤号哭，谓刘曰：「不报此辱，与俱死耳。」刘曰：「彼虽无礼，言固当。」词未毕，王猛扑刘，啮其臂，刘大痛，急言知罪。王意未解，披发伏地，欲觅死，刘长跪，誓不与李共天日，王稍解。问将何以报，刘曰：「召之来而责之。」王唾曰：「仅此，便了事邪？男子而不能庇一妇，受人凌侮，犹弗知报，尔不羞死，吾且愤死矣。」刘曰：「然则奈何？」王曰：「必杀之。」刘战栗曰：「杀之邪，余安能此？」王又唾之，曰：「昂然大丈夫，胆小如龉鼠，犹不知羞？」刘不能答。王怒，捉其耳，力撕之。刘大呼求宥，且曰：「吾必召之来，自处之可耳。」王始允。

　　刘出诣李，李方详问婢，具得状，怒不可遏。刘至，则力抶而逐之出，刘欲有言，李曰：「若非男子，若非人，吾不屑与为友。速去，毋溷乃公事。」刘不敢再言，惘惘归.王问李来邪，刘不答。王迫之，则嗫嚅曰：「彼赳赳，吾实惮之。且彼安肯来。」王大怒，连唾之，刘勿敢辨。时已夜，挈健仆数辈攻李，李已闻，亦集众相抗。李固健，直前搏王，投之河，众急救，幸无恙，狼狈而回。刘有侄庚生，亦虎而冠者，商于外，闻之，怒曰：「婶虽狠，伯与彼友，且我家杀婢，何预彼事，辄敢恣肆，谓刘氏无人邪？」克日返，集众谋报复。未发，李知之，出不意先攻刘，刘不及防，大奔败，李火其居。庚生虽猛，颇饶心计，知不敌，仓皇遁，向邻人借煤油火种，只身造李家，亦火之，尽杀李之妻子及所救婢。李返，则无家矣，知庚生所为，大怒，纠众复攻刘，杀刘及王，而庚生已遁，不知所之。怒曰：「贱奴，避将安之？不杀汝，乃非我。」遂尽鬻产业，遨游各地，冀遇庚生，卒不得，辗转入汉，资斧不继，流为丐。一日，李见贵官过，舆马仆从甚伙，睇之，怪与庚生相似，因尾之，入一公馆，榜于门曰刘公馆.先是，庚生避仇出，至江北，有达官某遇盗劫，庚生饶膂力，乃救之出险，官感其恩，认为义子，遂得要差，未久也。大茂默志之，退，筹思无计，踯躅道周，见地有物，拾视之，乃一大珠，喜甚，旋自念曰：「此必何处贵妇人所遗，度今方悔恨欲死。吾得之无用，不如访而还之。」翌日，盛传富室王某失珠，觅得者赏若干。李挟珠往，返之，王大喜，重酬之，不受，曰：「吾丐耳，需此何用？」问所欲，曰：「得一席地安身，足矣。」问能书乎，曰：「粗知之。」授笔令书，虽未佳，然清秀不俗，因留任书记。王询其出处，具告之。问仇何名，弗隐.王大惊曰：「刘庚生，若仇雠邪？」李曰：「然。主人殆识之？」王太息曰：「是吾仇也。吾有息女，字本邑鄂氏，庚生恃义父势，强委禽焉。拒之，则以势相压，今尚未决也。」李曰：「吾今必致之死，顾弗得其机，主人苟假手鎗一，必为主人除害，决不相累。」王不敢允。李出，忽报庚生以人至，约期娶女，王惮其势，卒许之。李喜曰：「计在此矣。」及期，庚生亲迎，李挟利刃伺庚生入，即舆中曳以出，立抉其首。众大惊，王痛哭曰：「子灭吾门矣。」李慨然曰：「主人弗虑，李大茂非阘冗汉，且吾固言弗累主人也。」即趋县自投，侃侃述前后事。官为动容，谕之曰：「尔义侠可嘉，然杀人者死。尔既自首，吾亦弗能庇尔，姑往就监.」李毅然曰：「生平恶吏役龌龊，义不为所辱。」出利刃，自刺其腹，肠胃迸裂，亦死。王感其义，为殓而葬之。

　　犬为石铁雪冤昆山石铁擅膂力，设饰肆于千墩镇。一夕，有贼入其室，石觉，执而扑之，贼哀呼乞免，乃纵之去。明年，贼又至，窃其宝匣， 「 置贵重首饰者，银肆中谓之宝匣。」 将出，石又觉，以宝匣所值甚巨，奋起夺之。贼力拒不舍，互扭至门外，贼出利刃示之，不惧，捉其臂，益力。贼乃谓之曰：「我去年遭汝毒手，今亦当使汝略受痛苦矣。」言讫，即猛刺其手臂诸处，血淋漓下，石仍不释。时夜已过午，邻人皆深入睡乡，呼救无应者。相持数小时，天将明，贼恐不得脱，一刀中其心房，乃死。时宰昆山者为蜀人龚世潼，闻报，莅镇检验，缉凶手，获之，一鞫而服。龚夙以胡涂称，迁延数年，未正法。继任者俞某，亦持救生不救死之说，即贼，亦自以为不死矣。石家蓄一犬，甚猛，一日，俞以催科至镇，仪从甚盛，甫下舆，犬突自人丛中跃出，啮俞衣，不释。俞异之，窃念此犬何自而来，得毋有凭之者，因默祝曰：「尔果有冤，且去。某当为汝伸理也。」犬果摇尾去。俞归，立命检旧案，得石铁事，知凶手尚在囹圄中，沈冤未雪，即日申请上台，提出斩之。

　　苏有彪归刘璈骨光绪朝，河南豫正营之驻河南岸者为南路统领，其中营帮带苏有彪，台州人也。初从黄金满为盗，台守湘潭刘璈治盗严，先后获一百七十余人，有彪与焉，皆就地正法。行刑日，盗左右分两行跪，杀时，自右行始，至三十余人，刀口渐卷，须斫十余刀，颈乃殊。有彪杂左行中，忽大呼曰：「技若此，能杀人乎？速易人来。」刘遥语之曰：「释汝缚，能代此职否？」有彪曰：「能。」乃去绳索，付以刀，有彪飞步至右，少选，诛讫矣。至左行，刑至己所跪之处，逡巡不前。刘又语之曰：「汝可为殿，速依次斩之。」顷刻左行亦竣，释刀跪堂下，愿受刀。刘曰：「今宥汝，能不再为盗否？」有彪曰：「果得温饱，誓不复为。」乃挈之回署，充什长者三年。

　　刘旋以擢台湾道去，有彪从之。光绪甲申中、法之战，我师败于马江，刘亦以贻误军机被劾，发往军台效力，时年已七十余矣。族戚幕仆皆星散，侍姬亦囊财物而遁，有彪独慷慨请从。至黑龙江，遽病卒，有彪敛之厝山下，自行乞以存活，年余，负遗骨南行。

　　及抵道口镇，宿逆旅，夜半，有盗至，毁门入，无所获，盗以隐语自嘲，有彪亦答以隐语.盗闻而诧之，曰：「若岂同党耶？」有彪曰：「然。」问何以至此，有彪述崖略。盗肃然起敬，出白金数十两赠之而去。十一月中旬，至朱仙镇，忽大病，泣告逆旅主人曰：「我死，而委主人遗骨于外，不能正邱首，殊可痛耳。」时许州城守王某往开封，道朱仙，至此就食，闻哭声询之，有彪具以告。王曰：「无虑，我与汝主人为同乡，且姨表兄弟，刘子适见访，贷资归匶.今既与汝遇，当专马往告，许州距此百余里耳，三日后可相晤也。」越翼日，刘子驰马至，携骨以归，即以有彪介绍于王某。及王充南路统领，遂以之为中营帮带。

　　唐才常哭谭嗣同浏阳二杰以义侠并称于时，谭嗣同、唐才常也。光绪戊戌之变，唐哭之恸，欲航海复仇不果。庚子汉口之役，盖素志也。其与谭订交，生死不渝，足愧当世，挽谭七十二字，一字一泪，实一字一恨也。联云：「与我公别几许时，忽惊电飞来，恨不携二十年刎颈交，同赴泉台，满赢将去楚孤臣，箫声呜咽；近至尊刚十数日，被羣阴构死，忍抛弃四百兆为奴种，长埋地狱，只剩得扶桑英杰，剑气摩空。」

　　汪穰卿好施济汪穰卿舍人康年，杭之钱塘人。甬人周雪舫尝谓杭人多悭吝，而独赞穰卿，盖穰卿家食贫而性好施济，遇人有急难辄解囊相助，有以旅费困乏告者，果确知之，即解囊。某岁，有人仓皇过访，谓适需旅赀，无可谋，时穰卿实亦无余赀，乃质皮裘以与之。光绪戊戌政变时，有尤某某者仓猝离沪，登舟矣，缺银币三十圆，密属人商诸穰卿。尤某与穰卿不甚洽，至是，乃自持银送诸舟，郑重而别.其从兄伯棠侍郎大燮、胞弟颂阁训导诒年之性情，亦皆与穰卿相类。伯棠仕宦于外，每岁暮，辄寄金至杭，赡其族人。颂阁侨沪久，有以急需向贷者，亦颇竭力以应之。雪舫每云汪氏昆仲在杭人中为绝无仅有，则以此数人之境遇，固非席丰履厚也。然雪舫所识之杭人固不多，其言绝无仅有者，亦就其所识之数十人而言之耳，非笃论也。

　　汪穰卿为农人雪冤上海梵王渡农人某方耕于田，忽被一西人某以锄击其脑，几殒命。初无为之伸雪者，汪穰卿闻之，急出四百金，延律师琼长讼于其国之刑官，卒得直。某监禁三年。

　　汪穰卿不畏外人上海公共租界汉口路某某珠宝商为某洋行伙所绐，耗赀巨万，讼于其国之领事，不得直，其伙转从而宣言曰：「洋行初不贩卖珠宝，彼自与吾伙订约，虽假用洋行名义，实不负责。」汪穰卿闻之大愤，为综记其始末，欲载之报，俾后来者勿蹈覆辙，不以其外人而顾忌也。然珠宝主人方慑于西官之威势，力恳穰卿勿宣布其事，穰卿不得已，乃罢.汪穰卿不恤贾怨汪穰卿外和而内刚，有不称意事，未尝形诸词色，或忤之，虽极人世所至难堪之事，初不出一言以相报。久之，始假他事微露其意，使人自愧而已。然利害所在，辄侃侃力争，一意孤行，虽贾怨，不恤也。光绪戊戌冬，孝钦后欲废德宗，立端王载漪子溥儁为大阿哥，舆论大哗。上虞经莲珊太守元善方筦上海电报局，发电争之，孝钦震怒，将杀之。或欲为之伸诉，集众议其事，或言所延律师为南洋正法律官某，方与政界相昵，恐不能得力，宜易人。座有某客嗫嚅而言曰：「是为某所荐，辞之恐开罪。」时穰卿在座，乃曰：「今但筹所以救莲珊之策耳，余勿复言，我主之可耳。」

　　陈禾青声责凌辱妇人之罪苏人有孙、李二人者，光绪时以捐纳均官部曹，携眷在都，居江苏会馆.二人初无隙，一日，孙妾与李妻以小故口角，孙助其妾，遽掌李妻颊，李之女仆出护其主，亦为孙所殴，李不与孙较也。陈禾青女士闻之，大怒，曰：「孙为男子，何得凌辱妇人？且何得庇护己妾而凌辱友妻？」乃召集同乡京官之女眷开会于某所，宣布孙罪，附以条件三：一，孙向李妻赔罪。一，孙向李之女仆道歉。一，孙亲书认罪笔据。又声言如或不从，当以女界全体名义控之于都察院，必得直而后已。孙无如何，唯唯如命。禾青，溧阳人，为汪穰卿之继妻。习书史，知医.陈禾青为董氏复田光绪初，江都董韫卿尚书恂官户部尚书兼总理各国事务衙门大臣，尝以所得宦资购邵伯田千亩，属其壻齐某为经理之。齐，即邵伯人也，甚狡。当董在时，岁以所得田租易银寄京，毫厘不敢少。及熏殁，齐知其子之易欺也，则岁寄十之四五。既而董子及孙相继死，齐遂岁以歉收及佃户抗租为辞，绝无所寄矣。董之妻及其两孙媳懦弱无援，弗能争也。某年，陈禾青从其夫汪穰卿入都，适赁董屋，朝夕过从，询知其故，知齐非易与，且佃户即其乡人，知有齐而不知有董者已久，非可以口舌争也。时董之门生有官京曹者，乃属其具呈于江督张安圃制军人骏，沥陈齐之无良，董后裔之被欺，请饬县惩治。又自率人至邵伯，竭数月之力，始将董田悉数夺归，岁得租金一二千圆，自是董之生计始稍裕。

　　春兰出幼主于火吴郡程姓有婢曰春兰者，性和蔼，且勤俭，主人视若爱女。某夜，家失火，主人奔，春兰寝于后楼，方伴其五岁幼主眠，惊而醒，火已及楼，梯焚矣。春兰抱幼主欲自窗跃下，恐伤之，乃急取棉被裹之，系以长绳，握其端，自窗下及地，而春兰眉发已为火所灼矣。春兰既救幼主，乃奋身跃下，伤肱。是役也，幼主安然无所伤。

　　陈伯商尚义好侠会试之年，各省士子纷集京都，辄于闱后举行团拜，以宴其在都之正副座师，届期，座师必至，且别备筵席送座师之邸，飨师母也。光绪某岁，浙江己丑科团拜，是科副主司为衡山陈伯商编修鼎。先期，语其门生汪穰卿曰：「闻同门有六人化去，以贫故，其家属无以给朝夕，盍以团拜费移助之，吾将捐五十金以为之倡。」穰卿退而商之诸同年，则皆诺.独某某抗议，谓：「老师好义，可自为之，何必强人以所难？诸君乐输，吾亦不之阻，吾则不出一文也。」其后编修果出五十金，诸同年所醵逾千金，惟某不与.然某固以富闻于时者也。编修讲求经世之学，家固贫，尚义好侠，以好骂坐，为世所嫉。

　　侠盗取貂褂赈饥光绪丙申，张文襄公之洞督鄂，某日，汉口石码头之泰生典忽报仁义司巡检来访，坐既定，遽曰：「贵典质有貂褂否？」伙曰：「未也。」「然则巨珠五粒，必有人来质之。」曰：「亦未也。」曰：「果乎？」曰：「斯炯炯者，容能不系于心，而作泛常小件视之乎？典业约法，物质百千以上者，必集同人酌之。斯二者，皆非质百千物，安得不知？」巡检曰：「予不能信，以贵典近十月质簿假予一阅。」簿至，倩其随来者阅之，曰：「无也。」巡检色忸怩，乃曰：「恕予冒昧，予奉上官命督责，不得已也。」

　　先是，巡检奉郡守札，谓：「老帅之真珠钮貂鼠褂为盗窃去，门无罅隙，箱绾锁置之于地。室为九姨太太卧室，物乃醇贤亲王所赠者，故老帅怒，追甚力，予故有是冒昧也。」言竟去。

　　某夜，文襄得一柬，书曰：「山东义民某某告汝知，汝衣，某取去矣。山东大旱，饥民载野，故假汝衣赈之。汝得自醇，醇得自某，某括山东脂膏而得，今返赈诸山东之民，汝宜无憾。汝再扰湖北之民，予必取汝首。慎之。」柬旁置犀利匕首一，文襄惧，寝其事。

　　吴趼人焚券有负吴趼人二百金者，久无以偿而病，病将死。趼人往视之，其人曰：「吾负君金，今垂死，当誓之来生为犬马以报矣。」趼人曰：「吾亦负人金，而未能悉偿也。君毋忧，不责偿矣。」归而取券，面其人焚之，并赠以二十金使为医药费.趼人尝自号我佛山人，南海荷屋中丞荣光之裔也。

　　大刀王五疏财尚义光绪时，京师大侠有疏财尚义之大刀王五者，以保镖为业，能手定法律，约束河北、山东羣盗，其所劫，必赃吏猾胥之不义财也。己卯、庚辰间，直隶劫案数十起，逐捕不一得，皆心疑王，以属刑部，乃由五城御史发卒数百人围其宣武门外之宅。王以二十余人持械守门，数百人弗敢入，日暮，吏卒悉散归.明日，王忽诣刑部自首，时总司谳事兼提牢者为濮文暹，异而询之，则曰：「曩以兵胁，故不从命。兵既罢，故自归.」诘以数月刼案，则侃侃直言具为之者，或徒党，或他路贼，无少遁饰。濮固廉知其材勇义烈，欲全之，乃曰：「诸劫案固于汝无与，然以匹夫而广交游，恣饮博，不得为善类。吾逮汝者，将以小惩而大戒也。」笞二十而逐之。癸未，濮被简为南阳府知府，将之官，资匮，忧甚。一日，王忽求见，既入，则顿首曰：「小人蒙公再生恩，无可为报。今出守南阳，途中必多暴客，非小人为卫，必不免。且闻公资斧不继，特以二百金为赆.」濮曰：「今已得金矣。」王曰：「何欺为，公今晨非贷百金于某西商而议不谐乎？无已，盍署券付我，俟到任相偿，何如？」至执鞭弭以周旋左右，则计早决矣。濮力辞不得，署券与之，遂同行。至卫辉，黄河方盛涨，金垂尽，乃以语王。王笑曰：「区区何足难我！」言毕，乃匹马要佩刀去，从者皆疑其往劫也。薄暮归，解腰缠五百金掷几上。濮曰：「此盗泉也，吾虽渴，决不饮一滴，速将去。」王大笑曰：「疑我劫乎？区区五百金，何至无可贷？此固某商所假，不信，可召而询之。」乃书片纸令从者持去。次日，商来，以券呈，信然，始受之。既送王至南阳，仍还京理故业.御史安维峻以建言获咎，戍军台，王实护之往，并任车驮资.王夙与谭嗣同善，戊戌之变，政府捕谭，王劝谭出奔，愿以身护行，谭不从。及谭死，王潜结壮士欲有所为，未成而庚子拳祸作，遂及于难.白巧儿护主御盗光绪庚子之变，池阳李心台方致仕归，时夫人公子俱死贼，佣农家妇白巧儿者供缝饪之役。李惟观书自遣，或载酒游乡市间，寻野老话农事，遇疾苦贫弱者辄助之钱，或米麦。无赖者流遂疑李富厚，谋劫之，巧儿告李，李笑之，慢不为备。

　　一夕，李方秉烛读，有数盗破门入，执李，问金所在。李战栗不能语，盗持刀加颈吓之。正争持间，忽一人自梁上跃下，举棍猛击贼，贼不胜，抱头而遁。李惊定，审视之，则巧儿也。问何以能此，巧儿曰：「此非旦夕之功。吾夫尝耕崖下，吾往馈膳时，欲绕道去则膳冷，故尝就快捷方式从崖跃下。初亦甚不易，后则不觉苦矣。」李曰：「子今日何由知盗之将至？」巧儿曰：「余待之数日矣。」李谢曰：「微子，吾几不保。今而后请毋自侪于仆也。」巧儿谢不敢，仍尊之如初。数年，死，遗产悉归巧儿，李之命也。

　　邓剑娥出芬兰人于死光绪庚子，张家口技师邓魁之女剑娥，既掷俄将于地，俄将起，率其众窜去。俄将之妻以剑娥言词温婉，遽倾心焉，乃使所佣华仆告剑娥，邀与偕往。剑娥念不去且示怯，即与同诣西餐馆.大开夜燕，多贵宾，剑娥雅能矜持，众皆啧啧称异，宵分送归.俄将以剑娥之母卒未葬也，使役夫六十人来为营葬。剑娥问役夫皆俄将拘以来者，则悉遣之去，往谓俄将妻曰：「此曹皆吾同种，何忍役之，勿再遣来也。」俄将妻大惊叹.剑娥自负土成坟。一村皆以剑娥故，得免俄兵之扰，无不感之，于是俄军自统帅以次，其携妻室以来者，皆愿从剑娥受技击焉。

　　又数月，剑娥能俄语，改俄装，跨鞍马，日从俄营驰骋往来。时俄以战胜国自居，气骄甚，于华人多所陵藉，剑娥目击其状，心愤甚，知力不能救，亦不多言。久之，益与俄女界狎，乃知俄人中有波兰人、芬兰人、犹太人等，皆亡国之余，颇具恢复之志，乃稍稍笼络之。俄看护妇中有某女士者，故波兰人，年四十余，与剑娥尤契。剑娥之教俄人以技击也，往往授其粗而匿其精，独于女士不惮指点，久之，始各以心事相白，于是交益厚。

　　女士有子年二十余，在俄营为队长.其人魁梧奇伟，举止有威，尝毕业于柏林大学，知腊丁、英、法文字，尤邃于数学，善拊士卒，望之，俨然不可犯，而语言则温雅如文人。一日，遇剑娥于其母前，其母为之介绍，一见惊曰：「此亚洲人耶，何似吾宝兰之甚也？」剑娥不知宝兰何人，以问女士。女士曰：「此吾子未婚妻也。其父为政府冤杀，渠衔哀而死，吾子至今念之。」剑娥知失问，遽俯首不言。越日，女士来，请教其子，剑娥曰：「吾不授男弟子。」力却之。然与女士往还既多，即不得不与其子时时晤面，其子时出射猎，有所得，即以馈剑娥。剑娥既与俄人酬应，渐谙西礼，竟受之。

　　曩时，俄将妻为剑娥最先熟识者，见剑娥之厚于他人也，心滋妬焉，又疑剑娥于技击多秘者，不以悉授也，乃渐疏之。一日，见女士母子与剑娥饮于餐馆，切切私语，不知为何，于是出以告人，谓剑娥与某队长有婚约矣，然剑娥乃自此不常与女士往来。一夕，剑娥已寝，忽闻叩门声甚急，出视之，大雪满天，女士立风雪中，面惨淡，几无人色。剑娥延女士入，坐未定，泪下如雨，曰：「吾死矣，夫何言者！」再问之，乃知其子固虚无党人，恫其国亡，谋所报复，其投身军队非他，盖为灌输此主义于军人也。不意为俄将觉察，并搜得其文籍报纸等，已开军法会议，审讯定罪，将枪毙矣。幸部下因平日之感情，特密以相告，吾国亡夫死，仅此一儿，今势处覆巢之下，夫何言！」剑娥曰：「吾当为夫人计之。」女士曰：「计将安出？」剑娥曰：「计诚有之，但恨无助者耳。如夫人言，郎君既得军心，其部下能为之出死力，夫人盍一探之。天明，更晤于某地可也。」

　　于是剑娥急装佩枪剑，家本无他人，剑娥出，即反阖其门，与女士匆匆分道去。是日，俄司令部以获党中首要人物，则阖营戒严，守卫之士交枪为列，自统带以下皆详细诘问，然后得出入。逻兵三十人，负枪实弹，守囚人密室，室四周皆垣，绕之以棘，上架以楼，人出入，皆自楼梯，如地窖然。时天大寒，俄兵以军令严故，思酒不得，羣忍寒相怨诅.囚二日无动静，第三日以天明行刑，方夜半，俄军倦且寒甚，皆相拥背以取暖。忽有香气自壁隙来，如麝如兰，莫可名状，俄兵皆魇，恍惚见白衣人过前，欲起问，而口舌手足皆不能动。久之乃苏，视囚，囚不见矣。亟报司令部，统帅鞫三十人，无异辞，问卫兵，皆不见其出入。惟大尉高克四夫者，言己所蓄芬兰犬夜半忽狂吠于门，起视，则无他，方卧未酣，而吠声又作，当时颇惊讶之，意囚之逃或此时也。于是俄军中人颇有疑及剑娥者，遣人瞰之，已莫知所之矣。队长之母亦于同时失其踪。俄急通电西伯利亚沿道大索，不得，其事遂寝。

　　朱子谷为微波报仇朱子谷，同安人。父壁，诸生也，能技勇，尝营国外贸易，继迁南洋英属地。子谷能传父技，弱冠，卒业某中学校。光绪时，留学欧西，入爱丁堡大学.课暇，为赛跑、角力、击球诸戏，有不服者，试与角，皆一挥迸仆数步外，尝于大运动场试演，仆著名力士十余人。

　　有同学微波女士者，籍威尔士，美目纤腰，妙绝一世，自以欧洲名族，视黄种人蔑如也。子谷勇名既着，微波始稍稍加礼.一日，子谷方独坐室中，微波翩然入，促膝谈心，久之乃别.越数日又至，子谷以其无因至前，颇疑讶，乃从容叩之。微波曰：「无他，慕君勇耳。」询其家世，则微波父亦一竞技者，且尝从日本人学柔术，殁数年矣。子谷意武士爱同道，因不疑。往还年余，向之求婚，微波曰：「可，但有一事能为力，则此身即君有也。」子谷问何事，曰：「非君不可，时至当告君。」子谷笑曰：「然则决鬬耳？」微波曰：「然。」问何人，则不言。又月余，微波语子谷曰：「其人至矣。」与子谷往观之，则德国力士，自称为孙唐弟子，方登台献技，两手擒一巨熊示众。微波曰：「当日吾父即毙其手，君或能胜之。」演讫，掷熊铁柙中，熊犹活也。子谷审视久之，曰：「其人膂力殊胜余，然技艺疏陋，非劲敌也。」微波喜，于是约期与角技。

　　及期，两人登场，德人右手嵌金刚石指环一，精光眩目，即先与子谷握手，子谷觉有异。交手不数合，腾　足，德人立仆，胁骨尽折，毙矣。子谷手亦觉酸楚，已而上及肩，微波急送之医院，医院验为血管中毒。子谷因疑指环，取验之，果有毒质.治久之，幸不死，终成偏中。微波时时来病榻，一日探以言，子谷知其意，哂曰：「我已偏中，胡累汝为？既有此心，便速决之，不必嗫嚅也。」微波赧然去。后别嫁，赠子谷金资巨万，子谷悉受而投之泰晤士河。

　　凤仙为人脱籍凤仙者，某邑之侠妓也，居北里有年，积资颇厚。某有所善校书银福，将从良，为鸨所厄，凤仙遽出金货与之，银福得脱籍去。

　　张致安救姚生范光绪壬寅冬，张致安权醴陵令，循故事阅狱.见狱囚姚生范，知其为庚子富有票案中人也，循阅其几，则置有《新民》、《大陆》、《清议》各报，以手翻阅，不言即去。自典史至狱卒皆咎生范不应读此新书，以为必获谴，虽生范亦自危之。未几，举学堂考试，所命有「民为贵社稷次之君为轻」《四书》义及「铁血论」、「权限说」等试题.生范曰：「异哉，专制政体下，亦有此具世界眼光人物乎？」已而，其家丁管狱者某日必至，至必与倾谈，初以为监视有他举动否，其职应尔也。久之，某逾十数日始至，问其故，则言：「本官有门人陈天华，在日本结学生军，谋与俄战，本官诺助饷六百金，今赴省汇款归耳。」由是知其为维新人物也，乃上书干之。一日，提牌至，径延生范至内花厅，其幕友黎尚雯、张淦泉及其弟致芳、其壻盛岂凡皆在。致安曰：「今创自新习艺所，延君为所长，兼任演说，请拟章程，即日开办.闻君算学甚精，诸弟及小儿并为教授之。」即日移居所中。越日，典史某固争以为久必逸，致安怒曰：「彼逃，咎在我。」乃由县钤文书给典史，始无异词.开办及三月，成绩炳然，致安曰：「姚某有用材，必善全之。」

　　赵次山制军时为湘抚，亦维新派也。致安以为请释必有效，乃汇其所著演说稿及习艺所成绩牒之，至以官阶及合家生命为保。批未至，致安去任，会巡抚批至，准提入省城自新所查看。明年甲辰，论释，致安为之谋曰：「今者新幕已揭，为君计，宜速赴日本学法政，数年归国，或进或退，自绰然有余裕。」生范一一如其教。行至上海，旅费告罄，范源廉佽助之，乃抵东京。致安，字济卿，贵州遵义人。生范，字南滂，湖南慈利人。

　　潘元养主人眷属潘元者，山阳人，佣于清河法部郎中王锡祺家几四十年。光绪己卯，随锡祺东渡，游历日本，习日语，自编《东语入门》二卷。

　　先是，王氏有质库设于淮，亲族每藉端寻衅，元苦心调停，困乏者，则请命周济之。甲辰，王氏破产，有司故与锡祺有隙，因拘留之于典史署，幽居二年，元朝夕服役，一如平素。复迎其主之妾与子留养其家，饔飱无缺焉。

　　金铃子代主受罪江南施某有僮曰金铃子，事施谨，性敏慧，甚爱之。有某翁者，家小康，年五十，仅一女，曰华仙。清明，翁挈女谒墓，乘小舆行山谷间，施亦挈金作踏青之游。邂逅乘舆，诧之为绝色，乃私问金曰：「此谁家丽姝也？」金漫应之曰：「当侦之。」已而穿林渡涧，施遂与舆失，徘徊间，亦不见金，乃独步归.日暮，金不还，大惊，四出侦之，杳无迹，方谓金不愿为奴，乘间逃耳。

　　金之失也，乃尾舆而行。至墓，舆夫休于树下，金伪为樵者，与之琐琐闲话，乘间问舆中人姓氏里居，得其详，大喜。欲返告其主也，顾迷途，苦不得施。又探怀，则惊惧异常，盖施授金一简，使送之友人某，置诸怀，探之，失矣。方皇皇，而远闻呼声，则舆夫已追至，执至翁前曰：「汝何人，不畏死耶？其速言姓名，否则笞汝死。」金呼冤不置，翁怒曰：「此简非汝为者耶？」金闻之，知必施之简为翁拾得也，又知简中语之轻薄也，故以启翁疑，然实不知简作何言。以其因失简而祸主，何如即自承以代罪，则亦不负主人待己之厚也。思已，遂自引咎，诡言：「姓徐，士子也，以恋华仙故，而伪为樵子，伺华之出，修此简，欲藉以通款曲，然罪在我，无与华事。」翁见金衣服修洁，不类樵，复闻其自承之语，遂深信不疑。

　　于是命舆夫缚金归，拘之暗室，复以颠末询华仙。华被诘，惊惧并集，翁遂以污辱闺阃之罪控于官，金自承如前。而同时有控私毙奴仆者，先金受鞫，金窥之，识为施也。忽悟曰：「得毋以我而兴讼乎？若然，则负主人不浅.」及察官与施所问答，果为己也，不俟言毕，乃大呼曰：「金铃子在此也。」施惊视，果金，问官相顾失色。金前，述其详，且曰：「吾前不欲祸吾主人也，今等是祸矣。金不出，吾主必不得生，曷若直陈之。」问官察其实，于是施之疑案顿释，而华之奇冤以白。

　　惟控施者则闻风而遁，盖无赖假以图施钱者耳。施授金之简，为艳诗二章，初无他语，亦未署姓名。翁至此，亦知非为华也，疑亦破。官薄责施而释之，而厚嘉金。案既结，施亦感金，不以奴隶待之，相视如兄弟。

　　太原丐救某翁丐无名，行乞于太原，衣褴褛，面目黧黑，无冬夏，裼其肩，腻白，不类其貌。携铁棒，弄不去手，若甚轻者，人亦莫审其重轻.遇吠犬，狞笑而过，从不与校。遇富人，亦如之。长日寡言笑，惟日之薄暮辄登高睥睨，引吭而歌，声类哭，兴至舞棒，城下羣小儿相与笑之不顾也。某翁者，以武艺雄一乡，与丐善，丐绝不言技，欲丐共事，不可，丐如故。乡人多忌翁，丐知之，进为翁劝，不听，舍之去。一日，翁夜行，突遇两暴客，力不胜，几殆矣。两暴客忽皆倒，则有策铁棒前立者，丐也。翁惭，欲逮两暴客，丐止之，自是义丐名大噪。一日，丐奔翁许，谢曰：「叟幸自爱，丐去矣。」言已，踉跄去。

　　丐为商伙折僧股湖南某邑有游方僧募于市，视商店大小而定价焉。其所索，缺一不可，市人见其貌恶而言戆也，畏之，不敢与较.后至某酱坊，索钱二千，坊伙某心不能平，故以钱二百予之。僧接而掷之柜中，伙责其无礼，僧乃谩骂，伙大怒曰：「今竟一文不给，当如何？」僧遂以一手掇阶前长石置于柜。伙本有膂力，兹又负气，乃以两手勉提置原处。僧不语，忿忿而去，一市粲然，僧自此绝不复至。

　　伙为乡人，距家百余里，岁暮必归，路偏僻，往往数十里无人烟。祀灶后，伙返里，久行旷野，忽覩茅舍，意欲吸烟小憩。入门，则僧危坐其中，盖僧为伙所窘，即欲致之死，访知此路为彼所必经，故结茅为庐以待之。见伙至，曰：「汝亦来乎？」伙曰：「然。」心知必不免，谓僧曰：「姑容我吸烟乎？」僧曰：「可。」

　　时突有羣丐过，中一丐呼伙曰：「某掌柜归家耶？」伙视之，某丐也。每遇朔望，各店施丐钱皆鹅眼，伙独给以大钱，丐皆颂之。此丐常乞于市，故识伙。羣丐方坐于地，伙以僧将与为难语丐，丐目僧曰：「此我邑中善人，吾等既相遇，必不能为汝所侮。」僧怒目大叱曰：「饿鬼尚敢与金刚较手段耶？」即起立，擦掌摩拳，而羣丐七八辈猛起，力扑僧倒地，欲死之。伙曰：「不可，彼虽不良，我不能以人命拖累。若灭其迹，王法何存？汝等但重惩之可也。」丐乃折其股，并断其手指焉。僧竟不死，年余，或在别县见之，匍匐而行，亦在街头乞食矣。
</div>
    <div class="pagination">
<a href="清稗类钞_page298.html">上一页</a><span>...</span><a href="清稗类钞_page294.html">294</a><a href="清稗类钞_page295.html">295</a><a href="清稗类钞_page296.html">296</a><a href="清稗类钞_page297.html">297</a><a href="清稗类钞_page298.html">298</a><span class="current-page">299</span><a href="清稗类钞_page300.html">300</a><a href="清稗类钞_page301.html">301</a><a href="清稗类钞_page302.html">302</a><a href="清稗类钞_page303.html">303</a><a href="清稗类钞_page304.html">304</a><span>...</span><a href="清稗类钞_page300.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
