<!DOCTYPE html>
<html>
<head>
    <meta charset="UTF-8">
    <title>册府元龟 - 第 149 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 149 页/共 736 页</h1>
    <div class="content">建衡元年八月大赦改元（尽三年）。
凤凰元年（建衡三年西苑言凤凰集改元尽三年）。
天册元年吴郡言掘地得银长一尺广三分刻上有年月字，於是大赦改元（尽其年）。
天玺元年吴郡言临平湖自汉末草秽壅塞今更开通长老相传此湖塞天下乱此湖开天下平。又於湖边得石函中有小石青白色长四寸广二寸馀刻上作皇帝字，於是大赦改元（尽其年）。
天纪元年鄱阳言历阳山石文理成字。又吴兴阳羡山有空石长十馀丈名曰：石室所在表为大瑞乃遣兼司徒董朝兼太常周处至阳羡县封禅国山改元大赦以协石文（尽四年三月降于晋）。
宋高祖以晋元熙二年六月受禅改元永初（尽三年）。
少帝以永初三年五月即位明年正月己亥朔大赦改元景平（尽二年七月）。
文帝以景平二年七月自宜都王即位大赦改元元嘉（尽三十年）。
孝武帝以元嘉三十年四月即位明年正月亲祠南郊大赦改元孝建（尽三年）。
大明元年正月辛亥朔大赦改元（尽八年）。
前废帝以大明八年闰五月即位明年正月乙未朔大赦天下改元永光（尽其年八月）。
景和元年八月诛太宰江夏王义恭等改元（尽其年）。
明帝以景和元年十二月丙寅自湘东王即位大赦改元泰始（尽七年）。
泰豫元年正月甲寅朔帝有疾不朝会以疾患未痊故改元泰豫（尽其年）。
後废帝以泰豫元年四月即位明年正月戊寅朔大赦改元元徽（尽五年七月）。
顺帝以元徽五年七月即位大赦改元明（尽三年四月）南齐太祖以宋明三年四月受禅大赦改元建元（尽四年二月）。
世祖武皇帝以建元四年三月即位改元永明（尽十一年）郁林王以永明十一年七月即位明年正月丁未大赦改元隆昌（尽其年七月）。
海陵王以隆昌元年七月即位改元延兴（尽其年十月）。
明帝以延兴元年十月即位大赦改元建武（尽四年）。
永泰元年四月甲寅赦三署囚改元（尽其年）。
东昏侯以永泰元年七月即位明年正月大赦改元永元（尽二年三月）。
和帝以永元三年三月即位于江陵大赦改元中兴（尽二年四月）。
梁高祖天监元年以齐中兴二年四月受禅改元天监（尽十八年）。
普通元年正月乙亥大赦改元（尽七年）。
大通元年三月大赦改元（尽二年）。
中大通元年十月己酉大赦改元（尽六年）。
大同元年正月戊申朔大赦改元（尽十一年）。
中大同元年四月大赦改元（尽其年）。
太清元年四月丁亥大赦改元（尽三年）。
简文帝以太清三年五月即位明年正月辛亥朔大赦改元大宝（尽二年七月侯景逼禅于豫章王改元天正）。
元帝以太清六年十一月即位改元诏曰：昔虞夏商周年无嘉号汉魏晋宋因循以久朕虽云：拨乱自非创业思得上系宗祧下惠亿兆可改太清六年为承圣元年（尽三年）。
敬宗绍泰元年以承圣三年十一月元帝都江陵陷于长安陈霸先等定议以帝为皇太子明年九月霸先袭杀王僧辨黜萧渊明十月帝即皇帝位大赦改元（尽二年八月）。
太平元年九月壬寅改元（二年十月禅于陈）。
後梁宣帝以後魏恭帝元后为后周太祖所立居江陵。
东城称皇帝於其国年号大定（尽八年）。
明帝以大定八年嗣位改元天保。
後主以太子嗣位改元广运（尽二年归于隋）。
陈高祖以梁太平二年十月受禅大赦改元永定（尽三年）。
文帝以永定三年六月即位明年正月癸丑大赦改元天嘉（尽六年）。
天康元年三月大赦改元（尽其年）。
废帝以天康元年四月癸酉自太子即位明年正月大赦改元光大（尽二年）。
宣帝以光大二年十一月自太傅入纂位明年正月甲午即位改元大建（尽十四年）。
後主以大建十四年正月即位明年正月壬寅大赦改元至德（尽四年）。
祯明元年正月戊寅大赦改元（尽三年正月为隋所灭）。
东魏孝静帝以後魏永熙三年十月为高欢所立即皇帝位於邺城东北大赦改元天平（尽四年）。
元象元年正月有巨象自至砀郡陂中南兖州获送于邺大赦改元（尽其年）。
兴和元年十月癸亥以邺都新宫成大赦改元（尽四年）。
武定元年正月壬戌朔大赦改元（尽八年五月禅于北齐）。
北齐文宣以东魏武定八年五月受禅南郊禅毕大赦改元天保（尽十年初帝改年识者曰：天保之字一大人共十帝其不过十年乎！）。
废帝以天保十年十月即位明年正月癸丑朔大赦改元乾明（尽其年八月）。
孝昭帝以乾明元年八月即位於晋阳宣德殿大赦改元皇建（尽二年十月）。
武成帝以皇建二年十一月癸丑即位于南宫大赦改元大宁（尽二年三月）。
河清元年四月以河济清改元（尽三年四月）。
後主以河清四年四月即位大赦改元天统（尽五年）。
武平元年正月乙酉朔大赦改元（尽七年十月）。
隆化元年十二月丁巳大赦改元（尽其年）。
少帝以隆化二年正月乙亥即位大赦改元。
承光元年在位十八日以後俱奏青州为後周所灭梁太祖以唐天四年四月受禅改元开平（尽五年四月）乾化元年五月甲申朔御朝元殿大赦改元（尽六年六月）末帝以乾化三年二月即位於大梁五年十一月改元贞明（尽七年四月先是乾化二年六月庶人弑逆明年正月改元凤历是年二月诛友帝复称乾化至是改焉）。
龙德元年五月丙戌朔改元（尽三年十月为後唐所灭）。
●卷一百八十九
○闰位部　孝德
夫孝德之本也。故王者之德莫大於孝上所以宁宗庙下所以教人民导扬徽声感励风俗莫加於此焉。若乃凌晨问安时刻靡失逾月侍疾衣带不解躬易脂泽至於感恸亲临祭享罔不流涕所以物变采井泉涌发盖天性之所感故明灵之攸答传示後叶美莫大焉。
宋高祖少时家贫有大志不治廉隅事继母以孝谨称及即大位春秋已高每旦入朝太后未尝失时刻梁高祖生知淳孝年六岁献皇太后终水浆不入口三日哭泣哀苦有过成人内外亲党咸皆敬异及丁文皇帝忧时为齐随王谘议随府在荆镇仿佛奉问便投劾星驰不复寝食倍道就路愤风惊浪不停止高祖形容本壮及还至京都销毁骨立亲表士友不复识焉望宅奉讳气绝之每哭辄呕血数升服内不复尝米唯资大麦日止二溢拜扫山陵涕泪所洒松草变色及居帝位即於锺山造大爱敬寺青溪边造智度寺。又於台内立至敬等殿。又立七庙堂月中再过设净馔每至展拜尝涕泗滂沱哀动左右大同十年三月谒建陵有紫荫陵上食顷乃散帝望陵流涕所г草皆变色陵傍有枯泉至是而流水香洁辛丑哭于陵。
简文帝居穆贵嫔忧哀毁骨立昼夜号哭不绝声所坐之席г湿尽烂。
後梁宣帝性不饮酒安於俭素事其母以孝闻。
明帝孝悌慈仁有人君之量四时祭享未尝不悲慕流涕。
北齐孝昭帝性至孝太后不豫出居南宫帝行不正履容色贬悴衣不解带殆将四旬殿去南宫五百馀只鸡鸣而去辰时方还来去徒行不乘辇太后所苦小增便即寝伏阁外食饮药物皆躬亲太后尝心痛不自堪忍帝立侍帷前以爪扌舀手心血流出袖友爱诸弟无君臣之隔。
梁太祖性孝愿奉太后未尝小失色朝夕视膳为士君子之规范帝严察用法无纤毫假贷太后言之尝颇为省刑。
○闰位部　奉先
夫有国家者曷尝不宗祀以本仁作庙以观德尊祖以致孝奉先以尽礼自秦迁周鼎颇遵古制逮於吴蜀建号江左禅代莫不追加号谥充奉园邑增建庙貌聿修时祭亲执卣鬯躬谒松贾载籍所记可得而详也。东魏北齐以及朱梁虽国褊运促日不暇给而崇荐尊称肃祗尝事亦未曾阙焉。
秦始皇二十六年初并天下采上古帝位号号曰：皇帝追尊庄襄王为太上皇。
二十八年为太极庙。
二世元年下诏增始皇寝庙牺牲令群臣议尊始皇庙群臣皆顿首言曰：古者天子七庙诸侯五大夫三虽万世世不轶毁今始皇为极庙四海之内皆献贡职增牺牲礼咸备无以加先王庙或在西雍或在咸阳天子仪当独奉酌祠始皇庙自襄公已下轶毁所置凡七庙群臣以礼进祠以尊始皇庙为帝者祖庙蜀先主章武元年四月即皇帝位于成都立宗庙祭高皇帝以下（裴松之云：先王虽云：自孝景而世数悠远昭穆难明既绍汉祚不知以何帝为元祖以立亲庙于时英贤作辅儒生在官宗制度必有宪章而载纪阙略良可恨哉！）。
後主以章武三年五月袭位于成都是月先主梓宫自永安宫还成都谥曰：昭烈皇帝追尊母甘皇后曰：昭烈皇后。
吴大帝权黄龙元年四月即皇帝位追尊父破虏将军乌程侯坚为武烈皇帝庙曰：始祖墓曰：高陵母吴氏为武烈皇后（张以破虏有破走董卓扶持汉室之勋讨逆平定江东建立大业宜有记颂以昭公美既成吴大帝省读悲感曰：君贪识孤家门阀阅也。）。
废帝亮建兴元年四月即位上大帝尊谥曰：大皇帝墓曰：蒋陵五凤二年十二月作太庙太平元年正月为太帝立庙称太祖庙。
景帝即位遣使追尊母王夫人曰：敬怀皇后改葬敬陵。
後主皓元兴元年八月即位谥休曰：景皇帝葬定陵九月追谥父和曰：文皇帝（初尊和为昭献。又改为文皇帝）改葬明陵置园邑二百家令承奉守。
宝鼎元年十月分吴郡丹阳九县为吴兴郡治乌程置太守四时奉祠文皇帝庙。
二年有司奏言文皇帝宜立庙京邑是年七月使守大匠薛营立寝堂号曰：清庙十二月遣守丞相孟仁太常姚信等备官寮中军步骑二千人以灵舆法驾东迎神於明陵皓引见仁亲拜送于庭（一云：比孟仁还皓手诏日夜相继奉问神灵起居动止巫觋言见和被服颜色如平生皓悲喜泪涕悉召公卿尚书诣阙门下受赐）灵舆当至使丞相陆凯奉三牲祭於近郊皓於城外露宿明日望於东门之外其翊日拜庙荐祭欷悲感。又追尊和母王夫人曰：大懿皇后。
宋高祖初为宋王立庙于彭城祭高祖以下四世。
永初元年六月即位追尊皇考为孝穆皇帝皇妣为穆皇后七月戊申迁神主于太庙车驾亲奉。
少帝以永初三年五月即位上武帝谥曰：武皇帝庙号高祖葬初宁陵。
九月有司奏武皇帝配南郊。
武敬皇后配北郊文帝元嘉元年八月丁酉谒初宁陵还即位戊午拜太庙甲辰追尊所生胡婕妤为皇太后谥曰：章皇太后陵曰：熙宁立庙於京师。
四年二月乙卯行幸丹徒谒京陵。
二十六年二月乙亥车驾陆道幸丹徒谒京陵。
二十八年三月拜初宁陵。
孝武帝以元嘉三十年四月即位于新亭崇改太祖文皇帝号谥初元凶劭弑逆上谥曰：景皇帝庙号中宗至是改焉。
五月甲午谒初宁陵。
大明二年正月壬戌拜初宁陵。
六年正月辛卯宗祀文皇帝于明堂以配上帝。
八年正月辛巳宗祀文皇帝于明堂。
前废帝以大明八年闰五月即位上孝武皇帝尊谥庙号世祖。
九月葬文穆皇太后于景宁陵。
明帝泰始元年十二月即位乙亥追尊所生沈婕妤曰：宣皇太后陵号崇宪壬午车驾谒太庙。
後废帝以泰豫元年四月即位上明皇帝尊谥庙号太宗。
顺帝明元年七月壬辰即位癸卯车驾谒太庙。
南齐太祖高皇帝建元元年四月即位追尊皇考曰：宣帝皇妣为孝皇后陵曰：永安。
六月庚辰法驾奉七庙主于太庙。
</div>
    <div class="pagination">
<a href="册府元龟_page148.html">上一页</a><span>...</span><a href="册府元龟_page144.html">144</a><a href="册府元龟_page145.html">145</a><a href="册府元龟_page146.html">146</a><a href="册府元龟_page147.html">147</a><a href="册府元龟_page148.html">148</a><span class="current-page">149</span><a href="册府元龟_page150.html">150</a><a href="册府元龟_page151.html">151</a><a href="册府元龟_page152.html">152</a><a href="册府元龟_page153.html">153</a><a href="册府元龟_page154.html">154</a><span>...</span><a href="册府元龟_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
