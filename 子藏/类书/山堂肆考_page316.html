<!DOCTYPE html>
<html>
<head>
    <meta charset="UTF-8">
    <title>山堂肆考 - 第 316 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 316 页/共 632 页</h1>
    <div class="content">　　白乐天诗惟有诗魔降未得每逢风月一闲吟
　　诗思
　　或问孟浩然诗思答曰在灞陵桥驴子背上
　　诗脾
　　韵府清气散入诗人脾
　　诗瓢
　　唐求放达疎旷唐末方外人也吟诗有得将藁撚为丸投大瓢中后卧病投瓢于江曰有得之者方知吾苦心耳瓢至新渠江有识之者曰此唐山人诗瓢也其诗遂传其题郑处士隠居诗数防石泉雨一溪霜叶风业在有山处道成无事中
　　诗筹
　　东坡诗诗律输君一百筹
　　诗狂
　　韵府酒渇思吞海诗狂欲上天
　　诗瘦
　　唐崔颢爱吟咏一日病起人戏之曰子非病因苦吟而瘦也又李白诗饭颗山头逢杜甫头戴笠子日亭午为问縁何大瘦生只为从来作诗苦
　　诗祖
　　苕溪渔隠宋吕居仁以诗得名自言传衣鉢于江西尝作江西宗派图推豫章黄山谷为诗祖自豫章以降列陈师道潘大临谢逸洪刍饶节僧祖可徐俯洪朋林敏修洪炎汪革李錞韩驹李彭晁冲之江端本杨符谢迈夏倪林敏功潘大观何顗王直方僧善权二十五人以为法嗣谓源流皆出自豫章也按居仁本中字申公之孙舜徒少丞之子少学于黄山谷平生因诗以穷耽诗而病
　　诗兄
　　诗品汤休谓呉迈曰吾诗可谓汝诗之父谢光禄曰不然汤诗可为庶兄
　　七步成
　　见亲王
　　十步就
　　职林后魏彭城王聪从幸上党有大松上行而赋诗曰汝可作诗至吾行所而令就也时聪去帝十余步至帝所而就诗曰问大松经几冬山川何如昔风云与古同唐栁公权从文宗幸未央帝曰朕有一喜边戍赐衣久不时今仲春已给当贺我以诗宫人迫之公权即应声成文再诏赋之复无停思帝恱曰子建七步尔乃三焉
　　约句准篇
　　魏自建安之后讫于江左诗律屡更至沈约庾信以音韵相附属对精密宋之问沈佺期又加靡丽囘忌声病约句准篇如锦綉成文学者宗之时号沈宋之问字延清汾州人佺期字云卿相州人
　　深思苦求
　　梁隂铿字子坚工五言何逊字仲言诗与逊齐名时号隂何体宋黄庭坚诗寒炉余几火灰里拨隂何言深思苦求乃得也
　　捶琴
　　梁书栁恽字文畅赋诗未就以笔捶琴坐客以筯和之恽惊其哀韵乃制为雅音后传击琴作诗自恽捶琴始也
　　击鉢
　　萧文琰丘令楷江拱并以文学称竟陵王子良夜集刻烛一寸为诗四韵文琰曰烧一寸烛成四韵诗何难之有乃与江拱等共击铜鉢立韵响灭而诗成
　　子建入室
　　梁钟嵘品曹子建诗其源出于国风如人伦之有周孔鳞羽之有龙凤音乐之有笙竽女工之有黼黻俾尔懐铅吮墨抱篇章而景慕快余辉以自烛故孔氏之门如用诗则公干升堂子建入室景阳潘陆自可坐廊庑之间也景阳晋张协字载之弟
　　李端擅场
　　唐李端嘉祐之侄唐人防集必赋诗推一人擅场如郭暧尚升平公主盛集则推端诗擅场也
　　沾丐后人
　　唐兴诗人承陈隋风流浮靡相矜至宋之问沈佺期等摩揣声音浮切不差号为律诗竞相沿袭开元间稍裁以雅正然持华者质反好丽者壮违人得一槩皆自名所长至杜甫浑涵汪洋千彚万状兼古今而有之他人不足甫乃有余残膏賸馥沾丐后人多矣故元稹谓诗人以来未有如子美者
　　光掩前人
　　遯斋闲览王荆公论杜甫诗悲懽穷泰发敛抑扬无施不可故有平淡简易者有缜密精确者有严重威武若三军之帅者有奋迅驰骤若泛驾之马者有淡泊闲静若山谷隠士者有风流蕴借若贵介公子者盖绪密而思深所以光掩前人而后者无继也
　　情致豪迈
　　唐杜牧为诗情致豪迈人号为小杜以别杜甫
　　语意髙妙
　　苕溪渔话东坡赤壁懐古作念奴娇词语意髙妙真古今絶唱御览重加叹赏赐名西江月
　　辋川相酬
　　唐王维别墅在辋川地最竒胜与裴迪游其中赋诗相酬以为乐
　　兰陵絶唱
　　元稹为浙东观察使辟窦巩为幕巩工诗与之酬答故镜湖秦望之竒益传时号兰陵絶唱
　　西堂梦草
　　见兄弟
　　都看花
　　唐刘禹锡字梦得初贬朗州司马既而召还宰相欲任以省郎而禹锡作都观看花君子诗讥忿当路出为播州刺史后入为主客郎中复作游都观诗且言始谪十年还京师道士植桃其盛若霞又十四年过之无复一在惟兔葵燕麦动揺春风耳盖以诋权近也闻者益薄其行
　　题诗触讳
　　五代孟贯诗云不伐有巢树多移无主花周世宗闻之曰朕伐叛吊民何谓有巢无主此所谓啭喉触讳也
　　作诗托名
　　齐张率能诗虞讷见而诋之率一旦焚毁更为诗示焉托云沈约作讷句句叹嗟无字不善率曰此吾作也讷慙而退
　　长于五言
　　南史谢朓字晖长于五言沈约云二百年来无此诗
　　自成一家
　　丹阳集省题诗自成一家非他诗比也首韵拘于见题则易于牵合中聨缚于法律则难于骈对非若他诗游戏于烟云月露之形可以纵横在我者也王昌龄钱起孟浩然李商隠辈皆有诗名至作省题诗则疎矣王昌龄四时调玉烛诗祥光长赫矣佳号得温其钱起巨鱼纵大壑诗方快吞舟意尤殊在藻嬉浩然骐骥长鸣诗逐逐懐良驭萧萧顾乐鸣商隠桃李无言诗夭桃花正发秾李蕋方繁此等句与儿童无异以此知省题诗自成一家也
　　留诗石间
　　郭素闻王轩游苎萝山遇西子亦从而游焉留诗泉石间寂无所遇无名子作诗三春桃李本无言却被斜阳鸟雀喧借问东隣效西子何如郭素学王轩又栁呉兴尝为诗曰亭皋木叶下陇首秋云飞王元长叹以为佳因书斋壁
　　投诗水中
　　南史崔信明尝矜其文过李百药郑世翼遇信明于江中谓曰闻公有枫落呉江冷之句愿见其余信明多出篇与观世翼览未终曰所见不逮所闻投诸水中引舟而去
　　花鸟愁
　　杜诗老去诗篇浑谩兴春来花鸟莫深愁
　　江山助
　　唐张说字道济既谪岳州而诗亦凄惋人谓得江山之

　　神物防持
　　白居易言刘禹锡诗晩节尤精在处有神物防持
　　夷人爱服
　　见名士
　　为诗刻苦
　　郡阁雅谈刘禹昭字休明婺州人少师林寛为诗刻苦其风雪诗句向夜深得心从天外归懐萧山隠者诗先生入太华杳杳絶良音秋梦有时见孤云无处寻神清峯顶立衣冷瀑边吟应笑千名者六街尘土深尝与论诗云五言句如四十个贤人不乱着一个屠沽辈也
　　为诗纎艳
　　白居易作乐府百篇规讽时事流闻禁中上见而恱之召拜翰林学士杜牧之谓居易诗纎艳不逞非庄人雅士所为流传人间子父女母交口教授淫言媟语沦入肌骨不可去
　　上薄风骚
　　元稹集杜子美诗上薄风骚下无沈宋言夺苏李气吞曹刘掩顔谢之孤标杂徐庾之纎丽尽得古人之体势而兼昔人之所独专矣
　　下顾沈谢
　　唐孟郊字东野李观称其诗髙处在古无上平处下顾沈谢
　　泣鬼
　　李白初自蜀到京师贺知章闻其名见之白出蜀道难示之知章曰公非人间人岂太白星精耶解金换酒与之醉饮而归及见乌夜啼曲曰此诗可泣鬼神又杜甫赠白诗昔年有狂客号尔谪仙人笔落惊风雨诗成泣鬼神
　　惊人
　　杜诗为人性癖耽佳句语不惊人死不休
　　三人罢吟
　　唐元微之与刘梦得韦楚客同防于白乐天舍各赋金陵懐古诗刘满引一杯饮已即成其诗曰王濬楼船下益州金陵王气黯然收千寻铁锁沈江底一片降幡出石头人世几囘伤往事山形依旧枕寒流而今四海为家日故垒萧萧芦荻秋白览诗曰四人探骊龙子先获珠所余鳞角何用耶三人于是罢吟
　　诸英阁笔
　　唐孟浩然尝游秘省值秋月新霁诸英毕集相与赋诗次当浩然浩然即援笔书曰微云淡河汉疎雨滴梧桐举坐嗟其清絶咸以之阁笔
　　鞭挞扬马
　　李阳氷序李白不读非圣之书耻为郑卫之作自风骚之后驰骋屈宋鞭挞扬马千载独步唯公一人又岑参诗与李杜相颉颃歌行则流出肝肺无斧凿痕郊岛之旬锻月链者参谈笑为之
　　压倒元白
　　唐杨嗣复字继之宝厯中知贡举及放榜其父仆射于陵自东洛入觐嗣复率门生迎于潼关既囘宴于新昌里第元稹白居易等皆预宴赋诗惟杨汝士诗后成其诗曰隔座须知赐御屏尽将仙翰入髙文章旧价留鸾掖桃李新隂在鲤庭再嵗生徒陈贺宴一时良史尽传馨当年疏傅虽云盛讵有兹贤醉醁元白览诗失色是日汝士归谓诸子曰我今日压倒元白矣
　　百金一篇
　　元稹作白氏长庆集序鸡林贾人求市颇切自云本国宰相每以百金换一篇其伪者宰相辄能辨之
　　千金一字
　　钟嵘诗品古诗其体出于国风陆机拟古体十四首文温而丽意悲而逺惊心动魄几乎一字千金又云陆机诗其源出于陈思咀嚼英华厌饫膏泽文章之渊泉也张公叹其大才信矣
　　被之声歌
　　唐李益字君虞长于诗与李贺相埒每一篇出乐工争以赂求被之声歌供奉天子至征人早行等篇天下皆施之图绘又晋顾恺之每重嵇中散四言因为之图
　　传之宫禁
　　宋祁过御街逢内家车子有褰帷呼小宋者祁因作鹧鸪天一曲其落句云刘郎已恨蓬山逺更隔蓬山千万重其词传达宫禁中仁宗访知呼小宋者后与翰林语及小词祁惶惧上曰蓬山不逺遂以呼小宋者赠之
　　命题殿壁
　　唐文宗与栁公权聨句帝曰人皆苦炎热我爱夏日长公权曰薫风自南来殿阁生微凉帝以为词情俱足命题于殿壁
</div>
    <div class="pagination">
<a href="山堂肆考_page315.html">上一页</a><span>...</span><a href="山堂肆考_page311.html">311</a><a href="山堂肆考_page312.html">312</a><a href="山堂肆考_page313.html">313</a><a href="山堂肆考_page314.html">314</a><a href="山堂肆考_page315.html">315</a><span class="current-page">316</span><a href="山堂肆考_page317.html">317</a><a href="山堂肆考_page318.html">318</a><a href="山堂肆考_page319.html">319</a><a href="山堂肆考_page320.html">320</a><a href="山堂肆考_page321.html">321</a><span>...</span><a href="山堂肆考_page317.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
