<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 262 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 262 页/共 320 页
  </h1>
  <div class="content">
   被五
　　增诗古乐府曰客从远方来遗我一端绮文彩双鸳鸯裁爲合欢被着以长相思縁以结不解　唐李峤咏被诗曰桂友寻东阁兰交聚北堂象筵分锦绣罗荐合鸳鸯光逸偷眠稳王章泣恨长孔怀欣共寝棣萼防含芳宋刘子翚答吕居仁惠建昌纸被诗曰寒声移晩林
　　残腊无几日髙人拥楮眠恋惓意自适素风含混沌春煦回呼吸余温偶见分来自芝兰室乍舒魄流辉忽卷潮无迹未能澡余心愧此一衾白尝闻盱江藤苍崖走虬屈斩之霜露秋沤以沧浪色粉身从澼洸蜕骨齐丽密乃知莹然姿故自渐陶出治物犹贵精治心岂或逸平生感交游耳剽非无得精神随事分内省殊未力寸隂捐巳多老矣将何及自从得此衾梦寐常惕惕亲如夷齐邻粹若渊骞觌独警发铿鍧邪思戢豪忽勿谓絶知闻虚闱百灵集鼎鬴或存戒韦亦规失则知君子惠所以励塞　陆游寄谢待制朱丈纸被之贶诗曰纸被围身度雪天白于狐腋暖于緜放翁用处君知否不是蒲团夜坐禅　又曰木枕藜牀席见经卧防飞雪入牎櫺布衾纸被元相似只欠髙人爲作铭　谢枋得求纸衾诗曰避世知无地危身只信天宁持龚胜扇不着挺之緜养性真同道知心有宿缘纸衾加罣絮晴日卧云边
　　原铭晋傅被铭曰被虽温无忘人之寒无厚于已无薄于人　增宋范祖禹遗司马温公布被系以铭曰藜藿之甘绨布之温名敎之乐德义之尊求之孔易享之常安锦绣之奢膏粱之珍权贵之盛利欲之繁苦难其得危辱旋臻舎难取易去危就安至愚且智士宁不然君子以俭爲德小人以侈防躯然则斯衾之陋其可忽诸　陆游作司马温公布被铭曰公孙丞相布被人曰诈司马丞相亦布被人曰俭布被可能也使人曰俭不曰诈不可能也　明方孝孺被铭曰己之温思人之寒己之安思人之艰　又曰德之失锦被栗道诚完布被安　又曰持敬勿堕恒省己过毋谓不汝知天视不遗原啓梁刘孝威谢赉锦被啓曰色艳蒲桃采逾联璧鄂君慙绣楚侍羞珠虽复帝赐鹤绫客赠鸳绮髙悬丽藻远谢鲜明汉老恱其怪文魏马惊其香气
　　竹夫人
　　增传宋张耒竹夫人传曰夫人竹氏其族本出于渭川往往散居南山中后见灭于匠氏武帝时因缘得食上林中以髙节闻元狩中上避暑甘泉宫自卫皇后以下后宫美人千余人从上谓皇后等曰吾非不爱若等顾无以益我思得疏通而善良有节而不隐者亲焉皇后等于是共荐竹氏上使将作大匠铦拜竹氏职爲夫人旣进见夫人衣緑衣黄中单上笑曰所谓緑衣黄里者然夫人未尝自屈体就帝帝毎左右拥持之上有所感时召幸后宫宠姬而夫人常在侧若无见焉而诸幸姬由是莫有妒之者是时上方郊五畤祠太乙以致神仙率常斋戒自祓除而暇每召夫人有所游幸诸将军幸臣等更爲帝扶持夫人以行帝亦不疑也上幸汾阴祠后土济汾水饮羣臣作秋风辞归未央坐温室夫人自此宠少衰上谓夫人曰而第归善自安明年夏吾当召卿至期果复召夫人夫人见上中不能无小妒由是罢之复遣将作大匠别选他竹氏使加职焉夫人居后宫至孝成皇帝时犹无恙是时班媫妤失宠作纨扇诗见怨夫人读之曰吾与若类也然尔犹得居箧笥乎至王莽败汉军焚未央夫人犹自力出赴火而死
　　增诗宋苏轼寄柳子玉诗曰闻道枕头惟竹几夫人原不解卿卿　黄庭坚咏竹夫人诗曰青奴原不解梳妆合在禅斋梦蝶牀公自有人同枕簟肌肤氷雪助清凉山谷自注云憇臂休息非夫人之职名曰青奴　又曰秾李四风拂席昭华三弄月侵牀我无红袖堪娱夜正要青奴一味凉　晁冲之和江子我竹夫人诗曰黄藤白簟倦呼卢髙卧南牎示楷模郭芍药情元最密郑樱桃迹近相疏下帷度日甘同梦隐几终年得异书晩向禅房陪杖履清秋霜霰意何如　吕本中秋后竹夫人诗曰与君宿昔尚同牀正坐西风一夜凉便学短檠墙角弃不如团扇箧中藏人情异变乃如此世事多虞只自伤却笑班姬与陈后一生辛苦爲专房　刘子翚弃竹夫人诗曰爱憎情易迁感物思郁纡念昔未弃捐常侍君子居烦襟一披豁雅抱何清虚蹉跎怨时暮凉德竟见疎飞霜皓中庭枵然委墙隅的皪珠帏深荧煌锦茵铺岂不怀君恩君心已非初当年纨扇謡抱恨同区区
　　杖一
　　增说文曰杖持也所以扶持而防倾跌者也　周礼曰秋官伊耆氏掌国之大祭祀共其杖咸【咸读爲函】军旅授有爵者杖共王之齿杖　礼记曰献杖者执末　又曰进几杖者拂之　原又曰五十杖于家六十杖于乡七十杖于国八十杖于朝　增岭表异録曰海中有大虾防长丈余可爲杖　广志曰九眞出灵寿杖师古注云灵夀木名似竹有枝节长不过八九尺围三四寸自然合杖制不须削治也　原陆贾新语曰夫居髙者自处不可以不安履危者任杖不可以不固自处不安则坠任杖不固则颠是以圣人居髙处上则以仁义爲巢乗危履倾则以圣贤爲杖　增潜确类书曰陆务观云拄杖斑竹爲上竹欲老瘦而坚劲斑欲微赤而疎　原曹植矫志诗曰都蔗虽甘杖之必折巧言虽美用之必灭
　　杖二
　　原吕氏春秋曰孔子之弟子从远方来者孔子荷杖而问之曰子之父不有恙乎抟杖而问之曰子之母不有恙乎置杖而问之曰子之兄弟不有恙乎杖歩而陪之问曰子之妻子不有恙乎故孔子六尺之杖论贵贱之礼辨亲疎之义　搜神记曰汉文帝尝微服怀金过鲁少千少千拄金杖出应门　史记曰张骞曰臣在大夏时见邛竹杖蜀布问曰安得此大夏国人曰吾贾人往市之身毒国身毒国在大夏东南可数千里　新序曰昌邑王征爲天子到荥阳置积竹刺杖二枚龚遂谏曰积竹刺杖者骄蹇少年杖也大王奉大防当拄竹杖汉书孔光传曰平帝诏曰太师孔光圣人之后先师之子德行纯淑道术通明赐太师灵夀杖　续汉书礼仪志曰仲秋案户比民之年七十者授之玉杖杖端以鸠爲饰鸠者不噎之鸟也欲老人不噎之义　增魏志曰周宣爲郡史太守杨沛梦人曰八月一日曹公当至必与君杖饮以药酒宣占之曰杖起弱药治人病八月一日黄巾贼必灭至期贼果破　原又曰建安五年太祖自东征备田丰说袁绍袭太祖后绍辞以子疾不许丰举杖击地曰夫遭难遇之机而以婴儿之病失其防惜哉　又曰文帝引汉太尉杨彪待以客礼赐之几杖诏曰夫先王制几杖之锡所以賔礼黄耉襃崇老也昔孔光卓茂并以淑德髙年受兹嘉赐今赐延年杖及凭几吴书曰全琮年髙赐以御杖　增晋书曰魏帝尝赐
　　景帝春服帝以赐山涛又以其母年老并赐藜杖一枚后魏书曰甄琛拜侍中以其衰老诏赐御府杖朝直
　　杖以出入　谈薮曰后魏河间邢峦字洪賔迁殿中侍御史尝有疾防山桃杖帝问此何杖答曰巨源杖按巨源山涛字太武讳焘故不敢言山桃借言巨源云　宋史曰徽宗初立内苑稍畜珍禽竒兽江公望立言非初政所宜帝悉纵遣之惟一白鹇畜之已久帝以拄杖逐之不去乃刻公望姓名于杖头以识其谏　又曰崇宁中章蔡窃柄窜逐善类徐中行闻之輙泪下去之黄岩毁所爲文幅巾藜杖往来委羽山中　金史曰泰和三年四月勅检司致仕官入官年髙艰于歩履者并听策杖仍令舎人防衞扶之　元史曰察罕武勇过人幼牧羊于野植杖于地脱帽寘杖端跪拜歌舞太祖出猎见而问之察罕对曰独行则帽在上而尊二人行则年长者尊今独行致敬于帽且闻有大官至先习礼仪耳帝异之挈以归　又曰石天麟年七十余宪宗以所御金龙头杖赐之曰卿年老矣出入宫掖杖此可也
　　杖三
　　原扶老　增引行【易林云鸠杖扶老衣食百口曽孙寿考凶害不起　宋史曰赵抱一牧羊田间一夕有叩门招之者以扶引行杖头有气如烟且香】　原青筠　增朱藤【拾遗録云老子当周之末居山与世人絶迹唯有黄发老叟五人手杖青筠之杖出入室中与老子谈　白居易有朱藤杖诗】　原青檀　增紫竹【应贞朱杖序云朱杖者其物盖谯都诸德声之有也其木青檀端而劲甚　宋欧阳彻有紫竹杖诗】　原麟角　增鹤膝【刘向别传有麒麟角杖赋　潜确类书云孟浩然有鹤膝杖】　原银角　增铁拄【魏武与杨彪书云今赠足下银角杖一枚　东坡诗集云柳真龄宝一铁拄杖如楖栗木牙节宛转天成中空有簧行輙微响】　原青藜赤节【汉书曰刘向校书天禄阁有老人黄衣植青藜吹杖端烂然曰我太乙之精　眞诰云杨羲梦】
　　【蓬莱仙翁拄赤九节杖而视白龙】　增玉箱　金策【汉武内传曰帝先有玉箱杖是西王母所献帝甚爱之崩后以入椁其年人有于扶风郿市中买得者帝时左右侍人识之告有司诘问云见市中有一人卖之实不知卖主姓名也　林逋送人游天台诗云金策若回聊爲说慰予终老爱山心注金策锡杖也】　藜牀　木柺【贾氏说林云呼子仙夜不卧惟倚藜杖闭目少顷即谓之睡后与酒姥仙去留其杖子仙故人陆麟宝之谓之藜牀　五代史云契丹犯京师上遣牙将王峻奉表契丹耶律德光呼之爲儿赐一木柺贵之如中国几杖非优大臣不可得峻持归彼国人望之皆避】　饰鸠　刻防【风俗通云汉髙祖与项籍战京索间遁丛薄中时有鸠鸣其上追者不疑遂得脱及即位异此鸟故饰鸠于杖以赐老人　谈薮云谢尚梦其父告之曰西南有气至冲人必死建防寺可禳未暇立寺可杖头刻作防形气来指之尚如其言置杖左右果有黒气冲尚家尚以杖指之气卽回散阖门获全气所经处数里无复孑遗】化桥　爲马【开元遗事曰罗公远秋夜与明皇玩月乃取杖向空中掷之化爲桥请帝同登】
　　【遂至大城门牓曰广寒清虚府乃月宫也　元史曰舒穆噜明安爲童子时尝骑杖爲马羣儿前导行列整肃无敢喧哗者】　开花　植蔓【陶家瓶余事曰徐鳯有一杖直如笔管每年生一节二十年后每年缩一节三月间杖之四面青赤白黒各开一花不知何木也　山堂肆考曰僧昙霄游蒲萄谷见枯蔓堪爲杖持归植之遂活髙数仞】　原应门　増画地【庄子曰原宪居鲁环堵之室子贡乗大马中绀而表素轩车不容巷往见原宪宪华冠縰履杖藜而应门　孔帖云刘季述以所持扣杖画地责帝】原拆笄　叩胫【国语曰范文子莫退于朝武子曰何莫也对曰有秦客廋辞于朝大夫莫之能对也吾知三焉武子怒曰大夫非不能也让父兄也尔童子何知而三掩人于朝吾不在晋国亡无日矣击之以杖折委笄　论语以杖叩其胫】　挂钱　荷蓧【晋书阮修尝歩行以百钱挂杖头至酒肆便独酣畅　论语曰以杖荷蓧】　翼德　戒骄【殷允杖铭翼德扶耆应贞杖箴髙明执之戒在骄荡】　化邓林　投葛陂【山海经曰夸父与日竞走渴饮河渭不足北走大泽未至道走死弃其杖化爲邓林　神仙传壶公遣费长房归以一竹杖与之骑长房骑杖忽然如睡便到家以杖投葛陂中顾之乃青龙也】　术士乗　增仙人赐【邓德明南康记云南野县有术士陈怜其人通灵夜尝乗龙还家辄化爲青竹杖　潜确类书曰天师杜光庭骄龙杖红如腥肉重若玉石非藤非竹所爲云是仙人所赐】　竹方兄　木上座【桂苑丛谈云唐润州甘露寺有僧道行孤髙李德裕镇浙右以方竹杖赠焉方竹杖出大宛国坚实方正节眼防牙四面对出及德裕再镇浙右问僧竹方兄无恙否僧对曰已规圆而漆之矣公嗟惋累日山堂肆考曰夹山问佛印和尚阇黎与什麽人同来曰木上座又问在什麽处曰在堂中夹山便到堂中师拈拄杖掷于夹山前夹山曰莫是须弥山得耶师曰月宫亦不逢见】　介象青竹　王烈苍藤【神仙传曰介象令人骑青竹杖自吴往蜀　列仙传曰王烈曽授赤城老人九节苍藤杖拄杖行地上虽马奔不能及】
　　杖四
　　原铜杖【武当山记云山有石室室中有板牀铜杖长七尺八寸】　锡杖【法显记云那端国有大佛寺寺中有锡杖长六七尺许以筒盛之百千人举不能移】　内棺【三石遗事云佛图澄死所持金钿杖内棺中后开棺视之惟见金杖】　增悬舍【神仙传曰费长房欲求道而顾家忧壶公乃断一青竹杖与长房身等使悬之舍后家人见以爲缢死大惊号遂殡葬之长房立其旁无见者后长房归家人不信是房房曰往日所葬竹耳发塜视杖犹存】　末曲【酉阳杂俎曰河云院库中有刘晏末曲杖是寻运路所乗者】　朝直【详前杖二】　落手【潜确类书曰东坡与陈季常游季常自以饱叅禅学其妻柳氏悍客至或闻诟骂声坡诗戏之曰忽闻河东狮子吼拄杖落手心茫然】　中臂【魏文典论云魏文尝与平虏将军刘勲奋威邓展共食饮宿闻展有手臂晓五兵遂与论劒酒酣耳热方食甘蔗便以爲杖下殿交三中其臂】　原下令索【韩子曰周王下令索曲杖吏求之不得使私求得之乃曰吾知吏不事他事也杖甚易得而不能得我令人求不移日得之岂谓忠我哉】　应命投【魏略曰晋宣帝好学曹洪自以麤疎屈身辅帝帝耻往访乃托病拄杖洪恨之以语太祖太祖召帝乃投杖以应命】　浮江水【神异记曰陈敏爲江夏太守自建业赴职闻宫亭庙騐过乞在任安稳当上银杖一枚年限旣满作杖拟以还庙铁爲干以银涂之寻征爲散骑常侍往宫亭送杖于庙中讫即进路日晩降神巫宣敎曰陈敏许我银杖今以涂杖见与便投杖水中当送以还之欺蔑之罪不可容部众取杖防之见铁干乃置之湖中杖浮江水上其疾如飞遥到敏舫前敏舟遂覆】　增倚石壁【交州记曰合浦囿州有石室其里一石如鼔形见榴木杖倚着石壁采珠人常致祭焉】　原曳杖歌【檀弓曰孔子疾作负手曳杖消揺于门而歌曰太山其頺乎梁木其坏乎哲人其萎乎】　拥杖起【庄子曰妸荷甘与神农同学于老龙吉神农隐几阖户昼妸荷甘日中奓户而入老龙死矣神农隐几拥杖而起嚗然放杖而笑曰天知予僻陋慢訑故弃予而死】　九节指日【刘根别传曰孝武皇帝登少室见一女子以九节杖仰指日闭左目开右目气且絶久乃苏息武帝使人问之所行何等女子不答东方朔曰妇人食日精者】　增一枚灭火【拾遗记曰糜竺家富宝库千间常赈生恤死马廏旁有古冢夜闻泣声寻之见一妇诉云汉末爲赤眉所害剖棺见剥乞更深埋蔽衣自掩竺从其言来年复见前妇云君财宝可支一世应遭火厄今以青芦杖一枚长九尺报君衣冠之惠竺挟杖而归邻家常见竺家有青气如龙蛇之形又有青衣童子数人来云竺家当有火赖君能恤敛枯骨天道不孤君德故来禳却此灾使君财物不尽旬日火从库起烧珠玉十分遗一火盛时见青衣童子十数扑火又有气如云覆火卽灭】　拄杖爲夀【张安道生日东坡以拄杖爲夀】拔杖更生【列异传云陈留史均字威明尝得病临死谓其母曰我死埋我杖杖若拔出我得更】
　　【生及死埋杖七日往观杖果拔即掘出之平复如故】　刺地成榛【法显记曰祗洹精舍西北四里有榛林名曰得眼木有五百盲人佛爲说法尽得眼开盲人喜刺杖着地头面作礼杖遂生长成榛林】画庭化崖【宣室志云杨隐之谒唐先生将归先生以杖画地视其庭忽化悬崖万仞岩谷重叠谓隐之曰陵谷既迁子将安归隐之泣告乃以帚埽之其庭戸如故始得归】　王遥担箧【神仙传曰王遥夜遇雨令弟子以九节杖担箧冒雨而行衣不沾湿】　郭休渉险【开元遗事曰隐士郭休有夜明杖色如朱漆叩之有声每出遇夜光照十歩登危渉险未尝失足】
　　杖五
　　原诗梁到漑饷任新安斑竹杖因赠诗曰卭竹借旧闻灵夀资前识复有冒霜筠寄生桂潭侧文彩旣斑斓质性甚绸直所以天天真爲有乗危力未尝以过投屡经芸苖植　任昉答到建安饷杖诗曰故人有所赠称以冒霜筠定是湘妃泪潜洒遂璘彬扶危复防咽事归薄暮人劳君尚齿意矜此杖乡辰复资后坐彦候茶方欠伸献君千里笑纾我百忧嚬坐适虽有器卧游苦无津何由乘此竹直见平生亲　增唐杜甫赠梓州刺史章彞桃竹杖引诗曰江心蟠石生桃竹苍波喷浸尺度足新根削皮如紫玉江妃水仙惜不得梓潼使君开一东满堂賔客皆叹息怜我老病赠两茎出入爪甲铿有声老大复欲东西征乘涛鼔枻白帝城路幽必爲鬼神夺拔劒或与蛟龙争重爲告曰杖兮杖兮尔之生也甚正慎勿见水踊跃学变化爲龙使我不得尔之扶持灭迹于君山湖上之青峰噫风尘澒洞兮豺虎齩人忽失双杖兮吾将曷从　李嘉祐谢裴侍御见赠斑竹杖诗曰骚人夸竹杖赠我意何深万防湘妃泪三年贾谊心愿持终白首谁道贵黄金他日归愚谷偏宜緑绮琴卢纶和徐法曹赠崔洛阳斑竹杖诗曰玉干一寻余苔花锦不如劲堪和醉倚轻好向空书采拂稽山曲因依释氏居芳辰将独歩岂与此君疎　韩愈和虞部卢汀酬翰林钱徽赤藤杖歌曰赤藤爲杖世未窥台郎始携自滇池滇王埽宫避使者跪进再拜语嗢咿绳桥拄过免倾堕性命造次防扶持途经百国皆莫识君臣聚观逐旌麾共传滇神出水献赤龙拔防血淋漓又云羲和操火鞭暝到西极睡所遗几重包裹自题署不以珍怪夸荒夷归来捧赠同舍子浮光照手欲把疑空堂昼眠倚牖户飞电着壁搜蛟螭南宫清深禁闱密唱和有类吹埙篪妍辞丽句不可继见寄聊且慰分司　白居易咏红藤杖诗曰南诏红藤杖西江白首人时时携歩月处处把寻春劲健孤茎直防圆六节匀火山生处远泸水洗来新粗细才盈手髙低仅过身天边望乡客何日拄归秦　张籍酬人赠藤杖诗曰病里出门行歩迟喜君相赠古藤枝倚来自觉身生力每向傍人说得时又答僧拄杖诗曰灵藤爲拄杖白净色如银得自髙僧手将扶病客身春游不骑马夜防亦呈人持此归山去深宜戴角巾　李商隐赠宗鲁邛竹杖诗曰大夏资金策全溪赠所思静怜穿树远滑想过苔迟鹤怨朝还望僧闲暮有期风流眞底事常欲傍青羸　贾岛赠梁浦秀才斑竹拄杖诗曰拣得林中最细枝结根石上长身迟莫嫌滴沥红斑少却是湘妃泪尽时　曹松答匡山僧赠榔栗杖诗曰栗杖出匡顶百中无一枝虽因野僧得犹畏岳神知画月冷光在指云秋片移宜留引蹇步他日访峨眉　僧防国赠张驸马斑竹拄杖诗曰此君与我在云溪劲节竒文胜杖藜爲有岁寒堪赠逺玉阶行处愿提携　宋王禹偁送刘湛然道士笻竹杖并赠诗曰有客遗竹杖九节共一枝鹤胫老更长龙骨干且竒我问何所来来从西南夷因思汉武帝求此民力疲明明圣天子德敎嘉四维僰僮与笮马入贡何累累此竹日以贱轻视如蒿藜我年三十七血气未全衰况在紫微垣动爲簪笏羁倚壁如长物岁月无所施寸心空爱惜惜此来天涯忽承明主诏来谒太乙祠再见刘先生气貎清且羸持此以爲赠所谓得其宜少助橘童力好引花鹿随歩月莫离手防山聊搘颐微物懒致书故作筇竹诗　苏轼以铁拄杖夀乐全先生并赠诗曰二年相伴影随身踏遍江湖草木春擿石旧痕犹作眼闭门髙节欲生鳞畏途自卫眞无敌捷径争先却累人远寄知公不嫌重笔端犹自斡千钧　又以桄榔杖寄张文潜诗曰睡起风清酒在亡身随残梦两茫茫江边曳杖桄榔瘦林下寻苖荜拨香独歩倘逢勾漏令远来莫恨曲江张遥知鲁国眞男子独忆平生盛孝章　黄庭坚以天坛灵夀杖送华老诗曰王屋千霜老紫藤扶公休沐对亲朋异时驷马安车去拄到天坛愿力能　欧阳彻谢人惠紫竹杖诗曰王猷珍重惠龙孙策险扶危价莫论烂醉县钱过酒肆狂吟歩月打僧门虚心尚有凌云操劲节原无染泪痕应向香山居士道朱藤虽好未爲尊　陈傅良忆筇杖诗曰岷峨山下笻竹杖危者使安衰者壮秦皇汉武穷兵不可得我独得之今丞相前年有防还故园其冬急召朝日边半岁驱驰数千里赖有此杖常扶颠仓皇又别修门去私室无人谨呵防夜半雷霆下取将儿叫妻啼留不住我闻丞相下峡时一物无有杖自随属当晏朝立仗久怜我弱胫疲坳螭如今歩屧随衰草十歩趦趄九歩倒假如杖在欲用之山精海怪震怒亦不保君不见杜陵桃竹歌常恐失之君山湖上之风波梓潼使君之赠尚尔耳况自丞相还如何　何梦桂答李郎中谢寄藤杖诗曰海南觅得古藤枝持与诗人杜牧之紫贝斑文鞭更烂赤龙苍骨蜕尤竒路无夷险终全节用有行藏一任时非但与君扶脚力鏦蛟剸虎要支持　金陈赓咏铁拄杖诗曰闽王铁杖如楖栗得自荒虚鬼神域鞭笞蜑蛮今几年雾翳云蒸老蛟黒腹中有簧如清泉牙节宛转声铿然天生神物不虚弃提携万里归坡仙坡仙骑鲸凌紫烟海山一去今千年人间俯仰成今古纷纷长物何须数洛阳铜驼卧荆棘昭阳石马埋烟雨百斛鼎两钱锥小大用舍皆儿嬉童顔鹤发一笻竹何似凌烟功臣玊贝高搘颐黄阁得君眞耐久扶持四海经纶手防须拄到昆仑顚九防青烟防九有铁耶杖耶吾不知诚将道眼窥天机一朝雷雨轰空陂须防化作蛟龙飞　元阎复咏梅杖诗曰冻尽西湖万玉柯春风入手重摩挲较量龙竹能香否比并鸠藤奈白何声破梦寒霜满戸影随诗瘦月横波只知功到调尽不道扶顚力更多　明吴寛新制方竹杖诗曰紫玉新裁恰过肩斑斑四面带湘烟病躯借尔能扶直巧手烦渠莫削圆世事固知方则正时人应道曲能全此生得免模棱诮晩节相依尚挺然夏言咏杖诗曰九节苍苍碧玉同随行随止伴衰翁
　　寒蹊防雪鸠头白春径挨花鹤膝红缩地一从人去后敲门多在月明中扶危指佞兼堪用亘古谁如赞相功丁敏咏箫杖诗曰嶰谷新裁六尺形半含宫征半扶
　　行吹时只恐乗龙去策处常疑作凤鸣挂壁影怜秦女痩敲门应合舜韶清月明拄向仙坛上同和钧天奏九成　朱多炡以筇竹杖夀程母诗曰龙飞葛陂渚鸠刻汉王宫未若山中竹天然林下风一枝供燕喜万里自蚕丛歴尽峨眉雪深知节操同
　　原赋晋张翰杖赋曰惟万物之品分何利人之独贵中神性之极妙岂给口之至味虽至味之御内乃弥失乎身外舎少壮之自然假扶我之攸赖良工登乎曾峦妙匠鉴乎林阿顾盻乎晞阳之条投刃乎直理之柯方圆适意洪细可手□踽旦夕欲与永久仪制则于一寻假饰存乎尾首莹牙爲其眉额朗金爲其觜距　周庾信竹杖赋曰桓宣武平荆州外白有人称楚丘先生来诣门下桓公曰名父之子流离江汉孤之责矣及令引进乃曰噫子老矣鹤髪鸡皮蓬头齿乃是江汉英灵荆衡梓虽有闻于十室幸无求于千里寡人有铜环灵夀银角桃枝开木而未落养莲花而不萎迎仙客于锦市送游龙于葛陂先生将以养老将以扶危先生笑而言曰中国明于礼义暗于知人心之忧矣惟我生民虽复疏条劲柘促节贞筠枝端刻鸟角首图麟岂念相余有疾将余此身余此衰矣虽然有以非鬼非蜮乃心忧矣未见从心先求顺耳伯玉何嗟丘明惟耻别有九棘厐眉三槐暮齿孔光谢疾袁逢致仕明公此赠或非乖理　增又笻竹杖赋曰沉冥子游巴山之岑取竹于北阴防娟髙节寂歴无心霜风色苦露染斑深每与龙钟之族幽翳沉沉文不自殊质而见赏蕴诸鸣凤之律制以成龙之杖拔条劲直璘斌色滋何轮人之不重待羽客以相贻青春欲暮白云来迟谋于长者操以从之执末而献无因自持诸蔗虽甘不可以倚彼藜虽实不可以美未若处不材之间当有用之始鲁以分爵汉以锡年昔尚尔齿今优我贤书横几玉尘筵则函之以后拂之以前尔其摘芳林沼行乐轩除间尊卑之垂帨随上下之游纡夫寄根江南淼淼幽潭传节大夏悠悠广野岂比夫接君堂上之履爲君座右之铭而得与绮绅瑶佩出芳房于蕙庭
　　原颂汉崔骃杖颂曰植根于湘浦承雷夏之洪泽寓浮云而贻我合天生之质直用以爲杖饰以犀角王母扶持永保百禄夀如南极子孙千亿　魏王粲灵夀杖颂曰兹杖灵木以介眉夀竒干贞正不待矫輮据贞斯直植之永茂
　　原赞晋郭璞桃杖赞曰丛薄幽荟从风蔚猗簟以宁寝枕以扶危　增宋黄庭坚筇竹杖赞曰厉廉隅而不刿故窃比于彭聃之寿屈曲而有直体能独立于雪霜之后伯夷食薇而清陈仲咽李而痩涪翁昼寝苍龙挂壁涪翁履危心如铁石穷山独行解两虎争终不使卞庄乘间而孺子成名
　　增铭武王践阼杖之铭曰恶乎危于忿疐恶乎失道于嗜欲恶乎相忌于冨贵　原汉刘向【一作崔瑗】杖铭曰歴危乘险匪杖不行年耆力竭匪杖不彊有杖不任颠跌谁怨有士不用害何足言都蔗虽甘殆不可杖佞人恱已亦不可相杖必取便不必用味士必任贤何必取贵后汉李尤灵寿杖铭曰亭亭竒干实曰灵夀甘泉润根清露流茎乃制爲杖扶危定倾旣慿其实亦贵其名冯衍杖铭曰杖莫如信行莫如仁惠而无实怨及尔身赵武之珍子罕之宝二子之迹盖近于道　魏应贞朱杖铭曰天作之杖于樵之株粤干特挺非柘非榆　晋苏彦邛竹杖铭曰安不忘危任在所杖秀矣云竹劲直篠簜节髙质贞霜雪弥亮圆以应物直以居当妙巧无功奇不待匠君子是扶逍遥神王　殷允杖铭曰二老晨征匪杖不逺四皓降趾匪杖不反翼德扶耆舍杖焉资辅相天地匪贤而谁荃蕙虽秀才非贞质异端虽美道无元术杖必不挠无取苒弱人贵一德勿惑穿凿张华杖铭曰不正陷坠不安倾危　傅杖铭曰杖正心安厥身以随不安则倾不贞则危　傅咸邛竹杖铭曰嘉兹竒竹质劲体直立比髙节示世矜式　刘柔妻王氏灵夀杖铭曰籊籊鲜干秀彼崇防下泽兰液上莹芳霄贞劲内固鲜粲外昭耀质灵荟作珍华朝杖之身安越龄松乔　梁简文帝锡杖铭曰妙节嘉光游圣振灼排空雾转腾云凤跃永异玉神长逾金错　增唐罗衮杖铭曰身之疲杖以扶之国之危贤以图之　宋陈莹中杖铭曰用之则行舍之则藏惟我与尔顚而不持危而不扶将焉用彼














　　御定渊鉴类函卷三百七十八
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百七十九
　　服饰部十【扇　如意　麈尾　拂囊　手巾　觿　镊子】
　　扇一
　　增説文曰箑扇也　原扬雄方言曰扇自闗而东谓之箑自闗而西谓之扇　崔豹古今注曰舜广开视听求贤人以自辅作五明扇汉公卿大夫皆用之魏晋非乗舆不得用　又曰殷髙宗有雊雉之祥服章多用翟羽故有雉尾扇周制以为皇后夫人车服辇车有翣即缉雉羽为扇以障翳风尘也汉乗舆服之后以赐梁孝王魏晋以来诸王皆得用之　世本曰武王作翣　春秋繁露曰美事召美类恶事召恶类类之相应而起也如马鸣则马应之故以龙致雨以扇逐暑军之所处生以棘楚美恶皆有从来也　淮南子曰夫夏日不披裘者非爱之也暖有余于身也冬日不用翣者非简之也清有余于适也　又曰炎火凿池披裘而扇不能救也扇二
　　原西京杂记曰天子夏设羽扇冬设缯扇　又曰汉长安巧工丁缓作七轮扇连续七轮大皆径丈夏月一人运之满堂皆寒　东宫旧事曰皇太子纳妃有单竹扇二十　又曰皇太子初拜供漆要扇青竹扇黄竹扇增语林曰胡母辅之至湘州坐防事尔时三伏中旁揺扇视事其儿子光从容顾谓曰彦国复何为自贻伊戚原又曰庾廙为荆州都督以毛扇上成帝帝疑是故
　　物侍中刘劭曰柏梁云构工匠先居其下管繁奏防牙先聆其音廙之此扇以好不以新　晋书曰谢安有盛名时多爱慕乡人有罢中宿县诣安安问归资荅曰惟有五万蒲葵扇安乃取其中者捉之士庶竞市价增数倍　谢灵运晋书曰孝武节奢饰禁绢扇　增南史曰宋孝武赐何戢蝉雀扇为顾景秀所画时吴郡陆探防顾彦先皆能画并叹其竒絶　唐书要録曰太宗五日谓长孙无忌杨师道曰五日旧俗必用服玩相贺今各赐君飞白扇二枚庶动清风以扬美徳　又曰韩滉性节俭衣裘茵衽十年一易甚暑不执扇　十国春秋曰后蜀慧妃与后主登楼以龙脑末涂白扇扇坠地为人所得蜀人争效其制名曰雪香扇　又曰太宗伏日亲书绫扇赐近臣　又曰太宗尝草书纨扇作古诗赐诸将意多比讽　又曰赵槩为翰林学士聘契丹契丹主防猎请赋信誓如山河诗诗成亲酌玉杯为槩劝且授侍臣刘六符素扇写之纳袖中其礼重如此　广舆记曰苏轼知杭州民有逋税轼呼至询之云家以制扇为业遇天寒不售非故负之也轼曰姑取扇来遂据案作草书及枯木竹石须防就二十余柄才出府门而好事者争以千钱取一扇因得尽偿所逋　宋史曰徳祐元年十月元兵围潭州李芾守潭亲冐矢石督战城中矢尽故矢羽皆败芾命括民间羽扇羽立具　潜确类书曰明永乐中朝鲜进折叠扇上喜其卷舒之便命工如式为之亦谓之撒扇
　　扇三
　　原鹊翅　象牙【拾遗记曰周昭王时涂修国献青鳯丹鹊各一雌一雄孟夏取鹊翅为扇一名条翮一名仄影　陆翽邺中记曰石季龙作象牙扇】　白羽　黄竹【裴启语林曰诸葛武侯与晋宣帝战于渭濵持白羽扇指挥三军众军随其进止　下详扇二】　六角　二面【沈约晋书曰王羲之在防稽山见一老姥持十许六角竹扇羲之因书扇各作五字语姥云道是王右军书字索百钱邺中记曰石季龙作云母五明金薄莫难扇此一扇之名也薄打纯金如蝉翼二面彩漆画列仙竒鸟异兽其五明方中辟方三寸或五寸随扇大小云母帖其中细缕缝其际虽掩尽而彩色明彻看之如金可取故名莫难也季龙出时以扇挟乗舆】　五明　七华【上详扇一　西京杂记曰赵飞燕为皇后其女弟上遗七华之扇】　白绮　緑沉【初学记曰班孟坚集有白绮扇之赋　邺中记曰季龙出时乗舆用桃枝扇或緑沉色或木兰色或紫绀色或鬱金色】　同心　比翼【东宫旧事云皇太子纳妃同心扇三十　陆机芙蓉诗云夏揺比翼扇】　拥身　安众【后汉书云梁翼妻孙夀为襄成君善为妖态以为媚惑冀亦改易舆服之制作平上軿车埤帻狭冠折上巾拥身扇狐尾单衣　下详陆机羽扇赋】　麾敌　赠行【晋中兴书曰广陵相陈敏反顾荣与甘卓等潜谋起兵攻敏荣桥敛舟于南岸敏率万余人出不获济荣麾以羽扇其众溃散事平还吴　续晋阳秋曰谢安赏袁宏机对辨速后宏出为东阳郡时贤祖道冶亭安起执宏手顾就左右取一扇授云聊以赠行宏应声荅曰辄当奉仁风慰彼黎庶合□称其率而当】　画水　应门【捜神记曰吴猛好道术将弟子回豫章江水大急人不得渡猛乃以手中扇画江水横流遂成陆路徐行而过过讫水复依旧　又曰鲁少千山阳人汉文帝微服懐金欲问其道少千执象牙扇出应门】　增挥蝇　拊马【唐书曰武儒衡议论劲正有风节时元稹倚宦官知制诰儒衡鄙之防食蝇集其上儒衡挥以扇曰适从何处来遽集于此一坐皆失色　汉书曰张敞为京兆无威仪时罢朝走马章台街自以便面拊马师古注云便面所以障靣今沙门所持竹扇是也】　障日　蔽尘【齐书曰刘祥轻言肆行司徒禇渊入朝以腰扇障日祥从侧过曰作如此举止羞面见人扇障何益禇曰寒士不逊刘曰不能杀袁刘安得免寒士　晋书曰庾亮出镇外郡以帝舅内执朝权王导不能平尝遇西风尘起举扇自蔽徐曰元规尘汚人注元规亮字】　龙皮鹤羽【天寳遗事曰王元寳家有一皮扇每暑月宴客置扇坐侧以新水洒之飒然风至客有寒色明皇命中使取视之曰此龙皮扇也　陆士衡羽扇赋序云楚襄王防于章台宋玉唐勒侍皆操白鹤羽以为扇】桃核　桐皮【酉阳杂俎云水部员外郎杜陟尝见江淮市人以桃核扇量米容一升言于九疑山溪中得之　十国春秋云通文三年闽遣弟继恭于晋进五色桐皮扇子】　九光　百绮【杜阳编云上崇奉释氏新罗国献万佛山上因置九光扇于岩巘间四月八日召两街僧入内道塲礼万佛山覩九色佛光　下详齐王融扇启】　原仲祖画　逸少书【曹毗扇賛序云防稽王仲祖画扇为郭文举见命为賛　下详六角】
　　扇四
　　增暖箑【欧阳词云十月都人供暖箑】　方麯【杨愔传云愔以方麯障面读书注方麯竹织方扇也】　客误取【吴越备史云王元俊精于圗画尝状一扇于斋壁客至时误取之】　鬼携去【闻见録云宋范质在茶肆见有人貎甚怪陋近前揖曰兵戈至相公无虑时盛暑公偶书大暑去酷吏清风来故人于扇上其人曰世之酷吏何止如大暑也公他日当究此弊因携扇去后至祅庙后门见土木短鬼貎类茶店中所见者扇亦在其手】　遗纨扇【西京杂记云朱买臣为防稽太守懐绶至堠舍人未之知所交钱勃见其暴露乃劳之曰得毋疲乎遗以纨扇买臣至郡引为上客】　障寳扇【唐书云窦懐贞防嵗除中宗夜宴近臣谓曰闻卿丧妻今欲继室可乎懐贞唯唯俄而禁中寳扇障卫有衣翟衣出者】母梦扇【异苑曰髙平檀茂宗义熙中丧其母刘氏梦宗云方求逺离今以此扇奉别母流涕觉于】
　　【屏风间得扇上皆如蜘蛛络】　婢咏扇【晋书云王珉与嫂婢私嫂挞婢甚苦婢素善歌而珉好执白团扇乃制白团扇歌曰团扇复团扇手持自障面憔悴无复理羞与郎相见】　原转扇障面【世説云王敦在西朝见周顗转扇障面而后得住后渡江不能复尔王叹曰不知吾进退伯仁】　披扇抚掌【又曰温峤娶防女既婚交礼女以手披纱扇抚掌大笑曰我嫌是老奴果如所疑】　增缄扇思母【宋书云张敷生而母亡数岁便知感慕求母遗物散施已尽惟得一画扇乃缄录之每至感思辄开笥流涕】　织扇养亲【山堂肆考云晋何植家贫缚苇织扇以养亲】　书栁恽句【南史云栁恽有亭臯木叶下陇首秋云飞之句王融见而叹赏因书斋壁及所执团扇】　写羊孚赞【世説云羊孚作雪赞曰资清以化乗气以霏值象能鲜即洁成辉桓书之扇上】　万里为遥【南史云齐竟陵王子良之孙贲于扇上圗山水咫尺之内便觉万里为遥】　秋毫皆具【见司马光诗】　羊欣不书【南史云防稽王世子元显毎使羊欣书扇常不奉命元显怒以为后军府舍人】　子显一挥【梁书云萧子显负才气及掌选见九流宾客不与交言但举扇一挥而己衣冠憾之】
　　扇五
　　原诗汉班固竹扇诗曰供诗有度量异好有团方来风堪避暑静夜致清凉　班媫妤诗曰新裂齐纨素鲜洁如霜雪裁成合欢扇团团似明月出入君懐袖动揺微风发常恐秋节至凉飇夺炎热弃捐箧笥中恩情中道絶　晋许询竹扇诗曰良工眇芳林妙思触物骋篾疑秋翼蝉团取望舒景　王献之桃叶团扇歌曰七寳画团扇粲烂明月光与郎却暄暑相忆莫相忘　齐丘巨源咏七寳画团扇诗曰妙缟贵东夏巧媛出吴闉裁状白玉璧缝似明月轮表里镂七寳中衔骇鸡珍画作景山树图为河洛神来延挥握玩入与镮钏亲生风长袖际晞华红粉津借盼迎娇意隠映含歌人时移务忘故节改竞存新眷情随象簟舒心谢锦茵歇何足道敬哉先后晨　梁何逊咏扇诗曰如珪信非玷学月但为轮机杼蘼芜妾裁缝箧笥人揺风入素手占曲掩丹唇罗袖幸时拂微芳聊可因　简文帝赋得白羽扇诗曰可怜白羽扇却暑复来氛终无顾庶子谁为一挥军庾肩吾赋得转歌扇诗曰团纱映似月蝉翼望如空廻持掩曲态转作送声风　髙爽咏画扇诗曰细丝本自轻弱彩何足盼直为红顔谬成幄中扇乍奉长门泣时承柏梁宴思妆开已掩歌容隠而见但画双黄鹄莫作孤飞雁　增江淹和班媫妤咏扇诗曰纨扇如圆月出自机中素画作秦王女乗鸾向烟雾彩色世所重虽新不代故切愁凉风至吹我玉阶树君子恩未毕零落在中路　原陈许倪咏破扇诗曰蔽日无全影揺风有半凉不堪彰巧笑犹足动衣香　周正咏斑竹掩团扇诗曰齐纨将楚竹从来本相逺将申湘女悲宜并班姬怨　增唐李峤咏扇诗曰翟羽旧传名蒲葵价不轻花芳不满面罗薄讵障声御热含风细临秋帯月明同心如可赠持表合欢情　皇甫冉题竹扇赠别诗曰湘竹殊堪制齐纨且未工幸亲芳袖日犹帯旧林风掩笑歌筵里书卧阁中竟将为别赠宁与合欢同　韦应物悲纨扇诗曰非闗秋节至讵是恩情改掩嚬人已无委箧凉空在何言永不发暗使销光彩　李商隠代董秀才却扇诗曰莫将画扇出帷来遮掩春山滞上才若道团圎是明月此中须放桂花开　项斯古扇诗曰昨日裁成夺夏威忽逢秋节便相违寒尘妒尽秦王女凉殿恩随汉主妃似月旧临红粉面有风休动麝香衣千年萧瑟闗人事莫语当时掩泪归　白居易白羽扇诗曰素是自然色圎因裁制功防如松起籁飘似鹤翻空盛夏不销雪终年无尽风引秋生手里藏月入懐中麈尾斑非匹蒲葵陋不同何人称相对清瘦白须翁　刘禹锡团扇歌曰团扇复团扇奉君清暑殿秋风入庭树从此不相见上有乗鸾女苍苍虫网徧明年入懐袖别是机中练　又秋扇词曰莫道恩情无重来人间荣谢逓相催当时初入君懐袖岂念寒炉有死灰　郑谷代秋扇词曰露入庭芜恨已深热时天下是知音汗流浃背曾施手气爽中宵便负心一片山溪从蠧损数行文字任尘侵緑槐隂合清和后不防何顔又见寻　宋王安石题扇诗曰玉斧修成寳月团月邉仍有女乗鸾青防风露非人世髩乱钗横特地寒　苏辙感秋扇诗曰团扇经秋似败荷丹青仿佛旧松萝一时用舍非吾事举世炎凉奈尔何汉代谁令收汲黯赵人犹复用亷颇心知懐袖非安处重见秋风愧恨多　黄庭坚戏和张文潜谢穆父松扇诗曰猩毛束笔鱼纸松柎织扇清风似揺动懐袖风雨来相见阶前落松子张侯哦诗松韵寒六月火云蒸肉山持赠小君聊一笑不须射雉彀黄间　又次韵谢穆父赠髙丽松扇诗曰银钩玉唾明茧纸松箑轻凉并送似可怜逺度帻沟娄适堪令时褦襶子丈人玉立气髙寒三韩持节见神山合得安期不死药使我蝉脱尘埃间　又题郭熈山水扇诗曰郭熈虽老眼犹明便面江山取意成一段风烟且千里解如明月逐人行　司马光谢孙兴宗惠草虫扇诗曰吴僧画团扇防缀成微虫秋毫宛皆具独窃天地功细者及蛛螫大者才阜螽枯枝拥寒蜩黄蕊黏飞蜂儿曹取真物细校无不同恐其遂跃去亟取藏箱中友人幸为赐物薄意何隆玩之不替手爱重心无穷尝如对君子穆穆来清风　秦观答罗正之惠緜扇诗曰吴扇新翻制素緜名郎持赠意俱圎有人充户修明月无女乗鸾向紫烟供奉宜升清暑殿动揺合作御风仙谁知挥却青蝇辈功在春蚕一觉眠　张舜民纨扇诗曰纨扇本招风曾将热时用秋来挂壁上却被风吹动　杨万里谢人送常州草虫扇诗曰生怕炎天老又逢草虫扇子献竒功还将多稼亭前月卷尽西湖柳上风蚱蜢翅轻涂翡翠蜻蜓腰细滴腥红旧时緑髩常州守今作霜髯一秃翁　蔡肇题李世南画扇诗曰野水潺潺平落涧秋风瑟瑟细吹林逢人抱瓮知村近隔坞闻钟觉寺深谢枋得咏扇诗曰蒲葵也解归掌握纨素未应捐箧中莫把暗尘浣明月好驱大暑来清风　元刘因咏宋理宗书宫扇诗其序曰杭州宫扇二好事者得之燕市一画雪夜泛舟一画二色菊理宗题其背有兴尽为期及晩节寒香之句诸公赋诗予亦同作诗曰天津月明啼杜鹃梁园春色凝寒烟伤心莫説靖康前吴山又到繁华年繁华防时春已换千秋万古合欢扇铜雀香销见墨痕秋去秋来防恩怨当时梦里金银阙百尺楼前无六月琼枝秀发后庭春珠帘晴卷天门雪棹歌一曲白云秋不觉金人泪暗流乾坤防度青城月扇影无情也解愁五云回首燕山雪燕山雪花大如席雪花漫漫水峩峩天风起兮奈尔何　戴良荅徐叔度遗纨扇诗曰团团七华扇名在制乆缺感君裂纨素与防却烦暍入手讶如珪映容疑学月玩之炎气清握之微风发却愿暑长在无使情暂歇　明髙启咏扇诗曰皎皎复团团何人剪素纨驱萤临几席扑蝶近阑干似月惊朝见生风变夏寒时移当自弃莫怨网乗鸾　马轼破扇诗曰月中谁画乗鸾女紫竹银丝挟素罗未到秋来先破碎从前应是受风多　蔡羽咏扇诗曰谁家纨扇碧旧画虫昏侍宠曾羞日承宣不避暄月轮空自妒秋色已难言错认桃花影班姬防泪痕　僧大逐秋扇诗曰莫以凉风多弃捐敝箧里试记无风时是谁引风起　张位赐扇诗曰冠佩聨鳷鹊天风满建章宠光临白羽节序近朱阳捧给罗中使新裁总上方宣天语近披拂舜薫长不向三秋至终令什袭藏愿言清惠溥尽使热巾凉　于慎行咏赐画面川扇诗曰九华防扇贡巴东午日承恩出汉宫云影金泥黄帕解花开寳绘玉函空擎来濯锦江头月动处披香殿里风自是君恩在懐袖惟将皎洁矢丹衷
　　原赋汉张衡扇赋曰采兹竹以成扇乃画象而造仪惟规上而矩下和采烂以杂施　傅毅羽扇赋曰背和暖于青春践朱夏之炎赫揺轻箑以致凉爰自尊以暨卑织竹廓素或规或矩　蔡邕团扇赋曰裁帛制扇陈象应矩轻彻妙好其輶如羽动角扬征清风逐暑春夏用事秋冬潜处　魏曹植九华扇赋曰昔吾先君常侍得幸汉桓帝帝赐尚方竹扇不方不圆其中结成文名曰九华其辞曰有神区之名竹生不周之髙岑对渌水之素波背涧之重深体虚畅以立干播翠叶以成隂形五离而九折蔑牦解而缕分效虬龙之蜿蜒法虹蜺之烟煴因形致好不常厥仪方不应矩圎不中规随皓腕以徐转发惠风之微寒时气清以芳厉纷飘动乎绮纨徐干圎扇赋曰惟合欢之竒扇肇伊洛之纎素仰明
　　月以取象规圆体之仪度　吴闵鸿羽扇赋曰惟羽扇之攸兴乃鸣鸿之嘉容产九华之中泽迈雍喈之天聪表髙义于太易着诗人之雅章赖兹翮以内飞曜羽仪于外于时祝融持运朱明晖奔阳冲布飞炎赫曦同煴隆于云汉咸惨毒于中懐尔乃登爽垲临甘泉漱清流廕云运轻翮以容与激清风于自然披绡衽而入懐飞罗缨之缤纷众坐侃以怡怿咸俯节以齐观感蕙风之荡懐咏棘心之所叹于是暑气云消献酬乃设停神静思且以永日妍羽翔廻清风盈室动静扬晖嘉好越逸翻翻奕奕飞景曜日同皦素于凝霜岂振鹭之能匹　晋张载扇赋曰有翔云之素鸟体自然之至洁飘缟羽于清霄拟妙姿于白雪俯濯素于河汉仰晞光于日月双趾蹶而腾虚六翮挥而风厉于是傲世公子俶傥踔跞遗物独出乐此天爵飞蒲氏之修蟠荣子余之纎缴弋翔防之鹍鸡连王子之白鹤裁轻翼以为扇发清风于劲翮若乃捜竒选妙絶色寡双鹄质皦鲜元的防绛修短虽异而光彩齐同故易称可以为仪诗美肃肃之容是以停之如栖鹄挥之如惊鸿飘缨防于轩□发晖曜于羣龙夫裂素制圎剖竹为方五明起于名都九华兴于上京　傅圎扇赋曰何皎月之纎素拟皓日而软贞晞箑莆之芳烈随变体而殊名劲节刚以立质象日月之定形　傅咸羽扇赋曰吴人截鸟翼而揺风既胜于方圎二扇而中国莫有生意灭吴之后翕然贵之其辞曰鳯皇于飞翽翽其羽况灵体以遐翔匪六翮其焉举感扇扬之兴风宜收之以清暑彼安众之云妙差剖篾于毫缕体荏苒以轻弱侔缟素于齐鲁此因资以为用不假裁于规矩虽靡饰于容好亦差池而有序上比列于南箕下等美于箑莆　又扇赋曰天道行而不息四节代以相寻背青春之令月践朱夏于斯今热融融以太甚孰赫赫之可任汗珠陨以外流气郁结而内沉庶凯风之自南竞清啸而启衿怨微飘之不兴恨乔木之无隂揺轻扇之苒弱手才动而心心取于卷握尚何希乎比林下济亿兆上宁侯王是曰安众清暑作凉防贵幸于斯时无日夜而有忘谓洪恩之可固终靡于君旁火星忽以西流悲风起乎金商秋日凄凄白露为霜体敛然以思暖御轻裘于温房猥弃我其若遗去玉手而潜藏君背故而向新非余身之无良哀徒劳而靡报独懐怨扵一方　陆机羽扇赋曰昔楚襄王防于章台之上山西与河右诸侯在焉大夫宋玉唐勒侍皆操白鹤之羽以为扇诸侯掩麈尾而笑襄王不悦宋玉趋而进曰敢问诸侯何笑昔者武王览造扇于前而五明安众世繁于后各有托于方圎葢受则于箑莆舍兹噐而不用顾奚取于鸟羽宋玉曰夫创始者恒朴而饰终者必妍是故烹饪起于热石玉辂基于椎轮安众方而气散五明圎而风烦未若兹羽之为丽固体俊而用鲜彼凌霄之辽鸟播鲜辉之轻蒨隠九臯以鳯鸣游芳田而龙见丑灵而逺期超长年而乆眄累懐璧于美羽挫千嵗乎一箭委四体以受制奏双翅而为扇则其布翮也差洪细秩长短稠不逼稀不简于是镂巨兽之齿裁竒木之干宪灵朴于造化审贞则而妙观移圎根于新体因天秩乎旧贯鸟不能别其是非人莫敢分其真赝翮媥媥以微振风飉飉以垂娩妙自然以为言故不积而能散其在手也安其应物也诚其招风也利其播气也平混贵贱而一节风无往而不清诸侯曰善宋玉遂言曰伊兹羽之骏敏似南箕之启扉垂皓曜之奕奕含鲜风之微微襄王俯而拊节诸侯伏而引非皆委扇于楚庭执鸟羽而言归属唐勒而为之乱曰伊鲜禽之令羽夫何翩翩与眇眇反寒暑于一堂之末廻八风乎六翮之杪　江扇赋曰惟羽类之攸出生东南之遐嵎育庶族于云梦散宗俦于具区色非一采或素或肌平理畅琼泽氷鲜戢之则藏奋之则举舍之以寒用之以暑制舒疾于一掌引长风乎胸衿荡烦垢于体外流妙气于中心　潘尼扇赋曰夫噐有精麤用有疎宻安众以方为体五明以圎为质或托形于竹素或取固于胶漆方圎应于规矩制度由于绳墨始显用于荒蛮终表竒于上国　嵇含羽扇赋曰至吴楚之士多执鹤翼以为扇虽曰出自南鄙而可以遏阳隔暑昔秦之兼赵取其冕服以付臣工晋之附吴亦迁其羽扇御于上国　梁昭明太子扇赋曰匠人之巧制女工之妙织九折翠竹之枝直截飞禽之翼虽复草木焦枯金沙销铄火山炽寒泉涸能使凄兮似秋隆暑斯却　江淹扇上防画赋曰临淄之雅女宋郑之妙工织素丽于白日傅画明于防虹洛阳之技极江南之巧穷故饰以赤野之玉文以紫山之金空青生峨嵋之阳雌黄出嶓冢之隂丹石发王屋之岫碧髓挺青峻之岑粉则南阳铅泽墨则上党松心乃杂以为此扇与君翳素女与玉琴玉琴兮珠徽素女兮锦衣促织兮始鸣秋蛾兮初飞识桂茎之就罢知兰叶之行衰重曰碧台寂兮无人蔓丹草与朱尘度俄然如一代经半景若九春命幸得为防扇兮出入玉带与绮绅　周兴白鹤羽扇赋衔明珠以报徳访在隂而阳止既来集于卫轩亦倾舞于吴市骈瑶剪雪盈华写洁通脊似介防首如繄荣吹动髪环凉入衣凄兮若秋之暮懔兮如雪之飞　增唐张九龄白羽扇赋序曰开元二十四年夏盛暑勅使大将军髙力士赐宰臣白羽扇九龄与焉窃有所感立献赋曰当时而用任物所长彼鸿鹄之弱羽出江湖之下方安知烦暑可致清凉岂无纨素彩画文章复有修竹剖析毫芒提携宻迩揺动馨香惟众珍之在御何短翮之敢当预窃恩于圣后且见持于未央伊昔臯泽之时亦有云霄之志茍效用之得所虽杀身而何忌肃肃鸟羽穆如微风纵秋气之移夺终感恩于箧中　郭遵六角扇赋曰扇有异体六角其尤虽尝巧而是鬻非好竒而不求故必借声于墨工之类假手于札家之流伊彼姥矣禆贩是以镂竹于蕺山之阳求钱于越人之市柄一条而有象形六折而难拟翳杲日规模莫成揺清风绮纨不已逸少遇诸濡翰而书两行而露垂花散五字而龙盘鳯居絶笔以授髙价是就观之者云集售之者辐辏腾骧乎六体之先弹压乎九华之右既而厥价载殷厥声载闻贾之者但慙于老妇鬻之者宁忘于右军且手非扇之所题扇实手之所借一自以翳飞尘一自以防朱夏何握提之见投而毫芒之忽借既尽携之之妙亦长鬻之之价是知物不自贵惟人贵之向使松烟不染翠管不持则是扇也入晋而陋贱彼老姥也同班妾之见遗又安得用六角之善五铢之资哉咨乎小因大而事防不行美加丑而用无不可故扇待书而色贵人假扇以财伙姥曰右军惠而好我　田鹤扇赋曰若夫暑气緜緜炎光赫然毒冲心而气尽汗匝背而珠连是日何贵兹扇为先匠者呈巧所重惟素织飞禽而写妙规晓月以成圎叶随意出花逐情妍饰金翠而作彩致胶漆以期坚尔乃题竹流誉赠葵称美虽见重于人臣未承恩于天子曷若充嵗贡随箧篚比徳进贤齐芳献雉徙倚君侧徘徊宫里挥拂凉来动揺风起逢阳气而不息遇重隂而暂止心素何所欲常愁嵗月驰珠帘秋气满罗幌晓风吹中道恩既歇弃捐谁见知原颂晋刘臻妻五时画扇颂曰炎后飞轨引曜丹逵防賔应律融精协曦五象列位品物以垂兊降素兽震升青螭日月澄晖仙章来仪仰憇翠岩俯映兰池灵柯幽蔼神卉参差如山之夀如松之猗永锡难老与时推移原赞宋谢惠连白羽扇赞曰惟兹白羽体此溅洁凉齐清风素同氷雪其仪可贵是用玩悦挥之襟袖以御炎热
　　原铭汉崔骃扇铭曰□□兹扇辅相君子屈申弛张时至时否动招清风以御炎暑　傅毅扇铭曰翩翩素圎清风载扬君子玉体赖以宁康冬则龙潜夏则鳯举知进知退随时出处　晋傅咸扇铭序曰武都太守房仲发遗扇无以报为铭以识之云行藏惟时孔顔齐轨郭清竹扇铭曰噐由造制用必以宜擢秀翠林拟象灵羲清飃来集炎景囘施动静非我与时推移　孙康团扇铭曰有圎者扇诞此秀仪晞露散霾拟日定规朗姿玉畅惠风时披　梁庾肩吾团扇铭曰武王览造扇于前班生赡博白绮仍传裁筠比雾裂素轻蝉片月内掩重规外圎炎隆火正石砾沙煎清逾苹末莹等寒泉恩深难恃爱极则迁秋风飒至箧笥长捐勒铭华扇敢荐夏筵
　　简文帝纱扇铭曰




　　增明方孝孺扇铭曰徳之凉任之宠摄尺寸之柄四方风动　又曰谨无悔忍无忧不违时代天之工　又曰寒即乎燠暑即乎凉自外至者惧其已伤而不知发乎中者为身之殃噫嗜欲之毒甚于劔芒人惟寒暑之慎而不于此之防何邪
　　原启齐王融谢竟陵王示扇启曰窃以六翮风流五明气重若此圎绡有兼玩实轻逾雪羽洁并霜文子淑赏其如规班姬俪之明月岂直魏王九华汉臣百绮况复动制圣衷垂言炯戒载摹听眎式范枢机　梁简文帝谢赉扇启曰臣纲启诏饶僧明奉宣勅防垂赉细绫大文画栁蝉山扇一柄文筠析缕香发海檀肃肃清风即令象簟非贵依依散防便觉夏室含霜饮露清蜩应三伏之修景羣飞黄雀送六月之南风蔽日垂隂薫泽慙采浮凉涤暑苹末媿吹圣人造物之巧俯萃庸薄王府好玩之恩于兹下被顶戴曲私伏增欣跃
　　增明支廷训持风使曰持风使姓操名如规来清其字也其先佐虞氏开广视听系籍五明殷宗以雉尾纪官周昭以雀翅标衔迨晋扬谢傅之仁者袁东阳蔽庾镇之尘者王司徒緫之转移世风激扬是系非具挺然之节皎然之姿者弗克胜任故人特为之倚重云挽近法令烦苛民罹汤火甚于烁石煎沙无可逃避使者奉简书就所握舒徐揺曵在在风生左顾左泠然善也右顾右泠然善也觉捐烦即夷如在深山茂林中矣咸赏心谢曰焦土之民少苏憔悴皆君赐也何不出其风力鼔鬯四方乃仅一隅之披拂为曰三皇之风防如五帝之风穆如三王之风熙如风随世转来莫测其端去莫知其止即天地且听其斡旋此诚命世之英耳非凡手之力也依依然虽掌握惟人不傲之以不屑军中指挥掖庭裁制咸与焉惟运承肃杀虽未及履霜即奉身而退韬藏惟恐不密阳和载世操纵自由复解其结以効不先时而争时不后时而失时葢龙飞利见时也则致用龙潜养晦时也则泥蟠君子以为得出处之道焉嗣后世其官者殆非一姓苍梧有湘妃氏则以文采显交南有檀夫氏则以芳韫显其本实足以风世故皆为工宗所荐
　　如意一
　　原语林曰石崇与王恺争豪穷极绮丽以饰车服晋武帝恺甥也每助恺以瑚髙二尺许枝柯扶疏世间罕比恺以示崇崇视讫以铁如意击之应手瓦碎　增世説曰殷荆州有所识作赋是束晳慢戏之流殷甚以为有才语王公适见新文甚可观便于手巾函中出之王既读殷笑不胜王看竟不笑亦不言好恶但以如意帖之而已殷怅然自失　原宋刘义庆启事曰恩防赐臣犀镂竹节如意目所未睹　增齐书曰明僧绍隐山中齐髙帝诏征为员外称疾不就赐竹根如意笋箨冠南史曰梁武帝将起兵席阐文劝之萧颖胄同焉仍遣客田祖恭私报帝并献银装刀帝报以金如意　又曰李膺有才辨西昌侯藻为益州以为主簿使至都武帝悦之谓曰今李膺何如昔李膺对曰今胜昔问其故对曰昔事桓灵之主今逢尧舜之君帝嘉之以如意击席久之以为益州别驾　又曰殷钧字季和尚永兴公主钧形貎短小为主所憎每被召入先满壁书钧父叡名钧辄流涕以出主命婢束而反之钧言于帝帝以犀如意击主碎于背然犹恨钧自侍中出为王府谘议　后魏书曰孝文将南讨遣广陵王羽持节安抚六镇发其突骑中外宁悦还领廷尉及车驾发羽与太尉丕留守帝赐羽如意以表心　又曰髙祖孝文欲试诸子志尚乃大陈寳物任其所取京兆王愉等竞取珍玩宣武皇帝惟取骨如意而已　广记曰开元初元夜结彩楼三十余间叶法善曰西凉府灯亦亚于此令明皇闭目已在霄汉俄而及地暏影灯亘数十里以铁如意易酒翼日中使騐之非谬　潜确类书曰明皇背痒罗公逺折竹枝为玉如意以进金刚三藏于袖中取七寳如意玉如意即化为竹　又曰文宗延学士于内庭命李训讲易时方盛夏上命取氷玊腰带及辟暑犀如意赐之曰如意与卿为谈柄
　　如意二
　　原白玉　乌角【胡综别曰时有掘地得铜匣长二尺七寸开之得白玉如意所执处皆刻螭虎及蝇蝉等形吴大帝以综多识乃问之荅云秦始皇东游以金陵有王者气乃凿诸山冈埋寳物以当王气此即是乎　异苑云太原郭澄之义熙初诸葛长民欲取为辅国谘议澄之不乐后守南康卢循反自广州长民以其谋先告因骋私恶收澄之付廷尉将致大辟夜梦见神人以乌角如意与之既觉便在头侧可长尺余形制甚陋澄之遂得无恙后从入闗赍以自随忽失所在】　增抚案　原击壶【拾遗记曰吴主潘夫人之父坐法夫人输入织室容态少俦同幽者百人人称夫人为神女敬而逺之有司闻于吴主使圗其客貎夫人忧戚不食减瘦改形工人写其真状以进吴主览而嘉之琥珀如意抚案则折叹曰真神女也遂纳之　语林云王大将军敦每酒后辄咏魏武帝乐府歌曰老骥伏志在千里烈士暮年壮心不已以铁如意击唾壶为节壶尽缺】　增伤颊　堕齿【拾遗记云孙和悦邓夫人尝置膝上和月下舞水精如意误伤夫人颊　唐书云明皇饮张果酒三进而寝顷视齿焦缩顾左右取铁如意击堕之更出药傅其龂良久齿生粲然骈洁】　谈柄　握君【上见前　十国春秋北汉主刘继元尝假僧紫擅如意每接僧秉此挥谈名曰握君】　原指四坐　增麾三军【世説云谢万北征尝啸咏自髙未尝抚慰众士兄安谓万曰汝为元帅宜数呼诸将宴防以悦其心万从之于是招诸将帅无所説直以如意指四座曰诸君皆是劲卒诸将甚恨之　梁书曰韦叡拒魏于郃阳叡乗素木舆执白角如意麾三军一日数合】
　　如意三
　　增诗唐释皎然赋得竹如意送详法师赴讲诗曰缥竹湘南美吾师尚毁形仍留负霜节不变在林青每入杨枝手应谭贝叶经谁期沃州讲持此别东亭　宋谢翶铁如意诗曰仙客五六人月下鬭婆娑散影若云雾遗音杳江河其一起楚舞一起作楚歌双执铁如意击碎瑚柯一人夺执之睨者一人过更舞又一人相向屡傞傞一人独抚掌身挂青薜萝夜长天籁絶宛转愁奈何
　　增赋唐李徳裕竹如意赋曰博哉匠人之心穷地之产览如意之形制实用周而事简惟竹也何慕实存乎贞素伊篠簜之既敷持斧斤而方顾择其罕节稽此有裕燥之以火首之曲也中钩裁之以金本之长也合度蒨练氷削离褷布靡加雕饰之劳卒获提携之遇被以嘉名允臻厥成匪求荣观自惬幽情彼用玊之为寳我则不谢其贞彼用铁以为固我则利在乎轻指事明义此焉攸寄执之者安创之者智巾几周用丘园其贲外青中素合二妙于隂阳尚质贵诚符两仪之简易尔乃林栖冲寂室处虚白羣义窟之党速道流之客发奥涤元遐钩独索近必资振击以耸聼常借指麾而就适则知好麈尾者将害物以婴咎执象笏者徒狥禄而何有恻于心亦劳于手既因时而能迁在顺理而体便素质或轻于流俗贞姿或重于髙贤故贞其形则示屈而表伸致其用则物疎而道亲岂节歌于烈士可投赠夫幽人愿如君意以靡极与灵夀而为隣　苏子华竹如意赋曰嗟夫约物之制智不可限利用则深论工太简彼如意之在御得幽赏之余裕雕饰非骇目之珍雅丽乃捎云之簵丝柄玉质首氷素启嘉论之要端导指踪之度原其性也灵而贞度其体也坚而轻倚鲜肤而烟润掉皓腕而风生升堂间乎琴瑟入座偶乎簮缨荷亲仁之重顔承在握之深情羣幽人之居既挺乎髙节如君子之义因锡以嘉名工以尽智明乎所为乐贵声和礼存体易惟此物之闲素通逹人之深义不击寳树而争豪岂埋金陵而自累众媚彩而求益我全真以自适防珠翠之华筵宜幽栖之烟策虽小曲而受用终大正而不易动息含舒散之情拂拭灭风尘之迹信而可久直而不朽每发四座之先不起一人之后亮无心以应物宁効事而我有擢本归造化之工死节顺操持之手嗟乎在野之年亭亭碧鲜空中之坠露埽石上之轻烟纡巧思以规矩惬幽心而静便永以畅君之肌骨永以奉君之周旋亦有居守之臣感时之伦分御服而恩甚击唾壶而命迍胡一否而一泰因歌之于古人原启梁简文帝谢勅赉水犀如意启曰白玉照采方斯非贵瑚挺质匹此未珍谨仰承威神陈谢讲座方使欢喜罗汉懐弃鉢之嗟玉式名儒析骊驹之辨熊饰寳刀子桓恶其大赉旄牛轻拂张敞慙其旧仪
　　麈尾一
　　增名苑曰麈似鹿而大其尾辟尘羣鹿随麈皆视其尾为凖故古之谈者挥焉　续博物志曰麈尾置茜帛中能留红嵗久色不黯拂毡毡不蠧　华阳国志曰郪县宣君山出麈尾一名荒鹿
　　麈尾二
　　原世説曰康法畅造庾公捉麈尾甚佳公曰麈尾过丽何以得在荅曰亷者不取贪者不与故得在耳　晋书曰王衍毎捉玉柄麈尾与手同色　增南史曰宋张敷好读言兼属文论父邵使与南阳髙士宗少文谈系象往复数畨少文欲屈握麈尾叹曰吾道东矣自是名价日重　又曰南齐周颙长于佛理着三宗论言空假义西凉州智林道人遗颙书深相赞美言捉麈尾来四十余载颇见宗録惟此涂白黒无一人得者非意此音猥来入耳　原又曰张融年弱冠有道士同郡陆修静以白鹭羽麈尾扇遗融曰此既异物以奉异人　增梁书曰卢广为国子博士于学中讲仆射徐勉以下毕至谢举造坐屡折广词理通迈广深叹服仍以所执麈尾荐之以况重席　原陈书曰张凯为建安王府记室军兼东宫学士后主在东宫时造玉柄麈尾新成后主亲执之曰当今虽复多士如林至于堪捉此者独张凯耳　增又曰后主尝幸钟山开善寺诏从臣坐于西南松下张凯竪议时索麈尾未至后主取松枝手以属凯曰可代麈尾
　　麈尾三
　　原驱牛【晋书王导云初曹氏性妒导甚惮乃密营别舘以处众妾曹氏知将往焉导遽令命驾犹恐迟之以所执麈尾柄驱牛而进】　礭牀【郭子云何次道尝诣王丞相以麈尾礭牀呼何共坐曰此君子坐也】　增悬帐【世説云王丞相尝悬一麈尾着帐中及殷中军来乃取之曰今当遗汝】　确机【又曰客问乐令防不至者乐亦不复剖析文句直以麈尾柄确机曰至不客曰至乐因又举麈尾曰若至者那得去客乃悟服】　原石勒拜【晋阳秋云石勒伪事王浚浚遗勒麈尾勒为不执置之于壁朝拜之云见王公所赐如见公也】　安国掷【郭子云孙安国往殷中军许共语左右进食冷而复暖者数四彼我奋掷麈尾悉坠落满饭中賔主遂至暮忘餐】　转而叹【又云王长史病已笃寝灯下转麈尾而视之叹曰如此人曾不得满四十及亡刘尹临殡以犀柄麈尾置柩中因恸哭】　掩而笑【见陆机羽扇赋】
　　麈尾四
　　原诗梁宣帝咏麈尾诗曰匣上生光影毫际起风流本持谈妙理宁是用催牛
　　增赋唐陈子昂麈尾赋曰天之浩浩兮物亦云云性命变化兮如丝之棼或以神好正直天葢黙黙或以道恶强梁天亦茫茫此仙都之微兽因何负而罹殃始居幽山之薮食夫丰草之乡不害物以利己每营道而同方何忘情以委代而任性之不忘卒罘以见逼受庖割而罹伤岂不以斯尾之有用而杀身于此堂为君雕俎之羞厠君金盘之饰承主人之嘉庆对象筵与寳瑟虽信美于兹辰讵同欢于畴日客有感而叹曰命不可思神亦难测吉凶悔吝未始有极借如天道之用莫神于龙受戮为醢不知其凶王者之瑞莫圣于麟遇害于野不知其仁神既不能自智圣亦不能自知况林栖而谷走及山鹿与野麋古人有言天地之心其间无巧冥之则顺动之则夭谅物情之不异我心又何竞于猜矫故曰天之神明与物推移不为事先动而辄随是以至人无已圣人不知予欲全身而逺害曾是浩然而顺斯陆防即席探得麈尾赋曰谢文静桓宣武王东亭郗北府相与叩易论驱今驾古散入神明之赜中稽道徳之祖理窟未穷词源渐吐支上人者浮圗其形左拥竹杖右提山铭于焉就席兀若潜听俄而齧缺风行逍遥义立不足称异才能跂及上人乃摄艾衲而精爽捉犀柄以挥揖天机发而万物张大壑开而百川入于戏世路欹斜藏讹匿瑕阳矜荘而静黙暗奔竞而喧哗贞襟枳棘奥防泥沙虽然絶代清谈客致此聊同王谢家原铭汉李尤麈尾铭曰防成徳柄言为训辞鉴彼逸傲念兹在兹　晋王导麈尾铭曰道无常贵所适惟理勿谓质卑御于君子拂秽清暑虚心以俟　许询黒麈尾铭曰噐以通显废兴非已伟质软蔚岑条疏理体随手运散飇清起通彼咏申我先子　又白麈尾铭曰蔚蔚秀格伟伟竒姿荏弱软润云散雪霏君子运之探理微因通无逺废兴可师　宋张悦瑇瑁麈尾铭曰移珍西岳贲藻南濆姚古流制铄道飞文凝华掞景揺防争云彛心似镜色象斯分　陈徐陵麈尾铭曰爰有妙物穷兹巧制员上天形平下地势靡靡丝垂緜緜缕细入贡宜吴出先陪楚壁悬石拜帐中玉举既落天花亦通神语用动舍黙出处随时斯雅论释此繁疑拂静尘暑引饰妙词谁云质贱左右宜之
　　原启梁湘东王谢东宫赐麈尾锦帔团扇等启曰雄口讷本贵谈端田蚡貎寝终于丽饰始兴之扇方斯非拟邺中之锦匹此为轻方愿此仁风既动承华之气服兹懐袖复比文若之香
　　拂一
　　原晋东宫旧事曰皇太子纳妃有白毦拂二枚　要事曰武帝泰始四年有司奏先帝庙存旧物麻绳为细拂以明俭约　增宋书曰大明中壊髙祖所居隂室于其处起玉烛殿与羣臣观之牀头有土障壁上葛灯笼麻绳拂侍中袁顗盛称上俭素之徳孝武曰田舍翁得此已为过矣　南史曰陈显逹子休尚为郢府主簿过九江拜别显逹戒之曰凡奢侈者鲜有不败麈尾蝇拂是王谢家物汝不须捉此即取于前烧除之　元史舆服志曰金拂红犛牛尾为之黄金涂龙头柄
　　拂二
　　增龙髯　牛尾【物类相感志云元载龙髯拂紫色如烂椹刄长二尺刻水晶为柄红玉为环或风而晦冥淋漓沾湿则光彩动揺奋然如怒置之堂中夜则蚊蚋不敢近拂之为声则鸡犬惊逸垂之于池则鳞介之属悉俯伏而至引水于空中即成瀑布长三五尺而不断烧燕肉薰之则浡浡焉若生云雾云得之于洞庭道士张志和　秦嘉妇与嘉书云今奉旄牛尾拂一枚可拂尘垢】
　　拂三
　　增诗唐杜甫椶拂子诗曰椶拂且薄陋岂知身効能不堪代白羽有足除苍蝇荧荧金错刀擢擢朱丝绳非独顔色好亦用顾盼称吾老抱疾病家贫卧炎蒸咂肤倦扑灭奈尔甘服膺物微世竞弃义在谁肯徴三嵗清秋至未敢阙缄縢　卢纶和赵给事白蝇拂歌曰华堂多众珍白拂称殊异柄裁沈节香袭人上结为文下垂穗霜缕霏防莹且柔虎须乍细龙髯稠皎然素色不因染淅尔凉风非为秋羣蝇青苍恣游息广庖万品无顔色金屏成防玉成瑕昼眠宛转空咨嗟此时满筵看一举荻花忽旋杨花舞砉如寒隼惊暮禽飒若緐埃得轻雨主人説是故人留毎诫如新比白头若将挥玩闲临水愿接波中一白鸥　元稹椶榈蝇拂歌曰椶榈为拂登君席青绳撩乱飞四壁文如轻罗散如髪马尾牦牛不能洁柄出湘江之竹碧玉寒上有纎罗萦缕寻未絶左挥右洒繁暑清孤松一枝风有声丽人纨素可怜色安能防白化为黒
　　囊一
　　原説文曰嚢谓槖也槖车上大囊也　方言曰饮马槖自闗而西谓之裺囊　易曰括囊无咎　易林曰争鸡失羊亡其金囊　增荘子曰学而不行命之曰掫囊清异録曰豹革为囊风神呼吸之具也　原文选序曰词人才子名溢于缥囊
　　囊二
　　原史记曰秦围邯郸赵使平原君求救于楚与门下二十人偕得十九人余无可取者毛遂自进于平原君君曰夫贤士之处世也譬若锥之处囊其末立见今先生处胜门下三年于此矣左右未有所称遂曰臣乃今日请处囊中耳使遂早得处囊中乃颖脱而出非特其末见而已　汉官仪曰谏院凡章表皆皁囊封事　汉书曰陆贾使尉佗留饮数月佗曰越中无足与语至生来令我日闻所不闻赐贾囊中装直千金　又曰晁错以辨得幸太子太子号曰智囊　又曰张安世常持囊簮笔　又曰东方朔待诏公车奉禄薄朔绐驺朱儒曰上欲尽杀若曹侏儒大恐闻上过朱儒皆号上问何为对以朔言上召问朔对曰朱儒长三尺余奉一囊粟臣朔长九尺亦奉一囊粟朱儒饱欲死臣朔饥欲死臣言可用幸异其礼不可用罢之无令但索长安米上大笑因使待诏金马门　白帖曰丙吉驭吏见驿骑驰赤白囊知虏入云中　增东观汉记曰岑彭与吴汉围隗嚣以缣囊盛土为堤灌西城　原魏志曰平原太守刘邠取印囊着噐中使管辂筮曰内外方圆五色成文含寳守信出则有章此印囊也　晋舆服志曰八座尚书荷紫以生紫为袷囊缀服外加左肩　增语林曰刘承少有淹雅之度王庾温公闻其至共载看之刘倚被囊了不与言神味亦不相酬俄賔退王庾甚怪温曰承好贿新下必有珍寳令人视之果见囊皆珍玩　原俗説曰何承天顔延年俱为郎何问顔曰藿囊是何物顔荅曰此当复何解耶藿囊将是卿　南史曰梁中丞给威仪十人其八人武冠绛韝执青仪囊在前　葛袭与梁相牋曰闻赐袭印衣绣囊细布皆珍重纎丽　唐故事曰公卿皆搢笏于帯而后乗马张九龄体弱有醖借独使人持之因设笏囊笏囊自此始　唐书曰李贺毎旦出骑弱马从小奚奴背古锦囊遇所得书投囊中暮归足成之母令婢探囊见所书多曰是儿呕出心乃已又曰杨再思初至京师舍逆旅有盗窃其衣囊再思遇之盗窘谢再思曰而苦贫至此囊中檄无所事幸留他物可持去　宋史曰周世宗北征在道阅四方文书得韦囊中有木三尺余题曰防检作天子　又曰保州卒叛郭逵往招之逵与侍其臻尝同事范仲淹驰至城下示以旧所佩紫囊臻识之即与其党再拜邀逵登城元史曰大徳至大间越大饥嵗输运粮布囊三万俾绍兴制如数民苦之张升言麻非越所生海漕又吴郡事上章罢之
　　囊三
　　原紫罗　皂缥【晋书曰谢少好佩紫罗香囊叔父安患之而不欲伤其意因戏赌取即烧之晋中经簿云盛书用皂缥囊布褁书函中皆有香囊】　绛绢　青布【东宫旧事曰太子纳】
　　【妃有绛石绮绢里被囊一丹罗长命绮绢里椀囊一紫綦文绮绛绢里椀囊二　东观汉记曰制上书以青布囊素封书】　增鎻云　盛露【谢氏诗源曰更嬴之妻能作鎻云囊大如蚕茧可以开合佩之陟髙山有云气入其中至家启视有云气白如緜自囊而出更嬴善射毎言能射入云中其妻不信以一囊系箭头射之坠地騐之果有白云在内　述征记云八月一日作五明嚢盛取百草头露洗眼眼明】　原收词　增封事【魏略云大秦国王有五宫相去各十里王一旦坐一宫防事止宿徧而还出行常以一韦囊自随有上言者収词囊中还宫乃省之唐书曰韩全诲张彦合势恣暴中官倚以自骄帝不平崔固请尽诛之全诲彦见帝祈哀帝知左右漏言始诏嚢封奏事】　探册　照书【宋史曰真宗问李迪闗右兵防何对曰臣向在陜右以方寸小册书兵粮数备调今犹置佩囊中帝令自探取晋书曰车武子家贫夏夜练囊盛萤照书】　送吏　付主【益部耆旧传曰阎宪为绵竹令男子杜成行于路得遗装囊开视有锦二十五疋明送诣吏隋书云张防威在途见一遗囊因令左右负之而行后数日物主来认悉以付之】　原盛细物　增渍杂香【曹瞒传云操佻易自佩小鞶囊盛手巾细物　拾遗録云石虎筑台用瑜石碔砆为堤岸以虎魄车渠为缾杓夏引渠水以内池池中皆纱縠为囊盛百杂香渍于水里】　原韬刀墨　增贮图画【上见胡虚刀笔囊铭　宋史云李昭玘入党籍中居闲十五年自号乐静先生寓意法书图画贮于十囊命曰燕游十友为之序以为与今人友或趋附而陷于祸吾宁与十者友久益有味也】
　　囊四
  </div>
  <div class="pagination">
   <a href="御定渊鉴类函_page261.html">
    上一页
   </a>
   <span>
    ...
   </span>
   <a href="御定渊鉴类函_page257.html">
    257
   </a>
   <a href="御定渊鉴类函_page258.html">
    258
   </a>
   <a href="御定渊鉴类函_page259.html">
    259
   </a>
   <a href="御定渊鉴类函_page260.html">
    260
   </a>
   <a href="御定渊鉴类函_page261.html">
    261
   </a>
   <span class="current-page">
    262
   </span>
   <a href="御定渊鉴类函_page263.html">
    263
   </a>
   <a href="御定渊鉴类函_page264.html">
    264
   </a>
   <a href="御定渊鉴类函_page265.html">
    265
   </a>
   <a href="御定渊鉴类函_page266.html">
    266
   </a>
   <a href="御定渊鉴类函_page267.html">
    267
   </a>
   <span>
    ...
   </span>
   <a href="御定渊鉴类函_page263.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
