<!DOCTYPE html>
<html>
<head>
    <meta charset="UTF-8">
    <title>蒙求集注 - 第 8 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蒙求集注 - 第 8 页/共 10 页</h1>
    <div class="content">　　王祥守柰蔡顺分椹
　　晋书王祥字休征琅邪临沂人性至孝继母朱氏不慈而祥愈恭谨母有疾衣不解带汤药必亲尝母尝欲生鱼时天寒氷冻祥解衣将剖氷求之氷忽自解双鲤跃出母又思黄雀炙复有黄雀数十飞入其幕乡里惊叹以为孝感所致有丹柰结实母命守之每风雨辄抱树而泣笃孝纯至如此汉末遭乱扶母携弟避庐江隐居三十年不应州郡辟命年衰耳顺乃应召举秀才累迁太尉武帝拜太保　后汉蔡顺字君仲汝南人少孤养母母终未葬里中灾火将逼其舎伏棺号哭呌天遂越烧他室太守韩崇召为东阁祭酒母平生畏雷自亡后每有雷震辄围冢泣曰顺在此崇闻辄差车马到墓所后举孝廉不就旧注云王莽末天下大荒顺拾椹赤黑异器盛之赤眉见而问之顺曰黑者奉母赤者自食贼知其孝乃遗米二斗牛蹄一只

　　淮南食时左思十稔
　　前汉淮南王安高祖之孙好书鼓琴不喜弋猎狗马驰骋亦欲以行阴德抚循百姓流名誉招致宾客方术之士数千人作为内外书又有中篇言神仙黄白之术武帝时好艺文以安属为诸父辩博善为文辞甚尊重之毎为报书及赐常召司马相如等视草乃遣安初入朝使为离骚传旦受诏食时上每宴见谈说得失及方技赋颂昏暮然后罢后谋反自杀　晋书左思字太冲齐国临淄人貌寝口讷而辞藻壮丽造齐都赋一年乃成复欲赋三都乃诣著作郎张载访岷卭之事遂构思十年门庭藩溷皆着笔纸遇得一句即便疏之自以所见不博求为秘书郎及赋成时人未之重自以其作不谢班张以示皇甫谧谧称善为其赋序张载为注魏都刘逵注呉蜀而序之张华见曰班张之流也于是竞相传写洛阳为之纸贵初陆机欲为此赋闻思作抚掌而笑与弟云书曰此间有伧父欲作三都赋须其成当以覆酒瓮耳及思赋出机叹服以为不能加遂辍笔焉

　　刘惔倾酿孝伯痛饮
　　晋书何充字次道庐江灊人康帝时为中书监録尚书事充能饮酒雅为刘惔所贵惔毎云见次道饮令人欲倾家酿言其能温克也旧本惔作恢误　世说王孝伯曰但痛饮酒读离骚便可称名士

　　女娲补天长房缩地
　　淮南子曰徃古之时四极废九州岛裂天不兼覆墬不周载火爁炎而不灭水浩洋而不息猛兽食颛民鸷鸟攫老弱于是女娲炼五色石以补苍天断鳌足以立四极杀黑龙以济冀州积芦灰以止淫水苍天补四极正淫水涸冀州平蛟虫死颛民生　后汉费长房既遇仙翁欲求道而顾家人为忧翁乃断一青竹度与长房身齐使悬之舎后家人见即其形也以为缢死遂葬之长房随入深山羣虎中留使独处长房不恐又卧于空室以朽索悬万斤石于心上众蛇来啮索且断长房亦不移翁曰子可教也复使食粪粪中有虫臭甚长房意恶之翁曰子几得道恨此不成长房辞归翁与一竹杖曰骑此任所之则自至既至可以杖投葛陂中又为作一符曰以此主地上鬼神长房乗杖须臾来归自谓去家适经旬日已十余年矣即以杖投陂顾视则龙也遂能医疗众疾鞭笞百鬼后失其符为众鬼所杀

　　季珪士首安国国器
　　魏志崔琰字季珪河东武城人迁中尉甚有威望朝士瞻仰太祖亦敬惮焉明帝时崔林尝与陈羣论冀州人士称琰为首琰从弟林少无名望虽姻族犹轻之琰常曰大器晚成终必逺至孙礼卢毓始入军府琰曰孙疏亮亢烈刚简能断卢清警明理百錬不消皆公才也后咸至鼎辅　前汉韩安国字长孺梁成安人徙睢阳事梁孝王为中大夫后坐法抵罪狱吏田甲辱安国安国曰死灰独不复然乎甲曰然即溺之无何汉使使者拜内史起徙中为二千石田甲亡安国曰甲不就官我灭而宗甲肉袒谢安国曰公等足与治乎卒善遇之为人多大畧知足以当世取舎而出于忠厚贪嗜财利然推举皆廉士贤于己者士亦以此称之唯天子以为国器官至御史大夫行丞相事

　　陆玩无人贾诩非次
　　晋书陆玩字士瑶呉人器量淹雅累转尚书散骑常侍寻而王导郗鉴庾亮相继薨朝野以为三良既没以玩有德望乃迁司空既而叹息谓宾客曰以我为三公是天下为无人谈者以为知言玩翼亮累世常以弘重为人主所贵嘉性通雅不以名位格物诱纳后进谦礼布衣由是缙绅之徒莫不荫其德宇　魏志贾诩字文和武威姑臧人少时人莫知唯阎忠异之谓诩有良平之竒后拜尚书与选举多所匡济文帝时为太尉荀朂别传曰晋司徒阙武帝问朂答曰三公具瞻所归不可用非其次昔魏文帝用贾诩孙权笑之

　　何晏神伏郭弈心醉
　　魏志王弼山阳人好论儒道辞才逸辨注易及老子年二十余卒何邵为其传曰弼父业为尚书郎时裴徽为吏部郎弼未冠徃造焉徽一见异之问曰夫无者诚万物之所资然圣人莫肯致言而老子申之无巳者何弼曰圣人体无无又不可以训故不说也老子是有者也故常言无所不足何晏为吏部尚书甚竒弼叹曰仲尼称后生可畏若斯人者可与言天人之际乎旧云神伏出世说无载　晋郭弈字大业太原阳曲人高爽有识量多所推先见阮咸心醉不觉叹焉山涛称其高简有雅量太康中为尚书有重名朝臣皆出其下

　　常林带经高鳯漂麦
　　魏志常林字伯槐河内温人避地上党耕种山阿当时旱蝗林独丰收尽呼比邻升斗分之仕至光禄大夫魏畧曰林少单贫自非手力不取之于人性好学汉末为诸生带经耕锄其妻饷之虽在田野相敬如宾　后汉高鳯字文通南阳叶人家以农为业鳯专精诵读昼夜不息妻尝之田曝麦于庭令鳯护鸡天雨暴至而鳯持竿诵经不觉潦水流麦妻还怪问方悟后为名儒年老执志不倦太守连召请恐不得免乃诈为寡嫂讼田后举直言到公交车托病隐身渔钓

　　孟嘉落帽庾敳堕帻
　　晋书孟嘉字万年江夏人少知名为征西桓温叅军甚重之九月九日温燕龙山寮佐毕集时佐吏并着戎服有风至吹嘉帽堕落嘉不之觉温使左右勿言欲观其举止嘉良久如厕温令取还之命孙盛作文嘲嘉着嘉坐嘉还见即答之其文甚美嘉好酣饮愈多不乱温问酒有何好而卿嗜之嘉曰公未得酒趣耳又问听妓丝不如竹竹不如肉何也答曰渐近使之自然　晋书庾敳字子嵩颍川鄢陵人长不满七尺而腰带十围雅有逺韵参东海王越军事转军谘祭酒时刘舆见任于越人士多为所构惟敳纵心事外无迹可问后以其性俭家富说越令就换钱千万冀其有吝因此可乗越于众坐中问敳敳頺然已醉帻堕几上以头就穿取徐答云下官家故有两千万随公所取舆于是乃服越甚悦因曰不可以小人之虑度君子之心后石勒乱被害

　　龙逄板出张华台坼
　　旧注引论语阴嬉谶曰庚子之日金板克书出地庭中曰臣族虐主禽宋均曰谓杀关龙逄之后庚子之旦庭中地有此板异也龙同姓称族虐主主杀我必见禽也　晋书张华字茂先范阳方城人学业优博辞藻温丽器识弘广初未知名著鹪鹩赋阮籍见之曰王佐才也由是声名始着晋受禅拜黄门侍郎华强记黙识四海之内若指诸掌武帝尝问汉宫室制度应对如流听者忘倦数岁拜中书令赞成伐呉之计封广武县侯名重一世众所推服声誉益甚有台辅之望惠帝时拜中书监尽忠匡辅弥缝补阙虽当闇主虐后之朝而海内晏然华之功也进司空第舎及省监数有妖怪少子韪以中台星拆劝华退位华不从曰天道玄逺惟修德以应耳不如静以待之以俟天命卒之以忠正为赵王伦孙秀矫诏害之朝野悲痛华好人物士有一介之善为之延誉雅爱书籍尝徙居载书三十乗天下竒秘世所希有者悉在华所博物洽闻世无与比

　　董奉活燮扁鹊起虢
　　神仙传董奉字君异侯官人杜燮为交州刺史得毒病死三日奉时在南方乃以三丸药内其口中令人举其头逍遥之食顷燮开目动手足颜色还半日能起坐遂活还庐山下居为人治病不取钱物使病愈者为种一株杏数年有数十万株鬰然成林杏子大熟奉于林中作仓宣语欲买杏者但自取之一器谷得一器杏毎谷少而杏多者有虎逐之有偷杏虎逐啮死家人知送杏还死者即活自是买杏者自平量量之不敢欺奉以所得粮谷赈救贫穷供给行旅民间仅百年乃升天颜色常如年三十时也　史记扁鹊勃海郑人姓秦名越人少时长桑君竒之出其懐中药予之饮乃悉取其禁方书予之忽然不见扁鹊以此视病尽见五脏症结特以诊脉为名耳后过虢虢太子死扁鹊曰臣能生之乃使弟子子阳厉针砥石以取外三阳五会有间太子苏乃使子豹为五分之熨以八减之齐和煮之以更熨两胁下太子起坐更适阴阳但服汤二旬而复故故天下尽以扁鹊为能生死人过邯郸闻贵妇人即为带下医过洛阳闻周人爱老人即为耳目痹医入咸阳闻秦人爱小儿即为小儿医随俗为变秦大医令李■〈酉盆〉自知技不如扁鹊使人刺杀之至今言脉者由扁鹊

　　冦恂借一何武去思
　　后汉冦恂字子翼上谷昌平人光武拜恂河内太守行大将军事谓曰昔高祖留萧何镇关中今吾委公以河内坚守转运给足军粮卒厉士马防遏他兵勿令北度而已后拜颍川太守入为金吾明年颍川盗贼起帝谓曰颍川近迫京师当以时定惟念独卿能卒平之耳从九卿复出以忧国可知也即日车驾南征从至颍川贼盗悉降而竟不拜郡百姓遮道曰愿从陛下复借冦君一年乃留恂长社镇抚吏民受纳余降恂经明行修名重朝廷所得秩奉厚施朋友故人及从吏士常曰吾自士大夫以致此可独享乎时人归其长者以为有宰相器　前汉何武字君公蜀郡郫人举贤良对策拜谏大夫成帝时累进大司空为人仁厚好进士奬称人善为楚内史厚两龚在沛郡厚两唐及为公卿荐之朝廷世以此多焉然疾朋党问文吏必于儒者问儒者必于文吏以相参捡欲除吏先为科例以防请托其所居亦无赫赫名去后常见思后为御史大夫免官王莽为宰衡阴诛不附己者见诬自杀两龚谓胜舎两唐谓林遵也

　　韩子孤愤梁鸿五噫
　　史记韩非韩之诸公子也喜刑名法术之学归本于黄老为人口吃不能道说而善著书与李斯俱事荀卿非见韩之削弱数以书谏韩王王不能用于是观徃者得失之变作孤愤五蠧内外储说林说难十余万言人或传其书至秦秦王见之曰寡人得见此人与之游死不恨矣后非使秦秦王悦之未信用李斯毁之王下吏治非斯使人遗药使自杀　后汉梁鸿受业太学家贫尚节介博览不为章句归乡里势家慕其高节多欲女之鸿并不娶后娶孟氏隐霸陵山中以耕织为业咏诗书弹琴以自娯因东出闗过京师作五噫之歌曰陟彼北邙兮噫顾览帝京兮噫宫室崔嵬兮噫人之劬劳兮噫辽辽未央兮噫肃宗闻而非之求鸿不得乃易姓名居齐鲁之间遂至呉依大家皋伯通居庑下为人赁舂每归妻为具食不敢鸿前仰视举案齐眉伯通异之曰彼佣能使其妻敬之如此此非凡人也乃舎之于家鸿潜闭著书十余篇卒于呉

　　蔡琰辨琴王粲覆棋
　　后汉蔡琰字文姬中郎将邕之女博学有才辩妙于音律旧注云琰年九岁时邕夜鼓琴弦絶琰曰第二弦邕故絶一弦以问之琰曰第四弦邕曰尔偶中耳琰曰昔季札观风知国之存亡师旷吹律识南风之不竞以此推之何不知也　魏志王粲累拜侍中博物多识问无不对与人共行读道边碑人问曰卿能闇诵乎曰能因使背而诵之不失一字观人围棋局壊粲为覆之棋者不信以帕盖局使更以他局为之用相比校不误一道其强记黙识如此性善算作算术畧尽其理善属文举笔便成无所改定时人以为宿构然正复精意覃思亦不能加也典畧曰粲既才高辨论应机锺繇王朗等虽为卿相至于朝廷奏议皆阁笔不能措手

　　西门投巫何谦焚祠
　　史记魏文侯时西门豹为邺令豹到问民所病苦长老曰苦为河伯娶妇以故贫俗语不为河伯娶妇水来漂没溺其人民豹曰至时幸来告吾亦徃送女至其时豹徃会河上三老官属豪长者里父老皆会其巫老女子从弟子女十人皆衣缯单衣立大巫后豹呼河伯妇视之曰是女不好烦大巫妪为报河伯更求好女使吏卒抱大巫妪投之河中有顷曰何久也弟子趣之凡投三弟子豹曰巫妪女不能白事烦三老为入白之覆投三老河中豹簮笔磬折向河立良久又曰三老不还欲使廷掾与豪长者一人入趣之皆叩头流血豹曰状河伯留客之久若皆罢去吏民大惊恐从是不敢复言河伯娶妇豹即发民凿十二渠引河水灌田皆得水利民人足富豹名闻天下泽流后世　晋书何谦字恭子东海人从谢玄征伐骁果多权畧旧注云谦不畏神祠遇有灵庙皆焚之

　　孟尝还珠刘昆反火
　　后汉孟尝字伯周会稽上虞人为合浦太守郡不产谷实而海出珠寳与交址比境常通商贩货籴粮食先时宰守并多贪秽诡人采求不知纪极珠渐徙于交址郡界行旅不至人物无资贫者死饿于道尝到官革易前弊求民病利未踰岁去珠复还百姓皆反业商货流通称为神明征还吏民攀车请之乃夜遁去隐处自耕邻县士民慕德就居止者百余家　后汉刘昆字桓公陈留东昏人建武初除江陵令县连年火灾昆辄向火叩头多能降雨止风稍迁弘农太守先是崤黾驿道多虎灾行旅不通昆为政三年仁化大行虎皆负子渡河帝异之征为光禄勲诏问昆前在江陵反风灭火后守弘农虎北渡河行何德政而致是事昆对曰偶然耳左右笑其质讷帝叹曰此长者之言命书诸策

　　姜肱共被孔融让果
　　后汉姜肱字伯淮彭城广戚人与弟仲海季江俱以孝行着闻其友爱天至尝共卧起肱博通五经兼明星纬士之就学者三千余人二弟名声相次皆不应征聘肱尝与季江夜遇盗欲杀之兄弟更相争死遂两释焉桓帝征不至使画工图其形状肱卧以被韬面竟不得见之后隐遁逺浮海滨窜伏卖卜给食还卒于家弟子刘操颂德谢承书曰肱性笃孝继母年少严厉肱感凯风之孝兄弟同被而寝不入房室以慰母心　后汉孔融字文举鲁国人孔子二十世孙幼有异才十岁随父诣京师时河南尹李膺简重不妄接士自非当世名人及与通家皆不得白融造门曰我是李君通家子弟门者言之膺请融问曰髙明祖父尝与仆有恩旧乎融曰然先君孔子与老君同德比义而相师友则融与君累世通家众坐叹息大中大夫陈炜后至曰夫人小而聪了大未必竒融曰观若所言将不早慧乎膺大笑曰髙明必为伟器融家传曰兄弟七人融第六四岁时与诸兄共食梨枣辄引小者人问其故答曰我小儿法当取小者由是宗族竒之

　　端康相代亮陟隔坐
　　三辅决録韦康字符将京兆人父端从凉州牧征为太仆康代为凉州刺史时人荣之孔融尝与端书曰前日元将来渊才亮弘雅度量毅伟世之器也昨日仲将又来懿性贞实文愍笃诚保家之主也不应双珠近出老蚌仲将名诞有文才善属辞章官至光禄大夫　呉録纪陟字子上丹阳人呉主孙休时其父亮为尚书而陟为中书令毎朝会诏以屏风隔其坐旧注引宣城记云隔以云母屏风陟误作隲

　　赵伦瘤怪梁孝牛祸
　　晋书赵王伦字子彝宣帝第九子拜车骑将军谄事中宫大为贾后所亲信嬖人孙秀构害愍懐太子遂废贾后为庶人伦矫诏自为使持节大都督中外诸军事秀封大郡据兵权百官总已听于伦伦素庸下无智策受制于秀秀威权振朝廷天下皆事秀无求于伦秀起自琅邪小吏累官于赵国以谄媚自达既执权衡遂恣其奸谋多杀忠良以逞私欲伦僣即帝位以秀为中书监骠骑将军同谋者超越阶次奴卒厮役亦加爵位每朝会貂蝉盈坐时人谚曰貂不足狗尾续伦祀太庙遇大风飘折麾盖时有雉入殿中又于殿中得异鸟问皆不知名累日向夕宫中有素衣小儿言是服刘鸟伦使録小儿并鸟闭置牢室明日开视户扃如故并失所在伦目上有瘤时以为妖惠帝复位赐死　前汉梁孝王武文帝子景帝初入朝是时上未置太子与王宴饮从容言曰千秋万岁后传于王王心内喜复入朝入则侍帝同辇出则同车游猎上林中及废太子太后心欲以王为嗣大臣及袁盎等有所关说于帝王怨盎阴使人刺杀之上由此怨望于王益疎之后入朝欲留弗许归国意不乐北猎梁山有献牛足上出背上王恶之病薨王未死时财巨万及死藏府黄金尚四十余万斤他财物称是赞曰怗亲亡厌牛祸告罚

　　桓典避马王尊叱驭
　　后汉桓典字公雅沛郡龙亢人太傅荣玄孙拜侍御史时宦官秉权典执正无所回避常乗騘马京师畏惮为之语曰行行且止避騘马御史后以忤宦官七年不调献帝时为光禄勲　前汉王尊字子赣涿郡南阳人少孤牧羊泽中勤学问能史书畧通尚书论语大义及为益州刺史先是王阳为刺史行部至卭郲九折阪叹曰奉先人遗体奈何数乗此险后以病去及尊为刺史至其阪问曰此非王阳所畏道耶曰是尊叱其驭曰驱之王阳为孝子王尊为忠臣居部二岁懐来徼外蛮夷归附其威信后为东郡太守河水盛溢泛浸瓠子金堤尊躬率吏民投沉白马请以身填金堤而水波稍却回还吏民奏状天子嘉之秩中二千石赐黄金二十斤卒于官吏民纪之旧本尊误作遵

　　鼌错陗直赵禹廉倨
　　前汉鼌错颍川人学申商刑名以文学为太常掌故错为人陗直刻深孝文时举贤良对策高第迁中大夫孝景帝时为御史大夫请诸侯之罪过削其支郡所更令三十章诸侯讙哗呉楚七国俱反以诛错为名上问袁盎盎素不好错对曰方今计独有斩错赦七国复其故地则兵可无血刃而俱罢上黙然曰顾诚何如吾不爱一人谢天下后丞相等劾奏错欲疏羣臣大逆无道当要斩使中使召错绐载行市错衣朝衣斩东市　前汉赵禹斄人武帝时以刀笔吏积劳迁御史至中大夫与张汤论定律令作见知吏传相监司以法尽自此始为人廉倨为吏以来舎无食客公卿相造请禹终不行报谢务在絶知友宾客孤立行一意而已尝中废己为廷尉以寿卒

　　羞懿巾帼绐操匕箸
　　晋书诸葛亮帅众十余万垒于郿之渭水南原天子遣护军秦朗督步骑三万受宣帝节度朝廷以亮逺冦利在急战毎命帝持重以候其变亮数挑战帝不出因遗帝巾帼妇人之饰帝怒表请决战天子不许乃遣卫尉辛毗仗节以制之亮复挑战帝将出兵以应之毗仗节而立军门帝乃止对垒百余日会亮卒先是亮使至帝问诸葛公食可几米对曰三四升又问政事曰二十罚已上皆自省览帝曰其能久乎竟如其言汉晋春秋曰杨仪等整军而出百姓奔告宣王王追焉姜维令仪反旗鸣鼓若将向宣王者王乃退不敢逼于是仪结阵而去入谷然后发丧宣王之退百姓谚曰死诸葛走生仲达或以告王王曰吾便料生不便料死也　蜀志先主涿郡涿县人也西汉景帝子中山靖王胜之后少孤与母贩履织席为业舎东南角篱上有桑树生髙五丈余遥望见童童如小车盖或谓当出贵人先主少时与诸小儿于树下戏言吾必当乗此羽葆盖车先主垂手下膝顾自见耳好交结豪侠年少争附之灵帝末黄巾起州郡各举义兵先主率其属讨贼有功除安喜尉累迁豫州牧从曹公还许曹公从容谓曰今天下英雄惟使君与操耳本初之徒不足数也先主方食失匕箸本初袁绍字

　　张翰适意陶潜归去
　　晋书张翰字季鹰呉人有清才善属文而纵任不拘时人号为江东步兵既入洛齐王冏辟为大司马东曹掾翰因见秋风起乃思呉中菰菜莼羮鲈鱼鲙曰人生贵得适志何能羁宦数千里以要名爵乎遂命驾而归俄而冏败人皆谓之见机或曰卿乃可纵适一时独不为身后名邪答曰使我有身后名不如实时一杯酒时人贵其旷达　晋陶潜字符亮浔阳人大司马侃曾孙少懐高尚博学善属文颖脱不羁任真自得为乡邻所贵尝着五栁先生传以自况时人谓之实録为彭泽令在县公田悉令种秫谷曰令吾尝醉于酒足矣妻子固请种秔乃使一顷五十亩种秫五十亩种秔素简贵不私事上官郡遣督邮至县吏白应束带见之潜叹曰吾岂能为五斗米折腰拳拳事乡里小人邪解印绶去县乃赋归去来后征著作郎不就又不营生业遇酒则饮尝言夏月虚闲髙卧北窻之下清风飒至自谓羲皇上人性不解音畜素琴一张弦徽不具毎朋酒之会则抚而和之曰但识琴中趣何劳弦上声

　　魏储南馆汉相东阁
　　魏文帝丕字子桓为太子时尝与元城令呉质书畧曰毎念昔日南皮之游诚不可忘既妙思六经逍遥百氏弹棋间设终以博奕高谈娯心哀筝顺耳驰骋北场旅食南馆浮甘瓜于清泉沉朱李于寒氷皎日既没继以朗月同乘并载以游后园余顾而言兹乐难常质字季重济阴人以文才为文帝所善官至振威将军　前汉公孙弘菑川薛人少家贫牧豕海上年四十余乃学春秋杂说武帝立时弘年六十以贤良征为博士免归后复征贤良文学对策天子擢为第一召见容貌甚丽拜博士待诏金马门稍迁至丞相封平津侯其后以为故事至丞相封自弘始时上方兴功业屡举贤良弘自见为举首起徒步数年至宰相封侯于是起客馆开东阁以延贤人与参谋议弘身食一肉脱粟饭故人宾客仰衣食奉禄皆以给之家无所余然其性意忌诸尝与有隙虽阳与善后竟报其过杀主父偃徙董舒仲胶西皆弘力也

　　楚元置醴陈蕃下榻
　　前汉楚元王交字游乃高祖少弟好书多材艺尝与鲁穆生白生申公俱受诗于浮丘伯及封楚王以穆生等为中大夫敬礼申公等穆生不嗜酒毎置酒常为穆生设醴及元王薨后至孙戊即位常设后忘设焉穆生退曰可以逝矣醴酒不设王之意怠不去楚人将钳我于市先王之所以礼吾三人者为道之存今而忽之是忘道也忘道之人胡可与久处遂谢病去申公白公独留王稍淫暴二人谏不听胥靡之　后汉陈蕃字仲举汝南平舆人年十五尝闲处一室而庭宇芜秽父友薛勤来候之谓蕃曰孺子何不洒扫以待宾客蕃曰大丈夫处世当扫除天下安事一室乎勤知其有清世志甚竒之后为乐安太守时李膺为青州刺史名有威政属城闻风皆自引去蕃独以清绩留郡人周璆字孟玉高洁之士前后郡守招命不至唯蕃能致焉字而不名特为置一榻去则悬之后为豫章太守以礼待徐穉为功曺性方峻不接宾客惟穉来特设一榻去则悬之灵帝初为太傅録尚书事与大将军窦武谋诛中官事泄见害

　　广利泉涌王霸氷合
　　前汉李广利发属国六千骑及郡国恶少年数万人以徃至贰师城取善马故号贰师将军耿恭曰昔贰师拔佩刀刺山飞泉涌出　后汉王霸字符伯颍川颍阳人从光武为功曹令史光武曰颍川从我者皆逝而子独留努力疾风知劲草及王郎起光武在蓟即南驰闻郎兵在后从者皆恐至滹沱河候吏还白河水流澌无船不可济令霸徃视霸恐惊众欲且前阻水还即诡云氷坚可渡官属皆喜光武笑曰候吏果妄语遂前比至河河氷亦合乃令霸护渡未毕数骑而氷解上谓曰安吾众得济免者卿之力也又谓官属曰王霸权以济事殆天瑞也以为军正后至上谷太守

　　孔融坐满郑崇门杂
　　后汉孔融好学博涉多该览为北海相时袁曹方盛而融无所协附负其高气志在靖难而才疎意广迄无成功先主表领青州刺史后为少府拜大中大夫性寛容少忌好士喜诱益后进及退闲职宾客日盈门尝叹曰坐上客常满樽中酒不空吾无忧矣闻人之善若出诸己言有可采必演而成之面告其短而退称所长荐达贤士多所奬进知而未言以为己过海内英俊皆信服之曹操既积嫌忌而郗虑构成其罪遂见害魏文帝深好融文辞每叹曰扬班俦也　前汉郑崇字子游高宻大族世与王家相嫁娶徙平陵后哀帝擢为尚书仆射数求谏争上初纳用之每见曳革履上笑曰我识郑尚书履声久之上欲封祖母傅太后从弟商谏太后大怒又谏董贤贵宠过度由是重得罪尚书令赵昌佞谄害崇奏与宗族通疑有奸请治上责曰君门如市人何以欲禁切主上崇对曰臣门如市臣心如水愿得考覆上怒下崇狱穷治寃死狱中

　　张堪折辕周镇漏船
　　后汉张堪字君游南阳宛人年十六受业长安志美行厉诸儒号曰圣童世祖即位拜蜀郡太守又为渔阳太守捕击奸猾赏罚必信吏民皆乐为用匃奴常以万骑入渔阳堪击破之郡界以静乃于狐奴开稻田八千余顷劝民耕种以致殷富百姓歌曰桑无附枝麦穗两岐张公为政乐不可支视事八年匃奴不敢犯塞帝尝召见诸郡计吏问前后守令能否蜀计掾进曰张堪昔在蜀仁以惠下威能讨奸前公孙破时珍寳山积卷握之物足当十世而堪去职之日乘折辕车布被囊而已帝闻叹息　旧注引世说云周镇罢临川泊清溪渚王丞相导徃看之时夏暴雨船狭小又大漏殆无坐处王曰胡威之清何以过此即启用之今本无载

　　郭伋竹马刘寛蒲鞭
　　后汉郭伋字细侯少有志行王莽时为并州牧建武中复为牧伋前在并州素结恩德及后入界老幼相携逄迎道路所过问民疾苦聘求耆德雄俊设几杖之礼朝夕与参政事始至行部到西河美稷有童儿数百各骑竹马于道次拜迎伋问儿曹何自逺来对曰闻使君到喜故来奉迎伋辞谢之及事讫诸儿复送至郭外问使君何日当还伋计日告之既还先期一日伋为违信于诸儿遂止野亭须期乃入　后汉刘寛字文饶弘农华阴人桓帝时迁南阳太守歴典三郡温仁多恕虽仓卒未尝疾言遽色吏人有过但用蒲鞭罚之示辱而已灵帝时为太尉帝颇好学艺毎引见常令讲经寛常于坐被酒睡伏帝问太尉醉耶对曰臣不敢醉但任重责大忧心如醉帝重其言夫人欲试寛令恚伺当朝会装严已讫使婢奉肉羮翻污朝服寛遽收之神色不异乃徐言曰羮烂汝手其性度如此海内称为长者

　　许史侯盛韦平相延
　　前汉宣帝许皇后元帝母也为霍光夫人显所毒崩及元帝为太子乃封后父广汉为平恩侯其弟舜为博望侯延寿为乐成侯许氏侯者三人广汉薨谥戴侯宣帝以延寿为大司马车骑将军武帝卫太子史良娣宣帝祖母也良娣生男进号史皇孙武帝末巫蛊事起卫太子及良娣史皇孙皆遭害皇孙有男号皇曾孙既登位是为宣帝而良娣母及兄恭已死乃封恭子髙为乐陵侯曾为将陵侯玄为平台侯及高子丹以功德封武阳侯侯者凡四人高至大司马车骑将军丹左将军前　汉韦贤及子玄成皆为丞相平当字子思平陵人以明经为博士公卿荐当论议通明给事中毎有灾异辄傅经术言得失文雅虽不及萧望之匡衡然指意畧同哀帝时为丞相上召欲封当当病笃不应召或谓当不可强起受侯印为子孙邪当曰吾居大位已负素餐责矣起受侯印还卧而死有余罪今不起者所以为子孙也遂乞骸骨上赐养牛一上尊酒十石月余卒子晏以明经歴任大司徒汉兴惟韦平父子至宰相

　　雍伯种玉黄寻飞钱
　　搜神记羊公雍伯洛阳人性笃孝父母亡葬无终山遂家焉山高无水公汲水作义浆于坂头行者饮之三年有一人就饮以斗石子与之云玉当生其中后当得好妇言毕不见乃种其石数岁时时徃视见玉子生北平徐氏有女人多求不许公试求焉徐氏戏云白璧一双来当为婚公至所种石中得五双以聘遂以女妻之天子异之拜为大夫于种玉处四角作大石柱各一丈中央一顷地名曰玉田　幽冥録海陵黄寻先贫因天雨散飞钱至其家触篱园误落者无数余处皆拾得富至数千万擅名江北

　　王允千里黄宪万顷
　　后汉王允字子师太原祁人郭林宗见而竒之曰王生一日千里王佐才也遂与定交允少好大节有志于立功常习诵经传朝夕试驰射三公并辟以司徒髙第为侍御史献帝时为司徒及董卓迁都关中朝政大小悉委于允允矫性屈意每相承附卓亦推心不疑故得扶持王室于危乱之中臣主内外莫不倚恃允见卓簒逆已萌宻与司隶黄琬等谋兵诛之允性刚棱疾恶初惧卓豺狼故折节图之卓既殱灭自谓无复患难仗正持重不循权宜之计羣下不甚附之反为卓将李傕所杀　后汉黄宪字叔度汝南慎阳人也世贫贱父为牛医陈蕃周举尝相谓曰时月之间不见黄生则鄙吝之萌复存乎心及蕃为三公叹曰叔度若在吾不敢先佩印绶郭林宗少游汝南过袁闳不宿而退从宪累日方还或问之林宗曰奉高之器譬诸泛滥虽清而易挹叔度汪汪若千顷陂澄之不清淆之不浊不可量也后举辟无所就奉髙闳字世说千作万淆作挠与此小异

　　虞■〈马斐〉才望戴渊锋颕
　　晋书虞■〈马斐〉字思行会稽余姚人歴呉兴太守王导尝谓曰孔愉有公才而无公望丁潭有公望而无公才兼之者其在卿乎官未达而丧时人惜之旧本才误作休　世说戴渊少游侠尝在江淮间攻掠陆机赴假还洛辎重甚盛渊在岸上据胡床指挥左右皆得其宜渊既神姿锋颖虽处鄙事神气尤异机于船上遥谓之曰卿才如此亦复作刼耶渊泣涕投剑而归辞气非常机弥重之便与定交

　　史鱼黜殡子囊城
</div>
    <div class="pagination">
<a href="蒙求集注_page7.html">上一页</a><a href="蒙求集注.html">1</a><a href="蒙求集注_page2.html">2</a><a href="蒙求集注_page3.html">3</a><a href="蒙求集注_page4.html">4</a><a href="蒙求集注_page5.html">5</a><a href="蒙求集注_page6.html">6</a><a href="蒙求集注_page7.html">7</a><span class="current-page">8</span><a href="蒙求集注_page9.html">9</a><a href="蒙求集注_page10.html">10</a><a href="蒙求集注_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
