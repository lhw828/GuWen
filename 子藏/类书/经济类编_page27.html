<!DOCTYPE html>
<html>
<head>
    <meta charset="UTF-8">
    <title>经济类编 - 第 27 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 27 页/共 74 页</h1>
    <div class="content">　　礼仪类一
　　郊【十三则】
　　鲁定公问于孔子曰古之帝王必郊祀其祖以配天何也孔子对曰万物本于天人本乎祖郊之祭也大报本反始也故以配上帝天垂象圣人则之郊所以明天道也公曰寡人闻郊而莫同何也孔子曰郊之祭也迎长日之至也大报天而主日配以月故周之始郊其月以日至其日用上辛至于啓蛰之月则又祈谷于上帝此二者乃天子之礼也鲁无冬至大郊之事降杀于天子是以不同也公曰其言郊何也孔子曰兆丘于南所以就阳位也于郊故谓之郊焉曰其牲器何如孔子曰上帝之牛角茧栗后稷之牛唯具所以别事天神与人鬼也牲用骍尚赤也用犊贵神也器用陶匏以象天地之性也公曰天子之郊其礼仪可得闻乎孔子对曰臣闻天子卜郊则受命于祖庙而作于祢宫尊祖亲考之义也卜之日天子立于泽亲听誓命受教谏之义也献命库门之内戒百官也大庙之命戒百姓也祭之日天子皮弁以听祭报示民严上也丧者不哭不敢凶服汜埽反道乡为田烛弗命而听上祭之日天子大裘以黼之被衮以象天乗素车贵其质也旂十有二斿龙章而设以日月所以法天也服衮以临燔柴戴冕璪十有二旒则天数也是以君子无敢轻议于礼者也
　　汉董仲舒郊祀对　廷尉臣张汤昧死言臣汤承制以郊事问故胶西相仲舒臣仲舒对曰闻古者天子之礼莫重于郊郊常以正月上辛日者所以先百神而最居前礼三年丧不祭其先而不敢废郊郊重于宗庙天尊于人也王制曰祭天地之牛角茧栗宗庙之牛角握宾客之牛角尺此言徳滋美而牲滋微也春秋曰鲁祭周公用白牡色白贵纯也帝牲在涤三月牲贵肥洁而不贪其大也凡养牲之道务在肥洁而已驹犊未能刍秩之食莫如令食其母便臣汤谨问仲舒鲁祀周公用白牡非礼也臣仲舒对曰礼也臣汤问周天子用骍刚羣公不毛周公诸公也何以得用纯牲臣仲舒对曰武王崩成王幼而在襁褓之中周公继文武之业成二圣之功徳渐天地泽被四海故成王贤而贵之诗曰无徳不报故成王使祭周公以白牡上不得与天子同色下有异于诸侯臣仲舒愚以为报徳之礼臣汤问仲舒天子祭天地诸侯祭土鲁何缘以祭郊臣仲舒对曰周公傅成王成王遂及圣功莫大于此周公圣人也有祭于天道成王令鲁郊也臣汤问仲舒鲁祭周公用白牲其郊何用臣仲舒对曰鲁郊用纯骍刚周色尚赤鲁以天子命郊故以骍臣汤问仲舒祠宗庙或以鹜当鳬鹜非鳬可用否臣仲舒对曰鹜非鳬鳬非鹜也臣闻孔子入太庙每事问慎之至也陛下祭躬亲斋戒沐浴以承宗庙甚敬谨奈何以鳬当鹜鹜当鳬名实不相应以承太庙不亦不称乎臣仲舒愚以为不可臣犬马齿衰赐骸骨伏陋巷陛下乃奉使使九卿问臣以朝廷之事臣愚陋曽不足以承明诏奉大对臣仲舒冒死以闻
　　匡衡定南北郊议　陛下圣徳聪明上通承天之大典览羣下使各悉心尽虑议郊祀之处天下幸甚臣闻广谋从众则合于天心故洪范曰三人占则从二人言言少从多之义也论当往古宜于万民则依而从之违道寡与则废而不行今议者五十八人其五十人言当徙之义皆着于经传同于上世便于吏民八人不按经艺考古制而以为不宜无法之议难以定吉凶太誓曰正稽古立功立事可以永年丕天之大绩诗曰毋曰高高在上陟降厥士日监在兹言天之日监王者之处也又曰乃眷西顾此维予宅言天以文王之都为居也宜于长安定南北郊为万世基天子从之
　　议郊庙　甘泉泰畤紫坛八觚宣通象八方五帝坛周环其下又有羣神之坛以尚书禋六宗望山川徧羣神之义紫坛有文章采镂黼黻之饰及玉女乐石坛仙人祠瘗鸾路骍驹寓龙马不能得其象于古臣闻郊紫坛飨帝之义扫地而祭上质也歌大吕舞云门以竢天神歌大簇舞咸池以竢地祗其牲用犊其席槀稭其器陶匏皆因天地之性贵诚上质不敢脩其文也以为神祗功徳至大虽脩精微而备庶物犹不足以报功唯至诚为可故上质不饰以章天徳紫坛伪饰女乐鸾路骍驹龙马石坛之属宜皆勿脩
　　唐长孙无忌太宗皇帝配天议　臣谨寻方册厯考前规宗祀明堂必配天帝而伏牺五代本配五郊所入明堂自縁从祀今以太宗作配理有未安伏见永徽二年七月诏建明堂伏惟陛下天纵孝徳追奉太宗己遵严配当时高祖先在明堂礼司致惑竟未迁祀率意定仪遂便着令乃以太宗文皇帝降配五帝虽复亦在明堂不得对越天帝深乖明诏之意又与先典不同谨按孝经云孝莫大于严父严父莫大于配天昔者周公宗祀文王于明堂以配上帝伏寻诏意义在于斯今所司行令殊为失防又寻汉魏晋宋厯代礼仪并无父子同配明堂之义唯祭法云周人禘喾而郊稷祖文王而宗武王郑注曰禘郊祖宗谓祭祀以配食也禘谓祭昊天于圜丘郊谓祭上帝于南郊祖宗谓祭五帝五神于明堂也寻郑注乃以祖宗合为一祭又以文武共在明堂连袵配祀良为谬矣故王肃駮曰古者祖有功而宗有徳祖宗自是不毁之名非谓配食于明堂者也审如郑义则孝经当言祖祀文王于明堂不得言宗祀也凡宗者尊也周人既祖其庙又尊其祀孰谓祖于明堂者乎郑引孝经以解祭法而不晓周公本意殊非仲尼之义防也又解宗武王云配勾芒之类是谓五神位在堂下武王降位失君叙矣又按六韬曰武王伐纣雪深丈余有五车二马行无辙迹诣营求谒武王怪而问焉太公对曰此必五方之神来受事耳遂以其名召入各以其职令焉既而克殷风调雨顺岂有生来受职殁则配之降尊敌卑礼不然矣故春秋外传曰禘郊祖宗报五者国之典祀也传言五者故知各是一事非谓祖宗合祀于明堂也臣谨上考殷周下洎贞观并无一代两帝同配于明堂惟南齐萧氏以武明昆季并于明堂配食事乃不经未足援据又检武徳时令以元皇帝配于明堂兼配感帝至贞观初縁情革礼奉祀高祖配于明堂奉迁代祖専配感帝此即圣朝故事已有递迁之典取法崇庙古之制焉伏惟太祖景皇帝缔搆有周建絶代之丕业啓祖汾晋创厯圣之洪绪徳迈发生道符立极又代祖元皇帝潜鳞韫庆屈道事周导濬发之灵源肇光宅之垂裕称祖清庙万代不迁请停配祀以符古义伏惟高祖太武皇帝躬受天命奄有神州创改旧物体元居正为国始祖抑有旧章昔有炎汉高帝当涂太祖皆以受命例并配天请遵故实奉祀高祖于圜丘以配昊天上帝伏惟太宗文皇帝道格上功清下渎拯率土之涂炭而大造于生灵请准诏书宗祀于明堂以配上帝又请依武徳故事兼配感帝作主斯乃二祖徳业永不迁庙两圣功大各得配天逺协孝经近申诏意昊天上帝及五帝异同议　依祠令及新礼并用郑六天之义圜丘祀昊天上帝南郊祭太微感帝明堂祭太微五天帝臣等谨按郑此义唯据纬书所説六天皆谓星象而昊天上帝不属穹苍故注云月令及周官皆谓圜丘所祭昊天上帝为北辰星曜魄宝又説孝经郊祀后稷以配天及明堂严父以配天皆为太微五帝考其所説殊乖谬特深按周易云日月丽乎天百谷草木丽乎地又云在天成象在地成形足明辰象非天草木非地毛诗传云元气广大则成昊天据逺视之苍然则称苍天此则天以苍昊为体不入星辰之例且天地各一是曰两仪天尚无二焉得有六是以王肃羣儒咸駮此义又检太史圜丘图昊天上帝外别有北辰坐与郑义不同得太史令李淳风等状称昊天上帝图位自在坛上北辰自在第二等与北斗并列为星官内坐之首不同郑据纬书之説此乃羲和所掌观象制图推步有征相沿不谬又按史记天官书等太微宫有五帝者自是五精之神五星所奉以其是人主之象故况之曰帝亦如房心为天王之象岂是天乎周礼云兆五帝于四郊又云祀五帝则掌百官之誓戒唯称五帝皆不言天此自太微之神本非昊天之祭又孝经惟云郊祀后稷无别圜丘之文王肃等皆以为郊即圜丘圜丘即郊犹王城京师异名同实符合经典其义甚明而今从郑説分为两祭圜丘之外别有南郊违弃正经理深未允且校吏部式惟有南郊陪位更不别载圜丘式文既遵王肃祠令仍行郑义令式相乖理宜改革又孝经云严父莫大于配天下文即云周公宗祀文王于明堂以配上帝则是明堂所祠正在配天而以为但祭星官文违明义又按月令孟春之月祈谷于上帝左传亦云凡祀啓蛰而郊郊而后耕故郊事后稷以祈农事然则啓蛰郊天自以祈谷谓为感帝之祭事甚不经今请宪章姬孔取王去郑四郊迎气存太微五帝之祀南郊明堂废纬书六天之义其方丘祭地之外别有神州谓之北郊分地为二既无典据理又不通亦请合为一祀以符古义仍并请循附式令永垂后则谨议
　　禇无量皇后不合祭南郊议　夫郊祀者明王之盛事国家之大礼行其礼者不可以臆防不可以情求皆上顺天心下符人事钦若稽古率由旧章然后可以交神明可以膺福祐然礼文虽众莫如周礼周礼者周公致太平之书先圣极由衷之典法天地而行教化辨方位而叙人伦其义可以幽赞神明其文可以经纬邦国备物致用其可忽乎至如冬至圜丘祭中最大皇后内主礼甚尊崇若合郊天助祭则当具着礼典今遍检礼经无此仪制盖由祭天南郊不以地配惟将始祖为主不以祖妣配天故惟皇帝亲行其礼皇后不合预也谨按大宗伯职云若王不与祭祀则摄位注云王有故代其行祭事下文云凡大祭祀王后不与则摄而荐豆笾彻若皇后合助祭承此下文即当云若不祭祀则摄而荐豆笾今于文上更起凡明是别生余事夫事与上异则别起凡凡者生上起下之名不专系于本职周礼一部之内此例极多备在文中不可具録又王后助祭亲荐豆笾而不亲彻案九嫔职云凡祭祀赞后荐彻豆笾注云后进之而不彻则知中彻者为宗伯生文若宗伯摄祭则宗伯亲彻不别使人又案外宗掌宗庙之祭祀王后不与则赞宗伯此之一文与上文相证何以明之按外宗唯掌宗庙祭祀不掌郊天足明此文是宗庙祭也又按王后行事总之在内宰职中检其职文唯云大祭祀后祼献则赞瑶爵亦如之郑注云谓祭宗庙也注所以知者以文云祼献祭天无祼所以得知又祭天之器则用陶匏亦无瑶爵注以此得知是宗庙也又内司服掌王后六服无祭天之服而巾车职掌王后之五辂亦无后祭天之辂祭天七献无后亚献以此诸文参之故知后不合助祭天也唯汉书郊祀志则有天地合祭王后预享之事此则西汉末代强臣擅朝悖乱彞伦黩神謟祭不经之典事涉诬神故易传曰诬神者殃及三代太誓曰王稽古立功立事可以永年承天凝丕天之大绩斯史策之良诫岂可不知今南郊礼仪事不稽古臣忝守经术不敢黙然请旁询硕儒俯循旧典遵曲台之故事行圜丘之正仪使圣朝叶昭旷之涂天下知文物之盛岂不幸甚谨议
　　蒋钦绪駮祝钦明请南郊皇后充亚献议　周礼凡言祭祀享三者皆祭之互名本无定议何以明之按周礼典瑞职云两珪有邸以祀地则祭地亦称祀也又司几筵云设祀先王之胙席则祭宗庙亦称祀也又内宗职云掌宗庙之祭祀此又非独天称祀地称祭也又按礼记云惟圣人为能享帝此即祀天帝亦言享也又按孝经云春秋祭祀以时思之此即宗庙亦言祭祀也经典此文不可备数据此则钦明所执天曰祀地曰祭庙曰享未得为定明矣又周礼凡言大祭祀者祭天地宗庙之总名非独天地为大祭祀也何以明之按郁人职云大祭祀与量人受举斚之卒爵按尸与斚皆宗庙之事则宗庙亦称大祭祀又钦明状引九殡职大祭祀后祼献则赞瑶爵据天无祼亦无瑶爵此乃宗庙称大祭祀之明文钦明所执大祭祀即为祭天地未得为定明矣又周礼大宗伯职云凡大祭祀王后有故不预则摄而荐豆笾钦明惟执此文以为王后有祭天地之礼钦绪等据此乃是王后荐宗庙之礼非祭天地之事何以明之按此文凡祀大神祭大祗享大鬼临事而卜日宿视涤濯莅玉鬯省牷镬奉玉齍制大号理其大礼制相天王之大礼若王不与祭祀则摄位此已上一凡直是王兼祭天地宗庙之事故通言大神大祗大鬼之祭也已下文云凡大祭祀王后不与则荐豆笾彻此一凡直是王后祭宗庙之事故惟言大祭祀也若云王后合助祭天地不应重起凡大祭祀之文也为嫌王后有祭天地之疑故重起后凡以别之耳王后祭宗庙自是大祭祀何故取上凡相天王之礼以混下凡王后祭宗庙之文此是本经科段明白又按周礼外宗掌宗庙之祭祀佐王后荐玉豆凡王后之献亦如之王后不预则赞宗伯按此王后有故不预则宗伯摄而荐豆笾外宗赞之内宗外宗所掌皆佐王后宗庙之荐本无佐祭天地之礼但天地尚质宗庙尚文玉豆宗庙之器初非祭天所设请问钦明若王后助祭天地在周礼使何人赞佐若宗庙摄后荐豆祭天又命何人赞佐并请明征礼文即知摄荐是宗庙之礼明矣按周礼司服云王祀昊天上帝则服大裘而冕享先王则衮冕内司服掌王后祭服无王后祭天之服按三礼义宗明王后六服谓袆衣揺翟阙翟鞠衣展衣褖衣也袆衣从王祭先王则服之揺翟从王祭先公则服之阙翟享诸侯则服之鞠衣以采桑则服之展衣以礼见王及见宾客则服之褖衣燕居则服之王后无助祭于天地但自先王已下及三礼义宗明王夫人之服云后不助祭天地五岳故无助祭天地四望之服按此则王后无祭天之服明矣又三礼义宗明王后五辂谓重翟厌翟安车翟车辇车也重翟者后从王祭先王先公所乗也厌翟者后从王享诸侯所乗也安车者后宫中朝夕见于王所乗也翟车者后采桑所乗也辇车者后游宴所乗也按此则王后无祭天之车明矣又礼记郊特牲义赞云祭天无祼郑注云惟人道宗庙有祼天地大神至尊不祼圜丘之祭与宗庙祫同朝践王酌泛齐以献是一献后无祭天之事大宗伯次酌醴齐以献之是为二献按此则祭圆丘大宗伯次王为献非摄王后之事钦明等所执王后有故不预则宗伯摄荐豆笾更明摄王后宗庙之荐非摄天地之祀明矣钦明建议只及引礼记祭统曰夫祭也者必夫妇亲之按此是王与后祭宗庙之礼非关祀天地之义按汉魏晋宋后魏齐梁周陈隋等厯代典籍兴王令主郊天祀地代有其礼史不阙书并不见往代王后助祭之事又高祖神尧皇帝太宗文武圣皇帝南郊祀天无王后助祭处高宗天皇大帝永徽二年十一月辛酉亲有事于南郊又总章元年十二月丁夘亲祀南郊亦并无皇后助祭处又按大唐礼亦无皇后助祭南郊之礼钦绪等幸忝礼官亲承圣问竭尽闻见不敢依随伏以主上稽古志遵旧典所议助祭实无正文若以王者制礼自我作古明主立防非臣所敢言谨议
　　唐子元南郊先燔后祭议　臣等谨按明庆年脩礼官长孙无忌等奏改燔柴在祭前状称祭祀之礼必先降神周人尚臭祭天则燔柴者臣等按礼迎神之义乐六变而天神降八变而地祗出九变则鬼神可得而礼矣则降神以乐周礼正文非谓燔柴以降神也按尚臭之义不为燔之先后假如周人尚臭祭天则燔柴容或燔臭先以迎神然则殷人尚声祭天亦燔柴何声可燔先迎神乎又按明庆中无忌等奏称晋氏之前犹尊古礼周魏以降妄为损益者今按郭璞晋南郊赋及注尔雅祭后方燔又按宋志所论亦祭后方燔又检南齐北齐及梁郊祀亦先饮福酒讫燔燎又按后周及隋郊祀亦先祭后燔据此即周遵后燔晋不先燔无忌之奏事乃相乖又按周礼大宗伯职以玉作六器以礼天地四方注云礼为始告神时祭于神坐也又云以苍璧礼天以黄琮礼地皆有牲币各放其器之色又礼器云有以少为贵者祭天特牲是知苍璧之与苍牲俱合奠之神座理节不惑又云四珪有邸以祀天旅上帝即明祀昊天上帝之时以旅五方天帝明矣其青珪赤璋白琥璜自是立春立夏立秋立冬之日各于其方迎气所用自分别矣今按明庆所改新礼以苍璧与苍牲苍币俱用先燔苍璧既已燔矣所以遂加四珪有邸奠之神座牲既已燔矣所以更加骍牲充其实俎混昊天于五帝同用四牲失特牲之明文加为二犊深乖礼制事乃无凭请依贞观旧礼先祭后燔庶允经义谨议
　　后梁租庸使戸部尚书赵岩言于均王曰陛下践祚以来尚未南郊议者以为无异藩侯为四方所轻请幸西都行郊礼遂谒宣陵敬翔諌曰自刘鄩失利以来公私困竭人心惴恐今展礼圜丘必行赏赉是慕虚名而受实也且勍敌近在河上乗舆岂宜轻动俟北方既平报本未晩均王不听如洛阳阅车服饰宫阙郊祀有日闻扬刘失守道路讹言晋军已入大梁扼汜水矣均王惶骇失图遂罢郊祀奔归大梁
　　宋自太祖以来未尝亲享明堂惟命有司摄事是嵗帝谓辅臣曰今年欲以季秋行大享明堂之礼夫明堂者布政之宫朝诸侯之位天子之路寝乃今大庆殿也其以大庆殿为明堂仍诏有司详定仪注于是新作礼神玉制乐八曲九月朝享景灵宫又享太庙乃大享天地于明堂以太祖太宗真宗配仪如圜丘大赦百官皆进秩
　　陈襄南北郊议　臣谨按周礼大司乐以圆钟为宫冬日至于地上之圜丘奏之六变以祀天神以函钟为宫夏日至于泽中之方丘奏之八变以祭地祗夫祀必以冬日至者以其阳气来复于上天之始也故宫用夹钟于震之宫以其帝出乎震也而谓之圆钟者取其形以象天也三一之变合阳奇之数也祭必以夏日至者以其隂气潜萌于下地之始也故宫用林钟于坤之宫以其万物致养于坤也而谓之函钟取其容以象地也四二之变合隂偶之数也又大宗伯以禋祀实柴槱燎祀其在天者而以苍璧礼之以血祭貍沈疈辜祭其在地者而以黄琮礼之皆所以顺其隂阳辨其时位仿其形色而以气类求之此二礼之不得不异也故求诸天而天神降求诸地而地祗出得以通精诚以逆福厘以生烝民以阜万物此百王不易之礼也去周既逺先王之法不行汉元始中奸臣妄议不原经意附防周官大合乐之説谓当合祭平帝从而用之故天地共犊礼之失自此始矣由汉厯唐千有余年之间而以五月亲祠北郊者惟四帝而已如魏文帝之太和周武帝之建徳隋高祖之开皇唐睿宗之先天皆希濶一时之举也然而随得随失卒无所定垂之本朝未遑厘正恭惟陛下恢五圣之述作举百王之废坠典章法度固己比隆先王之时矣岂袭后世一切之礼乎是以臣亲奉徳音俾正讹舛讹舛之礼首宜正其大者大者不正而末节虽正无益也况天地嵗祀今亦不废顾惟有司摄事而已诚未足以上尽圣诚恭事之意也臣以谓既罢合祭则南北二郊自当别祀伏请陛下毎遇亲祀之嵗先以夏日至祭地祗于方丘然后以冬日至祀昊天于圜丘此所谓大者正也然议者或谓先王之礼其废已久不可复行古者斋居近仪卫省用度约赐予寡故虽一嵗遍祀而国不费人不劳今也斋居逺仪卫繁用度广赐予多故虽三嵗一郊而犹或惮之况一嵗而二郊乎必不获己则三年而迭祭或如后汉以正月上丁祠南郊礼毕次北郊或如南郊以正月上辛祠昊天次辛瘗后土不亦可乎臣窃谓不然记曰祭不欲疎疎则怠夫三年迭祭则是昊天大神六年始一亲祀无已怠乎记曰大事必顺天时二至之郊周公之制也舍是而从后王之失礼可谓法欤彼议者徒知茍简之便而不睹尊奉之严也伏惟陛下鉴先王已行之明效举旷世不讲之大仪约诸司之仪卫而幸祠宫均南郊之赐予以给衞士蠲青城不急之役损大农无名之费使臣得以讲求故事叅究礼经取太常仪注之文以正其讹谬稽大驾卤簿之式以裁其繁冗惟以至恭之意对越大祗以迎至和格纯嘏庶成一代之典以示万世
　　元初代有拜天之礼然皆徇用国俗郊祀之事自平金宋后犹未举行至是哈喇哈斯等言祈天保民之事有天子亲祠者三曰天曰祖宗曰社稷而祭天尤国之大事也陛下虽未及亲祀宜如宗庙社稷嵗时遣官摄行之制下翰林集贤太常及中书议之以为周礼冬至圜丘礼天夏至方丘礼地西汉元始间始合祭天地歴东汉至宋千有余年分祭合祭讫无定议然时既不同礼乐亦异王莽之制何可法也今当循三代之典祀天南郊而方丘之礼续议以闻又按周作坛壝三成近代增四成以广天文从祀之位今宜去其一成以合阳奇之数每成高八尺一寸以合干之九九坛设丙巳之地以就阳位又古者器用陶匏席用藁鞂以配天汉唐而后礼乐玉帛日益繁缛宋金多循唐礼今欲脩严非草创所能备举宜取唐制损益而行之既而太常复议尊祖配天之仪省臣曰自古汉人有天下率尊祖以配天宗庙己有时享郊止祭天为宜中丞何玮曰严父配天不易之制也不从
　　封禅【十则】
　　汉司马迁封禅书　自古受命帝王曷尝不封禅盖有无其应而用事者矣未有睹符瑞见而不臻乎泰山者也虽受命而功不至至梁父矣而徳不洽洽矣而日有不暇给是以即事用希传曰三年不为礼礼必废三年不为乐乐必壊每世之隆则封禅答焉及衰而息厥旷逺者千有余载近者数百载故其仪阙然湮灭其详不可得而记闻云尚书曰舜在琁玑玉衡以齐七政遂类于上帝禋于六宗望山川徧羣神辑五瑞择吉月日见四岳诸牧还瑞嵗二月东巡狩至于岱宗岱宗泰山也柴望秩于山川遂觐东后东后者诸侯也合时月正日同律度量衡脩五礼五玉三帛二牲一死贽五月巡狩至南岳南岳衡山也八月巡狩至西岳西岳华山也十一月巡狩至北岳北岳恒山也皆如岱宗之礼中岳嵩高也五载一巡狩禹遵之后十四世至帝孔甲淫徳好神神渎二龙去之其后三世汤伐桀欲迁夏社不可作夏社后八世至帝太戊有桑谷生于廷一暮大拱惧伊陟曰妖不胜徳太戊脩徳桑谷死伊陟赞巫咸巫咸之兴自此始后十四世帝武丁得傅説为相殷复兴焉称高宗有雉登鼎耳雊武丁惧祖己曰脩徳武丁从之位以永宁后五世帝武乙慢神而震死后三世帝纣淫乱武王伐之由此观之始未尝不肃祗后稍怠慢也周官曰冬日至祀天于南郊迎长日之至夏日至祭地祗皆用乐舞而神乃可得而礼也天子祭天下名山大川五岳视三公四渎视诸侯诸侯祭其疆内名山大川四渎者江河淮济也天子曰明堂辟雍诸侯曰泮宫周公既相成王郊祀后稷以配天宗祀文王于明堂以配上帝自禹兴而脩社祀后稷稼穑故有稷祠郊社所从来尚矣自周克殷后十四世世益衰礼乐废诸侯恣行而幽王为犬戎所败周东徙雒邑秦襄公攻戎救周始列为诸侯秦襄公既侯居西垂自以为主少皥之神作西畤祠白帝其牲用駵驹黄牛羝羊各一云其后十六年秦文公东猎汧渭之间卜居之而吉文公梦黄虵自天下属地其口止于鄜衍文公问史敦敦曰此上帝之征君其祠之于是作鄜畤用三牲郊祭白帝焉自未作鄜畤也而雍旁故有吴阳武畤雍东有好畤皆废无祠或曰自古以雍州积高神明之隩故立畤郊上帝诸神祠皆聚云盖黄帝时尝用事虽晩周亦郊焉其语不经见缙绅者不道作鄜畤后九年文公获若石云于陈仓北阪城祠之其神或嵗不至或嵗数来来也常以夜光辉若流星从东南来集于祠城则若雄鸡其声殷云野鸡夜雊以一牢祠命曰陈宝作鄜畤后七十八年秦徳公既立卜居雍后子孙饮马于河遂都雍雍之诸祠自此兴用三百牢于鄜畤作伏祠磔狗邑四门以御蛊菑徳公立二年卒其后六年秦宣公作密畤于渭南祭青帝其后十四年秦缪公立病卧五日不寤寤乃言梦见上帝上帝命缪公平晋乱史书而记藏之府而后世皆曰秦缪公上天秦缪公即位九年齐桓公既霸防诸侯于葵丘而欲封禅管仲曰古者封泰山禅梁父者七十二家而夷吾所记者十有二焉昔无懐氏封泰山禅云云虙羲封泰山禅云云神农封泰山禅云云炎帝封泰山禅云云黄帝封泰山禅亭亭颛顼封泰山禅云云帝喾封泰山禅云云尧封泰山禅云云舜封泰山禅云云禹封泰山禅防稽汤封泰山禅云云周成王封泰山禅社首皆受命然后得封禅桓公曰寡人北伐山戎过孤竹西伐大夏涉流沙束马县车上卑耳之山南伐至召陵登熊耳山以望江汉兵车之防三而乗车之防六九合诸侯一匡天下诸侯莫违我昔三代受命亦何以异乎于是管仲睹桓公不可穷以辞因设之以事曰古之封禅鄗上之黍北里之禾所以为盛江淮之间一茅三脊所以为借也东海致比目之鱼西海致比翼之鸟然后物有不召而自至者十有五焉今鳯凰麒麟不来嘉谷不生而蓬蒿藜莠茂防枭数至而欲封禅毋乃不可乎于是桓公乃止是嵗秦缪公内晋君夷吾其后三置晋国之君平其乱缪公立三十九年而卒其后百有余年而孔子论述六萟传畧言易姓而王封泰山禅乎梁父者七十余王矣其俎豆之礼不章盖难言之或问禘之説孔子曰不知知禘之説其于天下也视其掌诗云纣在位文王受命政不及泰山武王克殷二年天下未宁而崩爰周徳之洽维成王成王之封禅则近之矣及后陪臣执政季氏旅于泰山仲尼讥之是时苌以方事周灵王诸侯莫朝周周力少苌乃明鬼神事设射狸首狸首者诸侯之不来者依物怪欲以致诸侯诸侯不从而晋人执杀苌周人之言方怪者自苌其后百余年秦灵公作吴阳上畤祭黄帝作下畤祭炎帝后四十八年周太史儋见秦献公曰秦始与周合合而离五百嵗当复合合十七年而霸王出焉栎阳雨金秦献公自以为得金瑞故作畦畤栎阳而祀白帝其后百二十嵗而秦灭周周之九鼎入于秦或曰宋太丘社亡而鼎没于泗水彭城下其后百一十五年而秦并天下秦始皇既并天下而帝或曰黄帝得土徳黄龙地螾见夏得木徳青龙止于郊草木畅茂殷得金徳银自山溢周得火徳有赤乌之符今秦变周水徳之时昔秦文公出猎获黒龙此其水徳之瑞于是秦更命河曰徳水以冬十月为年首色上黒度以六为名音上大吕事统上法即帝位三年东巡郡县祠驺峄山颂秦功业于是征从齐鲁之儒生博士七十人至乎泰山下诸儒生或议曰古者封禅为蒲车恶伤山之土石草木埽地而祭席用葅稭言其易遵也始皇闻此议各乖异难施用由此绌儒生而遂除车道上自泰山阳至巅立石颂秦始皇帝徳明其得封也从隂道下禅于梁父其礼颇采太祝之祀雍上帝所用而封藏皆秘之世不得而记也始皇之上泰山中阪遇暴风雨休于大树下诸儒生既绌不得与用于封事之礼闻始皇遇风雨则讥之于是始皇遂东游海上行礼祠名山大川及八神求僊人羡门之属八神将自古而有之或曰太公以来作之齐所以为齐以天齐也其祀絶莫知起时八神一曰天主祠天齐天齐渊水居临菑南郊山下者二曰地主祠泰山梁父盖天好隂祠之必于高山之下小山之上命曰畤地贵阳祭之必于泽中圜丘云三曰兵主祠蚩尤蚩尤在东平陆监乡齐之西境也四曰隂主祠三山五曰阳主祠之罘六曰月主祠之莱山皆在齐北并勃海七曰日主祠成山成山斗入海最居齐东北隅以迎日出云八曰四时主祠琅邪琅邪在齐东方盖嵗之所始皆各用一牢具祠而巫祝所损益珪币杂异焉自齐威宣之时驺子之徒论著终始五徳之运及秦帝而齐人奏之故始皇采用之而宋毋忌正伯侨充尚羡门子高最后皆燕人为方道形解销化依于鬼神之事驺衍以隂阳主运显于诸侯而燕齐海上之方士传其术不能通然则怪迂阿谀茍合之徒自此兴不可胜数也自威宣燕昭使人入海求蓬莱方丈瀛洲此三神山者其传在勃海中去人不逺患且至则船风引而去盖尝有至者诸人及不死之药皆在焉其物禽兽尽白而黄金银为宫阙未至望之如云及到三神山反居水下临之风辄引去终莫能至云世主莫不甘心焉及至秦始皇并天下至海上则方士言之不可胜数始皇自以为至海上而恐不及矣使人乃赍童男女入海求之船交海中皆以风为解曰未能至望见之焉其明年始皇复游海上至琅邪过恒山从上党归后三年游碣石考入海方士从上郡归后五年始皇南至湘山遂登防稽并海上冀遇海中三神山之奇药不得还至沙丘崩二世元年东巡碣石并海南厯泰山至防稽皆礼祠之而刻勒始皇所立石书旁以章始皇之功徳其秋诸侯畔秦三年而二世弑死始皇封禅之后十二嵗秦亡诸儒生疾秦焚诗书诛僇文学百姓怨其法天下畔之皆譌曰始皇上泰山为暴风雨所击不得封禅此岂所谓无其徳而用事者邪昔三代之君皆在河洛之间故嵩高为中岳而四岳各如其方四渎咸在山东至秦称帝都咸阳则五岳四渎皆并在东方自五帝以至秦轶兴轶衰名山大川或在诸侯或在天子其礼损益世殊不可胜记及秦并天下令祠官所常奉天地名山大川鬼神可得而序也于是自殽以东名山五大川祠二曰太室太室嵩高也恒山泰山防稽湘山水曰济曰淮春以脯酒为嵗祠因泮冻秋涸冻冬赛祷祠其牲用牛犊各一牢具珪币各异自华以西名山七名川四曰华山薄山薄山者襄山也岳山岐山吴岳鸿冢渎山渎山蜀之汶山也水曰河祠临晋沔祠汉中湫渊祠朝那江水祠蜀亦春秋泮涸祷赛如东方名山川而牲牛犊牢具珪币各异而四大冢鸿岐吴岳皆有甞禾陈宝节来祠其河加有甞醪此皆在雍州之域近天子之都故加车一乘駵驹四灞产长水澧涝泾渭皆非大川以近咸阳尽得比山川祠而无诸加汧洛二渊蒲山岳山之属为小山川亦皆岁祷赛泮涸祠礼不必同而雍有日月参辰南北斗荧惑太白岁星塡星二十八宿风伯雨师四海九臣十四臣诸布诸严诸逑之属百有余庙西亦有数十祠于湖有周天子祠于下邽有天神澧滈有昭明天子辟池于社亳有三社主之祠寿星祠而雍菅庙亦有杜主杜主故周之右将军其在秦中最小鬼之神者各以岁时奉祠唯雍四畤上帝为尊其光景动人民唯陈宝故雍四畤春以为岁祷因泮冻秋涸冻冬赛祠五月甞驹及四仲之月祠若月祠陈宝节来一祠春夏用骍秋冬用駵畤驹四匹木禺龙栾车一驷木禺车马一驷各如其帝色黄犊羔各四珪币各有数皆生瘗埋无俎豆之具三年一郊秦以冬十月为岁首故常以十月上宿郊见通权火拜于咸阳之旁而衣上白其用如经祠云西畤畦畤祠如其故上不亲往诸此祠皆太祝常主以岁时奉祠之至如他名山川诸鬼及八神之属上过则祠去则已郡县逺方神祠者民各自奉祠不领于天子之祝官祝官有秘祝即有菑祥辄祝祠移过于下汉兴高祖之微时尝杀大蛇有物曰蛇白帝子也而杀者赤帝子高祖初起祷丰枌榆社徇沛为沛公则祀蚩尤衅鼓旗遂以十月至灞上与诸侯平咸阳立为汉王因以十月为年首而色上赤二年东击项籍而还入闗问故秦时上帝祠何帝也对曰四帝有白青黄赤帝之祠高祖曰吾闻天有五帝而有四何也莫知其説于是高祖曰吾知之矣乃待我而具五也乃立黒帝祠命曰北畤有司进祠上不亲往悉召故秦祝官复置太祝太宰如其故礼仪因令县为公社下诏曰吾甚重祠而敬祭今上帝之祭及山川诸神当祠者各以其时礼祠之如故后四嵗天下已定诏御史令丰谨治枌榆社常以四时春以羊彘祠之令祝官立蚩尤之祠于长安长安置祠祝官女巫其梁巫祠天地天社天水房中堂上之属晋巫祠五帝东君云中司命巫社巫族人先炊之属秦巫祠社主巫保族累之属荆巫祠堂下巫先司命施糜之属九天巫祠九天皆以嵗时祠宫中其河巫祠河于临晋而南山巫祠南山秦中秦中者二世皇帝各有时月其后二嵗或曰周兴而邑邰立后稷之祠至今血食天下于是高祖制诏御史其令郡国县立灵星祠常以嵗时祠以牛高祖十年春有司请令县常以春三月及时腊祠社稷以羊豕民里社各自财以祠制曰可其后十八年孝文帝即位即位十三年下诏曰今秘祝移过于下朕甚不取自今除之始名山大川在诸侯诸侯祝各自奉祠天子官不领及齐淮南国废令太祝尽以嵗时致礼如故是嵗制曰朕即位十三年于今赖宗庙之灵社稷之福方内乂安民人靡疾间者比年登朕之不徳何以飨此皆上帝诸神之赐也盖闻古者飨其徳必报其功欲有増诸神祠有司议増雍五畤路车各一乗驾被具西畤畦畤禺车各一乗禺马四匹驾被具其河湫汉水加玉各二及诸祠各増广坛场珪币俎豆以差加之而祝厘者归福于朕百姓不与焉自今祝致敬母有所祈鲁人公孙臣上书曰始秦得水徳今汉受之推终始传则汉当土徳土徳之应黄龙见宜改正朔易服色色上黄是时丞相张苍好律厯以为汉乃水徳之始故河决金堤其符也年始冬十月色外黒内赤与徳相应如公孙臣言非也罢之后三嵗黄龙见成纪文帝乃诏公孙臣拜为博士与诸生草改厯服色事其夏下诏曰异物之神见于成纪无害于民嵗以有年朕祈郊上帝诸神礼官议无讳以劳朕有司皆曰古者天子夏亲郊祠上帝于郊故曰郊于是夏四月文帝始郊见雍五畤祠衣皆上赤其明年赵人新垣平以望气见上言长安东北有神气成五采若人冠絻焉或曰东北神明之舍西方神明之墓也天瑞下宜立祠上帝以合符应于是作渭阳五帝庙同宇帝一殿面各五门各如其帝色祠所用及仪亦如雍五畤夏四月文帝亲拜霸渭之防以郊见渭阳五帝五帝庙南临渭北穿蒲池沟水权火举而祠若光辉然属天焉于是贵平上大夫赐累千金而使博士诸生刺六经中作王制谋议巡狩封禅事文帝出长安门若见五人于道北遂因其直北立五帝坛祠以五牢具其明年新垣平使人持玉杯上书阙下献之平言上曰阙下有宝玉气来者已视之果有献玉杯者刻曰人主延寿平又言臣日再中居顷之日却复中于是始更以十七年为元年令天下大酺平言曰周鼎亡在泗水中今河溢通泗臣望东北汾隂直有金宝气意周鼎其出乎兆见不迎则不至于是上使使治庙汾隂南临河欲祠出周鼎人有上书告新垣平所言神气事皆诈也下平吏治诛夷新垣平自是之后文帝怠于改正朔服色神明之事而渭阳长门五帝使祠官领以时致礼不往焉明年匈奴数入边兴兵守御后嵗少不登数年而孝景即位十六年祠官各以嵗时祠如故无有所兴至今天子今天子初即位尤敬鬼神之祀元年汉兴已六十余嵗矣天下乂安缙绅之属皆望天子封禅改正度也而上乡儒术招贤良赵绾王臧等以文学为公卿欲议古立明堂城南以朝诸侯草巡狩封禅改厯服色事未就防窦太后治黄老言不好儒术使人微伺得赵绾等奸利事召案绾臧绾臧自杀诸所兴为皆废后六年窦太后崩其明年征文学之士公孙等明年今上初至雍郊见五畤后常三嵗一郊是时上求神君舍之上林中蹏氏观神君者长陵女子以子死见神于先后宛若宛若祠之其室民多往祠平原君往祠其后子孙以尊显及今上即位则厚礼置祠之内中闻其言不见其人云是时李少君亦以祠灶谷道却老方见上上尊之少君者故深泽侯舍人主方匿其年及其生长常自谓七十能使物却老其游以方徧诸侯无妻子人闻其能使物及不死更馈遗之常余金钱衣食人皆以为不治生业而饶给又不知其何所人愈信争事之少君资好方善为巧发奇中尝从武安侯饮坐中有九十余老人少君乃言与其大父游射处老人为儿时从其大父识其处一坐尽惊少君见上上有故铜器问少君少君曰此器齐桓公十年陈于柏寝已而案其刻果齐桓公器一宫尽骇以为少君神数百嵗人也少君言上曰祠灶则致物致物而丹沙可化为黄金黄金成以为饮食器则益寿益寿而海中蓬莱僊者乃可见见之以封禅则不死黄帝是也臣尝游海上见安期生安期生食巨枣大如瓜安期生僊者通蓬莱中合则见人不合则隠于是天子始亲祠灶遣方士入海求蓬莱安期生之属而事化丹沙诸药齐为黄金矣居久之李少君病死天子以为化去不死而使黄锤史寛舒受其方求蓬莱安期生莫能得而海上燕齐怪迂之方士多更来言神事矣亳人谬忌奏祠太一方曰天神贵者太一太一佐曰五帝古者天子以春秋祭太一东南郊用太牢七日为坛开八通之鬼道于是天子令太祝立其祠长安东南郊常奉祠如忌方其后人有上书言古者天子三年壹用太牢祠神三一天一地一太一天子许之令太祝领祠之于忌太一坛上如其方后人复有上书言古者天子常以春解祠祠黄帝用一枭破镜防羊用羊祠马行用一青牡马太一泽山君地长用牛武夷君用干鱼隂阳使者以一牛令祠官领之如其方而祠于忌太一坛旁其后天子苑有白鹿以其皮为币以发瑞应造白金焉其明年郊雍获一角兽若麟然有司曰陛下肃只郊祀上帝报享锡一角兽盖麟云于是以荐五畤畤加一牛以燎锡诸侯白金风符应合于天也于是济北王以为天子且封禅乃上书献泰山及其旁邑天子以他县偿之常山王有罪迁天子封其弟于真定以续先王祀而以常山为郡然后五岳皆在天子之邦其明年齐人少翁以鬼神方见上上有所幸王夫人夫人卒少翁以方盖夜致王夫人及灶鬼之貌云天子自帷中望见焉于是乃拜少翁为文成将军赏赐甚多以客礼礼之文成言曰上即欲与神通宫室被服非象神神物不至乃作画云气车及各以胜日驾车辟恶鬼又作甘泉宫中为台室画天地太一诸鬼神而致祭具以致天神居嵗余其方益衰神不至乃为帛书以饭牛佯不知言曰此牛腹中有奇杀视得书书言甚怪天子识其手书问其人果是伪书于是诛文成将军隠之其后则又作柏梁铜柱承露仙人掌之属矣文成死明年天子病鼎湖甚巫医无所不致不愈游水发根言上郡有巫病而鬼神下之上召置祠之甘泉及病使人问神君神君言曰天子无忧病病少愈彊与我防甘泉于是病愈遂起幸甘泉病良已大赦置酒寿宫神君寿宫神君最贵者太一其佐曰大禁司命之属皆从之弗可得见闻其言言与人音等时去时来来则风肃然居室帷中时昼言然常以夜天子袚然后入因巫为主人关饮食所以言行下又置寿宫北宫张羽旗设供具以礼神君神君所言上使人受书其言命之曰书法其所语世俗之所知也无絶殊者而天子心独喜其事秘世莫知也其后三年有司言元宜以天瑞命不宜以一二数一元曰建二元以长星曰光三元以郊得一角兽曰狩云其明年冬天子郊雍议曰今上帝朕亲郊而后土无祀则礼不答也有司与太史公祠官寛舒议天地牲角茧栗今陛下亲祠后土后土宜于泽中圆丘为五坛坛一黄犊太牢具已祠尽瘗而从祠衣上黄于是天子遂东始立后土祠汾隂睢丘如寛舒等上亲望拜如上帝礼礼毕天子遂至荥阳而还过雒阳下诏曰三代邈絶逺矣难存其以三十里地封周后为周子南君以奉其先祀焉是嵗天子始巡郡县浸寻于泰山矣其春乐成侯上书言栾大栾大胶东宫人故尝与文成将军同师已而为胶东王尚方而乐成侯姊为康王后无子康王死他姬子立为王而康后有淫行与王不相中相危以法康后闻文成已死而欲自媚于上乃遣栾大因乐成侯求见言方天子既诛文成后悔其蚤死惜其方不尽及见栾大大説大为人长美言多方畧而敢为大言处之不疑大言曰臣尝往来海中见安期羡门之属顾以臣为贱不信臣又以为康王诸侯耳不足与方臣数言康王康王又不用臣臣之师曰黄金可成而河决可塞不死之药可得僊人可致也然臣恐效文成则方士皆奄口恶敢言方哉上曰文成食马肝死耳子诚能脩其方我何爱乎大曰臣师非有求人人者求之陛下必欲致之则贵其使者令有亲属以客礼待之勿卑使各佩其信印乃可使通言于神人神人尚肯邪不邪致尊其使然后可致也于是上使验小方鬭棊棊自相触击是时上方忧河决而黄金不就乃拜大为五利将军居月余得四印佩天士将军地士将军大通将军印制诏御史昔禹疏九江决四渎间者河溢臯陆隄繇不息朕临天下二十有八年天若遗朕士而大通焉干称蜚龙鸿渐于槃朕意庶几与焉其以二千戸封地士将军大为乐通侯赐列侯甲第僮千人乗舆斥车马帷幄器物以充其家又以衞长公主妻之赍金万斤更命其邑曰当利公主天子亲如五利之第使者存问供给相属于道自大主将相以下皆置酒其家献遗之于是天子又刻玉印曰天道将军使使衣羽衣夜立白茅上五利将军亦衣羽衣夜立白茅上受印以示不臣也而佩天道者且为天子道天神也于是五利常夜祠其家欲以下神神未至而百鬼集矣然颇能使之其后装治行东入海求其师云大见数月佩六印贵震天下而海上燕齐之间莫不搤捥而自言有禁方能神僊矣其夏六月中汾隂巫锦为民祠魏睢后土营旁见地如钩状掊视得鼎鼎大异于众鼎文缕无款识怪之言吏吏告河东太守胜胜以闻天子使使验问巫得鼎无奸诈乃以礼祠迎鼎至甘泉从行上荐之至中山曣防有黄云盖焉有麃过上自射之因以祭云至长安公卿大夫皆议请尊宝鼎天子曰间者河溢嵗不登故巡祭后土祈为百姓育谷今嵗丰庑未报鼎曷为出哉有司皆曰闻昔泰帝兴神鼎一一者一统天地万物所系终也黄帝作宝鼎三象天地人禹收九牧之金铸九鼎皆尝亨鬺上帝鬼神遭圣则兴鼎迁于夏商周徳衰宋之社亡鼎乃沦没伏而不见颂云自堂徂基自羊徂牛鼐鼎及鼒不吴不骜胡考之休今鼎至甘泉光闰龙变承休无疆合兹中山有黄白云降盖若兽为符路弓乗矢集获坛下报祀大享唯受命而帝者心知其意而合徳焉鼎宜见于祖祢藏于帝廷以合明应制曰可入海求蓬莱者言蓬莱不逺而不能至者殆不见其气上乃遣望气佐其气云其秋上幸雍且郊或曰五帝太一之佐也宜立太一而上亲郊之上疑未定齐人公孙卿曰今年得宝鼎其冬辛巳朔旦冬至与黄帝时等卿有札书曰黄帝得宝鼎宛朐问于鬼臾区鬼臾区对曰黄帝得宝鼎神策是嵗己酉朔旦冬至得天之纪终而复始于是黄帝迎日推策后率二十嵗复朔旦冬至凡二十推三百八十年黄帝仙登于天卿因所忠欲奏之所忠视其书不经疑其妄书谢曰宝鼎事已决矣尚何以为卿因嬖人奏之上大説乃召问卿对曰受此书申公申公已死上曰申公何人也卿曰申公齐人与安期生通受黄帝言无书独有此鼎书曰汉兴复当黄帝之时曰汉之圣者在高祖之孙且曽孙也宝鼎出而与神通封禅封禅七十二王唯黄帝得上泰山封申公曰汉主亦当上封上封则能僊登天矣黄帝时万诸侯而神灵之封居七千天下名山八而三在蛮夷五在中国中国华山首山太室泰山东莱此五山黄帝之所常游与神防黄帝且战且学僊患百姓非其道者乃防斩非鬼神者百余嵗然后得与神通黄帝郊雍上帝宿三月鬼臾区号大鸿死葬雍故鸿冢是也其后黄帝接万灵明廷明廷者甘泉也所谓寒门者谷口也黄帝采首山铜铸鼎荆山下鼎既成有龙垂胡髯下迎黄帝黄帝上骑羣臣后宫从上者七十余人龙乃上去余小臣不得上乃悉持龙髯龙髯拔堕堕黄帝之弓百姓仰望黄帝既上天乃抱其弓与胡髯号故后世因名其处曰鼎湖其弓曰乌号于是天子曰嗟乎吾诚得如黄帝吾视去妻子如脱躧耳乃拜卿为郎东使神于太室上遂郊雍至陇西西登崆峒幸甘泉令祠官寛舒等具太一祠坛祠坛放薄忌太一坛坛三垓五帝坛环居其下各如其方黄帝西南除八通鬼道太一其所用如雍一畤物而加醴枣酺之属杀一狸牛以为俎豆牢具而五帝独有俎豆醴进其下四方地为醊食羣臣从者及北斗云己祠胙余皆燎之其牛色白鹿居其中彘在鹿中水而洎之祭日以牛祭月以羊彘特太一祝宰则衣紫及绣五帝各如色日赤月白十一月辛巳朔旦冬至昧爽天子始郊拜太一朝朝日夕夕月则揖而见太一如雍郊礼其赞飨曰天始以宝鼎神策授皇帝朔而又朔终而复始皇帝敬拜见焉而衣上黄其祠列火满坛坛旁亨炊具有司云祠上有光焉公卿言皇帝始郊见太一云阳有司奉瑄玉嘉牲荐飨是夜有美光及昼黄气上属天太史公祠官寛等曰神灵之休祐福兆祥宜因此地光域立太畤坛以明应令太祝领秋及腊间祠三嵗天子一郊见其秋为伐南越告祷太一以牡荆画幡日月北斗登龙以象天一三星为太一锋命曰灵旗为兵祷则太史奉以指所伐国而五利将军使不敢入海之泰山祠上使人随验实毋所见五利妄言见其师其方尽多不讐上乃诛五利其冬公孙卿神河南言见僊人迹缑氏城上有物如雉往来城上天子亲幸缑氏城视迹问卿得毋效文成五利乎卿曰僊者非有求人主人主者求之其道非少寛假神不来言神事事如迂诞积以嵗乃可致也于是郡国各除道缮治宫观名山神祠所以望幸也其春既灭南越上有嬖臣李延年以好音见上善之下公卿议曰民间祠尚有鼓舞乐今郊祠而无乐岂称乎公卿曰古者祠天地皆有乐而神祗可得而礼或曰大帝使素女鼓五十弦瑟悲帝禁不止故破其瑟为二十五弦于是赛南越祷祠太一后土始用乐舞益召歌儿作二十五弦及空侯琴瑟自此起其来年冬上议曰古者先振兵释旅然后封禅乃遂北巡朔方勒兵十余万还祭黄帝冢桥山释兵须如上曰吾闻黄帝不死今有冢何也或对曰黄帝已僊上天羣臣葬其衣冠既至甘泉为且用事泰山先类祠太一自得宝鼎上与公卿诸生议封禅封禅用希旷絶莫知其仪礼而羣儒采封禅尚书周官王制之望祀射牛事齐人丁公年九十余曰封禅者合不死之名也秦皇帝不得上封陛下必欲上稍上即无风雨遂上封矣上于是乃令诸儒习射牛草封禅仪数年至且行天子既闻公孙卿及方士之言黄帝以上封禅皆致怪物与神通欲放黄帝以上接神僊人蓬莱士高世比徳于九皇而颇采儒术以文之羣儒既已不能辨明封禅事又牵拘于诗书古文而不能骋上为封禅祠器示羣儒羣儒或曰不与古同徐偃又曰太常诸生行礼不如鲁善周霸属图封禅事于是上绌偃霸而尽罢诸儒不用三月遂东幸缑氏礼登中岳太室从官在山下闻若有言万嵗云问上上不言问下下不言于是以三百戸封太室奉祀命曰崇高邑东上泰山泰山之草木叶未生乃令人上石立之泰山巅上遂东巡海上行礼祠八神齐人之上疏言神怪奇方者以万数然无验者乃益发船令言海中神山者数千人求蓬莱神人公孙卿持节常先行名山至东莱言夜见大人长数丈就之则不见见其迹甚大类禽兽云羣臣有言见一老父牵狗言吾欲见巨公已忽不见上即见人迹未信及羣臣有言老父则大以为僊人也宿留海上予方士传车及间使求僊人以千数四月还至奉高上念诸儒及方士言封禅人人殊不经难施行天子至梁父礼祠地主乙卯令侍中儒者皮弁荐绅射牛行事封泰山下东方如郊祠太一之礼封广丈二尺高九尺其下则有玉牒书书秘礼毕天子独与侍中奉车子侯上泰山亦有封其事皆禁明日下隂道丙辰禅泰山下趾东北肃然山如祭后土礼天子皆亲拜见衣上黄而尽用乐焉江淮间一茅三脊为神借五色土益杂封纵逺方奇兽蜚禽及白雉诸物颇以加礼兕牛犀象之属不用皆至泰山祭后土封禅祠其夜有光昼有白云起封中天子从禅还坐明堂羣臣更上寿于是制诏御史朕以之身承至尊兢兢焉惧不任维徳菲薄不明于礼乐脩祠太一若有象景光屑如有望震于怪物欲止不敢遂登封泰山至于梁父而后禅肃然自新嘉与士大夫更始赐民百戸牛一酒十石加年八十孤寡布帛二匹复博奉高蛇丘厯城无出今年租税其大赦天下如乙卯赦令行所过毋有复作事在二年前皆勿听治又下诏曰古者天子五载一巡狩用事泰山诸侯有朝宿地其令诸侯各治邸泰山下天子既已封泰山无风雨灾而方士更言蓬莱诸神若将可得于是上欣然庶几遇之乃复东至海上望冀遇蓬莱焉奉车子侯暴病一日死上乃遂去并海上北至碣石巡自辽西厯北边至九原五月反至甘泉有司言宝鼎出为元鼎以今年为元封元年其秋有星茀于东井后十余日有星茀于三能望气王朔言独见旗星出如食顷复入焉有司皆曰陛下建汉家封禅天其报徳星云其来年冬郊雍五帝还拜祝祠太一赞飨曰徳星昭衍厥维休祥寿星仍出渊耀光明信星昭见皇帝敬拜太祝之享其春公孙卿言见神人东莱山若云欲见天子天子于是幸缑氏城拜卿为中大夫遂至东莱宿留之数日无所见见大人迹云复遣方士求神怪采芝药以千数是嵗旱于是天子既出无名乃祷万里沙过祠泰山还至瓠子自临塞决河留二日沈祠而去使二卿将卒塞决河徙二渠复禹之故迹焉是时既灭两越越人勇之乃言越人俗鬼而其祠皆见鬼数有效昔东瓯王敬鬼寿百六十嵗后世怠慢故衰耗乃令越巫立越祝祠安台无坛亦祠天神上帝百鬼而以鸡卜上信之越祠鸡卜始用公孙卿曰僊人可见而上往常遽以故不见今陛下可为观如缑城置脯枣神人宜可致也且仙人好楼居于是上令长安则作蜚廉桂观甘泉则作益延寿观使卿持节设具而神人乃作通天茎台置祠具其下将招来仙神人之属于是甘泉更置前殿始广诸宫室夏有芝生殿房内中天子为塞河兴通天台若见有光云乃下诏甘泉房中生芝九茎赦天下毋有复作其明年伐朝鲜夏旱公孙卿曰黄帝时封则天旱干封三年上乃下诏曰天旱意干封乎其令天下尊祠灵星焉其明年上郊雍通回中道巡之春至鸣泽从西河归其明年冬上巡南郡至江陵而东登礼灊之天柱山号曰南岳浮江自寻阳出枞阳过彭蠡礼其名山川北至琅邪并海上四月中至奉高脩封焉初天子封泰山泰山东北趾古时有明堂处处险不敞上欲治明堂奉高旁未晓其制度济南人公玉带上黄帝时明堂图明堂图中有一殿四面无壁以茅盖通水圜宫垣为复道上有楼从西南入命曰昆仑天子从之入以拜祠上帝焉于是上令奉高作明堂汶上如带图及五年脩封则祠太一五帝于明堂上坐令高皇帝祠坐对之祠后土于下房以二十太牢天子从昆仑道入始拜明堂如郊礼礼毕燎堂下而上又上泰山自有秘祠其巅而泰山下祠五帝各如其方黄帝并赤帝而有司侍祠焉山上举火下悉应之其后二嵗十一月甲子朔旦冬至推厯者以本统天子亲至泰山以十一月甲子朔旦冬至日祠上帝明堂毋脩封禅其赞飨曰天増授皇帝太元神策周而复始皇帝敬拜太一东至海上考入海及方士求神者莫验然益遣冀遇之十一月乙酉柏梁灾十二月甲午朔上亲禅高里祠后土临勃海将以望祀蓬莱之属冀至殊廷焉上还以柏梁烖故朝受计甘泉公孙卿曰黄帝就青灵台十二日烧黄帝乃治明廷明廷甘泉也方士多言古帝王有都甘泉者其后天子又朝诸侯甘泉甘泉作诸侯邸勇之乃曰越俗有火烖复起屋必以大用胜服之于是作建章宫度为千门万戸前殿度高未央其东则鳯阙高二十余丈其西则唐中数十里虎圏其北治大池渐台高二十余丈命曰太液池中有蓬莱方丈瀛洲壶梁象海中神山鱼之属其南有玉堂壁门大鸟之属乃立神明台井干楼度五十丈辇道相属焉夏汉改厯以正月为嵗首而色上黄官名更印章以五字为太初元年是嵗西伐大宛蝗大起丁夫人雒阳虞初等以方祠诅匈奴大宛焉其明年有司上言雍五畤无牢熟具芬芳不备乃令祠官进畤犊牢具色食所胜而以木禺马代驹焉独五月尝驹行亲郊用驹及诸名山川用驹者悉以木禺马代行过乃用驹他礼如故其明年东巡海上考神僊之属未有验者方士有言黄帝时为五城十二楼以神人于执期命曰迎年上许作之如方命曰明年上亲礼祠上帝焉公玉带曰黄帝时虽封泰山然风后封臣岐伯令黄帝封东泰山禅凡山合符然后不死焉天子既令设祠具至东泰山泰山卑小不称其声乃令祠官礼之而不封禅焉其后令带奉祠神物夏遂还泰山脩五年之礼如前而加以禅祠石闾石闾者在泰山下阯南方方士多言此僊人之闾也故上亲禅焉其后五年复至泰山脩封还过祭恒山今天子所兴祠太一后土三年亲郊祠建汉家封禅五年一脩封薄忌太一及三一防羊马行赤星五寛舒之祠官以嵗时致礼凡六祠皆太祝领之至如八神诸明年凡山他名祠行过则祠行去则已方士所兴祠各自主其人终则已祠官不主他祠皆如其故今上封禅其后十二嵗而还徧于五岳四渎矣而方士之祠神人入海求蓬莱终无有验而公孙卿之神者犹以大人之迹为解无有效天子益怠厌方士之怪迂语矣然羁縻不絶冀遇其真自此之后方士言神祠者弥众然其效可睹矣　太史公曰余从巡祭天地诸神名山川而封禅焉入寿宫侍祠神语究观方士祠官之意于是退而论次自古以来用事于鬼神者具见其表里后有君子得以览焉若至俎豆珪币之详献酬之礼则有司存
　　司马相如既死有遗书颂功徳言符瑞足以封泰山上奇以问倪寛寛对　陛下躬发圣徳统摄羣元宗祀天地荐礼百神精神所乡征兆必报天地并应符瑞昭明其封泰山禅梁父昭姓考瑞帝王之盛节也然享荐之义不着于经以为封禅告成合袪于天地神只只戒精専以接神明总百官之职各称事宜而为之节文唯圣王所由制定其当非羣臣之所能列今将举大事优游数年使羣臣得人人自尽终莫能成唯天子建中和之极兼总条贯金声而玉振之以顺成天庆垂万世之基上然之乃自制仪采儒术以文焉既成将用事拜寛为御史大夫从东封泰山还登明堂寛上寿曰臣闻三代政制属象相因间者圣统废絶陛下发愤合指天地祖立明堂辟雍宗祀泰山六律五声幽赞圣意神乐四合各有方象以丞嘉祀为万世则天下幸甚将见大元本瑞登告岱宗发祉闿门以景至癸亥宗祀日宣重光上元甲子肃邕永亨光辉充塞天文粲然见象日昭报降符应臣寛奉觞再拜上千万嵗寿制曰敬举君之觞梁高祖祀南郊大赦时有请封防稽禅国山者上命诸儒草封禅仪欲行之许懋建议以为舜柴岱宗是为巡狩而郑引孝经钩命决云封于太山考绩柴燎禅乎梁父刻石纪号此纬书之曲説非正经之通义也舜五载一巡狩春夏秋冬周徧四岳若为封禅何其数也秦始皇尝封太山孙皓尝遣兼司空董朝至阳羡封禅国山皆非盛徳之事不足为法然则封禅之礼皆道听所説失其本文由主好名于上而臣阿防于下也后者祀天祭地礼有常数诚敬之道尽此而备至于封禅非所敢闻高祖嘉纳之
　　唐文武官复请封禅太宗曰卿辈皆以封禅为帝王盛事朕意不然若天下乂安家给人足虽不封禅庸何伤乎昔秦始皇封禅而汉文帝不封禅后世岂以文帝之贤不及始皇邪且事天扫地而祭何必登泰山之巅封数尺之土然后可以展其诚敬乎羣臣犹请之不已太宗亦欲从之魏征独以为不可太宗曰公不欲朕封禅者以功未高邪曰高矣徳未厚邪曰厚矣中国未安邪曰安矣四夷未服邪曰服矣年谷未丰邪曰丰矣符瑞未至邪曰至矣然则何为不可封禅对曰陛下虽有此六者然承隋末大乱之后戸口未复仓廪尚虚而车驾东巡千乗万骑其供顿劳费未易任也且陛下封禅则万国咸集逺夷君长皆当扈从今自伊洛以东至于海岱烟火尚希萑莽极目此乃引戎狄入腹少示之以虚弱也况赏赉不赀未厌逺人之望给复连年不赏百姓之劳崇虚名而受实害陛下将焉用之防河南北数州大水事遂寝
　　明皇时羣臣屡上表请封禅制以明年十一月十日有事于泰山时张説首建封禅之议而源乾曜不欲为之由是与説不平　明皇备法驾至泰山足御马登山留从官于谷口独与宰相及祠官俱登仪衞环列于山下百余里明皇问贺知章曰前代玉牒之文何故秘之对曰或密求神仙故不欲人见明皇曰吾为苍生祈福耳乃出玉牒宣示羣臣明皇祀昊天上帝于山上羣臣祀五帝百神于山下之坛其余仿干封故事祭皇地祗于社首明皇御帐殿受朝觐赦天下封泰山神为天齐王礼秩加三公一等张説多引两省吏及以所亲摄官登山礼毕推恩往往加阶超入五品而不及百官张九龄谏不听又扈从士卒但加勲而无赐物由是中外怨之顔师古封禅议　将封先祭义在告神且备欵谒之仪方展庆成之礼固当为坛下距预申斋洁赞飨已毕然后登封既表重慎之深兼示行事有渐今请祭于山下封于山上四出开坛道场通议南面入升于事为允今请山上圜坛广五尺高九尺用五色土为之四面各设一陛御位在坛南升自南陛而就行事旧藏玉牒止用石函亦犹书盛箧笥所以或呼为石箧然其形大质重转徙非易岱宗傥无此石皆应取自他山所以不为混成累辑而作大要在于周固稽其缜密而近代仪注更名石防防非稽古之文本无义训可寻赢缩之间贵在折中不烦纷议更増疑惑今请方石三枚以为再累其十枚石检刻方石四边而立之纒以金绳用备检约凡言封者皆是积土之名利建分封亦以班杜立号谓之封禅厥义可知今且置牒坛上止因累石不加缮筑即以为封匪唯严秘之道有如简率亦乃名实不副理恐乖爽今请于圜坛之上安置方石封印既讫加五色土筑以为封高一丈二尺而广二丈金玉重宝质性坚真宗祀严禋皆充器币岂嫌华靡寔贵精确况乎三神壮观万代鸿名礼极殷崇事资藻缛玉牒玉检式韫灵琦之无穷永存不朽至于广袤之数足以载文辞缄柬之方务在申胶固今宜立制随时损益丰功厚徳既以跨蹑前踪盛典宏规无劳一遵曩式今请玉牒长一尺二寸广厚各五寸玉检厚二寸其印齿疎密随印大小距石之设意取牢固本资实用岂云巧饰今既积土厚封更无差动天长地久宁假支持斜设横安请并弗置勒石纪号垂裕后昆美盛徳之形容阐后王之休烈其义逺矣其事尚焉我皇声畅九垓威横八极灵祗不爱其宝兆庶无得而稽但当赞述希夷以摅臣下之至具祭坛之例登封之所肆觐万国受记百神固宜刻颂显功业至如小距环坛石阙别树事非经据无益礼仪烦而非要请从减省神灵玺宝而弗用由来无所施行其六玺虽以封书莫不披于羣下受命之玺登封则用昭事上表兹介福休征纬兆岂因常贯又封检之玺分寸不同即事而言请并更造既顺肃防之理永垂创制之名禅坛制度请从新礼行事仪式亦并依之自外委细不载于文者职在所司随事量定议曰谨率愚管其録如前庸疑之言不足观采但封禅大礼旧典不存秦汉以来颇有遗迹阙而不备难可甄详昔在元封倪寛专赞其决逮乎光武梁松独尸其事缙绅杂议不知所裁至如流俗传文记注臆説未尝从事徒有空言乖殊不一曷足云也且夫沿革不同着之前诰自君作古闻诸往册方今台铉佐时逺超风后秩宗典职追迈伯夷究六经之妙防毕天下之能事纳于圣徳禀自宸衷果防而行文质斯允诏防集公卿及儒生学士议登封事谨依访闻具件如右但封禅大礼旧典不存秦汉以来颇有遗迹阙而不备难可甄详昔在元封时主博采羣论建武有司亦禀成规至如记注近书委巷浮説不足凭据无所取材且夫沿革不同着于往册自今作古寔惟令范圣朝丕业方贻万载臣下庸蔽不取専决请垂鉴察
　　宋真宗自闻王钦若言深以澶州之盟为辱常怏怏不乐钦若度帝厌兵因谬进曰陛下以兵取幽蓟乃可涤此耻帝曰河朔生灵始免兵革朕安忍为此可思其次钦若曰惟封禅可以镇服四海夸示外国然自古封禅当得天瑞希世絶伦之事乃可尔既而又曰天瑞安可必得前代盖有以人力为之者惟人主深信而崇奉之以明示天下则与天瑞无异也陛下谓河图洛书果有耶圣人以神道设教耳帝沈思久之曰王旦得无不可乎钦若曰臣喻以圣意宜无不可钦若乃乗间为旦言旦黾勉从之帝尚犹豫防幸秘阁骤问直学士杜镐曰古所谓河出图洛出书果何事耶镐老儒不测上防漫应之曰此圣人以神道设教尔帝意已决遂召旦饮欢甚赐以尊酒曰归与妻孥共之既归发封则皆美珠也旦悟帝防自是不敢有异议正月乙丑帝谓羣臣曰去冬十一月庚寅夜将半朕方就寝忽室中光曜见神人星冠绛衣告曰来月宜于正殿建黄箓道场一月当降天书大中祥符三篇朕竦然起对已复无见自十二月朔即斋戒于朝元殿建道场以伫神贶适皇城司奏有黄帛曳左承天门南鸱尾上令中使视之帛长二丈许缄物如书卷纒以青缕封处隠隠有字盖神人所谓天降之书也旦等皆再拜称贺帝即步至承天门瞻望再拜遣二内侍升屋奉之下旦跪进帝再拜受之亲置舆中导至道场授陈尧叟啓封帛上有文曰赵受命兴于宋付干眘居其器守于正世七百九九定帝跪受复命尧叟读之其书黄字三幅词类洪范道徳经始言帝能以至孝至道绍世次谕以清净简俭终述世祚延永之意读讫帝复跪奉韫以所缄帛盛以金匮羣臣入贺于崇政殿赐宴帝与辅臣皆蔬食遣官告天地宗庙社稷大赦改元羣臣加恩赐京师酺五日改左承天门为承天祥符置天书仪衞扶侍使有大礼即命宰执近臣兼之钦若之计既行陈尧叟陈彭年丁谓杜镐益以经义附和而天下争言祥瑞矣独龙图阁待制孙奭言于帝曰以臣愚所闻天何言哉岂有书也帝黙然　王钦若至干封上言泰山醴泉出锡山苍龙见未几木工董祚于醴泉亭北见黄帛曳林木上有字不能识言于皇城使王居正居正见其上有御名驰告钦若钦若奉至社首跪授中使驰捧诣阙帝御崇政殿趣召羣臣曰朕五月丙子夜复梦向者神人言来月上旬当赐天书于泰山即密谕钦若等凡有祥异即上闻今果与梦协上天眷祐惟惧不称王旦等再拜称贺乃迎奉含芳园之正殿上斋戒备法驾诣殿拜受之授陈尧叟啓封其文曰汝崇孝奉吾育民广福锡尔嘉瑞黎庶咸知秘守斯言善解吾意国祚延永寿厯遐嵗读讫复奉以升殿于是羣臣表上尊号曰崇文广武仪天尊道宝应章感圣明仁孝皇帝未几钦若献芝草八千本赵安仁献五色金玉丹紫芝八千七百余本诸州上芝草嘉禾瑞木三脊茅等不可称纪九月令有司勿奏大辟案以天书告于太庙
　　孙奭论天书　臣窃见朱能者奸憸小人妄言祥瑞而陛下崇信之屈至尊以迎拜归秘殿以奉安上自朝廷下及闾巷靡不痛心疾首反唇腹非而无敢言者昔汉文成将军以帛书饭牛阳言牛腹中有奇书杀视得之天子识其手迹又有五利将军妄言多方不售二人皆坐诛先帝时有侯莫陈利用者以方术暴得宠用一旦发其奸诛于郑州汉武可谓雄材先帝可谓英防唐明皇得灵宝符上清防国经宝券等皆王鉷田同秀等所为明皇不能显戮怵于邪説自谓徳实动天神必福我夫老君圣人也傥实降语固宜不妄而唐自安史乱离乗舆播越两都荡覆四海沸腾岂天下太平乎明皇虽仅得归阙复为李辅国劫迁卒以忧终岂圣寿无疆长生久视乎夫以明皇之英睿而祸患猥至曽不知者良由在位既久骄亢成性谓人莫已若谓谏不足听心玩居常之安耳熟导谀之説内惑宠嬖外任奸回曲奉鬼神过崇妖妄今日见老君于阁上明日见老君于山中大臣尸禄以将迎端士畏威而缄黙既惑左道即紊政经民心用离变起仓卒当是之时老君宁肯御兵宝符安能排难邪今朱能所为或类于此愿陛下思汉武之雄材法先帝之英防鉴明皇之召祸庶几灾害不生祸乱不作
　　羣臣上表请祀汾隂真宗从之以王旦兼大礼使王钦若为礼仪使陈尧叟为经度使仪同封禅正月奉天书发京师是月出潼关渡渭河遣近臣祀西岳遂至宝鼎县奉祗宫祀后土地祗大赦天下文武进秩建宝鼎县为庆成军赐天下酺三日大宴羣臣于穆清殿而还初将祀汾隂防嵗旱龙图阁待制孙奭上疏陈不可者十有曰陛下才毕东封又议西幸非先王五年卜征重谨之意今国家土木之功累年未息水旱作沴饥馑居多乃欲劳民事神神其飨之乎又曰今之奸臣以先帝尝停封禅故赞陛下以继承先志先帝欲北平幽朔西取继迁则未尝献一谋画一策而乃卑辞厚币求和于契丹蹙国縻爵姑息于保吉谓主辱臣死为空言以诬下罔上为己任是陛下以祖宗艰难之业为奸臣侥幸之资此臣所以长叹痛惜也时羣臣争奏祥瑞奭复上言方今野雕山鹿并形奏简秋旱冬雷率皆称贺将以欺上天则上天不可欺将以愚下民则下民不可愚将以惑后世则后世不可惑夫国将兴听于民将亡听于神陛下何为而不思也帝嘉其忠而不能从
　　裴守真封禅射牲议　据周礼及国语郊祀天地天子自射其牲汉武惟封泰山令侍中儒者射牛行事至于余祀亦无射牲之文但亲舂射牲虽是古礼久从废省难以施行据封禅礼记日未明十五刻宰人以銮刀割牲质明而行事比銮驾至时牢牲总毕天皇唯奠玉献酌而已今若祀前一日射牲事即伤早祀日方始射牲事又伤晩若依汉武故事即非亲射之仪事不可行请从减罢
　　经济类编卷三十九
　　钦定四库全书
　　经济类编卷四十
　　明　冯琦冯瑗　撰
　　礼仪类二
　　宗庙【四十一则】
　　衞将军文子将立三将军之庙于其家使子羔访于孔子子曰公庙设于私家非古礼之所及吾弗知子羔曰敢问尊卑立庙之制可得闻乎孔子曰天下有王分地建国置都立邑设庙祧坛墠而祭之乃为亲疎多少之数是故天子立七庙三昭三穆与太祖之庙而七曰太庙有一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止去祧为坛去坛为墠坛墠有祷焉祭之无祷止去墠为鬼诸侯立五庙二昭二穆与太祖之庙而五曰祖考庙有一坛一墠曰考庙曰王考庙曰皇考庙皆月祭之显考庙祖考庙享尝乃止去祧为坛去坛为墠坛墠有祷焉祭之无祷乃止去墠为鬼大夫立三庙一昭一穆与太祖之庙而三曰皇考庙有一坛考庙月祭王考庙皇考庙为始祖庙享尝乃止显考无庙有祷焉为坛祭之去坛为鬼适士二庙曰王考庙有一坛曰考庙曰王考庙享尝乃止皇考无庙有祷焉为坛祭之去坛为鬼官师庙曰考庙王考无庙而祭之去王考为鬼庶士庶人无庙死曰鬼此自有虞以至于周之所不变也古者祖有功而宗有徳谓之祖宗者其庙皆不毁也
　　高郢鲁议　周公居摄七年致政而殁成王康王追思其徳命鲁侯代代祀以天子礼乐鲁君得乗大辂建太常外祭郊社内祭尝禘虞夏商周之服器与官兼而用之以广鲁于天下郢窃谓自天子至于庶人尊卑贵贱待礼而别丰者不可杀杀者不可丰成康过赐非礼也鲁君受赐亦非礼也何则郢闻有位而后行典礼仲尼不臣门人非君也季札不嗣吴爵非长也周公不王而以礼乐王者是以非礼诬周公也设欲诬周公以非礼曽谓昊天上帝亦可诬乎奈何使鲁人郊昔孔子愤叹于衰周而欲求礼于鲁及覩其僭乃言曰鲁之郊禘非礼也周公其衰乎鲁用天子礼乐者本以郊上帝既非声明文物之当用可知矣又恐来者以杞宋用王礼为从因言之郊也禹也宋之郊也契也是天子之事守也宋二王后得守先祖礼乐鲁何守而用之邪犹惧其未能又言曰天子祭天地诸侯祭社稷祝嘏莫敢易其常古是谓大嘏此乃申言名位不同礼亦异数之定分也夫子之言昭昭如揭日月而学者或以为事更圣人未闻可否难措辞于鲁议者于谦黙之道则可矣于发挥之义恐未尽也诗曰尔之教矣人胥效矣鲁侯用王礼其臣亦用侯之礼故季氏舞八佾旅泰山设公庙歌雍彻嗟乎礼之不早辨也如此古者父为天子诸侯子为士祭礼从子不得从其父晋应武王之穆得用备物享武王乎若享非礼之褒是周公不得为圣也如其不享是成康秪以王者礼乐馁周公于鲁矣安在其为成康乎且周公之绩孰与伊尹佐商成康之明孰与太戊崇异伊尹不过号为保衡至于沃丁太戊亦不加以王礼或谓周公叔父也于伊尹而为亲故尊而异之夫太伯太王之元子三以天下让于王季王季得之以传祚于文武故孔子曰泰伯其可谓至徳也已矣及武王克纣追太王王季文王而不追王泰伯岂武王忘泰伯之徳而不亲乎盖以等威之礼名分之别为万代之准不为一人私也夫人情无常以礼为常以礼从情动则有悖且如王者祖有功而宗有徳祖宗之庙代代不毁大凡继体之君皆欲祖宗其父至于功徳未着不敢妄加庙称者情非不欲限礼而已矣故礼之行于宗庙父子不得遂其私而况成康又得以天地之公器大典独私于周公乎周公有大勲于周土田附庸以益之则可秬鬯圭瓒以赐之则可若天子礼乐成康所恃以为尊也胡可以假人成康虽欲尊于周公伯禽其忍受之以出僭其君入陷其父乎若周公躬制礼乐坟土未干而子孙不克负荷乱王者之度孔子称其衰不亦宜乎鲁夏父弗忌为宗烝将跻僖公宗有司曰非昭穆也曰我为宗伯明者为昭其次为穆何常之有有司曰夫宗庙之有昭穆也以次世之长幼而等胄之亲疎也夫祀昭孝也各致齐敬于其皇祖昭孝之至也故工史书世宗祝书昭穆犹恐其逾也今将先明而后祖自王以及主癸莫若汤自稷以及王季莫若文武商周之烝也未尝跻汤与文武为逾也鲁未若商周而改其常无乃不可乎弗听遂跻之展禽曰夏父弗忌必有殃夫宗有司之言顺矣僖又未有明焉犯顺不祥以逆训民亦不祥易神之班亦不祥不明而跻之亦不祥犯鬼道二犯人道二能无殃乎侍者曰若有殃焉在抑刑戮也其夭札也曰未可知也若血气强固将寿宠得没虽寿而没不为无殃既其葬也焚烟彻于上
　　大事于太庙跻僖公逆祀也于是夏父弗忌为宗伯尊僖公且明见曰吾见新鬼大故鬼小先大后小顺也跻圣贤明也明顺礼也君子以为失礼礼无不顺祀国之大事也而逆之可谓礼乎子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也是以鲁颂曰春秋匪解享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼谓其姊亲而先姑也仲尼曰臧文仲其不仁者三不知者三下展禽废六关妾织蒲三不仁也作虚器纵逆祀祀爰居三不知也
　　楚子期祀平王祭以牛俎于王王问于观射父曰祀牲何及对曰祀加于举天子举以太牢祀以防诸侯举以特牛祀以太牢卿举以少牢祀以特牛大夫举以特牲祀以少牢士食鱼炙祀以特牲庶人食菜祀以鱼上下有序民则不慢王曰其小大何如对曰郊禘不过茧栗烝尝不过把握王曰何其小也对曰夫神以精明临民者也故求备物不求丰大是以先王之祀也以一纯二精三牲四时五色六律七事八种九祭十日十二辰以致之百姓千品万官亿丑兆民经入畡数以奉之明徳以昭之龢声以听之以告徧至则无不受休毛以示物血以告杀接诚拔取以献具为齐敬也敬不可久民力不堪故齐肃以承之王曰刍豢几何对曰逺不过三月近不过浃日王曰祀不可以已乎对曰祀所以昭孝息民抚国家定百姓也不可以已夫民气纵则底底则滞滞久不震生乃不殖是用不从其生不殖不可以封是以古者先王日祭月享时类嵗祀诸侯舍日卿大夫舍月士庶人舍时天子徧祀羣神品物诸侯祀天地三辰及其土之山川卿大夫祀其礼士庶人不过其祖日月防于龙土气含收天明昌作百嘉备舍羣神频行国于是乎烝尝家于是乎尝祀百姓夫妇择其令辰奉其牺牲敬其齍盛洁其粪除慎其采服禋其酒醴帅其子姓从其时享防其宗祝道其顺辞以昭祀其先祖肃肃济济如或临之于是乎合其州卿朋友婚姻比尔兄弟亲戚于是乎弥其百苛炌其谗慝合其嘉好结其亲昵亿其上下以申固其姓上所以教民防也下所以昭事上也天子禘郊之事必自射其牲王后必自舂其粢诸侯宗庙之事必自射其牛刲羊击豕夫人必自舂其盛况其下之人其谁敢不战战兢兢以事百神天子亲舂禘郊之盛王后亲缲其服自公以下至于庶人其谁敢不齐肃恭敬致力于神明所以摄固者也若之何其舍之也王曰所谓一纯二精七事者何也对曰圣王正端冕以其不违心帅其羣臣精物以临监享祀无有苛慝于神者谓之一纯玉帛为二精天地民及四时之务为七事王曰三事者何也对曰天事武地事文民事忠信王曰所谓百姓千品万官亿丑兆民经入畡数者何也对曰民之彻官百王公之子弟之质能言能听彻其官者而物赐之姓以监其官是为百姓姓有彻品十于王谓之千品五物之官陪属万为万官官有十丑为亿丑天子之田九畡以食兆民王取经入焉以食万官汉景帝立孝文庙乐舞诏　盖闻古者祖有功而宗有徳制礼乐各有由歌者所以发徳也舞者所以明功也高庙酎奏武徳文始五行之舞孝惠庙酎奏文始五行之舞孝文皇帝临天下通关梁不异逺方除诽谤去肉刑赏赐长老收恤孤独以遂羣生减耆欲不受献罪人不孥不诛亡罪不私其利也除宫刑出美人重絶人之世也朕既不敏弗能胜识此皆上世之所不及而孝文皇帝亲行之徳厚侔天地利泽施四海靡不获福明象乎日月而庙乐不称朕甚惧焉其为孝文皇帝庙为昭徳之舞以明休徳然后祖宗之功徳施乎万世永永无穷朕甚嘉之其与丞相列侯中二千石礼官具礼仪奏宣帝议孝武庙乐诏　朕以身奉承祖宗夙夜惟念孝武皇帝躬履仁义选名将讨不服匈奴逺遁平氐羌昆明南越百蛮乡风欵塞来享建太学脩郊祀定正朔协音律封泰山塞宣房符瑞应宝鼎出白麟获功徳茂盛不能尽宣而庙乐未称其议奏
　　元帝议庙礼诏　盖闻王者祖有功而宗有徳尊尊之大义也存亲庙四亲亲之至恩也高皇帝为天下诛暴除乱受命而帝功莫大焉孝文皇帝国为代王诸吕作乱海内摇动然羣臣黎庶靡不一意北面归心犹谦辞固让而后即位削乱秦之迹兴三代之风是以百姓晏然咸获嘉福徳莫盛焉高皇帝为汉太祖孝文皇帝为太宗世世承祀传之无穷朕甚乐之孝宣皇帝为孝昭皇帝后于义一体孝景皇帝庙及皇考庙皆亲尽其正礼仪
　　议罢郡国庙诏　盖闻明王之御世也遭时为法因事制宜往者天下初定逺方未宾因尝所亲以立宗庙盖建威销萌一民之至权也今赖天地之灵宗庙之福四方同轨蛮貊贡职久遵而不定令疎逺卑贱共承尊祀殆非皇天祖宗之意朕甚惧焉传不云乎吾不与祭如不祭其与将军列侯中二千石诸大夫博士议郎议平当请复太上皇寝庙园书　臣闻孔子曰如有王者必世而后仁三十年之间道徳和洽制礼兴乐灾害不生祸乱不作今圣汉受命而王继体承业二百余年孜孜不怠政令清矣然风俗未和隂阳未调灾害数见意者大本有不立与何徳化休征不应之久也旤福不虚必有因而至者焉宜深迹其道而务脩其本昔者帝尧南面而治先克明峻徳以亲九族而化及万国孝经曰天地之性人为贵人之行莫大于孝孝莫大于严父严父莫大于配天则周公其人也夫孝子善述人之志周公既成文武之业而制作礼乐脩严父配天之事知文王不欲以子临父故推而序之上极于后稷而以配天此圣人之徳亡以加于孝也高皇帝圣徳受命有天下尊太上皇犹周文武之追王太王王季也此汉之始祖后嗣所宜尊奉以广盛徳孝之至也书云正稽古建功立事可以永年传于亡穷
　　韦成罢郡国庙议　臣闻祭非自外至者也由中出生于心也故惟圣人为能飨帝孝子为能飨亲立庙京师之居躬亲承事四海之内各以其职来助祭尊亲之大义五帝三王所共不易之道也诗云有来雍雍至止肃肃相维辟公天子穆穆春秋之义父不祭于支庶之宅君不祭于臣仆之家王不祭于下士诸侯臣等愚以为宗庙在郡国宜无修臣请勿复修
　　刘歆毁庙议　臣闻周室既衰四夷并侵玁狁最彊于今匈奴是也至宣王而伐之诗人美而颂之曰薄伐玁狁至于太原又曰啴啴焞焞如庭如雷显允方叔征伐玁狁蛮荆来威故称中兴及至幽王犬戎来伐杀幽王取宗器自是之后南夷与北夷交侵中国不絶如线春秋纪齐桓南伐楚北伐山戎孔子曰微管仲吾其被发左衽矣是故弃桓之过而录其功以为伯首及汉兴冒顿始彊破东胡禽月氏并其土地地广兵彊为中国害南越尉佗总百粤自称帝故中国虽平犹有四夷之患且无宁嵗一方有急三面救之是天下皆动而被其害也孝文皇帝厚以货赂与结和亲犹侵暴无已甚者兴师十余万众近屯京师及四边嵗发屯备虏其为患久矣非一世之渐也诸侯郡守连匈奴及百粤以为逆者非一人也匈奴所杀郡守都尉掠取人民不可胜数孝武皇帝愍中国罢劳无安宁之时乃遣大将军骠骑伏波楼船之属南灭百粤起七郡北攘匈奴降昆邪十万之众置五属国起朔方以夺其肥饶之地东伐朝鲜起菟乐浪以防匈奴之左臂西伐大宛并三十六国结乌孙起敦煌酒泉张掖以鬲婼羌裂匈奴之右臂单于孤特逺遁于幕北四陲无事斥地逺境起十余郡功业既定乃封丞相为富民侯以大安天下富实百姓其规模可见又招集天下贤俊与协心同谋兴制度改正朔易服色立天下之祠建封禅殊官号存周后定诸侯之制永无逆争之心至今累世赖之单于守藩百蛮服从万世之基也中兴之功未有高焉者也高帝建大业为太祖孝文皇帝徳至厚也为文太宗孝武皇帝功至着也为武世宗此孝宣皇帝所以发徳音也礼记王制及春秋谷梁传天子七庙诸侯五大夫三士二天子七日而殡七月而葬诸侯五日而殡五月而葬此丧事尊卑之序也与庙数相应其文曰天子三昭三穆与太祖之庙而七诸侯二昭二穆与太祖之庙而五故徳厚者流光徳薄者流卑春秋左氏传曰名位不同礼亦异数自上以下降杀以两礼也七者其正法数可常数者也宗不在此数中宗变也茍有功徳则宗之不可预为设数故于殷太甲为太宗太戊曰中宗武丁曰高宗周公为毋逸之戒举殷三宗以劝成王繇是言之宗无数也然则所以劝帝者之功徳博矣以七庙言之孝武皇帝未宜毁以所宗言之则不可谓无功徳礼记祀典曰夫圣王之制祀也功施于民则祀之以劳定国则祀之能救大灾则祀之窃观孝武皇帝功徳皆兼而有焉凡在于异姓犹将特祀之况于先祖或説天子五庙无见文又説中宗高宗者宗其道而毁其庙名与实异非尊徳贵功之意也诗云蔽芾甘棠勿翦勿伐召伯所茇思其人犹爱其树况宗其道而毁其庙乎迭毁之礼自有常法无殊功异徳固以亲疎相推及至祖宗之序多少之数经传无明文至尊至重难以疑文虚説定也孝宣皇帝举公孙之议用众儒之谋既以为世宗之庙建之万世宣布天下臣愚以孝武皇帝功烈如彼孝宣皇帝崇立之如此不宜毁
　　哀帝时冷褒等奏言定陶共皇太后共皇后皆不宜复引定陶蕃国之名以冠大号车马衣服宜皆称皇之意置吏二千石以下各共厥职又宜为共皇立庙京师上复下其议有司皆以为宜如褒言师丹议独以圣王制礼取法于天地故尊卑之礼明则人伦之序正人伦之序正则乾坤得其位而隂阳顺其节人主与万民俱祐福尊卑者所以正天地之位不可乱也今定陶共皇太后共皇后以定陶共皇为号者母从子妻从夫之义也欲立官置吏车服与太皇太后并非所以明尊亡二上之义也定陶共皇号諡已前定义不得复改礼父为士子为天子祭以天子其尸服以士服子亡爵父之义尊父母也为人后者为之子故为所后服斩衰三年而降其父母期明尊本祖而重正统也孝成皇帝圣恩深逺故为共王立后奉承祭祀令共皇长为一国太祖万世不毁恩义已备陛下既继体先帝持重大宗承宗庙天地社稷之祀义不得复奉定陶共皇祭入其庙今欲立庙于京师而使臣下祭之是无主也又亲尽当毁空去一国泰祖不堕之祀而就无主当毁不正之礼非所以尊厚共皇也
　　张纯禘祫对　礼三年一祫五年一禘春秋传曰大祫者何合祭也毁庙及未毁庙之主皆登合食乎大祖五年而再殷汉旧制三年一祫毁庙主合食高庙存庙主未尝合祭元始五年诸王公列侯庙防始为禘祭又前十八年亲幸长安亦行此礼礼説三年一闰天气小备五年再闰天气大备故三年一祫五年一禘禘之为言谛谛定昭穆尊卑之义也禘祭以夏四月夏者阳气在上隂气在下故正尊卑之义也祫祭以冬十月冬者五谷成熟物备礼成故合聚饮食也斯典之废于兹八年谓可如礼施行以时定议
　　晋贺循拜太常时宗庙始建旧仪多阙或以惠懐二帝应各为世则颍川世数过七宜在迭毁事下太常贺循议以为礼兄弟不相为后不得以承代为世殷之盘庚不序阳甲汉之光武不继成帝别立庙寝使臣下祭之此前代之明典而承继之着义也惠帝无后懐帝承统弟不后兄则懐帝自上继世祖不继惠帝当同殷之阳甲汉之成帝议者以圣徳冲逺未便改旧兹如此礼通所未论是以惠帝尚在太庙而懐帝复入数则盈八盈八之理由惠帝不出非上祖宜迁也下世既升上世乃迁迁毁对代不得相通未有下升一世而上毁二世者也惠懐二帝俱继世祖兄弟旁亲同为一世而上毁二为一世今以惠帝之崩已毁豫章懐帝之入复毁颍川如此则一世再迁祖位横折求之古义未见此例惠帝宜出尚未轻论况可轻毁一祖而无义例乎颍川既无可毁之理则见神之数居然自八此尽有由而然非谓数之常也既有八神则不得不于七室之外权安一位也至尊于惠懐俱是兄弟自上后世祖不继二帝则二帝之神行应别出不为庙中恒有八室也又武帝初成太庙时正神止七而杨元后之神亦权立一室永熙元年告世祖諡于太庙八室此是苟有八神不拘于七之旧例也又议者以景帝俱已在庙则惠懐一例景帝盛徳元功王基之本义着祖宗百世不毁故所以特在本庙且亦世代尚近数得相容安神而已无逼上祖如王氏昭穆既满终应别庙也以今方之既轻重义异又七庙七世之亲昭穆父子位也若当兄弟旁满辄毁上祖则祖位空悬世数不足何足于三昭三穆与太祖之庙然后成七哉今七庙之义出于正典从祢以上至于高祖亲庙四世高祖以上复有五世六世无服之祖故为三昭三穆并太祖而七也故世祖郊定庙礼京兆颍川曽高之亲豫章五世征西六世以应此义今至尊继统亦宜有五六世之祖豫章六世颍川五世俱不应毁今既云豫章先毁又当重毁颍川此为庙中之亲惟从高祖已下无复高祖已上二世之祖于王氏之义三昭三穆废阙其二甚非宗庙之本所据承又违世祖祭征西豫章之意于一王定礼所阙不少时尚书仆射刁协与循异议循答义深备竟从循议焉
　　唐顔师古定宗庙乐议　圣祖农府君宣简公懿王并积徳累仁重光袭轨化覃行苇庆崇瓜瓞诗云濬哲惟商长发其祥言殷之先祖久有深徳虞夏二代发祯祥也三庙之乐请同奏长发之舞其登歌则各为骍太祖景皇帝迹肇漆沮教新豳歧胥宇之志既勤灵台之萌始附诗云君子万年永锡祚今遐逺之期惟天所命以长福祚流于子孙也庙乐请奏永锡之舞代祖元皇帝丕承鸿绪克绍宏猷实啓蕃昌用集宝命易大有彖曰其徳刚健而文明应乎天而时行言徳应天道行不失时刚健靡滞文明不犯也庙乐请奏大有之舞高祖太武皇帝膺期驭厯揖让受终奄有四方仰齐七政介以景福申兹多祐式崇勿替诞保无疆易曰大明终始六位时成谓终始之道皆能大明故不失时成六位也诗有大明之篇称文王有明徳庙乐请奏大明之舞文徳皇后厚徳载物凝辉丽天易曰含光大品物咸亨言坤道至静柔顺利贞资生庶类皆畅达也庙乐请奏光大之舞
　　太原寝庙议　伏奉诏防欲太原立高祖寝庙博达卿士详悉以议闻伏惟圣情感切永懐纒慕思广烝尝事深追逺但究观祭典考验礼经宗庙皆在京师不欲下土别置至若周之丰镐并为迁都乃是因事更营非云一时俱立其郡国造庙爰起汉初率意而行事不稽古源流渐广大违典制是以贡禹韦成匡衡等招聚儒学博谋廷议据此陈奏遂从废毁自斯以后弥厯年代辍而弗为迄今永久按礼记曰祭不欲渎凟则不敬书云礼烦则乱事神则难斯并睿哲之格言皇王之通训况复导扬素志实招懿则俾遵俭约无取丰殷今若増立寝庙别安主祏有乖先古靡率旧章垂裕后昆理谓不可诚以天衷不遗至性罔极固宜勉割深衷俯从大礼则刑于四海式光万代列采缙绅佥曰惟允
　　岑文本定宗庙议　臣闻揖让受终之后革命创制之君莫不崇亲亲之义笃尊尊之道防奉祖宗爰致郊庙自义乖阙里学灭秦廷儒雅既丧经籍堙殄虽两汉纂修絶业魏晋敦尚斯文而宗庙制度典章散逸习所传而竞偏説是所见而起异端自昔迄兹多厯年代语其大畧两家而已祖郑者则陈四庙之制述王肃者则引七庙之文贵贱混而莫辨是非纷而不定陛下至徳自然孝思罔极孺慕逾匹夫之志制作穷圣人之道诚宜定一代之宏规为万世之彞典臣等奉述睿防讨论往载纪七庙者实多称四庙者盖寡校其得失昭然可见春秋谷梁传及礼记王制祭法礼器孔子家语并云天子七庙诸侯五庙大夫三庙士二庙尚书咸有一徳曰七世之庙可以观徳至于孙卿孔安国刘歆班彪父子孔昆虞喜干宝之徒或学推硕儒或才称博物商较古今咸以为然故其文曰天子三昭三穆与太祖之庙而七是以晋宋齐梁皆依斯义立亲庙六岂非有国之茂典不刋之休烈乎若使违羣经之正説从累代之疑议背子雍之笃论遵康成之旧学则天子之礼下逼于人臣诸侯之制有僭于王者非所谓尊卑有序名位不同者焉况复礼由人情非自天堕大孝莫重于尊亲厚本莫先于严配数尽四庙非贵多之道祀建七世得加隆之心是知徳厚者流光乃经世之高义徳薄者流卑实不易之令范臣等参议请依晋宋旧典立亲庙五其祖宗之典不在此数庶承天之道兴于治定之辰遵祖之义成于孝治之日
　　七庙议　昔孙卿子云有天下者事七代有一国者事五代则天子七庙古今达礼故商书称七代之庙可以观徳祭法称王立七庙一坛二墠王制云天子七庙三昭三穆与太祖之庙而七莫不尊始封之君谓之太祖太祖之庙百代不迁祫祭之礼毁庙之主陈于太祖未毁之庙主皆升合食于太祖之室太祖东向昭南向穆北向太祖者商之王周之后稷是也太祖之外更无始祖但商自王已后十有四代至汤而有天下周自后稷已后十有七代至武王而有天下其间代数既逺迁庙亲庙皆出太祖之后故得合食有序尊卑不差其后汉高受命无始封祖即以高皇帝为太祖太上皇高帝之父立庙飨祀不在昭穆合食之例为尊于太祖故也魏武创业文帝受命亦即以武帝为太祖其高祖太皇处士君等并为属尊不在昭穆合食之例晋宣创业武帝受命亦即以宣帝为太祖其征西豫章颍川京兆府君等并为属尊不在昭穆合食之例厯兹已降至于有隋宗庙之制斯礼不易故宇文氏以文皇帝为太祖隋室以武元皇帝为太祖国家诞受天命累洽重光景皇帝始封唐公实为太祖中间大数既近列在三昭三穆之内故皇家大庙唯有六室其农府君宣光二帝尊于太祖亲尽则迁不在昭穆合食之数今皇极再造孝思匪宁奉二月二十九日勑宣光以下依旧号令尊崇续又奉三月一日勑既立七庙须尊崇始祖速令详定者伏寻礼经始祖即是太祖太祖之外更无始祖周庙太祖之外以周文王为始祖不合礼经或有引白虎通义云后稷为始祖文王为太祖武王为太宗及郑注诗雍序太庙谓文王以为説者其义不然何者彼以礼王者祖有功而宗有徳周人祖文王而宗武王故谓文王为太祖耳非祫羣主合食之太祖今之议者或有欲立凉武昭王为始者殊为不可何者昔在商周稷契始封汤武受命汤武之兴祚由稷契故以稷契为太祖即皇家之景皇帝是也凉武昭王勲业未广后主失守国土不传景皇帝始封实基明命今乃舍封唐之盛烈崇西凉之逺搆考之前古实乖典礼魏氏不以曹参为太祖齐梁不以萧何为太祖晋氏不以胡公殷王卬为太祖宋氏不以楚元王为太祖陈隋不以胡公杨震为太祖则皇家安可以凉武昭王为太祖乎汉之东京大议郊祀多以周郊后稷汉当郊尧制下公卿议议者佥同帝亦然之唯杜林正议独以为周室之兴祚由后稷汉业特起功不缘尧祖宗故事所宜因循竟从林议又传称欲知天上事问长人以其近之武徳贞观之时主圣臣贤其去梁武昭王盖亦近于今矣当时不立者以必不可立故也今既年代深逺方复立之岂是三祖二宗之意实恐景皇失职而震怒武昭虚位而不答非社稷之福也宗庙事重禘祫礼崇先王以之观徳或者不知其説既灌而往孔子不欲观之今朝命惟新宜应慎礼祭神如在理可不诬请准勑加太庙为七室享宣皇帝以备七代其始祖不合别有尊崇之义
　　刘承庆议　谨按王制天子七庙三昭三穆与太祖而七此载籍之明文古今之通称皇唐稽考前范详探列辟崇建宗灵式遵斯典但以开基之主受命之君王迹有浅深太祖有逺近汤武祚基稷禼太祖代逺出乎昭穆之上故七庙可存若夏继唐虞功非由鲧汉除秦项力不因尧及魏晋经图周隋拨乱皆勋隆近代祖业非逺受命始封之主不离昭穆之亲故肇立宗祊罕闻别制夫太祖以功建昭穆以亲崇有功百代而不迁亲尽七叶而当毁或以太祖代浅庙数非备更于昭穆之上逺立合迁之君曲从七庙之文深乖迭毁之制皇家千龄啓旦四叶重光景皇帝濬徳基唐代数犹近号虽称于太祖亲尚列于昭穆且临六室之位未申七代之尊是知太庙当六未合有七故先朝未有宣光景元神尧文武六代亲庙大帝登遐神主升祔于庙室以宣皇帝代数当满准礼复迁今还止有光皇帝以下六代亲庙非是天子之庙数不当有七本由太祖有逺近之异故初建有多少之殊敬惟三后临朝代多儒雅神祊事重礼岂虚存规模可沿理难变革宣皇既非始祖又庙无祖宗之号亲尽既迁其庙不合重立若礼终运往建议复崇实违王制之文不合先朝之防请依贞观之故事无改三圣之宏规光崇六室不亏古议
　　裴子余废隠太子等四庙议　谨按前件四庙等并前皇嫡嗣殒身昭代圣人哀骨肉之深锡烝尝之厚宪章往昔垂法将来今欲使陵庙有凭神灵是享故礼曰礼从宜又曰夫孝者善继人之志善述人之事礼从宜者明可置也善继志者不可改也我太宗文武圣皇帝功成理定制礼作乐太上皇能事斯毕窅然高视皆以理顺于情情通则类应乐感于物物感则徳和所以深悼友于敬申孝享范围轨躅润色鸿名昔嫄庙列周戾园居汉并位非七代置在一时斯并前史宏规后贤令范固知父子之爱兄弟之恩情有所殷方从大教又按春秋狐突适下国遇太子使登仆曰予将以晋畀秦秦将祀予此则太子之言无复明矣对曰神不歆非类人不祀非族君祀无乃殄乎此则晋有其祀立庙必也虽史有详畧而微防见存又定公元年立宫经传更无异説郑注云焬公伯禽之子季氏祷而立其宫也窃以宫庙国号建立不殊季氏陪臣公逺祖因祷立庙尚不为嫌岂与夫睿圣深恩阐扬至化笃惟亲之祀垂可久之法考之汉储晋嫡则如彼言乎周庙鲁宫则如此岂可使晋求秦祀戾匪汉思所枉者深所直者鲜黩神慢礼理必不然昔炎徳灭秦自以功高百代天下郡国皆立高庙二祧不迁九祖并享三分国用四海共违徒议废兴竟无得失既而疾因梦谴嗣阙承祧虽天道有因亦人事何补既非此例不假推但乐有差等礼亦异数恭闻正议防访有司金石取象于轩悬牢礼不亏于干豆谈乐废庙絶恩弃徳神之无形亦可欺也又按周礼官有其职修其事若废官去职何以敬神失敬与诚何以降福且尊以储后位絶诸侯諡号既崇官吏有典去羊存朔非礼所安徇利忘礼何以为国
　　段同泰议　古先王作范贻训不背时而立矩必随俗而裁规由是因人以设教从宜而制礼苟反经以合礼胶柱以调弦故三代所以损益不同百王所以升降斯别伏据隠太子章懐节愍懿徳等皆禀殊恩式创陵寝一羞苹藻骤移檀柘岂非睦亲继絶悼往推恩者欤况汉置戾园晋修虞纪书称咸秩礼记百神纷纶葳蕤可畧言矣按陈贞节奏状云伏见隠太子章懐节愍懿徳太子等四庙逺则从祖近则堂昆并非有功于人立事于代而寝庙相属祼献连时又引汉元帝朝贡禹奏及丞相韦成匡衡等议皆以为先王典礼不可越者臣愚以为贡禹上书匡衡奏记理异于此事匪其伦何者上述祖宗逺论坛墠往复于商周之际徘徊于迁毁之间隠太子等并特降丝纶别营祠宇义殊太庙恩出当时如逝者之锡苹繁亦犹生者之开茅土宠章所及谁谓非宜且自古帝王建封子弟寄以维城之固咸登列郡之荣岂必有功于人立事于代生者曽无异议逝者辄此奏停虽存殁之迹不同而君亲之恩何别此则轻重非当情礼不均神道固是难诬人情孰云其可又奏状云合乐登歌有同列帝者隠太子等庙比来祼享皆禀旧章牲止少牢舞才六佾进无季氏之僭退用诸侯之礼恭惟故实未为乖谬自兹以降防亦可知又据匡衡议思戾太子后园亲未尽谨检隠太子是皇帝曽伯祖本服缌麻章懐是伯父本服周年懿徳节愍咸是堂昆本服大功亲并未尽庙不合废又准礼有其举之莫敢废也故刘歆以为徳薄者流卑徳盛者流光礼无所不顺故无废庙又汉司徒掾班彪云贡禹毁宗庙匡衡改郊兆皆数复纷纷不定者何礼文缺微古今异制各为一家未易可偏定也考观诸儒之议刘歆博而笃矣据班彪之言足明古今异制礼合从宜按匡衡之议戾太子等以亲未尽不毁斯则逺窥青史无可废之文上固皇枝有深根之美一朝罢废窃为不可隠太子陵庙等权舆建立素非礼官详定盖是恩从中来斯事非外奬至如汉置戾园睦亲也晋修虞祀继絶也索神以祭则旁洽百灵咸秩无文则逺霑累代且匮神乏祀春秋所非陟罔在原诗人攸叹国家仁及草木孝通神明泽既漏于三泉恩亦覃于九族岂有逺则堂伯祖近则堂诸昆服未絶于缌麻情见遗于黍稷臣愚以为置之则绥族废之则收恩绥族则庙存收恩则享絶事关圣虑奏定为宜
　　陈贞节太庙迁祔议　礼天子三昭三穆与太祖为七昭穆迭毁而太庙常存圣人之大典也若礼名不正则奠献无叙矣谨按孝和皇帝在庙七室已满今睿宗大圣真皇帝是孝和之弟甫及仲冬礼当迁祔但兄弟入庙古则有焉递迁之礼昭穆须正谨按礼论晋太常贺循议云礼兄弟不相为后也故殷之盘庚不序阳甲而上继于先君汉之光武不嗣于孝成而承于元帝又曰晋惠帝无后懐帝承絶懐帝自继于世祖而不继于惠帝其晋惠帝当同阳甲孝成别出为庙又曰若兄弟相代则共是一代昭穆位同不可兼毁二庙此盖礼之常例也荀卿子曰有天下者事七代谓从祢以上也尊者统广故恩及逺祖若傍容兄弟上毁祖考此则天子有不得全事于七代之义也孝和皇帝有中兴之功而无后嗣请同殷之阳甲汉之成帝出为别庙时祭不亏大祫之辰合食太庙奉睿宗神主升祔太庙上继高宗则昭穆永贞献祼长序礼也此万代之典敢不飏言论肃明皇后请别立庙议　礼宗庙父昭子穆皆有配座毎室一帝一后礼之正仪自夏殷而来无易兹典伏惟昭成皇太后有太玅之徳以配食于睿宗则肃明皇后无帝母之尊自应别立一庙谨按周礼云奏夷则歌小吕以享先妣者姜嫄也姜嫄是帝喾之妃后稷之母特为立庙名曰閟宫又礼论云晋伏系之议云晋简文郑宣后既不配食乃筑宫于外嵗时就庙享祭而已今肃明皇后无祔配之位请同姜嫄宣后别庙而处四时享祀一如旧仪
　　元稹议　谨按礼官以顺宗至徳大圣大安孝皇帝神主升祔则中宗太和大圣昭孝皇帝神主为代数当迁之庙议者云中宗复辟中兴当为百代不迁之庙台省官等又议云则天为居摄则中宗非中兴之主不得为不迁之庙以愚所见皆非得礼之中也按礼官为台省官等议但以为中宗非中兴故不得为不迁之宗皆曽不知虽实为中兴亦不得为不迁之庙何则祖有功而宗有徳盖为始有功者为祖始有徳者为宗非谓后代有功有徳者尽为祖宗也按礼纬云唐虞立二昭二穆与太祖之庙为五夏不立太祖之庙四庙而已至后代以禹为宗亦立五庙其余仲康复厥位少康代寒浞岂非嗣夏中兴哉并无祖宗之号至殷以契为始祖初立五庙后代以汤为宗遂立六庙太戊武丁之徒虽有中宗高宗之名盖子孙加之懿号而已亦无不祧之説周人以后稷为始祖后代又祖文王而宗武王遂立七庙唐虞殷周虽立庙之数不同其实亲亲之庙皆以四为准礼记王制云天子七庙三昭三穆与太祖之庙而七盖后稷文武三庙为不迁其余成康已降尽为祧庙故周礼守祧注云先公之祧祔于后稷之庙先王之祧祔于文武之庙若以为后代有功有徳者尽为不迁之庙则成康刑措宣王中兴平王东迁之始王并无不祧之説岂非有功有徳哉盖以为七庙之数既定若亲尽之庙不毁则亲亲之昭穆无所设矣故不得不祧耳至汉承秦灭学之后诸儒不通大义匡衡贡禹之徒遂建议云高帝为太祖孝文为太宗孝武为代宗孝宣为中宗惠景已下为迁庙适值汉祚不永昭成已降徳不逮于四君向若汉有八百之祚继徳之君有若孝文孝武者七人尽为不迁之庙岂可后代遂为不祀其祖祢哉不经之言孰甚于此又有以七庙之外别立祖宗之庙为説者以理推之尤为不可借如圣庙以景皇帝为太祖神尧大圣大光孝皇帝为高祖文武大圣大广孝皇帝为太宗别立昭穆之庙六合不迁之庙为九尽以为积厚者流泽广故以増亲亲之庙六矣夫传无穷者为万代计国家以圣生圣以明继明无非有徳之宗尽是有功之祖则有祖有宗尽居别庙于礼又可乎必若俟其褒贬然后定祧迁则是臣子有轻议之非万代无可传之法考殷周则无据言情礼则两乖酌古宜今孰云可者曷若削汉朝不经之传征殷周可久之文从亲尽则迁之常规为百代不朽之定制不易亲亲之祀终无他惑之疑诚一王盛典也
　　裴守贞论立对破阵善庆二舞议　窃惟二舞肇兴讴吟攸属赞九功之茂烈叶万国之欢心义均韶夏用兼宾祭皆祖宗之盛徳而子孙享之详览传记未有皇王立观之礼况升中大事华夷毕集九服仰垂拱之安百蛮懐率舞之庆甄陶化育莫匪神功岂于乐舞别申严敬臣等详议每奏二舞时天皇不合起立
　　权徳舆迁庙议　今年夏四月禘飨太庙太祖景皇帝东向之位并迁庙之位右伏准今月十六日勑禘祫之祭礼之大者先有众议犹未精详宜更令百僚议限至二十六日内闻奏者臣闻礼有五经莫重于祭祭称百顺实受其福故曰万物本乎天人本乎祖以太祖始封之重当殷祭东向之尊百代不迁下统昭穆此孝飨严禋之极制也周自后稷十六代至武王毁庙迁主皆太祖之后故序列昭穆合食无嫌汉之太上皇主瘗于园寝寻置别庙是为属尊故周汉皆太祖之位正自魏至隋则虚其位魏明帝初以太皇别庙未成故权设对祫后有司定七庙之制太祖已下为昭穆二祧旋至三少帝运移于晋不以兄弟为代数故元帝上继武帝简文上继元帝至安帝时然后征西至京兆四府君迁尽未及殷祭运移于宋初永和中疑四府君主所藏之礼诏公卿博议范宣请特筑一室韦请屋朽乃止蔡谟亦请改筑别室若未展者当入就太庙以征西府君东向议竟不行宋齐梁陈北齐周隋悉虚其位以待太祖皆以短祚其礼不申则自魏以降太祖列昭穆之位非通例也武徳中立亲庙四自宣简公而下贞观中立七庙六室自农府君而下开元中始制九庙追尊献祖懿祖故自武徳至于开元太祖在四庙七庙九庙之数则东向之虚又非例也广徳二年将及殷祭有司以二祖亲尽当迁太祖九室既备其年冬祫于是正太祖于东向藏二主于夹室凡十八年矣建中二年冬祫有司误引蔡谟征西之议以献祖居东向懿祖为昭太祖为穆此诚乖疑倒置之大者也议者或引春秋禹不先鲧汤不先契文武不先不窋以为证且汤与文武皆太祖之后理无所疑至于禹不先鲧安知説者非啓与太康之代而左丘明因而记之邪向者有司以二主藏夹室非宜则可阙殷祭非敬则可处东向之位则不可是以贞元七年冬太常上奏请下百僚佥议诏可其奏八年春有于颀等一十六状至十一年又诏尚书省集议有陆淳宇文二状前后异同有七家之説至于藏夹室虚东向逺迁园寝分飨禘祫加币玉虞主而枚卜瘗埋援引滋多皆失礼意臣等审细讨论惟置别庙及祔于徳明兴圣二説最为可据明徳兴圣之庙犹别庙也等于剏立此又易行伏以徳明皇帝于舜禹之际与稷契同功契后为殷向五百年稷后为周逾八百年明徳流光无穷啓皇运于后景福灵长与天地准又献懿二祖于兴圣皇帝为曽为犹周人祔于先公之祧也此亦亡于礼者也明尊祖之道正大祭之仪礼文祀典莫重于是凡议同者七状百有余人其中明儒礼官讲贯详熟臣于贞元八年圣恩以博士征至京师属当防议时与崔儆刘执同状十一年臣官备近侍不议禁中乃今累叨睿奬获贰宗伯职业所守典礼是则研考古今罄竭愚管岂敢以疑文虚説黩陛下严敬重难之心其夹室等五家不安之説谨具条上伏惟圣虑裁择
　　伊阙人孙平子上言春秋讥鲁跻僖公今迁中宗于别庙而祀睿宗正与鲁同兄臣于弟犹不可跻况弟臣于兄可跻之于兄上乎若以兄弟同昭则不应出兄置于别庙愿下羣臣博议迁中宗入庙事下礼官太常博士陈贞节冯宗苏献议以为七代之庙不数兄弟殷代或兄弟四人相继为君若数以为代则无祖祢之祭矣今睿宗之室当亚高宗故为中宗特立别庙中宗既升新庙睿宗乃祔高宗何尝跻居中宗之上而平子引跻僖公为证诬罔圣朝渐不可长时论多是平子明皇亦以为然故议久不决卒从礼官议平子论之不已谪为康州都城尉
　　明皇命有司议増宗庙笾豆之荐太常卿韦縚奏请宗庙每坐笾豆十二兵部侍郎张均等议曰圣人知孝子之情深而物类之无限故为之节制人之嗜好本无凭准宴私之馔与时迁移故圣人一切同归于古屈到嗜芰屈建不以荐以为不以私欲干国之典若以今之珍馔平生所习求神无方何必泥古则簠簋可去而盘盂杯案当在御矣韶濩可息而箜篌筝笛当在奏矣既非正物后嗣何观岂可废弃礼经以从流俗
　　崔沔宗庙加笾豆议　臣窃闻识礼乐之情者能作知礼乐之文者能述述作之义圣贤所重礼乐之制古今所崇变而通之所以久也所谓变者变其文也所谓通者通其情也祭祀之兴肇于太古人所饮食必先严献未有火化茹毛饮血则有毛血之荐未有麴糵汚樽坏饮则有酒之奠施及后王礼物渐备作为酒醴伏其牺牲以致馨香以极丰洁故有三牲八簋之盛五齐九献之殷然以神道至敬可备而不敢废也是以血腥爓熟樽牺象靡不毕登于明荐矣然而荐贵于新味不尚防虽则备物犹存节制故礼云天之所生地之所长苟可荐者莫不咸在备物之情也又曰三牲之俎八簋之实美物备矣昆虫之异草木之实隂阳之物备矣此节制之文也铏俎笾豆簠簋樽罍之实皆周人之时馔也其用通于防飨宾客而周公制礼咸异与毛血酒同荐于先晋中郎卢谌近古之知礼者也着家祭礼观其所荐皆晋时常食不复尽用礼之旧文然则当时饮食不可阙于祠祭明矣是变礼文而通其情也我国家由礼立训因时制范考图史于前典稽周汉之旧仪清庙时享礼馔毕陈用周制也而古式存焉园寝上食时膳具设遵汉法也而珍味极焉职贡来祭致逺物也有新必荐顺时令也苑囿之内躬稼所收搜狩之时亲发所中莫不剖鲜择美荐而后食尽诚敬也若此至矣复何加焉但当申勅有司祭如神在无或简怠勗増防诚其进贡珍羞或时物鲜美考诸祠典有所漏畧皆详名目编诸甲令因宜而荐以类相从则新鲜肥浓尽在是矣不必加于笾豆之数也至于祭器随物所宜故太羮古食也盛于防防古器也和羮时馔也盛于铏铏时器也亦有古馔而盛于时器者故毛血盛于盘酒盛于樽未有荐时馔而追用古器者由古质而今文便于事也虽加笾豆十二味足以尽天下美物而措诸清庙有兼倍之名近于侈矣鲁人丹桓宫之楹又刻其桶春秋书以非礼御孙諌曰俭徳之恭也侈恶之大也先君有恭徳而君纳诸恶无乃不可乎是不以越礼而崇侈于宗庙也又据汉书艺文志墨家之流出于清庙是以贵俭由此观之清庙之不尚于奢旧矣太常所请恐未可行又按太常奏状今酌献酒爵制度全小仅未一合执持甚难不可全依古制犹望稍须广大臣窃据礼文有以小为贵者献以爵贵其小也小不及制敬而非礼是有司之失其传也固可随失厘正无待议而后革然礼失于敬犹奢而宁俭非大过也未知今制何所依准请兼详令式据文而行
　　杨仲昌议　臣按礼经祭法曰夫祭不欲烦烦则黩祭亦不欲简简则怠又郑云人生尚防食鬼神则不然神农时虽有黍稷犹未有酒醴及后圣作为醴酪犹存酒示不忘古春秋曰苹繁蕰藻之采潢污行潦之水可羞于王公可荐于鬼神又曰太羮不致粢食不凿此明君人者有国奉先敬神严享岂肥浓以为上将俭约以表诚则陆海之物鲜肥之类既乖礼文之情而变作者之法皆充祭用非所详也易曰樽酒簋贰纳约自牖此明祭存简易不在繁奢所以一樽之酒贰簋之奠为明祀也抑又闻之夫义以出礼礼以体政违则有紊是称不经荐肥浓则防味有登加笾爵则事非师古与其别行新制宁如谨守旧章
　　独孤及上景皇帝配昊天上帝议　谨按礼经王者禘其祖之所自出以其祖配之凡受命始封之君皆为太祖继太祖以下六庙则以亲尽迭毁而太祖之庙虽百世不迁此五帝三王所以尊祖敬宗也故受命于神宗禹也而夏后氏祖颛顼而郊鲧缵禹黜夏汤也而殷人郊防而祖契革命作周武王也而周人郊稷而祖文王则明自古必以首封之君配昊天上帝惟汉崛起丰沛丰公太公皆无位无功徳不可以为祖宗故汉以高皇帝为太祖其先细微故也非足为后代法伏惟太祖景皇帝以柱国之任翼周弼魏肇成王业建封于唐高祖因之遂以为有天下之号天所命也亦由契之封商后稷之封邰禘郊祖宗之位宜在百代不迁之典郊祀太祖宗祀高祖犹周之祖文王而宗武王也今若以高祖创业当跻其祀是弃三代之令典遵汉代之末制黜景皇帝之大业同于丰公太公之不祀返古违道失孰甚焉夫追尊景皇帝庙号太祖高祖太宗所以崇尊之礼也若配天之位既易则太祖之号宜废祀之不修庙亦当毁尊祖报本之道其坠于地乎汉制擅议宗庙以大不敬论今武徳贞观之宪章未改国家方将敬祀事以和神人禘郊之间恐非所宜臣谨稽礼文防诸夏殷周汉故事配食天地之制请仍旧典谨议
　　韩愈禘祫议　伏以陛下追孝祖宗肃敬祀事凡在拟议不敢自专聿求厥中延访羣下然而礼文繁漫所执各殊自建中之初迄至今嵗屡经禘祫未合适从臣生遭圣明涵泳恩泽虽贱不及议而志在效忠今辄先举众议之非然后申明其説一曰献懿庙主宜藏之夹室臣以为不可夫祫者合也毁庙之主皆当合食于太祖献懿二祖即毁庙主也今虽藏于夹室至禘祫之时岂得不食于太庙乎名曰合祭而二祖不得祭焉不可谓之合矣二曰献懿庙主宜毁瘗之臣又以为不可谨按礼记天子立七庙一坛一墠其毁庙之主皆藏于祧庙虽百代不毁祫则陈于太庙而飨焉自魏晋已降始有毁瘗之议事非经据竟不可施行今国家徳厚流光创立九庙以周制推之献懿庙二祖犹在坛墠之位况于毁瘗而不禘祫乎三曰献懿庙主宜各迁于其陵所臣又以为不可二祖之祭于京师列于太庙也二百年矣今一朝迁之岂惟使人听疑惑抑恐二祖之灵眷顾依迟不即飨于下国也四曰献懿庙主宜附于兴圣庙而不禘祫臣又以为不可传曰祭如在景皇帝虽为太祖其于属乃献懿之子孙也今欲正其子东飨之位废其父之大祭固不可为典矣五曰献懿二祖宜别立庙于京师臣又以为不可夫礼有所降情有所杀是故去庙为祧去祧为坛去坛为墠去墠为鬼渐而之逺其祭益稀昔者鲁立宫春秋非之以为不当取已毁之庙既藏之主而复筑宫以祭也今之所议者与此正同又虽违礼立庙至于禘祫也合食则禘无其所废祭则于礼不通此五説者皆所不可故臣博采前闻求其折中以为殷祖王周祖后稷太祖之上皆自为帝又其代数已逺不复公之故太祖得正东向之位子孙从昭穆之列礼所称者盖自纪一时之宜非传于后代之法也传曰子虽齐圣不先父食盖言子为父屈也景皇帝虽太祖也其于献懿则子孙也当禘祫之时献祖宜居东向之位景皇帝宜从昭穆之列祖以孙尊孙以祖屈求之神道岂逺人情又常祭甚频合祭甚寡则是太祖所屈之祭至少所伸之祭至多比于伸孙之尊废祖之祭不亦顺乎事异殷周礼从而变非所失礼也臣伏以制礼作乐者天子之职也陛下以臣议为有可采粗合天心防而行之是则为礼如以为犹或可疑臣乞召对面陈得失庶有明发臣愈谨议
　　史璨禘祫议　按礼三年一祫五年一禘公羊传云五年而再殷祭两文虽互其义畧同礼记正议引郑禘祫志云春秋僖公三十二年十二月薨文公二年八月丁卯大事于太庙公羊传云大事者何大祫也是三年丧毕新君二年当祫明年春禘于羣庙僖公宣公八年皆有禘则后禘去前禘五年以此定之则新君二年祫三年禘自尔以后五年而再殷祭则六年当祫八年当禘又昭公十年齐归薨至十三年丧毕当祫为平丘之防冬公如晋至十四年祫十五年禘传云有事于武宫是也至十八年祫二十年禘二十三年祫二十五年禘昭公二十五年有事于襄公是也如上所云则禘已后隔三年祫祫已后隔二年禘此则有合礼经不违传义
　　宋英宗诏议濮王典礼知谏院司马光因奏事言汉宣帝为孝昭后终不追尊衞太子史皇孙光武上继元帝亦不追尊钜鹿南顿君此万世法也既而韩琦等言礼不忘本濮安懿王徳盛位隆所宜尊礼请下有司议王及夫人王氏韩氏仙游县君任氏合行典礼用宜称情帝令须大祥后议之至是诏礼官与待制以上议翰林学士王珪等相视莫敢先发司马光独奋笔立议畧云为人后者为之子不得顾私亲若恭爱之心分于彼则不得专于此秦汉已来帝王有自傍支入承大统者或推尊其父母以为帝后皆见非当时取讥后世臣等不敢引以为圣朝法况前代入继者多宫车晏驾之后援立之策或出臣下之议仁宗皇帝年龄未衰深惟宗庙之重于宗室中简推圣明授以大业陛下亲为先帝之子然后继体承祧光有天下濮安懿王虽于陛下有天性之亲顾复之恩然陛下所以负扆端冕子孙万世相承皆先帝徳也臣等窃以为濮王宜准先朝封赠期亲尊属故事尊以高官大国谯国襄国仙游并封太夫人攷之古今为宜称于是珪即命吏具以光手藳为按议上中书奏珪等所议未见详定濮王当称何亲名与不名珪等议濮王于仁宗为兄于皇帝宜称皇伯而不名欧阳修引丧服大记以为为人后者为其父母降服三年为期而不没父母之名以见服可降而名不可没也若本生之亲改称皇伯厯攷前世皆无典据进封大国则又礼无加爵之道请下尚书集三省御史台议而太后手诏诘责执政帝乃诏曰如闻集议不一权宜罢之令有司博求典故以闻　侍御史吕诲范纯仁监察御史吕大防引义固争以为王珪议是乞从之章七上而不报遂劾韩琦专权导谀罪曰昭陵之土未干遽欲追崇濮王使陛下厚所生而薄所继隆小宗而絶大宗又共劾欧阳修首开邪义以枉道説人主以近利负先帝陷陛下于过举而韩琦曽公亮赵槩附防不正乞皆贬黜不报时中书亦上言请明诏中外以皇伯无稽决不可称今所欲定者正名号耳至于立庙京师干乱统纪之事皆非朝廷本意帝意不能不向中书然未即下诏也既而皇太后手诏中书宜尊濮王为皇夫人为后皇帝称亲帝下诏谦让不受尊号但称亲即园立庙以王子宗朴为濮国公奉祠事仍令臣民避王讳时论以为太后之追崇及帝之谦让皆中书之谋也于是吕诲等以所论奏不见听用缴纳御史勑告家居待罪帝命閤门以吿还之诲力辞台职且言与辅臣势难两立帝以问执政琦修等对曰御史以为理难并立若臣等有罪当留御史帝犹豫久之命出御史乃下迁诲知蕲州纯仁通判安州大防知休宁县时赵鼎赵瞻傅尧俞使契丹还以尝与吕诲言濮王事即上疏乞同贬乃出鼎通判淄州瞻通判汾州帝眷注尧俞独进除侍御史尧俞曰诲等已逐臣义不当止帝不得已命知和州知制诰韩维及司马光皆上疏乞留诲等不报遂请与俱贬亦不许侍读吕公着言陛下即位以来纳諌之风未彰而屡诎言者何以风天下帝不听公着乞补外乃出知蔡州诲等既出濮议亦寝　程颐曰言事之臣知称亲之非而不明尊崇之礼使濮王与诸父等若尊称为皇伯父濮国大国则在濮王极尊崇之道于仁宗无嫌贰之失矣
　　孙洙严宗庙议　臣尝考洪范五行传曰简宗庙废祭祀则水不润下国家比年以来京师仍嵗大水百川暴溢变异甚大臣伏思之切恐陛下承事宗庙之礼及四时之祭有未合古制者也臣闻古者宗庙四时之祭禴祠烝尝禘祫皆天子所自亲享不使有司摄事也盖圣人内自竭尽以承其亲者惟祭祭非自外至由中出生于心也古者宗庙之祭君亲牵牲执鸾刀以割冕而总干以乐皇尸其躬自力以致其诚心如此之尽一也及周衰礼壊乐崩典籍皆灭弃汉兴草创礼之存者才十二三事而宗庙之礼盖阙如也然犹四时车驾间出享庙及八月饮酎以尽孝思继汉而下荒乎无以礼乐为也唐之盛时可以制作矣而宗庙之祀亦踵习旧常开元之礼虽有天子四时亲享太庙之制而行之益濶帝王之亲享庙者一世不过再三焉岂三代祭法终不可复也而百世莫之行者相循而失也今国家宗庙之事每嵗四孟及季冬凡五享三年一祫五年一禘皆有司代祠而天子未尝亲事也唯三嵗亲郊一行告庙之礼而已而五神御殿酌献一嵗徧焉是失礼经之意而相循近世之失也夫四时宗庙之祭大事也神御别殿酌献小礼也大事不正其本而委之有司小礼烦而车驾数出不合礼意矣夫王者卜宅都邑营建神位而左立七庙诚宜世世子孙严祗而奉承之瞻视梁栋而时思之以永念王业之艰难也今春秋霜露之感禘祫昭穆之序礼之最所重者一委于祠官矣而神御酌献三嵗告谒礼之轻者而天子躬焉非严祖尊考之义也非事神训民之意也呜呼宗庙之事王者不自亲由汉氏以来失之矣而百世之君曽不知复也今京师浮图老子防庙或遇水旱陛下皆亲祷祠之及嵗时游幸亦至焉而祖宗神灵之庙貌四时唯有司代祠三嵗郊见而才一至也岂陛下孝思之至乎夫使有司代祠则牺牲醴酪或不能致其洁容礼服器或不能竭其恭此神灵所以未降福也陛下与其脩祈禳于浮图老子之祠曷若尽孝思于祖宗之庙也与其嵗行酌献之小礼曷若以四时亲享而示大孝于天下也臣切思陛下至孝蒸蒸非不能也直以礼久不讲而大费不可省尔臣谓今之吉礼在典籍者盖粲然矣而享祭之礼又磅礴大备以陛下之明圣举而措之非甚难也然而议者谓法驾一动大费不可赀臣又谓议者之过忧也国家之礼常病于吝小费而失大典文采繁而诚质薄故朝廷每举一废礼若籍田明堂之类观听者以为异则内外厚冀赉赐百官过幸増秩盖国家议礼太繁名物太缛故古礼常病不能举也今若诏太常礼官约其礼简其仪尽去繁饰大驾不动卤簿不设如唐之礼享庙拜陵皆用小驾今且如常日行幸罢每嵗神御别殿酌献而以四时亲荐享庙前期齐于路寝以其日质明车驾谒太庙亲享七室以尽陛下严祖尊考事神训民之诚心岂不美哉夫礼简则诚至仪畧则易行传曰礼与恭不足而礼有余也曷若礼不足而恭有余也祖宗唯享陛下之诚百姓唯乐陛下之孝不在乎礼文之繁具也陛下起百王之废典绍三代之坠礼使大孝塞乎天地而横乎四海又以答塞洪范传大水之异何则四时亲享庙前世未有行者由陛下而立制使万世子孙承之是天下之盛福也臣愚妄议大礼惟陛下少留圣意而幸择宋祁祖宗配侑议　臣等闻王者建庙社之严合昭穆之缀祖一而已始受命也宗无豫数待有徳也由宗而下等胄之疎戚以为迭毁之制使后嗣虽有显褒大犹不得与祖宗并列所以一统乎尊尊古之道也皇帝陛下躬孝治发徳音永惟三后之盛烈际天接地而推奉之礼有所未称明发悼惧图惟厥衷使攸司得稽旧章开羣议摅懿铄阐孙谋将以脗合灵心垂荣无极非臣等孤陋所能及已窃以太祖皇帝诞受宝命付畀四海铺敦燮伐潜黜不端夷泽潞之畔兼淮海之昧东焚吴舆右因蜀垒湘楚闽禺请吏入朝当此之时天下之人去大残更生卜年长世丕阐洪业太宗皇帝敦受具玺席运下武龚天之讨底定太原由是慎九刑之辟艺四方之贡信赏类能重食劝分官无烦苛人无恫怨又引搢绅诸儒讲道兴学炳然右文与三代同风真宗皇帝干粹日昭执竞维烈重威抚和休宁北方顺斗布度先天作圣遂考夏谚乱虞巡秘牒岱宗育谷冀壤翕受瑞福普浸黎元肖翘跂行罔有不宁百度已备眷授明辟洪惟一祖二宗之烈厯选坟诰未有高焉者也昔成汤为商之祖太甲太戊武丁实号三宗后稷为周之祖文王武王庸建二祧高帝为汉之祖孝文孝武特崇两庙皆子孙世世奉承不辍我皇伯祖经纶草昧遂有天下功宜为帝者之祖皇祖勤劳制作皇考财成治定徳宜为帝者之宗三庙并万世不迁宣布天下以示后世臣等请如圣诏至于升侑上帝裒对先谟本之周道克厌典礼昔太宗亲郊奉宣祖太祖配焉真宗肇祀奉太祖太宗配焉自尔有司不敢轻议今二宗同跻不祧之位则礼无异等伏请自今以往太祖为定配二宗为迭配称情适事理实无嫌其将来皇帝亲祠伏请以三圣偕侑上显对越之盛次申遹追之感圣人之能事羣臣之大愿此后迭配还如前议昔唐高宗之上封也太武皇帝文皇帝配昊天明皇之封也以高祖配天睿宗配地开元之着礼也高祖配方丘太宗配神州此二宗迭配之前比垂拱开元之间高祖太宗高宗同配昊天真宗登介丘降社首并以太祖太宗崇配天地此三圣皆侑之明准其嵗时常祀则至日圆丘仲夏皇地祗配以太祖孟春祈谷夏雩祀冬祭神州配以太宗孟春感帝配以宣祖季秋大飨配以真宗伏请皆如礼便陛下重宗祧之事鉴照前载抑畏防巩让而不专故令臣等得申愚管谨用敷罄惟圣心财鉴谨具议状奏闻韩维庙议　伏以亲亲之序以三为五以五为九上杀下杀旁杀而亲毕矣圣人制事存送终之礼皆以此为限是众人之所同也若其所不与众人同者则又因事之宜防之以义而为之节文也昔先王既有天下迹其基业之所由起奉以为太祖所以推功业重本始也盖王者之祖有系天下者矣诸侯之祖有系一国者矣大夫士之祖系其宗而止矣亦其理势然也荀卿曰王者天太祖诸侯不敢壊大夫士有常宗所以别贵始也贵始徳之本也盖有天下之始若后稷有一国之始若周公大夫士之始若三桓所以贵者配天也不祧也有常宗也此其所以别也今直以契稷为本统之祖则是下同大夫士之礼非荀卿之所谓别也或曰汤文武去契稷皆十有余世其间子孙衰微奔窜者非一汤文武之有天下契稷何与哉而南宫适曰禹稷躬稼而有天下孔子曰君子哉若大禹之有天下则然矣稷诸侯也而曰有天下何哉岂非积累功徳至文王而兴乎孟子曰王不待大汤以七十里文王以百里然则小国亦王之所待也所谓七十里百里者非契稷所受以遗其子孙之国乎由是言之商周之所兴契稷不为无所与也则正考父作颂追道契汤高宗商所以兴子夏序诗称文武之功起于后稷岂虚语也哉国语亦曰契勤商十有四世而兴后稷勤周十有五世而兴谷梁曰始封必为祖南宫适孟轲卜子夏左丘明谷梁亦生于周代其所言皆亲闻而见之者其学问又俱出于孔子宜若可信则尊始祖以其功之所起秦汉诸儒亦有所受之也后世有天下者皆特起无所因故遂为一代太祖所从来久矣伏惟太祖皇帝孝友仁圣睿智神武兵不血刃坐清大乱子孙遵业万世泽功徳卓然为宋太祖无少议者僖祖虽于太祖高祖也然仰迹功业未见其有所因上寻世系又不知其所以始若以所事契稷奉之窃恐于古无考而于今亦有所未安也臣以均之论义未有以相夺仍旧便若夫藏主合食则厯代尝议之矣然今之庙室与古殊制古者每庙异宫今所以奉祖宗者在一堂之上西夹室犹处顺祖之右考之尊卑之次似亦无嫌至于禘祫自是序昭穆之祭僖祖东向礼无不顺所谓子虽齐圣不先父食者也孔子曰于其所不知盖阙如也如臣绛等议非臣所知此臣所以阙而不敢同也
　　理宗时以孝宗祔庙议宗庙迭毁之制孙逢吉曽三复首谓并祧禧宣二祖奉太祖居第一室祫祭则正东向之位有防集议禧顺翼宣四祖祧主宜有所归自太祖首尊四祖之庙治平间议者以世祖寝逺请迁僖祖于夹室后王安石等奏僖祖有庙与稷契无异请复其旧丞相赵汝愚不以复祀僖祖为然侍从多从其説吏部尚书郑侨欲且祧宣祖而祔孝宗侍讲朱熹以为藏之夹室则是以祖宗之主下藏于子孙之夹室又拟为庙制以为物岂有无本而生者庙堂不以闻而毁撤僖宣庙室更创别庙以奉四祖
　　元时议三朝皇后升祔未决巴延以问太常博士逯鲁曽曰先朝既以珍格皇后无子不为立主今所当立者明宗母邪文宗母邪对曰珍格皇后在武宗朝已膺宝册则文明二母皆妾今以无子之故不得立主而以妾母为正是为臣而废其先君之母为子而私尊其先父之妾岂可复蹈慕容垂之失乎集贤学士陈颢素疾鲁曽乃曰唐太宗册曹王明母为后亦二后也奚为不可鲁曽曰尧母帝喾庶妃尧未尝以配喾不法尧舜而法唐太宗邪众服其议而巴延亦是之遂以珍格皇后配武宗擢鲁曽为御史
　　英宗将以四时躬享太庙命礼官与中书翰林集议其礼制曰此追逺报本之道也毋以朕劳于对越而有所损焉至是以恭谢太庙乃备法驾服衮冕以行礼至仁宗室辄歔欷流涕左右莫不感动自是始以明年正月四时亲享嵗以为常礼毕还宫鼓吹交作万姓耸观百年废典一旦复见至有感泣者



　　经济类编卷四十
<子部,类书类,经济类编>
　　钦定四库全书
　　经济类编卷四十一
　　明　冯琦冯瑗　撰
　　礼仪类三
　　祭祀【十一则】
　　海鸟曰爰居止于鲁东门之外三日臧文仲使国人祭之展禽曰越哉臧孙之为政也夫祀国之大节也而节政之所成也故慎制祀以为国典今无故而加典非政之宜也夫圣王之制祀也法施于民则祀之以死勤事则祀之以劳定国则祀之能御大灾则祀之能捍大患则祀之非是族也不在祀典昔烈山氏之有天下也其子曰柱能殖百谷百蔬夏之兴也周弃继之故祀以为稷共工氏之伯九有也其子曰后土能平九土故祀以为社黄帝能成命百物以明民共财颛顼能修之帝喾能序三辰以固民尧能单均刑法以仪民舜勤民事而野死鲧鄣洪水而殛死禹能以徳修鲧之功契为司徒而民辑防勤其官而水死汤以寛治民而除其邪稷勤百谷而山死文王以文昭武王去民之秽故有虞氏禘黄帝而祖颛顼郊尧而宗舜夏后氏禘黄帝而祖颛顼郊鲧而宗禹商人禘喾而祖契郊防而宗汤周人禘喾而郊稷祖文王而宗武王幕能帅颛顼者也有虞氏报焉杼能帅禹者也夏后氏报焉上甲微能帅契者也商人报焉髙圉大王能帅稷者也周人报焉凡禘郊宗祖报此五者国之典祀加之以社稷山川之神皆有功烈于民者也及前哲令徳之人所以为明质也及天之三辰民所以瞻仰也及地之五行所以生殖也及九州名山川泽所以出财用也非是不在祀典今海鸟至已不知而祀之以为国典难以为仁且知矣夫仁者讲功而知者处物无功而祀之非仁也不知而不问非知也今兹海其有灾乎夫广川之鸟兽恒知而避其灾也是嵗也海多大风冬煗文仲闻栁下季之言曰信吾过也季子之言不可不法也使书以为三防
　　子路为季氏宰季氏祭逮闇而奠终日不足继以烛虽有强力之容肃敬之心皆倦怠矣有司跛倚以临祭其为不敬也大矣他日祭子路与焉室事交于户堂事当于阶质明而始行事晏朝而彻孔子闻之曰孰谓由也而不知礼子贡观于蜡孔子曰赐也乐乎对曰一国之人皆若狂赐未知其为乐也孔子曰百日之劳一日之乐一日之泽非尔所知也张而不弛文武弗能也弛而不张文武弗为也一张一弛文武之道也
　　汉文帝増祀无祈诏　朕获执牺牲珪币以事上帝宗庙十四年于今歴日弥长以不敏不明而久抚临天下朕甚自媿其广増诸祀坛塲珪币昔先王远施不求其报望祀不祈其福右贤左戚先民后已至明之极也今吾闻祠官祝厘皆归福于朕躬不为百姓朕甚愧之夫以朕之不徳而専乡独美其福百姓不与焉是重吾不徳也其令祠官致敬无有所祈
　　晋哀帝以天文失度欲依尚书洪祀之制于太极前殿亲执防肃兾以免咎使太常集博士草其制江逌上疏臣寻史汉旧制萟文志刘向五行传洪祀出于其中
　　然自前代以来莫有用者其文唯説为祀而不载仪注此葢久远不行之事非常人所叅挍按汉仪天子所亲之祠惟宗庙而已祭天于云阳祭地于汾隂在于别宫遥拜不诣坛所其余羣祀之所必在幽静是以圆丘方泽列于郊野今若于承明之庭正殿之前设羣神之坐行躬亲之礼凖之旧典有乖常式臣闻妖眚之发所以鉴悟时主故寅畏上通则宋灾退度徳礼増修则殷道以隆此徃代之成验不易之定理顷者星辰颇有变异陛下只戒之诚达于天人在予之惧忘寝与食仰防象俯凝庶政嘉祥之应实在今日而犹干干夕惕思广兹道诚实圣怀殷勤之至然洪祀有书无仪不行于世询访时学莫识其礼且其文曰洪祀大祀也阳曰神隂曰灵举国相率而行祀顺四时之序无令过差今按文而言皆漫而无适不可得详若不详而修其失不小帝不纳　逌又上疏曰臣谨更思寻叅之时事今强戎据于关雍桀狄纵于河朔封豕四佚防刘神州长旌不卷钲鼓日戒兵疲人困嵗无休已人事弊于下则七矅错于上灾沴之作固其宜然又顷者以来无乃大异彼月之蚀义见诗人星辰莫同载于五行故洪范不以为沴陛下今以晷度之失同之六沴引其轻变方之重求已笃于禹汤忧勤逾乎日昃将大祀以礼神只传曰外顺天地时气而祭其鬼神然则神必有号祀必有义按洪祀之文惟神灵大畧而无所祭之名称举国行祀而无贵贱之阻有赤黍之盛而无牲醴之奠仪法所用阙畧非一若率文而行则举义皆阂有所施补则不统其原汉侍中卢植时之达学受法不究则不敢厝心诚以五行深远神道幽昩探頥之求难以常思错综之理不可一数臣非至精孰能与此帝犹勑撰定逌又陈古义帝乃止
　　暴风大雨震电建徳殿端门襄国市西门杀五人雹起西河介山大如鸡子平地三尺洿下丈余行人禽兽死者万数歴太原乐平武乡赵郡广平钜鹿千余里树木摧折禾稼荡然石勒正服于东堂以问徐光曰歴代以来有斯灾几也光曰周汉魏晋皆有之虽天地之常事然明主未始不为变所以敬天之怒也去年禁寒食介推帝乡之神也歴代所尊或者以为未宜替也一人吁嗟王道尚为之亏况羣神怨憾而不怒动上帝乎纵不能令天下同尔介山左右晋文之所封也宜任百姓奉之勒下书曰寒食既并州之旧风朕生其俗不能异也前者外议以子推诸侯之臣王者不应为忌故从其议傥或由之而致斯灾乎子推虽朕乡之神非法食者亦不得乱也尚书其促检旧典定议以闻有司奏以子推歴代攸尊请普复寒食更为殖嘉树立祠堂给户奉祀勒黄门郎韦谀驳曰按春秋藏氷失道隂气发泄为雹自子推已前雹者复何所致此自隂阳乖错所为耳且子推贤者曷为暴虐如此求之防趣必不然矣今虽为氷室惧所藏之氷不在固隂沍寒之地多皆山川之侧气泄为雹也以子推忠贤令绵介之间奉之为允于天下则不通矣勒从之于是迁氷室于重隂凝寒之所并州复寒食如初
　　唐长孙无忌先代帝王及先圣先师议　谨按礼记祭法云圣王之制祀也法施于人则祀之以死勤事则祀之以劳定国则祀之能御大灾则祀之能捍大患则祀之又曰尧舜禹汤文武皆有勲烈于人及日月星辰人所瞻仰非此族也不在祀典凖此帝王合与日月同例恒加祭飨议在报功爰及隋代并遵斯典其汉高祖祭法无文但以前代迄今多行秦汉故事始皇无道所以弃之汉祖典章法垂于后自隋已上亦在祀例伏惟大唐稽古垂化网罗前典唯此一议咸秩未申今新礼及令无祭先代帝王之文今请聿遵故实修附礼令依旧三年一祭仍以仲春之月祭唐尧于平阳以契配祭虞舜于河东以咎繇配祭夏禹于安邑以伯益配祭殷汤于偃师以伊尹配祭周文王于酆以太公配祭周武王于镐以周公召公配祭高祖于长陵以萧何配又按新礼孔子为先圣顔回为先师又凖贞观二十一年诏以孔子为先圣更添左丘明等二十二人与顔回俱配尼父于太学并为先师今据永徽令改用周公为先圣遂黜孔子为先师顔回丘明并为从祀谨按礼记云凡学春官释奠于其先师郑注云官谓诗书礼义之官也先师者若汉礼有高堂生乐有制氏诗有毛公书有伏生可以为师者又礼记云始立学释奠于先圣郑注云若周公孔子也据礼为定昭然自别圣则非周即孔师则偏善一经汉魏以来取舍各异顔回夫子互作先师周公宣公迭为先圣求其节文递为得失所以贞观之末亲降纶言依礼记之明文配康成之奥説正夫子为先圣加众儒为先儒永垂制于后昆革徃代之讹谬而今新令不详制防輙事刋改遂违明诏但成王防年周公践极制礼作乐功比帝王所以禹汤文武成王周公为六君子又説明王孝道乃述周公严配此即周公鸿业合同王者祀之仲尼生衰周之末极文丧之祖述尧舜宪章文武圣教于六经阐儒风于千代故孟轲称生灵以来一人而已自汉以来奕叶封侯崇奉其圣迄于今日胡可降兹上哲贬乎先师且又丘明之徒见行其学贬为从祀亦无故事今请改令从诏于义为允其周公仍依别礼配飨武王
　　顔师古功臣配飨议　窃以肃恭禋祀经邦彛训追远念功歴代鸿典故当立文定制适事从宜垂裕后昆永贻宪则圣王驭防化醇深错综遗文包括旧萟于穆清庙备孝飨于吉蠲股肱良哉豫铭常之配侑爰发明诏俾命率由秩宗致请博谋僚列浅闻寡见无足观采但礼经残阙年载遐深传习各殊执见靡一尔雅説祀禘为大祭公羊议大事谓祫何休所释又异郑然皆一配之文曾无重祀之证是非众论虽曰踳驳隆杀二端厥趣可睹谨按祫者合食禘乃禘祭禘小于祫理则非疑商书称从与其大飨周礼着祭于大蒸是知小祀不及功臣其事又无可惑魏晋以降莫不通行中间虽经差失梁朝又以矫正有齐立号朝宗河朔周氏命歴卜食咸阳修定礼义皆有凭据同遵此典未尝厘革今欲更改实谓非宜六经莫见斯文三雍不显其迹悠悠之论足云也且夫无丰于昵昔贤着诫黩则不敬祀典明文徒见异端假从臆説烦而非当于义无取又寻古之配祭皆在于冬据其时月益明非禘况乎臣之立功各因所奉飨祀之日从主升配禘之为祭自于本室庙未毁者不至太祖之庭君既不来而臣独当祀列对尊极乃非所事岂非山河之誓务乎殷重霜露之感从于简畧论情即理孰曰可安今请祫配功臣禘则不豫依经合义进退为允谨议
　　李谿敬鬼神议　古人言敬鬼神之礼有祷祠祭祀皆所以立不刋之典而教人孝弟非谓能为祸福而求益则何以言祈福欤若然者则必知鬼神之所在矣不然则何以知其益邪且书称帝尧命重黎絶地天通无有降格以言天神不降于地地人不奸于天各有其所自然不扰也左氏传称大禹铸鼎象物使人知神奸莫能逢魑魅魍魉此亦言捍御僻邪也今据史记列尧先禹后年代甚明若既使重黎能絶地天通则神人已不降格矣夏禹何所加益而铸鼎邪若禹非妄作实欲知神奸则是重黎不能絶天地之通矣研斯二説将为妄则列之经史以为实则甚相悖今不知鬼神尚在域中邪为前圣所遏絶而不通也有无之间果未可详辨以为果有邪则宣尼固当语神而不拒子路问事也以为果无邪则丕山不若之逢不列于史策既千里著论亦无复也自此已徃或谓之有或谓之无竟无定止有无尚未知而君子敬之岂足求益邪然道固若是矣道斯在岂必徼福而后为哉若徼福而后为则是内怀诈伪曲謟之心非不愧于屋漏也今江东委巷之礼祠夏禹蜀人则祠先主与武侯祈祝徼福昩亦甚矣且夏之后桀奔南巢蜀之后主靣缚于成都茍有神禹先主武侯之灵何不救也岂有未能救其骨肉子孙而爱他人乎推而考之则鬼神未必能专为利害也设令能害盈福谦飨于克诚亦惟徳所动吉凶由人而已岂变化所为哉易曰小人不见利不劝不威不惩若以鬼神未能福人而无敬是不见利不劝也未能祸人而无惧是不威不惩也可以君子而同于小人乎是故敬而无失匪有他也禁滛祀励疏怠匪求益也茍有前圣之典籍在则祷祠祈福亦设教论道而已故君子敬顺而勿疑
　　栁宗元朝日説　栁子为御史主祀事将朝日其寮问曰古之名曰朝日而已今而曰祀朝日何也余曰古之记者则朝拜之云也今而加祀焉者则朝旦之云也今之所云非也问者曰以夕而偶诸朝或者今之是乎余曰夕之名则朝拜之偶也古者旦见曰朝暮见曰夕故诗曰邦君诸侯莫肯朝夕左氏传曰百官承事朝而不夕礼记曰日入而夕又曰朝不废朝夕不废夕晋侯将杀竖襄叔向夕楚子之留干谿右尹子革夕齐之乱子我夕赵文子砻其椽张老夕智襄子为室美士茁夕皆暮见也汉仪夕则两郎向闱拜谓之夕郎亦出是名也故曰大采朝日小采夕月又曰春朝朝日秋夕夕月若是其类足矣又加祀焉盖不学者为之也寮曰欲子之书其说吾将施于世可乎余从之
　　宋郑褒原祭说　先王之设祭祀所以礼天地而事祖宗报本而反始贵诚而尚徳也尊有异制牲币有异数上可以兼下下不可以僣上王者继天为子故郊以飨帝孝以承业庙以祀先诸侯守土地之官宗庙之外得以祭境内之名山大川卿大夫而下臣于人无敢越祭祖祢而已是以神不临非祭人不祀非鬼季孙旅于泰山孔子非之谓冉有曰汝弗能救与不独非于季氏而又罪于其臣楚昭王疾卜曰河为祟其大夫请祷之王曰余虽不徳河非获罪言非其地故也遂不祭孔子美之曰楚子其知大道乎今之世道士之教则曰天地神祗祭之则获福延年矣浮图之教则曰天地神只祭之则获福延年矣人心惧祸而乐福闻其説谁能拒之川奔而壑赴自庶民而上嵗或一祭或再祭或三四而不止焉祀典之设因民事非为已也有天下然后祭泰山有土地然后祭山川敢有僣拟罪不细矣法寛而不禁斯可惧也弃民而为已如可求之彼秦汉之君殚四海之产勤于神僊其卒有获乎彼为天子不由先王之礼而从道士之説神犹不享况庻民而上僣于礼而诬于神神其临哉其传萌拆于秦枝蔓于晋宋齐梁之间迨今百千
　　嵗根深蒂固牢不可防世之人习熟于闻见为之而不思今闻有正其説必以为狂惑之人呜呼祭法坏矣曰如之何而止之曰不以法理其无可奈何
　　廵幸【六则】
　　刘向修文篇　天子曰廵狩诸侯曰述职廵狩者廵其所守也述职者述其所职也春省耕不给也秋省敛不足也天子五年一廵狩岁二月东廵狩至于东岳柴而望祀山川见诸侯问百年者命太师陈诗以观民风命市纳贾以观民之所好恶志滛好僻者命典礼考时月定日同律礼乐制度衣服正之山川神只有不举者为不敬不敬者君黜以爵宗庙有不顺者为不孝不孝者君削其地有功泽于民者然后加地入其境土地辟除敬老尊贤则有庆益其地入其境土地荒秽遗老失贤掊克在位则有让削其地一不朝者削其爵再不朝者黜其地三不朝者以六师移之岁五月南廵狩至于南岳如东廵狩之礼岁八月至于西岳如南廵狩之礼岁十一月北廵狩至于北岳如西廵狩之礼归格于祖祢用特隋焬帝西廵河右出临津关陈兵讲武将撃吐谷浑可汗伏允帅众保覆袁川帝分命内史元夀等围之伏允遁去遣其名王诈称伏允保车我真山诏大将军张定和光禄大夫梁黙等追讨皆为所杀独卫尉卿刘权出伊吾至青海虏获千余口追奔至伏俟城而还初帝尝谓给事郎蔡徴曰自古天子有廵狩之礼而江东诸帝多傅脂粉坐深宫不与百姓相见此何理也及将西廵命裴矩説髙昌王麴伯雅及伊吾吐屯设等防以厚利召使入朝至是至燕支山伯雅吐屯设等及西域二十七国谒于道左帝复令武威张掖士女盛饰纵观以示中国之盛车服不鲜者郡县督课之吐屯设献地数千里帝大悦置西海河源鄯善且末等郡讁天下罪人为戍卒以守之命刘权镇河源郡积石镇大开屯田捍御吐谷浑以通西域之路进裴矩银青光禄大夫是时天下凡有郡一百九十县一千二百五十五户八百九十万有竒东西九千三百里南北万四千八百一十五里隋氏之盛极于此矣
　　自西京及西北诸郡皆转输塞外嵗钜亿计或
　　遇防钞死亡不达郡县皆徴破其家由是百姓
　　失业西方先困矣初伏允使其子顺来朝帝留
　　不遣至是伏允败走帝立顺为可汗遣之不果
　　入而还
　　唐太庙四室坏明皇将幸东都以问宋璟苏颋
　　对曰陛下三年之制未终遽尔行幸恐未契天
　　心灾异为戒愿且停车驾又问姚崇对曰太庙屋材皆苻坚时物嵗乆杇腐而坏适与行期相防何足异也明皇大喜从之禇无量上言隋文帝富有天下迁都之日岂取苻氏旧材以立太庙乎此特防臣之言耳愿陛下克谨天戒纳忠谏逺謟防明皇弗聴
　　穆宗将幸华清宫宰相帅两省供奉官诣延英门三上表切谏且言如此臣軰当扈从求靣对皆不聴谏官伏门下至暮乃退未明穆宗自复道出城幸华清宫独公主驸马中尉神策六军使帅禁兵千余人扈从晡时还宫
　　敬宗游幸无常昵比羣小浙西观察使李徳献丹扆六箴六曰防防以讽轻出游幸畧曰乱臣猖獗非可遽数服莫辨触瑟始仆栢谷防行豺豕塞路睹貎献餐斯可戒惧敬宗优诏答之
　　敬宗欲幸骊山温汤仆射李绛谏议大夫张仲方等屡谏不聴拾遗张权舆伏紫宸殿下叩头谏极言骊山之凶敬宗曰我宜一徃以验彼言幸温汤即日还宫谓左右曰彼叩头者之言安足信哉又欲幸东都宰相及朝臣谏者甚众皆不聴决意必行已令度支员外郎卢贞按视修东都宫阙及道中行宫裴度从容言曰国家本设两都以备廵幸自多难以来兹事遂废今宫阙营垒百司廨舎率已荒弛陛下傥欲行幸宜命有司嵗月间徐加完葺然后可徃敬宗曰从来言事者皆云不当徃如卿所言不徃亦可
　　籍田【二则】
　　周宣王即位不籍千畆虢文公谏曰不可夫民之大事在农上帝命之粢盛于是乎出民之蕃庻于是乎生事之共给于是乎在和协辑睦于是乎兴财用蕃殖于是乎始敦厐纯固于是乎成是故稷为大官古者大史顺时土阳瘅愤盈土气震发农祥晨正日月底于天庙土乃脉发先时九日大史告稷曰自今至于初吉阳气俱烝土膏其动弗震弗渝脉其满谷乃不殖稷以告王曰史帅阳官以命我司事曰距今九日土其俱动王其祗祓监农不易王乃使司徒咸戒公卿百吏庶民司空除坛于籍命农大夫咸戒农用先时五日瞽告有协风至王即齐宫百官御事各即其齐三日王乃淳濯飨醴及期鬰人荐鬯牺人荐醴王祼鬯飨醴乃行百吏庶民毕从及籍后稷监之膳夫农正陈籍礼大史赞王王敬从之王耕一墢班三之庶人终于千畆其后稷省功大史监之司徒省民大师监之毕宰夫陈飨膳宰监之膳夫赞王王歆大牢班尝之庶人终食是日也瞽师音官以省风土廪于籍东南钟而藏之而时布之于农稷则徧戒百姓纪农协功曰隂阳分布震雷出滞土不备垦辟在司防乃命其旅曰狥农师一之农正再之后稷三之司空四之司徒五之大保六之大师七之大史八之宗伯九之王则大狥耨获亦如之民用莫不震动恪恭于农修其疆畔日服其镈不解于时财用不乏民用和同是时也王事唯农是务无有求利于其官以干农功三时务农而一时讲武故征则有威守则有财若是乃能媚于神而和于民矣则享祀时至而布施优裕也今天子欲修先王之绪而弃其大功匮神之祀而困民之财将何以求福用民王弗聴三十九年战于千畆王师败绩于姜氏之戎
</div>
    <div class="pagination">
<a href="经济类编_page26.html">上一页</a><span>...</span><a href="经济类编_page22.html">22</a><a href="经济类编_page23.html">23</a><a href="经济类编_page24.html">24</a><a href="经济类编_page25.html">25</a><a href="经济类编_page26.html">26</a><span class="current-page">27</span><a href="经济类编_page28.html">28</a><a href="经济类编_page29.html">29</a><a href="经济类编_page30.html">30</a><a href="经济类编_page31.html">31</a><a href="经济类编_page32.html">32</a><span>...</span><a href="经济类编_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
