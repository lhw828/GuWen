<!DOCTYPE html>
<html>
<head>
    <meta charset="UTF-8">
    <title>图书编 - 第 93 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 93 页/共 220 页</h1>
    <div class="content">　　南路畨种固多作恶为地方患然最称桀骜者无如人荒没舌丢骨三寨也其次则别拓一寨焉查得三寨眞畨不多汉居其半大约不过五百人以五百人终年为害而莫之一处养兵之谓何夫不一惩创则不知畏惧故谬为之说曰三寨一除则余寨可传檄而定也松潘边境地方非战则守战不可常恃而守则可以永固操纵之权在我而已南路十五关堡前隔大河后阻重山大小畨姓前后夹居其中羊肠一线之路乃为中国所有之地如铁炉沟走石坡鸳鸯桥石花鞋奤子湾木驴沟扫氷岩凝氷沟干沟子三哨嘴杨广墩炮脑沟老虎石翟贵哨石窝墩关门石陡沟子大小横梁沟沙湾龙沟秦王箭镰刀湾扫水岩凉水井黄沙坝索桥头五哨沟干沟黄土坎野猫坝石门坎乱石窖石蛇儿子嘴龙打沟洞子沟沙湾麻答嘴等处东路有天花石三岔沟干沟子琵琶顶谷驴儿沟髙哨子黄土坎乱石窖旋风岩险头哨髙子哨出龙沟母猪洞落魂桥月儿岩山防沟髙哨子大湾老虎石松坪子擦耳岩闘老岩吊岩子扫子岩龙黎儿沟髙桥鸡公岭大沙湾腊菜坪等处北路有寡石岩虹桥関絶塞墩铁门墩铜柱墩八呷口林灿口恰乍口恶柘口寒盻口了裕口麻盻口唐弄敌贡坝栢木桥东胜墩等处俱为畨虏出没路口来则逼近官道肆行刼掠去则隔河阻山难以追捕最为要害之处不可不为之防者先年何总兵自威荗以逹松潘小河三舍漳腊一带地方官道两傍脩筑边墙防护行堵畨夷至今称便但年乆歳湮率多倒塌有行经数里而基土尽硕者有曽经补砌而底薄难恃者以故畨夷徃来出没如履无人之境亦可忧也东北二路称为稍缓而南路一带尤为要欲为国家万年之计其在南路必于后山自雄溪西宁以逹蒲江北定直抵鎭平界限倚就山势筑城一道城上多设敌楼而两头尽处鎻以重关以遏山后之诸畨又于沿河复何总兵所筑边墙聨络墩防以遏革河之诸畨纵百蛮有羽翼亦难飞渡如是而轮班戍军可以尽革粮之所省歳不知防千万两周遭田土可以屯种地之所产歳不知防千万石乆安万全之防莫有逾于此者但山后城工非大举动压以重兵且战且守势不可也且三寨底平而同沟诸寨抚处已定或可保数十年之安姑待将来次第举行之耳审时度力则沿河官道墙工似今日之所当为亦今日之所得为者诚不可不为之脩复也但边墙可以近守不可以逺了又防得敌防之设尤于远了为便欲脩边墙必増敌防兼举之乃万全也
　　松潘一鎭五谷不生戸无百金之产家无石粟之余诚为絶塞穷边而军民百万生命所頼为养者皆悬于东南两路之粮运也但粮运之数有限而商贩所取易穷故于秋成之后毎米一斗价银一钱八分或银二钱及至经商不通囤户坐索髙价毎斗増银至二钱四五分者有之甚至青黄不接之时有钱无米无论齐民即官员之家悬釜待防者亦有之衣不蔽体食不充肠故有身死未寒其妻下嫁于部卒有子备员窃禄母糊口于他人所以百戸徐荣至闭门忍饥而死而父母兄弟夫妇骨肉之间生不相保死不相顾者比比然也查得松潘放粮事规毎年四六十十二月支实米其余月分皆支折色此先时作者葢以粮运之艰故支折色多而本色少所以为粮戸节省之计意诚善矣但所存恤在粮戸而所苦在边氓见其大而不见其小知其一而不知其二非中道也今照布政司买运松潘一鎭万暦七年分各仓粮米共该四万七千六百九十一石七斗八升而松小等边主客舍军兵孤老共五千六百八十一员名客官军四千八百十一四员名若以毎月米银兼支实为利便如指挥使月俸七石支实米三石【云　云】大约年该支实米三万五千八百五十五石四斗尚剩米一万八千八百三十六石三斗八升可供别项支用裒多益寡酌盈济虚粮不加运即原额之中而通融之自裕人无多给即本分之内而均平之自充况各军月有实米可备饔飱又有折色可供使费稍加樽节可以无饥即有不敷凑买不多不至枵腹待哺其利一也又毎月放米家给人足其家稍充者可以出粜不给者亦可那移市价自平囤户不得坐索以増价其利二也又松地苦寒称贷为难徃徃山陜富商携资坐取重利毎借米一斗至放粮之时加至二三斗者有之穷军细民甘心兊支无如之何若毎月给米不至称贷之难商人不得勒取重息其利三也有此三利而粮又不加増公私两便诚善之善者也四川行都司
　　四川行都司领卫六日建昌卫建昌前卫宁畨卫越嶲卫盐井卫防川卫属所七关七堡五十有四总为里六十有七屯粮五万六千七百四十三石夏米一万八千七百四十五石九斗盐课米三千六百石有零
　　建昌考论
　　建昌本禹贡梁州之境天文井鬼分野乃西南夷邛都国地汉武帝置越嶲郡领邛都等县晋徙郡治防无县宋因之齐谓之防郡后周置严州隋改西宁州后唐为嶲州治越嶲县大业初改为嶲郡唐初复改嶲州置中都督府又改越嶲郡至徳初没于吐畨贞元中收复大和中徙治台登县懿宗时为诏所据改此城曰建昌府以乌白二蛮实之元至元间置建昌府又立罗罗斯宣慰司以统之四川行省防改云南行省本朝洪武中罢宣慰司置建昌卫四川都司改建昌路为府四川布政司后废府改建昌卫为军民指挥使司防置行都司领卫六形胜东连乌西距吐蕃中接中庆北邻西蜀据西南咽喉冲要之处虽通商货殖田地膏腴而土广人稀竹篱板舍不事脩饰善造坚利人甚畏弩末之毒尝观元遣谭澄同知宣慰司事至其境议之曰皇元一视同仁特置大帅安辑招懐以捍外侮非利征求于汝也夷人大恱即此可以得夷情亦以识治夷之道矣孰谓夷终不可以诲懐服哉
　　议制驭松州诸寨建昌余孽
　　按蜀界在坤隅三靣边夷自汉武通道之后毎烦中国其西北则为叠茂为松畨与氐羌为界有大姓小姓小蕃大蕃之别在昔为吐蕃慿陵已甚是李赞皇之所经营而未得其要领者也其西南则为沉黎越嶲建昌诸卫连亘獠之外诸种盘据麏屯鸟防靡有定在昔为南中叛服靡常是诸葛武侯之所经畧而卒以攻心为防者也我太祖圣武布昭鞭挞四埀西南夷交臂内附稽首献琛愿比编氓猗欤盛矣然彼性顽悍好利乐灾少有间隙狺然而起迩年松州诸寨既已锄其凶渠破其碉穴羣氐请命矣建昌余孽既尝俘其首虏燬其保聚计所杀获亦畧相当矣论者乃谓诸寨大创之后可图数十年之安而余孽未殄宜大伸一怒之威皆一时之防也然畨戎无亲视我虚实我实则服我虚则叛裔夷小丑慿縁箐薄我徃则防我归则合处之固异术焉则冉駹之揵不可遂忘桑土之彻而猓猡之疥不必遽鸣伊吾之劔矣常胜在我制胜有经酌而施之可也
　　建昌建置
　　钦差整饰建昌等处兼分廵地方佥事一【驻建昌】钦差督理粮储叅议一【驻雅州】　守备二












<子部,类书类,图书编,卷四十八>
　　四川夷
　　四川山包劒栈水鎻瞿峡襟带拥束是为天阻惟乌蛮阻其东南蔓绕西抵畨族欲其驯顺是在调扰龙州为松畨咽喉毎遮我饷道乌乌芒部诸府虽仰我鼻息而内党日坚数启隙乱唇齿之势彼得挟而扰我泸叙之间宜有机权携其丑类若乃碉门逺引诸畨播州旁通四省所谓与蜀盛衰者也
　　川夷考
　　杨辉者播州宣慰使也始祖铿元时为安抚使洪武初纳欵授宣慰使三传而辉袭之怙富负险大恣豪举辉二予长友次爱友庶而长辉以妾故嬖之屡欲夺嫡而安抚宋韬长官毛钊等不从曰杨氏家灋立嗣以嫡不以长主公奈何紊之以启乱阶辉不得已乃嗣爱嬖友之心终不解幸客张渊日怂慂之因说辉曰主公欲贵孟主与戚戚与仲主为仇即使夺彼以与此不过转移故物耳且贻口实于后人何不别为孟主地双贵而朋立是使孟主创业而传世也辉曰为之奈何渊曰天覇诸苖主公部境也山箐险远憨而易凌诬之曰贼而请兵讨之归功孟主因诸立官分治则事为有名矣辉大喜乃召容山长官韩宣重安长官张通计之将以疏请宣曰夭覇诸苖力耕服役皆顺民也奈何以贼诬之辉大怒立杖杀宣通皇恐股栗叩头曰诸苖诚贼也乃从辉署名疏言苖乱请兵讨之部议报可乃命都御史张瓒将兵讨之诸苖被戮者千余人辉通赂于瓒瓒乃盛陈友功且曰友谋勇冠军手刃七馘诚设安抚司于安宁以友为安抚使则诸苖不复反矣时友年才十三耳部议信之乃立司授官一如所请既而烂土诸苖赍果等忿夭霸以无辜受戮也时时攻安宁瓒又疏请筑城卫之费粮数十万十九年辉死爱脩怨于渊渊屡谋杀爱不克二十一年丹章诸苖宼安宁四川右叅政谢士元副使翟廷蕙都指挥杨纲以兵徃过播州诣爱家置酒髙防翌日视学适州民赛社士元等因坐学宫观之爱复携酒以徃训导杨礼者介士艴然諌视学而观社提兵而乐酒畧等威而欵下属窃为明公耻之士元等大惭而起渊自知不容于爱乃嗾友诬爱通苖越境为乱报知贵州守臣而致书举人路通义赂上下安抚宋韬获之以报爱爱乃易书于义伪以人徃义信之告贵州守臣陈爱反状守臣不听曰播州非我辖也义复书于友言非奏闻不可爱得书以报四川守臣友渊大惧乃诬疏爱尝言梦骑龙登天上帝谓我曰南方帝子也又尝立嵩呼门金水桥以拟宫禁廷议大骇乃命刑部侍郎何乔新锦衣指挥刘纲防四川都御史御史等官鞫之渊以妖言坐死士元等落职义削籍友爱皆论死赎免之友削官窜保宁无何友党簒友以归与爱仇杀不已而友子张爱孙相尤酷毒嘉靖七年兵部尚书胡世宁议谓张党与已成若不因而抚之恐遂流祸请立安抚司于凯里属治贵州以张为安抚使而相宣慰属治四川如故然其讐固自若也谚云骨肉臡醢参商播凯
　　论曰播凯之乱其初不过杨辉夺嫡之私耳一妄夷酋上书诬人以逞兵部不覈实而遽许兴师非狥情何以有此张瓒欺君曲法造祸百年蔓延边徼其后辗转调停不过分疆别省耳贷祸首而不究何以服诸夷哉
　　云南夷土官
　　云南布政司领宣慰司七宣抚司三长官司二十都司领安抚司三长官司三车里木邦孟养缅甸老挝东里八百大甸为七宣慰南甸于崖陇川为三宣抚十二关纳楼茶甸教化三部王弄山容甸处溪甸思陀甸左能寨落恐甸安南禄谷寨剌次河革甸香罗瓦鲁之因逺罗必甸马龙他郎甸者乐甸纽兀芒市为二十长官其都司领者安抚三潞江鎭逺杨塘长官三茶出凤垓施甸【右兵部武选】
　　云南一百五十一武定丽江景东沅江顺宁永宁鎭沅防化孟艮孟定知府十人寳山南甸兰州弯甸宁州富州北胜大侯云龙浪叶部邓州安宁威逺霑益罗雄鎭康陆凉知州十七人临西嶍峨云南亦佐罗次元谋知县六人广南姚安府同知鹤庆府知事一人千厓宣府经歴一人巨津师宗浪蕖通安北胜领南姚州顺州同知八人北胜南安鎭南州判官三人云南楚雄亦佐易门定边永平县丞六人昆明云南广通嶍峨定逺楚雄主簿六人威逺州吏目一人五井顺荡盐井副使二人连为古剌腾冲様备观音山莎桥徳胜关泔西在城打牛坪晋宁易龙驿丞十二人金齿水眼邓川州宁蕃顺宁防甸禾摩村东山口浪沧江师井打牛坪荡井金沙江十二关备溪江青索翼纳更山蒲陀崇鎭南箭捍塲关索岭铁炉青水江黒盐井西金沙江赤水鹏定西岭龙街关蔓神寨伱白水关南平关黒盐井阿雄村戞頼元江禾摩村安南坡禄腠炼象关楚雄县松诏铺观音山凤羽乡东金沙江囘登关汤池英武关廵检二十五人改流二十五知府鹤庆防甸广西知州四人马龙弥勒维摩阿维知州二人路南蒙自府同知一人楚雄府照磨一人丽江典史一人浪穹盐井副使一人弥勒沙驿丞五人永平孟哈潞江罗卜恩庄云南廵检十二人宣化关甸头様备神摩洞下江南安州普昌石门关弥沙井云龙甸炼象关楚塲【右吏部騐封】
　　八百舘
　　八百大甸军民宣慰使司世传其土酋有妻八百各领一寨因名八百媳妇自古不通中国元世祖始遣崇乌噜黙色帅军征之至成宗责其叛宼车里遣额森布哈征之辛丑以刘深佩虎符将兵三万勅云南省各给马匹征之癸卯刘深复请加兵哈喇哈逊曰海峤小夷辽絶万里可谕之使来不足以烦中国元主不听竟无功士卒存者才十之一始悔不用其言防有司议释深罪哈喇哈逊曰深徼名首衅防师辱国不诛无以谢天下遂诛深其酋恃逺叛服不常至元统初赛音迪延齐遣使招附置八百等处宣慰司我明洪武二十四年其酋刁揽那来贡方物始立八百大甸军民宣慰使司毎遇改元则颁给勅谕金牌勘合与缅甸其地东至老挝南至波勒蛮西至木邦北至孟艮自司治北至布政司三十八程其人性颇缓刺花様于眉目间以为饰男女服食与木邦同事佛敬僧亦缅甸与客相见无跪拜之节但把手为礼境内有南格剌山山上有河属八百北属车里附老挝车里孟艮于后
　　老挝
　　老挝军民宣慰使司俗呼为挝家自古不通中国我明永乐三年其酋招揽章入贡方物始置宣慰使司其地东至水尾南至交趾西至宁逺北至车里其民皆百夷性犷悍身及眉目皆刺花様服食噐用大类木邦其酋长有三等长曰招木弄次曰招木中又次曰招花为宣慰者即招木弄也
　　车里
　　车里军民宣慰使司蛮名彻里又有倭泥貉蒲刺黒角诸蛮杂居自古不通中国元世命将乌兰济达率兵伐交趾经其地悉降之至元中置彻里路军民总管府领六甸后又置耿冻当孟弄二州本朝洪武十七年酋长刀光归附改置车里军民府十九年改宣慰使司在浪沧江之南接南海交趾人情颇淳额上刺一旗为号境内猛永山杉木江
　　孟艮
　　孟艮府蛮名孟掯古不通中国我朝永乐四年始来归附置孟艮府东至车里南至八百西至木邦北至孟琏其士俗与木邦同
　　百夷馆
　　木邦
　　百夷在云南之西南自古不通中国元世祖时命将伐交趾经其所部尽降之旧名孟都又名孟邦元至元二十六年立木邦路军民总管府领三甸至我朝洪武十五年改木邦府后改木邦军民宣慰使司命西平侯沐英遣使徃谕之始从化来王其所部猛宻有寳井为木邦利府陶孟思歪领之陶孟者犹华言头目也木邦宣慰司罕揲以其女曩罕弄妻司歪罕揲死其孙罕穵立嗜酒好杀曩罕弄遂以猛密叛木邦成化初南宁伯毛胜守云南猛密寳石许得自贡不关木邦大监钱能尤利其珍赂曩罕弄遂怙势无忌畧地自广十六年大监王举索猛密寳石不得因防猛宻木邦罪请征之曩罕弄大惧防有江西人周兴五者逋猛密因为曩罕弄计遣人赍金寳赂政府求释罪且请授官政府许之遂授意都御史陈宗徃抚之宗至猛密曩罕弄恃有内援益踞傲不出迓宗且要宗过南牙山就见坐讲宗不得已从之曩罕弄乃曰我猛密之于木邦犹大象之孕小象也今小象长成躯倍大象矣寕能复入大象腹中乎宗曰然遂以所侵木邦地畀之为设安抚司以歪子孙世其职木邦人诣宗诉辩宗輙笞止之状闻政府大喜遂以宗抚云南防迁刑部尚书曩罕弄既立尽夺木邦地罕穵奔猛正由是孟养诸酋大不平遣大陶孟伦索提兵卫罕穵声言必灭猛密防治改元副使林俊稍割猛密地还木邦曩罕弄惧不敢逆命遂与木邦并立为世讐矣其种类最繁故以百称诸部落有木邦有南甸有干崖有陇川有孟养有孟密有孟琏有孟罗有孟楞有孟定有孟艮有芒市有景东有鹤庆有大有威逺有鎭康有甸湾有者乐甸其民多百夷不通汉字俱属本舘译审附列于后
　　孟养
　　孟养宣慰使司地名香栢城元至元二十六年置云逺路军民总管府本朝洪武十五年改为云逺府十七年改孟养军民宣慰使司其民犷野小有隙即搆兵相杀正统初土酋思仁叛防孟养地官兵追奔至缅甸购捕斩之语在缅甸考成化中思仁子禄以祖母琭带及诸珍物赂鎭守太监钱能能召见饮食之思禄稍稍纵横治初元给土酋金牌信符偶忘孟养乆废止按旧籍颁给思禄遂谓天朝复其官职以符牌号召诸夷畧取旁邑自广防猛密叛木邦叅政毛科檄思禄兵攻猛密思禄以羸兵数千应科为猛密所败思禄大怒遂越界过金沙江攻猛密取蛮莫等十七寨科又劝廵抚金献民请兵大举征思禄上不许防思禄亦遣人奏言为邻恶诖误愿入蛮莫十七寨赎罪得比米鲁仍乞以一字为宣慰如故朝议迟疑不决思禄遂据孟养自立
　　孟定
　　孟定府旧名景麻元至元二十六年立孟定路军民总管府领二甸大理金齿等处
　　南甸
　　南甸宣慰司旧名南宋元至元二十六年置南甸路军民总管府领三甸本朝洪武十五年改南甸府永乐十二年改南甸州正统八年陞宣抚司其俗结姻用谷茶内有丙弄蛮干温泉沙木笼南牙诸山小梁诸乃二河大盈江黄连坡关小龙山关
　　干崖
　　干崖宣抚司其地旧名干頼赕曰渠澜赕白夷居之元中统初内附至元中置鎭西路军民总管府领二甸本朝洪武十五年改为鎭西府后为干崖长官司正统间陞宣抚司境内有云晃云笼白莲刺朋诸山云晃安乐止西三河其土产四时皆蚕取其丝染五色为土锦
　　陇川
　　陇川宣抚司旧为麓川地皆白夷所居元至正中置麓川路本朝洪武十七年内附置麓川平缅宣慰司正统三年其土酋思仁叛发官兵讨平之革除其司十一年置陇川宣抚司于陇把俗与南甸同
　　威逺
　　威逺州郡唐南诏银生府之地旧为濮落杂蛮所居大理时为白夷所有元至元中始置威逺州本朝因之编戸四里境内有乐山南堆谷寳江
　　湾甸
　　湾甸州蛮名细赕元中统初内附属鎭康路本朝洪武十七年置湾州编戸五里
　　鎭康
　　鎭康州蛮名石赕本黒僰所居元中统初内附至元十三年立鎭康路军民总管府领三甸本朝洪武十五年改为鎭康府十七年改为州编戸六里其人形恶体黒以青白布为衣跣足行荆棘中如飞
　　大
　　大州蛮名孟祐白夷所居元中统初内附麓川路本朝洪武二十四年置大长官司后改为州编户四里俗与湾甸顺宁同境内有昔弥蛮剌蛮弥阿轮诸山孟祐孟頼二河
　　芒市
　　芒市长官司其地旧曰怒谋曰大枯赕曰小枯赕即唐史所谓芒施蛮也元中统初内附至元十三年立芒施路军民总管府领二甸本朝洪武十五年置芒施府正统九年改芒市长官司
　　景东
　　景东府古柘南也唐时南诏氏为银生府之地旧为濮落杂蛮所居后为金齿白蛮侵夺迄宋大理叚氏莫能复元中统初始讨平之以其所部威楚万戸至元中置开南州威楚路本朝洪武改为景东府编户八里其民多百夷不通汉书田皆种境内有景董秦鹤笼乐诸山澜沧江大河龙潭笕泉诸水母定景阑三关
　　鹤庆
　　鹤庆军民府东汉为永昌郡西北境唐时为越析诏之地名鹤川及漾共川南诏于漾共置谋统郡元初内附置鹤川防置二千戸仍称谋统属大理上万戸至元中复为鹤州后陞鹤庆府改鹤庆路本朝洪武中改为府后改为军民府编戸十三里领州二曰劔川曰顺州其民蠢朴稍刚好嚚讼带弓矢境内有峯顶龙珠方丈金华劒和石寳公山乌铺诸山漾共江劔川牛甸二湖温泉诸水
　　者乐甸
　　者乐甸长官司本马龙他郎甸猛摩之地夷民者岛本朝洪武末分置长官司云南布政司其民多百蛮交易用金银或五日十日一集旦则妇日中则男更代为市境内有者岛落二山景来河
　　缅甸馆
　　缅甸古西南夷未详何种其地旧有江头太公马来安正国蒲甘缅王五城元至元中遣将乌兰济达屡讨平之后于蒲甘缅王城置邦牙等处宣慰使司我朝洪武二十九年始归附立缅甸军民宣慰使司因其朝贡不缺始设本舘正统四年孟养宣慰使司刀賔王昏懦不振其下大酋思仁叛刀賔王拥众麓川并有孟养地遣黔国公沐晟左都督方政等徃征之政乘胜追思仁至上江以无援力战死上遣使问晟罪晟自知失律遂饮药死廷臣皆言宜置思仁不问不听乃用大监王振议遣兵部尚书王骥定西伯蒋贵发湖广四川广西贵州及京营兵一十二万徃讨之思仁败走缅甸骥遂割思仁所掠孟养地畀缅甸购思仁缅甸酋长卜剌浪斩思仁缚其子思机思卜差酋莽剌札等六十四名进贡至京并献俘阙下朝廷用骥言録缅甸功即以其子银起莽居守孟养地项之麓川夷拥思仁少子思禄攻败银起莽复有孟养地骥知夷终不殄遂与思禄约以金沙江为界今居孟养如故其地东至木邦南至南海西至戞里北至陇川自司治东北至云南布政司凡三十八程其俗居有城郭屋庐地势广衍有金沙大江阔五里余水势甚盛缅人恃以为险
　　滇夷记畧
　　滇载记逸史氏曰史称西南靡莫之属以什数滇最大元封中以兵临滇王举国降然未有称也及张氏受姓后世迭君长者氏郑氏赵氏杨氏叚氏髙氏凡七姓惟叚最乆故著称焉夷啇盗名号互起灭若蜂蚁然不足録也然至与中夏交援抗凌疲我齐民世主甘心焉以无用戕有用是可慨已汉司马氏传西南夷诚有意哉余婴罪投裔求叚之故于图经而不得也问其籍于旧家有白古通峯年运志其书用文义兼众教稍为删正令其可读其可载者葢尽此矣滇于三代为荒服汉仅剽分其方虽前元兵力胜之而不能守也于今列箐落而郡县之驯鳞介而衣裳之华风沃泽同域共贯昭代恢宇前是孰并传称神农地过日月之表防近是哉
　　云南夷总论伍段
　　云南本徼外地国初属王保保戊申开基尚阻声教王伟乘义捐躯傅友徳沐氏父子兄弟威戡惠戢梅思祖张鹤继膺藩屏平徭均赋疆土稍开顾其人慓悍不得已因俗为政官其酋领稍示安辑元江永宁鎭沅孟艮景东最强犷鎭南化顺宁霑益差小然皆向背靡常调济为难诸甸约摄腾冲诸罗窥窃防靖葢自麓川虚耗中土孟养曲狥奸夷正统迄今益复反覆况投宦非人刓法好货湖南滇北将有梗隔之忧至求马湖建昌川陆逵道计亦晩矣
　　汉武帝始通滇国置益州郡明帝时哀牢王柳貌率其民五万戸内附以其地置哀牢博南二县唐宗册南诏为蛮王语谓王曰诏先是六诏莫能相统舎诏最在南至皮罗閤浸彊大乃求合为一朝廷许之徙居大和城及宋熈宁大理遣使贡方物封其酋为大理国王元宪宗平大理立为三十七郡世祖自西畨入大理平云南遂分三十六路本朝洪武十七年立为麓川车里二宣慰使司此外又有孟养木邦缅甸老挝八百大甸宣慰司其与麓川车里皆百夷之种类也
　　按云南地汉时已入中国谓为西南夷唐末为南诏所据后为叚二氏所有自为一国宋竟不能有之元世祖始平大理以其地内属本朝立为藩府命黔国公世守之今其云南楚雄临安大理等府设置如内地而更以元江永昌之外麓川车里等处为西南夷亦犹汉时自成都而视滇池也大扺云南之地其南以元江为闗以车里为蔽而逹于八百其西以永昌为关以麓川为蔽而逹于木邦西南通缅甸底于南海东南通宁逺而竟乎安南西北尽丽江而通乎吐蕃所以制驭之者与南蛮北狄不同葢彼去中国逺甚其有叛乱不过梗化欠歳贡而已不足为中国轻重也为今之计宜择一要害地或景东或腾冲命将一员统军于此守备严禁中国客商不许擅入其地则彼不知中国虚实而不为人煽惑引诱设为互市有所交易许其移文通译赍载以来使彼知中国之货难得则不敢轻自弃絶矣
　　云南在古荒服声教弗渐自唐及宋则偃然僭窃睥睨巴蜀元虽开省设官而疆圉裂以覊縻畜之迨乎我朝幅员混一僰防罗甸咸籍版图可谓盛矣第其疆域阨塞华夷杂居时恬则蚁聚蜂屯有事则狼跳虎噉葢负险使然也云南临安大理永昌鹤庆楚雄颇号沃壌元江临安南通交趾金齿腾冲西拥诸甸澜沧聨洛永宁丽江曲靖迤北而东弹压乌蛮四境领要指掌可窥矣诸夷之魁则元江武定景丽江姚安北胜邓川霑益并兵力称雄向肯靡一葢自麓川伏法而滇境稍宁惟防甸一带兵卫渐踈诸罗防扈木邦孟密恃其险逺至今不闻悔祸咎在抚绥阙状乖方莫可数矣至于滇南北上必假道贵州万一冲决何以越之滇池有径可逹马湖武定可逹建昌川陆具存而榛塞莫启刋山通道之防所宜亟讲也按百夷之种麓川缅甸数为梗元江永昌之外设宣慰者七以统百夷以沐氏遥辖亦以诸省惟云南诸夷杂聚之地其为中华人惟各卫所戍夫耳百夷种曰僰人防人各有二种即黒罗罗白罗罗麽些秃老些门蒲人和泥蛮土獠罗舞罗落摩都摩察侬人沙人山后人哀劳人哦昌蛮懈蛮魁罗蛮傅防蛮色目濔河防丁蛮栗防不可悉记
　　贵州夷土官
　　贵州布政司领宣慰司一安抚司一长官司五十二蛮夷长官司二十都司领长官司十一
　　贵州宣慰金筑安择贵竹水东青山劄佐龙里白纳底寨养龙坑施溪黄道溪水徳江蛮夷沿河祐溪偏桥而阡苖民葛章葛商龙泉坪铜仁省溪提溪大万山平头着可乌罗麻响木大华上马桥大龙番程番小程方番金石畨韦番洪番卢番罗番卢山都匀平川六峒邦水豊宁平定乐平慕役顶营十二营康佐宁谷寨西堡为五十二长官中曹西都坪峨异溪都素朗溪鎭逺金容金逹邛水十二峒潭溪八舟洪洲伯里曹滴洞古洲西山阳洞湖耳亮寨欧阳新化中林验洞赤溪湳洞龙里为十二蛮夷长官其都司领者新添小坪伐把平寨丹平丹行杨义乐平伐平浪九名九姓独山州为十二长官【右兵部武选】
　　贵州土官一十五鎭逺府同知一人通判一人推官一人安顺州同知一人普安州判官一人婺州县丞一人曹沙渡瓮城河盘江谷龙的成河覃韩偏刀水廵检六人司狱一人改流二知县一人婺州廵检一人都儒五堡三坑【右吏部騐封】
　　贵州夷
　　贵州本西南夷罗施鬼国国初霭翠朱钦归附仍其世官山峭地瘠夷情猾诈分川湖云南永乐癸巳始立三司当时顾成易节以文武大臣威懐有方时称驯顺然壌时聨络冲胸掣肘自泗城北窥永宁芒部南扰毕节酋播外突普凯内溃交谗搆乱喜祸佳兵毎一梗阻滇海中断乃知分割三疆域相牵不可谓非防也
　　诸夷考
　　贵州夷种类非一曰罗罗有二种黒罗罗即东防乌蛮白罗罗即西防白蛮与六诏同种世居水西以安为姓一名罗鬼一名防人曰宋家曰蔡家者皆中国之裔曰仲家曰龙家其种有四曰犵狫一曰犵獠其种有五曰獚其种亦伙曰东西苖曰紫姜苖曰卖爷苖曰阿和习尚各异力耕啬用刻木为信好佩刀劔勇于战鬬
　　贵州夷考
　　安贵荣者霭翠之孙也奢香死霭翠之弟安匀立子孙遂以安为姓世骄蹇不受节制即听调从征非徼厚赏不赴所过村落杀掠无噍类者诸罗亦犷悍官军尝睥睨省城曰是直用水西氊衫叠塞耳贵荣多智畧善兵以从征香炉山加贵州布政司参政怏怏薄之乃奏乞减诸场诸驿以偿其功事下督府勘议时兵部主事王守仁以建言谴谪龙场驿丞贵荣甚敬礼之守仁乃贻书贵荣曰减驿事非罪人所敢与闻承使君厚爱因使者至偶问及之不谓其遂逹诸左右悚息悚息然已承见询则又不可黙凡朝廷制度定自祖宗后世守之不敢以擅改改在朝廷且谓之变乱况诸侯乎纵朝廷不见罪有司者将执法以绳之使君必且无益纵遂幸免于一时或五六年或八九年虽逺至二三十年当事犹得持典章而议其后若是则使君何利焉使君之先自汉唐以来千防百年土地人民未之或改所以长乆若此者以能世守天子礼法竭忠尽力不敢分守有所违越故天子亦不得逾礼法无故而加诸忠良之臣不然使君之土地人民富且盛矣朝廷悉取而郡县之其谁以为不可夫驿可减也亦可増也驿可改也宣慰司亦可革也由此言之殆甚有害使君其未之思耶所云奏功陞职事意亦如此夫刬除盗寇以抚绥平良亦守土常职今缕举以要赏则朝廷平日之思宠禄位顾将何为使君为参政已非设官之旧今又干进不已是无抵极也众必不堪夫宣慰守土之官故得以世有其土地人民若参政则流官矣东西南北惟天子所使朝廷下方尺之檄委使君以一职或闽或蜀其敢弗行乎则方命之诛不旋踵而至捧檄从事千百年之土地人民非复使君有矣由此言之虽今日之参政使君将恐辞去之不速又可求进乎凡此以利害言揆之于义反之于心使君必自有不安者夫拂心违义而行众所不与鬼神所不嘉也承问及不敢不以正对幸亮察既而驿竟不减　宋氏部罗阿贾阿札等叛人言贵荣嗾之而督府檄兵安家辄违约不至守仁复谕贵荣阿贾阿札等畔宋氏为地方患传者谓使君使之虽或出妬妇之口然阿贾等自言使君尝锡之以氊刀遗之以弓弩虽无其心不幸乃有其迹矣始三堂两司得是说即欲闻之于朝既而以使君平日忠实之故未必有是且信且疑姑令使君讨贼茍遂出军勦扑则传闻皆妄何可以滥及忠良其或坐观逗遛徐议可否亦未为晩故且隠忍其议所以待使君者甚厚既而文移三至使君始出众论纷纷疑者将信喧腾之际适防左右来献阿麻之首偏师之解洪边之围羣公又复徐徐三月余矣使君称疾归卧诸军以次濳囘其间分屯寨堡者不闻擒斩以宣国威惟増剽掠以重民怨众情愈益不平而使君之民罔所知识方扬言于人谓宋氏之难当使宋氏自平安氏何与而反为之役我安氏连地千里拥众四十八万深坑絶屯飞鸟不能越猿猱不能攀纵遂髙坐不为宋氏出一卒人亦莫如我何斯言已稍稍传播不知三堂两司已尝闻之否使君诚久卧不出安氏之祸必自斯言始矣使君与宋氏同守土而使君为之长地方变乱皆守土者之罪使君能独委之宋氏乎夫连地千里孰与中土之一大郡拥众四十八万孰与中土之一都司深坑絶屯安氏有之然如安氏者环四靣而居以百数也今播州有杨爱凯黎有杨友酉阳保靖有彭世麒等诸人斯言茍闻于朝朝廷下片纸于杨爱诸人使各自为战分安氏之所有葢朝令而夕无安氏矣深坑絶屯何所用其险使君可无寒心乎且安氏之职四十八支更迭而为今使君独传者三世而羣支莫敢争以朝廷之命也茍有可乘之衅孰不欲起而代之乎然则扬此言于外以速安氏之祸也者殆渔人之计萧墙之忧未可测也使君宜速出军平定反侧破众谗之口息多端之议弭方兴之变絶难测之祸补既徃之愆要将来之福某非为人作说客者使君幸熟思之贵荣死子万钧立淫酗嗜杀其下怨之一日集督府督府未衙于外次忽有贼刅万钧头去一城閧然督府索贼竟不得乱五六年不定其弟万铨防知土目乌挂所杀也扑杀之诛其从者百余人遂自立収其嫂为妻督府置不能理而万铨恣横尤甚
　　论曰安氏有贵州千余年矣岂其先世有大功徳于诸蛮哉其何祚之绵永也罗鬼憨而恋主与诸夷异即暴虐不怨其他强族不得代有之故不易姓今虽受官给印直名羁之不能令也恣杀戮服食僭儗自专无上彼何歉于南靣称孤者哉贵州武备单弱征勦必頼水西长彼桀傲万一衡决则云南非所有也贵州夷总论
　　髙宗克鬼方疑即其地可谓难矣汉以下未有能郡县之者然滇南之境非繇贵不逹汉惟不能有贵故自巴蜀邛笮逹牂牁纡歴险逺卒不能令黔中被声教如中土唐亦不得志于南诏葢有以也我太祖抚有滇南贵州诸夷施亦服属既我成祖复郡县其地任土作贡服徭役与诸甸服同其大一统之盛逺过三代何汉唐足云乎马鎭贵州功文献无征独贵人徃徃能谈其事今防城帅府防事犹所建立其甃甓栋宇之壮固类非后人之所能及要不失为任事之臣其政刑过严岂亦乱国用重典乎髙帝斩之诚非得已至成祖以一介之使深蹈夷庭执二酋而市肆不易道路不传其渊谋睿筭真鬼神所不能测后世小小举措不免张皇漏泄因以败事者视此何如也大抵夷性嗛怨而恋主负悍而喜怒乐纵肆而惮文法驭之在威信素孚简静不扰耳又曰贵州诸夷惟安氏享爵土最久岂不先世尝有大功徳于诸蛮邪不然何歴千余年而不一更其姓也












</div>
    <div class="pagination">
<a href="图书编_page92.html">上一页</a><span>...</span><a href="图书编_page88.html">88</a><a href="图书编_page89.html">89</a><a href="图书编_page90.html">90</a><a href="图书编_page91.html">91</a><a href="图书编_page92.html">92</a><span class="current-page">93</span><a href="图书编_page94.html">94</a><a href="图书编_page95.html">95</a><a href="图书编_page96.html">96</a><a href="图书编_page97.html">97</a><a href="图书编_page98.html">98</a><span>...</span><a href="图书编_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
