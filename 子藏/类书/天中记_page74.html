<!DOCTYPE html>
<html>
<head>
    <meta charset="UTF-8">
    <title>天中记 - 第 74 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 74 页/共 201 页</h1>
    <div class="content">　　九十字蜀宗正少卿孟德崇燕王贻邺之子也日恃贵族脱畧傲诞尝太庙行香携妓而往一夕梦一老人责之且取案上笔叱令开手大书九十字而觉翌日与宾客话及此事自言老人责我是惜我也书九十字赐我寿至九十也客有封琏戏之曰九十字乃是行书卒字亚乡其非吉徴乎不旬日果卒【游人闲话】
　　吞日月耶律乙辛母方娠夜梦手抟羖羊拔其角尾既寤占之术者曰此吉兆也羊去角尾为王字汝后有子当王乙辛幼慧黠尝牧羊至日晏迭刺视之乙辛熟寝迭刺触之觉乙辛怒曰何遽惊我适梦人手执日月以食我我已食月防日方半而觉惜不尽食之迭刺自是不令牧羊后进魏王以事诬皇后事萧忽右知其奸状伏桥下欲杀之俄暴雨坏桥谋不遂【辽史好臣】
　　理所不容凡所梦者或反中诡遇或理所不容或先觉未兆或假借象类或即事所无事或乍验乍否此皆神化茫眇幽明不测易以约通难用理检【萧琛难神成论】
　　喜
　　喜喜乐也不言而悦也【説文】徐曰口岂为喜岂者陈乐立而上见人心之悦则其面目粹然而变知其喜也两口衔士两口衔士为喜喜得明心憙者为憙憙天心【春秋元命包】
　　天喜人主有道国有善政则四七从度五星不逆日不蚀朔月不薄朢霜不夏繁雷不冬泄喜瑞并臻灾厉寝灭此则天喜也【抱朴子】
　　忧而喜十渥贞子曰城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬬况国相乎及楚杀子王公喜而后可知也曰莫余毒也已【宣十二】
　　喜归孙伯宗朝以喜归其妻曰子儿有喜何也曰吾言于朝诸大夫皆谓我知似阳子对曰阳子华而不实立言而无谋是以难及其身子何喜焉【晋语】
　　三喜孟尝君出行国至楚献象牀郢之登徒直送之不欲行见孟尝君门人公孙戌曰臣郢之登徒直送象牀象牀之直千金伤此若髪漂卖妻息不足偿之足而能使仆无行先人有宝劒愿得献之戌曰诺入见孟尝君曰小国所以皆致相印于君以国事累君者悦君之义慕君之亷也今君到楚而受象牀所未至之国将何以待君孟尝君曰善戍趣而出孟尝君召而问之曰今何举足之髙志之也戌曰臣有大喜三重之宝劒一孟尝君曰何谓也戌曰门下百数莫敢入见臣入谏臣一喜谏而得听臣二喜谏而止君之过臣三喜【战国防】七喜上幸长安祠髙庙十一陵歴覧宫馆旧处防郡县吏劳赐作乐者有县三老大言陛下入皇都臣望顔色仪类似先帝臣一驩喜百官严设如旧时二驩喜见吏赏赐识先帝时事臣三驩喜陛下听用直谏黙然受之臣四驩喜陛下至明惩文酷吏视人如赤子臣五驩喜进贤用能各得其所臣六驩喜天下太平德合于尧臣七驩喜【东观汉记】
　　四喜臣得去幽屏之城获觐百官之美此一喜也背茅茨之陋登阊阖之闼此二喜也必以有腼之客瞻见穆穆之顔此三喜也将以梼杌之质禀受崇圣之训此四喜也【曹植表】
　　洒然唐髙祖谓秦王曰尔还洛阳行台自陜以东悉主之建成等因密使人説帝言秦王左右皆山东人闻还洛皆洒然喜观其意不复来矣【唐书】闻往洛阳非常欣跃【旧唐】
　　喜见羣臣阿史那社尔破龟兹书闻太宗喜见羣臣从容曰夫乐有几朕尝言之土城竹马童儿乐也饰金翠罗纨妇人乐也贸迁有无商贾乐也髙官厚秩士大夫乐也战无前敌将帅乐也四海宁一帝王乐也朕今乐矣遂徧觞之【西戎】
　　津津初三宰相就位二人磬折趋而李林甫在中轩骜无少让喜津津出眉宇间观者窃言一雕挟两兔少选诏书出耀卿九龄以左右丞相罢林甫嘻笑曰尚左右丞相邪曰恚而送乃止【唐书】
　　顔间陆贽从幸山南道途艰险扈从不及与帝相失一夕不至上喻军士曰得贽者赏千金翌日贽谒见上喜形于顔间其宠待如此【旧唐】
　　眉端吕温得一善辄盱衡击节袂顿足信容得色舞于眉端【刘禹锡吕集亭】
　　跫然夫逃虚空者藜藋柱乎鼪鼬之迳跟位其空闻人足音跫然而喜矣而况乎昆弟亲戚之謦欬其侧者乎【庄徐无鬼】
　　瞿然九方歅为子綦相子曰梱也为祥子綦瞿然喜索然涕【上】
　　溢美夫两喜两怒之言天下之难者也夫两喜必多溢美之言两怒必多溢恶之言故法言曰其常情无传其溢言则几乎全【人间世】
　　似春古之真人其寝不梦其觉无忧其出不防其入不距凄然似秋暖然似春喜怒通四时【大宗师】
　　毗阳人大喜邪毗于阳大怒邪毗于隂隂阳并毗四时不至使人喜怒失位居处无常【在宥】
　　鼓舞夫哀乐喜怒爱憎欲惧人之情也当其哀也则欲哭泣擗踊遇其喜也则欲懽笑鼔舞遇其乐也则欲荒淫流湎【顔子】
　　施舍民有好恶喜怒哀乐生于六气哀有哭泣乐有歌舞喜有施舍怒有战鬭喜生于好怒生于恶【昭二十五】收正君子怒则説之以和喜则收之以正【公孙尼子】
　　见誉闻谤而怒者谗之由也见誉而喜者佞之媒也絶由去媒谗佞逺矣【文中子】
　　因喜魏征四疏曰恩所加则思无因喜以谬赏罚所及则思无因怒而滥刑今之刑赏未必尽然或申屈在乎好恶轻重由乎喜怒遇喜则矜其刑于法中逢怒则求其罪于事外所好则钻皮出其毛羽所恶则洗垢求其迹痕【旧唐】
　　茠越今夫繇者掲镢臿负笼土盐汗交流喘息簿喉当此之时得茠越下则脱然而喜矣岩穴之间非直越下之休也【淮南】
　　坠阳夫喜怒者道之邪也忧悲者德之失也好憎者心之过也嗜欲者性之累也人大怒破隂大喜坠阳薄气发瘖惊怖为狂忧悲多恚病乃成积好憎繁多祸乃相随【淮南】大忧内崩大怖生狂
　　侵犯人之性有侵犯则怒怒则血充充则气激气激则发怒发怒则有所释憾矣【上】
　　笑
　　笑哑笑也咥大笑也听笑貌也【説文】笑言哑哑【易】咥其笑矣【诗】亡是公听然而笑【上林赋】
　　举防襃姒不好笑幽王欲其笑万方故不笑幽王为熢燧大鼓有冦至则举熢火诸侯悉至至而无冦襃姒乃大笑幽王説之为数举熢火其后不信诸侯益亦不至【史记】
　　辗然齐桓公田于泽见鬼焉公反诶诒为病数日不出齐士有皇子告敖者曰臣闻野有委蛇恶闻雷车之声则捧其手而立见者殆乎霸桓公辗然而笑曰此寡人所见也不终日而病去【庄子】
　　笑于房晋侯使郤克征防于齐齐顷公帷妇人使观之郤子登妇人笑于房献子怒出而誓曰所不此报无能涉河【宣十七】
　　笑于台季孙行父秃晋郤克眇卫孙良夫跛曹公子手偻同时而聘于齐齐使秃者御秃者使眇者御眇者使跛者御跛者使偻者御偻者萧同侄处台上而笑之闻于客客不悦而去相与立胥闻而语移日不解齐人有知之者曰齐之患必自此始矣【成元】
　　粲然楚灵王围吴朱方执齐庆封将杀之使人令于军中曰有若齐庆封弑其君者乎封曰子一息我亦且一言曰有若楚公子围弑其兄之子防而代之为君者乎军人粲然皆笑【昭四】
　　解顔列子事老商五年之后心庚念是非口庚言利害夫子始一解顔而笑【列子】
　　开口盗跖谓孔子曰人上寿百嵗中寿八十下寿六十除病痩死丧忧患其中开口而笑者一月之中不过四五日而已矣【庄子】
　　局局将闾葂荐季彻于鲁君季彻局局然笑蒋闾葂覤覤然惊【上】
　　胡卢子思荐李音于卫君君胡卢大笑【孔丛子】
　　笑躄平原君家楼临民家民家有躄者槃散【跚】行汲平原君美人居楼上临见大笑之明日躄者到门曰臣不幸有罢癃之病而君之后宫临而笑臣臣愿得笑臣者头平原君应曰诺终不杀居嵗余宾客门下舍人稍稍引去者过半平原君怪之门下一人前对曰以君之不杀笑躄者以君为爱色而贱士士即去耳于是平原君乃斩笑躄者美人头自足门进躄者因谢焉其后门下乃复稍稍来【史记】
　　目笑平原君与毛遂偕入楚十九人相与目笑之【上】仰天威王八年楚大伐兵加齐齐王使淳于髠之赵请救兵赍金百斤车马十驷淳于髠仰天大笑冠缨索絶【上】
　　嫣然东家之子嫣然一笑惑阳城迷下蔡【登徒子赋】
　　搏髀东方朔于上前射覆中之郭舍人函屈被榜朔曰南山有木名为柘良工材之可以射射中人情如掩兔舍人数穷可不早谢上乃抟髀大笑也【别】
　　解颐匡衡字子圭好学诸儒为之语曰无説诗匡鼎来匡説诗解人颐【汉书】
　　尽气初桓荣遭仓卒困厄时常与族人桓元卿俱捃拾投闲辄诵诗元卿谓荣曰卿但尽气尔当安复施用时乎荣笑而不应后荣为太常元卿来候荣诸子谓曰平生笑君尽气今何如元卿曰我农民安能预知此【东观汉记】仰天宾戏主人主人遉尔而笑曰若宾之言所谓守窔奥之荣烛未仰天庭而覩白日也【班孟坚答宾赋】
　　先列得歆杜预伐吴军入城至都督孙歆帐下生将歆诣预王濬先列得歆头而预生送歆洛中大笑【王隐晋书】笑疾二陆入洛而士龙不诣张公公问士衡云何以不来机曰有笑疾恐公不悉故未敢自见俄而云诣华华为人多姿制又好帛纒须云见而大笑不能自已士龙尝着纕帻上船因水中自见其影便大笑不能已几落水中【世説】
　　大家儿笑桓南郡与道曜讲老子王侍中为主簿在坐桓曰王主簿可顾名思义王未答且大笑桓曰王思道能作大家儿笑【上】
　　强笑渔父谓孔子曰贡者精诚之至也不精不诚不能动人故强笑者虽悲不哀强亲者虽笑不和【庄子】强令之笑不乐强令之哭不悲【吕功名】
　　笑可哀夫载哀者闻歌声而泣载乐者见哭者而笑哀可乐者笑可哀者载使然也是故贵虚【淮】
　　心悦故口痛者口不能不呼心悦者顔不能不笑【邓析子】絶倒有丞郎急诣穆优空室慙谢优曰他日内逼但请光访人闻之莫不絶倒【北梦言】李涛答弟妇拜作歇后语闻者莫不絶倒【五代史补】絶倒极笑也【韵府羣玉】
　　成帝服昭仪眘防胶隂精流输不禁有顷絶倒【飞燕外】王澄每闻卫玠语议至于理防之间要妙之际辄絶倒于坐前后三闻为之三倒时人遂曰卫君谈笑平子三倒【世説玠别】
　　王敦镇豫章卫玠避乱投敦相见欣然谈话弥日于时谢鲲为长史敦谓鲲曰不意永喜之中复闻正始之音阿平若在当复絶倒【上】
　　宋陶继之枉杀大乐伎后陶梦伎入其口仍落腹中陶即惊寤俄而絶倒若风颠良久方醒【寃魂志】
　　梁仉臂与张敏思为主客立谈絶倒【四公子记】
　　李苗梁李膺子也每览周瑜未尝不咨嗟絶倒【魏书】北齐崔瞻聘陈行过彭城读道傍碑文未毕而絶倒从者遥见以为中恶此碑乃瞻父徐州时所立故哀感焉【北史】
　　隋陈孝意为侍御史以父忧去职后起为鴈门郡丞在郡朝夕哀临每一夜声未尝不絶倒【上】
　　则天初时特进苏良嗣于殿庭因拜跪便絶倒【旧唐】贞元中卢顷家婢小莲为一妇所批絶倒于地【通幽録】崔与妻李观家僮戏为妬状大笑几至絶倒【王泉子】前人所云絶倒如此后遂误以为笑相承不改韵府卫玠下云极笑更误
　　哭
　　发口且喜怒哀乐有感而自然者也故哭之发于口涕之出于目此皆愤于中而形于外者也譬若水之下流烟之上寻也夫有孰推之者【淮齐俗】
　　哭路杨子见逵路而哭之为其可以南可以北黒子见练丝而泣之为其可以黄可以黒【上説林】
　　狼戾昔雍门子以哭见孟尝君已而陈辞通意抚心发声孟尝君为之増欷歍唈流涕狼戾不可止【览冥】
　　哭世许庆字子伯家贫为郡督邮乗牛车乡里号曰轺车督邮庆尝与友人谈论汉无统嗣幸臣专势世俗衰薄贤者放退慨然据地悲哭时称许子伯哭世【谢承书】哭临赵壹造河南尹羊陟不得见壹以仕宦中非陟无足以托名者乃日往其门寻陟自强通陟卧未起一径上堂临之曰窃伏西州抱髙风旧矣乃今方遇而忽然奈何命也因举声哭堂上惊陟延与语大奇之乃与袁逢共称荐之名动京师【后汉】
　　四面大哭符登率骑万余直到姚苌营下四面大哭哀号动地苌心恶之与其众议亦哭相应【车頴秦书】
　　善哭唐衢应进士久而不第能为歌诗意多感发见人文章有所叹伤者读讫必哭涕泗不能已每与人言论既相别发声一号音词哀切闻之者莫不凄然泣下尝客游太原属戎帅军宴衢得预防酒酣言事抗音而哭一声不乐为之罢防故世称唐衢善哭【唐书】
　　近妇箕子朝周过故殷墟咸生禾黍箕子伤之欲哭则不可欲泣为近妇人乃作麦秀之诗以歌咏之殷民皆流涕【史记】
　　沾苏秦张仪从横习之鬼谷先生掘地为坑曰下者令我泣出则奈分人君之地苏秦下説鬼谷先生泣下沾襟张仪不若【论衡】
　　阑干王元景使梁刘孝绰送之泣下元景无泪谢曰卿勿怪我别后当阑干耳【谈薮】
　　泣绪齐君景山荆公燕市孟尝闻琴马迁废史少卿悼躬夷甫伤子皆泣绪如丝讵能仰视【江淹泣赋】
　　向隅圣人之于天下也譬犹一堂之上也今有满堂饮酒者有一人独索然向隅而泣则一堂之人皆不乐矣【説苑】
　　愁
　　愁城攻诗愁城终不破荡许愁门终不开何物煑愁能得熟何物烧愁能得然闭门欲破愁愁终不肻去深藏欲避愁愁已知人处【庾信愁赋】
　　万斛谁知一寸心乃有万斛愁【上】
　　愁鬼特解寛衣带偏能损面皮谓愁鬼也
　　看朱成碧万行朝泪防千里夜愁积谁知心眼乱看朱忽成碧【梁王僧孺诗】看朱成碧思纷纷憔悴支离得忆君【武后】埋愁寄愁天上埋忧地下【仲长统诗】
　　愁逼愁逼夜长斜汉逥而脉脉寒来梦浅行云去以迟迟【段成式】




　　天中记卷二十三
<子部,类书类,天中记>
　　钦定四库全书
　　天中记卷二十四
　　明　陈耀文　撰
　　姓
　　姓姓人所生也古之圣人母感天而生子故称天子因生以从女女生亦声也【説文】
　　纪世别类人所以有姓者何所以崇恩爱厚亲亲逺禽兽所以别婚姻也故纪世别类使生相爱死相哀同姓不得相娶皆为重人伦也姓者生也人禀天气所以生者也诗云天生蒸民尚书曰平章百姓姓所以有百者何以言古者圣人吹律定姓以记其族人含五常而生正声有五宫啇角徴羽转而相杂五五二十五转生四时异气殊音悉备故姓有百也所以有氏者何所以贵功徳下伎力或氏其官或氏其事闻其氏即可知矣所以勉人为善也或氏王父字者何所以别诸侯之后为兴防国继絶世也王者之子称工子王者之孙称王孙诸侯之子称公子公子之子称公孙公孙之子各以其王父字为氏故春秋有王子瑕论语其王孙贾又有卫公子荆公孙胡鲁有冲氏孟氏叔氏季氏楚有昭屈景氏齐有髙国崔卢氏以知其子孙也王者之子亦称王子兄弟立而皆封也或曰王者之孙亦称王孙刑徳仿曰尧之命表稷契赐姓于姬臯陶典刑不表姓言天任徳逺刑禹姓姒祖昌意以薏苡生殷姓子氏祖以鸟子生也同姓姬氏祖以履大人迹生也【白虎通】
　　赐姓昔者圣王观象于乾坤考度于神明探命厯之去就省群后之徳业而赐姓命氏因彰徳功传称氏之彻官百王公之子弟千世能聴其官者而物赐之姓是谓百姓姓有彻品于王谓之千品昔尧赐契姓子赐弃姓姬赐禹姓姒氏曰有夏伯夷为姜氏曰有吕下及三代官有世功则有官族邑亦如之后世防末因是以为姓则不能改也故或传本姓或氏号与谥或氏于爵或氏于志若夫五帝三王之世所谓号也文武昭景成宣戴栢所谓谥也齐鲁呉楚秦晋燕赵所谓国也王氏侯氏王孙公孙所谓爵也司马司徒中行下军所谓官也伯有孟孙子服叔子所谓字也巫氏匠氏陶氏所谓事也东门西门南宫东郭北郭所谓居也三乌五鹿青牛白马所谓志也凡厥姓氏皆出属而不可胜纪也【潜夫论】胙土无骇卒羽父请谥与族公问族于众仲众仲对曰天子建德因生以赐姓胙之土而命之氏诸侯以字为谥因以为族官有世功则有官族邑亦如之公命以字为展氏【左隠八】
　　世禄穆叔如晋范宣子逆之问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏在夏为御龙氏在啇为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也【襄二十四】
　　尧姓伊尧母字庆都配髙辛氏而生尧因主人伊长孺为姓谓之伊【三转旧事】
　　羸氏秦之先曰伯翳佐舜扰驯鸟兽锡姓曰羸氏其后分封以国为姓有徐氏郯氏王氏江氏【陈留风俗传】
　　吕氏太公望吕尚者东海上人其先祖尝为四岳佐禹平水土甚有功虞夏之际封于吕本姓姜氏从其封姓故曰吕尚【史记】
　　侯姓侯氏侯爵周防官失其守故以侯爵为姓【陈留风俗传】赵氏费仲生恶来季胜武王伐纣并杀恶来季胜之后有造父以善御事周穆王穆王游西海忘归于是徐偃作乱造父御一日千里以征之王封造父于赵城因以为氏【潜夫论】
　　张氏张良韩公族姬姓也秦始皇防韩良弟死不葬良散家赀千万为韩报讐击始皇于博浪沙中误椎副车秦索贼急良乃变姓为张匿于下邳【上】
　　孙氏夏侯婴初为滕令奉车故号滕公及曾孙颇尚平阳公主主随外家姓号孙公主故滕公子孙更为孙氏【汉书】
　　灌丈灌夫字仲孺颍隂人也父张孟常为颍隂侯灌婴舍人得幸因进之至二千石故蒙灌氏姓为灌孟【上】衞氏衞青字仲卿其父郑季河东平阳人也以县吏给事侯家平阳侯曹寿尚武帝姊阳信长公主季与主家僮卫妪通生青青同产兄卫长君及子夫子夫自平阳公主家得幸武帝故青冐姓卫氏【上】
　　马赵马援字文渊其先赵奢为赵将号曰马服君子孙因为氏【后书】马服者言能服驭马也【注】
　　第五第五伦字伯鱼京兆长陵人也其先齐诸田诸田徒园陵者多故以次第为氏【后汉】
　　庆贺贺氏庆封之后庆纯儒学有重名安帝时为侍中江夏太守避安帝父清河王庆讳改为贺氏【虞预晋书】是仪是仪字子羽北海营陵人也本姓氏仕郡郡相孔融嘲仪言氏字民无上可改为是乃遂改焉【吴志】古之建姓或以所生或以官号或以祖名皆有义体以明氏族故曰胙之以土而为之氏此先王之典也所以明本重始彰示功德子孙不忘也今离文析字横生忌讳使仪易姓忘本诬祖不亦谬哉【从众计】
　　奚嵇嵇康字叔夜谯国铚人也其先姓奚防稽上虞人以避【阙】　焉铚有嵇山家于其侧因而命氏【晋传】
　　束踈束晳字【阙】　　平元城人汉踈广之后也王莾末
</div>
    <div class="pagination">
<a href="天中记_page73.html">上一页</a><span>...</span><a href="天中记_page69.html">69</a><a href="天中记_page70.html">70</a><a href="天中记_page71.html">71</a><a href="天中记_page72.html">72</a><a href="天中记_page73.html">73</a><span class="current-page">74</span><a href="天中记_page75.html">75</a><a href="天中记_page76.html">76</a><a href="天中记_page77.html">77</a><a href="天中记_page78.html">78</a><a href="天中记_page79.html">79</a><span>...</span><a href="天中记_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
