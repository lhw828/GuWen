<!DOCTYPE html>
<html>
<head>
    <meta charset="UTF-8">
    <title>太平御览 - 第 158 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 158 页/共 737 页</h1>
    <div class="content">《周礼》注曰：藏米曰廪。
《释名》曰：仓，藏谷物也。
《诗》云：乃求千斯仓，乃求万斯箱，以峙其长。
又曰：丰年多黍多余，亦有高廪，万亿及秭。
又曰：我仓既盈，我庾惟亿。
《尚书》曰：武王克商，发巨桥之粟，大赖于万姓。巨桥，纣仓也。
《传》曰：楚庄王赈廪同食。注：赈廪，开仓。同食，上下无异。
《礼记□月令》：季春，发仓廪，赐贫穷。
又曰：五皆入，必量於岁。
又曰：循行积聚，无有不敛。
又曰：孟冬，命有司穿窦窖，修仓，谨益藏，务积聚。
又曰：国无九年之畜为不足，无三年之畜曰急。
《周礼》曰：储畜以待凶荒。
又曰：仓人：掌粟入之藏。办九之物，以待邦用。若不足，则止馀法用；有馀则藏之，以待凶而颁之。
又曰：廪人：掌九之数，以待国之匪颁、赐、稍食。以岁之上下数邦用，以知足否，以诏谷用，以治年之丰凶。
《公羊传□桓公》曰：御廪灾，御廪者何？粢盛之所藏也。
《论语》曰：旧既没，新既升。
《春秋佐助期》曰：天廪仓神名均明。
《史记》曰：舜母嫉舜，舜父使舜涂泥仓，放火而烧舜，舜垂席而下，得无伤。
又曰：李斯年少时入仓，观仓中鼠食粟，居大庑下。斯乃叹曰：“人之贤不肖譬如鼠矣，在所处耳。”乃从荀卿学帝王之术。
又曰：宣曲任氏之先为督道仓吏。秦之败也，豪杰皆争取金玉，而任氏独窖仓廪。及楚汉交兵，民不得田，而豪杰金玉尽归任氏。
又曰：高帝七年，立太仓。
《汉书》曰：汲黯因使矫制发仓，救河内饥民。上释罪。
又曰：武帝之初，民给家足，太仓之粟，陈陈相因。《诗》曰：“如冈如阜，如山如陵。”
又《宣纪》曰：耿寿昌奏设常平仓，丰则籴，俭则粜，以利民。
又曰：王嘉奏事曰：“孝文时吏居官者或长子孙，以官为氏。仓氏、库氏则仓库吏之後也。”
又邹阳上书吴王曰：吴有诸侯之位，而实富於天子，转粟西乡，陆行不绝，水行满河，（如淳曰：言汉京师仰须山东漕运以自给耳。）不如海陵之仓。
又贾捐之上书曰：武帝元狩六年，太仓粟红腐不可食。
又《食货志》曰：汉宣帝时，年丰人少利。时大司农中丞耿寿昌上计，令郡国皆筑仓，以贱时增其价而籴，以利农；贵时减其价而粜，以利人，名曰常平仓。百姓利之也。
《後汉书》曰：韩韶，字仲黄，颍川舞阳人也。少仕郡，辟司徒府。泰山贼公孙举伪号历年，守令不能破，多为坐法。尚书选三府掾属能治剧者，乃以韶为嬴长。（羸县，故城在今兖州砖城县东北也。）贼闻其贤，相戒不入羸境。馀县多被寇，废耕桑，其流入县界求索衣粮者甚众。韶愍其饥困，乃开仓赈之，所廪赡万馀户。主者争谓不可。韶曰：“长活沟壑之民，而以此伏罪，含笑入地矣。”太守素知韶多德，竟无所坐。
又曰：隗嚣既败，公孙述欲安众。以成都郭外有秦时旧仓，述改名白帝仓，（述以色尚白，故改之。）自王莽以来常空。述即使人言白帝仓出如山陵，百姓空市里往观之。述乃大会群臣，问曰：“白帝仓竟出乎？”皆对言：“无。”述曰：“讹言不可信，道隗王破者复如此矣。”俄而嚣将王元降，述以为将军。
又曰：虞诩时，朝歌贼宁季等数千人攻杀长吏，屯聚连年，州郡不能禁，乃以诩为朝歌长。故旧皆吊诩曰：“得朝歌何衰！”诩笑曰：“志不求易，事不避难，臣之职也。不遇盘根错节，何以别利器乎？”始到，河内太守马棱勉之曰：“君儒者，当谟谋庙堂之上，反在朝歌邪？”诩曰：“初除之日，士大夫皆见吊勉。诩筹之，知其能为也。朝歌者，韩、魏之郊，背太行，临黄河，去敖仓百里，而青、冀之人流亡万数。贼不知开仓招众，劫库兵，守成皋，断天下右臂，此不足忧也。今其众新盛，难与争锋。兵不厌权，愿宽假辔策，勿令有所举阂而已。”及到官，设令三科以募求壮士，自掾吏已下各举所知，攻劫者为上，偷盗为次，带丧服而不事家业者为下。收得百馀人。诩为之飨会，悉负其罪，使入贼中，诱令劫掠，乃伏兵以待之，遂杀贼数百人。乃潜遣贫民能缝者，佣作贼衣，以采缝其裾为帜，（帜，记也。《续汉书》曰：以缝缕其裙也。）有市里者，吏辄擒之。贼由是骇散，咸称神明。
《魏志》曰：袁涣，字耀卿。为魏国郎中令。及卒，太祖为之流涕，以二千斛，一教“以太仓千斛赐郎中令家”，一教“以垣下千斛与曜卿家”，外不解其意。教曰：“以太仓者，官法也；垣下者，新旧也。”
《吴书》曰：建康宫城即吴苑城，城内有仓名曰苑仓，故开北渎，通转运於仓所，时人亦呼为仓城。晋咸和中，修苑城为宫，惟仓不毁，故名太仓，在西华门内道北。
《晋书》：郑默出为东郡太守，值岁荒人饥，默辄开仓赈给，乃舍都亭，自表待罪。朝廷嘉默忧国，诏书褒叹，比之汲黯。班告天下，若郡县有此比者，听出给。入为散骑常侍。
又曰：王浑，武帝受禅，加扬烈将军，迁徐州刺史。时年荒饥，浑开仓赈赡，百姓赖之。
又曰：王蕴为吴兴太守。民饥，辄开仓赡恤。主簿请先列上待报，蕴曰：“行仁义败，无恨。”坐违科免官，士庶诣阙，左降晋陵太守。
《郡国志》曰：衡山石廪峰一如仓庾，有二户一开一闭，闭者亦有关钥之形。
王子年《拾遗记》曰：曹曾遇世乱，家家焚庐，曾畜书万卷，虑其先文湮没，乃积石如仓廪以藏书，世谓曹家书仓焉。
《水经注》云：汾阳故城，积粟所在，名之曰羊肠仓，在晋门闾阳北。石磴萦委若羊肠，故以为名。即今羊肠坂是也。
《越绝书》曰：君均东仓，春申君造。西仓名曰君均西仓，门周一里八步。
又曰：吴两仓，春申君所造，一名均输。
《洛阳记》曰：有常满仓。
《天门集》曰：廪星主仓。
《说苑》曰：子路为蒲令，备水灾。与民春修沟渎，为民烦苦，故人予一箪食、一壶浆。孔子闻之，使子贡止之。子路忿然不悦，往见夫子曰：“由也，以暴雨将至，恐有水灾，故与民修沟渎以备之，而民多匮於食，故与人一箪食、一壶浆。而夫子使赐止之，何也？夫子止由之行仁也，夫子以仁教而禁其行仁，由也不受。”子曰：“尔以为饿，何不告於君，发仓廪以给食之；而以尔私馈之，是汝不明君之惠，见汝之私义也。速已则可矣，否则尔受责不久矣。”子路心服而退。
又曰：北郭骚踵见晏子曰：“窃悦先生之义，愿乞所以养母者。”晏子使人分仓粟、府金而遗之，辞金而受粟。有间，晏子见疑於景公，出奔。北郭子召其友而告之曰：“吾悦晏子之义，而尝乞所以养母者。吾闻之曰：养及亲者，身更其难。今晏子见疑，吾将以身白之。”遂造公庭求复之，曰：“晏子，天下之贤者也，今去齐国，国必侵矣。方必见国之侵也，不若先死，请绝颈以白晏子。”逡巡而退，因自杀也。公闻之大骇，乘驰而自追晏子，及之郊，请而反之。晏子不得已而反之。闻北郭子之以死白已也，太息而叹曰：“婴不肖罪过，固其所也，而士以身明之，哀哉！”
《晋阳秋》曰：泰始四年七月，立常平仓，丰则籴，俭则粜，以利民也。
《管子》曰：错国不倾之地，积不涸之仓，藏不竭之府。注：不涸之仓，言务五也。
《述征记》曰：东城二石桥，旧於王城之东北，开渠引洛水，名曰阳渠，东流经洛阳，於城之东南，然後北回，通运至建春门，以输常满仓。
《永嘉郡记》曰：青田溪发源太湖，湖是白土，无复细石，中生蕴藻，冬天水热如汤，故众鱼归之，名为鱼仓。
《益州记》曰：今成都县东有颓城毁垣，土人云古白帝仓也。
《异苑》曰：馀姚县仓封闭完密，而年年辄大损耗，是富阳县桓王陵上双石龟所食。即斫毁龟口，於是无复亏减。
《三辅故事》曰：汉大将军周亚夫军於细柳，今石激是也。石激西有细柳仓，城东嘉禾仓。
《老子》曰：田甚芜，仓甚虚。
《管子》曰：仓廪实，知礼节。
又曰：不务地利，则仓不盈。
《庄子》曰：诸中国之在海内，不似ㄗ米之在太仓乎！
《韩子》曰：韩昭侯之时，黍种贵，昭侯令人覆廪，吏果窃黍种粜之。
《淮南子》曰：近敖仓者不为之多饭，期满腹而已。
《盐铁论》曰：匈奴因山谷为城池，水草为仓廪。
《地理志》曰：敖仓在河南广武山，郑国所置。汉王与项羽争天下，运敖仓之粟。

《西京杂记》曰：曹元理善算。友人陈广汉有二，忘其石数。后算欠一斗，乃有鼠大如斗，在其中。
《吴志》曰：周瑜过鲁肃求资，肃有米三千石，乃指一与之。
《续异记》曰：晋陵无锡尉严无欲贮。後开，乃成蛇。以草焚之，便贫。
《诗》曰：胡取禾三百兮。
庾
《韩诗外传》曰：王者藏於天下，诸侯藏於百姓，农夫藏於庾，商贾藏於箧笥。
《毛诗》曰：曾孙之庾，如坻如京。注曰：庾，露积也。
卷一百九十一　居处部十九
府库藏
《释名》曰：库，舍也；物在舍也，齐鲁谓库为舍也。
《说文》曰：库，兵车所藏也。帑，金帛所藏也。府，文书所藏也。
《礼记》曰：季秋之月，命百工审五库之量。
蔡邕《月令章句》曰：五库者：一曰车库，二曰兵库，三曰祭器库，四曰乐器库，五曰宴器库。
又《月令》曰：季春，命有司开府库，出币帛，聘名士。
《周礼》曰：太府：掌九贡、九赋、九功之贰，以受其货贿之入，颁其货於受藏之府，颁其贿於受用之府。凡万民之贡，以充府库。（太府，下大夫，若今之司农。）
又曰：玉府：掌王之金玉、玩好、兵器，凡良货贿之藏。共王之服玉、玉、珠玉、含玉。诸侯则共珠盘、玉敦。
又曰：内府：掌受九贡、九赋、九功货贿，良兵、良器，以待邦之大用。凡四方之币献之金玉、齿革、兵器，凡良货贿，入焉。
又曰：外府：掌邦布之出入，以供百物而待邦之小用。注：布帛之藏，帛曰布，小用赐也。
又《天官□玉府》曰：合诸侯，则供珠盘。（郑玄注曰：以珠饰盘承牛耳。）
又《春官□天府》曰：天府：掌祖庙之守藏与其禁令。凡国之玉镇、大宝器藏焉。若有大祭、大丧，则出而陈之；既事，藏之。凡官府乡州及都鄙之治中，受而藏之，以诏王察郡吏之治。（察，贰其黜陟也。治中，谓治薄书之要。）
《尚书》曰：武王克殷，散鹿台之财。纣所积之府库曰鹿台。
《春秋文耀钩》曰：咸池、天潢五星，五帝车舍也。宋均注曰：舍，库也；五帝车府。
《曲礼》：天子六府，曰：司土、司木、司水、司草、司器、司货，典六职。注：谓主藏物之税也。
《左传》曰：晋侯之竖头须，守藏者也。及公子出也，窃藏以逃，尽用以求纳之，求纳文公。
《论语》曰：鲁人为长府，（藏货曰府。）闵子骞曰：“仍旧贯如之何？何必改作？”
《汉书》曰：汉高祖七年，萧何立东阙前殿武库。
又曰：立武库以藏禁兵。
又曰：枚乘谏吴王曰：“夫汉并二十四郡，十七诸侯，转输错出，军行数千里不绝於郊，其珍怪不如东山之府。”（如淳曰：吴王之府藏也。）
谢承《後汉书》曰：灵帝光和中，武库屋自坏。司隶许冰上书曰：“武库，禁兵所在，国之禁，为灾深矣。”
《魏志》曰：嘉平中，二鱼集於武库屋上。
《晋书》曰：武库封闭甚密，忽有雉叫。张华曰：“此必蛇化为雉。”视之，果有蛇蜕也。
又曰：赵王伦既还，谄事贾后，因求录尚书事，後又求尚书令。张华与裴皆固执不可，由是致怨，伦、秀疾华如仇。武库火，华惧因此变作，列兵固守，然後救之，故累代之宝及汉高斩蛇剑、王莽头、孔子履等尽焚焉。时华见剑穿屋而飞，莫知所向。
又曰：裴楷有知人之鉴，目锺会云：“如观武库森森，但见矛戟在前。”
《商君书》曰：汤、武破桀、纣，海内无患，遂筑五库，藏五兵，偃武也。
锺会《刍荛论》曰：国之称富者，在乎丰人，非独谓府库盈，仓廪实。非上天所降，皆资之於人。人困则国虚矣。
《洞冥记》曰：元狩四年将夕，有黄叟怀内探径尺玉以授帝。帝以玉还宝库，即龙玉也。
王子年《拾遗记》曰：糜竺用陶朱公计术，日益亿万之利赀，拟王家有宝库千间。
《世说》曰：郄公大聚敛，钱数千万。嘉宾意甚不同，尝朝旦问讯，郄家法，子弟不坐，因倚语移时，遂及钱货事。郄云：“汝正当欲得我钱耳！”乃听一日开库，任意用。郄公始止，谓损数百万许。嘉宾遂一日中乞与人，都尽。郄公闻之，惊怪不能已。
</div>
    <div class="pagination">
<a href="太平御览_page157.html">上一页</a><span>...</span><a href="太平御览_page153.html">153</a><a href="太平御览_page154.html">154</a><a href="太平御览_page155.html">155</a><a href="太平御览_page156.html">156</a><a href="太平御览_page157.html">157</a><span class="current-page">158</span><a href="太平御览_page159.html">159</a><a href="太平御览_page160.html">160</a><a href="太平御览_page161.html">161</a><a href="太平御览_page162.html">162</a><a href="太平御览_page163.html">163</a><span>...</span><a href="太平御览_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
