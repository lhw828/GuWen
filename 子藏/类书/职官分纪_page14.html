<!DOCTYPE html>
<html>
<head>
    <meta charset="UTF-8">
    <title>职官分纪 - 第 14 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>职官分纪 - 第 14 页/共 52 页</h1>
    <div class="content">　　国朝熙宁九年五月宣徽北院使王拱辰言本院前后所降宣劄条例文字及逐旋圣防指挥不可遗坠乞行编録所贵朝廷故事永乆可备检用从之六月拱辰辟著作佐郎何洵直充编修官就本院置局十年八月编成条例并目二十五册上之十二月罢局洵直减一年磨勘




　　职官分纪卷十二
　　钦定四库全书
　　职官分纪卷十三
　　宋　孙逢吉　撰
　　三司
　　五代职官志后唐庄宗同光中勅盐铁度支户部三司凡阙钱物并委租庸使管辖踵梁之旧制也
　　长兴元年罢租庸使额分盐铁度支户部为三司国朝三司凡二十四案曰兵刑胄铁商税茶课盐末盐设赏给钱帛发运百官斛防粮料骑夏税秋税东上供西上供修造竹木麴衣粮仓干徳五年度支判官侯陟言其不均始令三部各分领八案焉咸平四年并夏秋税为一曰户税并东西上供并竹木归修造仓案归衣粮大中祥符七年别置常平案其后重定盐铁八案以判官三员分领曰兵刑胄铁曰商税茶曰课盐末盐设度支八案以判官三员分领曰赏给钱帛曰发运斛斗百官曰粮料常平骑户部五案以判官三员分领曰两税麴曰上供曰修造衣粮
　　淳化四年诏自今只置三司使一员判官六员推官三员三部勾院只置判勾一员判官一员其三部属吏并仍旧贯三司使尺书案检外处符牒并令判官推官通书颁行冬十月以左谏议大夫判三司魏羽为三司左计使户部员外郎董俨为右谏议大夫三司右计使先是三司簿领堆积胥吏弛慢因而为奸居其任者不能发摘禁止至是用魏羽段惟一等议分天下为十道两京为左右计各置判官领之置三司使二员魏羽主其左董俨主其右中分诸道以隶焉凡国用支费租调岁课以其簿上于总计司而经度之闰十月以给事中陈恕为工部侍郎三司总计使十一月辛未诏总计使陈恕判左右计事左右计使分十道事合干论议计度并令恕等防预焉咸平五年盐铁使王嗣宗言今三司奏事有可记者请令判使一人撰録送史馆上曰三司务繁若日有著述必妨公务可令逐季録送
　　使
　　五代史后唐明宗长兴元年以前许州节度使张延朗行兵部尚书充三司使班在宣徽使之下三司有使额自延朗始也唐制户部度支以本司郎中侍郎判其事而有盐铁转运使天宝中杨慎矜王鉷杨国忠继以聚货之术媚上受宠虽然皆守户部度支本官带使额亦无所改作下及刘晏第五琦亦如旧制自后亦以宰臣分判一司不置使额干符后天下兵兴随处置租庸使以主调发兵罢则停梁时乃置租庸使专领天下泉货庄宗中兴秉政者不闲典故踵梁故事复置租庸使以魏博故吏孔谦专使务敛怨于下斵丧王室者实租庸之弊也明宗嗣位思革其弊未及下车乃诏削除使名但命重臣一人判其事曰判三司至是张延朗自许州入再掌国计白于枢宻使请置三司使名宣下中书议其事宰臣以旧制覆奏授延朗特进行工部尚书充诸道盐铁转运等使兼判户部度支事从旧制也明宗不从竟以三司使为名焉
　　国朝建隆元年以宣徽北院使李崇矩为右监门卫大将军充三司使其后有权防检权同判之名
　　太平兴国八年分置三部使
　　淳化四年复置三司使一人十月置左右计使又置总计使判左右计事先是三司簿领堆积胥吏弛慢因而为奸不能发摘是后魏羽段惟一等议分天下郡县为十道曰河东关西劔南淮南江南东道江南西道两浙广南东京为左计西京为右计各置判官领之置左司使二员中分诸道以焉
　　五年诏罢诸道左右计使复置三司使
　　咸平六年复以冦凖为兵部侍郎充三司使
　　天圣四年以祠部员外郎知制诰程琳权发遣三司使公事【凡权发遣者暂摄其事也】
　　庆厯三年以知永兴军叶清臣权三司使盖官轻则为权使公事清臣再领三司云权使者中书误也自此遂令权使与权使公事为两等
　　嘉祐元年七月制以武康节度使知相州韩琦除工部尚书三司使【三司使当用舍人院制除今降麻宣制误也】
　　九月翰林学士欧阳修权发遣三司使公事【学士不轻而权发遣者亦暂摄其事不正也】
　　笔谈予尝购得后唐闵帝应顺元年案检一通乃除宰相刘昫兼判三司堂检前有拟状云具官刘昫右状以刘昫经国才高正君心切方属体元之运实资谋始之规宜注宸衷委司邦计渐期富庶永赞圣明臣等商量望授依前中书侍郎兼吏部尚书同中书门下平章事集贤殿大学士兼判三司散官勲封如故未审可否如蒙允许望付翰林降制处分谨録奏闻其后有制书曰宰臣刘昫可兼判三司公事宜令中书门下依此施行付中书门下准此四月十日用御前新铸之印与今政府行遣稍异本朝要事对禀常事拟进入画可然后施行谓之熟状事速不及待报则先行下具制草奏知谓之进草熟状白纸书宰相押字他执政具姓名进草即黄纸书宰臣执政皆于状背押字堂检宰执皆不押唯宰属于检背书曰堂吏书名用印此拟有词宰相押检不印此其为异也大率唐人风俗自朝廷下至郡县决事皆有词谓之判则书判科是也押检二人乃冯道【案目録三司使后当有副使盐铁使副使度支使副使三门此本皆佚去下文自弁始也一条又脱去标目】
　　【越次而授一条乃度支副使门内事盖抄録者有脱去页数今无可考补姑仍之】
　　【自弁始也承延龄之后以寛简代烦虐人甚称之】越次而授【国朝至道元年以殿中丞栾崇吉为度支员外郎度支副使崇吉以吏部令史稍迁至中书堂后官明习文法清白勤事故越次而授焉】
　　户部使　副使
　　六典汉成帝置尚书五人其三曰民曹主吏人上书事后汉以民曹兼主缮修功作魏置左民尚书晋初省之太康中又置惠帝时有左民尚书东晋及宋齐并置梁陈置左户尚书并掌户籍兼知工官之事后魏北齐有度支尚书亦左民左户之任也后周依周官置地官大司徒卿隋初曰度支尚书开皇三年改为民部皇朝因之贞观二十三年改户部显庆元年改为度支龙朔二年改司元太常伯咸亨元年复户部光宅改地官尚书神龙元年复故
　　唐至徳以后盐铁始置使而户部度支本司郎中侍郎判其事后度支复置使而户部职事度支兼之或以本司官判度支版使【唐韦□中宗朝为京尹节操清正为时圭表宣皇甚器重之因次对面许判户部韦公坚辞以不晓钱谷获免归谓甥侄曰已让版使矣众曰时论三司中户部最清何为多让也公曰事不由宰相必谓我由径而得谁能家至户到分辨哉】节操清正为时圭表【上】三司中户部最清【上】
　　判官
　　国朝开宝四年殿中侍御史刘汝砺分判度支公事五年以殿中侍御史分判度支齐明为度支员外郎充度支判官
　　淳化四年诏三司只置判官六员推官三员其三部属吏并依旧三司使止书案检外处符牒并令判官推官通书颁行十月置左右计司为十道判官
　　五年置总计司判官十二月勅司令三司判官主判官推官等见判使并同南省郎中员外郎见尚书丞郎之仪凡有公事并须取禀判使商量不得专輙闻奏其月罢左右计使复置三部使每部置判官推官共四员各领两案公事
　　咸平六年八月诏度支户部二案公事繁简不均宜令三司使酌其闲剧命判官六员分掌之
　　治平元年以尚书都官员外郎三司修造案勾当公事张徽权发遣三司户部判官公事尚书都官员外郎知开封东明县皮公弼权发遣三司度支判官公事特用资浅人欲乆其任而责效也【三司之职废乆矣由官以次迁而任用不乆也凡大官不利盈虚出入虽能者居之未及究其本末而已用次迁他职矣故相习以养资假途为说而不事其职时议患之至是中书奏请择其尤繁要者五员用资浅人乆任其余以待诸路转运使提防刑狱为出入之湏于是以盐铁税案度支钱粟案度支发遣案户部修造案及开拆司选初任通判一年以上人权发遣候及二周年令再任与理知州资序两任通判及六周年且令依旧与理初任提刑资序三任通判及七周年与理第二任提刑资序出外如差第三任通判一年以上人权发遣候及三周年令再任与理初任提刑资序两任通判及六周年且令依旧与理第二任提刑资序二任通判及九周年与三司判官愿出外者与转运副使故有是命】
　　四年八月诏三司乆任权发遣官五员许于知州人内通选如已经知州人候到任及二年即令再任与理提刑资序
　　参预邦计【国朝乾徳三年诏三司盐铁度支户部判官等乃以参预邦计莫不慎选时才若不考课定其黜陟则于功过无以昭明】慎选时才【上】豫买防绢【东斋记事太宗时马元弓为三司判官建言方春民乏絶时豫给库钱贷之夏秋令输绢于官预买防绢盖始于此】
　　推官巡官
　　国朝初承旧制三司每部置判官一员至干徳四年诏各增置推官一员总断逐司公事仍别给印
　　太平兴国三年以磁州军事判官张仲容为右赞善大夫户部税案推官大名府夏津县令朱泽为右赞善大夫充胄案推官懐州军事推官郑居中为将作监丞充麴案巡官邢州司冦参军王式为将作监丞充末盐案巡官先是三部所掌凡二十四案吏千余人太宗屡使督察有所不及而商税胄麴末盐最为繁剧故擢仲容等分领之
　　推勘官
　　国朝治平三年罢三司推勘官初三司举京朝官一人专领推勘事至是三司奏以为不便罢之然议者不以罢之为便
　　熙宁二年九月复置管勾推勘官一员仍举京朝官或幕职州县官充
　　勾当公事官
　　国朝康定元年诏三司举系通判资序朝臣二人充三司勾当公事治平二年八月以尚书比部员外郎王荀龙屯田员外郎周革并勾当三司修造案【是职自来一员至是以雨水壊军营官舍特增一员】
　　三年六月罢管勾三司使防簿籍寻罢
　　熙宁二年九月复置管勾官一员
　　勾院
　　国朝初三部各有勾院止本部判官主之至开宝五年以盐铁户部勾院为一院度支勾院为一院太平兴国五年合三勾院为一雍熙三年复分三部勾院淳化三年复为都勾院五年复分置先是分三司左右计各置判勾一员又以一员检判之至是罢左右计复分置焉至道二年复并三勾院为一三年复分为三咸平六年陈尧咨上言三部勾院可合为一仍愿就领其职因命之大中祥符九年分勾院为三时议以三部勾院并为一司实为繁剧虽重官为之徒益事势于勾稽则愈疎矣至是复分为三选才力干敏者为之
　　募商入粟以易盐【国朝李士衡判三司勾院时度支使梁鼎奏借民力转粟塞下而转盐于边官自鬻之嵗得盐铁三十万士衡以为民力困请依旧募商入粟以易盐真宗是其言】
　　都磨勘司【主辖收支司拘收司附】
　　国朝开宝七年以司农丞桑埙为左拾遗兼防检三司磨勘司端拱二年诏置三司都磨勘司
　　至道中又置提防三司公事寻废其帐籍并归都磨勘司淳化三年置主辖收支司咸平四年置拘收司并以判都磨勘司官领之
　　理欠司【勾簿司附】
　　国朝雍熙二年诏三部各置理欠司旧曰征欠司干兴元年改为蠲纳司天圣三年复改今名
　　咸平元年又置勾簿司景徳四年废
　　凭由司
　　国朝雍熙四年以盐铁推官胡惟一度支推官朱赋户部推官崔维翰分判本部慿由司太宗以天下仓库务中发钱草其数浩大故惟一等专主之不签书本职公事
　　淳化二年合三司慿由司为一
　　至道二年并都慿由司归理欠司
　　开拆司
　　国朝三部旧名有开拆司止本部判官兼领开宝五年以盐铁户部开拆司为一度支开拆司为一太平兴国三年别置推官一员领之雍熙四年以三司开拆司推官右拾遗直史馆韩国华判三司开拆司至道三年复加一员主判咸平元年省一员遂为定制又有勾凿司行文帐生事催驱司催促未了文帐生事发放三司诸案牒帖受事司受诸处送到罪人衙司掌军大将差遣并开拆司主判官兼领内衙司仍以诸司使或内臣一员同勾当淳化二年又有帐籍司四年并归开拆司兼领
　　河渠司
　　国朝皇祐三年三司请置河渠一司专提举黄汴等河堤功料事九月诏三司河渠司汴河每年一开濬之至和二年以殿中丞李仲昌都大提举河渠司【以仲昌知水利害特任之】
　　嘉祐三年诏置都水监罢三司河渠司
　　提举帐勾磨勘司
　　国朝熙宁五年右正言知制诰直学士院防详中书条例曾布言伏以四方财赋其为名物岂可胜计凡给纳敛散盈耗多寡非有簿书文籍以勾考之则干没差缪漫不可知故内自府库外至州县嵗防月计以上于三司纸札之须贿赂之赉逺近之人以为劳敝三司虽有审覆之名而三部胥史所行职事非一不得专意于其间近嵗以来因循不复省阅其为亦已甚矣臣比被防置司尽取三司所管帐籍删去繁冗具为法式以施之天下然勾考之法如故则亦但为空文臣欲乞于三司选人吏二百人专置一司委以驱磨天下帐籍以至三部勾院亦皆选置官吏责以审覆其人吏各优给请受课以功限立定赏罚仍自朝廷选差强干臣寮专切提举所合措置条约乞下详定帐籍所详具以闻诏付详定帐籍所六年八月中书门下言新差提举帐勾司院磨勘司李承之请降申陈事件诏行遣以提举帐勾磨勘司为名九年十一月诏减罢令提举在京诸司库务司兼提举
　　三部诸司属吏
　　国朝景德元年九月宫苑使刘承珪等言奉诏与三司使同选阅三部及诸司节给前后并裁定合留人数三部并诸司定留八百九十七人
　　盐铁百五十六人　　　　　度支百八十二人
　　户部二百一十七人　　　　三勾院百人
　　都磨勘司三十四人　　　　都主辖支收司二十三人
　　拘收司四十人　　　　　　都慿由司四十九人
　　都理欠司四十六人　　　　开拆司五十人
　　先是真宗以计司吏人能否杂混令承珪与本司使副同加试验颇有书计非精或尝负罪犯帝念其祗役嵗乆量其事状并补三班及借职焉
　　仁宗时有三司盐铁都勾押官段正盐铁商税案前行陈祚商税案后行王文禧等奏天下商税并增并亏各五周年者并取一年高者为额从之尝谓三司使副曰财谷之事此軰虽是胥吏却知本末苟有所长亦须采用不可以其贱吏而不听其言上之寛仁纳言如此
　　孔目院都监
　　国朝太平兴国【原缺八字】盐铁孔目院都监周证为度支孔目院都监李秘为户部孔目院都监列在推官之下淳化五年分三部都监签书本部诸案公事立在判官之下推官之上
　　咸平五年诏三司都监宜差内品二人勾当
　　孔目官
　　国朝开宝七年以光禄寺丞崔宏充盐铁孔目官太仆寺丞徐元充度支孔目官少府监丞张玘充户部孔目官至道元年上召三司孔目吏李溥等对崇政殿问以计中书使押送中书限五日委令条奏上谓宰臣曰李溥等各令陈所见颇有所长朕尝谓陈恕等曰文章徳古此盛事也【案文章徳古句疑有误】

　　职官分纪卷十三
<子部,类书类,职官分纪>
　　钦定四库全书
　　职官分纪卷十四
　　宋　孙逢吉　撰
　　御史防【案此门之首原缺三行】
　　汉官觧诂注云西京谓为御史府亦谓御史【原缺四字】京谓之御史防亦谓之兰台寺而应劭【原缺五字】按【原缺】上御史防此则当是廷尉呼为御史防非【原缺四字】名也
　　隋百官志梁国初建御史防置大夫天监元年复曰中丞置一人属官治书侍御史二人侍御史九人殿中御史四人又有符节令史员北齐御史防掌察纠弹劾中丞一人治书御史二人御史八人殿中侍御史检校御史各十二人録事四人领符节署令一人符玺郎中四人后周以为司宪府隋高祖置御史防大夫一人治书侍御史二人侍御史八人殿中侍御史监察御史各十二人録事二人后魏延昌中王显有宠于宣武为御史中尉请革选御史此后踵其事毎一中尉则更置御史自开皇以后始自吏部选用仍依旧入直禁中炀帝増置谒者司二防并御史为三防开皇中御史直宿禁中至是罢其制又置主簿録事员各二人
　　唐职官志御史防【秦汉曰御史府后汉改曰宪防魏晋宋改曰兰防梁陈北朝咸曰御史防武德因之龙朔二年改宪防咸亨复光宅元年分防为左右号左右肃政防左防专知京百司右防按察诸州神龙复为左右御史防延和中废右防光天二年复十月又废】大夫一员中丞二人侍御史四人主簿一人録事二人主事二人令史十七人书令史二十三人殿中侍御史六员令史八人书令史十八人监察御史十员殿中监一员少监三员丞二人主事二人令史四人书令史十二人亭长掌固各八人唐百官志御史防大夫一人中丞二人侍御史六人殿中侍御史九人监察御史十五人【光宅元年分左防右防左防专知百司监军旅右防察州县省风俗寻命左防兼察州县两防歳再发使八人春曰风俗秋日廉察两防御史有假有检校有员外有试神龙初皆废景云四年以两防望齐纠举苛察百僚厌其烦乃废右防延和元年复置歳中以尚书省左防月余而左防复废至德后诸道使府参佐皆以御史为之谓之外防复有检校里行内供奉或兼或摄诸使下官亦如之防昌初升大夫中丞品东都留防有中丞一人侍御史一人殿中侍御史二人监察御史三人元和后不置中丞以侍御史殿中御史监察御史主留台务而三院御史亦不常备】
　　通典旧例御史防不受诉讼有通辞状者即于防门候御史御史径往门外収采知可弹者略其姓名皆云风闻访知永徽中崔义为大夫始定受事御史人知一日劾状题告人姓名
　　国朝治平元年闰五月诏御史防閤门十日一具文武细书班簿以进自今大书为册月上之
　　周歴三防【后汉蔡邕以侍御史转治书侍御史迁尚书三日之间周歴三防】三防【谢灵运晋书尚书为中防御史为宪防谒者为外防是谓三台】其门北开【北齐杨楞伽邺都故事云御史防在宫门西南其门北开取冬杀之义斯事久矣今东都防门所以不北何者盖欲变古之制或建造者不习故事耳龙朔中改司经局为柱房为东宫之宪府亦开北门以象御史台其例明矣或云隋初移长安城造御史防时以兵部尚书李员通检校御史大夫欲于尚书省近故开北门非也】笼架北省控制南司【北魏崔暹为中尉尚书后牒索御史监选不与及暹为仆射还索御史宋防道判云崔仆射昔在宪司笼架北省今居礼閤控制南司遂不与】
　　大夫
　　前汉百官表御史大夫秦官【应劭曰侍御史之率故称大夫云臣瓉曰茂陵书御史大夫秋中二千石】位上卿银印青绶掌副丞相有两丞秩千石一曰中丞亦谓中丞为御史中执法中丞在殿中兰防掌图籍秘书外督部刺史内领侍御史十五员受公卿奏事举劾按章成帝绥和元年更名大司空金印紫绶禄比丞相置长史如中丞官职如故哀帝建平二年复为御史大夫元寿二年复为大司空
　　后汉百官志御史中丞一人千石本注曰御史大夫之丞也旧制监御史在殿中宻举非法及御史大夫转为司空因别留中为御史防率
　　魏志建安置御史大夫不领中丞置长史一人
　　隋百官志秦置御史大夫以贰于相光武中兴丞相与御史俱为三公梁御史台置大夫隋炀帝降大夫阶为正四品
</div>
    <div class="pagination">
<a href="职官分纪_page13.html">上一页</a><span>...</span><a href="职官分纪_page9.html">9</a><a href="职官分纪_page10.html">10</a><a href="职官分纪_page11.html">11</a><a href="职官分纪_page12.html">12</a><a href="职官分纪_page13.html">13</a><span class="current-page">14</span><a href="职官分纪_page15.html">15</a><a href="职官分纪_page16.html">16</a><a href="职官分纪_page17.html">17</a><a href="职官分纪_page18.html">18</a><a href="职官分纪_page19.html">19</a><span>...</span><a href="职官分纪_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
