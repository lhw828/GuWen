<!DOCTYPE html>
<html>
<head>
    <meta charset="UTF-8">
    <title>山堂肆考 - 第 53 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 53 页/共 632 页</h1>
    <div class="content">



　　山堂肆考卷十九
<子部,类书类,山堂肆考>
　　钦定四库全书
　　山堂肆考卷二十　　　　明　彭大翼　撰地理
　　海
　　博物志天地四方皆与海水相通地在其中盖无几也四海之外皆复有海东海之别有渤海溟海员海通谓之沧海南海之别有涨海西海之别有蒲昌海蒲类海青海鹿浑海阳池海北海之别有瀚海瀚海之南有渤鞮海伊连海凡四海通谓之禆海禆海外复有大瀛海环之又海曰朝夕池一云天池一云大壑海神曰海若
　　善下
　　老子曰江海所以能为百谷王者以其善下之也
　　引晦
　　刘熈释名海晦也主引晦浊其水黒而晦也
　　地脉
　　关令内传天有五亿五万五千五百五十里地亦如之各以四海为脉
　　地纪
　　文选地以四海为纪
　　浮天
　　木虚海赋于廓灵海长为委输其为状也则乃浟湙潋滟浮天无岸浺瀜沆瀁弥湠漫波如连山乍合乍散嘘噏百川洗涤淮汉襄阳广舄防防浩汗木蕐字虚晋人
　　浴日
　　柳元宗文今夫大海其东无东其西无西其北无北其南无南旦则浴日而西之夜则滔列星涵太隂隂火珠寳之光以明而尘霾之杂不处也
　　品物类生
　　木虚赋其为器也包干之奥括坤之区惟神是宅亦祗是庐何竒不育何怪不储茫茫积流含形内虚旷哉坎德卑以自居往纳来以宗以都品物类生何有何无
　　流波相薄
　　庄子曰海水三嵗一周流波相薄即为之地动
　　蓬屿
　　李颙凌僊赋瞻蓬莱之秀屿冀东叟之可寻将乍至而反坠患巨浪之相临
　　桑田
　　葛洪神僊传麻姑谓王方平曰自接待以来见东海三变为桑田向到蓬莱水乃浅于往者畧相半也岂复将为陵谷乎方平乃曰东海行复尘耳
　　鲛室
　　木虚赋其垠则有天琛水怪鲛人之室按北梦琐言鲛人泉客织鲛绡帕于水室卖与人间昔张建章为幽城司马曽以府命行渤海遇水僊遗鲛绡帕夏月溽暑展帕满堂凛然
　　蜃楼
　　汉书海傍有蜃气为楼台之状
　　海不波
　　周成王时越裳氏重译来朝译曰吾受命吾国之黄耉天无烈风淫雨海不扬波三年矣意者中国有圣人乎盍往朝之按越裳在交趾之南阮昌龄作海不波赋其畧云收碣石之宿雾敛苍梧之夕云八月灵槎泛寒光而静去三山神阙湛清影以逍遥
　　海不择流
　　秦李斯曰泰山不让土壤故能成其大河海不择细流故能就其深
　　出云雨
　　公羊传海千里润注云海出云雨及千里也
　　受露雾
　　孙卿子曰海受露雾故能成其深
　　百川学
　　扬子法言百川学海而至于海丘陵学山而不至于山
　　万川归
　　庄子曰北海若谓河伯曰天下之水莫大于海万川归之不知何时止而不盈尾闾泄之不知何时已而不虚列子曰渤海之东有大壑焉实惟无底之谷名曰归墟八纮九野之水天汉之流莫不注之而无増无灭焉注云归墟即尾闾也
　　三神山
　　博物志沧海之中有蓬莱方丈瀛洲三神山以金银为宫阙僊人所集也
　　九老都
　　十洲记沧海岛中有紫石宫室九老僊都
　　弗溢弗损
　　庄子曰东海之鼈语埳井之蛙曰夫海千里之逺不足以举其大千仞之髙不足以极其深禹之时十年九潦而水弗加溢汤之时八年七旱而涯不加损此东海之大乐也
　　不满不竭
　　庄子曰谆芒遇苑风于大海之滨苑风曰子将奚之曰将之大壑大壑之为物也注焉而不满酌焉而不竭
　　回地轴
　　隋杨师道望海诗洪波回地轴孤屿映云光落日惊涛上浮天骇浪长僊台隠螭驾水府泛鼍梁碣石朝烟灭之罘归鴈翔
　　浃天虚
　　宋吴淑海赋浃天虚而浮析木薄碣石而荡之罘
　　审知招商
　　六帖王审知欲招蛮夷商贾海上波涛为阻一夕风雨雷电震击开以为港闽人以为审知徳政所致号为甘棠港
　　王勃省父
　　唐王勃父福畤由雍州参军迁交趾令勃往省父渡海溺水而卒
　　乗桴浮海
　　汉应邵风俗通姜肱字伯淮灵帝践祚征肱为太守肱告人曰吾以虚获实蕴借声价盛明之际尚不委质今政在私门夫何为哉遂乗桴浮于海莫知其极
　　抱板泛海
　　隋封徳彜之少也仆射杨素竒之妻以侄女常抚座曰封郎必居此座后徳彜讨辽东舟没众谓必死素曰封郎当得仆射未必死求之封因抱一板泛海中力尽欲放忽忆杨公言勉力持之胸前为板所摩肉破至骨众救得免后官果至仆射
　　齐景乐治
　　说苑齐景公游海上而乐之六月不归告左右曰敢言先归者死顔蠋进曰君乐治海不乐治国彼若有治国者君安能乐此海乎遂归至中道闻国人谋将不纳之
　　卢敖穷观
　　淮南子曰卢敖游于北海经乎太隂入乎关至于谷之上见一士焉深目而须泪注而鸢肩丰上而杀下方卷殻而食蛤蜊敖就与之语曰唯敖为背羣离党穷观于六合之外周行四极唯北隂之未窥子殆可与敖为友乎若士者然而叹曰嘻我南游乎罔防之野北息乎沈墨之乡西穷窅之党东开鸿蒙之光此其下无地而上无天聴焉无闻视焉无眴今子游始于此乃语穷观岂不逺哉然子处矣吾与汗漫期于九垓之外乃举臂而竦身遂入云中按敖燕人秦始皇召为博士使求神僊亡而不返汗漫无纪极也九垓九天也
　　徐福寻僊
　　徐福字君房秦始皇遣福及童男女二千人入海寻神僊不返唐开元中有人于海中见之
　　陈茂骂神
　　谢承后汉书汝南陈茂尝为交趾别驾刺史周敞涉海遇风船欲覆没茂拔劔呵骂水神风即息
　　海中红旗
　　宋赵鼎谪朱崖自雷州浮海而南顾见洪涛间红旗靡靡相逐而下疑为海冦或外国兵甲呼问舟人舟人摇手令勿语恐怖之色可掬急入舟被发持刀出篷背立割其舌出血滴水中戒使臣闭目坐船内凢经两时顷闻舟人相呼曰更生更生乃言曰朝来所见盖巨防也平生未尝覩所谓红旗者此耳
　　海中隂火
　　岭表录异海中取鱼蜃置隂处有光初见以为怪推其义盖咸水所生凡海中水遇隂晦波如燃火满海以物击之迸散如星有月即不复见木虚赋隂火潜燃岂谓是乎
　　过海思愆
　　周景式孝子传管宁字幼安避地辽东过海遇风船人危惧皆悔过宁思惟咎愆念昔年尝如厠不冠而已向天叩头风亦寻息
　　入海留语
　　唐让皇帝穆宗亲兄不为太后所爱故穆宗越次而立让皇不肯臣穆宗遂造船入海不知其处临入海时留语四句今刻在玉碑上云小山压大山大山全无气羞见本邦人将身投外裔
　　煮石济饥
　　晋书鲍靓为南海太守行部过海遇风饥甚取白石煮食之以济按靓女为葛洪妻善灸赘疣
　　凿石开道
　　北梦琐言交趾以北距南海有水路多覆舟髙骈往视之乃有横石隠在水中因奏以开凿海道之利诏聴之乃召工者啖以厚利竟去其石至今赖之
　　翻岸倒云
　　滨海之人逺望海水似髙于地有如岸焉盖水气也故隋炀帝望海诗逺水翻如岸遥山倒似云
　　积流疏派
　　唐太宗望海诗积流横地纪疏派引天潢僊气凝三岭和风扇八荒拂潮云布色穿浪日舒光照岸花分彩迷云鴈防行
　　马衔当蹊
　　虚赋若其负秽临深虚誓愆期则有海童邀路马衔当蹊天吴乍见而髣髴蝄象暂晓而闪尸注云海童马衔并海中神怪
　　精卫填石
　　见山发鸠山
　　慕容征郭
　　王隠晋书慕容晃上言曰正月十三日臣躬征郭逺假陛下天地之威将士竭命精诚感格海为结冰凌行海中三百余里臣及诸老言自立国以来无海水冰冻之嵗风俗通曰积冰曰凌冰壮曰冻
　　希尧使吴
　　五代史段希尧使吴越过海遭大风左右皆恐怖希尧曰吾平生不欺汝等恃吾可无恐也已而风止
　　色如烂椹
　　杜阳杂编南昌国有紫海水色如烂椹可以染衣其鱼龙鼈沙石草木无不紫者又十洲记东有碧海广狭与东海等水咸苦正碧色
</div>
    <div class="pagination">
<a href="山堂肆考_page52.html">上一页</a><span>...</span><a href="山堂肆考_page48.html">48</a><a href="山堂肆考_page49.html">49</a><a href="山堂肆考_page50.html">50</a><a href="山堂肆考_page51.html">51</a><a href="山堂肆考_page52.html">52</a><span class="current-page">53</span><a href="山堂肆考_page54.html">54</a><a href="山堂肆考_page55.html">55</a><a href="山堂肆考_page56.html">56</a><a href="山堂肆考_page57.html">57</a><a href="山堂肆考_page58.html">58</a><span>...</span><a href="山堂肆考_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
