<!DOCTYPE html>
<html>
<head>
    <meta charset="UTF-8">
    <title>广博物志 - 第 66 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 66 页/共 80 页</h1>
    <div class="content">　　华林园君子树三株【晋宫阁名】
　　明年太寜元年九月会稽剡县木生如人面是后王敦称兵作逆祸败无成【晋书】
　　巴陵县南有寺僧房牀下忽生一木随生旬日势凌轩栋道人移房避之木长便迟但极晩秀有外国沙门见之名为娑罗也彼僧所憩之防常着花细如白雪元嘉十一年忽生一花状如芙蓉【盛之荆州记】
　　齐永明九年秣陵安明寺有古树伐以为薪木自然有法大徳三字【酉阳杂俎】
　　吴兴山中有一树类竹而有实似荚状乡人见之以问陆澄澄曰名洛如花郡有文士则生【张宝就印録】
　　南海郡送都念子树一百株勅付西苑十六院内种此树高一丈许叶如杨枝柯长细花金色花叶正赤似蜀葵而大其子小于柿子甘酸至美蜜渍为粽益佳【大业拾遗】炀帝令朱寛征琉球国还获男女口千万人并杂物产与中国多不同得金荆榴数十斤木色如真金蜜致而文彩盘蹙有如美锦盛香极清可以为枕及案面虽沈檀不能及之【彚苑】
　　佛在世时有阐陀比丘须木造房有萨罗树林便往伐之持用成房尔时林中有鬼神依止此林语阐陁言莫斫是树令我小弱男女暴露风雨无所依止阐陁答言死鬼速去莫住此中谁喜见汝即便伐之时此鬼神即大啼哭将诸儿子诣世尊所佛知而故问汝何以啼哭答言世尊尊者阐陁伐我林树持用作房我男女大小风雨漂露当何所依尔时世尊为此鬼神随顺説法忧苦即除去佛不远便有林树世尊指授令得住止【法苑珠林】有神药树名曰摩罗陁祗主厌天下万毒不得妄行有大神蛇身长一百二十尺蛇行索食有黒头虫身长丈五虫行道中与蛇相逢适欲举头前啮大虫蛇闻药香屈头欲走蛇身罗药树即中防分作两段头半生欲走尾便臭烂诸毒闻此蛇臭众恶毒气悉皆消灭【善信经】昔阎浮有国名波罗奈时有人名摩诃夜移有二子长名善求好积诸徳慈愍众生次名恶求好为恶事恒生贪心怀嫉妬意年各长大共行入海求索宝物各有五百侍从途路悬远中道乏粮经于七日去死不逺是时善求及诸贾人咸共诚心祷诸神祗欲济饥险于空泽中遥见一树枝条茂便即趋之有一泉水善求及众悉共哀求树神现身语之斫去一枝所须当出诸人欢喜便斫一枝美饮流出斫第二枝种种食出百味具足咸共承接各得饱满斫第三枝出诸妙衣种种备具斫第四枝种种宝物悉皆具足装防悉满所须尽办恶求后到众人如前尽得充足便自念言今此树枝能出是种种好物况复其根今当伐之足得极妙佳好之物令人伐之善求语恶求言我等饥乏蒙此树恩得济余命云何而欲伐之恶求即掘其根善求感佩不忘见之领众归家伐树已竟有五百罗刹取此恶求及诸贾人悉皆噉之财物丧失
　　过去阎浮提人寿八万嵗时有转轮圣王出世名高罗婆王有树名善住尼拘类王而有五枝第一枝者王所食及皇后第二枝者太子食及诸臣第三枝者国人民食第四枝者沙门梵志食第五枝者禽兽所食尼拘类树果大如二升瓶味如淖蜜丸无有防者亦无相偷有一人来饥渴极羸顔色顦顇欲得食果往至树王所饱啗果已毁折其枝持果归去尼拘树王有一天依而居之彼作是念阎浮洲人异哉无恩无有反覆我寜令树无果即不生果复有一人饥渴极羸欲得啗果往诣树所见树无果即往诣高罗婆王所白曰天王当知善住尼拘树王无果王闻已如力士屈伸臂顷至三十三天住帝释前白曰拘翼当知尼拘树王不生果于是帝释及高罗婆王如力士屈伸臂顷至善住尼拘类树不远而住化作大水暴风雨已拔根倒树于是树王居止树天因此故忧苦愁慼啼泣垂泪在帝释前立帝释问曰何意啼泣彼天白曰当知大水暴风雨拔根倒树愿善住尼拘类树王还复如本于是天帝复化作大水暴风雨已今尼拘树王即复如故【中阿含经】











　　广博物志巻四十三
　　钦定四库全书
　　广博物志巻四十四
　　明　董斯张　撰
　　鸟兽一【诸鸟上】
　　夷貊掌鸟言貉貊掌兽言【周礼】
　　罗氏掌罗乌鸟蜡则作罗襦中春罗春鸟献鸠以养国老行羽物
　　掌畜掌养鸟而阜蕃教扰之祭祀共卵鸟嵗时贡鸟物共膳献之鸟
　　翨氏掌攻猛鸟各以其物为媒而掎之以时献其羽翮硩簇氏掌覆夭鸟之巢以方书十日之号十有二辰之号十有二月之号十有二嵗之号二十有八星之号县其巢上则去之
　　庭氏掌射国中之夭鸟若不见其鸟兽则以救日之弓与救月之矢夜射之若神也则以太隂之弓与枉矢射之射鸟氏掌射鸟祭祀以弓矢敺乌鸢凡賔客防同军旅亦如之射则取矢矢在侯髙则以并夹取之【并上】
　　金水之子其名曰羽乃之羽民是生百鸟【归蔵啓筮】孟亏人首鸟身其先为虞氏驯百禽夏后之末民始食卵孟亏去之【括地图】
　　武帝问朔何知鸟之雌雄对曰雄左翼加右声髙雌右翼加左声小【方朔传　一云烧毛纳水中沈者雄浮者雌】
　　陆鸟曰栖水鸟曰宿独鸟曰止众鸟曰集【禽经】
　　人面击地飞鸟自下【取檗木为人形似鸟而血涂人面以击地鸟自飞下　万毕术】鸟衔人之发梦飞
　　众鸟羣飞徘徊军上不过三日有暴兵至鸟聚军中将军当赏功増秩鸟集将军之旗将军増官鸟集军中莫知其名军败【抱朴子军术】
　　小鸟生大鸟王者土地开辟则至【宋书】
　　平原管辂善卜筮解鸟语
　　渤海刘长仁有辩才初虽闻辂能晓鸟鸣后毎见难辂曰夫生民之音曰言鸟兽之音曰鸣故言者则有知之贵灵鸣者则无知之贱名何由以鸟鸣为语乱神明之所异也辂答曰夫天虽有大象而不能言故运星精于上流神明于下验风云以表异役鸟兽以通灵表异者必有浮沈之通灵者必有宫商之应是以宋襄失徳六鶂并退伯姬将焚鸟唱其灾四国未火融风已发赤乌夹日殃此荆楚此乃天上之所使自然之明符考之律吕则音声有本求之人事则吉凶不失昔在秦祖以功受封葛卢聴音着在春秋斯皆典谟之实非圣贤之虚名也商之将兴由一燕卵也文王受命丹鸟衔书此乃圣人之灵祥周室之休祚何贱之有乎夫鸣鸟之聴精在鹑火妙在入神自非斯伦犹子路之于死生也长仁言君辞虽茂华而不实未之敢信须臾有鸣鹊之验长仁乃服【管辂别传以下鸾鳯】
　　羽嘉生飞龙飞龙生鳯皇鳯皇生鸾鸟鸾鸟生庶鸟凡羽者生于庶鸟毛犊生应龙应龙生建马建马生麒麟麒麟生庶兽凡毛者生于庶兽介鳞生蛟龙蛟龙生鲲鲠鲲鲠生建邪建邪生庶鱼凡鳞者生于庶鱼介潭生先龙先龙生鼋鼋生灵灵生庶凡介者生于庶【淮南子】
　　龙之鳞八十有一鲤之鳞三十有六麟肉角而不触鳯肉喙而不啄蛟骨青鳯骨黑【览】
　　鹿角牛耳驼首鬼目蛇项蜃腹鱼鳞虎掌鹰爪龙之状也鸿前麐后蛇颈鱼尾鹳颡鸳腮龙文背燕颔鸡喙五色备举鳯之状也麕身牛尾狼头马足圆蹏肉角麟之状也【上】
　　鳯皇者鹑火之禽阳之精也麒麟者枵之兽隂之精也【鹖冠子】
　　龙鳞有文于虵为神鳯羽五色于鸟为君虎猛毛蚡蜦知背负文四者体不质于物为圣贤【论衡】
　　麟不吠守鳯不司晨腾黄不引犁尸祝不代庖【抱朴子】万雀不及一鳯皇众星不及一月明【张显折言】
　　鳯翥鸾举百羽从之鳯靡鸾吪百鸟瘗之【禽经】
　　鳯鸟首文曰徳翼文曰顺膺文曰仁背文曰义见则天下和【山海经】
　　木行为仁为青鳯头上青故曰戴仁也金行为义为白鳯缨白故曰缨义也火行为礼为赤鳯背赤故曰负礼也水行为智为黒鳯胸黒故曰向智也土行为信为黄鳯足下黄故曰蹈信也【抱朴子】
　　按礼记瑞命篇云雄曰鳯雌曰皇雄鸣曰节节雌鸣曰足足
　　夫鳯象鸿前鳞后蛇颈而鱼尾龙文而身燕颔而鸡喙戴徳负仁抱忠挟义小音金大音鼓延颈奋翼五彩备明举动八风气应时雨食有质饮有仪往即文始来即嘉成唯鳯为能通天祉应地灵律五音览九徳天下有道得鳯象之一则鳯过之得鳯象之二则鳯翔之得鳯象之三则鳯集之得鳯象之四则鳯春秋下之得鳯象之五则鳯没身居之【韩诗外传　説苑説鳯状又云鹤植鸳鸯骈翼而中注】鳯晨鸣曰发明昼鸣曰保长飞鸣曰上翔集鸣曰归昌翼挟义衷抱忠足履正尾系武为能究万物通天祉象百状达于道去则有灾见则有福【説苑】
　　行鸣曰归嬉止鸣曰提扶夜鸣曰善哉晨鸣曰贺世【春秋潜潭巴】
　　鳯昼鸣曰满昌昬鸣曰固常夜鸣曰保长【宋书】
　　鳯有六像九苞六像者一曰头象天二曰目像日三曰背像月四曰翼像风五曰足像地六曰尾像纬九苞者一曰口苞命二曰心合度三曰耳聴达四曰舌屈伸五曰彩色光六曰冠矩州七曰距鋭钩八曰音激扬九曰腹户行【论摘衰圣】
　　五鳯皆五色为瑞者一为孽者四其四皆似鳯并为妖一曰鹔鹴鸠喙圆目身义戴信婴礼膺仁负智至则役之感也二曰发明乌喙大颈身仁戴智婴义膺信负礼至则丧之感也三曰焦明长喙疏翼圆尾身义戴信婴仁膺智负礼至则水之感也四曰幽昌兑目小头大身细足身智戴信负礼膺仁至则旱之感也説文曰五方神鸟东方曰发明南方曰焦明西方曰鹔鹴北方曰幽昌中央曰鳯皇【乐叶图征】
　　西有鳻雀东有谏珂北有定甲南有锦驼鵕防飞光而暎天绶鸡曳彩而骈罗窃鳯形而似者也【杨用修集】
　　青鳯谓之鹖赤鳯谓之鹑黄鳯谓之鸾白鳯谓之鹔紫鳯谓之鷟【禽经　禽虫述云蔡衡识鸾辨青赤之文】
　　鸾一曰鸡趣赤曰丹鳯青曰羽翔白曰化翼曰隂翥黄曰土符【禽虫述】
　　鸾鸟似鳯而白缨闻乐则蹈节而舞【昆仑图】
　　南方有比翼鳯飞止饮啄不相分离雄曰野君雌曰观讳总名曰长离言常想离着也此鸟能通宿命死而复生必在一处纣时集于长桐之上人以为双头鸟不祥及文武兴始悟曰此并兴之瑞也【琅环记】
　　逸诗曰鳯皇秋秋其翼若干其声若箫有鳯有皇乐帝之心此不蔽之福也【荀子】
　　説文朋及鹏皆古文鳯字宋玉曰鸟有鳯而鱼有鲲庄子音义崔譔云鹏音鳯
　　天枢得则鳯皇翔【春秋运斗枢】
　　镇声不逆行则鳯皇至【乐动声仪】
　　轩丘鳯卵民食之甘露民饮之【山海经】
　　南海中有轩辕丘鸾自歌鳯自舞古云天帝乐也【述异记】拾朝阳之遗卵纳丹穴之飞凰【陆机七征】
　　西王母曰僊之上药有九色鳯颈次药有山白鳯之肉【汉武内传】
　　太真丈人登白鸾之车驾黒鳯于九源自天以下莫不范徳【白羽经】
　　黄帝修徳立义天下大治乃召天老而问焉余梦见两龙挺白图以授余于河之都天老曰河出龙图雒出书纪帝録列圣人之姓谋治太平然后鳯皇处之今鳯皇以下三百六十日矣天其授帝图乎黄帝乃祓斋七日至于翠妫之川大鲈鱼折溜而至乃与天老迎之五色毕具鱼泛白图兰叶朱文以授黄帝名曰録图【河图挺佐辅　韩诗云黄帝服黄衣戴黄冕致斋于宫鳯乃蔽日而至】
　　黄帝坐于扈阁鳯皇衔书致帝前其中得五始之文【春秋纬　扈阁河图作扈楼】
　　尧坐中舟与太尉舜临观鳯皇负图授尧赤玉为押黄金检白玉绳其章曰天赤帝符玺五字【春秋合诚图】
　　舜父有目疾在家邑市而居舜父夜卧梦见一鳯皇自名为鸡口衔米以占言鸡为子孙视之是鳯皇以黄帝梦书占之此子孙当有贵者舜占犹之比年籴稻谷中有钱舜三日三夜仰天自告过前防之目霍然开【刘向孝子传】
　　帝舜曰朕惟不入百兽鳯晨【中　注百兽率舞鳯皇司晨鸣】
　　有鳯皇衔书游文王之都书文曰殷帝无道虐乱天下皇命已移不得复久灵祗逺离百神吹去五星聚房昭理四海【宋志】
　　周成王时鳯皇来舞于庭成王乃援琴而歌曰鳯皇来仪百兽晨又曰鳯皇翔兮于紫庭余何徳兮以感灵赖先人兮恩泽臻于胥乐兮民以宁【琴操】
　　旃涂国献鳯雏载以瑶华之车饰以五色之玉驾以赤象至于京师育于灵禽之苑饮以琼浆饴以云实鳯初至之时毛色文彩彪发及成王封泰山禅社首之后文彩炳耀成王崩冲飞而去孔子相鲁之时有神鳯游集至哀公之末不复来翔故云鳯鸟不至可为悲矣【拾遗记】涂修国献青鳯丹鹊各一雌一雄孟夏之时鳯鹊皆脱易毛羽聚鹊翅以为扇缉鳯羽以饰车盖也扇一名游飘二名徐翮三名亏光四名仄影时东瓯献二女一名延娟一名延娯使二人更摇此扇侍于王侧轻风四散冷然自凉此二人辩口丽辞巧于歌笑步尘上无迹行日中无影及昭王沦于汉水二女与王乗舟夹拥王身同溺于水故江汉之人到今思之立祀于江湄号曰招祗之祠缀青鳯之毛为二裘一名烦质二名暄肌服之可以却寒至厉王流于彘彘人得而竒之分裂此裘遍于彘土罪人大辟者抽裘一毫以赎其罪则价值万金【上】
　　老子见孔子从弟子五人问曰为谁对曰子路为勇其次子贡为智曽子为孝顔回为仁子张为式老子叹曰吾闻南方有鸟其名为鳯皇鳯皇之所居也积石千里河水出下鳯鸟居止天为生食其树名琼枝髙百仭以璆琳琅玕为实天又为生离珠一人三头递卧递起以司琅玕鳯鸟之文戴圣婴仁右智左贤【庄子逸篇】
　　燕昭王时有白鸾孤翔衔千茎穟穟于空中自生花实落地则生根叶一嵗百获一茎满车故曰盈车嘉穟【拾遗记】
　　豫章洪井有鸾冈洪厓先生乗鸾所憩泊也【水经注】公输之刻鳯也冠距未成翠羽未树人见其身者谓之鵄见其首者名曰鴮鸅皆訾其丑而笑其拙及鳯之成翠冠云耸朱距电摇锦身霞散绮翮焱发翩然一翥翻翔云栋三日而不集然后赞其竒而称其巧【刘子】
　　楚人担山雉者路人问何鸟也担雉者欺之曰鳯皇也路人曰汝贩之乎曰然进十金弗与请加倍乃与之将欲献楚王经宿而鸟死国人传之咸以为真鳯皇贵欲以献之遂闻楚王王感其欲献于己召而厚赐之过于买鸟之金十倍【尹文子】
　　西方衞罗国王有女字曰配瑛与鳯共处于是灵鳯常以羽翼扇女面后十年中女忽有胎王意怪之因斩鳯头埋着长林丘中后生女名曰皇妃王女思灵鳯之游好驾而临之长林丘中歌曰杳杳灵鳯绵绵长归悠悠我思永与愿违万劫无期何时来飞是鳯郁然而生抱女俱飞迳入云中【洞本行经】
　　益州有叶榆县西北十里有吊鸟山众鸟十百为羣鸣呼啁唽每嵗七八月至十六七日则止俗言鳯皇死于此山故众鸟来吊因名曰吊鸟焉【水经注】
　　虏苏割刺在答鲁之右大泽中髙百寻然无草木石皆赭色山产椒椒大如弹丸然之香彻数十里毎然椒则有鸟自云际翩跹五色名赭尔鸟盖鳯皇种也昔汉武帝遣将军赵破奴逐匈奴得其椒不能解以问东方朔朔曰此天仙椒也塞外千里有之能致鳯武帝植之太液池至元帝时椒生果有异鸟翔集【炖煌新録】
　　宣帝以皂盖车一乗赐霍光悉以金铰具至夜车辖上鳯皇辄亡去莫知所之至晓乃还如此非一守车人亦尝见后南郡黄君仲北山罗鸟得鳯皇入手即化成紫金毛羽冠翅宛然具足可长尺余守车人云今月十二日夜车辖上鳯皇俱飞去晓则俱还今则不返恐为人所得光甚异之具以列上后数日君仲诣阙上鳯皇子云今月十二夜北山罗鸟所得帝闻而疑之置承露盘上俄而飞去帝使寻之直入光家止车辖上乃知信然帝取其车毎游行辄乗御之至帝崩鳯皇飞去莫知所在嵇康诗云翩翩鳯辖逢此网罗【续齐谐记】
　　扬雄读书有人语之曰无为自苦故难传忽然不见雄着太经梦吐鳯皇集之上顷而灭【西京杂记】
　　王阜为重泉令鸾鸟集止学宫阜使掾沙叠为张雅乐击磬鸟举足垂翼应声而舞止县庭留十余日乃去【东观汉记】
　　当阳南有龙川鳯川云汉武帝时八龙五鳯常见于此亦呼为五鳯川
　　许真君逊字敬之呉赤乌二年己未母夫人梦金鳯衔珠坠于掌中玩而吞之及觉腹动因是有娠而生真君焉【真僊通鉴】
　　呉主亮命工人潘芳作金螭屏风镂祥物一百三十种种种有生气一日与夫人戏触屏坠其二鳯顷之飞去芳字林仲【记事珠】
　　鳯阳门五层楼去地三十丈安金鳯皇二头石虎将衰一头飞入漳河【杨龙骧洛阳记】
　　徐陵母臧氏梦五色云结为鳯集左肩已而诞陵【陈书以下鹤】
　　鹤者阳鸟也而游于隂因金气依火精以自养金数九火数七故禀其纯阳也生二年子落毛而黒毛易三年顶赤为羽翮其七年小变而飞薄云汉复七年声应节而昼夜十二时鸣鸣则中律百六十年大变而不食生物故大毛落而茸毛生乃洁白如雪故泥水不能汚或即纯黒而淄尽成膏矣复百六十年变止而雌雄相视目睛不转则有孕千百六年形定饮而不食与鸾鳯同羣胎化而产为仙人之骐骥矣夫声闻于天故顶赤食于水故喙长轩于前故后指栖于陆故足髙而尾凋翔于云故毛丰而肉疎且大喉以吐故修颈以纳新故夭夀不可量所以体无青黄二色者土木之气内养故不表于外也是以行必依洲屿止不集林木盖羽族之清崇者也玉策记曰千载之鹤随时而鸣能翔于霄汉其未千载者终不及于汉也其相曰瘦头朱顶则冲霄露眼黒睛则视逺隆鼻短喙则少瞑防颊耳则知时长颈疎身则能鸣鸿领鹄膺则体轻鳯翼雀尾则善飞背鼈腹则伏产轩前垂后则防舞髙胫麤节则足力洪髀纎指则好翘圣人在位则与鳯皇翔于郊甸【周浮丘伯相鹤经】
　　湘东王修竹林堂新阳太守郑裒进雌鹤于堂留其雄者尚在裒宅霜天月下无日不鸣商旅江津闻者堕泪时有野鹤飞赴堂中驱之不去即其雄也交颈抚翼闻奏钟磬翻然共舞宛转低昂妙契弦节【渚宫故事】
　　梁安成王秀性仁恕喜愠不形于色左右尝以石掷杀所养鹄斋师请治其罪秀曰我岂以鸟伤人【梁书】
　　鹭目成而受胎鹤影接而懐卵鸳鸯交颈野鹤传枝【变化论】
　　鹤以怨望鸡以嗔睨鹤以洁唳枭以凶叫鸱以愁啸鵞飞则蜮沈鵙鸣则蛇结【师旷禽经】
　　鹄即是鹤音之转后人以鹄名颇着谓鹤之外别有所谓鹄故埤雅既有鹤又有鹄【尔雅翼】
　　孟古之言鹄不日浴而白白即鹤也鹄名哠哠哠哠鹤也以龙鸿鹄为夀夀亦鹤也故汉昭时黄鹄下建章宫太液池而歌则名黄鹤神异经鹤国有海鹄其余诸书文或为鹤或为鹄者甚多以此知鹤之外无别有所谓鹄也【相鹤经云是李浮丘授王子晋王子晋授崔文子崔文子蔵嵩山石室中淮南八公得之以传于世然其所论似止及青田一种耳】
　　鹤亦有苍色者谓之赤颊【诗义疏】
　　鸦有隠巢故鸷鸟莫能见鹤有长水石能于巢中养鱼而水不涸
　　鹤左右脚里第一指名兵【天中记】
　　江陵泽中多有鹤遂呼江陵郡名为鹤泽【方舆胜览】
　　崆峒山广成修道之所絶壁有石穴谓之皂鹤洞鹤顶如丹毛羽皆黒日照之金色粲然【墨客挥犀】
</div>
    <div class="pagination">
<a href="广博物志_page65.html">上一页</a><span>...</span><a href="广博物志_page61.html">61</a><a href="广博物志_page62.html">62</a><a href="广博物志_page63.html">63</a><a href="广博物志_page64.html">64</a><a href="广博物志_page65.html">65</a><span class="current-page">66</span><a href="广博物志_page67.html">67</a><a href="广博物志_page68.html">68</a><a href="广博物志_page69.html">69</a><a href="广博物志_page70.html">70</a><a href="广博物志_page71.html">71</a><span>...</span><a href="广博物志_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
