<!DOCTYPE html>
<html>
 <head>
  <meta charset="utf-8"/>
  <title>
   格致镜原 - 第 17 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   格致镜原 - 第 17 页/共 48 页
  </h1>
  <div class="content">
   端石砚　叶樾端砚谱斧柯山苏易简谱云即观棊之所在大江南去州东三十里与灵羊峡对山峻峙壁立下际潮水江之湄山行三四里即砚岩先至者曰下岩岩中水未尝涸下岩之上曰中岩中岩之上曰上岩自上岩转山之背曰龙岩唐取砚处下岩得石既胜此遂不复取自山之下分路稍东至半边山诸岩西南沿溪而上曰蚌坑凡石以下岩为上中岩龙岩半岩次之上岩又次之蚌坑为下　唐録端岩凿成深穴冬涸方探穴中不可睹但扪取之日不过数石工在洞别其精麤有累日不得一佳石者　米元章帖斧柯茶园将军山同一溪唯斧柯所得不过三四指一呵津滴絶难得茶园次之将军又次之　魏泰东轩笔録端溪有三种曰岩山曰西坑曰后歴【作后磨】石色深紫衬手而润叩之清逺有深緑圆小鸜鹆眼乃岩石也其次色赤呵之乃润鸜鹆眼色紫纹漫而大此西坑石也其下青紫色向明侧视有碎星光防如沙中云母干而少润谓之后歴西坑砚三当岩石之一后歴砚三当西坑之一其品可知　端州郡志其旧坑则有龙岩汲绠黄圃三石汲绠全无眼其新坑则有后磨小湘唐窦黄坑蚌坑铁坑六处皆不及上三石　苏易简砚谱端溪水中石色青山半石色紫山顶石尤润如猪肝色者佳其贮水处有白赤黄防者谓之鸜鹆眼脉理黄者谓之金线文其山号斧柯昔人采石以中牢祭之不尔则雷电失石所在苏养直集陈公密缜知端州部民蓄竒砚破其家得之砚靣熨斗焦如黒龙奋迅二鸜为目每晦则云雾輙兴公密没归张仲谋政和间入禁中　宋髙宗翰墨志端砚如一段紫玉莹润无瑕乃佳不必以眼为贵【以上总】端砚谱下岩石干则苍色湿则青紫色岩两口通为一穴大穴取砚所自入小穴泉所自出号水口陈公密所开也岩北壁水浸浅深莫测工不能采毎于泉水石屑中得之崇观后已罕得泉生石中非石在泉中也泉珠散落如飞雨不絶　米史下岩穿洞皆水治平中贡砚取水月余方及石石细叩之清越眼圆碧晕多明莹嫩甚者如泥无声不着墨清越者温润着墨快无泡良久防渗若油艶　翰墨志端璞出下岩色紫如猪肝密理坚致潴水墨呵之即泽研试则如磨玉无声砚北杂志李元晖蓄米元章端石砚其背刻元晖题字云此砚色青紫而润下岩石也　古砚论下岩旧坑卵石色黒如漆细润如玉有眼中有晕防六七眼相连排星斗象此岩宋庆厯间坑石已竭矣又有一种卵石去标方得材色青黒细润如玉有音花似筯头大如碧玉青莹者防有白防如粟排星斗象水湿方见皆叩之无声磨墨亦无声此二种石最贵下岩止有一坑出此漆色青花二种石其色未甞紫也别无新坑【以上下岩】　米史上岩三穴上曰土地岩两穴通中曰梅岩亦两穴通石眼黄赤梅岩防黄赤带苍眼黄緑上岩在山上石性干紫色深理麤性硬眼黄差不圆而淡青其岩深处间有润者而眼终不如下岩也有着墨者拒墨者其着墨者初用半月前甚快葢细砂石所出理也半月后则退生光挞墨又须以柔石之已而复然拒墨者虽新成便拒墨　古砚论上岩旧坑新坑石皆色紫而麤燥眼如雄鸡眼大扣之磨墨皆有声久用光如镜靣旧坑稍胜新坑【以上上岩】　端砚谱中岩南壁石与梅岩同而少胜北壁石则与下岩同而少劣　古砚论中岩旧坑赤卵石色紫如嫩肝细润如玉有眼小如菉豆或有緑縧纹防有白縧纹坚而圆者为眼横而长者如绦纹扣之无声磨墨亦无声外有黄臕包络久用锋芒不退此坑宋时取亦竭矣中岩新坑石色淡紫眼如鸲鹆眼中有晕嫩者扣之无甚声磨墨防有声久用锋芒退乏石有枯润二者亦难得此石比下岩低三等矣【以上中岩】端砚谱龙岩石深紫眼少中岩半边山者半边岩石青色与下岩南壁中岩北壁石相但眼晕少耳米史半边岩石理如上岩色多青紫近黒多瑕而眼长如卵有瞎眼者中是白防死眼者黒防而晕细翳眼者防青防黒横乱其眼又多青不成眼圆防横长青间道如松木纹其极粗者费笔而稍细者多乏【以上龙岩半边石】端砚谱蚌坑石深紫眼黄白防青不正无瞳而翳坚润不墨与半边石相其石取于山下涧谷中皆波涛所撃风日所曝雷雨所摧皆顽佷不才之物也但人能到其处皆可拾取端人谓之野石葢徧地是也甚易得之而他处人不识往往反爱之正以大璞少瑕翳耳米帖后歴石性软渗色紫带赤黄眼蚌坑坚润不及而墨胜之非油蜡不光润【以上蚌坑后歴】　端砚谱岩石有黄臕胞络凿去方见砚材所谓子石也凡石岩中有底石皆顽石极润不墨又色污杂不可为砚端人谓之鸭屎石自底至顶中作三叠下叠最佳品也石必有眼谓之脚石中叠次之眼或有防无谓之腰石上叠又次之皆无眼谓之顶石顶石之上皆葢石也亦顽麤不堪用大抵三叠石皆有麤臕络无非子石世人乃谓别一种子石非也　苏谱若匠者识山之脉理凿一窟自然有圆石青紫色者琢而为砚可值千金谓之子石砚欧谱端石本以子石为上生大石中精石也而流俗传讹遂以紫石为上　君谟砚记崔生居端岩于后岩百丈坑得紫龙卵造砚长尺广减尺之四厚重粹润若有徳君子眼晕六七重无纎瑕近手润泽可劘墨来遗余试以澄心堂李廷珪墨诸葛渐笔　米史徧询石工云子石未尝有其在岩中实于大石板上凿岂有中包一子者予尝谓若溪流中多有卵石容差褊可崭面磨墨所谓石子世因讹为子石至有斵样相似而为之者于理必不于大石中心复生卵子也【以上子石】　林丁宝臣知端州制緑石砚送王介甫谓之玉堂新样王荆公报之以诗云玉堂新样世争传况以蛮溪緑石镌　妮古録緑端松磬砚长七八寸葢砚板也其上刻松枝石磬而以半磬为砚池细润墨赵子昂铭其阴【以上緑端】端砚谱有眼之石缜密温润端人谓石嫩则多眼凡青脉者必有眼故端人谓青脉为眼筋眼之别有鸜鹆眼鹦哥眼了哥眼雀眼鸡眼猫眼菉豆眼翠緑为上黄赤为下　唐録端石眼之美者青緑黄三色相重多者自外至心凡八九重色鲜多圆者为上其大者尤稀大如弹丸精工以眼大小多少为重轻得石扣之而知其眼之多少其生于墨池之外者谓之髙眼生于内者谓之低眼髙眼尤所爱尚以其不为墨所渍也　苏谱圆晕相重黄黒相间翳精在内晶莹可爱谓之活眼四旁浸渍不甚清明谓之泪眼形体畧具内外皆白殊无光彩谓之死眼活胜泪泪胜死死胜无　欧谱下岩北壁石眼圆青緑碧白黒晕数重有瞳子南壁石不及石贵润色贵青紫眼贵翠緑圆正有瞳子【以上石眼】　端砚谱石之病曰铁线曰钻【如蛀虫眼】曰惊【凿触裂】曰火黯【色焦如火一名熨斗焦】曰黄龙【黄色如龙蛇】唯火黯端人不以为病岩石有此他山无之　端州郡志有青纹者谓之青绦其短者谓之眼筯下岩石亦有之色防斑谓之火黯者下岩无此又有曰赤裂曰黄霞曰白钻　唐録石有金线此正为病端人所不取【以上石病】
　　诸砚　西京杂记天子以玉为砚取其不冰　苏谱黄帝治玉为墨海曰帝鸿氏之砚　唐録李元伯得玉材琢砚墨可爱　玉堂録雍熈中以玉砚赐钱王俶砚笺周世宗征淮南先锋刘重进得呉杨溥玉砚以
　　献　李方叔帖玉砚于用墨处不出光便有芒　蔡帖黄玉砚如蒸栗　米史成州栗玉砚理坚色如栗不甚着墨　蔡帖墨玉砚最为竒物　辔録乾道中范成大使金伴使田臯好论器玩云宣和玉砚在张浩家已葬　砚谱许汉阳砚乃碧玉　米史玉出光为砚着墨不渗甚墨有光其云磨墨处不出光者非也余自制成苍玉砚　云烟过眼録徐容斋所蔵玉砚长一尺广六寸厚二寸虽未甚白然莹净可爱独受墨处不光可以研磨叶森有绍兴内府玉砚作壶样下碾字云玉壶长六寸广四寸半厚二寸玉色白润磨墨处光研墨亦起　唐録丁恕有水晶砚大才四寸许为风字样用墨处即不出光墨如歙石　米砚史信州水晶砚以他砚磨墨汁倾入用　魏武杂物疏御物三十种有纯银参带圆砚大小各一枚　三十国春秋上燕谓刘聪曰卿赠朕银砚忆否　广五行记东魏孝静帝芝生铜砚李方叔帖米元章铸生铜砚甚佳　米史有人收古
　　铜砚一龟衔一砚如莲叶两足龟腹圆墨水不可出以笔头就之则出　云烟过眼録铜持砚一枚箕样砚池旁作一倭人坐其上有一兽蜼以前两足抚倭人之身其地细花纹甚精　米史丹阳人多于古塜得铜砚三足蹄有葢不镂花中陷一片陶　拾遗记张华博物志成武帝赐青铁砚于阗所贡　欧阳脩砚谱青州铁砚制作颇精　苏谱青州以熟铁为砚甚墨有柄可执　五代史桑维翰铸铁砚以示人　砚笺洪崖先生归河内舎人刘守璋赠雄铁砚　东宫旧事皇太子初拜给漆砚一枚　异物志广南以竹为砚　词林海错李司徒勉在汴州得异骨一节可为砚南海时得于海商云是蜈蚣脊骨　李之彦砚谱傅砚赋云木贵其能软知古亦有木砚　异刘道友于水侧得一浮查取为砚其形象鱼忽失之有人过湘君庙见鱼砚在二妃侧　南史齐安西长史袁彖钦庾易之风赠以蜯砚
　　制砚蓄砚　砚形制平底风字有脚风字垂裙风字古样风字琴足风字方日样月样圭样璧様斧样笏样砖样鼎样样宝瓶样古钱样琴样琵琶様腰鼔样宣和御样房相様舎人样郎官样尹氏样阮様吕样玉堂样玉台样鳯池样曲水样天池样辟雍样蓬莱様鹦鹉样马蹄样犀牛样蟾样水龟样蝉样科斗样双鱼样样莲花样荷叶样仙桃样瓢様方葫芦样灵芝样箕样筒样方相様人靣样眉心样四直様又有双锦合欢八棱竹节外方内圆上员下方上鋭下阔圆头瘦身阔下柱足诸样　米芾砚史晋砚见于晋顾恺之画者有于天生叠石上刋人靣者有十蹄圆铜砚中如者余尝以紫石作之有上圆下方于圆纯上刋两窍置笔者有如鳯字两足者独多所谓鳯皇池也俗呼为风字葢不原两足之制谓之鳯足至今端州石工以两眼相对于足傍者谓之鳯足隋唐工稍巧头圆身防瘦下濶而足圆为柱已不逮古至本朝变成穹髙腰瘦刅阔如斧之状仁宗赐史院官砚皆纯薄上狭下阔峻直不出足中坦夷犹有鳯池之像或有四边刋花中为鱼为龟者嘉祐末砚样心甚凸意求浑厚而气象葢不古纯斗故勒深滞墨难涤心凸故防笔不圆始自侍读学士唐彦猷作红丝辟雍砚心髙凸至作马蹄样亦心凸至磨墨溜向身出观墨色则凸髙増浮泛之势援毫则非便也杨慎巵言苏易简作文房四谱云虢州嵗贡钟馗二
　　十枚慎按砚以钟馗名即考工记终葵大圭之义葢砚形如大圭尔　笔丛砚名钟馗防如今砚上所刻魁斗之形杨以砚形如圭当之亦大附防　苏谱緐钦砚赞曰薄防厚今制之薄者一夫捧持方琢之防内于稻谷中出其半而理之其錾如麤针有如表薄者　歙砚谱砚成涂蜡与石相益便于洗濯不惹墨渍初使涂以姜汁砚即着墨今人多云以蜡灭璺非也又云攻琢贵精治不尽工佳石亦如常砚毎得石击乃攻治须令人捧防纳稻谷中欲其不实也　苏谱攻琢龙尾石心贮水处圆转如涡旋可爱贯休砚诗低心润久入匣更身安古人砚心多涡也　砚说右军端样外方内峻坂墨下入水中不费研磨　陆树声清暑笔谈砚材唯坚润者良坚则致宻润则莹细而磨墨不滞易于墨故曰坚润为徳墨为材防者指石理芒涩墨易磨者为墨此材不胜徳耳用之损笔　米氏书史古人晨兴作墨汁满斗终日不复磨故多用玉斗书画笔皆圆有助于器晋唐用鳯池砚中如瓦凹故曰砚瓦一援笔因凹势锋已圆本朝砚心平如砥一援笔则褊故字亦褊唐彦猷作心凸砚援笔即三角字安得圆哉余复其样稍革背　砚笺砚有积墨乃见古旧张仲素墨池赋曰茍变地而画墨知功积而艺成又曰此黛色涵乎碧虚形容积墨尽矣　蔡帖砚受墨防之随笔走动而不着谓之墨　东坡杂记褪墨砚数字一磨如钝马数歩一鞭瓦砚如驴也　砚北杂志韩风子名文钱塘人善补砚虽百碎者但不失原屑补之若无损者　李之彦砚谱石晋时闗右有李处士能补碎砚复旧如新琢成畧无瑕　砚説砚须日涤去其积墨败水则砚光莹　李阳氷曰砚用则贮水毕则干之久浸不干不墨水宜取新防尘忌用煎煮之水　岩栖幽事雌黄银硃皆能损剥砚石雌黄尤甚　砚笺洗砚不得用汤并毡片故但用莲房或皁荚清水半夏切片去滞墨　开元遗事内库有七宝砚罏冬寒砚冻置炉上不劳置火砚冰自消
　　臣按自古书家多蓄佳砚葢砚不精则笔墨皆不适用无以精华而焕神采故昔人于砚论之详矣晶玉金银铜铁诸砚古制非今所尚晋唐名人旧砚以及铜雀澄泥流传絶少他如洮河磁洞绛州宁州鹊金鳯咮诸山佳产已絶近世所贵惟歙石端石二种而歙之龙尾罗纹世亦罕见艺林讲求仅端之下岩子石耳然即有佳者未知其能胜于昔否也我
　　皇上得松花江之砥石山石赏识其佳创自
　　圣心命工创制为砚用佐
　　玉几挥毫间以
　　颁赐词臣温如玉绀緑无瑕质坚而细色嫩而纯滑不拒墨涩不滞笔能使松烟浮艶毫頴増辉昔人所称砚之神妙无不兼备洵足超轶千古砚虽一器而
　　上圣格物山岳献琛于此可騐【臣】用敢附记以示来兹
　　云












　　格致镜原卷三十八
&lt;子部,类书类,格致镜原&gt;
　　钦定四库全书
　　格致镜原卷三十九　　　大学士陈元龙撰文具【生】
　　书册
　　总论　笔丛三代漆文竹简冗重艰难不可名状秦汉以还浸知钞録楮墨之功简约轻省数倍前矣然自汉至唐犹用卷轴卷必重装一纸表里常兼数番且毎读一卷防每检一事细阅展舒甚烦数收集整比弥费辛勤至唐末宋初钞録一变而为印摹卷轴一变而为书册易成难毁节费便藏四善具焉　笔丛凡书视其钞刻钞视其伪正刻视其精麤视其羙恶装视其工拙印视其初终　拾遗记张仪苏秦剥皮编以为书帙以盛天下良书　楚国先贤孙敬以桞简写经　刘向别録新竹有汁善朽蠧凡作简者皆于火上炙干之洞冥记董谒字仲甞游山泽负挟图书患其繁重
　　拾叶以代书简言其易卷懐也　砚北杂志郑康成言易诗书春秋简长尺二寸每简三十字孝经半之论语简八寸葢古今简册字有定数每一简三十字　演繁露近者太学课试甞出文武之政在方防赋试者皆谓防为今之书策不知今之书防乃唐世叶子古未有是也
　　印板　孔氏杂说昔时文字未有印板多是写本至后唐明宗长兴三年宰相冯道李愚请令判国子监田敏校正九经刻板印卖从之至周广顺中蜀毋昭裔又请刻印板九经于是蜀中文字复盛　七脩藁印板笔谈以为始于冯道奏镂五经桞玭训序又云甞在蜀时书肆中阅印板小学书则印板非始于五代矣意唐时不过少有一二至五代刻五经后始盛宋则羣集皆有也又今人以小板书册为巾箱板以其可置于中箱也陆深燕闲録隋文帝开皇十三年十二月八日敕废
　　像遗经悉令雕撰此印书之始又在冯瀛王先矣　笔丛雕本肇自隋时行于唐世扩于五代精于宋人　考槃余事宋书坚刻软字画如冩格用单边间多讳字用墨稀薄虽着水湿燥无湮迹开卷一种书香自生异味元刻仿宋单边阔多一线字画不分麤细松刻硬用墨秽浊甞见宋板汉书不唯内坚白且毎本用澄心堂数幅为副次以活衬竹为佳茧鹄白藤固美而存遗不广若糊褙及以官券残者则恶矣元补宋板遗缺其相去犹未易辨国初补元板遗缺内有单边双边之异且字刻逈别不辨自明矣　徐官印史余阅宋板书端楷絶伦元末国初犹有可观然比宋刻则有间矣　陆深金台纪闻印书以杭州为上蜀本次之福建最下京师比嵗印板殆不减杭州但不佳蜀与福建多以柔木刻之取其易成而速售故不能工近日毘陵人用铜铅为活字视板印尤巧便而布置间讹谬尤易　笔丛凡印书永丰绵为上常山东次之顺昌书又次之福建竹为下绵贵其白且坚柬贵其润且厚顺昌坚不如绵厚不如柬直以价防取称闽中短窄黧脆刻又舛讹品防下而直最防　笔丛凡印有朱者有墨者有靛者有双印者有单印者双印与朱必贵重用之凡板漶灭则以初印之本为优
　　装潢　米芾书史隋唐藏书皆金题玉锦贉绣褫大业拾遗炀帝藏书上品红琉璃轴中绀琉璃轴下漆轴　六典大唐御本书有四部甲为经乙为史丙为子丁为集分为四部马怀素知经库沈佺期知史库武平一知子库薛稷知集库皆以益州麻写其经库书緑钿白牙轴黄带红牙籖史库书钿青牙轴缥带緑牙籖子库书雕紫檀轴紫带碧牙籖集库书緑牙轴朱带白牙籖以分别　枫窓小牍皇朝玉牒书以销金花白罗黄金轴销金红罗褾带复墨漆饰金匣红锦裹金鎻钥　白氏金鎻凡书册以竹漆为糊逐叶防摊之不唯可以久存字画兼不生毛百年如新此宫中法也本草必栗香亦名花木香取其木为书轴白鱼不损书王氏谈録作书册黏叶为上虽嵗久脱烂茍不逸去
　　寻其叶第足可抄録次叙初得董子繁露数卷错乱颠倒伏读嵗余寻绎缀次方稍完复乃缝缀之弊也　笔丛凡装有绫者有锦者有绢者有护以圅者有标以号者吴装最善他处无及焉闽多不装
　　卷帙　归田録唐人蔵书作卷轴后有叶子似今防子凡文字有备检用者卷轴难数卷舒故以叶子写之笔丛凡书唐以前皆为卷轴葢今所谓一卷即古之一轴至装辑成帙疑皆出雕板之后然六朝已有之阮孝绪七録大抵五卷以上为一帙　偃曝谈余古竹简之后皆易楮书之束而为卷故曰一卷二卷自冯瀛王刻板后卷变为册犹曰卷者甚无谓　笔丛书之分四部也实魏荀朂始之一曰甲部纪六艺小学等书一曰乙部纪诸子兵术等书一曰丙部纪史记皇览等书一曰丁部纪诗赋图赞等书
　　藏书　梁谿漫志司马温公独乐园之读书堂文史万余卷率公晨夕所繙阅者虽累数十卷皆完好若未触手尝谓其子公休曰贾竪藏货贝儒家惟此耳然当知宝惜吾毎嵗于上伏及重阳间视天气晴明日即设几案于当日所侧羣书其上以曝其脑所以年月虽深终不损动至于启卷必先视几案洁净借以防褥然后端坐防之防欲行看即承以方版未尝敢空手捧之非惟手汗渍及亦虑触动其脑每至看竟一版即侧右手大指面衬其防而覆以次指靣撚而挟过故得不至揉熟其毎见汝軰多以指撮起甚非吾意　东都事畧宋次道家书皆校讐三五遍世之蔵书以次道家为善本　柳氏序训余家升平里西堂藏书经史子集皆有三本一本墨籖束华丽者镇库一本次者随行披览一本又次者后生子弟为业　赵子昂书跋聚书藏书良非易事善观书者澄神端虑浄几焚香勿卷脑勿折角勿以爪侵字勿以唾揭幅勿以作枕勿以夹刺随损随脩随开随掩后之得吾书者并奉赠此法　王氏谈録藏书之家书册为雨漏及途路水淹所渍者皆可大甑中蒸而之至一二番乃以物镇压平处逮干色虽防渍而畧无损坏　后山丛谈赵元考云寒食面腊月雪水为糊则不蠧南唐煮糊用黄丹王文献公家以皁荚末置书叶间然不如也　考槃余事藏书于未梅雨之前晒取极燥入橱中以糊门外及小缝令不通风葢蒸自外而入也纳芸香麝香樟脑可辟蠧　拾遗记曹曽虑先文湮没乃积石为仓以藏书故谓曹氏书仓　秘阁闲话司书曰长恩除夕呼其名而祭之鼠不敢囓蠧鱼不生又陇州有鱼石子置书籍中能辟蠧
　　书具　史记蘓秦传负笈从师注俗呼书箧为笈　说文帙书衣也　华佗别传佗以线为书袠　晋中兴传傅盛书有青缣袠布袠绢袠　羣碎録书曰帙者古人书卷外必有帙藏之如今裹袱之白乐天尝以文集留庐山草堂屡亡逸宋真宗令崇文院写校包以斑竹帙送寺帙如细帘其内袭以薄缯　南史齐庾易字幼简袁彖钦其风赠以鹿角书格庾易以竹翘书格报之　词林海错皮日休诗襄阳作髹器中有库露真注玲珑虚空故曰库露俗呼书格曰库露格是也　绀珠插架一名髙阁以班竹作悬于壁间　正字通书槴借书具　砚此杂志曹公作欹案卧视书周美成又谓之倚书牀　杨烱集有卧读书架赋
　　字帖
　　古帖　周宻云烟过眼録禇伯秀云江南李后主常诏徐以所藏前代墨迹古今法帖入石名升元帖然则在淳化之前当为帖之祖　欧阳脩集古録唐末之乱昭陵为温韬所其所藏书画皆剔取其装轴金玉而弃之于是魏晋以来诸贤墨迹遂复流落于人间太宗时购募所得集为十卷俾模传之以分赐近臣今公卿家所有法帖是也　曹昭格古要论淳化阁帖宋太宗捜访古人墨迹于淳化年中命侍书王着摹勒作十卷用枣木板刻置秘阁卷尾俱书题淳化三年壬辰嵗十一月六日奉圣防摹勒上石用澄心堂李廷珪墨拓打以手摹之墨不汚手无银锭纹初搨者上也有银锭纹而墨浓者次也淡者又次之今世所有皆转相传摹者　曹士冕法帖谱系绍兴中以御府所藏淳化旧帖刻板寘之国子监其首尾与淳化阁本略无少异当时御府拓者多用匮葢打金银箔者也字画精神极有可观今都下亦时有旧拓者迩来碑工往往作蝉翼本且以厚覆板上然为银锭痕以惑人非复旧拓本之遒劲矣　集古録故相刘公沆在长沙以官法帖镂板遂播于人间　法帖谱系刘丞相沆既刻法帖于郡斋复依仿前本刻石十卷以归私第与长沙本絶相似而小异又长沙官本扄钥不可常得碑匠之家另刻一本以应求者与长沙本首尾略无少异而字体形模少小不同　格古要论淳化帖颁行潭州模刻一本与绛帖雁行宋庆歴间长沙僧希白重模本亦佳绍兴间第三次重摹者失其真矣元陈绎曽云希白模刻潭帖风韵和雅骨停匀但乏峭健之气　集古録近有尚书郎潘师旦以官帖中数十帖尤妙者别自刻石以遗人与刘氏本并行　法帖谱系潘氏所刻帖世称为潘驸马帖防又称绛帖岂潘氏世居绛郡耶帖凡二十卷其次序卷帙虽与淳化官帖不同而实则祖之特有少増益耳　单炜绛帖辨证淳化官本法帖今不复多见其次绛帖最佳而旧本亦已难得今之所见多非旧本　格古要论宋潘师旦用淳化阁帖増入别帖重摹刻二十卷于绛州北北墨极有精神在淳化阁帖之次其石比淳化帖髙二字　法帖谱系世传潘氏法帖石分而为二其后绛州公库乃得其一于是刻余帖是名东库本今好事之家所藏绛帖率多此本逐卷各分字号以日月光天徳山河壮帝居太平何以报愿上东封书为别又有新绛本首尾规模叚眼字号并同东库本字画较之防局促又有武冈本不知刻于何时碑叚稍长而日月光天徳等字号间于行中葢出于新绛也其后厄于庸谬之人厌其字画清瘦颇加脩治遂失本真且拓匠不工凡损剥处凿防宛然呈露而字画糢糊略不可辨又有资州本以新绛前十卷刻石　格古要论泉帖以淳化法帖翻刻于泉州郡庠者我明仁宗命取入秘府人不可得而见矣汝帖乃摘诸帖中字牵合为之每卷后有汝州印后防稽重模之谓之兰亭帖格古要论元祐秘阁续帖哲宗命以御府所藏真迹
　　除淳化帖外刻续法帖　法帖谱系太清楼帖徽宗大观中奉防刻石太清楼字行稍髙而先后多寡与淳化帖小异防疑用真迹摹刻凡标题皆蔡京所书　考槃余事太清楼帖亦名大观帖　考槃余事淳熙秘阁续帖孝宗命摹勒禁中工夫精致亚于淳化两续帖相去不逺亦名太清楼续阁帖后重模刻于绍兴府学亦名续兰亭以其中有兰亭也今迁于潭州　法帖谱系戏鱼堂帖元祐间刘次庄以淳化帖除去篆题年月増入释文摹于临江官署亦名临江帖　陈绎曽云临江帖在淳化翻刻中颇为有骨格者澹墨搨尤佳　法帖谱系利州本庆元中泗川总领权安节以戏鱼帖并释文重刻石于益昌官舍石今已不存其家犹有当时墨本释文字画较临江帖为稍大　考槃余事星鳯楼帖宋赵彦约刻于南康曹士冕重模于南宋宝晋斋帖绍兴年间曹之格刻于直无为州学多米芾所临百一帖宋王曼庆刻　翰墨志绛帖已少唯潭帖为胜以钱希白所临本也临江帖则失真逺矣淳化帖大观帖当时以晋唐善本及江南所收帖择善者刻之悉出上圣规摹故风骨意象皆存　书史苏耆家兰亭本是冯承素汤普彻韩道政赵模诸葛政之流搨赐王公者碾花真玉轴紫锦装背在苏氏舜元房题为楮遂良摹　王袆兰亭跋兰亭帖自唐以后分二其一出于褚河南是为唐临本其一出于欧阳率更是为定武本　黄溍兰亭跋宋景定咸淳间贾似道碑其客叅校诸本异同择其字之尤精善者辑成一帖命婺之良工王用和刻之经年乃就其石后归京师　何子楚跋语唐太宗诏供奉临兰亭序惟欧阳询自搨之本夺真勒石留之禁中他本付之于外一时贵尚争相打搨唯禁中石本人不可得其石独完善宋庆歴中李学究者得之李死后其子负官緍无偿时宋景文公守定武以公帑金代输取石匣蔵于库【王佐云是谓定武本】熙宁间薛师正出牧定武求者沓至薛恶其模打有声乃刋别本于外以恵求者此郡真赝已有二刻矣其子绍彭又模之他石潜易原刻暗以自别遂于古刻湍流带左右五字各劖损一二笔为识【王佐云世因号曰五字损本】大观中诏取此石于薛氏家其子嗣昌纳进御府徽庙龛置宣和殿　王明清挥麈録靖康之乱金人尽取御府珍玩以北而此石独留宗汝霖为留守时取以驰进髙宗后仓卒渡江竟复失之　考槃余事一百十七种兰亭宋理宗内府所藏装褫作十册希世之宝也玉枕兰亭赵松雪仿褚河南欧率更缩本方四五寸蝇头小楷　云烟过眼録龚圣予云禊序有大业间石本其后有隋诸臣衔位然则在智永所藏之前此帖亦当入御府　妮古録宋时传三昧兰亭出于杜器之杜畜百本而唐刻为第一杜名宝晋其有宝晋印者不独米老也　法帖谱系二王府帖山谷谓禁中板刻古法帖十卷当时皆用歙州贡墨墨本赐羣臣元祐中亲贤宅从禁中借板墨百本分遗宫僚但用潘谷墨光辉有余而不甚黟黒又多木横裂纹士大夫不能尽别也予观近世所谓二王府帖者葢中原再刻石本非禁中板本也　法帖谱系黔江帖秦子明将兵长沙时买石摹刻僧宝月古法帖十卷载入黔江壁之于绍圣院其多寡先后长短悉同淳化阁帖而墨彷佛似戏鱼堂中兴以前拓本乌镇帖旧传湖州乌镇张氏以绛阁二帖锓木家塾防遇良工模拓亦有可观字画差肥而极有笔意颇胜诸帖福清帖福清县民家旧有板刻绛阁中四帖卖碑家得之往往驾名官帖以惑人但彼中匠者不善用蜡毎毎有砑光痕可以证验澧阳帖澧阳旧有法帖石本其后散失仅存右军数帖而已鼎帖乃武陵郡斋板本较诸帖増益最多博而不精　格古要论玉麟堂帖汴人吴琚模刻秾而不清赐书堂帖宋宣献公绶刻于山阳有古钟鼎识文絶妙石已不存后有重模本甲秀堂帖庐江李氏刻前有王顔书多诸帖未见羣玉堂帖韩胄刻所载前代遗迹最多后亦有宋人书　书史古帖多前后无空乃是剪去官印以应募也　法帖谱系李伯髙所蔵法帖乃板本印成者用北地厚皮印每段自成一板四围皆空白不施筐縁装表而自然整齐成册
　　墨迹　米芾海岳名言石刻不可学但自书使人刻之已非已书也故必须真迹观之乃得趣　黄伯思法帖刋误唐文皇云伯英临池之妙无复余踪当是时逺购冥捜古帖毕出御府所畜其富无伦尚无伯英书后世岂可复得非特唐也晋世见者亦寡故庾翼与右军书云昔得伯英章草十过江亡失常叹妙迹永絶　法帖刋误尚书宣示钟书真迹本在王导家导过江时蔵衣带中以遗逸少逸少以遗王修修死其母以修平日所宝并入棺真迹遂絶　张懐瓘书断王羲之书旧传唯乐毅论乃羲之亲书于石其他皆素所传　法书要録桓爱重二王不能释手乃撰缣素及书正行之尤美者各为一帙尝以自随　法帖刋误索靖七月二十六日帖本七晋王廙每宝玩之值永嘉乱乃四叠缀衣中以渡江唐时豆卢器得之叠迹犹存　魏书崔浩工书世宝其迹多裁割缀连以为模楷　隋书帝聚魏以来古迹于殿后起妙楷防蔵之　丹铅録六朝人尚字书摹临特盛其曰廓填者即今之双钩曰影书者即今之响搨　李绰尚书故实唐太宗有大王真迹三千六百率以一丈二尺为一轴宝惜者兰亭为最后用玉匣贮之藏于昭陵　唐书太宗求书得王羲之真行二百九十又得献之张芝等书以贞观字为印草迹命褚遂良楷书小字以影之开元五年宗又书开元字为印　砚北杂志中宗驸马武延秀家法书漆轴黄麻标题云特健药三字谓其书合作者宋以之标法书上品洪景卢诗防有髙明标健药葢用此语云烟过眼録王右军与桓温荐谢真迹杨和王故
　　物也牡丹锦标首俨然着色画葢宣和法锦　书史怀素绢帖一轴杂论故事后人分剪二十余处王诜累年遂求足元数　云烟过眼録徽宗朝墨迹用天水双龙缝及泥金御题淡青狭佥头是也　书史真色淡而匀浄无杂渍斜纹皴裂在前若一轴前破后加新甚众薫烟色上深下浅染湿色纹栖尘劳作茧纹软　格古要论古墨迹纸色必表古而里新作者用古浸汁染之则表里俱透防揭示之乃可见矣摹搨　王柏淳化帖记尝恨真法帖之难不特字体变动而模拓亦无精墨是以山谷云当时用歙州贡墨摸打则色浓李庄简云用李廷珪墨后用潘云谷墨则色淡此墨色浓淡之分也庄简云初时板完好不用银钉后来板渐拆裂然后用银钉此银钉有无之分也山谷又谓墨浓则痩墨淡则肥此字画肥痩之分也　赵子昂兰亭跋大凡石刻虽一石而墨本絶不同葢有厚薄麤细燥湿墨有浓淡用墨有轻重而刻之肥痩明暗随之　考槃余事法帖真伪入手少不用心即不能辨昔张思聪善摹古帖自名翻身鳯凰最能乱真唐萧诚伪为古帖以示李邕曰此右军真迹邕忻然谓是真物北海且然况下者乎吴中近有髙手赝为旧帖以坚帘厚麤竹皆特抄也作夹纱搨法以草烟末香烟薫之火气逼脆本质用香和糊若古帖臭味全无一毫新状入手多不能破其智巧精采反能夺目鉴赏当具神通观法　杨慎外集南唐升元帖以匮摹搨李廷珪墨拂之为絶品匮者打金箔也其次即用澄心堂蝉翅拂为第二品浓墨本为第三品也升元帖在淳化祖刻之上隋开皇帖之下　考槃余事古之北其纹横质松而厚不甚受墨北墨多用松烟色青而淡不和油蜡故北搨色淡而纹皱如薄云之过青天谓之夹纱作蝉翅搨也南其纹墨用油烟以蜡及造乌金水刷碑文故色纯黒而有浮光谓之乌金搨　考槃余事古帖歴年逺而裱数多其墨浓者坚若生漆以手揩之纎毫无染兼之摩弄积久靣光彩如砑古意自然故靣旧而背色常新其侧勒转折处并无沁墨水迹侵染字法且有一种异馨自墨之外质薄者搨之坚而不裂以受糊多耳厚者反破裂莫举以年逺糊重脆故也今之帖效南帖者近似之然以手防抹满指皆墨效北搨者法入石太深字有边防用墨不匀浓处若乌云生雨浅者如白虹跨天殊乏雅致大率皆以川扇竹用挂炉烟和水染成古色表里湮透两靣如一试以一角揭看薄者即裂厚则性健不断矣此俱以形似求之若以字法刻手手揭法过目翻阅虽同一宋搨而妍丑即别矣矧赝搨乎
　　装潢　米芾寳章待访録汉河间献王购书必録古简梁武元隋唐文帝金题玉锦质绣章破防麻取而华国　书史太宗于谢安帖尾御书亲防二字以还王氏其帖在李玮家余同王涣之饮于李氏园池阅书画竟日末出此帖枣木大轴古青藻花锦作褾破烂无竹模晋帖上反安冠样古玉轴余寻裂掷枣轴池中拆玉轴王涣之加糊共装焉　翰墨志建隆以后法书名迹皆归秘府编真赝纸书缣素备成卷帙皆用皁鸾鹊文锦褾褫白玉瑚为轴用大观政和宣和印章后有内府印标题品次皆宸翰也舍此褾轴悉非珍藏书史唐人背右军帖皆硾熟软如绵乃不损古又入水荡涤而防古加有性不糜葢是水化之物如重抄一过也余每得古书輙以好二张一置书上一置书下自傍滤净皁角汁和水霈然浇水入底于葢上用活手软按拂垢腻皆随水出内外如是续以清水浇五七遍墨不动尘垢皆去复去葢以干好渗之两三张背已脱乃合于半润好上揭去背加糊背焉不用绢压四边只用免折背重弸损古勿倒衬帖背古随便破只用薄与帖齐头相拄见其古损断尤佳不用贴补古人勒成行道使字在筒瓦中乃所以惜字今俗人见古厚必揭令薄方背若古去其半损字精神一如摹书又以绢帖勒成行道一时平直良久舒展为坚所字上却破京师背匠坏物不少王诜家书画屡被揭损余谕之今不复揭　书史余得唐文皇手诏以枣花黄绫背诏靣上一齐起花纹余寻重背以台州黄岩藤硾熟揭一半背滑浄软熟卷舒更不生毛余家书帖多用此一一手背手装方入笈　太平清话吴中宣徳间尝织昼锦堂记如画轴防织词曲聨为帏幛又布紫白落花流水充装潢卷册之用　升庵外集唐六典有装潢匠潢注音光上声谓装成而以蜡潢也今制笺法犹有潢浆之説人多不觧作平音读又改为装池自谓竒语其谬甚矣珍珠船懒真子録云唐秘书省装潢匠六人恐是今之表背匠谓之潢其义未详余按释名潢染也齐民要术染潢法云潢灭白便是不宜太深深则年久色闇注谓浸蘖汁为之葢以辟蠧也广韵潢乎圹切染书也书史装书褾前须用素一张卷到书时厚已如
　　一轴子看到跋尾则不损古书所用轴头以木性轻者多有益于书油拳麻硬坚损书第一池匀硾之易软少毛澄心其制也今人以歙为澄心可笑一卷即两分理软不耐卷易生毛古澄心以水洗浸一日明日铺于桌上防干浆硾已去复元性乃今池也特捣得细无筋耳古澄心有一品薄者最宜背书苔藤背书滑无毛天下第一余莫及　书史古背佳者先过自揭不开干印了靣向上以一重新四边着糊黏桌上帖上更不用糊令新虚弸压之干下自干慎不可以帖靣漆桌揭起必印墨余背李邕光八郎帖揭起黏一分墨在金漆桌上一月余惜不洗桌　李西涯曰装潢旧碑石刻法帖上额断不可去不然却似贤人不着冠耳
　　画卷
　　总论　沈颢画麈世但知封膜作画不知自舜妹嫘始客曰惜此神技创自妇人予曰嫘尝脱舜于瞍象之害则造化在手堪作画祖　名画记顾恺之以一厨画封题之暂桓后开取之恺之不疑被窃直云妙画通神变化飞去　隋书炀帝聚魏以来名画于殿后起台曰宝画防以藏古画　唐书唐王涯居永宁里蓄名书画以金玉为匳轴凿垣贮之重固秘　夏士良名画论古人画槀谓之粉本前軰多宝蓄之宣和绍兴所藏粉本多有神妙者　砚北杂志徽宗御题画图字内从口章宗书图字内从厶可以騐知其书也　云烟过眼録宣和明昌二帝题签法书用墨名画用泥金　愽物要覧古画上无名欵者多画苑进呈卷轴皆有名大家乃御府物也　古画论古人题画书于引首宋徽庙御书题跋亦然故宣和间褙画用黄绢引首也近世多书于画首赵松雪云画至元朝劫也　画麈元以前多不用欵欵之石罅恐书不精有伤画意后来书绘并工附丽成观　考槃余事宋之闺绣画山水人物楼台花鸟针线细密不露边缝其用绒一二丝用针如髪细者为之故眉目毕具绒彩夺目而丰神宛然设色开染较画更佳　米芾画史凡收画必先収唐希雅徐熈等雪图巨然防范寛山水图齐整相对者装堂遮壁乃于其上旋旋挂名笔绢素大小可相当成对者又渐渐挂无对者葢古画大小不齐铺挂不端正若晋笔须第二重挂唐笔为衬乃可挂也　书画史玳瑁玛瑙琉璃紫磨金白玉文犀旧剔官窑轴绣带内库秘阁宝籖五色玉牌记古锦靣帝王玺奇防裹囊名贤题跋女校书收贮织成褾头金缕珠母石青檀匣　考槃余事看画不可以手托起画背就观绢素随拆揩抹画片不可用麤布摸擦失神卷画须顾边齐不宜局促亦不可着力卷急裂绢素挂画须三五日一易久则惹尘湿损其质地藏画以杉桫木为匣内勿用油漆糊惹霉湿遇四五六月之先将画展玩防见风日收起入匣封口勿令通置透风空阁或去地丈余又当常近人
　　画式　米芾画史余尝作画只作三尺横挂三尺轴唯宝晋斋中挂双幅成对长不过三尺褾出不及椅所映人行过肩汗不着更不作大图　洞天清録古画多直有长八尺者横披始于米氏父子非古也　云烟过眼録髙宗御府手卷画前上白引缝间用乾卦圆印下用希世藏方印画巻尽处之下用绍兴二字印又见施家有汉王元昌羸马图手卷锦表首　正字通凡字画连缀装潢方濶者俗呼册叶　考槃余事髙斋精宜挂单条
　　画绢　曹昭格古论唐人五代绢素麤厚宋绢防细望而可别元绢宋绢有独梭绢出宣州有宓机绢极匀浄厚密出嘉兴赵松雪盛子昭王若水多用此绢作画画史古画至唐初皆生绢至吴生周昉韩干后来皆
　　以汤荡熟入粉捶如银板故作人物精彩今人收唐画必以绢辨见文麤便説不是非也张僧繇阎令画世所存者皆生绢南唐画皆麤绢徐熙绢防如布　韵语阳秋秘省古今名画殆充栋宇余与同馆日取数轴评玩殆有防炙之味如所用绢素必密致厚葢虑其易败也老杜戏韦偃为双松歌云我有一匹好东绢重之不减锦绣段请君放笔为直干则偃笔之妙非好东绢不与也　画史绢素百片必好画文裂各有辨长幅横巻裂文横也横卷直裂裂文直各随轴势裂也直断不当一缕嵗久卷自两头苏开断不相合不作毛搯则苏也不可伪作其伪者快刀直过当缕两头依旧生作毛起搯又坚靭也真绢色淡虽百破而色明白精神彩色如新惟佛像多经香烟薫损本色　格古要论古画绢自然破者必有鲫鱼口连三四丝不直裂伪作则否其绢亦新　李衎画竹谱矾绢不可用明胶其性太绢素不能当久则破裂须紫色胶为妙
　　装潢　妮古録凡书画装潢之佳自范始　云烟过眼録宋秘书省所蔵有朱漆巨匣五十余皆古今法书名画也秋收冬蔵内画皆以鸾鹊绫象轴为饰有御题者则加以金花绫毎卷表里皆有尚书省印　杨慎外集米海岳云金题玉锦贉绣褫金题押头也玉轴心也贉卷首帖绫又谓之玉池【今装潢家以绢缝罅处为玉池】有毬路锦贉楼台锦贉摴蒲锦贉有引首二色者曰双引首标外加竹界曰打擫其覆首曰褾褫法帖谱系所云大观帖用皁鸾鹊锦褾褫是也卷之袠签曰检又曰排汉书武纪金泥玉检注云检一曰燕尾今世书帖签又后汉公孙瓒传皁囊施检注云今俗谓之排是也　画史古画不脱不须褙裱若不佳换裱一次坏一次葢人物精神髪彩花之秾艶蜂蝶只在约畧浓淡之间一经褙多防失之也　古画论绍兴中装褫古画不许重洗亦不令裁剪过多褫古厚不得揭薄若去其半则书画精神一如摹本矣　画史装褙画不须用绢补破处用之绢新时似好展卷久为硬绢抵之却于不破处破大可惜蜀青圆钱双鸎锦最俗不可背古画只背今人装堂亦俗也　庶物异名疏谰言画上二条名曰惊燕葢燕怕凡有条处则飞去条古不黏任其飘动按今绢轴首两条不尽缀其不黏之遗意乎　画史线褊縧濶指半丝细如锦者作画带不生毛以刀刺褾中开丝缕间套挂褾后卷即缚之又不在画心省损画无折带防寻常画多中损者缚破故也　画史檀香辟湿气画必用檀轴有益开匣有香而无糊气又辟蠧也若玉轴以古檀为身檀身重今却取两片刳中空合柄轴凿乃轻轻不损画常卷必用桐杉佳也轴重损绢轴不宜用金银既俗且招盗水晶作轴挂幅必两头坠性重苏木为轴以石汤转色嵗久愈佳又性轻角轴引虫又开轴多有湿臭气
　　格致镜原卷三十九
　　钦定四库全书
　　格致镜原卷四十　　　　大学士陈元龙文具【四】
　　印章
　　总论　陆文量曰古人于图画书籍皆有印记某人图书今人遂以其印呼为图书　都敬曰古人私印有曰某氏图书葢惟以识图画书籍而其他则否今人于私刻印章槩以图书呼之可谓误矣　卫宏曰秦以前民皆以金玉为印龙虎钮唯其所好秦以来天子始用玺独以玉　考槃余事古玉章用力精到篆文笔意不爽丝发此必昆吾刀刻也即汉人双钩碾玉之法亦非后人可拟故玉章更为赏鉴家珍重近刻玉章并无昆吾刀蟾酥之説惟用真菊花钢煆而为刀阔五分厚三分刀口平磨取其平尖锋头为用将玉章书文以木架钤定用刀随文镌之一刀弗入再锲一刀多则三锲玉屑起矣但不可以力胜之则滑而难刻运刀以腕更置砺石于旁时时磨刀使锋铓坚利无不胜也　七脩藁图书古人皆以铜铸至元末防稽王冕以花乳石刻之今天下尽崇处州灯明石果温润可爱也　考槃余事青田石中有莹洁如玉照之灿若灯辉谓之灯光石取其质雅易刻而笔意得尽　妮古録吴门丹泉周子能烧陶印以垩土刻印文辟邪象连环瓦钮皆由火范而成色如白定而文亦古　考槃余事印章有哥窑官窑青冬窑者其制作之巧钮式之妙不可尽述初学记道士刻枣心作印方四寸　学古编图书久
　　为油硃所炽者先于灯琖内浸一宿次日取出蘸香炉内用硬椶刷干洗之若硃未尽蘸刷以尽为度不损印文而清丽若新　考槃余事图书匣有宋剔新剔者有填漆者有紫檀镶嵌玉石者有豆瓣楠者近有退光素漆者何文如之
　　古印　米元章书史画可摹书可临而不可摹惟印不可伪作作者必异王诜刻勾徳元图书记乱印书画余辨出元字脚遂伏其伪木印铜印自不同皆可辨　七脩藁司马昌徐某二印形式如钉其大头刻文小头作眼长一寸四分四靣刻草兽此印极古防小太甚不知何处用乃私印之又一变矣长利印制匾而无钮孔亦随形而匾前后直通葢印式又一变矣长利必是字印其一靣作二人持葢形如商器上欵识臣午古印称臣者多两靣有文此印特一靣朱文王疾已臣疾已印两靣有文一兼姓一只名先用姓印后只用名印公孙印旧谱有公孙黄玉印却是桞叶篆文此印文髙古钮精致印趺四靣皆如秦玺上虫鸟文约不甚明韩辅白记辟邪钮文平正白记者用之书记者也钮中空半朽犹有子母形汉印文此最佳汉印二名者姓独居右名俱在左此以韩辅为一行白记为一行故知非二名而单用记字也公孙贾印钮左顾汉人朱文印式也毛宝放去而左顾后佩之印乃左顾右人私印亦有如此者秦循之印之字作朱文古人用意亦巧取妍之滥觞也常山南行唐陈鸯印信三行九字极小甚竒此印当在东汉列字文法可爱名印中具邑里汉人已如此凉检印信辟邪纽左蟠其势欲动砚北杂志陈思王读书堂在冀州有人于其侧得一小玉印文曰曹植私印　书史贞观开元皆小印便于印缝文之印一寸半许开元有二印一印小者印书缝大者圈刓角一寸已上古于鹡鸽颂上见之他处未尝有我太祖秘阁图书之印不满二寸圈文皆细上阁图书印亦然仁宗后印经院赐经用上阁图书字大印麤文若施于书画古素字画多有损于书帖近三馆秘阁之印文虽细圈乃麤如半指亦印损书画也王诜见余家印记与唐印相似始尽换作细圈仍皆求余作如填篆自有法近世填皆无法　七脩藁有印古文不可识四边仍有线纹中分界路亦古印一法然字行刻界道自此始有印边作栏复环以鸟兽形其中方刻字古印又有鼻钮覆斗钮三绳钮四连环钮瓦钮云烟过眼録明昌七印一曰内府葫芦印二曰羣玉秘珍三曰明昌珍玩四曰明昌御览五曰御府宝绘六曰明昌中秘七曰明昌御府　云烟过眼録李伯时草堂十志有刘娘子诸印记　画史余家最上品书画用姓名字印审定真迹字印神品字印平生真赏印米芾秘箧印宝晋书印米姓翰墨印鉴定法书之印米姓秘玩之印又玉印六枚辛邜米芾米芾之印米芾氏印米芾印米芾元章印米芾氏已上六枚白字有此印者皆絶品玉印唯着于书帖其他用米姓清玩之印者皆次品也无下品者
　　篆刻　汉书注八体书五曰摹印　吾衍学古编汉有摹印篆其法只是方正篆法与隶相通后人不识古印妄意盘屈且以为法大可笑也多见故家蔵汉印字皆方正近乎隶书此即摹印篆也王球啸堂集古録所载古印正与相合凡屈曲盘回唐篆始如此今碑刻有顔鲁公官诰尚书省印可考其説　徐官古今印史刻之印章者古文第一籀文第二小篆第三后世多用小而遗仓史大不敬也　学古编学篆书必须博古能识古器则其欵式中古字神气敦朴可以助人若看模文终是不及篆法匾者最好谓之【音果】匾徐谓非老手莫能到石鼓文字也　汉礼仪志汉武时据土数五故五字为印文若印文不足五字则以之字足之　学古编三代时无印周礼有玺节及揭而玺之注曰印其实手执之卩【音节】也正靣刻字如秦氏玺而不可印印则字皆反矣古人以之表信不问字反淳朴如此汉晋印章皆用白文大不过寸许朝爵印文皆铸葢择日封拜可缓者也军中印文多凿急于行令不可缓者也唐用朱文古法渐废凡名印防姓名相合加印章等字兼用印章字曰姓某印章不若只用印字为正也二名者可回文写姓下着印字在右二名在左是也单名者曰姓某之印却不可回文写表字印只用二字为正式汉张长安字防君有印曰张防君右一字左二字唐吕温字化光有印曰吕化光亦三字表徳印式也　学古编白文印皆用汉平方正直字不可圆纵有斜笔亦当取巧写过凡印文中有一二字忽有自然空缺不可映带者听其自空古印多如此诸印文下有空处悬之最佳不可妄意伸开加屈曲务欲填满若写得有道理自然不觉空也　学古编三字印右一边一字左一边两字者以两字处与为一字处相等不可两字中断又不可十分相接四字印若前二字交界略有空后二字无空须当空一画地别之字有有脚无脚故言及此不然一边见分一边不分非法度也凡印章以名以字所以示信也如刻曰某官施之公文则可若古之闗内侯是也凡写诗文名印当在上字印当在下道号又次之葢先有名而后有字有号故也宋元诸儒真迹中用印皆然若谓印有小大小印用于上大印用于下庻几相称此世俗之见也　学古编轩斋等印古无此式唯唐相李泌有端居室三字印白文玉印可照例终是白文非古法不若只从朱文　书史印文须细圈须与文等　学古编白文印必逼于边不可有空空便不古朱文印不可逼边须当于字中空白得中处为相去庶免印出与边相倚无意思耳字宜细四旁有出笔皆滞边边须细于字边若一体印出时四边虚昂起未免边肥于字也非见印多不能晓此　考槃余事今之锲家以汉篆刀笔自负将字画残缺刻损边旁谓有古意不知顾氏印薮六帙可谓徧括古章内无十数伤损即有伤痕廼入土久逺水锈剥蚀或贯泥沙剔洗损伤非古文有此欲求古意何不法古篆法刀法而窃其伤损形似乎
　　印色　余寅同姓名録唐陈茂为尚书郎每书信印记捣硃矾浇麝酒匣以镇犀养以透云香印书达数千里香不断　学古编香油浸皁角于甆器内煎过放冷和熟艾成剂次加银硃以红为度入绢袋中用甆玉器盛之数日一翻忌铜锡器若日久油干复用煎下油滴取盛器内以印色置其上使自沁又不可自上浇下此法不蒸不炼久而益佳　曹昭格古论印色不须用帽纱生绢之衬隔自然不沾塞印文而又不生白醭虽十年不炽一法用蜜调硃最善素虽久色愈鲜明今内府用宝以蜜　杨慎外集今之紫粉古谓之芝泥今之锦砂古谓之丹雘皆濡印染籀之具也古方用蔴油或用煎油皆未为佳近传用川山甲油取其不渗试之良妙　古今印史印色通用朱予尝见宋儒简札中间有墨者元人则有用青者攷之皆制中不忍用朱故易之耳　考槃余事印色池官哥窑方者尚有八角委角者最难得定窑方池外有印花文佳甚此亦少者诸玩器玉当较胜于磁唯印色池以磁为佳而玉亦未能胜也故今官哥定窑者贵甚近日新烧有葢白定长方印池并青花白地纯白者此古未有当多蓄之且有长六七寸者佳甚玉者有陆子冈做周身连葢滚螭白玉印池工致侔古近多效制有三代玉方池内外土锈血侵四裹不知何用今以为印池似甚合宜
　　笔架
　　树萱録梁简文答徐摛书特设书幌下置笔牀笔四管为一牀防云笔牀即笔架　东宫旧事皇太子初拜给漆笔铜博山笔牀副焉　考槃余事笔牀有古鎏金者长六七寸髙寸二分阔二寸余如一架然上可卧笔四矢以此为式　致虚阁杂俎王羲之有巧石笔架名扈斑世无其匹　开元遗事学士苏颋有一锦文花石镂为笔架尝置于砚席间毎天欲雨则此石津出如汗逡廵而雨颋常以此为雨候无差　野客丛谈少陵诗曰笔架沾雨谓笔架为雨所沾耳　绀珠石架阁名卓号小山真谓笔架也　庾肩吾谢铜笔格啓管挿铜龙还笑王生之壁　海墨防言李白游慈恩寺僧用水松牌刷以吴胶粉捧去乞诗白为题讫僧献檀香笔格　归田録钱思公性俭约子弟非时不得取一钱公有瑚笔格平生珍惜子弟欲钱即窃之公乃以十千购之子弟佯为求得以献公一岁中率五六如此　砚北杂志宋宣和中翰林学士王防一夕草四制翼日遣中使至玉堂赐以上所常御笔砚等十三事有金笔格一　归田録永叔以铜緑笔格为蔡君谟润笔　考槃余事玉笔格有山形者有卧仙者有旧玉子母猫长六七寸白玉作母横卧为坐身负六子起伏为格有纯黄纯黒者有黒白杂者有黄黒为玳瑁者因玉玷汚取为形体扳附眠抱诸态絶佳真竒物也铜者有鏒金双螭挽格精甚有古铜十二峰头为格者有单螭起伏为格者窑器有哥窑三山五山者制古色润有白定卧花哇莹白精巧木者有老根枝蟠曲万状长止五六七寸宛若行龙鳞角爪牙悉备摩弄如玉诚天生笔防有棋楠沉速不俟人力者尤为难得石者有峰岚起伏者有蟠屈如龙者以不假斧凿为妙　云烟过眼録赵松雪乙未自燕回有所收古玉笔格一　妮古録子昂得灵壁石笔格状如钻云螭虎
　　笔筒
　　致虚阁杂俎王献之有斑竹笔筒名裘钟世无其匹考槃余事笔筒湘竹为之以紫檀乌木棱口镶坐为雅余不入品
　　笔匣
　　西京杂记天子笔以杂宝为匣厠以玉璧翠羽皆直百金　傅子汉末一笔之匣雕以黄金饰以和璧缀以隋珠文以翡翠其笔非文犀之植必象齿之管丰狐之柱秋兎之翰矣　解酲语宋徽宗陵内有走花乌玉笔箱
　　砚匣
　　清异録欧阳通善书修饰文具皆刻名号其砚室曰紫方馆　文房寳餙养砚以绫文葢贵乎隔尘　砚北杂志宋宣和中赐翰林学士王防紫青石方砚琴光螺甸匣荐砚以紫柏匣防启封时砚渍墨未干也　诚斋杂记贞元中许商舟行湖中青衣迎入一府有女郎请书江海赋出碧玉砚银水玻瓈为匣　米芾砚史丹阳人多于古冢得铜砚有葢不镂花中陷一片陶今人往往作砚于中翻以为匣也　考槃余事砚匣不可用五金葢石乃金之所自出若同处则子盈母气反能燥石以紫檀乌木豆瓣楠及雕红退光漆者为佳　太平清话项子京蔵紫端石子砚其砚匣银胎外漆之以宝珠为足葢隂有金书题名鉴赏上有篆文酉室二字
　　砚滴
　　西京杂记广川王晋灵公塜内有玉蟾蜍一枚大如拳腹空容五合水光润如新王取以盛书滴　秦嘉妻与嘉书今奉金错椀一枚可以盛书水　砚北杂志李仲芳家有南唐金铜蟾蜍砚滴重厚奇古磨灭处金色愈明非近世涂金比也腹下有铭曰舍月窟【左足心】伏棐几【右足心】为我用【左后足】贮清泚【右后足】端溪石澄心【领下左右各三字】陈氏毛锥子【腹之两旁各三字】同列无哗听驱使防吾润泽乌用汝【腹下两旁各七字】　清异録欧阳通脩饰文具家藏遗物皆就刻名号金盛砚滴曰金小相　王防谢赐笔札记宣和七年上遣使至玉堂赐以上所常御笔砚等十三事有涂金砚水虾蟇一　砚北杂志薛道祖与米元章为书画友其笔砚间物云砚滴须琉璃云烟过眼録防端甫所蔵有天禄衔杯砚滴一　谢翺金华游録双龙洞有卷石小窍指靣大有水正滴窍中名仙人砚滴片时才一滴　考槃余事水中丞玉者有陆子冈制其碾兽靣锦地与古尊罍同亦佳器也有古玉如中丞半受血侵圆口瓮腹下有三足大如一拳精美特甚廼殉葬之物古人不知何用今作中丞极佳铜者有宣铜雨雪沙金制法古铜瓿者样式甚美有古铜小尊罍敞口圆腹细足髙三寸许以作中丞特佳陶者有官哥瓮肚圆式有鉢盂小口式者有仪棱肚者有青冬磁菊瓣瓮肚圆足者有定窑印花长様如缾但口敞可以贮水者有圆肚束口三足者有龙泉瓮肚周身细花纹近用新烧均窑俱法此式奈不堪用水注玉者有圆壶方壶有陆子冈制白玉辟邪中空贮水上嵌青緑石片法古蕉形滑熟可爱有蟾蜍注拟宝晋斋旧式亦佳铜者有古青緑天鸡壶有金银片嵌天鹿妙甚有半身鸬鷀杓有鏒金鴈壶有江铸眠牛以牧童跨作注管者亦佳但铜性猛烈贮水久则有毒多脆笔毫又滴上有孔受尘所以不清今所见犀牛天禄之口衔小盂者皆古人注油防灯非水滴也陶者有官哥方圆壶有立卧壶有双桃注有双莲房注有牧童卧牛者有方者有笔格内注水用者有定窑枝叶纒扰壶有蒂叶茄壶有驼壶可格笔有蟾注有青冬磁天鸡壶底有一窍者有宣窑五彩桃注石榴注双注彩色生有双鸳注鵞注工致精极俱可入格　博古图鱼砚滴二皆砚席中竒玩也作负蛇而有行势背为圜空可以纳水其一制小兽如指大以立背上皆口衔物若杯状遇水出则吐杯中制作精妙宛有生意
　　墨匣
　　大唐龙髓记许芝有妙墨八厨巢贼乱于善和里第事平取之墨已不见唯古石莲匣存焉　春渚纪闻一日谒季子于富春之法门寺出廷珪墨半笏为示墨匣亦在半笏样规制古朴是百余年物　考槃余事墨匣以紫檀乌木豆瓣楠为之用古人玉带花板镶之亦旧做有长玉螭虎人物嵌者为防雕红黒退光漆亦佳
　　银硃
　　髙骈诗滴露研硃防周易　格古要论银硃不拘多少又少许藤黄用水研匀以防抹揩擦不落为度多用藤则反黄矣却胜于用胶并皁子胶调者逺矣虽久亦不臭败一法用白芨水研硃亦佳肥皁子浸水次之　王佐文房论银硃用四川心红杭州散研金陵片硃最妙四川井口砂虽红生砂不佳江南樟镇硃多杂以红土不好
　　镇
　　清异録欧阳通脩饰文具皆刻名号镇曰套子曰小连城曰千钧史　王防谢赐笔札记宣和中遣中使至玉堂赐以上所常御笔砚等有涂金镇天禄二砚北杂志薛道祖与米元章为书画友其笔砚间物云镇宜金虎　销夏録防稽进士李眺偶拾得一小石青黒平正温滑可玩用为书镇偶有蝇集其上驱之不去视之已化为石求他虫试之随亦化焉殻落坚重与石无异　考槃余事镇铜者有青緑虾蟇有遍身青緑蹲虎蹲螭眠厖有坐卧哇哇有鎏金辟邪卧马皆上古物玉者有古彘古人用以挣肋殉葬者有白玉猎狗有卧螭有大样坐卧哇哇有玉兔玉牛玉马玉鹿玉羊玉蟾蜍其背斑防如洒墨色同玳瑁无黄晕若虾蟇背伏肚下纯白其制古雅肖生用为镇摩弄可爱玛瑙有日月玛瑙石鼓有柏枝玛瑙蹲虎辟邪有红緑玛瑙可为竒絶水晶者有石鼓海黄眠牛捧缾波斯陶者有哥窑蟠螭有青东磁狮鼓有定哇哇狻猊　甲乙剩言杨不弃得一石于海滨状如鵞子青莹可爱恒以自随作镇有外国人数来看之不释手曰此名青鳯子即吾土价亦不赀于是声价贵踊有一两殿供事以千金易去进内为禁中宝重　南史齐髙帝尝以铁为书镇
　　书刀
　　考工记筑氏为削长尺博寸注削今之书刀　逸雅书刀给书简札有所刋削之刀也　陆机与弟书在平原尝按行曹公器物有书刀五枚　李尤有金马书刀铭资暇録拆封刀子起于郭汾阳书吏也旧但用刀之
　　小者所收文帖既繁刀刃销折不残寸余乃铦以应急教愈于全时渐出新意因削木加折刃之上汾阳喜其用心曰真郭子仪之部吏后用传之益妙其制　三贤典畧牛僧孺进士时常用麦芒刀字有误谬随手删剖防定　清异録裁刀治书之参差不齐者在笔墨砚间葢似奴职也却似有大功于书且虽四子精絶标界停直字札楷稳而边幅无状不截而整之未可也表饰靣目者缮写人助之者四子成之者刀如此品等然后为正余为裁刀争功儿戏之事都縁闲暇日月长故耳　考槃余事裁刀有古刀笔青緑裹身上尖下环长仅尺许古人用以杀青为书今人入文具似雅有姚刀可入格近有崇明刀颇佳倭制折叠刀古所未有有则宝之后世必有好尚之者刀靶惟西番鸂木最为难得取其不染肥腻其木一半紫褐色内有爪纹一半纯墨色如乌木有距者价髙山西泽潞有不木作靶亦妙　绀珠裁刀曰刁书吏名刚号桂溪野客
　　界尺
　　谐噱録界尺呼韩直木　绀珠界尺曰黎司直又曰木讷老人　姚氏残语太祖以柏为界尺谓之隔笔简清异録欧阳通号界尺曰由准氏　清异録沉水带斑防者名鹧鸪沉华山道士苏志恬尺许脩为界尺避暑録晏元献平居书简及公家文牒未尝弃一虽封皮亦十百为沓暇时手自持熨斗火于傍炙香匙亲熨之以铁界尺镇按上用以书故事　砚北杂志宋宣和中赐翰林学士王防镇象尺二　考槃余事压尺有玉碾双螭尺有以紫檀乌木为之上用古做蹲螭玉带抱月玉兎走兽为纽者有倭人鏒金银压尺古所未有尺状如常上以金鏒双桃银叶为钮靣以金银鏒花皆縧环细嵌工致动色更有一窍透开内蔵抽斗中有刀锥镊刀指剉刮齿消息穵耳剪子收则一条挣开成剪谓之八靣埋伏尽于斗中收蔵近有潘铁防为浙人被虏入倭性最巧滑习倭之技在彼十年其凿嵌金银倭花样式的传倭制后以倭败还省徙居云间所制甚精而价亦甚髙
　　诸文具
　　考槃余事秘阁有以长样古玉璏为之者有以玉碾螭文卧梅花等様长六七寸者有以紫檀或以竹雕花者有倭人造黒漆秘阁如圭圆首方下阔二寸余肚稍虚起惹字黒长七寸上描金泥花样其质轻如为秘阁上品　清异録舒雅得海螺甚竒宜用滑以简献于韩熈载云海中有无心斑道人往诣门下若书材糙涩逆意可使道人驯之即证光地菩萨　考槃余事贝光多以贝螺为之形状亦雅有古玉物中如大钱圆泡髙起半寸许旁有三耳可贯不知何物以为贝光雅甚有以红玛瑙制为一桃梢匾下光可砑上有桃叶枝梗凡水晶玉石可仿为之　绀珠贝光禄号洁庵小友　考槃余事韵牌刻诗韵上下二平声为牌式每韵一叶总三十叶山游分韵人取一叶吟以用韵似甚便览　七脩藁俗以长形薄板涂布油粉谓之简板以其易去错字而省官府用之名曰水牌葢取水能去汚而复清借义事毕去字而复用耳然写字其磨灭必自后而前反读其文元朝行移文书正是自后而前事固有暗合者


　　格致镜原卷四十
　　钦定四库全书
　　格致镜原卷四十一　　　大学士陈元龙武备【一】
　　总
　　太白隂经神农以石为兵黄帝以玉为兵尤烁金为兵　越记禹之时以铜为兵　稗史编兵者戈防矛剑之总名兵葢始于炎帝而铸金为刃自尤始　管子葛卢之山出金尤制为剑铠矛防雍狐之山出金尤以为雍狐之防芮戈　吕氏春秋尤之五兵戈殳防酋矛夷矛　抱朴子或问辟五兵之道郑君云但诵五兵之名亦有騐刀名大房虚星主之弓名曲张氐星主之矢名徬徨荧惑星主之剑名太伤角星主之弩名远望张星主之防名大将军参星主之临战时当细祝之　事物原始仗者兵器五刀之总名唐制兵衞称曰仗　卓氏藻林韵府兰锜分司武库乃藏兵之处又曰受兵曰兰受甲曰锜　乐记倒载干戈包之以虎皮名之曰建櫜然后天下知武王之不复用兵也
　　盔【附抹额】
　　物原轩辕始为胄　说文首铠谓之兠鍪亦曰胄颈铠谓之铔鍜　汉书韩延寿传被甲鞮鞪师古注鞮鞪卽兠鍪也　祢衡传身着岑牟注岑牟鼓角士胄也　车颎秦书苻登坚族孙坚死登自立皆刻兠鍪作死休字示士以必死为度故战所向无前　广志犬戎皆以朱漆皮作兠鍪　后周书突厥之先臣于茹茹居金山之阳为茹茹鐡工金山形似兠鍪其俗谓兠鍪为突厥明防典嘉靖四十三年准行各衞所将六瓣明盔尽改造八瓣防儿盔
　　抹额　二仪实录禹娶涂山夕雷电中有甲卒千人无甲者红绢抹额云海神来朝始皇至海上有神朝皆抹额绯衫大口袴侍衞后为军容
　　甲
　　总论　太白隂经尤割革为甲　黄帝内传女请帝制甲胄　世本少康子舆作甲　周礼司甲注古用革谓之甲今用金谓之铠　孔融肉刑论古圣作犀兕革铠今有盆领铁铠　释名甲似物有孚甲以自御也亦曰介亦曰函亦曰铠皆坚重之名也　说文臂铠为之釬　管子小匡篇注鞈革重革当心着之所以御兵初学记凡甲下饰谓之裳甲藏谓之累甲衣谓之櫜左传养由基蹲甲而射之穿七札注札甲叶也一叶
　　为一札言其力能陷坚也　孙卿子楚人鲛革犀兕以为甲　周书年不登甲则缨縢注缕绳甲不以组　留靑日札铁室卽今浑身铁甲言如室之蔽身也出韩非子　拾遗记燃丘国有沸海海水涌如煎鱼鼈皮骨坚强如石可以为铠　唐书徐商传商拜河中节度置备征军凡千人襞为铠劲矢不能洞　唐马燧传燧造铠必短长三制称士所衣以便进趋
　　甲制　演繁露吴子谓魏文侯曰今君四时使人斩离皮革掩以朱漆画以丹青烁以犀象则知战国时但以革为甲未用铁也仲长统昌言云古者以兵车战而甲无铁札之制今诚以革甲当强弩亦必丧师亡国也按此卽后汉时甲有铁札矣未知前汉如何　演繁露三代秦汉以前军旅多用皮甲其曰犀兕者是也然史传所载已有鍜金为甲者矣顾其用者尚少耳管子曰葛卢之山发而出黄金尤受之以为剑铠铠卽甲也注云言其始也言以金为甲自尤始也然则前乎三代已有金甲矣若其军旅之所通用不胜其多则直鍜皮为之耳　周礼函人为甲犀甲七属兕甲六属合甲五属【属读如灌注之注谓上旅下旅札瓄之数也革坚者札长郑司农云合甲削革里肉但取其表合以为甲】犀甲夀百年兕甲夀二百年合甲夀三百年凡为甲必先为容【服者之形容也郑司农云容谓象式】然后制革【裁制札之广袤】权其上旅与其下旅而重若一【郑司农云上旅谓腰以上下旅谓腰以下】以其长为之围【围谓札要广厚】凡甲鍜不摰则不坚已敝则桡　研北杂志宋干徳二年南郊陶谷为礼仪使法物制度多谷所定时范质为大礼使以卤簿清游队有甲具装莫知其制度以问谷谷曰梁正明丁丑岁河南尹张全义献人甲三百副谷尝见而记之其甲以布为里黄絁表之青缘画为甲文红绵缘青絁为下裙绛韦为络金铜鉠长短至膝前膺为人面二目背连膺缠以红锦质卽令有司如其说造用　明会典凡甲之制洪武七年令线穿甲悉易以皮十六年令造甲毎副领叶三十片身叶二百九片分心叶十七片肢窝叶二十片俱用石淹里软熟皮穿浙江沿海并广东衞所用黒漆铁叶绵索穿其余俱造明甲二十六年令造栁叶甲治九年令甲面用厚密青白绵布钉甲用火漆小丁又定青布铁甲每副用鐡四十斤八两造甲每副重二十四斤至二十五斤十六年令南方衞所铁甲改用水牛皮造绵绳穿吊嘉靖二十二年令盔甲厰改鹿皮鞓带为透甲牛脂皮鞓带改直领对襟摆锡丁甲为圆领大襟　稗史编蛮中惟大理国最工甲胄皆用象皮脑背各一大片似殻坚厚与铁等又联缀小皮片为被防防项之属制如中国铁甲叶皆朱之兠鍪及甲身内外悉朱地间黄黒漆作百花虫兽之纹
　　名　左传阙巩之甲武所以克商也　左传襄公三年楚子重伐吴至衡山使邓廖帅组甲三百以侵吴杜预注组甲漆甲成组文也　吴越春秋王僚被棠夷之甲三重　国语吴王夫差衣水犀之甲者三千人　演繁露荀子曰楚人鲛革犀兕以为甲坚如金石鲛鱼者皮上傅砂其铓可错用以为甲亦与犀兕同坚于是遂名水犀者卽是本鲛鱼之为水产而取之以名也　汉书霍去病传发属国甲军师古注甲谓甲之黒色也　南史御仗有诸葛亮筒袖铠铁防　曹植表先帝赐臣铠里光明光各一具两当铠一领环鏁铠一领马铠一领今世以升平兵革无事乞悉以付铠曹　正字通鎻子甲五环相互一环受镞诸环拱防故箭不能入曹植表环鎻铠一领卽鎻甲也　魏志景元二年肃慎国献皮骨铁杂铠二十领　晋庾翼与慕容皝书邓百川昔送此犀皮两当铠一领虽不能精好复是异物故复致之　晋书夹道累磁石贼负铁铠行不得前马隆卒被犀角甲无所畱碍　车颎秦书苻坚使能邈造金银细铠金为綖以缧之　陆翽邺中记石季龙左右直衞万人皆着五色细铠光曜夺目　北史蠕蠕阿那环入朝诏赐细明光人马铠一具铁人马铠六具　隋书张奫击贼有功文帝赐绿沉甲　唐书高宗时百济上金髤铠铠士被以从帝与李勣防甲光日　唐书西域康居国开元初贡鎻子铠　唐六典武库令甲之制有十三一曰明光二曰光要三曰细鳞四曰山文五曰乌锤六曰白布七曰皁绢八曰布背九曰步兵十曰皮甲十一曰木甲十二曰鎻子甲十三曰马甲明光光要细鳞山文乌锤鏁子皆铁甲也皮甲以犀兕为之其余皆因所用物名焉　六帖杨行密有锐士五千衣以黒缯黒甲号黒云都　清异录葛从周有水莹铁甲十年不磨治亦若镜面遇贼战不利甲必前昏事已还复从周常以候尅衂其騐若神日以香酒奉之设次于中寝曰金翅将军之位　清异录蜀王建军中隐语以甲为千斤使
　　附　戒庵漫笔罩甲之制比甲稍长比披袄减短正徳间创自武宗近士夫有服者
  </div>
  <div class="pagination">
   <a href="格致镜原_page16.html">
    上一页
   </a>
   <span>
    ...
   </span>
   <a href="格致镜原_page12.html">
    12
   </a>
   <a href="格致镜原_page13.html">
    13
   </a>
   <a href="格致镜原_page14.html">
    14
   </a>
   <a href="格致镜原_page15.html">
    15
   </a>
   <a href="格致镜原_page16.html">
    16
   </a>
   <span class="current-page">
    17
   </span>
   <a href="格致镜原_page18.html">
    18
   </a>
   <a href="格致镜原_page19.html">
    19
   </a>
   <a href="格致镜原_page20.html">
    20
   </a>
   <a href="格致镜原_page21.html">
    21
   </a>
   <a href="格致镜原_page22.html">
    22
   </a>
   <span>
    ...
   </span>
   <a href="格致镜原_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
