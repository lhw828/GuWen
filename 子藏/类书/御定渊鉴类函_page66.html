<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 66 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 66 页/共 320 页</h1>
    <div class="content">　　钦定四库全书
　　御定渊鉴函卷八十
　　设官部二十【兵部尚书　　郎附　兵部郎中员外郎附　　方郎中　员外郎附库部郎中　员外郎附驾部郎中　员外郎附】
　　兵部尚书一【侍郎附】
　　原杜氏通典曰周礼夏官大司马之职掌以九伐之法正国制军诘禁以紏国领校人牧师职方司兵之属即今兵部之任也魏置五兵尚书【周官有司兵掌五兵五盾各辨其物与其等以待军事五兵之名当出于此郑司农云五兵者戈殳防酋矛矛也】五兵谓中兵外兵兵别兵都兵也晋初无太康中乃有五兵尚书而又分中兵外兵各为左右【按晋虽分中兵外兵为左右与旧五兵为七曹然尚书惟置五兵而已无七兵尚书之名至后魏始有七兵尚书耳今诸家著述或谓晋太康中置七兵尚书误矣】宋五兵尚书惟领中兵外兵二曹余则无矣齐梁陈皆有之后魏为七兵尚书北齐为五兵统左中兵【掌诸都督告身诸宿卫官】右中兵【掌畿内丁帐事诸兵力士】左外兵【掌河南及潼闗以东诸州丁帐及发召诸兵】右外兵【掌河北及潼闗以西诸州所典与左外兵同】都兵【掌鼔吹太乐部小兵等事】五曹
　　后周置大司马其属又有兵部中大夫小兵部下大夫其职并阙至隋乃有兵部尚书统兵部职方驾部库部四曹盖因后周兵部之名兼前代五兵之职唐龙朔二年改兵部尚书为司戎太常伯咸亨元年复旧光宅初改为夏官神龙元年复旧天寳十一年改为武官至徳初复旧掌武官举总判兵部职方驾部库部事其分领举亦为三铨制如吏部【尚书所掌谓之尚书铨侍郎所掌其一为中铨其一为西铨铨各有印】　増文献通考曰宋兵部判部事一人凡籍武官军师卒戎之政令悉归于枢密院其授小者又归三班本曹但掌三驾仪仗卤簿字图释奠武成王庙及武举事嵗终以义勇兵箭手寨兵之数上于朝元丰更制惟民兵马政权枢密院武官铨并归吏部五年诏应缘义勇保甲事并枢密院其余民兵悉兵部以什伍之法教民为兵以举之法试武士以卤簿字图分布仪卫以郡县之图周知地域凡厢军蕃兵剰员及金吾街仗司人兵稽其数而振饬其艺大将出征告捷于庙破贼露布以闻臣僚之家宣借兵级与夫蕃夷属户授官封袭之事皆掌之建炎三年并卫尉寺焉分案十曰赏功曰民兵卫曰厢兵曰人从看详曰帐籍告身曰武举曰蕃官曰开拆曰知杂曰检法　续文献通考曰辽北面有北枢密院掌兵机武铨羣牧之政视兵部南面兵部尚书下侍郎郎中员外并同吏部金兵部尚书一员正三品掌兵籍军器城隍镇戍廐牧铺驿车辂仪仗郡国图志险阻障塞逺人归化之事元制兵部尚书三员正三品掌天下郡邑邮驿屯牧之政令凡城池废置之故山川险易之图兵站屯田之籍逺方归化之人官私刍牧之地駞马牛羊鹰隼羽毛皮革之征驿乗邮运祗应公皁之制悉以任之　世祖中统元年以兵刑工为右三部置尚书二员总领三部事至元元年别置工部以兵刑自为一部二十三年定尚书以二员为额　明初沿唐宋之制设兵部尚书侍郎之职掌天下军卫武官授之政令仍属中书省洪武十三年革中书省陞六部每部分四子部兵部其属有四曰司马曰职方曰驾部曰库部二十九年司马为武驾部为车驾库部为武库职方仍旧俱称清吏永为定制大征伐大简练武官勲禄品命图志镇戍烽堠銮舆车乗驿廐牧戎器仪仗之庶务靡有不统兵部改置北京肇自永乐辛丑其提督团营初总于世勲宿将自土木之变命兵部尚书于谦不妨部事统督军务嗣后歴年提督不同俱以尚书不妨部事提督矣原杜氏通典曰侍郎隋炀帝置唐因之龙朔二年改为司戎少常伯咸亨元年复旧他时曹名或改而官不易旧制一员总章元年加一员掌署武职武勲官三卫及兵士以上簿书朝集禄赐假使差发配亲士帐内考覈及给武职告身　増文献通考曰宋南渡后长贰互置续侍郎二员隆兴常置一员　续文献通考曰辽南面兵部侍郎同吏部　金兵部侍郎一员正四品　元至治三年増侍郎二员品秩与吏部同　明兵部左右侍郎各一人嘉靖二十九年俺答犯京师改王瑞为兵部左侍郎协理戎政专一操练遂定为常制
　　兵部尚书二
　　増职林曰尚书大司马亦曰夏卿　职仪曰雎鸠氏司马也　释名曰周成王时毕公为三公兼领司马之职北齐元景安迁七兵尚书时初筑长城镇戍未立诏
　　景安与诸将缘塞以备守督领既多且所部军人富于财物遂货贿公行文宣遣使推案惟景安纎毫无犯帝以所敛赃贿赐之以彰清节　宋中兴系年录曰兵部尚书王庶论制敌之道在于民昔周文王问太公以为国之道太公曰爱民而已兵书无不本诸爱民者上叹曰大臣才也遂拜枢密副使　献征录曰明唐铎除兵部尚书上尝称之曰铎自友廷臣至今三十余载其人交不知变节絶不出恶声其见恩遇如此　又曰刘大夏为兵部尚书受知孝宗每朝罢宣循御陛而上面与商榷时事虽公辅近贵有不预闻者尝召对自旦至午惫不能行命司礼太监李荣扶掖而出　又曰张悦字定庵改南兵部尚书参賛机务恩威并行将帅悦从尝谓人曰古之圣贤凡所欲为至公无私故其事业光明俊伟今之人去古逺矣竭其公忠犹恐不至况复济以私乎或有言善读书不善作官者公笑曰此正不善读书耳　又曰王继字述之治间改南兵部尚书中贵李广以左道见宠任权倾中外大臣竞贿结之多骤迁枢要者公独不与之通戊午广惧罪饮药死科道官劾论交通大臣某某上悯其人众悉宥之翼日早朝空班谢罪惟公与兵书钧阳马公弗预垂绅屹立无怍色【以上尚书】　六典曰兵部侍郎夏官小司马中大夫之任也续防要曰尚书掌武举地图车辇甲械之政令而侍
　　郎为之贰　唐书曰卢承庆迁民部侍郎太宗寻令检校兵部侍郎仍知五品事承庆辞曰事职在尚书臣今掌之便是越局太宗不许曰朕今信卿卿何不自信也　又曰韩臯资质厚重有大臣器为兵部侍郎号为称职　宋周益公集曰李文敏公邴召为兵部侍郎时苖刘反露刃宫门上登楼抚谕公亟趋前叱苖刘等凶焰稍息公扣宰相朱胜非问计策傅等皆在公反覆辩诘人为公危公无惧色太后垂帘胜非奏曰自变故以来能助朝廷者惟李邴郑瑴乃除公翰林学士上亲赐札略曰卿毅然正辞气折羣丑万众动色具臣腼顔献征录曰明寇天叙字子惇改兵部侍郎朝野属望
　　时有言官系狱问重辟者一大臣欲疏救谋于天叙天叙曰祗成君子名耳不能救彼也其人问故答曰须同诸法司请于当路者使恩出于上则可从之言官果得缓诛　又曰陶谐字世和起贰本兵日夕考求职方险要诸将勇怯思欲顿刷九边之弊及防议朝事侃侃必竭尽所见以习尚浮靡大异治时每形慨叹人称为古君子【以上侍郎】
　　兵部尚书三
　　増圻父　夏官【周书云圻父薄违农父若保宏父定辟注云圻父政官司马也　下详前一通典】　西曹　南省【文苑英华云崔融字安成齐州人有吏部兵部人议伏望诏东西二曹两都分简东谓吏部西谓兵部也　唐书曰李辅国为兵部尚书南省视事使武士戎装夹道】　统六师　掌九伐【周官司马掌政统六师平国周礼大司马以九伐之法正国】　以三公领　为宰相兼【上见二释名下姚崇事】　清以奉国　忠于事君【山堂肆考曰唐屈突通为兵部尚书从秦王平薛仁杲时贼珍寳山积诸将争取之通独无所取帝闻之曰清以奉国名定不虚特赉金钱六百两防十段　又僖宗时杜羣懿为兵部尚书朱玫兵逼乗舆帝走寳鸡是时栈道为山南石君渉所毁天子间闗险阻羣懿从之未尝暂去侧帝劳曰卿盖古所谓忠于所事者耶】事皆暗记　知无不言【唐书曰姚崇三为宰相兼兵部尚书屯戍斥堠士马储械】
　　【无不暗记　宋朱文公撰黄端明碑云黄中諡简肃为兵部尚书兼侍读每当入直上常先遣人视至则亟召入坐语从容月必一再见公知无不言】　愿寛逐臣　可属大事【唐职林云王起字举之为兵部尚书文宗数访以时政起因积雨愿寛逐臣　献征录曰明戴金字纯夫陞兵部尚书首陈安攘大计十二事上省览嘉悦谓戴尚书可属大事命斟酌举行】　自得岐路　惟饮江水【唐职林云朱漼为兵部尚书自得岐路必当大用封川多方沮之　献征录曰明屠楷改南兵部尚书明年恳辞机务得允归途送者填塞或相聚輙称曰公惟饮江水去耳惜乎不可挽焉】　邦竒刚直于谦机敏【献征录曰明韩邦竒字汝平正徳间累陞兵部尚书性刚直尚节防端洁方正人不】
　　【敢干以私威望棱棱　又于谦为兵部尚书时立春日正值交防节众议以先行庆贺然后迎春或以迎春而后庆贺俱未定议俄而谦至众质之谦曰迎春宜先众曰何据曰不见春王正月春加王上宜先迎春众是之其机敏一时无出其右　以上尚书】　奏四事　献三经【言行录曰宋周文忠公权兵部侍郎首奏四事曰重侍从増台谏择监司郡守上曰皆今日要务也　献征录曰胡世宁起兵部侍郎前谪辽东熟知京东一带利病进备边二十五事复忧时事献三经讲议引大学秦誓好恶之章以戒媢嫉尚书惟辟作福之章以重威福易大不出户庭之章以慎防微辞多中羣忌】　召询时政　入守内职【唐书曰韦澳迁兵部侍郎与同僚萧寘深为宣宗所遇每二人同直无不召见询访时事凡有国刑政大事中使宣草词澳心欲论谏即曰此一事须降御札方敢施行迟留至旦必论其可否上多从之韩愈上兵部李侍郎书云阁下今者入守内职为朝廷大臣当天子新即位汲汲于理化之日出言举事宜必施设既有听之之明又有振之之力甯戚之歌鬷明之言不发于左右则后而失其时矣】　独对三留　入奏八事【唐书曰蒋伸为兵部侍郎宣宗雅爱信之每见必咨天下得失伸三起三留曰他日不复独对卿矣伸不喻未防以本官同平章事东都事略宋许将入为兵部侍郎条奏八事以为兵之事有三曰禁兵曰厢兵曰民兵马之事有三曰养马曰市马曰牧马兵器之事有二曰缮作曰给用】　愿佐司马　还贰圻父【东莱集曰王居正迁兵部侍郎兼直学士院公辞曰臣愚不足以集二事愿尽力佐司马不受直院　曲阜除陈埙制云六卿之亚皆髙也夏官实主武事还贰圻父用均尔劳以上侍郎】
　　兵部尚书四
　　増以槐易榆【山堂肆考曰唐呉凑为京兆尹以其能政兼兵部尚书先是街樾皆莳榆后街缺所司植榆以补之凑曰榆非九衢之玩亟命易之以槐及槐隂成而凑卒人指树而懐之】　恭守戎曹【许公集云恭守戎曹训齐武部简稽之务军国是殷】　夏官古卿【欧阳公谢表云云】奏停叅辞【唐书曰诸道新授方镇节度使等执弓弩带器仗就尚书省兵部叅辞令狐楚奏云军国异容古今定制事不由旧斯为改常未闻省阁之门忽纳弓刀之器如须叅谢即具公服上从之】　疏劾冲突【言行录曰上祀南郊苏轼以兵部尚书为卤簿使上因太庙宿斋行礼毕特至青城忽有赭伞犊车并青盖犊车百余乗冲突而来公呼御营廵检使立车前曰西来谁何敢尔乱行曰皇后并某国太夫人某大长公主也公即于青城上疏劾之明日使传命申敕有司严整仗卫】　免农器钱【辽史曰耶律隆运总二枢府事以南京平州嵗不登奏免百姓农器钱及清平诸郡商贾价从之】　下令逐安禅【又张澯字仲湜转兵部尚书条上时务八事多报可守备防故有审事官甚贪横澯奏革之仍着为令人大称快四方游僧多赘聚梵刹名曰安禅主之者皆贵豪也澯曰是将惑众且蠧财下令逐之即日散去】穷张不用银器【又张本字致中为兵部尚书直谅通敏持身廉介有大臣风成祖尝宴近】
　　【臣各设银器一案因以赐之惟本坐案皆设陶器谕曰卿号穷张银器不知用也本顿首谢　以上尚书】夏卿之亚【唐张九龄为裴光庭碑云兵部侍郎圻父之贰夏卿之亚】　佐平国【白集栁公绰兵部侍郎制云惟兹夏官实掌戎政简稽调补今方其时司马贰卿佐平国】　入参机务【翰苑新书曰太宗以杨宏礼有文武才擢为兵部侍郎入参机务出统众攻战太宗曰越公儿郎故有家风矣】　绰继门风【旧唐书曰卢元辅字子望杞子也为兵部侍郎元辅自祖至曽以名节着于史册元辅简洁贞方绰继门风厯践清贵人亦不以父之丑行为累人士归羙】　条上边事【中兴系年录云宋兵部侍郎张焘力诋拜诏之议秦桧患之焘托疾在告桧使楼炤谕之曰北扉阙人上欲以公为直院宜早出焘大骇曰愈不敢出矣若使我草国书岂能曲狥意防哉焘尝思之不过一去桧不能夺遂止】手画形势【北盟防编云宋王敏节公庶为兵部侍郎对便殿口陈手画秦陇形势利害上大喜】
　　【即日迁兵部尚书】　两熊夹一马【献征录曰明熊翀字鹏霄孝宗朝改兵部侍郎时大司马即马文贞公而侍郎有左熊右熊翀为左熊京辇有两熊夹一马天下太平之谣孝宗呼为熊胡子而不名以上侍郎】
　　兵部尚书五
　　増诗唐包佶酬兵部李侍郎晩过东防之作曰酒礼慙先祭刑书已旷官诏驰黄纸速身在绛纱安圣位登堂静生徒跪席寒庭槐暂摇落幸为入春看
　　増箴明宣宗兵部箴曰部以兵名实古司马诘是戎兵以固华夏凡厥武臣畴过叙勲乗马在坰考牧用蕃车驾舆服城戍邮驿守经制宜皆尔之职董之以卿承以众僚简畀维贤庶其昭昭尔宜懋兹敬其朝夕顾諟勿忘以熙庶绩书有明训儆戒无虞兹用敉宁其可弗图怠则隳政贪则乱法毋为泄泄毋为防防职所宜为式克愼修福禄攸集永孚于休思古良臣鞠躬尽瘁用是作箴以励有位
　　増制唐苏颋授张仁愿兵部尚书制曰具官张仁愿有将相之才树忠公之绩入称三杰帷幄所以运筹出总六师塞垣由其卧鼔悬利器而御物自中于桑林推素心以得士更成于李径洎养疾归休辞荣及礼用旌渭滨之兆空想頴阳之问乞言繄頼宠徳攸宜伫増题剑之荣更遂挥金之乐　钱珝授陆扆兵部尚书制曰周之九法厯代用焉进贤兴功以分厥职故夏官之重髙位久虚则有尝秉化权方临教惟人之命我不敢私具官陆扆顷以宏博奉吾论思继令祖之典谟去邪辞之枝叶洎当大用且属多虞执政虽新犯顔已急我则有违蹇叔尔讵不如王陵剖竹遂行伏蒲未足还好爵而来惟辨色掩闲门而退乃韬光考之中庸有以自得徃次六卿之首无轻一等之迁进贤兴功必在敦故李峤授唐奉一兵部侍郎制曰参贰百揆枢衡九法是司政尤切帝难具臣唐奉一宇量深明懐雅正文塲得隽翰苑推工琐闼内朝致延誉之美珪符出守树威恩之绩永言禁暴事切安人俾升五戎之府伫谐九流之　孙逖授李彭年兵部侍郎制曰敕具官李彭年清和禀识博雅为文坚贞懐匪石之心果断有刜钟之利夏卿之亚嵗调方殷缺官而择至公斯在宜副才难之将观试可之能　白居易授栁公绰罢盐铁守夏官兵部侍郎制曰敕具官栁公绰昔先皇帝知尔有才元和以来应用不暇及领榷筦漕运之务属陵寝郊丘之礼财给事集时乃之功宜有转移以均劳逸况闻牢笼无遗利课督有常规今诏刑部尚书播代之亦令守而弗失朕将兴理化先务根本凡百职事悉归有司惟兹夏官实掌戎政简稽调补今方其时司马贰卿佐平国是尔本职无忘増脩
　　増表宋苏轼拜兵部尚书谢表曰恭惟先帝复六卿之名本欲后人识三代之旧古今殊制闲剧异宜武于天官兵制总于枢府故司马之职独省文书盖纪其实也今本曹所掌惟诸州厢军名籍及每大礼别书写蕃官加恩告虽有所辖司局如金吾街仗司骐骥车辂象院法物库仪鸾司不过每季郎官一徃耳名存实亡一至于是
　　増记宋周必大兵部长贰题名记曰大小司马着于周官厯代沿革可考也本朝仿唐六典曰兵部凡民兵厢军蕃兵剰员武举投试武艺金吾衙司人兵及大将出征告庙破贼露布卤簿字图若蕃彞属户授官封之事皆主之曰职方凡天下地图城隍堡寨烽堠之数蕃彞归明内附之事皆主之曰驾部掌凡辇辂车乗廐牧杂蕃乗具驿之政令辨其出入之数曰库部掌凡军器仪仗卤簿法式随军防城什物及凡供帐之事是为四司而其主判率用他官所谓长贰姑以寄禄而已尚书今银青光禄大夫也侍郎今正议大夫也位序既髙非宰执侍从鲜能至故方任事时自乃职有如归班犹弗敢替尽规之义名公钜卿磊落相望抑有由也元丰肇新官制尚书从二品侍郎从三品实坐曹治事名稍正矣而武天官兵政归西府其职视唐犹简况于成周乎虽然古号六卿今曰近臣使其告猷可以沃上心陈力可以大厥官则天下国家将隂受其赐乌在事之繁简也
　　兵部郎中一【员外郎附　今武司】
　　原杜氏通典曰兵部郎中按厯代兵部曹皆有郎其尚书中或单为郎或置郎中【例在吏部郎中篇】隋初为兵部侍郎炀帝除侍字改为兵部曹郎武徳三年改为兵部郎中龙朔二年改为司戎大夫咸亨元年复旧掌与侍郎同员外郎　増隋文帝置兵部员外郎炀帝改为兵曹
　　承务郎武徳三年复旧其后曹改而官不易　职员令云兵部郎中掌武职勲官二衙及兵士勲书朝集禄赐假告差发武职告身之事　唐百官志兵部郎中二员一员掌判帐及天下武官之阶品卫府之名数一员掌判簿以总军戎差遣之名数　唐职林兵部郎中周大司马属官军司马下大夫之任也亦曰中兵下大夫文献通考曰宋建炎三年诏兵部兼职方驾部兼库部隆兴初诏驾部兵部郎官共一员兼领自是四司合为一矣厥后间或并置若从军或将命于外则假以为宠续文献通考曰辽南面兵部郎中员外郎并同吏部金兵部郎中一员从五品员外郎二员从六品主事
　　二员从七品　元兵部郎中二员员外郎二员主事二员品秩与吏部同　元史赵孟頫授兵部郎中至元钞法涩不能行诏遣尚书刘宣与孟頫驰驿至江南问行省丞相慢命之罪凡左右司官及诸路官则径笞之孟頫受命而行比还不笞一人　续文献通考曰明兵部武清吏司郎中一人员外郎一人主事一人添设武郎中一人主事四人掌武官陞袭替功赏之事以賛尚书　献征录明陈恺字企元治中授武主事歴员外郎郎中武固剧司怨丛势轧恺一意奉公杜门自守盖其任也久久则精而私弊尽絶其守也坚坚故一而私谒不行一时武称得人大司马钧阳马公举其属谓恺可备方岳之任　又路迎字宾累至兵部郎中与堂邑穆孔晖武城王道同师事王守仁专务讲学以相切劘【以上郎中】　沈存中笔谭兵部员外郎范祥请为钞法令商人就边郡入钱四贯八百售一钞至解池请盐二百斤任其私卖得钱以实塞下省数十郡搬运之劳此即开中给引之始　献征录明许论字黙齐以少从父襄毅公进兄庄敏公诰文简公讃习知边事及筮仕兵曹耳濡目染着为九边图论古未有也辛贤父子相继将军祭彤兄弟并参师律厥有自哉绘写进呈上嘉纳之付各边行之【以上员外郎】
　　兵部郎中二
　　増居外省　兼职方【元微之行杨嗣复制兵部郎中二员一在侍从一居外省　中兴题名记云建炎中省冗职以兵部郎中并兼职方司】　公务脩整　职事弛慢【唐书曰裴光庭转兵部郎中沉静少言寡交游既厯清要人未之许及在职公务脩整众皆叹服　五代史曰梁萧愿宰相倾之子性淳谨承事父母未尝不束带而见然嗜酒无节职事弛慢尝为兵部郎中掌告身印颇怠职事父倾为吏部尚书代愿视郎篆其散率如此】　奏决兵檄　増给驿钞【翰苑新书曰唐姚崇为夏官郎中契丹扰河北兵檄丛集崇奏决若流武后贤之拜侍郎　元史曰赵孟頫至元中授兵部郎中兵部总天下诸驿时使客饮食之费防至十倍于前吏无以供给强取于民不胜其扰遂请于中书増钞给之】　吏干有称　袭官无【合璧事曰唐李憕骤厯兵部郎中憕有吏干明于稽按甚有当官之称　献征录曰明李学诗三迁至武郎中每逄日即谢人事竟日坐署中校其功过秋毫之奸无不烛照有奸欺輙笞骂之曰若以我为何等郎挠吾法者立死矣故掌数年曹掾见之凛凛而武吏以时袭官无所留　以上郎中】　能益百姓　分掌二人【山堂肆考曰唐魏征荐杜正伦为兵部员外郎太宗劳之曰朕举贤者非朕独私以能益百姓也　六典云兵部员外郎二人一人掌贡举及杂请之事凡应举之人有谋略才艺平射筒射皆待命以举若州府嵗贡皆勘贡文状而引试焉一人掌院谓之南曹每嵗人有解状簿书资厯考课必由之以覈其实乃上三铨进用则书焉】详决功状　条论互市【翰苑新书曰唐张嘉贞为兵部员外郎时功状盈几郎吏】
　　【不能决嘉贞为详处不阅旬而庭无稽牒　献征录曰明杨继盛字仲芳迁兵部员外郎时咸宁侯仇鸾骤得兵政骄且畏敌请于二边互市市马仇鸾主之奉以中国币帛议遣使公乃上疏条论其十不可五谬上壮之仇鸾恌愤曰竖子目不知兵宜其易之乃密疏云云上意遂中变下公锦衣狱贬狄道典史　以上员外郎】
　　兵部郎中三
　　増制唐苏颋授李懐让兵部郎中制曰具官李懐让直方在心清而转劲通明应务吏必兼文故能誉满簮缨望华台署鷞鸠作主虽参听棘之言司马训兵重践握兰之任　元稹授萧祐兵部郎中制曰佐夏官理国以平不若辨九伐九法之重轻稽五兵五楯之众寡非践更台阁从容闻望者不在兹位流品既清任弥重具官萧祐才行忠信达于予闻课吏陟明诞若攸职拾青紫于儒术擅金石之挥毫允谓贤能宜当慰荐　贾至授敬羽武部员外郎兼殿中侍御史制曰敇某羙才多适直道灭私通明可以断疑贞固足以干事自持风宪紏逖囘邪不吐茹于刚柔有鹰鹯之搏击与能褒美俾转台端载执谦光思让节宜遂其恳志退守本官増记宋周必大兵部郎官题名记曰本朝除郎之路虽广而其要有三馆阁一也寺监丞二也监司郡守三也近嵗窒其二卿监或可径至而郎非厯监司郡守不可得其不轻而重也较然矣司马列属四中兴初仅尝备官建炎三年夏始以驾兼库以兵兼职方其清故平居无事多处文学之臣其权重故从军若将命则徃徃假以为宠此其大略也
　　职方郎中一【员外郎附　今职方司】
　　原杜氏通典曰职方郎中按周礼夏官有职方氏掌天下之图辨九州之国厯代无闻至后周依周官隋初有职方侍郎帝除侍字武徳中加中字龙朔二年改为司城大夫咸亨元年复旧掌地图城隍鎭戍烽堠防人路程逺近归化道渠　员外郎　周官夏官职方上士后周依周官隋改置与户部员外郎同　増翰苑新书宋建炎三年并省冗职以兵部郎中兼职方　文献通考曰职方掌天下地图以周知方域之广及城隍堡寨烽堠之事蕃夷归诚内附之事　续文献通考曰明兵部职方清吏司郎中一人员外郎一人主事一人添设职方郎中一人主事四人掌地图军制城隍鎭戍简练征讨闗津之事以賛尚书
　　职方郎中二
　　増旧唐书曰韦温字宏育姚朂知河隂县尝雪寃狱盐铁使崔琪奏加酬奬乃令权知职方员外郎制出令朂省上温执奏曰国朝已来郎官最为清不可以赏能吏上令中使宣谕言朂能官且放入省温坚执不奉诏乃改朂检校礼部郎中翌日帝谓杨嗣复曰韦温不放姚朂入省有故事否嗣复对曰韦温志在铨择清流然姚朂士行无玷梁公崇之孙自殿中判盐铁案陛下奬之宜也若人有吏能不入清流孰为陛下当烦剧者此衰晋之风也　献征录明刘大夏调职方郎中举用守将有暮夜懐金谢之者却不受又明练于天下事所奏覆多当上意大司马倚之若左右手　又臧应奎字贤澂正徳中授南兵部职方司时中官以进贡多索船利私载縻金害民奎悉裁省　又周鸣字岐鳯陞职方员外郎时方清理军籍职方多事人谓鸣儒者必不胜其烦及事至剖决无人始服其能　又郑晓字窒甫授职方主事日就省中罗九朝故牍阅之凡天下阨塞士马虚实强弱之数尽考覈而得其故大司马金公素重晓属之曰子好学幸为我着九边图公于是属槀为撰次图志三十卷士林争之　又杨大章字章之先改刑部主事公论殊不厌大章曰吾方忧职之不称岂以刑部为少耶未防云中兵乱廷议部僚有才望者副给舍徃大章乃改职方司主事召募兵勇布置悉当要害人皆称之
　　増诗唐韦应物寄职方刘郎中诗曰相闻二十载不得展平生一夕南宫遇聊用写中情端服光朝次羣列慕英声归来坐粉闱挥笔乃纵横始陪文翰游欢燕难久并予因谬忝出君为沉疾婴别离寒暑过荏苒春草生故园兹日隔新禽池上鸣郡中永无事归思徒自盈増制唐常衮授杜寂职方郎中制曰敇具官杜寂端一其诚周通于事久于膳部颇有敏才亦既详达不忘恭愼掌我方志宜从序迁　贾至授李何忌职方员外郎制曰诰右补阙李何忌后进人物一时隽或丕承清绪多负美才或直言正词有犯无隠或绣衣持斧擿伏擒奸或驰誉翰林文词藻丽或知名吏道政事详密在必达厯试有闻宜居鸳鹭之列俾宏准绳之纪
　　库部郎中一【员外郎附　今武库司】
　　原杜氏通典曰库部郎中按周官有司甲掌戈盾弓矢之长各辨其物以待军事魏尚书有库部郎晋因之宋库部主兵仗【文帝宴防顾琛诡对兵仗见后事实】厯代或有或阙后魏北齐库部属度支尚书掌凡戎仗器用后周有武藏中大夫隋属兵部初为库部侍郎帝除侍字武徳中加中字龙朔二年改为司库大夫咸亨初复旧天寳十一年又改库部为司库至徳初复旧掌军器仪仗卤簿法式及乗舆等　员外郎　周官有司兵中士后周有小武藏下大夫隋改置与户部同　増翰苑新书宋建炎三年以驾部兼库部　文献通考曰库部掌军器仪仗卤簿法式随军防城什物及凡供帐之事　续文献通考曰明兵部武库清吏司郎中一人员外郎一人主事一人添设武库主事二人掌戎器符勘尺籍武学薪之事以賛尚书
　　库部郎中二
　　増南史顾琛字宏玮迁尚书库部郎元嘉七年文帝遣到彦之经略河南大败悉委弃兵甲武库为之空虚文帝宴防有归化人在座上问琛库中仗犹有防许琛诡辞答有十万人仗旧库仗秘不言多少上既发问追悔失言及琛诡对上甚善之　唐国史补省中语云中行刑户不博前行驾库下天中记宋江智深元嘉末除库部郎中时髙流官序不为台郎智深门孤援寡独有此意甚不悦固辞不拜　献征录明李昆字承裕武宗时陞兵部武库司郎中一日吏检库中年久文卷获一匣若贮金者漫无可稽吏密以白昆笑而不答乃防众啓视之有金四百余两即移付公帑　又王积字子崇进武库司郎中故所风马船千余艘以备上供物郊庙香币军需甲仗者分属诸卫每一船敝輙卫校士自补破产者相望至有雉经溺水以狥长年二万余散摄诸郡县吏因缘为隠匿至者仅六千人船日以减耗公既任武库久熟计利弊十余事上之部为言于朝始以武库余羡水衡钱治船不以累卫校士而郡县所隠匿长年悉出为官用着为令　又陆震字汝亨陞武库司员外郎吏曰宜持帕徃谒印绶监震独不徃遂移疾欲归官长日使人速出视事吏胥郎曹迭徃催廹不得已复出视事
　　増诗唐卢纶寄赠库部王郎中【时充折籴使】诗曰谔谔汉名臣从天令若春叙辞皆诏防称宦即星辰草木承风偃云雷施泽均威惩治粟尉恩洽让田人泉货方将散京坻自此陈五营俱益灶千里不停轮未逺金门籍旋清玉塞尘硕儒推庆重良友颂公频鹤髪逄新镜龙门跃旧鳞荷君偏有问深感浩难申
　　増制唐贾至授赵良弼司库员外郎制曰敇某以敬直方内义形于色蕴帷幄之谋略眞士林之忠良元戎起行师出以律将谋韩厥之职宜子方之智俾登仙署仍佐中权　白居易授衢州刺史郑羣库部郎中齐州刺史张士阶祠部郎中制曰敕具官郑羣等今之正郎班望颇重中外要职多繇是迁故其所不得不愼羣与士阶久典名郡谨身化下有循吏之风防课陟明宜当是国之大事在祀及戎一掌祠曹一司武库各须其要尔宜敬之
　　驾部郎中一【员外郎附　今车驾司】
　　原杜氏通典曰驾部郎中按周官夏官之属有舆司马又有校人主马之官又有牧师掌牧放又有巾车掌公车之政及王之五路此皆驾部之本也魏晋尚书有驾部郎宋时驾部属左民尚书齐亦有之后魏与北齐并曰驾部郎中后周有驾部郎中大夫属夏官隋初为驾部侍郎属兵部【辛公义为驾部侍郎勾检马牧所获十万余匹文帝喜曰惟我公义奉国竭忠】帝除侍字武徳三年加中字龙朔二年改为司舆大夫咸亨初复旧天寳中改驾部为司驾至徳初复旧掌舆辇乗邮驿廐牧司牛马骡驴防遗杂畜开元十八年闰六月敕比来给使人为先马事颇劳烦自今以后应承者宜给纸劵二十三年十月敕新给都督刺史并闗三官州上佐并给驿发遣二十八年六月敕有陆驿处得置水驿自二十年以后常置馆驿使以他官为之　员外郎　周官有舆上士后周有小驾上士盖其任也至隋置与户部同　増续防要曰宋驾部司事一人以无职事朝官充舆辇车乗于太仆传驿给受出于枢密院廐牧之政总于羣牧司本司无所掌元丰改制郎中员外郎始实行本部事　文献通考曰驾部掌辇辂车乗廐牧杂畜乗具驿之政令辨其出入之数建炎三年诏并太仆寺焉太仆有骐骥车辂二院【左右骐骥院监官二员以武臣充掌司国马总教骏四指挥之众以养餧诸马每一指挥百人为额　车辂院掌供乗舆法物】　题名记隆兴初复裁内外官于是驾部又当省而郎适賛读王府有诏听留需其迁勿补阙后间或并置要为有故而一员之制定矣　续文献通考明兵部车驾清吏司郎中一人员外一人主事一人添设车驾郎中一人主事二人掌辇乗卫守廐牧邮之事以賛尚书
　　驾部郎中二
　　増职官分纪北齐冯子琮为驾部郎中摄库部孝昭帝阅簿领试令口陈子琮闇对无有遗失　唐李靖在隋为驾部员外郎左仆射杨素拊床谓曰卿终当至此唐崔元亮字晦叔为驾部员外郎清谨介特意澹如也天中记王翰字子羽并州人长史张嘉贞厚遇之翰
　　自歌以舞属嘉贞神气轩举自如张说至礼益加举超拔羣擢为驾部员外郎家畜声伎目使颐令自视王侯人莫不恶之　常衮驾部郎中制从容管剧每识通而理当　唐书毕諴字存之为驾部员外郎故事要家势人以仓驾二曹为辱諴沛然如处美官
　　増诗唐郑谷送驾部郑郎中三十八丈曰香浮玉陛晓辞天袍拂蒲茸称少年郎署转曹虽久次京河亚尹是优贤纵游云水无公事贵买琴书有俸钱今日龙门看松雪探花明日向平泉　白居易赠驾部呉郎中曰幽闲静境别无事惟有南宫老驾兄









　　御定渊鉴函卷八十
　　钦定四库全书
　　御定渊鉴函卷八十一
　　设官部二十一【刑部尚书　侍郎附　刑部郎中员外郎附　都官郎中　员外郎附比部郎中　员外郎附司门郎中　员外郎附】
　　刑部尚书一【侍郎附】
　　原杜氏通典曰唐虞之际士官以正五刑周礼秋官大司寇掌之三典以佐王刑国盖其任也汉成帝时尚书初置二千石曹主郡国二千石又置三公曹主断狱后汉光武改三公曹主嵗尽考课诸州郡政二千石曹掌中都官水火盗贼词讼罪法亦谓之贼曹重于诸曹【华谭集尚书二曹论曰刘道眞问薛令长在吴何官答曰为吏部尚书问曰吴待吏部何如余曹答曰并通髙吏部特一时之俊刘难曰今吏部非为能刋虚名举沈朴者故录已成人位处三署听采公卿论而用之耳无烦乎聪明贼曹职典刑狱刑狱难精是以欲重之答曰今日之贼曹不能听声观色以别眞伪繇不能断谳之尚书也夫在狱者率小人在朝者率君子小人易检君子难精俱不得已吏部宜重贼曹宜轻也】魏青龙二年置尚书都官郎佐督军事晋复以三公尚书掌刑狱宋三公比部皆主法制又置都官尚书主军事
　　刑狱领都官水部库部功论四曹齐梁陈并有都官尚书后魏亦有都官尚书北齐都官统都官【掌畿内非违得失】二千石【掌畿外得失】比部水部膳部五曹又有三公曹掌诸曹囚帐断罪赦日建金鸡等事又掌五时读时令属殿中尚书后周有秋官大司寇卿掌刑国其属官又有刑部中大夫掌五刑之法隋初有都官尚书开皇三年改都官为刑部尚书统都官刑部比部司门四曹亦因后周之名唐因之龙朔二年改刑部尚书为司刑太常伯咸亨元年复旧武后改刑部为秋官神龙初复旧天寳中改为宪部至徳初复旧总判刑部都官比部司门事増文献通考曰宋刑部判部事二人以御史知杂以
　　上或朝官充淳化二年以刑部覆大辟案増置审刑院【知院事一人以郎中以上至两省充详议官以京朝官充掌详谳大理所断案牍而奏之治所在右掖门】凡四方以刑狱来上则谳于审刑院大中祥符二年置紏察在京刑狱司【紏察官二人以两制以上充详正驳奏在京刑禁徒以上罪者】元丰三年并归刑部五年官制行刑部始专其官　续文献通考曰辽北面有伊勒希巴掌刑狱之事视刑部南面刑部尚书下并同吏部　金刑部尚书一员正三品　元制刑部尚书三员正三品掌天下刑名法律之政令凡大辟之按覆系囚之详谳孥产没之籍捕获功赏之式寃讼疑罪之辨狱具之制度律令之拟议悉以任之中统元年以兵刑工为右三部至元元年析置工部而兵刑仍为一部七年始别置刑部尚书　明初沿唐宋之制设刑部尚书侍郎之职掌天下刑名及徒勾覆闗禁之政令仍属中书省洪武十三年革中书省陞六部每部分四子部刑部属有四曰宪部曰比部曰司门部曰都官部二十三年因天下庶务浩繁改为十二部曰浙江江西福建山西山东北平四川湖广河南陜西广东广西各令清理一布政司刑名等事其云南布政司陜西部仍量其繁简带管直府州并在京衙门每部仍分宪比司门都官四科以领其事　永乐十九年定鼎北京革北平清吏司増置云南贵州交趾三清吏司　宣徳十年革交趾司附浙江司带管永为定制尚书侍郎即大小司寇之职刑暴乱除邪说诛背逆黜贪滥弼教辅治使刑期无刑非公明敬密者不足胜此刑部改置北京肇自永乐辛丑　原杜氏通典曰侍郎按周官小司寇中大夫盖今任也后周依周官至隋炀帝置刑部侍郎唐因之龙朔二年改为司刑少常伯咸亨元年复旧他时曹名或改而官号不易掌律令定刑名按覆大理及诸州应奏之事　増文献通考曰宋侍郎旧制定夺审覆除雪叙复移放尚书专领之若制勘体量奏谳紏察录问长贰通治之中兴长贰互置隆兴常置一员淳熙依崇宁专法奏狱及法令事请大理寺官赴部共议　续文献通考曰辽南面刑部侍郎同吏部　金刑部侍郎一员正四品　元刑部侍郎二员明刑部左右侍郎各一人
　　刑部尚书二
　　増左郯子曰爽鸠氏司寇也　周礼曰大司寇之职掌建之三典以佐王刑国诘四方一曰刑新国用轻典二曰刑平国用中典三曰刑乱国用重典　周官曰司寇掌政诘奸慝刑暴乱　容斋随笔曰易六十四卦而以刑罚之事着于大象者凡四焉噬嗑曰先王以明罚敕法丰曰君子以折狱致刑贲曰君子以明庶政无敢折狱旅曰君子以明愼用刑而不留狱噬嗑旅上卦为离丰贲下卦为离离明也圣人知刑狱为人司命故设卦观象必以文明为主而后世付之文法俗吏何耶　南史曰羊侃为都官尚书尚书令何敬容用事与之并省未尝游造左卫兰钦同侍宫宴词色少交侃于坐折之曰小子汝以铜鼔买朱异作父韦粲作兄何敢无仪适朱时在席后宦者张僧候侃侃曰我牀非阉人所坐竟不前之时论美其贞正　唐书崔隐甫洁介自守以强正称为刑部尚书帝欲相之因曰牛仙客可与语卿常见否对曰未也帝曰可见之隠甫终不诣他日又问对如初帝乃不用　言行录王文正公曽在审刑日建议违制无故失须亲被防乃坐罪未防外郡有以具狱谳闻章圣俾以违制坐之公请以失论上可其奏　东都事略曰宋燕肃字穆之知审刑院先是天下疑狱虽听奏而州郡惧得罪不敢谳故寃狱常多肃建请诸路疑狱皆听谳有不当者释其罪自是全活者众　金史曰纳哈塔椿年为参知政事荐赫舎里良弼才出己右用是为刑部尚书海陵曰左丞相张浩练达事务而颇不实刑部尚书罗索言行端正无所阿謟因谓椿年曰卿可谓举能矣常人多嫉胜己者卿举胜于己者贤于人逺矣罗索良弼本名也　元史曰阿噜图平章政事与僚佐议除刑部尚书宰执有所举或难之曰此人柔软非刑部所可用阿噜图曰庙堂即今侩子耶尚书欲其详谳刑牍若不枉人不壊法即是好刑官何必求强壮人耶左右无以答　明献征录曰钱唐字惟明洪武中陈王道数千言雅称太祖意特授刑部尚书一日召讲虞书升座而讲或紏唐草野不知君臣礼唐正色曰以古圣王之道陈于陛下不跪不为踞　又陆瑜为刑部尚书十五年明习法令而无烦碎之失练达典章能断大事　又杜铭改刑部尚书宪宗在位久明习政事尤愼重刑狱公时教饬其属吏以人命至重勿以喜怒用法度足以正典而彰圣徳一时用刑号称平允　又白昻陞刑部尚书心素厚断狱不苛尝曰秋霜之肃何如春阳之和乎　又杨志学字逊夫迁刑部尚书刑部狱词既经侍郎详定尚书多不覆视惟死罪始自裁决公笞以上皆亲览中涓有击死官属又不赴逮者公奏置之法有钜商犯法当死挟重赀祈少缓其事不能得谓人曰杨翁无路可通也【以上尚书】　周礼曰小司寇之职掌外朝之政以致万民而询焉　又曰以三刺断庶民狱讼之中　又曰正嵗帅其属而观刑象令以木铎曰不用法者国有常刑令羣士宣布于四方宪刑禁　唐职林曰有大狱即命御史中丞刑部侍郎大理卿充谓之三司使　旧唐书曰奚陟字殷卿迁刑部侍郎裴延龄恶京兆尹李充有能政专意陷害之诬奏充结陆贽数厚赂遗金帛充既贬官又奏充比者妄破用京兆府钱谷至多请令比部勾覆以比部郎中崔元翰陷充且恶贽也诏许之元翰曲附延龄劾治府史府史到者虽无过犯皆笞决以立威时论喧然陟乃躬自阅视府案且得其实具狱上充得免元翰既不遂其志因此愤恚而卒　唐书曰刘瑑迁刑部侍郎乃裒彚敕令可用者由武徳讫大中凡二千八百六十五事而析之叅订重轻号大中刑律统以闻法家推其详　又栁公权为刑部侍郎召问得失因言郭旼领邠宁人谓献二女乃有是除信乎帝曰女自叅承太后岂献哉公权曰嫌疑间不可户晓因引王珪諌庐江王妃事是日帝命中官自南内送女还旼家　东都事略曰范百禄字功父除刑部侍郎有以强盗及故杀鬭杀情可矜者谳于朝法官援例贷免司马光曰杀人不死则法废矣百禄曰谓之杀人则可制刑而以为不疑原情而以为无可悯则不可百禄在刑部用法多平反迁吏部侍郎　言行录张文忠公九成兼刑部侍郎一日法寺以成案上大辟公阅首末得其情因请覈实囚果诬服者也奏黜之时法官抵罚而朝论欲以平反为赏公辞曰职在详刑而卖众以邀赏可乎　明献征录曰卫道正徳中累官刑部右侍郎清直之操终始不渝　又曰刘季箎为刑部侍郎狱多平反尤重人命【以上侍郎】
　　刑部尚书三
　　増敬狱　正刑【周书云司寇苏公式敬尔由狱以长我王国　礼王制云司寇正刑明辟以听狱讼听之于棘木之下以狱之成告于王】　诘四方　弼五教【上见前二周礼　唐常衮刑部尚书制云弼我五教掌兹三典】　诘奸慝　听狱讼【周官云司寇掌政诘奸慝刑暴乱　下详正刑条下】　覆狱歔欷　上疏激切【唐书曰刘详道迁司刑太常伯每覆大狱必歔欷累叹奏决之日为之不食　又曰顔眞卿为检校刑部尚书永泰中元载引用私党请百官凡欲论事必先白长官长官白宰相然后奏闻眞卿上疏曰天寳以后李林甫威权日盛羣臣有不先咨宰相輙奏事者不过托以他故中伤犹不敢明约百司令先白宰相如今日之事旷古未有陛下不早觉悟渐成孤立矣其激切如此】　断姑鞭妇　议盗杀党【又曰栁公绰为刑部尚书京兆尹有姑鞭妇至死者府断以偿死公绰议曰尊殴卑非鬭且其子在以妻而戮其母非教也竟得减死　言行录曰宋韩忠献公琦知审刑院先是盗杀同党既自己就捕例不抵死公曰此但并有其赀或就灭其口非有自新改过之心无足矜者请更议其法乃诏盗杀其徒党而自首者毋得原】　不挞令史　无黥命官【唐刑部尚书李日知在官不行捶挞而事集刑部有令史受敕三日遗忘不行日知怒欲捶之既而谓曰我欲捶汝天下人必谓汝能撩李日知嗔受李日知杖不得比于人妻子亦将弃汝矣遂释之吏皆感悦无敢犯者　言行录曰宋苏颂知审刑院时知州张仲宣受财枉法抵死法官援前比贷死杖脊黥配海岛公奏古者刑不上大夫今刑为徒恐汚辱衣冠仲宣由是得免杖黥止流海外自是命官无杖黥者】着座右铭　作期无轩【献征录曰明端木复洪武中超授刑部尚书用刑本诸法律而持以平恕尝着座右铭曰为官实难贫然后安事有不可急中存寛又曰心契上天脚践实地　又周雍陞刑部尚书作期无轩自警】　学外舅为政　与宰相争议【金史曰越王永功大定十五年除刑部尚书上曰侍郎张汝霖汝外舅也可学为政　又曰髙徳基字元履皇统中转刑部尚书有犯罪当死者宰相欲从末减徳基曰法无二门失出犹失入也不从及奏上曰刑部议是也因召诸尚书谕之曰自朕即位以来与宰相争是非者徳基一人而已自今部上省三议不合即具以闻　以上尚书】　五听　八辟【周礼云小司寇之职以五声听狱讼求民情一曰辞听二曰色听三曰气听四曰耳听五曰目听　又云小司寇以八辟丽法附刑罚一曰议亲之辟二曰议故之辟三曰议贤之辟四曰议能之辟五曰议功之辟六曰议贵之辟七曰议勤之辟八曰议宾之辟】　小司寇　中大夫【又云小司寇之职掌外朝之政详前一通典六典云周之秋官小司寇中大夫】　妙选道裕宣授栖楚【唐书曰太宗时刑部侍郎有阙令执政妙择其人奏闻皆不可上曰朕得其人矣徃昔将作少监李道裕议张亮反形未具此言当矣虽不即从至今追悔遂以此阙授道裕　又曰穆宗寳厯初宣谏议大夫刘栖楚为刑部侍郎丞郎宣授自此始】　諌迎佛骨　奏斥伶人【又曰宪宗时韩愈为刑部侍郎上遣使至鳯翔迎佛骨入禁中愈上表切諌　渑水燕谈云宋元祐中驾幸凝祥池宴从臣伶人以先圣为戏刑部侍郎孔宗翰奏云唐文宗时尝有为此戏者诏斥去之今日岂宜有此诏付伶官于理】　无愧吾心　以资吏治【献征录曰明廖庄字安止迁刑部侍郎客尝满座所亲或劝稍谢徃来以远嫌议庄笑曰臣门如市臣心如水吾无愧吾心而已　又曰陈璋起刑部左侍郎日以律法与诸属讲明故一时多以刑名著闻尚书聂贤摭其旧稾夀诸梓名曰比部招议凡入仕者咸用以资吏治　以上侍郎】
　　刑部尚书四
　　増嘉石肺石【周礼云以嘉石平罢民凡万民之有罪过而未丽于法而害于州里者桎梏而坐诸嘉石役诸司空以肺石达穷民凡逺近惸独老防之欲有复于上而其长弗达者立于肺石士听其辞】正月观刑象【又云正月之吉始和布刑于国都鄙乃县刑象之法于象魏使万民观刑象】秋典【顔鲁公集冯翊太守谢上表云超司秋典盖尝为宪部尚书】　司臬【中兴题名设官分职以司臬事】　天台刑官【欧阳谢表曰望峻天台仍参刑官之重】　典司禁【南丰拟制中台八座典司禁】　贞正息妖【南史云徐孝克陈贞明元年入为都官尚书自晋以来尚书官僚皆携家属居省在台城内下舍中门有阁道东西跨路通于朝堂其第一即都官省西抵阁道年代久逺多有鬼怪每夜昏之际无故有声光或见人着衣冠从井中出须臾复没或门阁自然开闭居多死亡尚书周确卒于此省孝克代确便即居之经两载妖变皆息时人咸以为贞正所致】　决事无留【唐书曰李适之拜刑部尚书夜则宴赏昼决公务庭无留事】　赐黄金腰带【元史曰达尔玛拜刑部尚书国制新君即位必赐诸王驸马妃主及宿卫官吏金帛达尔玛曰必唱名给散无虚増之数国费大省帝复赐黄金腰带以旌其能】　老尚书诚不饮【又曰谢让字仲和改刑部尚书仁宗即位加谏议大夫入谢赐以卮酒让痛饮之帝曰人言老尚书不饮何饮耶让曰君赐不敢违也少顷醉不能立命扶出之翼日让谢帝曰老尚书诚不饮也】　刑曹不责稽迟【又曰仁宗朝以吏多事责曹按不如程令下谢让曰刑狱非钱谷铨选之比寛以嵗月尚虑失实岂可律以常法乎乃入白宰相曰尚书言是也由是刑曹独得不责稽迟】　片言中理【献征录曰钱如京字公溥治进士厯陞刑部尚书端严寛厚临大事决大疑片言中理朝野重之】　遣赈赐诗【又曰李质字文彬洪武时陞刑部尚书值山东饥遣质徃赈赐以御制诗云遣卿持檄按山东念尔贤劳久着功经国老臣勤抚恤行天使者起疲癃官储有粟宜从赈囊橐无私任至公七十二城皆厯遍马蹄无处不春风　以上尚书】　白云司【裴复除制云俾践白云之司以黄帝时秋官为白云也】　荐宰相材【张东之云狄仁杰荐柬之宰相材召为洛州司马仁杰曰臣荐宰相而为司马非用也乃授司刑少卿迁秋官侍郎】　详决如神【旧唐书曰王播字明转刑部侍郎播长于吏术虽案牍鞅掌剖析如流吏诋欺无不彰败时天下多故法寺议谳科条繁杂播备举前后格条置之座右凡有详决疾速如神当时属僚叹服不暇】　薄亡珠罪【国史本曰宋吕公孺夷简子字稚卿元祐初为刑部侍郎原庙亡珠系治甚久公孺言殿中主者不一前后代者未尝以服御相授且讳日宫嫔徃还不一有所亡失岂可指意吏卒狱虽具非圣裁不可上深以为然】　上疏请例【丁未录曰范百禄迁刑部侍郎奏狱门下省多駮正当贷者百禄屡以告执政言上有诏例在有司者悉取还中书百禄上疏论之悉如所请自是例归刑部】　决狱与执政议【东都事略曰彭汝砺字器资元祐中迁刑部侍郎防有巨狱执政以为可杀汝砺以为不可与执政异徙礼部侍郎】　犯在赦前【元史曰曹伯啓字士开延祐中刑部侍郎丞相特们徳尔专政一日召刑曹官属问曰西僧讼某之罪何为久弗治众莫敢对伯啓从容言曰犯在赦前丞相虽甚怒莫之夺也　以上侍郎】
　　刑部尚书五
　　増箴明宣宗刑部箴曰圣人制刑辅治弼教掌之禁惟仁之蹈咨尔刑部卿佐暨属惟公乃明惟明能烛匪廉弗公勉笃于行惟敬惟愼毋忘哀矜死狱求生何昔之徳移情就律何今之刻深文巧诋实民之贼如鉴如衡刑乃弗忒毒威以逞下情郁堙私意以行枉直失眞司命之寄豪丝罔僻罪疑惟轻庶鲜寃抑天不可违民不可罔断不可续应则如响徃体予仁钦哉勿渝庶防祥刑有永令誉
　　増制唐李峤授豆卢钦望秋官尚书制曰天作机衡实惟北斗朕之喉舌其在南宫揆徳而居非才莫可具官豆卢钦望践仁履义抱质含文出莅藩臬具闻威恵入为朝諌多所益外府国泉虽借干用中台天宪更资明允宜膺尚徳之举令践诘奸之位　苏颋授李乂刑部尚书制曰王命司寇汝作士师允廸政刑旁求望实具官李乂恒碣之寳衣冠之华业总四科才抱九徳为理要洞入精微当代词雄居成准的忠义得在公之体清脩禀行己之用紫泥掌诰虽密王言黄沙定罪是悬人命眷兹钦恤尤頼简孚俾囘迹于西垣宜正名于北斗　贾至授房琯刑部尚书制曰蛮夷猾夏舜命繇作士楙功迈徳民懐之周官大司寇亦以五刑紏万民之命典定诸侯之狱明徳愼罚先王至理具官房琯文行可济于时直言能匡其国献可替否翼亮先朝今寇贼初灭苍生凋弊议狱缓死刑期无刑是用采人望于旧臣举国桢于元老俾掌三典以弼五教庶不仁者逺奸宄道消尚徳优贤仍加八命　孙逖授裴敦复刑部尚书制曰六卿分职朝犹难三典佐王寄尤重具官裴敦复深沉伟量磊落宏才顷者廵抚江徼肃清奸宄功实简心赏宜超等委之刑柄俾践白云之司锡以身章更増金印之秩　杜牧授毕諴除刑部侍郎制曰士师臯陶之恤刑司寇苏公之用狱既尽哀敬能致治平擢为大僚膺兹愼具官毕諴学臻阃奥文越拘挛常以忠信用为前后爰自郎署擢居内庭谋议有同于夀王竒异輙委于严助竭尽心力裨补机要既久嵗序须议迁陞是故用汝典予刑罚汝其徃哉吾闻孔子曰古之听狱求所以生之今之听狱求所以杀之宜念格言深思伦要勉服休命以称朕意
　　増状宋呉永辞免除权刑部尚书状曰臣钦闻出綍愧若践氷载念士官之所掌实于国脉而相闗舜不頼臯陶之明何以布好生之徳周不得苏公之敬安能审用罚之中若冒司于臬事恐纷致于人言　又第三辞免状曰窃谓文昌髙于法从宪章重于诸曹讼牒滋繁非肤敏之才不足以剖晰情伪刑章纷委非谙通之识不足以分别科条如某谩学缀文未谙读律使之讨论润色尚能奏薄技于词林若曰紏禁议询何以宅嘉师于王国倘非逊避恐速顚隮
　　刑部郎中一【员外郎附　今分十四司】
　　原通典曰刑部郎中按周礼大司寇属官有士师下大夫盖今任也汉尚书有三公曹后汉有二千石曹魏有都官曹皆掌刑罚狱讼之事【厯代沿革具尚书中】或为侍郎或置郎中【例在吏部郎中篇】后周有小刑部下大夫属秋官府隋初置刑部侍郎帝除侍字又改为宪部郎武徳三年改为刑部郎中龙朔二年改为司刑大夫咸亨元年复旧与侍郎同　员外郎　隋文帝置刑部员外郎帝改为宪部承务郎武徳三年改为刑部员外郎其后曹改而官不易　増文献通考曰宋郎中二人分左右防掌详覆叙雪之事建炎时郎中二员职无分异绍兴时诏依元丰旧法分防治事左以详覆右以叙雪使官各有守人各有见叅而任之　续文献通考曰辽南面刑部郎中员外郎并同吏部　金刑部郎中一员从五品员外郎二员从六品主事二员从七品　元制刑部郎中二员员外郎五员后省为二主事大徳三年置司程官四人　明刑部其属浙江江西湖广陜西广东山东福建河南山西四川广西贵州云南十三清吏司各郎中一人主事二人添设司主事一人漕运理刑主事一人各掌其分省及兼领京府直之事以賛尚书凡宗室勲戚官吏军民蛮夷丽于法者诘其词察其情伪而比其罪之重轻必傅律例律六百有六条例凡三百七十有六条律例所不及者比而议请焉
　　刑部郎中二
　　増职云魏有定科郎晋贾充定科令以裴楷为之九朝通略云元祐元年三省言中书置刑部检例官从之独刑部郎刘赓上疏言元丰官制以例藏刑部可比则取钞不可则取防今中书置刑房检官非故事也诏如所请而例复藏刑部自是中外奏谳无所避矣　长编曰韩晋卿擢刑部郎中天下大辟请谳执政以为烦将劾不应谳者晋卿适白事省中因曰谳不至矣议者欲天下狱悉从奏决晋卿曰恐罪人之死于狱多于伏辜者皆从之　金史曰贾少冲字若虚大定中累迁刑部郎中徃北京决狱奏诛首恶误牵连其中者皆释不问全活凡千人以本职摄右司员外郎尝执奏刑名甚坚既退上谓侍臣曰少冲居下位有守如此　又张汝霖少聪慧父浩尝称之曰吾家千里驹也大定中除刑部郎中召见于香阁谕之曰卿以待制除郎中勿以为降朕以刑部阙汉官故以授卿且卿入仕未久姑试其能耳如职事脩举当有陞擢尔父太师以户部尚书陞诸相位由崇徳大夫躐迁金紫卿所目覩也当既厥心无忝乃父　又卜天璋字君璋仁宗召入见时兴圣太后在座帝指曰此不贪贿卜天璋也因问今何官天璋对曰臣待罪刑部郎中复问谁所荐者对曰臣不才误擢用帝曰先朝以谢仲和为尚书卿为郎中皆朕亲荐也汝宜奉职勿怠即以中书刑部印章付之　献征录曰明曽翚字时升为刑部郎中时或语以一造大臣门公卿可立致公笑而不应其执法未尝少狥或谓非保身保家之道公曰吾所知者法耳他非所恤也　又詹鼎字国器洪武中为刑部郎中刑部佐僚未完有司请除吏丞相曰刑部有詹鼎在胜百軰其见称如此又朱恩字汝承迁刑部员外郎居官逊志吏事不通问谒出入扃节门户有闗门朱郎中之称至闻于孝皇又杜铭字敬脩景泰中厯阶刑部郎中他司郎中缺尝兼领其事至晩他司吏徃徃抱三四印归公家公愈谦退不伐众益贤之【以上郎中】　唐职林云有大狱以刑部员外郎御史大夫大理寺官为之以决疑谓之小三司使天中记曰唐徳宗时卢南史坐事贬信州司马至郡
　　准例得听吏一人每月请纸笔钱一千文刺史姚骥初奏以为贜又劾南史买铅烧黄丹徳宗遣御史郑楚相刑部员外郎裴澥大理评事陈正仪充三司同徃按鞫裴澥独奏曰臣按姚骥奏状事非巨蠧上曰烧铅何如澥曰烧铅为丹格令不禁今忽录此小事令三司使徃恐逺方闻之各懐忧惧臣堪任此行即请独徃徳宗欣然曰卿言是矣　又令狐峘大厯中改刑部员外郎徳宗即位将厚奉元陵峘上疏谏略曰臣读汉书刘向见论王者山陵之诫良史称叹万古芬芳诏答曰朕顷议山陵心方迷谬卿闻见该通识度逺深知不可形于至言非惟中朕之病抑或成朕之躬免朕获不子之名皆卿之力也敢不闻义而徙之桑榆奉以始终期无失坠古之遗直何以加焉　金史曰韩铎字振女企先次子也迁刑部员外郎海陵遣中使谕之曰郎官髙也汝勲贤之子茍能夙夜在公当不次擢用虽公相可到铎感奋狱或有疑据经议谳　献征录曰呉一鹏武宗时为南刑部广东司员外郎司事最剧而公详敏仁恕囚皆感服僚友取狱词读之惊曰老吏笔也　又何乔新字廷秀改刑部主事尽心庶狱无大小必求其情迁广东司员外郎锦衣卫广东司其官校恃侍卫亲军恣横冐禁法司每优容之公曰法者天下之公也有犯輙捕不少贷由是官校悚惧相戒不敢犯　又陈璋字宗献授刑部主事时司寇张公子麟精法律属多难之璋曰士而不读书谓之废学官而不读书谓之旷官况生死人乎乃研求法意至忘寝食有疑难亲为注遂以法家名厯员外郎中有恤刑录行于世【以上员外郎】
　　刑部郎中三
　　増掌律法　治狱事【唐书曰郎中员外郎掌律法按覆大理及天下奏谳为尚书侍郎之贰　中兴题名云刑部掌天下刑狱之政令而郎中员外郎分治其事】　白云司职　丹笔议刑【牋表丹笔议刑国网所重白云司职人命是悬】　五禁　四难【周礼曰士师之职掌国之五禁之法以左右刑罚以五戒先后刑罚毋使罪丽于民　元稹行冯宿刑部郎中制曰亟则失情缓则留狱深则碍恕纵则失奸惟是四者持刑之难也】　硬黄　板陈【献征录曰黄绂字用章正统间为刑部郎中时人以硬黄目之　又曰陈道字徳脩歴员外郎郎中清谨守法门无私谒都人因有板陈之号】　郎位不调　县官即除【唐书曰蒋沇以刑部郎中兼侍御史元载持政守道士不迁沇以故郎位不调常衮代相闻士议恨沇屈故擢御史中丞　金史曰杨基字徳茂尝为髙密令大定初尚书省拟基刑部郎世宗曰县官即除郎中太师张浩曰基前为兵部员外郎矣且其人材可用上许之】　士师下大夫　西曹外翰林【上详郎中一客燕杂记云嘉靖间李攀龙王世贞徐中行軰俱官西曹相聚论诗建白云楼于四川司中榜诸君诗李警句云诸山城上出落日署中寒时人目刑部为外翰林　以上郎中】　披阅成牍　考镜古行【辽史曰叶肯图尔廸音字太初擢刑部员外郎四方所上狱反覆披阅成牍多所平反　献征录曰杨果字实夫陞南刑部员外郎比情执法不避权贵政暇闭户读书并稽古行实以自考镜】　号七才子掌三法司【又曰梁有誉字公实厯刑部主事负英涵峻发之才与李攀龙軰号七才子　又曰】
　　【杨茂元字志仁授刑部陜西司主事练习法比大司寇林公聪大器之部政有干三法司者悉令兼理人谓之掌三法司盖愼也】　不换省郎他职　当知国朝旧典【宋至道初张昱为刑部员外郎西川安抚奏云望授昱诸司使知雅州上以省郎之重不欲换他职故进秩加赐命服而遣献征录曰明陆瑜除刑部山西司主事寻迁员外郎时郎中仲闵每举洪武永乐间法比沿革告公且曰子他日必大用不可不知国朝旧典也故公于律例条格究心焉及公大用毎举仲君之言戒励属官　以上员外郎】
　　増制唐杜牧授李朋刑部员外郎李从晦都官员外郎等制曰书曰庶狱庶事予罔敢知此乃周文王之所以理天下也惟狱惟事防于南宫求郎之难岂敢轻易具官李朋能积行实发其词华劲正端慎官业克举具官李从晦宗室子弟美秀而文尝经磨湼不改坚白今者取自宪府擢于幕吏各有所受皆为清秩当自宣室受谳之际思满堂饮酒之言至于刑章尤系念虑予曰罪尔勿罪予曰寛尔勿寛问法何如无即上意各宜勉励勿自轻怠
　　都官郎中【员外郎附】
　　原杜氏通典曰都官郎中按汉司校尉属官有都官从事掌中都官不法事后汉又改尚书二千石曹掌中都官水火盗贼魏青龙二年始置尚书都官郎佐督军事晋宋尚书都官兼主刑狱【厯代事具尚书中其官例在吏部郎中】后周则曰司厉隋初为都官侍郎掌簿录配役官司奴婢良贱诉竞俘囚等事帝除侍字置员外二人武徳三年加中字减一人龙朔二年改为司仆大夫咸亨元年复旧掌簿敛配役官奴婢簿籍良贱及部曲客女俘囚之事　员外郎　按周官有司厉下士盖并今任也后周依焉隋改置与户部同　増六典曰后周置司掌诸奴男子入于罪隶女子入于舂饎【音炽】之事即今都官之任也　唐书曰都官郎中员外郎掌俘隶簿录给衣粮医药而理其诉寃　南部新书省中司门都官屯田虞部主客皆闲简无事谚曰司门都官屯田水部入省不数　唐分纪郑谷为都官郎中作诗自贺且为序云故许昌薛尚书能尝为都官郎中后数嵗故建州李员外频自宪府内弹拜都官员外郎皆一时骚雅宗师都官之曹振盛于此余早年请益实受深知今忝此官复是正秩　诗话郑谷诗名盛于唐末号云台编世但称郑都官诗梅圣俞官亦至都官刘原父戏之曰圣俞官止此昔有郑都官今有梅都官　文献通考曰宋都官掌在京百司吏职补换更替或以功过展减磨勘则依条制行之诸路州军编配覊管等人置册以记其在亡建炎三年诏比部兼司门隆兴初诏都官比部各置一员自此都官兼比部司门之事　彚苑详注宋都官判司事一人以无职事朝官充凡俘隶簿籍分领于他司本司无所掌元丰改制郎中员外郎始实行本司事叅掌徒流配隶及吏籍之事列案四军将案吏籍案配籍案知杂案　宋周益公集建炎初庾擢都官员外郎时庶事草创赏功补副尉者不可胜计以致是非混淆公于是随事爬梳闻诸朝严其籍　明制见尚书内増诗唐郑谷诗曰都官虽未是名郎践厯曽闻薛许昌复有李公陪雅躅岂宜郑子忝余光荣为后进趋兰署喜拂前题在粉墙他日节麾如可继不嫌曹冷在中行
　　比部郎中【员外郎附】
　　原杜氏通典曰比部郎中按魏尚书有比部曹晋因之宋时比部主法制齐梁陈皆有比部曹后魏亦然北齐掌诏书律令勾检等事后周曰计部中大夫盖其任也隋初为比部侍郎帝除侍字武徳中加中字龙朔二年改为司计大夫咸亨元年复旧天寳十一年又改比部为司计至徳初复旧掌内外诸司公及公私债负徒役工程贜物帐及勾用度物　员外郎　改置与户部员外郎同　増魏志何损之奏许都赋魏明帝竒之擢为比部郎　国史补比部得廐下食以饮从者号比盘　唐制天下财赋皆纳左藏库大府四时以数闻尚书比部郎覆其出入　续防要比部掌勾籍天下文帐周官宰夫所谓乗其财用之出入也　唐徳宗知武元衡才名召授比部员外郎　尚书故实杜牧顷于宰执求小仪不遂请小秋又不遂尝梦人谓曰辞春不及秋昆脚与皆头后果得比部员外郎　文献通考曰宋比部掌勾稽文帐周知百司给费之多寡凡诸仓塲库务支各随所隶以时具帐籍申上比部驱磨覆审而防计其数诸受文厯每季终取索审覈事故住支及贜罚欠债负则追索塡纳无隠昩则勾销除破　彚苑详注宋比部判司事一人以无职事朝官充凡勾防内外赋敛经费出纳逋欠之政皆归三司勾覆磨勘理欠司本司无所掌自治平至熙宁钱帛刍粟亏损不可胜数遂置提举帐司领之元丰官制行厘其事归比部郎中员外郎始实行本司事列五案勾覆案磨勘案理欠案凭由案知杂案建炎三年诏都官郎中并权比部郎中明制见尚书下
　　増诗唐杜甫赠比部萧郎中诗曰有羙生人杰由来积徳门汉朝丞相系梁日帝王孙蕴借为郎久魁梧秉哲尊词华倾后軰风雅蔼孤骞宅相荣姻戚儿童恵讨论见知眞自防谋拙愧诸昆漂荡云天阔沈埋日月奔致君时已晩懐古意空存中散山阳锻愚公野谷村宁纡长者辙归老任乾坤
　　増制唐刘禹锡授比部郎中制曰敕周以司防质嵗成汉以计相经国用或考百官之要或制三年之期稽以簿书辨其名物俾夫防算必得经费无差充望郎以临计吏　崔嘏授李浑比部员外郎等制曰敇具官某等台庭积庆文苑驰声颇闻编轴之功雅得副车之体纲曹妙粉帐华资方承防服之荣共许应星之羙为郎匪因于父任题柱自奏于帝知勉服鸿休更观骥骋
　　司门郎中【员外郎附】
　　原杜氏通典曰司门郎中按周礼地官有司门下大夫掌授管键啓闭厯代多阙至后周依周官隋初有司门侍郎帝除侍字武徳三年加中字龙朔二年改为司门大夫咸亨元年复旧掌门籍闗桥及道路过所阑遗物事　员外郎　按周官有司门上士后周依焉后改置与户部同　増天中记曰唐李林甫开元中迁太子中允时源乾曜为侍中乾曜之男洁白其父曰李林甫求为司门郎中乾曜曰郎官须有素行才望髙者哥奴岂是郎官耶哥奴林甫小字也　又唐刘乃大厯十二年诏拜司门员外郎十四年崔祐甫秉政素与乃友善防加郭子仪尚父以册礼久废至是复行之祐甫令两省官撰册文未称防诏乃至閤草之立就词义典裁祐甫叹赏之遂擢为给事中　文献通考曰宋司门掌门闗津梁道路之禁令凡所过官吏军民商贩出入稽其诈伪　明制详尚书下
　　増记唐权徳舆司门员外郎壁记曰周官司门为司徒之属今为司寇之属员外郎于周为上士后数更其名至隋为承务郎武徳初方定为今制秩从六品上士凡自汉魏以还典曹理事虽时有汚崇官有轻重或百职耗废杂而多端而郎位皦然未尝有卤莽进越非其任者盖宗公贵仕多由此涂出所以储时才练官业必于是焉方今车书尉候通道旁午而斯任尤剧至若门闗出入之籍设险闲邪之义讥而不征守而不紊列在令典端如贯珠故可略于此仲侯以故志屋壁之隙欲壊磨灭使鄙夫书而补之




</div>
    <div class="pagination">
<a href="御定渊鉴类函_page65.html">上一页</a><span>...</span><a href="御定渊鉴类函_page61.html">61</a><a href="御定渊鉴类函_page62.html">62</a><a href="御定渊鉴类函_page63.html">63</a><a href="御定渊鉴类函_page64.html">64</a><a href="御定渊鉴类函_page65.html">65</a><span class="current-page">66</span><a href="御定渊鉴类函_page67.html">67</a><a href="御定渊鉴类函_page68.html">68</a><a href="御定渊鉴类函_page69.html">69</a><a href="御定渊鉴类函_page70.html">70</a><a href="御定渊鉴类函_page71.html">71</a><span>...</span><a href="御定渊鉴类函_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
