<!DOCTYPE html>
<html>
<head>
    <meta charset="UTF-8">
    <title>太平广记 - 第 153 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 153 页/共 323 页</h1>
    <div class="content">

杨修
晋杨修九岁，甚聪慧。孔君平诣其父，不在。杨修时为君平设。有果杨梅，君平以示修："此实君家果。"应声答曰："未闻孔雀是夫子家禽也。"（出《启颜录》）


诸葛恢
晋诸葛恢与丞相王导，共争姓族先后。王曰："何以不言葛王，而言王葛。"答曰，"譬如言驴马，驴宁胜马也。"（出《启颜录》）


习凿齿
秦苻坚克襄阳，获习凿齿、释道安。时凿齿足疾，坚见之，与语大悦。叹曰："昔晋平吴，利在二陆；今破南土，获士一人有半。"盖刺其蹇也。初凿齿尝造道安谭论，自赞曰："四海习凿齿。"安应声曰："弥天释道安。"咸以为清对。（出《晋春秋》）


孙盛
晋孙盛与殷浩谈论，往反精苦。客主无间，左右进食，冷而复暖者数四。彼我奋掷尘尾，毛悉脱落，满餐饭中。宾主遂至暮忘食。殷乃语孙曰："莫作强口马，我当捩卿鼻。"孙曰："卿不见决鼻牛，人当劳卿颈。"（出《南史》）


郝隆
晋郝隆为南蛮参军。三月三日作诗曰："娵隅跃清池。"桓温问何物，答曰："蛮名鱼为娵隅。"桓曰："何为作蛮语。"隆曰："千里投公，始得一蛮府参军，那得不作蛮语。"（出《世说》）


张融
宋张融尝乞假还，帝问所居。答曰："臣陆居非屋，舟居非水。"上未解，问张绪。绪曰："融近东山，未有居止。权牵小船上岸，住在其间。"上大笑。太祖尝面许融为司徒长史，敕竟不出。融乘一马甚瘦，太祖曰："卿马何瘦，给粟多少。"融曰："日给一石。"帝曰："何瘦如此。"融曰："臣许而不与。"明日，即除司徒长史。融与谢宝积（"谢宝积"当作"宝积谢"，宝积融第六弟，见《南史》本传。）俱谒太祖，融于御前放气。宝积起谢曰："臣兄触忤宸扆。上笑而不问。须臾食至，融排宝积，不与同食。上曰："何不与贤弟同食。"融曰："臣不能与谢气之口同盘。"上大笑。（出《谈薮》）


何承天
宋东海何承天，徐广之甥也。除著作佐郎，年已迈。诸佐郎并名家少年，颍川荀伯子嘲之，当呼为"奶母"。承天曰："卿当知凤凰将九子，奶母何言耶。（出《谈薮》）


何勖
宋江夏王义恭**古物，常遍就朝士求之。侍中何勖已有所送，而王征索不已。何甚不平。尝出行，于道中见狗枷犊鼻。乃命左右取之还。以箱擎送之。笺曰："承复须古物，今奉李斯狗枷，相如犊鼻。"（出《因话录》）


刘绘
齐刘绘为南康郡，郡人郅类所居，名秽里。绘戏之曰："君有何秽，而居秽里。"答曰："未审孔丘何阙，而居阙里。"绘叹其辩答。（出《谈薮》）


徐孝嗣
齐仆射东海徐孝嗣修辑高座寺，多在彼宴息。法云师亦萧寺日夕各游，二寺邻接，而不相往来。孝嗣尝问法云曰："法师尝在高座，而不游高座寺。"答曰："檀越既事萧门，何不至萧寺。"（出《谈薮》）


胡谐之
齐豫章胡谐之初为江州治中，太祖委任之。以其家人语傒，语音不正，乃遣宫内数人，至谐之家，教其子女。二年，上问之："卿家语音正未。"答曰："宫人少，臣家人多。非惟不能正音，遂使宫人顿傒语。"上大笑；遍向朝臣说之。谐之历位度支尚书预州刺史。（出《谈薮》）


梁武
梁高祖尝作五字垒韵曰："后牖有榴柳。"命朝士并作。刘孝绰曰："梁王长康强。"沈约曰："偏眠船舷边。"庾肩吾曰："载七每碍埭。"徐摛曰："臣昨祭禹庙，残六斛熟鹿肉。"何逊用曹瞒故事曰："暯苏姑枯卢。吴均沈思良久，竟无所言。高祖愀然不悦，俄有诏曰："吴均不均，何逊不逊，宜付廷尉。"（出《谈薮》）


徐摛
梁侍中东海徐摛，散骑常侍超之子也。博学多才，好为新变，不拘旧体。常体一人病痈曰："朱血夜流，黄脓昼泻。斜看紫肺，正视红肝。"又曰："户上悬帘，明知是箔。鱼游畏网，判是见罾。"又曰："状非快马，蹋脚相连。席异儒生，带经长卧。"摛子陵，通直散骑常侍。聘魏。魏主客魏收曰："今日之热，当犹徐常侍来。"陵答曰："昔王肃至此，为魏始制礼仪。今我来聘，使卿复知寒暑。"收不能对。（出《谈薮》）


徐陵北齐使来聘梁。访东河徐陵春，和者曰："小如来五岁，大孔子三年，谓七十五也。"（出《谈薮》）





卷第二百四十七　　诙谐三
穆子客　僧重公　孙绍　魏市人　魏彦渊　陆乂　王元景　李庶　邢子才卢询祖　北海王晞　李騊駼　卢思道　石动筒　徐之才　萧彪


穆子客
魏使穆子客聘梁，主客范胥谓之曰："卿名子客，思归之传，一何太速。"客曰："吾名子客，所以将命四方。礼成告返，那得言速。"（出《谈薮》）


魏彦渊
北齐崔昂尝宴筵招朝彦。酒酣后，人多散走。即令著作郎钜鹿魏彦渊追之。彦渊左手执中参军周子渊，渊以□□知名，右手执御史郑守（"守"原作"寺"，据明抄本、黄本。）信，来谘昂曰："彦渊后（明抄本"后"作"投"，黄本"后"作"役"。）周入郑，执讯获丑。济州长史李翥尝为主人，朝士咸集，幽州长史陆仁惠不来，翥甚衔之。彦渊曰："一目之罗，岂能获鸟。"翥眇一目，陆号角鸱。又崔儦谓彦渊曰："我拙于书，不能'儦'字使好。"彦渊曰："正可长牵人脚，斜飘鹿尾，即好。"彦渊，司农卿李（明抄"李"作"季"。）昌之子。（出《谈薮》）



陆　乂
北齐散骑常侍河南陆乂，黄门郎卯之子。卯字云驹，而乂患风，多所遗志。尝与人言：（"言"字原缺，据明抄本补。）马曰云驹。有刘某（"刘某"原作"神符"，据明抄本改。）者常带神符，（"神符"原作"符与神"，据明抄本删改。）渡漳水致失。乂笑曰："刘君渡水失神符。"其人答曰："陆乂名马作云驹。"（出《谈薮》）


邢子才
北齐中书侍郎河东裴袭字敬宪，患耳。新构山池，与宾客宴集。谓河间邢子才曰："山池始就，愿为一名。"子才曰："海中有蓬莱山，仙人之所居。宜名蓬莱。"蓬莱、裴聋（"聋"原作"袭"，据明抄本改，下同。）也。故以戏之。敬宪初不悟，于后始觉。忻然谓子才曰："长忌及户，高则无害。公但大（明抄本"大"作"不"）语，聋亦何嫌。"（出《谈薮》）


卢思道
北齐卢思道聘陈，陈主令朝贵设酒食，与思道宴会，联句作诗。有一人先唱，方便讥刺北人云："榆生欲饱汉，草长正肥驴。"为北人食榆，兼吴地无驴，故有此句。思道援笔即续之曰："共甑分炊米，（米原作水，据明抄本改。）同铛各煮鱼。"为南人无情义，同炊异馔也，故思道有此句。吴人甚愧之。又卫尉卿京兆杜台卿，共中兵忝军清河崔儦握塑，十子成都，止赌一雉。卢思道曰："翳成都，不过一雉。"儦又谓思道曰："昨夜大雷，吾睡不觉。"思道曰："如此震雷，不能动蛰。"太子詹事范阳卢叔虎有子十人。大者字畜生，最有才思。思道谓人曰："从叔有十子，皆不及畜生。"叔虎、主客郎中泽之孙也。散骑常侍陇西辛德源谓思道曰："昨作羌妪诗，惟得五字云：'皂陂垂肩井。'苦无其对。"思道寻声曰："何不'道黄物（明抄本物作杨）插脑门。'"思道尝谓通直郎渤海封孝骞曰："卿既姓封，是封豕之后。"骞曰："卿（曰卿二字据明抄本补。）既姓卢，是卢令之裔。"（出《谈薮》）


石动筒
北齐高祖尝宴近臣为乐。高祖曰："我与汝等作谜，可共射之。'卒律葛答。'"诸人皆射不得。或云，是骮子箭。高祖曰："非也。"石动筒曰："臣已射得。"高祖曰："是何物？"动筒对曰："是煎饼。"高祖笑曰："动筒射着是也。"高祖又曰："汝等诸人，为我作一谜，我为汝射之。"诸人未作，动筒为谜。复云"卒律葛答。"高祖射不得，问曰："此是何物。"答曰："是煎饼。"高祖曰："我始作之，何因更作。"动筒曰："承大家热铛子头，更作一个。"高祖大笑。高祖尝令人读《文选》。而郭璞游仙诗，嗟叹称善。诸学士皆云："此诗极工，诚如圣旨。"动筒即起云："此诗有何能，若令臣作，即胜伊一倍。"高祖不悦。良久语云："汝是何人，自言作诗胜郭璞一倍，岂不合死。"动筒即云："大家即令臣作，若不胜一倍，甘心合死。"即令作之：动筒曰："郭璞《游仙诗》云：'青溪千余刃，中有一道士，臣作云'青溪二千仞，中有两道士。'岂不胜伊一倍。"高祖始大笑。（明抄本"笑"下多七百四十八字，"至"高祖大笑动筒止，今据补。并将缺字用燉煌本（启颜录）校补。）又齐文宣帝曰：□□□□□□□□□曰："恕臣万死即得。"帝曰："好。"曰："臣昨□□□□□□□□□□落密瓮里，臣为陛下却还复上天□□□□□□□□□真乎。对曰："臣作夜梦随陛下行，落一厕中出来。□□□□舔之。帝大怒，付所司杀却。曰："臣请一言而死。"帝曰。□□□陛下得臣头极无用，臣失头□□□。笑而舍之。高□□□斋会，大德法师开讲。道俗有疑，滞者，即论难议。援引大义，说法门，言议幽深，皆在雅正。动筒最后论议，谓法师曰："且问法师一个小议，佛常骑何物。"法师答曰："或坐干叶莲花，或乘六牙白象。"动筒云："法师今不读经，不知佛所乘骑物。"师即问云："檀越读经，佛骑何物。"答曰："骑牛。"法师曰："何以知。""经云，世尊甚奇特，非骑牛。"座皆大笑。又谓法师曰："法师既不知佛常骑牛，今更问法师一种法义。比来每经之上皆云价值百千两金，未知百千两金总有几斤。"遂无以对。□尝作内道场，时有法师先立"无一无二无是无非义"。高□升高坐讲，还令立旧义，当呼儒生学士，大德名僧。义理百瑞，无能得者。动筒即讲难此僧必令结舌。高祖大□□□高坐褰衣阔立，问僧："看弟子有几个脚。"僧曰："两脚。"又翘一脚向后。一脚独立。问僧。"更看弟子有几个脚。"僧曰："两脚。"动筒云："向有两脚，今有一脚，若为能无一无二。"僧答云："若其二是直，（《启颜录》"直"作"真"，下同。）不应有一脚。脚既得有一，明二即非直。"动□□以僧义不穷，无难得之理者。乃谓僧曰："向者剧问法师，未是好义。法师师云：'无一无二，无是无非。'今问法师，此义不得不答。弟子问天无二日，上无二王。今者天子一人，临御四海，法师岂更得云无一？易有乾坤，天有日月，星辰配于天子，即是二人。法师岂更得云无二？今者帝临广德，无幽不烛，昆虫草木，皆得其生。法师岂更得无是？今四海为家，万方归顺，唯有宇文黑獭，独阻皇风。法师岂更得云无非？"于是僧默然以无应，高祖抚掌大笑。高祖又常集儒生会讲，"酧难非一。"动筒后来谓众士曰："先生知天何姓？"博士天子姓高，动筒曰："天子姓高，天□必姓高。此乃学他蜀臣秦密，本非新义。正经之上，自有天姓。先生可引正文，不须假讬旧事。"博士云，不知何经，得有天姓。动筒云："先生全不读书，《孝经》亦似天本姓也。先生可不见《孝经》云，'父子之道，天姓也！岂不是天姓。"高祖大笑。动筒（以上据明钞本补。）又尝于国学中看博士论云：孔子弟子，达者七十二人。动筒因问曰："达者七十二人，几人已着冠，几人未著冠。"博士曰："经传无文。"动筒曰："先生读书，岂合不解。孔子弟子，已著冠有三十人，未著冠有四十二人。"博士曰："据何文以辨之。"曰："《论语》云，'冠者五六人。'五六三十人也。'童子六七人。'六七四十二人也。岂非七十二人也。"坐中皆大悦，博士无以复之。（出《启颜录》）


徐之才
齐西阳王高平徐之才博识，有口辨。父雄，祖成伯，并善（明抄本善下空一字，按《北齐书》徐之才传，疑当是"医"字。）术世传其业。纳言祖孝征戏之，呼为"师公"。之才曰："即为汝师，复又汝公。在三之义，顿居其两。"孝征仆射莹之子。之才尝以剧谈调仆射魏收。收熟视之曰：面似小家方相。"之才答曰："若尔，便是卿之葬具。"（出《谈薮》）



卷第二百四十八　　诙谐四
侯白　卢嘉言　陆操　薛道衡　刘焯　山东人　吃人　赵小儿　长孙无忌任环　李绩
李荣


侯白
</div>
    <div class="pagination">
<a href="太平广记_page152.html">上一页</a><span>...</span><a href="太平广记_page148.html">148</a><a href="太平广记_page149.html">149</a><a href="太平广记_page150.html">150</a><a href="太平广记_page151.html">151</a><a href="太平广记_page152.html">152</a><span class="current-page">153</span><a href="太平广记_page154.html">154</a><a href="太平广记_page155.html">155</a><a href="太平广记_page156.html">156</a><a href="太平广记_page157.html">157</a><a href="太平广记_page158.html">158</a><span>...</span><a href="太平广记_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
