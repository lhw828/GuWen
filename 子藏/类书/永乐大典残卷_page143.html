<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 143 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 143 页/共 331 页
  </h1>
  <div class="content">
   韩显宗与沙门法抚百余人名，各读一遍，即覆呼了无错误。法抚曰：贫道生平以来，唯服郎耳。
　　星郎
　　【杨国忠制】
　　往自星郎，爰秉天宪。
　　渔郎
　　【元微之集】
　　《桃源行》：渔郎放舟迷远近。
　　桑郎
　　【北史】
　　旧京人呼桑落酒为桑郎，盖语讹耳。
　　望郎
　　【元微之行韦渐制】
　　嘉乃令子为吾望郎。
　　【苏东坡诗】
　　东川得望郎。
　　潜郎
　　【黄山谷诗】
　　琢磨佳句问潜郎。
　　窟郎
　　【杜牧诗】
　　李兼生窟郎。
　　黄寮郎
　　【台州府志】
　　药名。天台县生产。
　　守房郎
　　【太平寰宇记】
　　药名。广州土产。
　　文林郎
　　【本草】
　　药名。陈藏器余。味甘无毒，主水痢，去烦热，子如李，或如林擒。生渤海间，人食之，云：“其树从河中浮来，拾得人身，是文林郎，因以此为名也。”宋政和本海药云。又南山亦出。使人呼木孛是。味酸香，微温，无毒，主水泻，肠虚烦热，并宜生食，散酒气也。
　　戴冠郎
　　【太平广记】
　　禽名。王责力有宝镜，能照百邪。尝出于汴，主人张琦家有女子患，入夜哀痛，声不堪忍。责力问其故，已经年岁，白日即安，夜常如此。遂开镜照之，痛者曰：“戴冠郎被杀。”病者床下有大雄鸡死矣，乃是主人七八岁老鸡也。
　　胡髯郎
　　【任日方述异记】
　　兽名。蚊羊似羊而无角，啖之毒。古人说羊一名胡髯郎，又名青鸟。
　　乌郎
　　【温州府志】
　　鱼名。黄鱼句鱼，又一种名乌郎，形似鱼容，无鳞而乌，青杂花纹，俗名乌郎，探花脚石厥，又一名探鱼。
永乐大典
卷之七千五百四十三
卷之七千五百四十三
　　十八阳刚
　　金刚般若波罗蜜经
　　姚秦三藏法师鸠摩罗什译。
　　梵语鸠摩什；华言童寿，天竺人也。大明天界禅地住持臣宗泐、演福讲寺住持臣如王巳奉敕注解。宗泐，字季潭，台之临海人，姓周氏。如王巳，字大朴，绍兴馀姚人，姓张氏。《金刚证验赋》一篇，永明沙门延寺撰。延寿，号智觉，馀杭人，姓王氏。《金刚感应事迹》三十九篇。宋太宗皇帝御制序曰：朕闻如来演教，浩渺无边。广开法要之门，是立真宗之理。穷究者，徒经劫数；解悟者，不可尽量。断虑绝思，离诸烦恼者，皆由心也。随其本性，所见不同。善恶求缘，岂能差别。宿有自然之见者，一闻而便了。其心诸佛菩提言之尽也。且夫世人身外觅佛，向外求经，不处循于已身，不能洞晓於内教。经文相契，福业分明。观乎积冰之水，见和风而自解，变凡愚而真性自显，达宗旨而善恶宜然。佛言者，四智圆明，八识无漏，从心起化，乃见真空。夫金刚般若，喻法立名。法既立名，金刚譬喻。且须菩提发问。金刚者，宝也。以证坚牢，能坏诸玉。金刚虽坚，喻若羚羊角能破。金刚喻佛性，羚羊角喻烦恼。烦恼无损於于真性，喻如金刚在於山，即有金矿，山亦不知是金，金亦不知是宝。人心佛性，亦复如是。般若者，是梵语，华言智慧。智者，不起愚心；慧者，不运多智。慧是智体，智是慧用。智慧若聪明，智慧则不愚也。修般若正行，断二障种习。佛与诸大比丘众俱，一时之意也。一心一戒，一道一缘，同一解脱也。菩提心者，觉也。觉者，佛之真性也。即是无上正等觉也。所以见境上之深根，述精进之妙旨。随机恬淡，化导众生。圣法流传，破诸邪见。谅中区之至教，宝象外之微言者也。若发广大心，故无颠倒起。叹不修之业薄，伤强执之愚迷。非下士之所为，岂浅识之能究。不以能文为本，盖以立意为宗。使经学之徒流，却贪心而不染。福业随因之士，尽变悟解之缘。善恶深远，贯诸有情之要也。非天地不能齐其功，非日月不能掩其明，非神仙不能知其奥，非阴阳不能尽其理，唯诸佛了然悟解也。朕学不该通，尤惭颖悟。语流千古，尘劫难穷。所以褒赞真空，圆融圣谛。如来能摄受令诸根未熟者，尽令根性成熟。菩萨常得心田豁荡。圣教流行，赞叹称扬。述而不尽，归依向佛。不可思议，纪而序焉。注：解曰：此经以喻法为名，实相为体，无住为宗，断疑为用，大乘为教相。初释喻法名者，金刚喻也，般若法也。金中精刚，至坚至利，能碎万物。此经能断众生疑执，取以为喻。故大品般若十六分中，以此经名能断分。波罗蜜是梵语；华言，到彼岸。众生在生死海中，无有穷极。修此般若，到涅般木波岸。盖大乘菩萨达生死即涅般木，则非度而度，非到而到也。经者，训法训常；梵语修多罗；此翻契经，谓契理契机故也。二辩实相体者，即一实相理也。经云：“若人得闻是经，即生实相。”三明无住为宗者。宗者，要也。经云：“应无所住。”经中多以无住破著，故以无住为宗也。四论断款为用者。由经力用能断妄执，故以断疑为用也。五判大乘为教相者。经云：“为最上乘者说。”故以大乘为教相也。此经乃姚秦三藏法师鸠摩罗什所译，分三十二分者，相传为梁昭明太子所立。元译本无，又与本论科节不同，破碎经意，今不取焉。今注一本天亲等论，取其意而不尽用其语，以其语深难便初学故也。《金刚般若波罗蜜经》：如是我闻。一时佛在舍卫国礻氏树给孤独国，与大比丘众、千二百五十俱。如是者，指一经所闻法体也。我闻者，阿难谓如是之法，我从佛而闻也。一时者，即如来说法机应和合时也。佛者，觉也。佛是教主，尊极名佛。舍卫者，国名也，华言丰德。礻氏树给孤独园者，礻氏陀太子施树。给孤长者，买园共立精舍，请佛而住，说法处也。与大比丘众者，闻法之侣也。比丘者，梵语也；花言乞士。上乞法以资慧命，下乞食以资色身。千二百五十人俱者，此诸弟子凡佛说法之处，常随侍也。已上“如是”等六事，冠於诸经之首，谓之通序。如来临灭度时，阿难问佛：“一切经前，当安何语？”佛言：“当安‘如是我问’等语。非但我法如是，三世诸佛法皆如是。”尔时世尊食时，著衣持钵，入舍卫大城乞食。於其城中次第乞已，还至本处。饭食讫，收衣钵，洗足已，敷座而坐。此别序也，亦名发起序。以讫食为发起者，盖佛欲说无住相施，故先乞食以表发之。然佛以禅悦法喜为食，而行乞者，示同凡僧欲令拆已慢幢，生彼福德耳。尔时者，当是时也。世尊者，世间所尊，十号之一也。食时者，辰时也。著衣者，服僧伽黎衣也。持钵者，持应量器也。次第乞者，佛心平等，不择贫富也。本处者，给孤园也。洗足者，食讫而洗足也。敷座而坐者，敷座具而跏趺也。时长老须菩提，在大众中，即后座起偏袒右肩，右膝著地，合掌恭敬而白佛言：“希有世尊！如来善护念诸菩萨，善付嘱诸菩萨。长者须菩提，乃此经发起之人。称长老者，以其德长年老也。梵语须菩提；华言空生，亦名善现。后座起至恭敬，乃请法之敬仪。希有者，赞佛之辞也。善护念者，为护念现在根熟菩萨，与智慧力令其成就，自行与教化力，令其摄受众生也。善付嘱者，为付嘱未来根未熟菩萨，已得大乘者，令其不舍未得大乘者，令其胜进也。护念付嘱，即希有事也。佛德之大，无过度生。然虽注意於般若度生，必待请问。故善现者睹相知意，即首称叹希有，而后请问也。世尊！善男子、善女人，发阿耨多罗三藐三菩提心，应云何住？云何降伏其心？“此发问之端也。阿耨多罗三藐三菩提者，华言无上正等正觉也。问意以如来护念，付嘱现在未来。菩萨令成佛果，是菩萨虽发道心，誓度众生，求成佛道。未知其心，云何安住大乘，云何降伏妄心，使至佛果，不退失耶！佛言：“善哉！善哉！须菩提！如汝所说，如来善护念诸菩萨，善付嘱诸菩萨。汝今谛听，当为汝说。善男子善女人，发阿耨多罗三藐三菩提心，应如是住，如是降伏其心。”唯然世尊！愿乐欲闻。“善观既赞叹请问，妙称佛心。故印可云善哉善哉，当为汝说也。而又诫约云：“应如是住，如是降伏其心。善现即会佛意故，唯然应之，愿闻是法。然一经之大要，不过善现所问，安住大乘，降伏妄心。如来所答修行之法，亦不出乎理事二行，破执断疑而已。具见下文。佛告须菩提：“诸菩萨摩诃萨，应如是降伏其心。善现双问安住降伏，如来但答降伏其心者，盖降伏妄心，必安住大乘。举降伏，则摄安住矣。所有一切众生之类，若卵生，若胎生，若湿生，若化生，人与旁生，其有四生。诸天地狱中阴，惟是化生。鬼通胎化二生，皆属欲界。若有色，色界天。若无色，无色界天。若有想，识处天。若无想，无所有处天。若非有想，非无想，非想非非想处天。我皆令入无馀涅般木而灭度之。如是灭度无量无数无边众生，实无众生得灭度者，何以故？须菩提！若菩萨有我相、人相、众生相、寿者相，即非菩萨。”此一段，是菩萨所修理观。其乎四心，谓广大心、胜心、常心、不颠倒心。慈氏颂云：“广大第一常，其心不颠倒。”第一即胜心也。经云“所有一切众生之类”者，所怀之境，广此大心也。云“我皆令入无馀涅般木”者，即如来究竟彼岸也。云“实无众生得灭度者”，了生佛一如，此常心也。无我人众生寿者，此不颠倒心也。若有四相，谓之四倒。若一众生不令灭度，及见众生实灭度者，则能了达本源。遂有我人众生寿者四相。不名菩萨：我者，於五蕴中妄计有我。我所人者，妄计我生人中。异於馀趣众生者，妄计五蕴和合而生寿者，妄计我受一期果报。一期果报，即若长若短寿命也。此皆颠倒妄想，亦名四见。菩萨能用般若妙智，照了性空。本无四相名，降伏其心，否则非菩萨也。复次，须菩提！菩萨於法，应无所住，行於布施。所谓不住色布施，不住声、香、味、触、法布施。须菩提！菩萨应如是布施，不住於相。此一段，理观兼事行也。不住是理观；布施是事行。於法者，六尘诸法也。布者，普也。施者，舍也。菩萨所修六度万行，以布施为初度，摄后五度。盖施有三种：资生施，无畏施，法施也。资生施者，施以财物，资他生也。无畏者，持戒不恼，无冤忍辱，不报有冤。法施者，精进，不倦说法。禅定，不差机说法。智慧，不颠倒说法。然一切布施，不过六尘。所谓六尘，如床敷卧具饮食汤药之类是也。世人行施，心希果报，是为着相。菩萨行施，了达三轮体空，故能不住於相。三轮者，谓施者、受者，及所施物也。佛告善现，应如是，不住於相而行施者，盖欲菩萨降伏妄心也。何以故？若菩萨不住相布施，其福德不可思量。须菩提！於意云何？东方虚空，可思量不？不也，世尊！须菩提！南西比方，四维上下虚空，可思量不？不也，世尊！须菩提！菩萨我住相布施，福德亦复如是不可思量。须菩提！菩萨但应如所教住。此段，恐人疑云既离相施，则无福报故，佛告离相之施，其福转多。良由不住相施，施契性空。性空，无边，施福无边，故举十方虚空以为喻也。论云：“其义有三：一遍一切处，二宽广高大，三究竟不穷。”已上答降伏安住问竟。
　　一，断求佛行施住相疑，此疑，从前文不住相布施而来。须菩提！於意云何？可以身相见如来不？不也，世尊！不可以身相得见如来。何以故？如来所说身相，即非身相。佛告须菩提，凡所有相，皆是虚妄。若见诸相非相，即见如来。前段，说无住相施，降伏其心，是成佛之因。恐善现疑佛果，是有为身相故。佛问云：“可以身相见如来不？”善现悟佛问意，乃答不可以身相见。然有相者，应身也。无相者，法身也。法身是体，应身是用。若知用从体起应，即是法。所以无相故。论云：“如来所说相即非相，若能了达此意，则一切世间之相，无非真如无为佛体。”故佛印可善现云：“若见诸相非相，即见如来。”
　　二，断因果俱深无信疑。此疑，从前无住行施，非相见佛，两段经文而来。须菩提白佛言：“世尊！颇有众生，得闻如是言说章句，生实信不？”论云：无住行施，因深也。无相见佛，果深也。因果之法既深，疑末世在迷，钝根众生，不如是能生信心。佛告须菩提，莫作是说。如来灭后，后五百岁，有持戒修福者，於此章句，能生信心，以此为实。佛答：“末世自有具福慧人，闻此般若，能生实信。”言后五百岁者，《大集经》中云有五个五百岁。今乃最后，五百岁时也。持戒，戒也。修福，定也。生信，慧也。三学俱备，能生实信矣。当知是人；不於一佛、二佛、三、四、五佛而种善根，已於无量千万佛所，种诸善根。闻是章句，乃至一念生净信者。若论实信之由，从多佛所，已种善根。闻此大乘之法，则能生信。至於一念少时生信，亦从佛所种诸善根而然也。须菩提！如来悉知悉见。是诸众生，得如是无量福德。信心生一念，诸佛尽皆知。凡有众生闻是章名，乃至一念净信，佛智佛眼无不知见，所以得福无量。何以故？是诸众生，无复我相、人相、众生相、寿者相。无法相，亦无非法相。比顺释生信，得福之故。该乎生法二空，论云有智慧者，了知生法二无我故。又云：“生法，各有四种想，想即相也。言无复我人众生寿者四相，此生空也。言无法相，亦无非法相者，他译更有无相，亦无非相。此法空也。疏云：“初列生空，有四相。次列法空，但有两句。法非法也，盖译人略之耳。何以故？是诸众生，若心取相，则为著我、人、众生、寿者。若取法相，则著我、人、众生、寿者。何以故？若取非法相，则著我、人、众生、寿者。此返显违经非福。言若心取相等，此生执也。若取法相等，此法执也。是故不应取法，不应取非法。以是义故，如来常说：汝等比丘！知我说法，如筏喻者，法尚应舍，何况非法？此结上文，而证劝也。不应取法者，空能观之智也。不应取非法者，空所观之境也。论云：法有性相，尚不应取，何况非法，本无性想。又云：善如法尚不取，况不善非法。疏云：今言法者，说五阴空为法；五阴相，为非法。即以阴空，为药名法，阴有为病名非法，阴病既除，空药亦遣。非法既谢，在法亦亡。与论意正相吻合。言筏喻者，论云：如欲济川，先应取筏。至彼岸已，舍之而去。又，智论引筏喻，经云：汝等若解我筏喻法，是时善法，宜应弃舍，况不善法。斯乃无所得之要术。俾不凝滞於物矣。
　　三，断无相云何得说疑。此疑，前第一疑中，不可以身相得见如来而来。须菩提！於意云何？如来得阿耨多罗三藐三菩提耶？如来有所说法耶？向说不可以相见佛，佛非有为，恐有疑云何故？释迦树下得道，诸会说法耶？须菩提言：“如我解佛所说义。无有定法，名阿耨多罗三藐三菩提。亦无有定法，如来可说。何以故？如来所说法，皆不可取，不可说，非法，非非法。所以者何？一切贤圣，皆以无为法，而有差别。“真如法体，离有无相。离言说相，岂可以耳闻心得耶？当知树下得道，诸会说法，但应身耳。其报身法身，无得无说，然应即法报，说即无说。是故不可以有取，不可对象取也。善现解佛问意，即答以无道可证，无法可说。”何以故“下，又自徵释由”不可取，不可说，非法，非非法。”言非法者，不可以有取。言非非法者，不可以无取。由不可取，故不可说。然如来垂应，有证有说者，盖得非有非无之体也。一切贤圣者，三世十方佛菩萨也。以用也无为，乃自证之理真谛也；差别乃化他之用，俗谛也。诸佛说法，不离二谛，吾佛亦然。须菩提！於意云何？若人满三千大千世界七宝以用布施。是人所得福德，宁为多不？须菩提言：“甚多。世尊！何以故？是福德，即非福德性，是故如来说福德多。”若复有人，於此经中，受持乃上至四句偈等，为他人说，其福胜彼。何以故？须菩提！一切诸佛，及诸佛阿耨多罗三藐三菩提法，皆从此经出。须菩提！所谓佛法者，即非佛法。此乃较量持说功德。佛问：“假如人以大千世界七宝为施，其福多不？”善现会意，答云甚多。盖此福德，离福德自性，故言多也。佛又言离性布施，福报难多；而受持此经，为人演说，能趣菩提。其福胜彼。言乃至四句偈者，举少以况多耳。然持经福胜者，盖诸佛之身，乃所证之法，无不从是般若而生。般若称为佛母者，良有以也。然犹恐其於此取著，故复告云所谓佛法者，即非佛法。
　　四，断声闻得果是取疑。此疑从上无为法，不可取说而来。须菩提！於意云何？须陀洹能作是念：我得须陀洹果不？须菩提言：“不也，世尊！何以故？须陀洹名为入流，而无所入。不入色、声、香、味、触、法，是名须陀洹。”梵语，须陀洹；华言，入流。此声闻，所证初果也。已断见惑，离四趣生，预入圣人之流，故云入流。言无所入者，是不著於所入之流，又不著於六尘境界，故言有人也。须菩提！於意云何？斯陀含能作是念：我得斯陀含果不？须菩提言：“不也，世尊！何以故？斯陀含名一往来，而实无往来，是名斯陀含。”梵语，斯陀含；华言，一来。此声闻，第二果也。盖欲界有九品思惑，前六品已断，后三品未断，更须欲界一度受生，故云一来。言实无往来得，谓不著於往来之相也。须菩提！於意云何？阿那含能作是念：我得阿那含果不？须菩提言：“不也。世尊！何以故？阿那含名为不来，而实无不来，是名阿那含。”梵语，阿那华言，不来。此声闻，第三果也。断欲界思惑尽，不来欲界受生，故曰不来。言实无不来者，谓不著於不来之相也。须菩提！於意云何？阿罗汉能作是念：我得阿罗汉道不？须菩提言：“不也，世尊！何以故？实无有法，名阿罗汉。世尊！若阿罗汉作是念：我得阿罗汉道，即为著我、人、众生、寿者。”梵语，阿罗流华言，无学。此声闻，第四果也。此位断三界烦恼俱尽，究竟真埋无法可学，故名无学。言实无有法。名阿罗汉者，谓无无学所证之相也。若言有证，即著四相也。此一段，明四果离著。论云：向说无佛果可成，我佛法可说，云何四果，各取所证而说？恐起此疑故，佛约此而问，善现皆答以离著，深会佛之意也。世尊！佛说我得无诤三昧，人中最为第一，是第一离欲阿罗汉。我不作是念：我是离欲阿罗汉。世尊！我若作是念，我得阿罗汉道，世尊则不说须菩提是乐阿兰那行者。以须菩提实无所行，是名须菩提，是乐阿兰那行。此乃善现，引自已所证离著，令人生信也。然善现所证之果，不过无学。而世尊，特称其为第一者，以无诤故也。梵语，阿兰那；华言无诤。无诤者，谓离二障。一者，惑障；二者，智障。离惑，则不著有相；离智，则不著无相，故无诤也。所行者，谓不著於所行之行也。
　　五，断释迦然镫取说疑。此疑，亦从第三疑中，不可取不可说而来。佛告须菩提：“於意云何？如来昔在然镫佛所，於法有所得不？”不也，世尊！如来在然镫佛所，於法实无所得。此段，断释迦然镫授受之疑。善现述已所证离著，固已得矣。而如来又恐善现疑佛昔受然镫之记，於法实有所得，故兴此问。善现答以“实无所得”，是无疑矣。然镫者，大论云：然镫生时，身光如镫，以至成佛，亦名然镫。
　　六，断严土违於不取疑。此疑，亦从第三疑中，不可取而来。须菩提！於意云何？菩萨庄严佛土不？不也，世尊！何以故？庄严佛土者，即非庄严，是名庄严。是故须菩提，诸菩萨摩诃萨，应如是生清净心，不应住色生心，不应住声、香、味、触、法生心，应无所住而生其心。问意以菩萨修六度万行，庄严净土，现身说法是有所取。云何不取？答意，以菩萨虽难修行严土，行乃无作土。亦非严，非严而严，故曰即非庄严，是名庄严。既而如来，又告善现云：“为菩萨者，应如是生清净心。”秘非取而取。如《维摩经》云：“随其心净，则佛土净。”斯之谓也。若於六尘生著，不名清净故。又云，应无所住而生其心。
　　七，断受得报身是取疑。此疑，亦从第三疑中，不可取而来。须菩提！譬如有人身，如须弥山王，於意云何？是身为大不？须菩提言：“甚大，世尊！何以故？佛说非身是名大身。”须弥山者，梵语须弥处，华言妙高。此山四宝所成，高出众山之上，故称山王。佛之报身，远离诸漏，名之为非；尊崇奇特，名之为大。佛之问意，以圣人之法，既无为无取，所得报身，岂非有取？恐有此疑，故设喻为问。而善现即知须弥，自无分别，我是山王，故得为大。报身离著，亦复如是。故曰：佛说非身，是名大身。须菩提！如恒河中所有沙数，如是沙等恒河。於意云何？是诸恒河沙，宁为多不？须菩提言：“甚多，世尊。但诸恒河，尚多无数，何况其沙！”须菩提！我今实言汝，若有善男子、善女人，以七宝满尔所恒河沙数三千大千世界，以用布施，得福多不？”须菩提言：“甚多，世尊！”佛告须菩提，若善男子，善女人，於此经中，乃至受持句偈等，为他人说，而此福德，胜前福德。恒河，天竺之河，周四十里。佛多近此说法，故取为喻。前说一大千世界、七宝布施，以喻持说福胜。今以无量大千世界、七宝布施，不如持说此经四句。其福转胜於彼。此则增胜而论格量持说之功。复次，须菩提！随说是经，乃至四句偈等，当知此处，一切世间天、人、阿修罗，皆应供养，如佛塔庙。何况有人，尽能受持读诵。须菩提！当知是人，成就最上第一希有之法。若是经典所在之处，则为有佛，若尊重弟子。藏佛舍利之处，谓之塔。奉佛形像之处，谓之庙。随说此经四句偈处，天、人固当敬之如佛塔庙，况能具足持诵得耶？成就最上第一希有之法者，成无上佛果菩提也。若是经典等者，经典所在，即佛之所在。持说之人，即佛之弟子。可不崇敬乎哉？尔时，须菩提白佛言：“世尊！当何名此经？我等云何奉持？”佛告须菩提：“是经名为《金刚般若波罗蜜》，以是名字，汝当奉持！所以者何？须菩提！佛说般若波罗蜜，则非般若波罗蜜，须菩提！於意云何？如来有所说法不？”须菩提白佛言：“世尊，如来无所说。”善现即闻持经，成就希有之法，故问此经何名，云何受持。佛答：“此经名金刚般若。”能断一切疑执，故当奉持也。断执虽用般若之智。然法性本空，不可取著。故云：“即非般若波罗蜜也。”如来又虑善现未达般若性空，谓有言说，故又诘云：“如来有何所说不？”而善现了知，说即无说，乃答云：如来无所说也。须菩提！於意云何？三千大千世界，所有微尘，是为多不？须菩提言：“甚多，世尊！”须菩提！请微尘，如来说非微尘，是名微尘。如来说世界，非世界，是名世界。此节文意，由前施宝得福而来。前以无量大千世界、七宝布施，得福难多，然非离性。则是贪等烦恼染因，有为福报。故此遂以世界微尘为喻。尘界乃无情之物，不生贪等烦恼染因。是则有为福报，不及尘界之无情。况持说此经。是远离烦恼之因，能取菩提恼而不胜耶？非微尘，非世界者，非烦恼染因。微尘，世界也，是名微尘。是名世界者，乃是无记。微尘，世界也，无记犹无情，谓不起善恶也。须菩提！於意云何？可以三十二相见，见如来不？不也，世尊！不可以三十二相得见如来。保以故？如来说三十二相，即是非相，是名三十二相。三十二相者，应身相也。非相者，法身相也。是名三十二相者，应既即法，法全是应。不妨说三十二相也。言施宝之福，纵能成佛身相，但是应身，不及持说功德，能成法身也。须菩提！若有善男子、善女人，以恒河沙等身命布施。若复有人，於此经中，乃至受持四句偈等，为他人说，其福甚多。七宝布施，外财也。身命布施，内财也。身施者，如尸毗王，代鸽是也。命施者，如萨土垂，饲虎是也。以轻重较之，则外财轻而易，内财重而难。然此二施，皆有为有漏因果，总不如持说四句，能取菩提之妙果也。尔时，须菩提闻说是经，深解义趣，涕泪悲泣。而白佛言：“希有世尊！佛说如是甚深经典，我从昔来所得慧眼，未曾得闻如是之经。世尊！若复有人，得闻是经，信心清净，则生实相。当知是人，成就第一希有功德。世尊！是实相者，则是非相。是故如来，说名实相。世尊！我今得闻如是经典，信解受持不足为难。若当来世，后五百岁，其有众生，得闻是经，信解受持，是人则为第一希有！何以故？此人无我相、人相、众生相、寿者相。所以者何？我相即是非相、人相、众生相、寿者相，即是非相。何以故？离一切诸相，即名诸佛。”善现，知舍身命，所感之福，不如持说之胜。得闻此法，感佛思深，遂悲泣流涕，赞言希有。自谓从昔以来，未曾闻是经典。若人闻经，信心清净，则能生乎实相。又谓我今值佛，获闻是经不以为难。而未来众生，得闻是法，始为希有。所以希有者，以依此经修和，不起我、人、众生、寿者四相，即是非相。非相即实相也。离此诸相，即成正觉，故曰即名诸佛也。佛告须菩提：“如是！如是！若复有人，得闻是经，不惊不怖不畏，当知是人，甚为希有。何以故？须菩提！如来说第一波罗蜜非第一波罗蜜，是名第一波罗蜜。”如是如是者，然之之辞也。大乘之法，本是难信难解，然非大乘根器，卒闻是法，未免惊愕疑怖畏惧。能闻是法，而不惊者实为希有。此希有法，无与等者，故名第一。然法本无说，虑其於法取著，故云非第一波罗蜜。有因缘故，亦可得说。故云是名第一波罗蜜也。
　　八，断持说未脱苦果疑。此疑，从上舍身布施而来。须菩提！忍辱波罗蜜，如来说非忍辱波罗蜜。何以故？须菩提！如我昔为歌利王，割截身体。我於尔时，无我相，无人相，无众生相，无寿者相。何以故？我於往昔节节支解时，若有我相、人相、众生相、寿者相，应生嗔恨。须菩提！又念过去於五百世作忍辱仙人。於尔所世，无我相，无人相，无众生相，无寿者相。忍辱者，六度之一也。安受曰忍，毁害曰辱。前云舍身命之福报，是生死苦因，不及持说之福。此之行忍，亦舍身命，不成苦因者何耶？盖能达法无我，到於彼岸。说非忍辱波罗蜜者，即遣著也。如是忍行，佛昔曾行，故引歌利王之事以证之。梵语，歌利；华言，极恶。佛於宿世，曾作仙人，山中修道。王因畋猎，见而不喜，遂割其耳鼻，截其手足。时仙人咯无嗔恨，以慈忍力，身复如故。盖能了达我、人、众生、寿者，四相皆空。非惟无苦，亦乃有乐也。又引过，五百世中，作忍辱仙以证之者。名行忍行，非止一世也。是故须菩提！菩萨应离一切相，发阿耨多罗三藐三菩提心，不应住色生心；不应住声、香、味、触、法生心。应生无所住心。若心有住，则为非住。是故佛说菩萨心，不应住色布施。须菩提！菩萨为利益一切众生，应如是布施。如来说一切诸相，即是非相。又说一切众生，即非众生。佛累世行忍，以无我故，得成菩提。故发菩提之心，应须离一切相。离相，即不住色等六尘也。应生无所住心。心无所住，即能住菩提；若心有住，则非住佛道矣。菩萨所行六度，皆应离相。色为六尘之首，施为六度之初。故云不应住色布施，如是行施，为利群生。若存施受之心，则非无住。下复遣著，故曰非相，非众生也。
　　九，断能证无体非因疑。此疑，从上为利生行施而来。须菩提！如来是真语者、实语者、如语者、不诳语者、不异语者。须菩提！如来所得法，此法无实无虚。如来所得菩提妙果，如理而证，离於言说。何故累称持说功德，胜馀布施等福耶？然佛无所证而证，无所说而说。所证所说，无不当理。恐善现未达此意，故又告云，是“真实”等语。真语者，说佛菩提也。实语者，说小乘法也。如语者，说大乘法也。不异语者，说授记事也。不诳语者，不诳众生也。古译无此一句。无实无虚者，如来所证之法，本离言说，故曰无实。对机有说，故曰无虚也。
　　十，断真如有得无得疑。此疑，从前不住相而来。须菩提！若菩萨心住于法，而行布施。如人入暗，则无所见。若菩萨心不住法，而行布施，如人有目，日光明照，见种种色。圣人，以无为真如得名。然真如之体，遍一切时，遍一切处。何故，众生有得者，有不得者？盖心有住法、不住法之异耳。住者，往者也。如行布施，不达三轮体空，名为住法，心既住法，不成檀波罗蜜，如入暗中，则无所见。若达三轮体空，则心无所住，即成檀波罗蜜，如人有目在日光中，见诸色相也。须菩提！当来之世，若有善男子、善女人，能於此经受持读诵，则为如来，以佛智慧，悉知是人，悉见是人，皆得成就无量无边功德，言未来世中，若有受持读诵者，佛眼佛智，悉能知见。既行胜因，必成妙果。故曰成就无量无边功德也。须菩提！若有善男子、善女人，初日分，以恒河沙等身布施，中日分，复以恒河沙等布施，后日分，亦以恒河沙等身布施，如是无量百千万亿劫以身布施；若复有人闻此经典，信心不逆，其福胜彼；何况书写受持读诵，为人解说。初日分者，寅卯辰时也。中日分者，巳午未时也。后日分者，申酉戍时也。如是一日三时，舍无量身，应无量劫，而行布施，世间固无此事。然佛设此喻者，以况闻经生信福德之胜，何况书持诵说者耶！信力曰受，念力曰持。对文曰读，背文曰诵。所谓书写受持读诵者，自行也。为人解说者，化他也。须菩提！以要言之，是经有不可思议，不可称量，无边功德。如来为发大乘者说，为发最上者说。若有人能受持、读诵、广为人说，如来悉知是人，悉见是人，皆得成就不可量、不可称、无有边、不可思议功德。如是人等，则为荷担如来阿耨多罗三藐三菩提。何以故？须菩提！若乐小法者，著我见人见、众生见、寿者见，则於此经不能听受读诵，为人解说。此般若之体，本绝言思。其功德广大，不可得而称量。非乐小乘者，所可得闻。故曰为发大乘者说，为发最上者说。发大乘者，通指衍门，三教之人也。发上乘者，的指圆顿之人，能生信解者也。如是之人，修行此法则成就不可思议功德，故能荷担如来无上菩提。彼小乘不能听受读诵，为人解说，为著四见故也。须菩提！在在处处，若有此经一切世间天、人、阿修罗，所应供养。当知此处，则为是塔，皆应恭敬，作礼围绕，以诸华香，而散其处。塔为藏舍利之处。若天、人、修罗，固当敬事。此般若经卷所在之处，是真法身。舍利宝塔，可不敬乎？复次，须菩提！善男子、善女子，受持读诵此经，若为人轻贱，是人先世罪业，应堕恶道。以今世人轻贱故，先世罪业，则为消灭。当得阿耨多罗三藐三菩提。持诵此经者，人当恭敬。而反被人轻贱者，以宿罪业，合招恶报，由经力故，但被轻贱，被轻贱故，其罪消灭，当得无上佛果。持经功德可谓大矣。须菩提！我念过去无量阿僧礻氏劫，於然灯佛前得值八百四千万亿那由他诸佛，悉皆供养承事。无空过者。若复有人於后末世，能受持读诵此经，所得功德，於我所供养诸佛功德，百分不及一千万亿分，乃至算数譬喻所不能及。阿僧礻氏，翻无数时。那由他者，十亿为洛义。十洛义为俱胝。下俱胝为那由他。如来於过去然灯佛前，供养无数诸佛，其功德可谓深且大矣。乃言不及末世持经功德者，盖持经能生理解，得证菩提。供佛虽感福报，但是事相，故持经功德百千万亿分中，不及一分也。又言算数譬喻，所不能及者，盖事相之福，是可思议之法。而般若妙智，忘能所，绝待对，不可得而思议者也。须是！若善男子善女人，於后末世，有受持读诵此经，所得功德，我若具说者，或有人闻，心则狂乱，狐疑不信。须菩提！当知是经义不可思议，果报亦不可思议。此经，非大乘根器不能持诵。而持诵所感功德，岂常人可闻！闻必狐疑不信，故不具说。盖此经之义趣，与其果报，不可思议故也。
　　十一，断安住降伏存我疑。此疑，从前诸文无我人等相而来。尔时，须菩提白佛言：“世尊！善男子、善女人，发阿耨多罗三藐三菩提心，云何应住？云何降伏其心？”善现，初问此义，至是复问者何耶？问辞虽同，其意则别。盖所问不过住大乘，降妄心而已。初之问意，但问能住能降之法。此之问意，若谓我能住，我能降。存此分别，障於真证无住之道，故又兴此问也。佛告须菩提：“若善男子、善女人，发阿耨多罗三藐三菩提心者，当生如是心，我应灭度一切众生，灭度一切众生已，而无有一众生实灭度者。何以故？须菩提！若菩萨有我相、人相、众生相、寿者相，则非菩萨。所以者何？须菩提！实无有法发阿耨多罗三藐三菩提心者。此一节文意，亦与前同，但前是破情显智。所破之情，即我、人等四相，粗执所头之智，即般若真智。自此而下，忘智显理，破我、人等四相细执，由此贤位，渐入圣阶矣。
　　十二，断佛因是有菩萨疑。此疑，从上实无有法发菩提心者而来。须菩提！於意云何？如来於然灯佛所，有法得阿耨多罗三藐三菩提不？”由前云实无有法发菩提心者，意谓无发心者，则无菩萨。若无菩萨，云何释迦於然灯佛所名曰善慧，布发掩泥行菩萨行？得受记耶？佛恐善现潜有此疑，故举以问。不也，世尊！如我解佛所说义，佛於然灯佛所，无有法得阿耨多罗三藐三菩提。善现，答意云善慧。彼时都无所得，离诸分别，由悟无法，故得受记。佛言：“如是！如是！须菩提！实无有法，如来得阿耨多罗三藐三菩提。须菩提！若有法，如来得阿耨多罗三藐三菩提者，然灯佛则不与我授记！汝於来世，当得作佛，号释迦牟尼以实无有法，得阿耨多罗三藐三菩提，是故然灯佛与我授记，作是言：‘汝於来世，当得作佛，号释迦牟尼。’善现，既会法无所得，佛然其说，乃言如是如是。既而又反覆告之者，要令善现知法无所得，深契至理，故得受记。盖如来所证妙果，乃心地本具法门，离诸名相，无授受中，而论授受者也。
　　十三，断无因则无佛法疑。此疑，从上释迦於然灯行因，实无有得而来。何以故？如来者，即诸法如义。若有人言，如来得阿耨多罗三藐三菩提。须菩提！实无有法，佛得阿耨多罗三藐三菩提。何以故者？徵起之辞也，由前云，实无有法。得菩提果，故受然灯之记。遂疑既无佛果，岂有佛法耶？释云，如来者，即诸法如义。如者，真如也。不伪，曰真不异，曰如。此真如体，贯彻三世绵亘十方。非空非有，不变不迁。名如来性，若有所得，即非佛菩提也。须菩提！如来所得阿耨多罗三藐三菩提，於是中无实无虚。是故如来说一切法，皆是佛法。须菩提！所言一切法者，即非一切法。是故名一切法。所得者，忘情而证也。无实者，非有为相也。无虚者，是真如体也。然此真如，非别有法。即一切色等诸法，离性离相，名真如体。唯佛与佛，乃能证此。故一切法，皆是佛法。真如之体，虽不离於诸法，然亦不可取著。故云，即非一切法，是名一切法。须菩提！譬如人身长大。”须菩提言：“世尊！如来说人身长大，则为非大身，是名大身。”上说如来所证真如之体，遍一切处，可谓长大矣。又恐善现起长大之见，故佛又设喻徵之曰：“譬如人身长大。”善现因喻有悟，即曰：“非大身，是名大身”论云：大身有二义，一者遍一切处，即法身。二者，功德大，即报身。此之二身，皆离诸相，故名为非。
　　十四，断无人度生严土疑。此疑同十二疑，皆从第十一疑中，实无有法发心者而来。须菩提！菩萨亦复如是。若作是言：我当灭度无量众生，则不名菩萨。何以故？须菩提！实无有法。名为菩萨。是故佛说：一切法，无我、无人、无众生、无寿者。须菩提！若菩萨作是言：“我当严佛土，是不名菩萨。何以故？如来说庄严佛土者，即非庄严，是名庄严。须菩提！若菩萨通达无我法者，如来说名，真是菩萨。法界混然，身土平等，尚无佛道可成，安有众生可度？是则起度生之心，修行严土，即凡夫见，不名菩萨者，毕竟起何等心，名为菩萨。故云：能通达无我法者，真菩萨也。
　　十五，断诸佛不见诸法疑。此疑，从上菩萨，不见众生可度，佛土可净，而来。须菩提！於意云何？如来有肉眼不？如是，世尊！如来有肉眼。须菩提！於意云何？如来有天眼不？如是，世尊！如来有天眼。须菩提！於意云何？如来有慧眼不？如是，世尊！如来有慧眼。须菩提！於意云何？如来有法眼不？如是，世尊！如来有法眼。须菩提！於意云何？如来有佛眼不？如是，世尊！如来有佛眼。须菩提！於意云何？如恒河中所有沙，佛说是沙不？如是，世尊！如来说是沙。须菩提！於意云何？如一恒河中所有沙，有如是沙等恒河，是诸恒河所有沙数佛世界。如是，宁为多不？甚多，世尊！佛告须菩提：“尔所国土中，所有众生若干种心，如来悉知。何以故？如来说诸心皆为非心，是名为心。所以者何？须菩提！过去心不可得现，现在心不可得，未来心不可得。前说不见彼是众生，不见我为菩萨，不见净佛国土，如是则不见诸法，名为诸佛如来。然而如来具足五眼，岂都无所见耶？五眼者，肉眼、天眼、慧眼、法眼、佛眼也。古得云：“，天眼通非碍，肉眼碍非通。法眼唯观俗，慧眼了知空。佛眼如千日，照异体还同。”此之五眼通该十界，而优劣有殊。如经所说，五眼，皆如来所具者，无非佛眼也。恒沙世界一切众生之心，如来无不知见。然众生之心，种种颠倒。而言非心者，妄识本空也。是名为心者，真如不灭也。所以者何？下徵释非心之所以也。盖三世之心，过去已灭，未来未至，现在不往，皆是虚妄生灭，故求之不可得也。
　　十六，断福德例心颠倒疑。此疑，从上心住颠倒而来。须菩提！於意云何？若有人满三千大千世界七宝，以用布施。是人以是因缘，得福多不？如是，世尊！此人以是因缘，得福甚多。须菩提！若福德有实，如来不说得福德多，以福无故，如来说得福德多。前说众生心，有住著，是为颠倒。然福由心造，岂亦是颠倒若是？何名善法耶？恐潜此疑，故佛断之。福德有实者，住相布施，成有漏因，其福则寡。福德无者，离相布施，成无漏因，其福乃多。是则不住於相，心离颠倒，所作之福，无非善法也。
　　十七，断无为何有相好疑。此疑，从前如来者即诸法如义而来。须菩提！於意云何？佛可以具足色身见不？不也，世尊！如来不应以具足色身见。何以故？如来说具足色身，即非具足色身，是名具足色身。须菩提！於意云何？如来可以具足诸相见不？不也，世尊！如来不应以具足相见。何以故？如来说诸相具足，即非具足，是名诸相具足。上说诸佛所证，乃无为之法。云何佛身有八十种好、三十二相而可见耶？为断此疑，故有此问。善现乃会如来法身，固非色相可见，而未尝离於色相，而不可见。故云：“即非具足色身，是名具足色身。即非具足诸相，是名具足诸相。”良由全法身无为之体，起应身相好之用。是故应身，即是法身。乃无相而相，相而无相。无见而见，见而无见也。
　　十八，断无身何以说法疑。此疑，从上身相不可得见而来。须菩提！汝勿谓如来作是念：我当有所说法。莫作是念。何以故？若人言：如来有所说法。则为谤佛，不能解我所说故。须菩提！说法者，无法可说，是名说法。既云如来色身相好，不可得见，如何为人演说法耶？然如来悲愿深重，随感而应，无说而说，说即无说。不达此意，是为谤佛。言无法可说。是名说法者，离性执已，不妨称性而说也。尔时，慧命须菩提白佛言：“世尊！颇有众生，于未来世，闻说是法，生信心不？”善现解空第一，与般若空慧相应。以慧为命，故称慧命。前云，身乃非身之身，法乃非说而说。身说俱妙，难信难解，所以有此疑问。佛言：“须菩提！彼非众生，非不众生。众生，有圣有凡。而凡夫众生，於此般若不能生信。圣体众生，乃能信解。言彼非众生者，非凡夫众生也。非不众生者，非不是圣体众生也。圣体众生，即大乘根器人也。岂可视为凡夫？众生不能生信，尚恐善现未悟，下文又徵释之。何以故？须菩提！众生众生者，如来说非众生，是名众生。”众生众生者，牒上文非众生，非不众生也。如来说非众生，是名众生者，言非是凡夫众生，是圣体众生，能生信解者也。
　　十九，断无法如何修证疑。此疑，从前二十三疑中，无法得阿耨菩提而来。须菩提白佛言：“世尊！佛得阿耨多罗三藐三菩提，为无所得耶？”佛言：“如是！如是！须菩提！我於阿耨多罗三藐三菩提，乃至无有少法可得，是名阿耨多罗三藐三菩提。前既云实无有法，得无上正觉，如何却有修证？故疑而问之。佛答有三，一答，无法可得。二答，平等为正觉。三答，正助修善成正觉。初答如文可见。得次，须菩提！是法平等，无有高下，是名阿耨多罗三藐三菩提。三答平等为正觉也。以无我、无人、无众生、无寿者，修一切善法，则得阿耨多罗三藐三菩提。须菩提！所言善法者，如来说即非善法，是名善法。三答号，正助修善，成正觉也。正助者，正谓正观，空四相也，助谓缘助，修一切善法也。初答以无法可得为正觉者，达妄即真也。二以平等为正觉者，法无高下也。三以正助成正觉者，离相修善也。由离相故，名为善法。
　　二十，断所说无记非因疑。此疑，从上修善法而来。须菩提！若三千大千世界中，所有诸须弥山王，如是等七宝聚，有人持用布施。若人以此般若波罗蜜经，乃至四句偈等，受持读诵，为他人说，於前福德，百分不及一，百千万亿分，乃至算数譬喻所不能及。前既云从修善法得菩提，则佛所说法是无记法，不能得菩提耶？恐有此疑。故佛举大千世界中施七宝聚如须弥山之多，且大较之持说四句功德。百千万亿分中，乃不及其一所说法。盖佛离言说相，以离相故，能作菩提之因。故慈氏偈云：“虽言无记法，而说是彼因。”彼即菩提也。
　　二十一，断平等云何度生疑。此疑从第十九疑中是法平等而来。须菩提！於意云何？汝等勿谓如来作是念：我当度众生。须菩提！莫作是念。何以故？实无有众生如来度者。若有众生如来度者，如来则有我、人、众生、寿者。须菩提！如来说有我者，则非有我。而凡夫之人，以为有我。须菩提！凡夫者，如来说则非凡夫。既云是法平等，无有高下，云何如来却度众生？故偈云：“平等真法界，佛不度众生。以名共彼阴，不离於法界。”名，即众生，假名也。阴，即五阴实法也。此假名实法，皆即法界，故云不离於法界。既即法界，凡圣一如，岂有众生可度！故云佛不度众生。如来若谓我为能度，众生为所度，此则著於四相。由离四相，则非度而度，度而非度。则是如来说有我者，真我也。则非有我者，非妄我也。若凡夫之我，是我执也。非凡夫者。论云：非生谓不生圣人法，即毛道凡夫也。
　　二十二，断以相比知真佛疑。此疑，从第十七疑中，如来不应以色身诸相见而来。须菩提！於意云何？可以三十二相观如来不？须菩提言：“如是！如是！以三十二相观如来。”佛言：“须菩提！若以三十二相观如来者，转轮圣王，则是如来。”须菩提白佛言：“世尊！如我解佛所说义，不应以三十二相观如来。”尔时，世尊，而说偈言：“若以色见我，以音声求我。是人行邪道，不能见如来。三十二相者，应身相也。观如来者，观法身如来也。问意谓可於应身相好中，观见法身不？善现乃知应身相好，从法身流出。若见相好，即见法身。故答云：“如是！如是！”佛又恐善现於应身取著，不达法体。故又以轮王即如来为难。而善现解佛难意，故云不可以三十二相观如来也。既而佛乃说偈以证之。法身之体，固不离于声色。但凡夫堕於于闻见，是行邪道，不能见於如来也。
　　二十三，断佛果非关福相疑。此疑，从上不应以相观佛而来。须菩提！汝若作是念：如来不以具足相故，得阿耨多罗三藐三菩提。须菩提！莫作是念。如来不以具足相故，得阿耨多罗三藐三菩提。须菩提！汝若作是念，发阿耨多罗三藐三菩提心者，说诸法断灭，莫作是念。何以故？发阿耨多罗三藐三菩提心者，於法不说断灭相。上明如来所证菩提，不从福德而致。是则菩萨所修福德，不成菩提之因，亦不克果报耶？为断此疑，故告之曰：“莫作是念。如来不以具足相，而得菩提具足相。”即福德相也。盖大乘所修福德之因，所得福德之果，但离取著之相，不同小乘断灭之见。故曰：於法不说，断灭相也。下又没喻以告。须菩提！若菩萨以满恒河沙等世界七宝，持用布施。若复有人知一切法无我，得成於忍。此菩萨胜前菩萨所得福德。须菩提！以诸菩萨不受福德故。须菩提白佛言：“世尊！云何菩萨不受福德？须菩提！菩萨所作福德，不应贪著，是故说不受福德。此下，明离我法二见，初离我见。夫我见者，有真我之见，有妄我之见。妄无见者，虚妄分别众生见也；真我见者，远离执著如来见也。既离执著，示有我见、人见、众生见、寿者见，此不见而见也。在迷众生，以为如来实有四见，故云不解如来所说义也。善现既解如来所说之意，即知四见，皆非虚妄分别，是真我之见，故云是名我见、人见、众生见、寿者见也。须菩提！发阿耨多罗三藐三菩提心者，於一切法，应如是知，如是见，如是信解，不生法相。须菩提！所言法相者，如来说即非法相，是名法相。次离法见，夫如来说法要令众生发菩提心，修行契理，故闻如来所说，当如是知、见、信解，不生法相。言不生法相者，不於法取著也。法本离相，如来称性而说，故云即非法相，是名法相。此一段文，虽正释离於法执，亦是总结降住正行由经。初善现请问，若人发无上菩提心者，庄云何往？云何降伏其心？如来答云：“应如是住，如是降伏其心。”故今结云：“发菩提心得，於一切法，如是知、见、信解。”此结如是住也。不生法相，此结降伏妄心也。
　　二十六，断化身说法无福疑。此疑，从上尘喻化身是异而化来。须菩提！若有人以满无量阿僧礻氏世界七宝，持用布施。若有善男子、善女人，发菩萨心者，持於此经，乃至四句偈等，受持读诵，为人演说，其福胜彼。云何？为人演说，不取於相，如如不动。此段文有三节，初以无量阿僧礻氏世界七宝布施，是假喻格量也。自“若有善男子”下，明持说福胜。自“云何为人演说”下，是释福胜。所以据经文，但明持说功德而论，乃谓化佛说法。有无量功德者盖化佛，是说经教主。持说是弘经之人。所弘之经，是佛所说。佛之所说，离言说相故。功德无量。弘经之人，若能离著，则其福能胜彼也。如如者，法身之理也。化身，既即法身则无去无来，故不动也。
　　二十七，断入寂如何说法疑。此疑，从上演说与不动而来。何以故？上言如如不动，则佛常住世间，为众生说法。何故言如来入涅般木耶？恐有此疑，故说偈以释云。一切有为法，如梦幻泡影。如露亦如电，应作如是观。一切有为法者，一切世间生灭之法也。佛生人中，示同生灭，亦属有为无常之法。无常之法，虚假不实，故以梦、幻泡、影、露、电六种为喻。应作如是观者，观即般若妙智，以此妙智，观有为法，如梦幻等。能观既是妙智，所观无非妙境。妙境者，一境三谛也。妙智者，一心三观也。三观者，空假中也。三谛者，真俗中也。即观有为之法。离性离相之谓空。无法不具之谓假。非空非假之谓中。谛者审实不虚之谓。全谛发观，以观照谛。谛既即一而三，观岂前后而照，故云如是观也。能如是观，乃了化身，即法身。无常，即常也。虽即法身不碍涅般木良以如来究竟，非常非无常之法，故所以能常，能无常也。是则终日涅，终日说法，不住有为，不住无为，不可得而思议者也。一经始末，皆称如是。始云如是住，如是降心，中问节节云如是，至此又云如是观。论乃释云：妙智正观，故知妙智。实一经之宗也。正宗竟。佛说是经已，长老须菩提，乃诸比丘、比丘尼、优婆塞、优婆夷，一切世间、天、人、阿修罗，闻佛所说，皆大欢喜，信受奉行。
　　《金刚经证验赋》无住般若。经云：菩萨於法应无所住，乃至若菩萨不住相布施，其福德不可思量。教海威光。夫般若者，是一切众生真如之心。灵台妙性，其福德不可思量。教海威光。夫般若者，是一切众生真如之心。灵台妙性，寂照无遗。诸佛约众生心，故说诸教。讽诵而感通灵异，受持而果报昭彰。迄古至今，灵瑞非一。受持感应，向下当明。毕使凡身未来，而位登宝觉。经云：一切诸佛，及诸佛阿耨多罗三藐三菩提法，皆从此经出。又云：修一切善法，则得阿耨多罗三藐三菩提。夫经者，即是众生心。其心之性，恒常不变，故号金刚。明了自心者，即是如来。经云：如来者，无所从来，亦无所去，故名如来。即是真如一心。不去不来，无生无住，故名如来。能信此心，即得成佛。是以经云：凡有心者，皆当作佛。若直信者，现今是佛，为未信者，故云未来成佛。能令促命现世，而寿续金刚。梵文颂言：云何得长寿？金刚不坏身。持此经人多增寿算，向下当说。
　　《洪范》“五福”。其一曰寿。坚持之者，偏承灵。《洪范》五行云：世间有五种福人，其一曰寿。梁时招提寺琰师读诵三岁，有异於世。初出家，年十一岁。有善相语琰师云：“虽聪敏明慧，而寿不长。年至十八，必当命终。琰师遂入山於藏中发愿。随手探经，乃得一卷《金刚经》。志心课诵，昼夜不息。因夜静坐诵经，忽觉似天明，光照檐庑，见一僧，身长一丈，手执一卷《金刚经》。语琰师云：“此经功德，最不可思议。汝年二十，始可出山。”琰师依教，二十出山。路逢前相者大敬服何妙乐延年？琰师实答。相者叹云：“经力不可思议。”又隋时雍州赵文，因疾而死。经七日，其妻欲殓，觉一脚暧，至晚却苏。云初死之时，引文见王。问生时有何福业，文答一生唯诵《金刚般若经》。王云：“若得此经，功德最上。汝虽暂来，更合加年。即放汝还生，必当延永。”又荆州法陵县尉李玄宗女五娘，年二十四。情存出家，常持《金刚般若经》。忽因身患，三日卒亡。至阎罗王所，王勘其女，元无罪尤。
　　女告王言：“五娘常持《金刚经》。”王闻持般若之名，便放还生。临放之时，王告曰：“汝虽再生，汝父不久当来，为汝父，爱吃鱼会鱼。今有七百头鱼，来诉汝父。汝若不信，归问父，夜睡之时，常梦落纲已否？昼夜常头痛不？乃是此鱼作此患耳。”其女还家，一一白父。李玄宗闻语惊惧非常，遂改恶修善，发心常持《金刚经》，仍写四十九卷。造毕，梦见数百青衣童子来谢曰：“君昔杀我，我欲杀君。愧君造经，今我离若。我当往生，君当长命。”李玄宗於后果得寿年一百二十岁。湖神归命，受净戒而挫凶儿暴之威。昔江南有宫亭湖神，能兴云致雨，祸福交至。时有西天二婆罗门僧，各善咒术，欲降彼神入庙。侧有一寺，寺内有一小僧，专持《金刚般若经》。见二客僧俱死，即直入庙中，徐声念诵。须臾之间，黑云忽起，湖水佛腾。忽见一物，身长一丈，声如雷震，目似电光，仆从三百馀人，皆持刀戟，直入庙中。见一小僧诵经，低头合掌胡跪听经。俄尔之间，云开风静。其神向前云：“《金刚般若》威力甚大，愿师慈悲，与弟子忏悔。僧问云：“汝何故枉杀二僧？”神曰：“其二僧虽恃咒力，持戒不精，见弟子形容，自然怖死。伏愿和尚，与弟子受菩萨戒。”师乃授之。尔后庙神，舍大蟒之身，安然不敢为害。因兹举，众盛持此经。病者投诚，愈沉疒阿而轸慈悲之救。鹿阝州宝室寺僧法藏戒行精微，一生造寺写经，崇新修故。
　　至武德二年闰二月，因染重疾，夜梦一僧，身着青衣，手执《金刚经》一卷。口云：“若能造此经，受持读诵一生已来，所有罪障，悉皆消灭。”于是应声许造，当时所患得愈。自后发愿造《金刚经》一百卷，寿年九十八。大旨甚深，罩古笼今，字字演无生之性。天亲菩萨，以无生无住之理，制论解释诸部般若。乃至龙树祖师，解《摩诃般若经》，制《智度论》一百卷，及《中论》等，广述无生之旨。如《中论》云：诸法不自生，亦不从他生。不共不无因，是故说无生。重重敷不住之音。经云：所谓不住色布施，不住声香味触法布施。须菩提！菩萨应如是布施，不住於相。何以故？若菩萨不住相布施，其福德不可思量。释曰：无住相者，即是自心无住。不於前际，住已过去故。不於后际，住未至故。不於中际，住常念念无住故。既不得前后，亦无中间，以心不住故，即万境万缘，皆无所住，心境一如故。若了此义，其福实不可量，即与虚空等。任布七宝之珠珍，难偕四句。经云：若人满三千大千世界七宝，以用布施。是人所得福德宁为多不？须菩提言：“甚多。”乃至若复有人於此经中受持，乃至四句偈等，为他人说，其福胜彼。纵舍三恒之身命，莫比持心。
　　经云：初日分，以恒河沙等身布施，中日分，复以恒河沙等身布施，后日分，亦以恒河沙等身布施，如是无量百千万劫以身布施。若复有人，闻此经典信心不逆，其福胜彼。先德云：四句功深，三恒力劣以功深故。言下契无生，便同法界性。以力劣故，但得人天果报，尽入轮回矣。大教正宗，真如海藏。无量教法，同诠般若，以真如遍一切处。若心境若教若理，尽为其体，但明般若，万法齐归。但契一如，自众德。灵神拥护，海州东海县令王钦明，常持《金刚经》。因妻杀戮物命，追入冥司。王问：“若君今读得《金刚经》已否？”答曰：“诵得。”即对王前哉！祗诵四句偈，讫，有二金刚，忽然而现。金刚现时，即放钦明还生。冥司便注命簿，寿年一百二下岁。其妻承此经力，亦得免罪，再生人道。阴官归向。长庆二年，上都大温寺僧灵幽死，经七日见阎罗，王问曰：“和尚在生，受何经业？”答云：“贫道一生常持《金刚经》。”王言：“善哉！善哉！”王遂合掌请诵斯经。灵幽便念经讫。王曰：“犹少一偈。师寿命已尽，更放归人间十年。劝一切人持念此经。真本在豪州钟离寺石碑上。”灵幽遂奏，奉敕令写此经。真本添此偈，在“无法可说，是名说法”之后。坐一层之金榻，拨出冥中。歧州女人阿王忽然身死。见阎罗王，问曰：“汝在生作何善缘？”答云：“常持《金刚经》。”王即与金床，坐诵经讫。王问何不诵咒，答未曾见个。即令藏中取本授与，遂放归生路。王言便付嘱向后生天，更莫来此。其遍咒可传行，勿令遗坠。降五色之祥云，迎归天上。唐开元年，遂州人任善因疾致死，见数十人并一僧同被驱掠，将去见阎罗王，王遂问僧，生时作何福田？
　　僧云：“唯诵《金刚般若经》。”王即合掌，须臾之间，忽有五色云垂下布地。又见诸罪人并被枷锁，各付地狱。次有一冥官指任善云：“此人曾读《金刚般若经》二十五遍，兼读庚信文章。”王即令人引庾信示之。乃见一龟，有数个头。王云：“庾信好事文章，善谈经典。诽谤三宝，受此罪报。”任善却放重活，还归人间，备说斯事。斯经也，降心为要。经问：“云何降伏其心？”佛言：“如来善护念诸菩萨，善付嘱诸菩萨。汝今谛听，当为汝说。善男子、善女人，发阿耨多罗三藐三菩提心，应如是住，应如是降伏其心。”
　　释曰：论云：一切境界，唯心妄动。心若不起，一切境界相灭。唯一真心，遍一切处。故一切经论，以心为宗，以心为要。心若不起，万法一如。本无动静，唯心分别，差别义生。故但降其心，千途自正。如傅大士颂云：飞禽走兽我皆伏，唯是心贼最难治。以一切众生攀缘之心，念念不住，相继不断。如蛇舌，如暴流，如火焰，如风疾。故圣人唯令制心，以为纲要。无我是宗。经云：得闻是经，信解受持，是人则为第一希有。何以故？此人无我相、人相、众生相、寿者相，又云：通达无我法者，如来说名真是菩萨。以我、人、众生、寿者等四相本空，众生妄执为有。若了本空，便成菩萨，不堕众生之见。信解而体斋诸佛，以信无我之理，解无住之宗，现身成佛。以诸佛体，达人法二空，入无生无住之性。以成佛故，所以《华严经》颂云：法性如虚空，诸佛於中住。受持而福等虚空。
　　如前经说，不住相布施，福等虚空。法力难思，不堕力峰之所。隋皇十一年，太府寺丞赵昌，岌州人也。因患致死，心上微暖，后苏云，初死之时，便被鬼使领见王，王云：“合入刀山地狱。”使人领去。见一官人苏洁，侍从数人，皆持宝函。官人云：“此间文案极细，生前罪善，必无遣漏。”乃开函检文，唯诵《金刚经》，官人却引见王。王云：“诵经功德，更合加年。即放重活。”从南出见周武王，著三重钳锁，枷木丑其身。语昌曰：“汝似我国内人，为我报大隋天子，道我为信任卫元嵩谗佞，使我除灭佛法。其卫元嵩，寻觅不得，其人已出三界。直至如今，久处幽系，可能为我造功德济拔其赵昌，遂奏大隋天子，帝乃出敕，令天下每人出一钱，为周武帝作功德设斋，转《金刚经》。周武王遂得解脱矣。
　　神功罔测，能超骇浪之中。温州参军郭承思将家口九人，赴任之时，先发愿云：“乞家口平安日，别转《金刚经》一卷。”考满之日，将家口共司法元珍，同船归本州。承思让司法於船后房，承思将家口在前头，忽值恶风。至越州界，船作两撅。承思独帆前头，得至越州。司法家口当时没溺。其司法在任之时，断罪不择良善，致招斯祸。承思珍戴金刚之力也。一心受持，千圣称赞。经云：如来灭后，五百岁，有持戒修福者，於此章句，能生信心，以此为实。当知是人，不於一佛、二佛、三、四、五佛而种善根，已於无量千万佛所，种诸善根。闻是章句，乃至一念生净信者。须菩提！如来悉知悉见。是诸众生，得如是无量福德。滞魄投诚，而归净道。
　　泗州涟水县书生赵璧，往京举选，其妻亡，后乃及第还乡。去家十里，乃遇亡妻告其夫曰：“是亡后，生时衣服并在阿家处。今在冥司受罪，痛不可言。望於家处，乞一腰裙，为造《金刚经》一卷相救。若写经时，预来相见。”其夫还家后，一依所嘱，索裙写经，才及半卷，忽忆亡妻之言。遂往妻之墓所，唯见一老人口称我是土地，汝妻於昨日午时，承般若经功德力已生人天中，地下不可得见矣。苦战败阵，而超危难。汴州褚西伦，因乱被差充军。行营一镇河北，经得九年，家中莫知消息。其妻发愿，每年出钱一千文，为夫主写《金刚经》。为经生，作净衣备蔬食，每书一字合掌，又念一佛写经，装潢并讫。至夜，其夫主在河北，入阵交战，大输失，便奔窜。遇夜风雨，不知东西。唯见一道大光犹如火引，寻光信脚，备涉山川，便到家舍。其妻忽见其夫，欢喜踊跃。遂开函示夫，经潢犹湿。
　　当此之时，汴州一境，家家抄写《金刚经》，悉皆诵持，顶戴归命。狱官现证，冥魂脱而世命增。《往生传》云：时有县尉，性好鹰猎，杀害为业。其妻常持《金刚经》，曾劝夫读一遍。后忽然命终，引到王所，因问狱官，其人有杀罪，合人镬汤地狱。为曾读一遍《金刚经》，因令受残罪。其狱卒便将一铁勺汤淋背上，且放还家，仍得延寿。恶友妒心，金文隐而霞绦散。徐州有一老女人，积得十千文，欲专写一卷《金刚经》。忽有一经生来，请为写经，当时付十千文。经生用二千文起写经堂，三千文作新净衣，馀者买纸笔墨等，及装潢。每日持斋，专心洁净，抄写染潢，表轴已讫，安置堂中。道有别经生数人，嫉他得钱太多，欲来偷经藏毁，潜入室中。并不见经，唯存一卷白纸。却问主人，此经今在何处？略借看之。其老女人，脱旧衣裳，遂被新服洗洒，香熏两手，入经堂中取所写经见还。适来白纸，文字分明。经生视之，即知灵圣。装潢俨然，绦首俱备。是诸经生，发起恶心。当时眉须，一时俱落。
　　或乃身枷自解，母眼双明。吉州卢陵县主簿周诠，母梁氏随男赴任。因母患眼，不睹光明，乃请假三日堂上扫洒，请佛迎僧，转《金刚经》四十九卷，母眼双明。公务人王龛，自生异见，捉此幡花缚周诠见巡察使张马因，便推考著。枷讫诠于时枷锁自开，无能禁者。马因问事由，即答：“母患眼，遂立道场转经，王龛自生异见。”马因遂放之。口门光耀，传云：王新任，蜀道县令。欲归蜀去，无粮食得往。时有一僧，乃是蜀人，亦欲还。彼与王新同归。其僧有钱十千文，乃寄王新，若到益州，望依数还。其僧常持《金刚经》。同至绵州，王新密起害心，贵免钱债。夜共渡江，乃沉僧於急水中。其僧逢一流槎，专於槎上诵经。口中忽出五色毫光，江畔村人见光，驾船载上。其僧先到益州，王新后到，见僧愕然，白汗交出。傍人拭汗，当时随手，眉鬓皆堕。肉体坚贞。
　　苏州重玄寺僧智俨，常诵《金刚经》，忽於一日奄然坐终。其时寺内及遐迩，悉闻异香，复闻音乐。时正当暑，肉身不坏。至贞观七年，众乃漆身供养。天香馥郁，仙乐凄清。昔真观初，镇州司法李生，常诵《金刚般若经》。后往洛阳，忽然染患而终。是日俱闻空中天乐异香，三朝不歇。临法而三刀不断，昔崔昭为寿州刺史，时有一健儿，抱罪合至极刑，使人斩之，三刀不断。昭问云：“汝有何术？”答云：“唯受持《金刚经》。”昭使人往取经来，拟使令诵之。看经上三刀痕，断路分明。昭合掌赞言：“此经甚不可思议。”其人免罪，后愿出家。昭给钱五十千文，令充衣钵。时人号为三刀和尚。又，司法三绰，祖父并诵《金刚经》，因逢薛举贼破城壁，但是官人，尽皆诛戮。贼至绰身举刀便断，遂乃免死。又惧乱兵来捉，遂隐厕中，专诵斯典，口中放光。贼寻光而来，乃是刀斩寸寸断者。乃曰：君但出去，我等终不相害也。命讲而束素俄呈。昔陈末，因慧禅师，年十八声振寰宇。讲经及论，三时不辍。忽见一人来云：“请法师。”因此命终。唯心头尚暧，七日方苏。初死之时，至一城中，见一王，合掌恭敬云：“弟子恶业，受此罪身，暂请师讲《金刚经》七日，讲讫放还。”乃与贝亲绢三百疋。及至惺悟，唯见匮中之绢，分明盈满。写在空中，点点而雨沾不湿。
　　昔有河北一儒生，因妻病，遂发愿许写一卷《金刚经》。其妻病愈，后以困乏故，纸墨不办，常系丹心。心口思惟，时不待人。恐违诚愿，遂於一日发心，于旷野空中，自亲手於空中书一卷经文，礼拜发愿而去。迩后於虚空书经处，乃至猛雨，其雨不沾，牧童采樵之人，皆於此避雨。求於纸内，重重而文采全生。如前所说，徐州老女人，暮净衣裳，熏手取经，於前经生，白纸卷中，文字重生，装染如故。是知大报攸长？正宗罕措。旨妙而难解难入，持此经者，现身增福寿，当来证菩提，岂非果报攸长？攸者，远也。经云：“尔时须菩提闻说是经，深解义趣，涕泪悲泣，而白佛言：“希有世尊！佛说如是甚深经典，我从昔来所得慧眼，未曾得闻如是之经。世尊！若复有人，得闻是经，信心清净，则生实相。当知是人，成就第一希有功德。”又云：“当知是经义不可思议，果报亦不可思议。”信顺而不惊不怖。经云：“於后末世，有受持读诵此经，所得功德，我若具说者，或有人闻，心则狂乱，狐疑不信。”以经旨趣，但述无我无生，即一切众生现执坚牢。初闻不信，则起狐疑，若直信无生，深知无我，则不惊不怖。故《法华经》云：闻诸法空，心大欢喜。金刚神暗使变肉为骨，开元三年，京兆府武功县丞苏七郎，专心诵持《金刚经》。阖家五十馀口，并皆蔬食。其妻崔氏，亦诵此经。崔氏有亲来，见其吃菜年深，面无颜色。劝令私买肉味，益其颜状。崔氏因使人窥窃于市内买羊肉三斤，暗处盗食，才吃一脔而变为骨。咽塞不能得进，又不能出，至日暮气断。经九十日，身体微暧，未敢棺殓。从六月十五日死，至九月十日始苏。家人问其事，云行至冥道，阎罗王问，汝是武功县丞妻，汝夫是大菩萨。因何盗食肉？金刚善神变肉为骨，哽汝令死。汝寿合年七十，为汝受持《金刚经》，令更添二十年。通满九十，却放还生。武功一县，道俗咸知，悉来参问。夫人县官具录申州，州申台，帝闻，因此发心，受持《金刚般若》，得延年益寿。帝亲御笔注出经文，散下诸州，令道俗各写一本，使众生怀渴仰之心，令徒侣获未闻之益。甚深般若，愿天下知之。须菩提密令断薰啖素。大历年中，河北道卫州别驾周伯玉，常持《金刚经》。忽於私第房中，见一道光，光内有梵僧，在床前，唤云檀伯越。伯玉问云：“是何僧？”答云：“我是须菩提。为汝诵经数年，不断肉餐，汝若志心求佛道，必须断肉。”从此已后断肉，蔬餐，转加课诵。因书力而忏罪，如前所述，僧法藏造《金刚经》，神人告云：一生已来，所造罪障，悉皆消灭。遇火光而得度。如前褚西伦，因见一道火光，随光所引，得达家舍。积禄延年，扶持拥护。增福加寿，备在前陈。持此经人，诸佛护念。异哉！为群典之大还，上升觉路。约道门说：若服还丹一颗，增世间寿，立地升天。若释宗中顿悟无住，无生深入《金刚般若经》，则永脱凡夫之地，当升第一义天，入如来寿量之海矣。
　　金刚感应事迹：梁天监中，有琰法师，居长安招提寺，年十一岁为僧。忽一日，同寺中僧侣，往占吉凶於相师家。以次占至琰曰：“可惜聪明寿夭，至十八岁，数亦足矣。”琰闻之不乐。及归寺，发心躬诣藏殿，焚香躬礼三宝。发愿修行，乞赐经一卷，毕世受持。祷祈已，随手於藏函内抽得经一卷，乃是《金刚般若》也。於是专心受持，不舍昼夜。忽一日，夜至更深，见房中有五色光明。须臾见一梵僧，身长丈五许，语琰曰：“汝寿止十八岁，必致夭亡。今得持念大乘经力，增延寿数矣。”言讫，潜隐。因得此验，愈更精勤。年逾十九，一日，寻访相师。愕然谓琰曰：“予昔曾言师寿必夭，不期今日再会。师习何善业？喜得夭相已消，重添法龄耶？”琰曰：“专心持念《金刚般若经》。”相师稽首谓曰：“吾毕缘在尘俗之中，罔知佛法之功德，有此殊异观。师此去寿至九十二矣。”后果应相师之言，终于招提寺。出《感应记》隋时，益州新繁县西王李村居士苟氏，晦迹不显，人莫知之。尝於村东空地上，遥望虚空，手写《金刚般若经》。遂感诸天龙神覆护，凡遇雨，此地不湿，约有丈许，如屋覆然，每雨则牧童小儿皆避於此。
　　至唐武德年间，有僧语村人曰：“此地向来有人书经於此，致有诸天，设宝盖於上覆护，切不可令人作践。”尔后设栏围绕，供养佛像。每遇斋日，集远近善友诵经修善。当闻天乐，声振一方，遂为吉祥之地矣。沙门法藏，隋时人也。居州宝室寺，禀性淳古，行业精勤。尝於开皇中，在本州洛川县建造寺宇。曾将自己衣钵变卖，起盖殿屋二所。又写经八百馀卷。至唐武德二年二月中，偶染一疾。昏寐中，忽见金刚神，手报经一卷，谓法藏曰：“汝造寺写经，有互用之罪。我今授汝《金刚般若经》一卷，汝若至心能写此经一卷，流通读诵。互用之罪，悉皆消灭。”言讫不见，俄而疾愈。尔后，罄卖衣资，书写此经一百卷，毕世受持。修诸善行，不染世缘。寿至九十九岁。其年正月十五日，延请大众看念《妙法莲华经》一七卷、《金刚般若波罗蜜经》一七卷。升堂端坐，索笔书偈，与大众相别，俄然化去。一时缁素，咸睹阿弥陀佛，化身接引，往生西方极乐世界，九品花池托质矣。颂曰：今年九十九，看看无所有。更莫问如何，虚空打筋斗。
　　隋人睦彦通，日诵《金刚经》十卷。李密盗起，时彦通宰武牢，邑人欲杀之，以应义旗。城上有贼，持剑赶杀彦通。前有一深涧，贼逼近，跃入其涧。空中见金刚神，以手指令一人接彦通臂置石上，都无损伤。神人曰：“汝持经有感，故特来相救。”因得保全还家。神所接之臂，异香数日不散。后位至方伯。年八十余，一日无疾，索笔书偈。香汤沐浴，端坐而逝。偈曰：八十九年在世，随身做此活计。今日撒手便行，明月清风自在。
　　唐武德年间，信士陈昭，江陵人。日常斋素，持念《金刚般若经》，累积功行。有大蟒，时来座侧，听经毕即退，每日如是。有邻人力昌，勇悍不信。见蛇往来，疑是妖怪，潜伺打杀。其蛇衔冤，诉于阎摩天子，敕使者追力昌，魂至冥司。令蛇缠身噬啮，苦痛难忍。力昌遂托梦告妻曰：“我在生，打杀一蛇。其本要听经百卷，可以升腾，只欠七卷。我不合打杀。今被蛇苦楚，不可胜言。可与我请僧，写得《金刚经》七卷，躬就佛前忏悔，以救倒悬之厄。”妻觉而忆其梦，欲依写经。奈何口食不给，倍增悲苦。有男名僧护，方年五岁。问母何事悲哭，母说其由。僧护即答母曰：“何不将儿卖却，以救其父？”於是哽噎，抱儿出市，卖与蜀客，得钱两贯。与子分离，五内痛割。遂请僧写经七卷，对三宝前苦心祷祝，一愿，夫力昌承经功德解释冤尤；二愿，母子再得相见。自别之后，忆子目盲。但每日诵念《金刚经》，求乞於市。其子随客往蜀，一去三十年，继父母俱亡。忽念亲母卖我写经荐父，至今不知存亡，遂收拾家资，复回江陵寻母。未即之见，买宅暂居。忽遇节腊祭祖，就斋，求乞老妪数人来，则诵《金刚经》一卷，乞意回向。
　　僧护云：“我幼年丧父，我母将儿卖身荐父。今得回乡寻母不见，愿得父母同获超升。”数中一婆婆便叫：“郎君，我是汝母。汝年五岁卖你，写经荐父。见有卖契，在我住处篮儿内。”僧护索契读之，悲喜交集，焚香拜告三宝天地神祗。今得母子相见，缘母目盲，不能认子，遂取水漱口，躬对天地之前，与母舐其目，左右皆明，遂得母子团圆。以应向年之所祷也，观者无不感叹。唐龙朔元年，洛州景德寺比丘尼房有女使任五娘死，已立灵座，供养经月余。
　　其弟妹每夜听得灵座有呻吟之声，初甚恐。因焚香问之，灵即答曰：“我在生不合犯五重罪：一不合在房非为，二好食牛肉，三作践五谷，四氵蹇泼羹汤，五杀害众生。又将活鱼作鱼会。凡被杀众生，尽在阴司，要我逐一偿报。今准阎摩天子敕令我受刀林剑树地狱，一日一夜，万死万生，痛不可忍。即令身上有刀七枚，痛入骨髓。我因告冥司鬼吏，有何因缘，能免此苦。鬼吏答曰：‘汝生前所造恶业深重，受此地狱。若要脱离，必得阳间孝顺子孙，为写得《金刚经》七卷，圆成可免此苦。’答曰：‘别无子孙，只有亲弟妹在家。求暂停苦，愿放回求救，许而归。望弟妹以骨肉之情，将我生前遗下衣资变卖，得钱舍入净土寺，求宝献大师，为我写经一七卷。躬对佛前，忏悔杀生，种种无边重罪，愿我早离地狱辛酸之苦。”于是弟妹，遂依所嘱，即为出卖遗物，命僧写《金刚经》。才得一卷，冥司狱吏，奉天子敕，即与任五娘身上抽出一刀。写经七卷圆满，其刀尽皆抽讫。承此大乘经典功德，凡此索报生灵，悉得解脱，各生善道。其任五娘，业障冰消，出离地狱，得生人天。一日，复来拜谢弟妹，方欲详问，遂不见矣。
　　出《报应记》唐龙朔中，白仁哲为虢州朱阳县尉。蒙差运米辽东，过海忽遇恶风，四望昏黑。仁哲与合船人从八十二人，尽皆忧惧。仁哲平昔持念《金刚般若经》，志诚有感。当时整理身心，焚香看诵《金刚经》。未终卷。忽如梦寐，见空中有一梵僧，身放五色光明，谓仁哲曰：“汝等八十余人，宿有恶业因缘，今日俱当没溺海中。即目海内鬼神罗刹等众，咸伺求其便。数内只缘仁哲平昔持经功德，今蒙玉帝有敕，遍告龙王水府神祗，庶得免此横逆之祸，吾特来报汝，勿致忧疑。”须臾风恬浪静，八十余人，俱得济岸矣。
　　出《报应记》唐永徽元年，司马乔卿为大理司，直丁母忧哀毁骨立，刺血写《金刚经》一卷才毕，忽墓上生芝草三茎，长一尺八寸，绿茎朱盖，取而复生。出《金刚感应传》唐天宝年中，常州宜兴县人吴逵，每日五更，躬就佛前，诵《金刚般若经》一七卷，兼礼拜念佛。逵有诗曰：“五更钟动莫贪眠，抖擞精神向佛前。一拜一声弥陀佛，花池已种一枝莲。”每日修行，年至九十二，忽别儿女，无疾告终。自见二使者，引见阎摩天子，问逵在生作何善业，对曰：“自幼至今，专念《金刚经》。”天子合掌，命逵坐朗诵一卷。方念至“在舍卫国”，口中即出妙香，见佛显现。王不胜欣喜，谓逵曰：“君有般若之功，吾敕送汝生舍卫国中。承品官之后，受其爵禄，享富贵福，子孙荣显。”使者奉命送逵，因过旧舍，就空中报儿女曰：“吾得念经之力，阎王敕令吾生舍卫国中，特来相别。汝等宜受持《金刚经》及《法华经》，阴府深敬此二经。若不能受持，以诸花香恭敬供养，得福无量。仍不得杀生，蠢动含灵，皆有佛性。买命放生，得长寿报。”儿女闻之悲哭。曰：“不用伤感，人生世间，有一善可凭，命尽如夜眠天晓，还见日月。一向在恶，必入黑暗。勉之。”言讫不见。
　　出《杂俎记》唐大历中，太原偷马贼，诬一孝廉同情。拷掠旬日，不胜苦楚，并无招词。推吏疑其为冤，未成文案。孝廉专持《金刚经》，其声哀切，昼夜不息，忽一日，有竹一段，两头有节，堕於地上，不知从何处来。众囚皆争夺看，转至狱卒之前。疑是藏刀在内，对众劈开视之，乃有《金刚经》中半偈云：“法尚应舍，何况非法。”众皆愕然起敬，贼首悔过，因得放焉。唐大历十一年，卫州别驾周伯玉，日常持念《金刚般若波罗蜜经》，公私不易其心，以为功课。一日，忽见梵僧来前，伯玉问曰：“是何尊者？”答曰：“吾是般若会上须菩提也。为汝诵经数年，惜乎不断肉食。汝若志心求佛道者，必须长斋断肉。”伯玉自此断肉蔬食，转加精进，诵持般若尊经，寒暑不辍也。
　　出《证验赋》了禅师《应验序》曰：昔唐时有王待制，船至汉江阻风。波涛汹涌，四面昏黑，樯倾楫摧，危险之甚。满船惊惶，性命莫保，待制亦惧，不得已，遂将平日持诵《金刚般若经》一卷，抛至江中，遂得风浪平静。待制惟日深忆此经受持年远，郁郁不乐。经涉两月，方到镇江。见舟尾百步许，有一物，似球之状，出没无时。众疑其异，待制差人唤渔人取之，乃螺蛳辊成一团，剖之，外湿内干。待制用手分开视之，乃是向日所抛之经，毫发无损。待制惊喜，拜而受之。且叹曰，汉水会于九江至南徐，动数千里。舟船往来，不可数计。然未闻听持之经，自彼之此，螺蛳一见而不舍。其为名耶利耶财耶色耶？将必求脱轮回生死者也。呜呼！万物之中，唯人最灵。有毕世不闻是经，有闻而不见，见而不信，信而为名利财色役其心，不能受持者，尚螺蛳之不若也。谓之最灵，孰与之哉？时宋绍熙七年，岁在丁亥仲秋念五日，歇叟清了述。唐乾元年中，广州僧虔慧，自幼受持《金刚经》，寒暑不易。因与缁俗数十人，泛海往南安都护府。忽值风涛大作，打坏船只，满船人俱没海中，唯偶虔在浪中，偶遇一丛蓬蒿，自身渐至蓬蒿之上，随浪三日三夜，方得济岸。仔细视其蒿中，乃见《金刚经》一卷，并无淹湿。虔慧拜受此经，精诚供养，日夜受持。年至百三十岁，端坐告终。其经本自出香烟，渐成五色云气，徐徐上升天界。大德僧众与太守官僚，远近缁白，咸驻此处，俟经来下，至一日一夜，莫知所之矣。唐陈国窦公，夫人卢氏，芮公宽之妹也。平日好善，信罪福，尝诵《金刚般若经》，卷将终，有两三分，忽头疼大作，自念傥死，不得终卷。力疾索烛，要续圆满，而火悉灭。婢使空回，夫人叹息不已。忽见灯炬，渐次升堂，上入卧处，去地三尺许。又无人执侍，光明若昼。夫人惊喜，急取经看之。有顷家人钻燧得火，烛光即灭。自此病亦痊，日诵五卷。一日芮公将死，人往省视公。谓夫人曰：“吾妹诵经精恪，冥司注记姓名，又添遐算，异日必有好果报也。”夫人寿至九十，无疾索浴，端坐而终矣。
　　唐朝崔昭为寿州刺史，有一健儿，犯极刑处决之际，差官吏押往市曹处斩，连施三刀，其刀自折。刺史问健儿曰：“汝有何术？”答曰：“无他术，平昔专心持诵《金刚般若经》。”遂差人取经来看，乃开函视之，乃见经本，已作三段，痕迹分明。刺史视之，合掌欢喜，赞叹曰：“尝闻此经，有不可思议功德，今果若是。”遂免其罪。健儿求出家为僧，刺史即施度牒，号曰三刀和尚。唐竹行立，陕州人。不识一字。长度初，常随善友，口授《金刚般若经》，得一年，自能背诵。时或为商，凡身到处，即奉经本，焚香持诵一卷。一日偶贩匹帛三百余贯，往他州货卖。经过峻岭，撞见强贼数人，各持刀仗来赶。行立箱箧约重五十斤，急弃之，竟投岭下深涧侧避。忽见空中有一金刚神，以手指行立，只觉身在水面上，如行平地。众贼见箱袱遂即取之。及举甚重不能起，贼皆惊异，却在岭上招手，唤行立曰：“你上岭来，我若杀你，如杀我等父母。”行立即上来，贼再三扣问，汝有何幻术？答曰，非有幻术，恐是平日专心持诵《金刚般若经》，为佛神力感应，故有斯灵异。”贼遂令行立开箱视之，乃见五色光明现於其上。众贼皆合掌悔过，遂舍壹伯贯文与行立，赎经前去受持。众仍发愿弃枪刀，更不作贼，俱改恶从善矣。
　　出《感应记》释灵幽在京大兴善寺出家，长庆二年，暴亡。已经七日，体质微暖，而未殡之。自见二使引见阎摩天子，敕问幽，在世习何行业？幽对曰：“贫僧一生常持《金刚般若经》。”天子合掌赐坐，命幽朗诵一遍。地狱煎熬，捶楚之苦，一时停息。诵经毕，天子再问幽曰：“念此经中而少一章。师寿合终，今加汝寿十年，归世劝人受持此经。真本在濠州钟离寺石碑上。”幽既还魂，具录表奏唐天子。奉敕差中使，往濠州碑上看此章，在“无法可说，是名说法”后，增“尔时慧命须菩提，至如来说非众生，是名众生”是也。又唐永徽元年，释明浚暴死。苏云：“见二青衣引至冥王，问一生何业。泸答：“但诵《金刚经》，王曰：“善哉！若诵满十万遍，明年必生净土，弟子不见师也。乃放还。”浚自此愈加精进，至二年三月卒，寺众咸闻异香。
　　出《本傅》唐武德年间，长安苏仁钦，有父前生尝於阴府借过受生钱，得托生处，世享富贵福，因循不曾答还，自死之后，堕厕中担负沙石。臭秽没身，受无量苦。又仁钦在生，恃其豪富，不知惭愧。恣意宰杀猪羊，烹炮物命。盖因被杀众生，各经阴府陈诉。又复幽显灵祗，注记罪恶，致蒙阴司，追录仁钦魂识，收系在狱，遂使阳间受诸重病，枕卧床，席经年不瘥，以是杀生恶业，减算夭亡。见二使者，押见阎摩天子。敕曰：“缘汝前生修善，以致今生富饶。汝今恣意享福，不识因果，杀害众生，遂使减算绝禄。”令狱卒驱至刀山剑树之上，偿诸恶报。於是忄章惶恐怖，仰告王曰：“念仁钦生前，虽不曾看经作善。尝施财请赎《金刚经》一卷，舍与安国寺僧，神敬受持。此僧迁化已，岂无报应？”须臾有异香芬馥，见僧神敬，手执《金刚经》，直至天子殿前言：“贫僧久与仁钦受持此经，致有般若之功。於是特来告王，愿赐慈悲，再放仁钦还魂，改恶从善。”王即合掌，判仁钦加五十年寿，复归阳间，因得还魂。乡邻远近，见闻者无不惊叹。各戒杀生，回心向善。仁钦得活，发心印施《法华经》一百部、《金刚经》一千卷，斋僧一百员，修设水陆大斋，作诸功德。忽夜梦亡父言：“我受地狱苦无量，谢汝修行佛法功德之力，我已得生天界。汝若为我将田百亩，舍入寺内，供佛斋僧。此功德不可思议，功超七祖，福及子孙。”仁钦遂依亡父所嘱，以满心愿。出《杂俎记》唐大历中，夔州推司杨旬，常持《金刚般若》。处心正直，积累阴功，感动穹昊。有子年二十三岁，习科举业。一日，禀父欲入试场，父云：“汝学未充，不可。”其父当夜梦一金刚神，谓旬曰：“汝念经阴骘有感，吾特来报。汝子将来必贵，若应科举，须改作杨椿，名纳试卷。吾场屋中，助子笔也。”旬既得梦，次日令子作杨椿，名纳卷，果得第六名。次年赴省试，椿自梦见一金刚神，语椿曰：“今年省题，乃是行王道而王，汝可预留心焉，切勿漏泄。”正试之日，果如其梦。试中第九十六名。及殿设毕，试官纳三句卷于御榻上，择日拆号唱名。椿再梦神语曰：“汝策甚好，却不中主文意，打在第五甲。吾今将汝卷於御榻上，换了第一名卷。后日唱名，汝夺天下都魁矣。缘汝父子平昔念经行善之报。”至期，果应其梦。史君闻推司杨旬子中天下都魁，请旬赐坐，令旬解职。旬告史君曰：“念旬平日仰托二天之庇，奉公四十年。家无资产，惟积阴德，留得三个悭囊，乞台旨取来。”当厅开看，第一个有三十九文当三钱，当二个有四千余文折二钱，第三个计万数小钱。史君不知所以，旬曰：“每年承鞫勘公事，遇有死囚，详其情理可逭，定为流罪，即投一当三钱。有犯流罪者，定为徒罪投一折二钱。有犯杖罪者，量轻或释放之，便投一小钱。又每效周。《太上感应篇》十种利益。
　　一、收街市遗弃婴孩，倩人看养。俟年十五，愿识认者，还归父母团栾。
　　二、每年冬十一月初三为始，收六十已上，十五已下，乞丐贫人，入本家养济院，每日给米一升，钱十五文。至二月初三日，已满一季，令其自便求趁。
  </div>
  <div class="pagination">
   <a href="永乐大典残卷_page142.html">
    上一页
   </a>
   <span>
    ...
   </span>
   <a href="永乐大典残卷_page138.html">
    138
   </a>
   <a href="永乐大典残卷_page139.html">
    139
   </a>
   <a href="永乐大典残卷_page140.html">
    140
   </a>
   <a href="永乐大典残卷_page141.html">
    141
   </a>
   <a href="永乐大典残卷_page142.html">
    142
   </a>
   <span class="current-page">
    143
   </span>
   <a href="永乐大典残卷_page144.html">
    144
   </a>
   <a href="永乐大典残卷_page145.html">
    145
   </a>
   <a href="永乐大典残卷_page146.html">
    146
   </a>
   <a href="永乐大典残卷_page147.html">
    147
   </a>
   <a href="永乐大典残卷_page148.html">
    148
   </a>
   <span>
    ...
   </span>
   <a href="永乐大典残卷_page144.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
