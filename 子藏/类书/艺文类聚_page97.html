<!DOCTYPE html>
<html>
<head>
    <meta charset="UTF-8">
    <title>艺文类聚 - 第 97 页/共 154 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺文类聚 - 第 97 页/共 154 页</h1>
    <div class="content">    《墨子》曰：弃作舟。
    《广雅》曰：舰，大舡也，舫，旁舡也，蒙冲扁句庶舸ノ艇艋，舟也。
    《释名》曰：船，循也，循水而行也。
    又曰：舟言周也，船上屋曰庐，象舍也，其上重室曰飞庐，在上故曰飞也。又在其上曰翟室，於中候望，若鸟雀人［○《太平御览》七百六十八作之。］惊视也。
    又曰：船三百斛曰刀，刀，貂也，短也，江南所为名，短而广安，不倾危也，二百斛已下曰艇，其形径艇，一人二人所乘行也。
    又曰：外狭而长曰艨冲，以突敌曰船，自关而东，或谓之舟，方舟或谓之航，南楚江湘，凡船大者谓之舸，小舸谓之差。
    《说文》曰：舫，并船也。
    《毛诗》曰：柏舟，共姜自誓也，卫世子共伯早死，其妻守义，父母欲夺而嫁之，誓而弗许，故作是诗以绝之也，彼柏舟，在彼中河。
    又曰：二子乘舟，思寿也，卫宣公之二子，争相为死，国人伤而思之，而作是诗也，二子乘舟，其景，原言思子，中心养养。
    又曰：杨舟，载沉载浮，既见君子，我心则休。
    又曰：谁谓河广，曾不容刀。
    《左传》曰：秦伯伐晋，济河焚舟，取王官及郊，晋人不出，遂自茅津济，封ゾ尸而还。
    又曰：先轸朝问秦囚，公曰：夫人请之，吾舍之矣，先轸怒曰：武夫力而拘诸原，妇人暂而免诸国，隳军实而长寇雠，亡无日矣，不顾而唾，公使阳处父追之，及诸河，则在舟中矣。
    又曰：齐侯与蔡姬，乘舟于囿，荡公，公惧变色，禁之不可，公怒归之，未之绝也，蔡人嫁之，齐侯以诸侯之师侵蔡，蔡溃。
    又曰：吴伐楚，阳丐为令尹，卜战不吉，司马子鱼曰：我得上流，何故不吉。楚故司马令龟，我请改卜，令曰：鲂也以其属死之，楚师继之，尚大克之，吉，战于长岸，子鱼先，楚师继之，大败吴，获其乘舟馀皇。
    又曰：冬，晋荐饥，使乞籴于秦，秦输粟于晋，自雍及绛相继，命之曰舟之役。
    又曰：晋楚将战，赵婴齐使其徒，先具舟于河，故败而先济也。
    太公《六韬》曰：殷君喜为酒池，回船牛饮者三千人。
    又曰：武王伐殷，先出於河，吕尚为後将，以四十七艘船济於河。
    《周书》曰：周成王时，於越献舟。
    文字曰：舟浮江海，不为莫乘而沉，君子行道，不为莫知而止。
    《邓析书》曰：同舟涉海，中流遇风，救患若一，所忧同也。
    《家语》曰：舟非水不行，水入则舟没，君非民不治，民犯上则君危，［事具人部鉴戒篇。］
    《庄子》曰：藏舟於壑，藏山於泽，谓之固矣，然则夜半有力者负之而走，昧者不知也。
    又曰：水之积也不厚，则负其大舟也无力，覆杯水於坳堂之上，则芥为之舟，置杯焉则胶，水浅而舟大也。
    《楚辞》曰：美要妙兮宜，沛吾乘兮桂舟。
    又曰：桂棹兮兰，斫冰兮积雪。
    《吕氏春秋》曰：荆有次非者，得宝剑，涉江至中流，有两蛟夹绕其船，次非拔剑赴江，刺蛟杀之，舟中之人皆活，荆王闻之，仕以执圭，［事具军器部剑篇。］
    又曰：伍员如吴，过於荆，至江上，欲涉，见一丈人刺小船，方将渔，从而请焉，丈人渡之。
    《淮南子》曰：乌号之弓，子之弩，不能无弦而射，越ぎ蜀艇，不能无水而浮。
    又曰：汤武圣主也，而不能与越人乘ぎ舟而浮於江湖。
    又曰：楚人有乘船而遇大风者，波至而恐，自投於水，非不贪生而畏死也，惑於死而反忘生也。
    又曰：龙舟首，浮吹以虞，此游於水也。
    又曰：公孙龙在赵时，谓弟子曰：人而无能者，龙弗能与游，有客衣褐带素而见曰：臣能呼，公孙龙顾谓弟子曰：门下故有能呼者，对曰：无，公孙龙曰：与之弟子之籍，後数日，往说燕王，至於河上，而航在水汜，使善呼者呼之而航来。
    《说苑》曰：襄城君始封之日，衣翠衣，带玉剑，履缟舄，立乎流水之上，大夫庄辛过而说之曰：原把君之手，其可乎，襄城作色不言，庄辛迁延称曰：君独不闻鄂君之遇越人乎，鄂君方舟於新波之上，乘青翰之舟，张翠羽之盖，会鼓锺之音，越人拥楫而歌曰：今夕何夕兮，褰州水流，今日何日，得与王子同舟，山有木兮木有枝，心悦君兮君不知，於是鄂君揄袂而拥之，举绣被而覆之，襄城乃奉手进之。
    《列女传》曰：赵简子南击荆，至河津，津吏醉卧，不能渡，简子怒，将杀之，津吏之女，乃持楫而前走曰：妾父闻君王将渡，恐风波之起，水神动骇，故祷祀九江三淮之神，不胜杯杓馀沥，醉於此，君命诛之，原以微躯易父之死，简子将渡，用楫少一人，操楫曰：妾居河济之间，习舟楫之事，原备员持楫，简子遂与操度，中流奏河激之歌，简子乃聘为夫人，［事具水部津篇。］
    郭林宗别传曰：林宗游洛阳，始见河南尹李膺，膺大奇之，遂相友善，於是名震京师，後归乡曲，衣冠诸儒，送至河上，车数千两，林宗唯与李膺同舟而济。众宾望之，以为神仙焉。
    χ朴子曰：琼艘瑶楫，无涉川之用，金弧玉弦，无激矢之能，是以介而无政事者，非拨乱之器，儒雅而乏治略者，非翼亮之士。
    又曰：欲以弊药必规升腾者，何异策蹇驴而欲寻追风，棹蓝舟而欲济大川。
    《韩子》曰：千钧得舡则浮，锱铢失舡则沉，非千钧轻而锱铢重也，有势之与无势也。
    《孙卿子》曰：君者舟也，庶人者水也，水则载舟，水则覆舟。
    冲波传曰：孔子使子贡，久而不来，孔子谓弟子占之，遇鼎，皆言无足不来，颜回掩口而笑，子曰：回也哂，谓赐来也，曰：无足者，乘舟而来至矣，清旦朝，子贡朝至，验如颜回之言。
    《汉书》曰：薛广德为御史大夫，秋，上祭宗庙，出东便门，欲御楼船，广德当乘舆车，免冠顿首谏，宜从桥，诏曰：大夫冠，广德曰：陛下不听臣，臣自刎，以血污车轮，上不悦，先驱光禄大夫张猛进曰：臣闻主圣臣直，乘船危，就桥安，圣主不乘危，御史大夫言可听，上曰：晓人不当如是耶，乃从桥。
    《物理论》曰：夫工匠经涉河海，为向［○按集韵，当作句。］鹿以浮大川，皆成乎巧手，出乎圣意。
    杨子《法言》曰：舍舟航而济乎渎者，末矣，舍五经而济乎道者，末矣，乘国者其如乘航乎，航安则民斯安矣。
    《东观汉记》曰：第五伦为会稽守，为事徵，百姓攀辕扣马呼曰：舍我何之，第五伦密委去，百姓闻之，乘船追之，交错水中，其得民心如此。
    张《汉记》曰：梁冀第池中舡，无故自覆，问掾朱穆，曰：舟所以济渡万物，不施游戏也，而今覆者，天戒将军当济渡万民，不可长念乐游而已。
    《华阳国志》曰：初楚顷襄王时，遣将庄乔，从沅水伐夜郎，将军至且兰，船於岸而步战，既灭夜郎，因留王滇池，以且兰有船处，乃改其名为。地多雨潦，俗好巫鬼禁忌。
    《魏志》曰：邓哀王冲，字仓舒，少聪察歧嶷，生五六岁，智意所及，有若成人，孙权曾致象，太祖欲知其斤重，访之群下，咸莫能出其理，冲曰：置象大船之上，而刻其所至，称物以载之，则立可知矣，太祖大悦，即施行。
    《吴书》曰：陆逊破曹休，当还西陵，公卿并会，为逊祖道，上赐逊御船一舫，缯采舟梁。
    王隐《晋书》曰：顾荣徵侍中，见王路塞绝，便乘舡而还，过下邳，遂解舫为单舸，一日一夜，行五六百里，遂得免。
    《吴志》曰：周瑜逆曹公，部将黄盖，取蒙冲斗舰十艘，实以薪草，膏灌其中，裹以帷幕，上建牙旗，同时发火，时风猛火盛，延烧岸上营，曹公军退败。
    又曰：吕蒙袭关羽，至寻阳，尽伏精兵於构中，使舡中摇橹作商贾服，昼夜兼行，故羽不闻知，遂到南郡。
    又曰：董袭讨黄祖，祖横两蒙冲，夹守沔口，以并榈大绁，系石为丁，袭与陵统，俱为前部，各将敢死百人，人被两铠，乘大舸，突入蒙冲里，身以刀断两绁，蒙冲乃横流，大兵遂进。
    又曰：将军贺齐，性奢，所乘船，雕刻丹镂，青盖绛，蒙冲斗舰之属，望之若山。
    又曰：甘宁厨下儿有过，走投吕蒙，蒙出还宁，宁许蒙不杀，还舡，缚置桑树，自射杀之，敕舡人更增舸缆，解衣卧舡中，蒙怒，欲攻宁，蒙母谏乃止。
    晋宫阁记曰：池中有紫宫舟升进舟曜阳舟飞龙舟射猎舟，灵芝池有鸣鹤舟指南舟，合利池有云母舟无极舟，都亭池有常安舟。
    杜兰香别传曰：香降张硕，硕既成婚，香便去，绝不来，年馀，硕船行，忽见香乘车於山际，硕不胜惊喜，遥往造香，见香悲喜，香亦有悦色，言语顷时，硕欲登其车，其婢举之，嶷然山立，硕复欲车前上，车奴攘臂排之，於是遂退。
    《晋中兴书》曰：建兴九［○按当作元。］年冬，左将军王敦，遣振威将军周［○《太平御览》七百七十周下有访字，此脱。］广武将军赵诱，受陶侃节度，征蜀贼杜，大战，蜀贼以结槔打没侃二十馀艘，人皆投水。
    义熙起居注曰：卢循新作八槽舰九枚，起四层，高十馀丈。
    荆州土地记曰：桓宣穆遣人寻庐山，上有一湖，中有败扁。
    《江表传》曰：刘备进驻鄂县之樊口，诸葛亮诣吴未还，备闻曹公军下，恐惧，日遣逻吏於水次候权军，吏望见周瑜船，驰还白备，备曰：何以知非青徐军耶，吏对曰：以船知之，备遣人慰劳瑜，瑜曰：有军任，不得委署，傥能屈威，副其所望，备谓张飞关羽曰：彼欲致我，我今自於东而不往，非同盟之意也，乃乘单舸往见瑜，问曰：今拒曹公，深为得计，战卒有几，瑜曰：三万人，备曰：恨少，瑜曰：此自足用，豫州但观瑜破之。
    沈约《宋书》曰：垣护之随王玄谟入河，玄谟攻滑台，护之三百舸为前锋，进据右济，右济在滑台西南百二十里，玄谟败退，不暇报护之，及护之间知，而虏悉已牵玄谟水军大艚，连以铁钅巢三重，欲以绝护之还路，护之中流而下，每至铁钅巢，辄以长柯斧断之，虏不能禁，唯失一舸。
    宋元嘉起居注曰：有司奏，初杨州刺史王弘上会稽，从事韦诣解列，先风间［○《太平御览》七百七十一作闻。］馀姚令何玢之，造作平床一，乘船舴艋一艘，精丽过常，用功兼倍，请免玢今官，诏可其奏。
    《异苑》曰：檀道济，元嘉中，镇寻阳，入伏诛，道济未下少时，有人施罟於柴桑江，收之，得大船，孔凿若新，使匠作舴艋，勿如折斧，［○四字《太平御览》七百七十一作勿斫二字。］工人误截两头，以为不祥，杀三巧手，欲以塞愆，匠违约加斫，凶兆先遘矣。
    《临海记》曰：白鹄山有湖，湖中有一石舴艋。
    【诗】梁江禄津渚败船诗曰：可爱木兰资，可怜丹桂质，逐浪徒言是，乘风还自失，草蔓长埋，沙巨舷难出，陆沉成许去，无复乘流日。
    梁王筠咏轻利舡应临汝侯教诗曰：君侯饰轻利，摇荡迈飞云，凌波漾采，映水焕蛟文，电流已冠绝，鸟逝复超群，倏忽方千里，恋兹歧路分。
    陈张正见後湖舟诗曰：上苑奢行乐，沧池聊薄游，荷分兰棹，沉槎触桂舟，残虹收度雨，缺岸上新流，欲知有高趣，长杨送麦秋。
    又别韦谅赋得江湖别舟诗曰：千里寻阳岸，三翼木兰船，青凫後，鸡鸣白鹭前，涵花没浅缆，带叶动深船，不言朝夕水，独自限神仙。
    又与钱玄智舟诗曰：高门事休沐，朝野恣逢迎，还乘金谷水，俱望洛阳城，舟移津女渡，楫动渭桥横，风高雁已落，雨霁水还清，叶尽桐门净，花秋菊岸明，欲奏江南曲，聊习棹歌行。
    【赋】晋棘［○《初学记》二十五，《太平御览》七百七十作枣。］据船赋曰：嘉圣主之神化，理通微而达幽，棹民氓之隔塞，愍王教之不周，立成器以备用，明垂象以造舟，济渡汲之绝轨，越巨川之玄流，运重固之滞质，虽载沉而必浮，且论器而比象，似君子之淑清，外质朴而无饰，内空虚以受盈，不辞劳而恶动，不偷安以自宁，且其行无辙迹，止无所根，不疾而速，忽若驰奔。
    【赞】晋王叔之舟赞曰：涂则骋车，水惟用舟，弱楫轻棹，利涉济求，缅彼渔人，鼓清讴。
    【铭】後汉李尤舟楫铭曰：舟楫之利，譬犹舆马，载重历远，以济天下，相风视波，穷究川野，安审惧慎，终无不可。
    ◇车
    春秋《命历序》曰：人皇九头，驾六提羽，乘云车，使风雨。
    《礼斗威仪》曰：山车垂句，山车者，自然之车也，句者曲也，不揉治而自员曲，故言垂句。
    《孝经援神契》曰：德至山陵，则山出根车，［根车，应载养万物也。］
    括地图曰：奇肱民能为车，从风远行，汤时西风久，奇肱车至於豫州，去玉门四万里，［事具天部风篇。］
    《管子》曰：奚仲之为车也，方圜曲直，皆中规矩钩绳，故机捉相得，成器坚固，主犹奚仲也，言词动作，皆中术数，故众理相当，上下相亲，巧者奚仲之所以为器也，主之所以为治也，斫削者斤刀也，故曰奚仲之巧非斫削。
    古史考曰：黄帝作车，引重致远，少昊时，略加牛，禹时，奚仲加马。
    《释名》曰：车古者曰车，声如居，言行所以居人也，今曰车，车，舍也，行者所以若居舍也。
    《史记》曰：封禅为蒲轮车，恶伤土石草木。
    《尚书大传》曰：古之帝王者，必有命民，民能敬长怜孤，取舍好让，举事力者，君命，然後得乘饰车骈马文锦，未有命者，不得衣，不乘车，车衣者有罚。
    《淮南子》曰：见飞蓬转而为车，以类取之也。
    《贾谊书》曰：古之为路舆也，盖圜以象天，二十八，以象列星，轸方以象地，三十辐以象月，故仰则观天文，俯则察地理，前规睹则鸾和之响，四时之运，此乃舆教之道也。
    应劭汉仪曰：天子法驾，所乘曰金根车，驾六龙，以御天下也，有五色安车，有五色立车，各一，皆驾四马，是为五时副车。
    《风俗通》曰：车一两，谓两两相与体也，原其所以言两者，箱装及轮，两两而耦，故称两尔。
    《大戴礼》曰：王升车则闻鸾和之声，是以非僻之心，无自入也，在衡为鸾，在轼为和，马行而鸾鸣，鸾鸣而和应，其声曰和，和则敬，此御之节也。
    《周书 王会》曰：成王时，白州献比闾者，其叶若羽，伐其木以为车，终日行。
    汉杂事曰：古诸侯贰车九乘，秦灭九国，兼其服，故大驾属车八十一乘，尚书御史乘之，最後一车悬豹尾，以前皆似省中。
    《白虎通》曰：制车以步，故立乘，天子大路，路，大也，道也，正也，君至尊，制度大，所以行道德之正也，诸侯路车，大夫轩车，士饰车。
    《礼记》：有若曰：晏子一狐裘三十年，遣车一乘，国君七个，遣车七乘，大夫五个，遣车五乘，晏子焉知礼。
    又曰：兵车不式，武车旌，德车结旌。
    《左传》曰：齐郑盟于石门，寻卢之盟也，郑伯之车偾于济。
    又曰：公孙阏与颖考叔争车，颖考叔挟而走。
    又曰：天王使家父求车，非礼也，诸侯不贡车服，天子不私求财。
    又曰：狄人灭卫，齐侯使公子无亏戍曹，［曹，卫下邑。］归公乘马，祭服五称，归夫人鱼轩。
    又曰：奚仲为夏车正。
    又曰：晋侯使张骼辅跞致楚师，求御于郑，郑人卜，宛射犬吉，子太叔戒之曰：大国之人，不可与也，对曰：无有众寡，其上一也，太叔曰：培娄无松柏，二子在幄，坐射犬于外，既食而後食之，使御广车而行，已皆乘乘车，将及楚师，而後从之乘，皆踞转而鼓琴，近，不告而驰之。
</div>
    <div class="pagination">
<a href="艺文类聚_page96.html">上一页</a><span>...</span><a href="艺文类聚_page92.html">92</a><a href="艺文类聚_page93.html">93</a><a href="艺文类聚_page94.html">94</a><a href="艺文类聚_page95.html">95</a><a href="艺文类聚_page96.html">96</a><span class="current-page">97</span><a href="艺文类聚_page98.html">98</a><a href="艺文类聚_page99.html">99</a><a href="艺文类聚_page100.html">100</a><a href="艺文类聚_page101.html">101</a><a href="艺文类聚_page102.html">102</a><span>...</span><a href="艺文类聚_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
