<!DOCTYPE html>
<html>
<head>
    <meta charset="UTF-8">
    <title>广博物志 - 第 54 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 54 页/共 80 页</h1>
    <div class="content">　　弁师掌王之五冕皆冕朱里【冕以板为之广八寸长一寸表而朱里】延纽【延即冕之覆而在上也纽小鼻也缀于武上四旁以笄贯之】五采缫有十二就【以五采丝为绳如缫之文以贯玉而垂于延之前后各十有二就也就成也缫音藻】皆五采玉十有二【以五采玉相间用五采缫贯而垂之每就各十有二旒也】玉笄朱纮【以玉为笄横贯于纽以朱为纮缀于笄之两端而结于颔下】诸侯之缫斿九就【冕之前后各九就毎就缀九旒侯当为公斿畱】瑉玉三采【瑉玉石似玉者也三采朱白苍也】其余如王之事【谓冕朱里延纽玉笄朱纮也】缫斿皆就【此总言侯伯子男之冕也侯伯七命则七就子男五命则五就】玉瑱玉笄【以玉为瑱所以塞耳也】王之皮弁会五采【皮弁王眡朝之服其缝中结五采玉为饰也】玉琪象邸【玉琪即五采玉十二也象邸以象骨饰采内顶上之邸也】玉笄王之弁绖弁而加环绖诸侯及孤卿大夫之冕韦弁皮弁弁绖各以其等为之而掌其禁令【并上】
　　天子袾【朱同】裷【衮同】衣冕诸侯裷衣冕大夫裨冕士皮弁服【荀子】
　　后周设司服之官掌皇帝十二服祀昊天上帝则苍衣苍冕祀东方上帝及朝日则青衣青冕祀南方上帝则朱衣朱冕祭皇地祗祀中央上帝则黄衣黄冕祀西方上帝及夕月则素衣素冕祀北方上帝祭神州社稷则衣冕享先皇加元服纳后朝诸侯则象衣象冕十有二章日月星辰山龙华虫六章在衣火宗彛藻粉米黼黻六章在裳凡十二等享诸先帝大贞于龟食三老五更享诸侯耕籍则服衮冕自龙已下凡九章十二等宗彛已下五章在衣藻火已下四章在裳衣重宗彛祀星辰祭四望视朔大射飨羣臣廵牺牲养国老则服山冕八章十二等衣裳各四章衣重火与宗彛羣祀视朝临太学入道法门宴诸侯与羣臣及燕射养庶老适诸侯家则服鷩冕七章十二等衣三章裳四章衣重三章衮山鷩三冕皆裳重黼黻俱十有二等通以升龙为领褾冕通十有二旒廵兵即戎则服韦弁谓以靺韦为弁又以为裳衣也田猎行郷畿则服皮弁谓以鹿子皮为弁白布衣而素裳也【隋书】
　　皇后衣十二等其翟衣六从皇帝祀郊禖享先皇朝皇太后则服翚衣祭隂社朝命妇则服衣祭羣小祀受献玺则服鷩衣采桑则服鳪衣从皇帝见賔客聴女教则服朝衣食命妇归寕则服衣俱十有二等以翚雉为领褾各有二临妇学及法道门命妇有时见命妇则苍衣春斋及祭还则青衣夏斋及祭还则朱衣采桑斋及采桑还则黄衣秋斋及祭还则素衣冬斋及祭还则衣自青衣而下其领褾以相生之色
　　诸公之服九一曰方冕二曰衮冕三曰山冕四曰鷩冕五曰火冕六曰毳冕七曰韦弁八曰皮弁九曰冠诸侯服自方冕而下八无衮冕诸伯服自方冕而下七又无山冕
　　三公之服九一曰祀冕二曰火冕三曰毳冕四曰藻冕五曰绣冕六曰爵弁七曰韦弁八曰皮弁九曰冠三孤之服自祀冕而下八无火冕公卿之服自祀冕而下七又无毳冕上大夫之服自祀冕而下六又无藻冕中大夫之服自祀冕而下五又无皮弁下大夫之服自祀冕而下四又无爵弁士之服三一曰祀弁二曰爵弁三曰冠庶士之服一冠
　　诸公夫人九服曰衣鷩衣鳪衣鵫衣鴩衣并朱衣黄衣素衣衣而九诸侯夫人自鷩而下八诸伯夫人自鳪而下七
　　三妃三公夫人之服九一曰鳪衣二曰鵫衣三曰鴩衣四曰青衣五曰朱衣六曰黄衣七曰素衣八曰衣九曰髾衣华皆九树
　　三防三孤之内子自鵫衣而下八六嫔六卿之内子自鴩衣而下七上媛上大夫之孺人自青衣而下六中媛中大夫之孺人自朱衣而下五下媛下大夫之孺人自黄衣而下四御媛士之妇人自素衣而下三【并上】
　　释迦佛初成道时及至湼槃唯服粗布僧伽防及白防三衣未曾着蚕衣缯帛何为恶比丘等谤黩我云毘尼教中开许着之初成道时爱道比丘尼手执金缕袈裟持施与我我不敢受令持施僧况我三界大师服着蚕衣我于三藏教中虽聴用缯防供养佛法僧然本非是蚕口出丝绵我此阎浮州及以大州之外有千八百大国并有缯帛丝绵皆从女口出之非是蚕口中出由不杀害众生命故福业所感故从女口中出问何以得知答曰若欲湏丝作衣时即湏然香至桑树下便有二化女子从彼树下出形如八岁女从口中吐丝彼国人等但设繀车从女口中取丝转至繀车上取足便止化女即灭我聴着缯防者是此女丝及天缯防本非害生取丝而用云何谤我害生取丝用取【法苑珠林】
　　有巢始衣皮轩辕妃嫘祖始育蚕缉麻以兴机杼而成布帛唐尧加以絺苎木绵草布毛虞舜加以锦绣秦始皇作夹缬伏羲作裘轩辕臣胡曹作衣伯余为裳因染采以表贵贱舜始制衮及黻深衣禹作襦袴伊尹作夹袄説作袍唐高祖作半臂马周作襴衫轩辕始定服色凡人君所尚服色各依五运更之色周公始制天子服四时各以其色隋文帝始制天子服专尚黄唐韦韬始请天子用器皆以黄色伊尹始制妇人大袖秦始皇制霞帔二世作背子隋炀帝作长袖遂人始以绳束髪为髻伏羲始作皮冠轩辕加以冕旒充纩尧加绣缨周公作幅巾鲁昭公始以绢素为弁赵氏武灵王作貂蝉秦孝公作武帻汉高祖作竹皮冠王莽制头巾后汉始效北蕃制氊帽周武帝作幞头【物原】
　　周公作縰
　　轩辕始作带颛顼制绦尧为玉佩殷汤作笏及鞶囊【并上】袍者自有虞氏即有之故国语曰袍以朝见也秦始皇三品以上緑袍深衣庻人白袍皆以绢为之【古今注】披袄子葢袍之遗象也汉文帝以立冬日赐宫侍承恩者及百官披袄子多以五色绣罗为之或以锦为之始有其名炀帝宫中有云鹤金银泥披袄子
　　布衫三皇及周末庶人服短褐襦服深衣秦始皇以布开袴名曰衫用布者尊女工之尚不忘本也
　　汗衫葢三代之衬衣也礼曰中单汉高祖与楚交战归帐中汗透遂改名汗衫至今亦有中单但不缏而不开袜肚葢文王所制也谓之腰巾但以缯为之宫女以防为之名曰腰防至汉武帝以四带名曰袜肚至灵帝赐宫人防金丝合胜袜肚亦名齐裆
　　裠古之前制衣裳相连至周文王令女人服裠裠上加翟衣皆以绢为之始皇元年宫人令服五色花罗裠至今礼席有短裠焉
　　裩三代不见所述周文王所制裩长至膝谓之弊衣贱人不下服曰良衣葢良人之服也至魏文帝赐宫人绯交裆即今之裩也
　　袴葢古之裳也周武王以布为之名曰褶敬王以缯为之名曰袴但不缝口而已庶人衣服也至汉章以绫为之加下缘名曰口常以端午日赐百官水纹绫袴若百官母及妻妾等承恩者则别赐罗纹胜袴取其名曰胜今太常二人服紫绢袴褶绯衣执永籥以舞之【并上】黄帝冕舜十二章服禹佩玉秦简公初令吏带剑赵武灵王始胡服骑射汉献帝时王公士人服幅巾后周宇文防令百官执笏纱幞隋文帝定服色尚黄炀帝定品官服色三紫五朱六品以下緑吏青庻人白商皂【览】帝舜冕翌绂絑缁衣纁裳【路史】
　　臯陶择羝裘以御之【尸子】
　　少昊都于曲阜鞬鞮毛人献其羽裘【田俅子】
　　禹时渠搜来献裘【宋志】
　　舜令禹制绣以五种之彩明施于五色制作衣服则帝舜始为绣也【诗正义】
　　齐桓公出游遇一丈夫裒衣应步着桃殳桓公怪而问之丈夫曰是名二桃桃之为言亡也夫日日慎桃何患之有故亡国之社以戒诸侯庶人之戒在于桃殳桓公説其言与之共载【韩诗外传】
　　晋侯使申生伐东山衣之偏裻之衣佩之金玦仆人赞闻之曰太子殆哉君赐之竒竒生怪怪生无常无常不立使之出征先以观之故告之以离心而示之以坚忍之权则必恶其心而害其身矣恶其心必内险之害其身必外危之外自中起难哉且是衣也狂夫之衣也其言曰尽敌而返虽尽敌其若内谗何申生胜翟而返谗言作于中君子曰知微【新序】
　　景公为巨冠长衣以聴朝疾视矜立日晏不罢晏子进曰圣人之服中侻而不驵可以导众其动作侻顺而不逆可以奉生是以下皆法其服而民争学其容今君之服驵华不可以导众民疾视矜立不可以奉生日晏矣君不若脱服就燕公曰寡人受命退朝遂去衣冠不复服【晏子】
　　晏公为西曲潢其深灭轨高三仞横木龙虵立木鸟兽公衣黼黻之衣素绣之裳一衣而五彩具焉带球玉而冠且被髪乱首南面而立傲然晏子见公曰昔仲父之霸何如晏子抑首而不对公又曰昔管文仲之霸何如晏子对曰臣闻之维翟人与龙蛇比今君横木龙蛇立木鸟兽亦室一就矣何暇在霸哉且公伐宫室之美矜衣服之丽一衣而五彩具焉带球玉而乱首被髪亦室一容矣万乗之君而一心于邪君之防亡矣以谁与图霸哉公下堂就晏子曰梁丘据裔欵以室之成告寡人是以窃袭此服与据为笑又使夫子及寡人请改室易服而敬聴命其可乎晏子曰夫二子营君以邪公安得知道哉且伐木不自其根则孽又生也公何不去二子者母使耳目淫焉【上】
　　齐林旣者衣苇朝景公景公曰何忽服小人衣耶林旣曰衣狗裘者必不羊鸣今君衣狐裘音必能不狐乎【説苑】田赞衣儒衣而见荆王荆王曰先生之衣何其恶也赞对曰衣又有恶此者荆王曰可得而闻耶对曰甲恶于此王曰何谓也对曰冬日则寒夏日则热衣无恶于甲者矣赞贫故衣恶也今大王万乗之主也富厚无敌而好衣人以甲臣窃为大王不取也
　　宋景公之时悬四时衣春夏以珠玉为饰秋冬以翡翠为温【拾遗记】
　　勾践与妻入臣吴夫人衣无缘之裳左开之襦莝以养马【吴越春秋】
　　赵简子乗敝车痩马衣羖羊裘其宰进谏曰车新则安马肥则徃来疾狐白裘温且轻简子曰吾非不知也吾闻之君子服善则益恭细人服善则益倨我以自备恐有细人之心也传曰周公位尊愈卑胜敌愈惧家富愈俭故周氏八百余年此之谓也【説苑】
　　列精子高聴行乎齐泯王善衣东布衣白缟冠颡推之履特防朝雨袪步堂下谓其侍者曰我何若侍者曰公姣且丽列精子高因步而窥于井粲然恶丈夫之状也喟然叹曰侍者谓吾聴行于齐王也夫何阿哉又况于所聴行乎【吕氏春秋】
　　宋有澄子者亡其缁衣顺涂以求之见妇人衣缁衣焉援之而弗舎曰而以是偿我矣妇人曰公虽亡缁衣然此吾所自为者也澄子曰而弗如速以偿我矣我昔所亡者纺缁也今子之所衣者禅缁也以禅缁而当我之纺缁也而岂有所不得哉【子华子】
　　主人之女翳承日之华被翠云之裘【宋玉风赋】
　　渠搜国人缀草毛为防结网为衣似今之罗纨也元狩六年来献网衣一袭帝焚于九逹之道恐后人徴求以物奢费烧之烟如金石之气【拾遗记】
　　武帝时西域献吉光裘入水不濡入火不焦【西京杂记】王母上殿东向坐着黄金防文采鲜明光仪淑穆带灵飞大绶腰佩分景之剑头上太华髻戴太真晨婴之冠履璚凤文之舄【汉武内传】
　　西王母侍女服绀绫之袿
　　上元夫人降武帝服赤霜袍云采乱色【并上】
　　南极夫人被锦服青羽裠【真人传】
　　秦防清亷不受礼赂家贫衣服单露乡人歌之曰冬无袴有秦防【后汉书】
　　黄香字文强年十二家业虚贫衣食不赡舅龙郷侯为作衣被不受【东观汉记】
　　张君平与妺宪书曰念诸里舍皆富财贿袿防袭蔽纷华照曜于是之际想汝怀愧【妇人集】
　　吴选曹令史刘卓病梦见一人以白越单衫与之言曰汝着衫污火烧便洁也卓觉果有衫在侧污辄火浣之【魏文帝典论】
　　薛夏天水人也博学绝伦母孕夏时梦人遗之一箧衣云夫人必产贤明之子也为帝王之所崇母记所梦之日及生夏之年以弱冠才辩过人魏文帝与之讲论终日不息应对如流帝曰昔公孙龙称为辩捷而迂诞诬妄今子所説非圣人之言不谈子游子夏之俦不能过也昔仲尼在魏复为入室焉帝手制书与夏题云入室生位至秘书丞居生甚贫帝解御衣以赐之【拾遗记】杨阜字义山为城门校尉常见明帝着帽被缥绫半袖阜问帝曰此于礼何法服也帝黙然【魏志】
　　昔魏武军中无故作白帢此缟素凶丧之徴也初横缝其前以别后名之曰顔帢传行之至永嘉之间稍去其缝名无顔帢而妇人束髪其缓弥甚紒之坚不能自立髪被于额目出而已无顔者愧之言也覆额者惭之貌也其缓弥甚者言天下亡礼与义放纵情性及其终极至于大耻也其后二年永嘉之乱四海分崩下人悲难无顔以生焉【搜神记】
　　陆逊破曹休上大防命逊舞解所着白鼯子裘赐之【吴书】梁孝王彤衣补车幰以此为清叅军王铨曰晏婴大官称清者以为御食七百家也公无此费宜美衣服使内外相称彤有惭色【王隐晋书】
　　永嘉中士大夫竞服生笺单衣识者怪之曰此古练纕之布诸侯所以服天子也今无故服之殆有应乎其后懐愍晏驾【搜神记】
　　谢尚开率颖秀辨悟绝伦脱畧细行不为流俗之事好衣刺文袴诸父责之因而自改遂知名
　　王敦叅军挚瞻见敦以故坏裘赐老外部都督曰此裘虽故不如与小吏敦曰何故瞻曰上服赐下貂蝉亦可赐下乎【并上】
　　石虎临轩大防着青龙袍【邺中记】
　　石虎猎着金楼合欢袴【上】
　　太祖竒张融赐衣曰见卿衣服麄交尔蓝缕亦亏朝望令送一通衣意谓虽故犹胜新是吾之所着已令裁减称卿之体【齐书】
　　王琨性俭约景和中讨义阳王防六军戒严应湏紫服琨曰元嘉初征谢晦有紫服在匣不湏更制检取果得焉【上】
　　到溉为建安太守任昉以诗赠之求二衫云铁钱两当一百代易名实为惠当及时无待凉秋日溉答云余衣本百结闽中徒八蚕假令金如粟讵使亷夫贪【梁书】高允拜中书令司徒陆丽曰高允虽防宠待而家贫布衣妻子不立帝怒曰何不先言今见朕用之方言其贫是日幸允第唯草屋数间布被緼袍厨中盐菜而已帝叹息曰古人之清贫岂有此乎即赐帛五百疋粟千斛【北史】
　　唐邕字道和少明敏有治世才斛律金启太后曰唐邕强干一人当千显祖乃解所服青鼠皮裘赐之云意在与卿共敝【北齐书】
　　昔佛入舎衞城分卫身衣有少穿坏有一婆罗门见佛衣坏即其家中得少白防持用施佛唯愿如来当持此以补衣佛即受之佛与授记使与当来世两阿僧只刼之中当得作佛
　　佛姨母摩诃波阇汲提佛已出家手自纺织预作一端金色之防积心系想唯俟于佛既得见佛喜发心髓即持此防奉上如来佛告防昙弥汝持此防徃奉众僧波提重白佛言自佛出家心每思念故手自纺织规心俟佛唯愿垂愍为我受之佛告之曰知母专心欲用施我然恩爱心福不广若施众僧获报弥多我知此事是以相劝【贤愚经】
　　干陀国昔有王神勇多谋号伽当【一日加色伽当】讨袭诸国所向悉降至五天竺国得上丝二条自畱一一与妃妃因衣其谒王当妃乳上有郁金香手印迹王见惊恐谓妃曰尔忽着此手迹之服何也妃言向王所赐之王怒问藏臣藏臣曰本有是非臣之咎王追商者问之商言南天竺国娑陁婆限王有宿愿每年所赋细并重叠积之手染郁金柘于上千万里手印悉透丈夫衣之手印当背妇人衣之手印当乳王令左右披之皆如商者言王因叩剑曰吾若不以剑裁娑陁婆限王手足无以寝食乃遣使就南天竺索娑陁婆限王手足使至其国娑陁婆限王与羣臣绐报曰我国虽有王名娑陁婆限元无王也但以金为王设于殿上凡统领教习在臣下耳王遂起象马兵南讨其国其国隐其王于地窟中铸金人来迎王知其伪且自恃福力因断金人手足娑陁婆限王于窟中手足亦自落也【法苑珠林】昔迦夷国王名梵摩逹时出游猎于旷野见有一屋即往趣之中有一女从求饮食无索不得王请相见女都裸形王解衣与之着体便无如是至三王以问女女答昔为王妻王饭沙门又施衣时谏但设饭已足不须施衣故受此罪王欲令我得着衣者为我作衣先施沙门及明经贤者王求沙门乆不能得可施五戒贤者贤者咒愿云愿令金床女得福无量得着王衣王问女曰女是何神答曰我胜于人小不及天故在鬼神道中舍此命后当生第一天上【上　以下冠】
　　冠铭曰宠以着首将身不正遗为徳咎书履曰行必虑正无懐侥幸【太公金匮】
　　儒者冠圆冠者知天时履方履者知地形缓佩玦者事至而断【庄子】
　　知天道者冠鉥知地道者履蹻能治烦决乱者佩觿能射御者佩鞢能正三军者搢笏衣必荷规而承矩负防而凖下故君子衣服中而容貌得接其服而象其徳【説苑】剑之在左青龙之象也刀之在右白虎之象也钩之在前赤鸟之象也冠之在首武之象也四者人之盛餙也夫能通古今别然不然乃能服此也【堇子】
　　黄帝时荀始为冠于则为扉
　　天子冠缨诸矦素冠素缨大夫以下练冠练缨【尉缭子】太子庶子摄太常少卿裴正奏曰切见后周制冕加为十二旣与前礼数大不同而色应五行又非典故谨按三代之冠其名各别六等之冕承用区分璪玉五防随班异饰都无迎气变色之文唯月令者起于秦代乃有青玉赤玉白骆黑衣与四时而色变全不言于弁冕王时冕色礼既无文稽于正典难以经证且后魏以来制度咸阙天兴之岁草创善修所造车服多参胡制故魏叔论之称为违古是也周氏因袭将为故事大象承统咸取用之舆辇衣冠甚多迂怪今皇隋革命宪章前代其魏周辇辂不合制者已勅有司尽令除废然衣冠礼器尚且兼行乃有立夏衮衣以赤为质迎秋平冕用白成形既越典章湏革其谬谨按续汉书礼仪志云立春之日京都皆着青衣秋夏悉如其色逮于魏晋迎气五郊行礼之人皆同此制考寻故事唯帻从色衣今请冠及冕色并用唯应着帻者任依汉晋制曰可【隋书】通天冠金博山蝉谓之金顔【古今注】
　　高祖冠以竹皮为之谓之刘氏冠楚制礼无文鄙人不识谓之鹊尾冠【独断】
　　建华冠以鐡为柱卷贯九珠九枚今以铜为珠形制似缕簏记曰知天文者服之
　　术士冠前圆英制逦迤四重赵武灵王好服之
　　巧士冠高五寸要后相通扫除从官服之
　　郤非冠宫门仆射服之
　　樊哙冠汉将军樊哙造次所冠以入项籍营广七寸前出四寸司马殿门大防衞士服之
　　郤敌冠前高四寸通长四寸后高三寸监门卫士服之【并上】
　　嫫母作特髻汉吕后作妇冠
　　汉制洗马冠高山冠【北堂书钞】
　　六国时赵魏之间通谓巾为承露用全幅向后幞髪谓之头巾俗人谓之幞头【古今注】
　　实録曰人首服以羊毛为之谓之氊帽即今氊笠秦汉竞服之后故以蓆为骨而鞔之谓之蓆帽
　　天皇太帝北辰星也含元秉阳舒精吐光居紫宫中制驭四方冠有五采【春秋合诚图】
　　高灵九天建金华七曜之冠【上清经】
　　皇初紫元天中真人授朱锦之服巾緑霞之冠【太洞诀】玉真九天丈人戴飞精百变之冠佩九道真之策【上清经】元始皇上丈人戴七曜之冠佩九色自然之绶【上】太紫真君建紫晨巾乘青龙紫羽葢太帝建七气朱冠玉佩帝君建紫冠【变化经】
　　天皇君戴九色冠地皇君戴二晨玉冠执元皇定箓策人皇君戴七色冠执上皇保命玉策【洞神经】
　　东元君道君冠七色曜天玉冠蹑九色之履【八景经】青城丈人戴葢天之冠【五岳图】
　　鲁哀公问于孔子曰昔者舜冠何冠乎对曰君之问不先其大者公曰其大何乎孔子曰舜之为君也其政好生而恶杀其任授贤而逺不肖徳若天地而静虚化若四时而变物也是以四海承风畅于异类凤翔麟至鸟兽驯徳无他也好生故也【家语　又荀子曰哀公问舜冠于孔子三问不对哀公曰寡人问舜冠于子何以不言也孔子对曰古之王者有务而拘领者矣其政好生而恶杀焉是以凤在列树麟在郊野乌鹊之巢可俯而窥也君不此问而问舜冠所以不对也】
　　妺喜冠男冠桀亡天下何晏服女服亦亡其身此服妖也【晋傅奏议】
　　成王将加元服周公使人来零陵取文竹为冠【独断】齐桓公饮酒醉遗其冠耻之三日不朝管仲曰此非有国之耻也公胡其不雪之以耻公曰善乃发仓囷赐贫穷论囹圄出薄罪处三日而民歌之曰公胡不复遗冠乎【韩非子】
　　昔者齐桓公高冠博带金剑木盾以治其国其国治昔者晋文公大布之衣防羊之裘韦以带剑以治其国其国治昔者楚庄王鲜冠组缨绛衣博袍以治其国其国治昔者越王勾践剪髪文身以治其国其国治此四君者其服不同其行犹一也【墨子】
　　楚文王好服獬冠楚国效之赵武灵王具带鵕而朝赵国化之【淮南子】
　　鲁国孔子尚有仲尼车舆冠履明徳盛者光灵逺也【东平王苍传】
　　晏平仲以齐君奢故澣其朝冠振其鹿裘【风俗通】
　　越王勾践使亷稽献民于荆王荆王使者曰越夷狄之国也臣请欺其使者荆王曰越王贤人也其使者亦贤子其慎之使者出见亷稽曰冠则得以俗见不冠不得见亷稽曰夫越亦周室之列封也不得处于大国而处江海之陂与魭鳣鱼鳖为伍文身剪髪而后处焉今来至上国必曰冠得俗见不冠不得见如此则上国使敌越亦将劓墨文身剪髪而后得以俗见可乎荆王闻之披衣出谢孔子曰使于四方不辱君命可谓士矣【韩诗外传】范献子卜猎占之繇曰君子得鼋小人遗冠范献子猎而无得遗其豹冠【琐语】
　　鲁人身善制冠妻善织屦徃徙于越而大困穷以其所修而游不用之乡譬若树荷山上而蓄火井中操钓上山揭斧入渊欲得所求难也【淮南子】
　　古帻无巾王莽头秃乃始施巾【独断】
　　汉末诸贤多委王服以幅巾为雅袁绍崔豹之徒虽为将帅犹着缣巾
　　刘生帽裁制微不长有似里父之服【魏文帝与刘书】
　　有泽火者冠霞笠兼莎裳褐衣缓步而去【苻子】
　　义熈中王愉字茂和在庭中行帽忽自落仍乗空如人所着寻而第三儿缓懐贰伏诛【异苑】
　　宋何尚之致仕在家常着鹿皮冠后复起拜开府仪同三司天子临轩百僚陪位沈庆之戏曰今日何不着鹿皮冠【宋书】
　　沈庆之随宗慤伐沔北诸山蛮大破之庆之患头风好着狐皮帽羣蛮恶之号曰苍头公【上】
　　刘讦常着谷皮巾被衲衣毎游山泽辄流连忘返神理闲正姿貌甚华在林谷之间意气弥逺遇者皆谓神人【南史】
　　武帝幸刘悛第帝着鹿皮冠刘悛设兎毛衾于牖中宴乐以冠赐悛至夜乃出【齐书】
　　齐东昏侯制四种冠五彩袍【金陵志】
　　永明中高丽使至服穷袴冠拒风曰此古之遗像也【南齐书】梁邵陵王纶于娄湖立园广防酒后好聚众賔冠手自裂破投之唾壶皆莫敢言谢举常与宴王欲取举帻举正色曰裂冠毁冕下官弗敢闻命拂衣而退王屡召不返甚有慙色【南史】
　　崔休兼给事黄门侍郎叅定礼仪帝尝阅故府得旧冠题曰南部尚书崔逞制顾谓休曰此卿家旧事也【后魏书】周独孤信驰马帽微侧人遂为侧帽
　　云定兴谓宇文述曰入内宿衞必当耳冷乃为术制裌头巾令深袙耳时人学之名为许公袙势许公述封爵也
</div>
    <div class="pagination">
<a href="广博物志_page53.html">上一页</a><span>...</span><a href="广博物志_page49.html">49</a><a href="广博物志_page50.html">50</a><a href="广博物志_page51.html">51</a><a href="广博物志_page52.html">52</a><a href="广博物志_page53.html">53</a><span class="current-page">54</span><a href="广博物志_page55.html">55</a><a href="广博物志_page56.html">56</a><a href="广博物志_page57.html">57</a><a href="广博物志_page58.html">58</a><a href="广博物志_page59.html">59</a><span>...</span><a href="广博物志_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
