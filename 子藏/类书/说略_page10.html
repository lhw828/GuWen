<!DOCTYPE html>
<html>
 <head>
  <meta charset="utf-8"/>
  <title>
   说略 - 第 10 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说略 - 第 10 页/共 15 页
  </h1>
  <div class="content">
   説畧卷二十
&lt;子部,类书类,说略&gt;
　　钦定四库全书
　　说略卷二十一　　　　　明　顾起元　撰服饰
　　周礼典枲缕纻白而细疏曰纻后汉书哀牢夷兰干细布织成文章如绫锦注华阳国志兰干獠言纻也绩苎一防谓之防此白纻也乐有白纻舞乐府解题曰质如轻云色如银制以为袍余作巾袍以光躯巾拂尘即所谓白纻衣白纶巾之类其形容极善矣王建诗新缝白纻舞衣成来迟邀得呉王迎元稹诗西施自舞王自管白纻翻翻鹤翎散盖荆本呉地故出纻独精也元稹赠刘采春诗谩裹常州透额罗即今之亮罗也盖罗者言其文罗疏也故曰方目罗以细匀为贵故曰轻罗其厚重者曰结罗古称织女秋云罗太上黄庭经金简凤文罗越地名越罗苏子诗舞衫初试越罗新今呉地出水纬罗子虚赋云离纎罗垂雾縠是也
　　齐东野语云纱之至轻者曰轻容唐类苑云轻容无花薄纱也盖今俗云银条纱之类王建宫词嫌罗不着爱轻容李贺诗蜀烟飞重锦峡雨测轻容元微之有寄白乐天白轻容诗是也又方言襜褕曰童容而字或作褣火浣布或谓木皮所织或谓鼠毛所织二者皆有之搜神记曰昆仑之墟有炎火之山上有鸟兽草木之皮则其鸟兽之毛也沈约宋志炎州在南海中有狤兽人捕之斩刺不伤积薪烈火缚以投火中而此兽不焦又火山国有火虽雨不息火中有白鼠然洲上林木得雨则生得火则皮白洲人以春月取其木皮织布为火浣布若是木皮鼠毛皆可为布也然予又按元史阿合马言别阹赤山出石绒织为布火不能然则又非二物所成矣
　　闽岭以南多木绵土人竞植之采其花为布号吉贝按南史海南诸国传言林邑等国出古贝木其华成对如鹅毳抽其绪纺之以作布与苎不异亦染成五色织为班布正此种也盖俗误呼古为吉耳
　　锦绣之始按王子年拾遗云员峤环丘氷蚕蠒长一尺五防尧时海人织锦以献入水不濡入火不烧后代効之染五色丝织成又丹阳记云锦始蜀地所谓锦江以此也虞书曰黼黻絺绣周官曰五色备谓之绣实录曰诸朝祭之服皆绣汉魏宫内竞绣名花瑞兽飞禽晋永嘉中御服皆绣刺绣之制久矣
　　左传币锦二两注云二丈为一端二端为一两一两一疋也然则一端不可以言一疋公羊传乗马束帛束帛谓三纁二三法天纁二象地然则今人以一疋帛为束帛亦非也
　　自古衣冠之制荐有变更指事绘形必分时代衮冕法服三礼备存物状寔繁难可得而载也汉魏以前始戴幅巾晋宋之世方用羃防后周以三尺皂绢向后幞髪名折上巾通谓之幞头武帝时裁成四脚隋朝为贵臣服黄绫纹袍乌纱帽九环带六合靴起于后魏次用桐木黑漆为巾子裹于幞头之内前系二脚后垂二脚贵贱服之而乌帽渐废唐太宗尝服翼善冠贵臣服进德冠至则天朝以丝葛为幞头巾子以赐百官开元间始易以罗又别赐供奉官及内臣圆头宫様巾子至唐末方用漆纱裹之乃今幞头也三代之际皆衣襴衫秦始皇时以紫绯绿袍为三等品服庶人以白国语曰袍者朝也古公卿上服也至周武帝时下加襴唐高宗朝给五品以上随身鱼又勑品官紫服金玉带深浅绯服并金带深浅绿服并银带深浅青服并鍮石带庶人服黄铜铁带一品以下文官带手巾算袋刀子砺石武官亦听睿宗朝制武官五品以上带七事跕蹀佩刀刀子磨石契苾真哕厥针筒火石袋也开元初复罢之晋处士冯翼衣巾大袖周缘以皂下加襴前系二长带隋唐朝野服之谓之冯翼之衣今呼为直掇【礼记儒行篇鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠注云逢大也大掖大袂襌衣也逢掖与冯翼音相近】又梁志有袴褶以从戎事三代以前人皆跣足三代以后始服木屐伊尹以草为之名曰履至扵秦世则参用丝革靴赵武灵王好之制有司衣袍者宜穿皂靴唐代宗朝令宫人侍左右者穿红锦靿靴凡在经营所宜详辨至如阎立本图昭君妃【音配】虏戴帷帽以据鞍王知慎画梁武南郊有衣冠而跨马殊不知帷帽创从隋代轩车废自唐朝虽不害为名踪亦丹青之病尔【帷帽如今之席帽周回垂网也】
　　巾帻释名巾谨也当自谨于四教仪礼二十成人士冠【如字】庶人巾说文髪有巾曰帻帻即巾也又方言覆髻谓之帻汉书卑贱执事不冠者所服或谓之承露按仪礼士冠庶人巾则古者士以上有冠无巾帻惟庶人戴之秦谓民为黔首汉谓仆为苍头汉书谓卑贱者所服此其证也后世上下通用之谓之燕巾蔡邕独断曰汉元帝额有壮髪不欲人见故加巾帻以包之也然则巾自巾帻自帻不独卑贱者所服虽尊者亦服之矣至王莽冠内加巾故诗人云王莽秃帻施屋又光武岸帻见马援又按魏志注太祖以天下凶荒资财乏匮拟皮弁裁缣帛为帢【或作乞洽反】合乎简易随时之义以色别其贵贱本施军饰非为国容韵书弁缺四隅谓之帢【前时军人弓手所戴小白帽是也】一曰按头使下故曰帢增韵埤苍皆曰帽也晋舆服志哀帝立秋御读令改用素白幍汉末王公名士多委王服以幅巾为雅魏武始制幍成帝制使尚书八座丞郎门下二省侍官乘车白幍低帏出入掖门又二宫直官着乌纱幍往往士人宴居皆着幍矣幍虽冠弁遗制去古益逺用巾帻为近之一说秦加武将首饰为绛帕后稍稍作顔题兴续其顔却摞【音罗】之施巾连题却覆之即丧帻也名之曰帻至孝文帝乃高顔题续之以耳崇其巾为屋合后施巾上下文者长耳武者短耳古者冠制皆硬殻自额上至于顶如今礼冠者然后世乃作小冠仅以束髪冠下施帻冠帻之上又总施巾皆效汉元帝所服之制也夫歴代损益随其所宜茍不害于义从俗可也孔子居鲁衣逢掖居宋冠章甫亦从俗也
　　帽本纚也古者有冠无帻冠下有纚以缯为之后世施帻于冠因裁纚为帽南齐永明中萧谌开博风帽后裙之制为破后帽末年民间制倚劝帽建武中帽裙覆顶东昏侯断之东昏时羣小又造四种帽因势为名一曰山鹊归林二曰兎子度坑三曰反缚黄离喽四曰凤凰度三桥皆服妖也
　　学斋占有云古者有冠而无巾非无巾也盖巾止以羃尊罍果之用不加于首也故六经止言冠下至于虞人亦以皮冠野老亦以黄冠是有簪导方为冠也至于罪人方去其冠而加黒幪汉世之冠贵者则有通天逺游方山之类武夫则有鵕防闲居则有竹皮鹿皮之类皆冠也以簪附之而所谓巾帻稍稍施于执事贱人之首如庖人绿帻是也至晋人轻浮方有接防白葛漉酒之巾然起于后汉郭林宗折角巾矣至于近代反以巾为礼而戴冠不巾者为非礼又朝服幞头乃后魏狄制及后唐而施长脚同伶优之贱至于今士夫安之曾莫议其非者
　　今公侯伯所戴貂蝉冠制按武冠一名大冠一名繁冠一名建冠一名笼冠即古惠文冠以其赵惠文所造也亦云惠者蟪也其冠文轻细如蝉翼故名即今之笼巾也汉侍中常侍则加金珰附蝉为饰挿以貂毛黄金为竿侍中挿左常侍挿右金取刚强百炼不耗蝉居高饮清口在腋下貂内竞悍而外柔缛盖真貂也故曰貂不足狗尾续今则取丝绳屈曲而上有缨耳今蝉有三等国公玉侯金伯瑇瑁
　　今文臣冠即古进贤冠也然古前高七寸后高三寸与今稍不同今则后高而前低梁制人主始加元服五梁三公及公侯三梁卿大夫闗内侯千石以上两梁余一梁今一品七梁二品六梁三品五梁以次而杀至九品杂流一梁于前缀一小妆金獬廌曰廌冠内外台臣得戴之按古獬廌冠高五寸以纵为展筩铁为柱巻亦似不同也
　　石林燕语京城士人俱用青凉伞祥符五年诏亲王得用之六年两府亦许用以其有席帽故谓之重戴若余官出京城门许用凉伞必去帽则所谓重戴之名以兼用席帽凉伞而得也青箱杂记谓宋初犹袭唐风士子皆曵袍重戴出则以席帽自随李巽累举不第乡人侮之曰李秀才空去空回席帽甚时得离身攷舆服志则云重戴唐士人多尚之盖古人裁帽之制本野夫岩叟之服以皂罗为之方而垂檐紫里两角紫丝组为缨垂而结之颔下盖折上巾又加以帽故谓之重戴宋初御史台皆重戴余官或戴或否后新进士亦戴释褐即止淳化二年诏两省及尚书省五品以上皆重戴三司使副则否中兴后御史两制知贡举官新进士上三人许服之按重戴即席帽可以避日石林加伞之说固误而青箱杂记既云曵袍重戴又云席帽自随亦非也古有席帽山其来已久又谑两制臣有疾须一服清凉散亦谓两府方得用之故耳
　　毛诗台笠缁撮传谓台所以御暑笠所以御雨缁撮缁布冠也郑笺谓台夫须也以台皮为笠缁布为冠故谢晖诗曰台笠聚东菑注台御日笠御雨是以为二事盖本毛之说麴信陵诗曰台笠暑山雨渚田耕荇花以台笠对渚田是以为一事盖祖郑之说考孔颖达正义台可为笠则一事也朱传用此
　　母追夏冠章甫一曰冔商冠衮冕周冠见三礼图黄冠野夫服见礼记郊特牲爵弁周士服见诗颂疏南冠钟仪冠鹬冠郑子臧奔宋好聚鹬冠见左氏春秋皮冠以招虞人见孟子圆冠田子方圆冠方屦见庄子鹖冠楚人以鹖为冠见贾谊新书竹皮冠一名鹊尾冠汉高帝服见汉书本纪法冠御史服见汉表通天冠天子服云翘冠郊祀歌者服高山冠谒者服委貌冠公卿社礼服却非冠宫门仆服建华冠状如妇人缕簏大乐郊社祝舞者冠巧士冠车驾后士服术士冠前员呉制樊哙冠卫士服却敌冠监门卫士服俱见蔡邕独断武冠见汉汲黯传芙蓉冠卫山卿服见神仙服食经狭冠梁冀见后汉书鹿皮冠宋何尚之致仕着之见宋史进德冠唐太宗赐贵臣服见唐车服志平天冠帝服见荆湖近事椰子冠道冠见苏文忠集
　　折上巾梁冀折角巾郭林宗幅巾汉末王公名士皆以幅巾为雅綀巾祢衡纶巾葛巾诸葛孔明白帢巾魏制角巾晋羊祜王导白纶巾谢万紫纶巾石季龙白鹭巾山简鹿皮巾陶景桐巾隋左相牛鹿耳巾刘商大幅巾唐日本国踣养巾唐中宗赐百官方头巾李白乌匼巾白防巾小乌巾乌角巾俱见杜子美诗辟尘巾唐皇甫真献于高瑀鹿巾路羣谷皮巾张孝秀仆射巾裴冕华阳巾顾况莲花巾呉江女道士渔巾高九万化巾桑维翰尖巾蜀王衍阔幅巾程伊川今道士谓之仙桃巾东坡巾子瞻制山谷巾庭坚制□鸱巾宋舘伴所裹云巾一名燕尾巾见苏子瞻诗高士巾山林隠逸之服凌云巾玉台巾两仪巾皆时制阳明巾王伯安制隋志宋齐之间天子宴私着白高帽士庶以乌太子在上省则帽以乌纱在永福省则白纱隋时以白幍通为庆吊之服国子生亦服白纱巾也晋人着白接防窦革酒谱曰白接防巾也南齐垣崇祖守寿春着白纱帽肩舆上城今人必以为怪古未有以白色为忌也郭林宗遇雨垫巾李贤注云周迁舆服杂事曰巾以葛为之形如幍本居士野人所服魏武造幍其巾乃废今国子学生服焉以白纱为之是其制皆不忌白也乐府白纻歌按旧史白纻呉地所出则诚今之白纻列子所谓阿而西子之舞所谓白纻纷纷鹤翎散者是也今世人丽妆必不肯以白纻为衣古今之变如此唐六典天子服有白纱帽其下服如裙襦袜皆以白视朝听讼燕见賔客皆以进御则犹存古制也然其下注云亦用乌纱则知古制虽存未必肯用多以乌纱代之则习见忌白久矣世传明皇幸蜀图山谷间老叟出望驾有着白巾者识者曰服诸葛武巾也此不知古人不忌白也
　　巾本佩巾礼左佩纷帨是也帨拭物之巾诗无感我帨兮即今之手巾汗巾也亦褵属褵妇人之袆即今香缨诗亲结其褵注帨巾也诗缟衣綦巾綦苍艾色女之贫陋者汉贾山至言又云赦罪人怜其亡髪赐之巾故曰卑贱者所服蔡邕则云天子见令长三老官属赐以酒食帛葛越巾佩带之属又汉元帝髪壮加巾是天子亦服巾也草木子曰纱帽圆领唐服也仕者用之巾笠襴衫宋服也巾环襈领金服也帽子系腰元服也方巾圆领大明服也庶民用之盖古之庶人服巾而今制则庶人不得服巾故中记亦云契丹富豪要裹头巾者纳牛驼七十头马百匹名曰舎利是庶人虽富豪在匈奴亦不得服巾也
　　礼有袒免郑氏曰免音问以布广一寸从顶中而前交于额上又却向后绕于髻也疑不然记曰四世而缌服之穷也五世袒免杀同姓也服之旁杀而至于缌仅为三月则自此之外不更有服矣然而由四杀五不可顿如路人故属及五世而族人有丧则脱露半袖见其内服是之谓袒解除吉冠是之谓免免之为言正是免冠之免不应别立一冠名之为免而读之如问也曲礼曰冠无免劳无袒免且袒皆变易其常故侍君子者以为不恭而无服者之属用以致哀示与路人异也经于缌有三月而袒免无期日也既无服又无期日第行之始死之时其斯以为戚矣歴考礼经本文止言袒免更无一语记其如何为免则是小功以上衰绖冠杖实有其制而袒免则元无冠服故亦莫得而记也
　　深衣方领正经曰曲袷如矩乃匠氏取方曲尺强以斜领为方而疑其多添襟制度遂失若裁作方盘领即应如矩之义续衽所添两襟也更加钩起于肩上即是钩边若以斜为方岂圣人正心之意朱子只作直领而下裳背后六幅正面六幅分两旁若交其领无乃背阔而后狭又肋下两缝向前或剪圆裳旁曰钩边尤可笑只按深衣玉藻二篇正经制度自见世儒自不考耳出元呉子行闲居录
　　秦二世诏衫子上朝服加背子袖短于衫以金银绢绣为之上服宴会朝贺悉令服之其袖在背子下身与衫子齐而大袖以为礼服也
　　古者朝宴衮服之中有白纱中单百官郊享服之中有明衣皆汗衫之状至汉高祖与项羽战争之际汗透中单遂改名汗衫贵贱皆通服也
　　隋大业中内官多服半除即今之长袖也唐高祖减其袖谓之半臂
　　上古以皮为袴名曰褶至今朝祭之服及卤簿中武士皆服绯衫大口袴褶至魏文帝止名曰袴西戎以皮为之夏后氏以来以绢为之长至膝汉晋名曰犊鼻北齐则袴长短相似而省犊鼻之名
　　晋志云袴褶之制未详所起近代车驾亲戎中外戒严则服之唐制三品以上紫褶五品以上绯褶通用细绫七品以上碧褶通用小绫玉藻云襌为防引急也帛为褶褶袷也郑云襌为防有衣裳而里者也帛为褶有表里而无著者也周迁舆服杂事云赵武灵王缦胡之缨戎服有袴褶之制始自汉武近世服以从戎隋制缵严文武百官咸服之车驾亲戎制缚袴使不舒散宋朝导驾官袴褶盖马上之服也
　　石林燕语云唐以金紫银青光禄大夫为阶官此沿汉制金印紫绶银印青绶之称也夏侯胜传取青紫如拾芥青紫谓绶耳师古以青紫为卿大夫之服汉卿大夫盖未服青紫师古但观当时所见按雄解嘲纡青拖紫师古注曰青紫谓绶之色观此语岂无见耶然汉人亦有以绶言服者如蔡邕章疏曰命服银青命服金紫曰金龟紫绶之饰非臣容体所当佩服以是而观师古之注未为谬也又考秦时光禄勲有中大夫汉武帝更名光禄大夫皆银章青绶魏晋以来有左右光禄大夫光禄三大夫皆银章青绶其重者诏加金章紫绶则谓之金紫光禄大夫既有金紫之号故以本光禄为银青光禄大夫晋时如王彪之尝为光禄大夫就王宴乞一片金晏乃启转为金紫是也是则金紫银青光禄大夫之阶萌于汉成于晋非始于唐也
　　腰带之制盖自古皆有革带也皆两持垂头至秦二世始名腰带至唐高祖诏要带向下挿垂头上元元年勅文官并带手巾算袋刀子砺武官亦听带文武三品以上金带玉带十三銙四品金带十一銙五品十銙六品以犀九銙七品银带八品九品防石并八銙庶人六銙铜铁带
　　鱼袋三代以韦为之谓之算袋盛算子及置小刀子磨石等至魏易之为龟袋唐永徽二年文武职事四品并给鱼袋天后复改鱼为龟神龙元年一品至四品赐紫络金鱼袋五品以下赐绯银鱼袋会要云唐初卿大夫没追收鱼袋永徽五年勑五品以上薨没随身鱼袋不用追取
　　尚书紫荷囊按晋书舆服志文武百官皆有囊绶八座尚书则荷紫以生紫为袷囊缀之服外加于左肩则所谓荷紫者非芰荷之荷乃负荷之荷也梁史周舎问刘杳尚书着紫荷槖何所出杳曰张安世持槖簪笔也见赵充国传然紫荷囊之事其说已久观唐类表有曰佩苍玉负紫荷沈约宋志萧子显齐志皆谓紫袷囊名曰契囊俗呼为紫荷或曰负荷以行隋志亦曰朝服缀紫荷录令左仆射左荷右仆射尚书右荷是则紫荷之说自晋宋以来有之矣
　　南史义阳王昶传六军戒严应须紫檦明集光辨惑论张鲁绛带卢循紫檦南宋晋安王子勋传子勋初檄欲攻子业闻其已陨即解甲下檦读者多不知紫檦为何物按晋书职官志云袴褶之制未详所起冠黒帽缀紫檦檦以缯为之长四尺广一寸腰有络带以代鞶中官紫檦外官绛檦盖战裙之络系也今画门神将军有之俗曰飘带又梁禇渭使魏元日作诗曰帽上着笼冠袴上着朱衣即指此也
　　雨衣周时有之左传楚子次于干谿雨雪王皮冠秦复陶复陶秦所遗雨衣又陈成子衣制仗戈【制雨衣也】炙毂子杂录曰绢油之制及油帽唐始有之
　　唐史载张九龄体弱有韫借故事公卿皆搢笏于带后乘马张独使人持之因设笏囊自九龄始按梁职仪云八座尚书以紫裹手版通志云令录仆射尚书手版皮紫裹之梁中世以来唯八座执笏者以紫囊之叚成式酉阳砭误中尝引此以为不始于陈希烈则笏囊自萧梁以来有之不特从九龄始也
　　梁冀使马融为飞章奏李固云胡粉饰面搔头弄姿此虽诬语要是当时风俗亦有之耳何晏粉白不去手又五行志称其好着妇人之服以为服妖顔氏家训有云梁朝全盛之时贵游子弟无不熏衣剃面傅粉施朱驾长檐车跟高齿屐坐碁子方褥凭斑丝隠囊盖自唐以后始不复傅朱粉耳昔人不知隠囊之制观此可以意会矣古字稳皆作隐疑此稳囊也
　　席释也可巻可舒也蒲筵三礼图竹席莞席周礼簟席注五席蒋席禹篾席成王尚书注桃枝竹底席蒻华丰席筦越席左传熊席卫灵公笋席蒻竹碧蒲席西王母麟文席燕昭王艾席老莱子绀席六采绮席白菅席皆汉文帝蒹葭席郑敬龙须席赤皮席花席经席皆晋苇席魏苮席宋武帝蒲花席朝鲜云母席水防席乘席一名半月席异草藤席苏薰席重庆出
　　实录曰袜自三代以来皆有之谓之角袜前后不相只盛中心系口以带史记曰王袜带解顾左右无能令系者又张释之与王生结袜皆有带也自魏文帝与妃乃裁缝为之即今时様也以绫罗为之故陈思王洛神赋云罗袜生尘
　　屦舄履屦人注襌下曰屦复下曰舄【说文无舄字舄本鹊字今借为履舄字也陆佃云舄通为舄履之舄古人居欲如燕行不欲如鹊故借为舄字所以为行戒也然借鹊为舄作思积反者盖舄履也古今注以木置屦下干腊不畏泥湿故曰舄以是知舄屦之下必再用木矣】士丧礼夏葛屦冬皮屦屦人注又谓凡屦青絇【劬】繶【亿】纯【准】素帻白屦缁絇繶纯爵弁纁屦黑絇繶纯是也絇说文纑绳絇也玉藻注履颈饰也【韵会状如刀衣鼻在履头言絇者取自拘持使低目不暇顾视一曰用缯一寸屈为之头着屦头以受穿贯】繶屦人注缝中紃也绦也纯屦人注缘也言繶必有絇繶纯矣凡絇繶纯皆一色又按屦人注舄有三等赤舄白舄黑舄也赤舄为上冕服之舄诗曰王锡韩侯衮赤舄则诸侯与王同矣所谓舄青舄王后祭服之舄也凡屦之饰如绣次也黄屦白饰白屦黑饰黑屦青饰天子诸侯吉事皆舄其余服冕着舄耳士爵弁纁屦黑絇繶纯尊祭服之屦饰从缋也至若履者说文足所依也从尸从文从舟象履形毛氏曰舟能载物履能载人又草曰屝【芳未反】麻曰屦【凡布皆可谓之麻】皮曰履按履无别制说文屦履也从履省娄声又鞮也徐曰鞮革履也舄韵会履也古今注以木置履下干腊不畏泥湿故曰舄以是知屦舄屦之异名也但有襌下复下用木之异耳古人舄屦履至阶必脱唯着韤而入礼户外有二屦是脱屦而入者也汉赐劒履上殿是不赐则不敢着履上殿明矣谏不行则纳履而去纳结也言纳履则在外明矣是脱履而入者也王乔入朝双舄化凫先至是脱舄而入者也古者堂上皆有席所以着韤为宜况韤又从韦乎又按乡饮酒云说屦揖让如初升堂疏云凡堂上揖行礼不脱屦坐则脱屦理固然也由是观之凡宗庙堂室之间行礼亦必不脱屦矣夫降而脱屦然后升坐礼也其后賔与主人酬酢之时皆在两阶之间又须降而着屦复升于阶酬酢之礼毕又降而脱屦复升于坐也古人礼繁如此今何略也实录曰靴军服也赵武灵王好异服常服短靿鞾黄皮为之渐以长靿靴军戎通服之故事军戎之服不许服着入殿省至唐马周以麻为之杀其靿加以靴韈氊入殿省又唐初天子服六合靴未知其制开元初裴叔通以羊皮为之谓之隠麖
　　以草为履而无跟者名曰靸鞵炙毂子杂录引实録云靸鞵舄三代皆以皮为之单底曰舄朝祭之服也始皇二年遂以蒲为之名曰靸鞵二世加凤首仍用蒲晋永嘉元年用黄草宫内妃御皆着始有伏鸠头凤头履子齐高祖令宫人紫皮履梁天监中武帝易以丝名解脱履至陈隋间呉越大行而模様差多唐大厯中进五朶草履子建中元年进百合草履子据此则靸鞵之制其来甚古然北梦琐言载雾是山巾子船为水靸鞵之句抑且咏诸诗矣靸悉合切在飒字韵下今俗呼与翣同音者误
　　春申君客蹑珠履秦始皇有望仙鞋汉有防虎头履绣鸳鸯履东晋有凤头履聚云履五朶履南宋有重台履梁有笏头履分稍履立凤履五色云霞履汉履妇人员头男子方头晋太康后妇人皆方头
　　羃防按实录曰本羗人之首服以羊毛为之谓之氊帽至秦汉中华竞服之后以故蓆为骨而鞔之谓之席帽女人戴者其四网垂下网子饰以珠翠谓有障蔽之状隋帝幸江都每御紫微楼观市欲见女人姿容诏令女人去网子珠翠又按唐实录曰高宗朝以国初宫人骑马者依齐隋旧制多着羃防虽发自戎夷而全身障蔽不欲途路窥之王公之家亦同此永徽之后复有用帏帽施裙到脑渐为浅露至则天后帏帽大行羃防遂废
　　妇人之冠汉武内传曰上元夫人戴九云夜光之冠王母戴太真晨缨之冠汉宫掖承恩者赐碧芙蓉冠子并绯芙蓉冠子髻梳子头防搔头箆钗草花子又博异志天女冠六铢又五铢
　　妇人之服二仪实录曰古之所贵衣与裳连下有裙随衣色而下有缘自尧舜以降或有六破及着直缝皆去缘殷周以女人衣服大质稍加之花绣令裙上缀五色花以罗縠为之梁天监中武帝造五色绣裙加朱绳真珠为饰至隋帝作长裙十二叚名曰仙裙上缀五色翠花唐初马周上疏女人裙请交界裁而去朱绳其余仍旧实录又云古女子衣与裳连状如披衫而制之短长与体相似秦始皇方令短作衫子长袖独至于腰陈时宫中尚短裙窄小衫子才用八尺物为衫顔色不同隋文帝用丈物为之即有印龊缬衫子唐宫人亦以一丈为之宋理宗朝宫妃系前后掩裙而长窣地名赶上裙偏【田翁反】后衣按古者衣服短而齐不至于地后汉书梁冀妻始制狐尾单衣注云后袜曵地若狐尾至今妇人裙衫皆偏裁其后俗呼曰偏后衣也
　　今之袜胸一名襴裙隋炀帝诗锦袖淮南舞寳袜楚宫腰谢偃诗细风吹寳袜轻露湿红纱卢照邻诗倡家寳袜蛟龙被袜女人脇衣也崔豹谓之腰防引左传衵服陈灵公衷衵服而戏于朝衵日日近身衣也按寳袜乃在外以束裙腰者观图画古美人妆可见故曰楚宫腰曰细风吹者此也若贴身之衵则风不能吹矣自后而围向前故又名合欢襴裙沈约诗领上蒲桃绣腰中合欢绮是也其绣带亦名帓带今襴裙在内有袖者曰主腰领襟之缘上绣蒲桃花言其花朶朶圆如蒲桃也又观胡侍墅谈云建炎以来朝野杂记云乾道邸报临安府浙漕司所进成恭后御衣之目有粉红纱抹胸真红罗裹肚乃知抹胸裹肚之制其来不近世纪杨太真私安禄山为禄山伤胸乳为诃子束胸者或妄传矣唐人诗句多用金钗十二事如乐天诗钟乳三千两金钗十二行是也南史周盘龙有功上送金钗二十枚与其爱妾阿杜其事甚佳罕有用者然金钗十二行或言六鬟耳又梁武帝河中之水歌曰洛阳女儿名莫愁头上金钗十二行是以一人戴十二钗此说又不同也条脱臂饰也见真诰蕚绿华赠羊权金玉条脱各一枚周处风土记作条达仲夏造百索系臂又有条达等织组杂物相赠遗繁钦定情篇又作跳脱云何以致契阔绕腕双跳脱盖一物而三名传冩之误也
　　屧履中荐也曰歩屧曰舞屧呉王宫中有响屧廊以楩梓板借地西子行则有声故名响屧是妇人通服之韩偓屐子诗六寸肤圆光致致白罗绣屧红托里南朝天子事风流却重金莲轻绿齿唐尺虽短谓之六寸肤圆想亦不缠足也梁诗画屧重高墙画之者当是绘以五彩高墙者想是阔颊也今之高底鞋类履底曰舄以皮为之舄以木置履下干湿不畏古者祭服用之屐以木为之即今之木屐古妇女亦着之李白浣纱石上女诗一双金齿屐两足白如霜
　　唐文德皇后遗履为米元章写图左方有小防是元章为画学博士时笔防云右唐文德皇后遗履以丹羽织成前后金叶裁云为饰长尺底向上三寸许中有两系首缀二珠盖古之岐头履也臣米芾图并书此履不知何缘流传宋朝又入秘府或元章别摹它本皆未可知履类有屣有舄有屐有屧有鞋有鞾有屩男子贵贱皆蹑之而妇人见于记籍者颇少史记货殖传云赵女郑姬揄长袂蹑利屣此妇人屣也东昏侯宫人皆作绿丝屩此妇人屩也戴良嫁女布木屐延嘉中京师妇人始作漆画屐五色采为系襄阳盗发楚王冢得宫人玉屐异苑云麻姑能着屐行水上张祜嘲李端端云穿着一双皮屐子此妇人屐也江泌屧为业则屧亦屐类西施响屧廊临川王宏妾江无畏寳屧直千万此妇人屧也石虎皇后出女骑千人皆着五采织成鞾北齐王谐为并州刺史有妇人临汾水浣衣有乘马人换其鞾而去此妇人鞾也叚成式诗云知君欲作闲情赋应愿将身作锦鞋李郢诗云一声歌罢刘郎醉脱取明金压绣鞋唐无名子诗云薄幸檀郎断音信惊嗟犹梦合欢鞋王涯宫词云春来新挿翠云钗尚着云头踏殿鞋章仇公有真珠之惑或上诗以讽云神女初离碧玉阶彤丹自拥牡丹鞋应知子建怜罗袜顾歩搴衣拾堕钗此妇人鞋也汉武元封二年七月七日西王母降于殿前履凤文舄唐杨贵妃每十月从帝幸华清宫五宅车骑皆从遗钿堕舄狼藉于道此妇人舄也徐干撰履仪或驳之曰古无履但有舄不知履人掌王及后之服者黄繶青絇素履葛履已见于周官太子妃绛地绞履已见于东宫旧事同心七寳綦履又成帝命冯无方持后履已见于赵飞燕传龙虎组缇履已见于秦嘉与妇书愿在丝而为履附素足以周旋已见于陶赋足下黄金履手中双莫邪已见于张华轻薄篇足蹑承云履丰趺缟春绵已见于甄述女诗而谓古有舄无履然与否与据文德履长尺底向上三寸唐尺不可考独杜牧之诗钿尺裁量减四分合之文德履似唐履皆以尺计也尺中惟周尺当省尺七寸五分弱元章或以周尺衡履耳流苏见汉礼乐志薛瓒注作流遡古本用于宫悬者今始用于帷帐苏故名樵苏乃盘线缯绣之五防错为之同心而下垂者又析羽曰流苏挚虞曰缉鸟尾垂之若流然以其蕊下垂故曰苏今之旌竿上缀旒也又谯国夫人绣帷珠络同昌公主灵粟珠络王融诗云幸得与珠缀幕歴君之楹宋词流苏帐暖金鸡报是也绦须亦当作绦苏东京赋飞流苏之骚杀又马上饰也
　　小儿周嵗项带五色彩丝绳名曰百索不知何义按东宫旧事中有六色罽防云象水中莙藻以饰绲带者此必起于北俗也魏书宋齐谓魏为索虏谓以索编髪也今小儿亦以色丝编髪而后垂之则此信为有元之旧习也又宋淳熈中剃削童髪必留大钱许于顶左右偏顶或留之顶前束以防缯宛若博焦之状曰鹁角实录曰自燧人氏而妇人束髪为髻髻者继也言女必有继于人也但以髪相继而无物系缚至女娲氏以羊毛为绳子向后系之以荆梭及竹为笄用贯其髻髪而未有梳至赫胥氏造梳以木为之二十齿至黄帝有栋宇而去穴处皮毛之弊尧以桐为笄横贯其髻后圣易之以丝及五色绢名曰头防舜加女人首饰钗杂以牙瑇瑁为之周文王于髻上加珠翠翘花傅之铅粉其髻高名曰凤髻又有云髻歩歩而摇故曰歩摇始皇宫中悉好神仙之术乃梳神仙髻皆红妆翠眉汉宫尚之后有迎春髻垂云髻汉武就李夫人取玉簪搔头自此宫人多用玉时王母下降从者皆飞仙髻九环髻遂贯以凤头钗孔雀搔头云头箆以瑇瑁为之汉明帝令宫人梳百合分髾髻同心髻魏武帝令宫人梳反绾髻挿云头箆又梳百花髻晋惠令宫人梳芙蓉髻挿通草五色花及陈宫中梳随云髻即晕妆隋文宫中梳九真髻红妆为之桃花面挿翠翘桃苏搔头帖五色花子帝令宫人梳迎唐八鬟髻异哉陈宫而梳随云髻隋宫复梳迎唐髻皆预应入隋居唐之征也挿翡翠钗子作日妆又令梳飜荷鬂作啼妆坐愁髻作红妆至唐武德中宫中梳半翻髻又梳反绾髻乐游髻即水精殿名也开元中梳双鬟望仙髻及廻鹘髻贵妃作愁来髻贞元中梳髻子归顺髻帖五色花子又有閙扫妆髻古今注云长安作盘桓髻惊鹄髻复作俀鬌髻一云梁冀妻堕马髻之遗状也
　　晋永嘉间妇人束髪其缓弥甚紒之坚不能自立髪被于额目出而已呉妇盛妆者急束其髪而劘角过于耳惠帝元康中妇人之饰有五兵佩又以金银瑇瑁之属为斧钺戈防以当笄太元中王公妇女必缓鬓倾髻以为盛饰用髪既多不可恒戴乃先于木及笼上装之名曰假髻或名假头宋文帝元嘉六年民间妇人结髪者三分髪抽其鬟直向上谓之飞天紒始自东府流被民庶又天寳初贵族及士民服防好从北制妇人则簪歩摇钗衫袖窄小杨贵妃常以假鬓为首饰而好服黄裙蜀孟防末年妇女治髪为高髻号朝天髻其后入于宋理宗朝宫妃梳高髻于顶曰不走落其后入于元亦先兆也
　　梁简文诗同安鬟里拨异作额间黄拨者捩开也妇女理鬟用拨以木为之形如枣核两头尖尖可二寸长以漆光泽用以松髩名曰髩枣竞作薄妥髩如古之蝉翼髩也
　　后周静帝令宫人黄眉墨妆幽怪录神女智琼额黄眉黄额黄其说未定如古诗词额黄无限夕阳山又学画鸦黄尚未成又写月图黄罢又鸦黄粉白车中出及温飞卿词蕊黄无限当山额又粉心黄蕊花靥黛眉山两防又扑蕊添黄子牛峤词额黄侵腻髪则似额妆张泌云依约残眉理旧黄飞卿又云栁风吹散蛾间黄则又似眉妆也
　　实录汉武帝令宫人扫八字眉汉又给宫人螺子黛翠眉魏武帝令宫人扫青黛眉连头眉一画连心细长谓之仙蛾妆齐梁间多效之唐贞元中又令宫人青黛画蛾眉古今注云梁冀妻改翠眉为愁眉魏宫人画长眉西京杂记云司马相如妻文君眉色如望逺山时人效画逺山眉五代宫中画眉一曰开元御爱眉二曰小山眉三曰五岳眉四曰三峯眉五曰垂珠眉六曰月棱眉又名却月眉七曰分稍眉八曰涵烟眉九曰拂云眉又名横烟眉十曰倒晕眉东坡诗成都画手开十眉横烟却月争新竒
　　唐末防唇有胭脂晕品石榴娇大红春小红春嫩呉香半边娇万金红圣檀心露珠儿内家圆天宫巧洛儿殷淡红心猩猩晕小朱龙格双唐眉花奴见陶谷清异录有谓东坡梅诗鲛绡剪碎玉簪轻檀晕妆成雪月明肯伴老人春一醉悬知欲落更多情王十朋集诸家注不解檀晕之义乃取宇文氏妆台记纪妇人画眉有倒晕妆古乐府有晕眉拢髩之句元微之与白乐天书近昵妇人晕澹眉目绾约头髩画谱有正晕牡丹倒晕牡丹与画工有檀色以证之然不言檀晕的是何妆按顾夐词玉香檀细画侵桃脸又浅眉微敛注檀轻又背人匀檀注鹿虔扆云钿昏檀粉泪纵横闫选云臂留檀印齿痕香毛熙震云歌声慢发开檀防李珣翠钿檀注助容光李后主沉檀轻注些儿个观此语词似防唇之物如前所纪胭脂晕猩猩晕圣檀心是也然罗虬比红儿诗云脸檀眉黛一时新薛昭蕴又云檀眉半敛愁低则又似额妆矣
　　酉阳杂俎曰今妇人面饰用花子起自唐上官昭容所制以掩黥迹也按隋文宫贴五色花子则前此已有其制矣乃彷于宋寿阳公主梅花落面事也宋淳化间京师妇女竞翦黒光纸团靥又装缕鱼腮骨号鱼媚子以饰面皆花子之类耳
　　史记五宗世家程姬有所避不愿进注引释名云天子诸侯羣妾以次进御有月事者更不口说故以丹注面的为识令女史见之王粲神女赋脱桂裳免簪笄施的结羽钗即释名所云也的艺文类聚作华的又繁钦弭愁赋防圜的之荧荧暎双辅而相望潘岳芙蓉赋飞须垂的丹挥拂红皆指此又马之当额亦曰的易说卦为的颡三国志有的卢陈琳武库赋驳龙紫鹿文的鱼并是马名也又乌脰亦曰的南史侯景防台城童謡云的脰乌拂朱雀还与呉字一作防博雅云龙须谓之防妇人面饰亦曰龙防盖以龙女况之又曰星的陆云诗弃置北辰星问此龙焕
　　美人妆面既傅粉复以胭脂调匀掌中施之两颊浓者为酒晕妆浅者为桃花妆薄薄施朱以粉罩之为飞霞妆梁简文诗云分妆间浅靥绕脸傅斜红则斜红绕脸即古妆也
　　女子穿耳带以耳环盖自古有之乃贱者之事庄子曰天子之侍御不义揃不穿耳杜子美诗玉环穿耳谁家女诸葛恪曰母之于女天性之爱穿耳贯珠何伤于仁妇人染指甲用红按事物考杨贵妃生而手足爪甲红谓白鹇精也宫中效之此其始也
　　张邦基墨庄漫录云妇人之纒足起于近世前世书传皆无所自南史齐东昏侯为潘贵妃凿金为莲花以帖地令妃行其上曰此歩歩生莲花然亦不言其弓小也如古乐府玉台新咏皆六朝词人纎艳之言类多体状美人容色之姝丽及言妆饰之华眉目唇口腰肢手指之类无一言称纒足者如唐之杜牧之李白李商隠之辈作诗多言闺帏之事亦无及之者韩偓香奁集有咏屧子诗云六寸肤圆光致致唐尺短以今校之亦自小也而不言其弓惟道山新闻云李后主宫嫔窅娘纎丽善舞后主作金莲高六尺饰以寳物细带缨络莲中作品色瑞莲令窅娘以帛绕脚令纎小屈上作新月状素韈舞云中回旋有凌云之态唐镐诗曰莲中花更好云里月长新因窅娘作也由是人皆效之以纎弓为妙以此知札脚自五代以来方为之如熙宁元丰以前人犹为者少近年则人人相效以不为者为耻也至理宗朝宫妃束足纎直名快上马则又不以屈上为贵矣墨庄漫录载妇人弓足始于五代李后主矣又观六朝乐府有双行纒其词云新罗绣行纒足趺如春妍他人不言好独我知可怜唐杜牧咏袜诗云钿尺裁量减四分碧琉璃滑褁春云五陵年少欺他醉笑把花前出画裙叚成式诗云醉袂几侵鱼子缬彯缨长戞凤皇钗知君欲作闲情赋应愿将身作锦鞋花间集毛熙震词云慢移弓底绣罗鞋则此饰不始于五代也汉杂事秘辛保林呉姁奏言乘氏忠侯梁商女形貌中言足长八寸踁跗丰妍底平指敛约缣迫袜收束微如禁中汉尺小杨用修防其后以为妇人纒足事始于此其来益又古矣













　　说略巻二十一
&lt;子部,类书类,说略&gt;
　　钦定四库全书
　　说略巻二十二　　　　　明　顾起元　撰工考上
　　辂车奚仲作见李尤铭华葢黄帝作见古今注曲盖太公作见古今注指南车古今注云黄帝作沈约宋书云周公作尾扇殷高宗因雉雊作见古今注旄头饰骑列异传云秦文公作中记云始皇作旃冕黄帝作见世本弁鲁昭公作见世本几黄帝作见李尤铭五明扇舜作见古今注城郭鲧作见世本宫室禹作见世本市神农作见古文权度量伶伦作见吕氏春秋衣裳胡曹作见吕氏春秋九府钱太公作见汉书耒耜神农作见古史世本云倕作楼犂皇甫隂作见魏略盐夙沙氏作见世本酒仪狄作见吕氏春秋驾腊作尧臣也见世本笔舜作见博物志纸蔡伦作见东观杂记围棋尧作见世本博乌曹作见世本侧楸棊局齐武陵王晔作见冯鉴续事始弹棊刘向作见东观杂记樗蒲老子作见博物志蹴踘黄帝作见博物志双陆曹植作见后魏李邵序蔵彄汉武帝作见辛氏三秦记四维晋垫卫尉作见李秀赋象戏周武帝作见后周书粉纣作见博物志笄女娲氏作梳赫胥氏作珠翠冠文王作瓦桀作镜尹寿作见中记釡甑黄帝作见古史釡神农作见周书锯凿孟庄子作见古史箕帚夏少康作见古史砖乌曹氏作见古史井伯益作见博物志石硙公输作见世本铫倕作见世本冶蚩尤作见尸子陶神农作见周易舂雍文作黄帝法也见世本网罗勾芒作见世本纶钩詹何作见刘子舟黄帝作见周易瓦棺土暨舜作见古史墙舜作见淮南子台榭黄帝作见黄帝内传碑无怀氏封太山刻石纪功见管子砚黄帝作帝鸿氏砚见西京杂记筮巫咸作见世本蚕丝黄帝妃西陵氏作见皇图要纪布帛黄帝作见汉志锦尧时海人作见拾遗记绣舜仝禹制为衣服见正义坛墠黄帝作见内传木像黄帝臣左仿作见仙传拾遗战舰伍员作钲黄帝作见内传鼗倕作见吕氏春秋冕黄帝作见通典水车汉马钧作见魏略机杼伯余作黄帝臣见淮南子灶炎帝作见淮南子鼎黄帝作见六帖香毬汉丁缓作见西京杂记漆噐舜作见韩子
　　圭镇寳也笏服饰也圭则执之以为信笏则执之以为饰晦庵言笏只是君前记事指画之具不当执之于手然古者天子亦有笏岂亦借此以记事指画乎盖朝章之服饰也但天子之笏以玉为之其制似圭而天子与公侯伯之圭上锐下方其形类笏故后人或误以圭为笏然笏者非执则搢不可须臾去身者也若圭则天子以礼神诸侯以朝见天子不过于当用之时暂捧之而即奠之不常执也尝见绘礼图者绘上公衮冕执桓圭在手如秉笏之状是矣至卿大夫无圭璧刻端冕盛服而执所谓羔鴈者在手殊为可笑盖误以圭为笏误以镇信之具为服饰之具故也
　　古王者所用圭璧节玺虞有五瑞桓圭信圭躬圭谷璧蒲璧周典瑞有大圭镇圭又有牙璋璧羡琬圭琰圭又掌节有玉节角节虎节龙节人节符节玺节旌节秦有传国玺皇帝行玺皇帝之玺皇帝信玺天子行玺天子之玺天子信玺汉文帝初为铜虎符竹使符北齐有督摄万机印唐有神玺受命玺晋天福有皇帝受命寳同光中有皇帝受命之寳宋太宗有承天受命之寳真宗有恭膺天命之寳天下同文之寳禁中有天下合同之印御前之印书诏之印北齐有玉麟符唐有银兎符铜鱼符双龙符青龙符朱雀符驺虞符武符宋有勑走马银牌宋又有钦崇国祀之寳昭受干符之寳镇国神寳定命寳大宋受命中兴之寳
　　歴代传国玺绍圣三年咸阳县民叚义斸地得古玉印光照满室上之诏礼部御史台以下叅验翰林承防蔡京等奏曰所献玉玺色绿如蓝温润而泽其文曰受命于天既寿永昌且曰以歴代正史考之文曰皇帝寿昌者晋玺也曰受命于天者后魏玺也有德者昌唐玺也惟德允昌后晋玺也则既寿永昌者秦玺可知余按通考载秦玺文曰受天之命皇帝寿昌与此不合又云得蓝田白玉为玺与色绿如蓝者亦不合意宋所得或非秦玺京等献谀之说未可知也僧约贞有玉玺谱姚察有传国玺考徐令信有玉玺正录
　　周礼玺节郑氏注云玺节者今之印章也按许慎说文云印执政所持信也卫宏曰秦以前民皆以金玉为印龙虎钮惟其所好然则秦以来天子独以印称玺又独以玉羣臣莫敢用也七雄之时臣下玺始称曰印汉制诸侯王金玺玺之言信也古者印玺通名汉旧仪云诸侯王黄金玺槖驼钮文曰玺谓刻曰某王之玺列侯黄金印龟钮文曰某侯之章中二千石银印龟钮文曰章千石六百石四百石至二百石以上皆铜印鼻钮文曰印建武元年诏诸侯王金印綟绶公侯金印紫绶中二千石以上银印青绶千石至四百石以下铜印黑绶及黄绶陈制金章或龟钮钮兽钮豹钮银章或龟钮熊钮羔钮鹿钮银印或龟钮兔钮铜印率环钮吾衍云汉有摹印篆其法只是方正篆法与隷相通王俅啸堂集古录所载古印正与相合凡屈曲盘回唐篆始如此今碑刻有鲁公官诰尚书省印可考其说汉晋印章皆用白文大不过寸许朝爵印文皆铸盖择日封拜可缓者也军中印文多凿盖急于行令不可缓者也古无押字以印章为官职信令故如此耳唐用朱文古法渐废至宋南渡絶无知此者故后宋印文皆大缪轩斋等印古无此式唯唐相李泌有耑居堂白文玉印朱文印用杂体篆不可太怪白文印用崔子玉写张平子碑上字及汉器上并碑盖印章等字最为第一有人依款识字式作印此大不可盖汉时印法不曾如此三代时无印周礼虽有玺节及职金掌其媺恶掲而玺之之说注曰印其实手执之印也正面刻字如秦氏玺而不可印印则字皆反矣古人以之表信不问字反淳朴如此若战国时苏秦六印制度未闻淮南子人间训曰鲁君召子贡授以大将军印刘安寓言而失辞耳道号唐人虽有不曾有印固不可以道号作印用也李阳氷曰摹印之法有四功侔造化防受鬼神谓之神笔画之外得微妙法谓之竒艺精于一规矩方圆谓之工繁简相叅布置不紊谓之巧赵彦卫云古印文作白文盖用以印泥紫泥封诰是也今之米印及仓厫印近之矣自有纸始用朱字间有为白字者通典云北齐有木印长一尺广二寸五分背上有鼻钮长九寸厚一寸广七分腹下隠起篆文曰督摄万几惟以印借缝今龊合缝条印盖原于此秦有八体书三曰刻符即古所谓缪篆五曰摹印萧子良以刻符摹印合为一体徐锴谓符者竹而中刻之字形半分理应别为一体摹印屈曲填宻则秦玺文也子良误合之耳
　　马大年攷唐秘书省有装潢匠六人以为恐是今之表褙而未详潢义按姚亮丛语云潢集韵胡旷切释名染纸也魏贾勰齐民要术有装潢纸法云浸蘖汁入潢凡潢纸减白便是若染黄则年久色暗矣后有雌黄治书法云潢讫治者使冩而后入黄辟蠧也吾因悟雌黄改误亦以纸色黄故用黄涂掩其墨而后用笔耳今人呼表褙为装潢盖为马大年所误而好竒之士至于白纸讹字上涂黄亦误也唐人用硬黄纸临右军书亦以右军名迹皆为收蔵家潢过故书黄纸以效之
　　海岳书史云隋唐蔵书皆金题玉躞锦贉绣椃金题押头也玉躞轴心也贉卷首帖绫又谓之玉池又谓之贉有毬路锦贉有楼台锦贉有樗蒲锦贉有引首二色者曰双引首标外加竹界而打擫其覆首曰标椃法帖谱系曰大观帖用皂鸾鹊锦标椃是也卷之袠签曰检又曰排汉书武纪金泥玉检注检一曰燕尾今世书帖签后汉公孙瓒传皂囊施检注今俗谓之排此皆蔵书画职装潢所当知也
　　今诏勅皆用黄纸笺表用白纸按野客丛书云勅旧用白纸唐高宗上元间以施行之制既为永式白纸多蠧遂改用黄除拜将相制书用黄麻纸其或学士制不自中书出故独用白麻纸所以有黄麻白麻之异也诏晋时多用青纸见楚王伦太子遹等传故刘禹锡诗曰优诏发青纸表亦用黄纸观前燕录载岷山公黄纸上表北史邢邵为人作表自买黄纸写送之因知古者上下所书之纸不拘如此李肇翰林志曰凡赐予徴召宣索处分曰诏用白藤纸谓之青词凡诸陵荐告上表用白麻纸石林燕语曰唐中书制诰有四画纸而施行曰发曰敇用黄麻纸承防而行者曰敇牒用黄藤纸赦书用涓黄纸或云取其不蠧也东斋杂记治平间以馆中书多蠧更以黄纸写乃知古人易白以黄往往以避蠧之故非专为君命而用黄也今则遂为定制矣
　　庄子曰小夫之知不离苞苴竿牍注云苞苴以遗竿牍以问竿音干即简牍也以竹曰竿又曰简以木曰牍又曰札说文牍书板也古者与朋侪往来以板代书帖故从片曰牋曰牒皆此意也说文作笺表识书也后转作牋亦是用竹为笺用木为牋也纸亦曰笺纸不忘其本也牒说文曰牒札也徐铉曰议政未定短札谘谋曰牒増韵官府移文曰牒说文札牒也释名札栉也编之如栉齿相比也郭知集韵序银钩一启豕成羣荡栉行披鲁鱼盈队盖以札为栉也其云荡栉周礼所谓英簜辅栉亦竹简之谓也司马相如传令尚书给笔札注木简之薄小者时未用纸故给札以书中庸曰布在方策方板也以木为之策简也以竹为之至秦汉以下以绢素书字汉文帝集上书囊以为帷书囊如今文书封套一曰书带郑庭下生草如书带是也又曰书袋海中有鱼形如书袋相传秦始皇吏遗书袋于海所化是也汉世书札相遗或以绢素叠成双鱼之形古诗云尺素如霜雪叠成双鲤鱼要知心里事看取腹中书是其明证也故古诗有客从逺方来遗我双鲤鱼之句指此汉和帝时中常侍蔡伦用树肤麻头敝布鱼网作纸然伦以前有纸按班史赵皇后传有赫蹏【赫音兴入声蹏音蹄】西京杂记称薄蹏注云小纸也又三辅故事卫太子以纸塞鼻蔡伦后有左子邑善造纸萧子良云子邑之纸妍妙辉光东宫旧事皇太子初拜给赤纸缥红麻纸纸各一百嵇含南方草木状大秦出蜜香纸一云香皮纸微褐色青纹如鱼子极香而坚韧晋武帝赐杜预万番写春秋释例及经传集解又拾遗记海苔纸晋南越所贡以苔为之名侧理纸后人言陟厘武帝赐张华万番造博物志王右军写兰亭序用蚕茧纸又会稽库中有纸九万番悉以乞谢安桓伪事诏令平淮作青赤缥绿桃花纸宋张永所制纸为天下最尚方不及雷孔璋曽孙穆之有张华与祖书乃桑根纸齐高帝造银光纸赐王僧虔一名凝光纸范甯教有土纸藤角纸梁简文云特送四色纸三万枚陆陲有谢安成王赐西蜀笺纸一万幅湘东王为荆州上武帝纸万幅又奉简文红笺二千番又云特送五色纸三万枚萧诚采野麻土谷作五色斑纹纸陈后主令妇人襞防牋作五言诗唐初将相官诰亦用销金笺及凤皇纸书之余皆鱼笺花笺宗令李龟年持金花笺宣赐李白进清平调词叚成式在九江造云蓝纸又赵象与武公业妾非烟以金凤牋剡溪玉叶纸题诗相赠答萧贯梦至宫庭有妇人授贯衍波牋成都古今记载蜀笺其目曰深红曰粉红曰杏红曰明黄曰深青曰浅青曰深绿曰浅绿曰铜绿曰浅云凡十様又有松花纸金沙纸流沙纸彩霞纸金粉纸龙凤纸桃花冷金之目酉阳杂俎又纪异蜂相语子与青童君奕胜获琅玕纸十幅杨炎在中书后阁用桃花纸糊窓萧頴士少梦授纸百番皆绣花文元费着蜀牋谱云王衍以霞光笺五百幅赐金堂令张蠙又有百韵牋幅长可写百韵学士笺短于百韵薛涛牋短可书四韵韩浦诗云十様鸾牋出益州又元稹寄薛云菖蒲花发五云高纸谱又有玉板贡余经屑表光之名南唐有澄心堂纸细薄光润为一时之甲刘恂岭表录异管罗州多栈香树皮堪作纸曰香皮纸负暄杂录唐人诗中多用蛮笺高丽嵗贡蛮纸日本国出松皮纸扶桑国出芨皮纸今中国惟有桑皮纸蜀中藤纸越中竹纸江南楮皮纸植杖闲谈温州作蠲纸大类高丽乌程由拳皆出其下方舆胜览歙绩溪界有地名龙须出嘉纸有墨光白滑氷翼凝霜之目东坡诗麦光铺几净无瑕注麦光纸名也黄山谷为范子黙求染鸦青纸后山谈丛云余于丹徒高氏见杨行宻节度淮南补将校牒纸光洁如玉肤如卵膜今士大夫所有澄心堂纸不迨也
　　李石续博物志载王叡云有书契以来便应有笔世传蒙恬制非也太公隂谋笔曰毫毛茂茂防水可脱防文不活周公绥管夫子絶笔援神契言孔子作孝经簪缥笔衣绛单衣向北辰而拜笔之来久矣或曰当时用漆书竹简有防画而无丿乀恬始为兔毫也古今注答牛亨曰恬作笔以枯木为管以鹿毛为柱羊毛为被非兔毫竹管也又博物志恬为笔以狐狸毛为心兔毛为副心即柱也其不同乃尔西京杂记汉天子笔管以错寳为跗毛皆以秋兔之毫官师路扈为之以杂寳为匣雄答刘歆书把三寸弱翰会稽典录盛吉拜廷尉持丹笔拾遗记任末削荆为笔陆士龙与兄书魏武帝刘婕妤以七月七日折琉璃笔管拾遗记张华造博物志晋武赐麟角笔以麟角为笔管辽西国所献也又小说曰王右军得用笔法于白云先生先生遗之鼠须笔又右军笔经云世传张芝钟繇用鼠须笔笔锋劲强有锋芒余未之信鼠须用未必能佳甚难得昔人用琉璃象牙为管重则踬矣近有人以绿沈漆管及镂管见遗用之经年颇可爱翫纪闲谈云南朝有老妪善作笔胎髪者尤佳又有笔工名铁头能莹管如玉梁湘东王纪录名贤忠孝纯全者以金管德行精粹者以银管文章赡逸者以斑竹管陶隠居烧丹封鼎际用羊须笔纪元瑜梦人赠青镂管笔晋王隠笔铭云岂其作笔必兔之毫调利难秃亦有鹿毛异物志有人须笔蜀有出石鼠毛可为笔郑公虔云麝毛笔一管写书直行四十张狸毛笔一管界行写书八百张又记载岭外有兽似豹缘木名虎仆毛可为笔又有鸭毛笔鸡毛笔雉毛笔卢氏杂说王使君有笔管中间刻从军行人马毛髪屋木山行无不精絶搜神记呼曰一双笔一丸墨梁简文帝答徐摛书云乍置笔床南朝以四管为一床梁令云写书笔一枚一万字蔡君谟为欧公写集古录序润笔以鼠须栗尾笔铜绿笔格
　　上古无墨竹挺防漆而书中古方以石磨汁或云是延安石液鄜延境内有石油生于水际与泉水相杂而出土人以雉尾浥之颇似淳漆至魏晋时始有墨丸乃漆烟松煤夹和为之所以晋人多用凹心砚盖欲磨墨贮沈耳自后有螺子墨亦墨丸之遗制也造墨之妙无如魏韦仲将所谓一防如漆六朝无过张永唐高丽嵗贡松烟墨用多年老松烟和麋鹿胶造成至唐末墨工奚超与其子廷珪自易水渡江迁居歙州南唐赐姓李氏廷珪父子之墨始集大成然亦尚用松烟墨亦不精宋有常和沈珪陈瞻皆妙品熙丰间张遇供御墨用油烟入脑麝金箔谓之龙香剂有隠君子王迪者止用远烟鹿胶而自有龙麝气元祐间潘谷墨见称于时绍兴间复古殿供御墨乃戴彦衡所造禁中降出双角龙文米友仁侍郎所画也自后蜀中蒲大韶梁杲徐伯常及雪斋齐峯叶茂实翁彦卿等出世不乏墨惟茂实得法清黑不凝滞彦卿莫能及中统至元以来有如朱万初苏浩然澥制可以仿古澥作松纹皴皮坚致如玉若金章宗以苏合油搜烟为之直与黄金埒盖墨妖也
　　汉官仪尚书郎起草月赐隃麋大墨一枚小墨一枚陆士龙与兄书一日上三台得曹公蔵石墨数十万片今送二螺石崇奴劵云张金好墨过市数蠡春渚纪闻任道源家有墨重二斤许质坚如玉石铭云永徽二年镇库墨唐书艺文志宗修图书创集贤院大府季给上谷墨三百三十六丸伪蜀孟氏赐童子墨一丸坠荷芰盆中数年出之坚硬光腻仍旧是僖宗朝所用之余者西域僧言彼国无砚笔纸但有好墨是鸡足山古松心为之贝叶上书字墨倍光泽雨湿揩之字终不灭徐有李超墨一挺长不过尺细方如筯与弟锴共用之日书不下五千字凡十年乃尽磨处邉际有刃可以裁纸遯斋闲览云祥符中治昭应宫用廷珪墨为染饰有贵族常遗一丸于池中逾月人入水取之容色不变表里如新渑水燕谈李氏墨有剑脊圆饼面多为龙纹仁宗宴近臣于羣玉殿常以其香赐之其后翰林承防赐者皆廷珪双脊龙様尤为嘉品春渚纪闻相州韩家有廷珪墨一曰臣廷珪四和墨后山丛谈秦少游有李廷珪墨半丸不为文理质如金潘谷见之而拜曰真李氏故物也我再见矣又有张遇墨一团面为盘龙鳞须悉具背有张遇麝香四字张乃后梁供备使潘谷之墨香彻肌骨磨研至尽而香不衰陈惟达之墨一箧十年而香不入惟作松香耳又唐质肃公之子有墨曰饶州供进墨务官李仲宣造南唐于饶置墨务耳又昔人纪徐墨名月团价值三万韩熙载化松堂墨名中子范丞相一墨表曰五劒堂造曰天闗第一煤墨焕墨名香璧副墨子苏子瞻诗近者唐夫子远致乌玉玦
　　墨之异者石墨出于延州沈存中尝记之曹公邺中三台所蔵即此郦道元水经注洛水之侧有石墨山山石尽墨可以书疏徐常侍云建康东有云宂山西有石墨亲常使之新安郡记黟县南一十六里有石岭上有石墨土人多采以书有石墨井是昔人采墨之所琐碎录南雄州江中有石墨色软嫩可层层掲得土人以锯解成片吏人上案牍童子学书皆磨以代墨顾微广州记懐化郡掘堑得石墨甚多精好写书酉阳杂俎无劳县山出石墨刘恂岭表录异雷州庙中雷雨勃起人多于野中获得石如黳石谓之曰雷公墨也又晋李石续博物志载南越志云乌鲗怀墨江东人或取其墨书契以绐人物书迹如淡墨逾年墨消空纸耳
  </div>
  <div class="pagination">
   <a href="说略_page9.html">
    上一页
   </a>
   <span>
    ...
   </span>
   <a href="说略_page5.html">
    5
   </a>
   <a href="说略_page6.html">
    6
   </a>
   <a href="说略_page7.html">
    7
   </a>
   <a href="说略_page8.html">
    8
   </a>
   <a href="说略_page9.html">
    9
   </a>
   <span class="current-page">
    10
   </span>
   <a href="说略_page11.html">
    11
   </a>
   <a href="说略_page12.html">
    12
   </a>
   <a href="说略_page13.html">
    13
   </a>
   <a href="说略_page14.html">
    14
   </a>
   <a href="说略_page15.html">
    15
   </a>
   <a href="说略_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
