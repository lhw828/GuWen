<!DOCTYPE html>
<html>
 <head>
  <meta charset="utf-8"/>
  <title>
   记纂渊海 - 第 102 页/共 130 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   记纂渊海 - 第 102 页/共 130 页
  </h1>
  <div class="content">
   运产出万化孟轲雄为之五行四时之用盖书道治乱兴废之迹故其辞显春秋赏善辨恶归诸正故其辞防易以四象告吉凶故其辞深而通礼以斋庄恭敬之心达于笾豆玉帛故其辞典而严诗以君臣父子之情咏于竹于丝故其辞婉而顺下三代而道徳之意不传在战国则蘓秦张仪以纵横病韩非申商以刑名病庄周列御冦又取仁义法度捶提絶灭之为窈窕荒怪之说汉司马迁得其汪洋峻逸之气以驰骋上下数千载而颠倒横斜识不逮理歴晋魏齐梁而光铓气焰埋藏腐蚀頽波横流淫靡一辙唐兴三光五岳之气不分文风复起韩愈得其温润深淳以为贯道之噐栁子厚得其豪健雄肆飘逸果决者仅足窥马迁之藩键而类发于躁诞下至孙樵杜牧峻峰激流景出象外而窘裂邉幅李翺刘禹锡刮垢见竒清劲可爱而体乏雄浑皇甫湜白居易闲澹简质斵出雕篆而拙迹每见回宫转角之音随时间作类乏韶夏皆淫哇而不可听【李朴】杜预制二碑一沉水中盖虑数百年从水为陵则碑出预但知陵谷有迁变而不知石亦有磨灭此一说也然深谷为陵则必实以土然后为陵谷既为陵则石亦埋没岂复可见此又不达物理　或曰庄子之辩虽当世宿学不能自解迂夫曰佞人也尧之所畏舜之所难孔子之所患是青蝇之变白黑者也子独恱之乎或曰庄子之文人不能为也迂夫曰君子之学为道乎为文乎文胜而道不至者君子恶诸　东坡云李陵答蘓武书其词猥浅乃齐梁间人拟作萧统不之悟而刘子元独知之据宋史江淹狱中上书云此少卿所以仰天捶心泣尽而继之以血也正引陵书中语是又非齐梁间人所作明矣年世既逺真伪难辨如此者多如系辞欧公尚疑非仲尼所作荆公以诗序非子夏之文礼记多汉儒所增五经如此况其余哉宋咸以私意改周易正经数十处多见其不知量也【陈政敏撰遯斋闲览】卢照隣弱冠拜邓王府典籖王府书记一以委之王有书十二车隣披览畧能记忆杨炯为文好以古人姓名连用如张平子之谈略陆士衡之所记潘安仁宜其陋矣仲长统何足知之则号为鬼簿骆宾王好以数对如秦地重闗一百二汉家离宫三十六时号筭博士【朝野佥载】
　　文章
　　经观乎人文以化成天下【易】吉甫作诵穆如清风【诗】儒有不祈多积多文以为富【记】夫子之文章可得而闻也斐然成章【语】
　　子雄作赋有梦肠之谈曹植为文有反胃之论言劳神也【梁湘东王萧绎金楼子】
　　史于辞令【屈原传】文章尔雅【前汉儒林序】杨兴谓贾捐之曰右房笔下言语妙天下【前汉贾捐之传】文章则司马迁相如　刘向王褒以文章显【西汉】敷文华以纬国典【后汉班彪传】二班怀文裁成帝坟【后汉本賛】咳唾自成珠【后汉赵壹传】祢衡为江夏太守黄祖作书记轻重踈宻各得体冝祖持其手曰此正得祖意如祖腹中之所欲言【东汉本传】陈琳为记室作檄草成呈太祖太祖先苦头风是日疾发卧读所作翕然而起曰此愈我疾【魏志本传】张华谓陆机曰人之为文常恨才少而子更患其多　文藻宏丽独歩当时髙词逺映如明月之垂光叠意回舒若重巗之积秀逺超枚马髙蹑王刘百代文宗一人而已【陆云】言泉防于九流文律谐于六变　缛彩郁于云霞逸响振于金石笔有余力词无竭源　孙绰尝作天台赋初成以示友人云卿试掷地当作金石声也　左思作三都赋豪贵之家竞相传写洛阳为之纸贵【晋书】髙言妙句音韵天成萧介染翰便成文无加防帝曰萧介之文即席之美也【南史梁纪传】刘孝绰词藻为后进所宗时重其文每作一篇朝成暮遍好事者咸诵传写流闻河朔亭苑柱壁莫不题之【南史本传】邢邵文章典丽每一文出京师为之纸贵读诵遍逺近洛中贵人拜职多凭邵为谢章表【后魏书】东海徐陵文体轻丽时人谓之宫体【梁髙祖纪】江左齐梁竞一韵之竒争一字之巧连篇累牍不出月露之形积案盈箱尽是风云之状【陈后主】文章婉缛【唐书虞世南】李峤为文章宿老一时为学者取法【唐书本传】自景龙后蘓颋与张说以文章显时号燕许大手笔【唐蘓颋】张说为文得江山【唐本传】陆贽为翰林学士一日之内诏书数百起藻思如泉注曲尽事情故奉天书诏虽武夫悍卒无不挥涕感激皆贽所为也【本传】贺知章醉后属辞动成卷轴【唐本传】文如泻河酌之不竭【唐王勃传】辞锋犀利絶人逺甚【唐令狐楚传】王仲舒知制诰文思温雅制诰出人皆传写李杜文章在光焰万丈长【唐书本传】元和主盟实在元白【唐书】白居易作乐府及诗百余篇规讽时事流闻禁中上见而恱之召之为翰林学士【唐宪宗纪】栁公权工辞赋应声成文唐文宗曰子建七歩尔乃三焉　崔元裕训词温厚有典诰风【唐书本传】文檄豪健一时推许【唐书舒元舆传】冯定能古章句新罗国传定黑水碑画鹤记西畨写定商山记于屛其名传逺方如此　李贺辞尚竒诡絶去翰墨畦迳【唐本传】天格赡丽意悟冲迈【唐书邓世陆传】
　　传记孟郊死北邙山日月风云暂得闲天恐文章声断絶固留贾岛在人间【北梦言】崔融司业作武后哀文时人以为三二百年来无此文【崔融传】蘓生俊赡无敌其文阵之雄师也【张九龄览蘓题文卷】
　　集文彩耀于玉石【楚辞】摛藻如春华　发藻儒林　大汉文章焕然与三代同风【班孟坚两都赋序】摛藻下笔鸾凤之文奋矣【吴季重荅魏太子牋】摛藻掞天庭【选左太冲蜀都赋】炳若缛绣凄若繁弦【陆士衡文赋】思风发于胷臆言泉流于唇齿【选文赋】涵绵邈于尺素吐霶霈于寸心言恢之而弥广思按之而愈深播芳之馥馥发清条之森森【陆机文赋】被金石而徳广流管弦而日新【陆士衡赋】倾羣言之沥液潄六艺之芳润笼天地于形内挫万物于笔端配霑润乎云雨象变化乎鬼神【陆机文赋】文不流放言无枝叶【傅连珠】掞藻艳春华【潘正叔赠河阳】文锋振竒响调与金石谐思逐风云上【杜诗】英辞润金石　逸响髙韵【谢灵运】卿云黼黻河汉【刘孝标广絶交论】词彩精防跌宕昭彰【梁昭明序陶潜集】与日月俱垂鬼神争奥【梁萧统文选序】赋成鼔吹诗如弹丸【王无功】笔涌江山气文骄风雨神【张说之文】文锋迅驱【姚崇铭】文章峻如嵩华盛如江河清如秋风过物邈不可逮【崔祐甫】文章昭昭然与金石不朽　陆贽秉笔内翰防古扬今雄文雅思敷之为文诰伸之为典谟文章与典谟接轸【权徳舆翰苑集】气劘屈贾垒目短曹刘墙词华倾后軰风雅蔼孤骞　词源倒流三峡水　文章曹植波澜濶　不尽长江滚滚来　斯文散都邑髙价越璠璵　庾信文章老更成凌云健翼意纵横　杨王卢骆当时体　前后百卷文枕籍皆禁脔　溟涨与笔力　波澜独老成　文章惊海内　雄笔映千古　壮笔过飞泉　词林有根柢　文传天下口　屈平词赋悬日月【杜诗】落笔摇五岳　落笔生锦绣【李白集】玉佩琼琚大放厥辞【韩愈祭栁宗元】文章篾曹谢【韩诗】平生十万篇金薤垂琳琅仙官敕六丁雷电下取将流落人间者太山一毫芒　沉浸醲郁含英咀华作为文章其书满家上规姚姒浑浑无涯周诰殷盘佶屈聱牙春秋谨严左氏浮夸易竒而法诗正而葩下逮庄骚太史所録子云相如同工异曲先生之于文可谓闳其中而肆其外矣　其文辞引物连类穷情尽变宫商相宜金石谐和寂寥乎短章舂容乎大篇如是者阅之累日无穷焉　崔侯文章苦敏防髙浪驾天输不尽　摇毫掷简自不供顷刻青红浮海蜃　龙文百斛鼎笔力可独扛　文如翻水成初不用意为四座各低面不敢捩眼窥　文章锐气至辉辉见旌麾　浩汗若河汉正声谐韶濩劲气沮金石丰而不余一言约而不失一辞　铿锵发金石幽渺感鬼神　窥竒摘海异恣韵激天鲸肠胃绕万象精神驱五兵大句斡元造髙言轧霄琤芒端转寒燠变化若雷霆　所为文章无世俗气　险语破鬼胆髙词嫓皇坟【韩集】然而必出于己不蹈袭前人一言一句又何其难也必出入仁义其富若生蓄万物必具海含地负放恣横纵无所统纪然而不烦于绳削而自合也【韩南阳楚绍述墓志铭】操词掘赋为干戈锋锐森然胜气多　掩黄卷之丽藻吐白凤之竒姿振金声于襄海増纸价于京师炳如绘素铿若钟鼓郁郁哉溢目之黼黻洋洋乎盈耳之韶濩可以凌轹风骚超轶今古润色帝业发挥皇猷　赋力凌鹦鹉词锋敌辘轳　髙闲雅淡自成一家之体笔力雄健不浮不鄙渉江文一首自可敌公卿　海内声华并在身箧中文字絶无伦制从长庆词髙古诗到元和体始新　天地粹灵文人得之居多　跳珠溅玉惊动耳目【白侍郎】海岳词锋截皇王笔阵敺　思勇曽吞笔词海跳波涌文星拂座悬　笔阵词锋可以偃干戈而息戎旅中都纸贵能传后【元防之集】妍辞一发乐府传贵怪君近日文锋利新向延平看剑来　人间无价是文章　笔底文章夜应星　新成丽句开缄后便入清歌满座听制诰留台阁歌词胜管弦文章似锦气如虹笔端肤寸膏润天下丽句轻珠玉【刘宾客】文翰洒天机　文如金石韵　髙文激頺波四海靡不传【韦应物集】公鼎侯碑志隧表阡一字之价辇金如山【刘禹锡祭韩吏部】章妥句适【韩愈墓志铭】精能之至入神出天　文能括天地　肆意文章秋涛瑞锦【皇甫湜】意语天出【皇甫湜作韩愈神道碑】文章横被六合可谓力敌造化　五臓皆锦绣耶不然何以开口成文挥翰雾散【李阳氷作李白集序】文悬日月字动烟霞【王维集】以文华国如云汉之为章于上江汉之为纪于下【李义山】春云生纸上秋涛起胷中　欲识楚章句袖中兰茝薰【孟东野】碑文合遣贞魂谢史笔应令谄骨羞【王建集】殿前作赋声摩空笔补造化天无功【李贺】笔力动乾坤　文雕玉玺重【张承吉文】锦心绣口【栁文】掷地金声满【刘长卿】翰苑飞鹦鹉天池峙凤凰　星斗焕文章【唐杜牧华清宫诗】近日诗篇欺白雪早年词赋得黄金【罗隠集】仙笔驱造化　词人咳唾成珠玉口吐天上文【唐文粹】
　　本朝李频诗曰只将五字句用破一生心【北梦言】薛能还刘仁徳卷诗云百首如一首卷初如卷终讥其不能变态也【北梦言】四六之作起自徐庾【卢氏记】李商隠为文多检阅书册左右鳞次号獭祭鱼【谈苑】落笔文章天下知【欧公诗】眉山在西南数千里外一时父子隠然名动京师而蘓氏文章遂擅天下【欧公文】给札挥毫耸如墙而骇目奏篇称善喧贵纸以传都　谈笑樽爼之间舒卷风云之际成于俄顷盖其咳唾之余得而秘藏已如金玉之寳絶去刀痕浑然天质辞穷卷尽含意未卒【欧阳集】笔阵原来夜斫营　笔端犹自斡千钧　舌有风雷笔有神月斧云斤琢肺肝　风涛借笔力秋水为文不受尘追还正始文章为之一新传写都城纸墨几于骤贵【东坡集】文章韩杜无遗恨　文字江河万古流【山谷诗】文章生得羽毛飞【坡诗】雄词大册破幽昏反覆难窥斧凿痕【僧参寥子】
　　评诗
　　经诗者志之所之也在心为志发言为诗情动于中而形于言言之不足故嗟叹之嗟叹之不足故咏歌之咏歌之不足不知手之舞之足之蹈之也【诗序】正得失动天地感鬼神莫过于诗先王以是经夫妇成孝敬厚人伦美教化移风俗故诗有六义风赋比兴雅颂上以风化下下以风刺上主文而谲谏言之者无罪闻之者足以戒故曰风至于王道衰礼义废政教失国异政家殊俗而变风变雅作矣国史明乎得失之迹伤人伦之废哀刑政之苛吟咏情性以风其上达于事变而懐其旧俗者也故变风发乎情止乎礼义发乎情民之性也止乎礼义先王之泽也是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者美盛徳之形容以其成功告于神明者也是谓四始诗之至也【诗大序】诗三百一言以蔽之曰思无邪　子曰闗雎乐而不淫哀而不伤　子曰可以兴可以观可以羣可以怨迩之事父逺之事君多识于鸟兽草木之名【语】风雅之诗论功颂徳刺过讥失二事耳【诗防】
　　子说诗者不以文害辞不以辞害志以意逆志是为得之【孟子】诗者中声之所止【荀子】止怒莫若诗【注诗有流风之什管子】诗可以导志【庄子】李伯药见子而论诗退谓薛收曰吾上陈应刘下述沈谢分四声八病刚柔清浊各有端绪音若埙箎而夫子不应我其未达欤薛收曰吾闻夫子之论诗上明三纲下达五常证存亡辨得失故小人歌之以贡其俗君子赋之以见其志圣人采之以观其变【文中子】史国风好色而不淫小雅怨诽而不乱【史记】诗三百大抵圣贤发愤之所作【太史公传】大雅言王公大人而徳逮黎庻小雅讥小民之得失其流及上【汉书司马相如】谢元晖长五言诗沈约尝言三百年无此诗也【南史谢朓传】沈约郊居请王筠为草木十咏书之壁皆真写文辞不加篇题约谓人曰此诗指物程形无假显书【王筠传】王籍为人慕灵运至若耶溪诗云蝉噪林逾静鸟鸣山更幽刘孺见之击节不已【王籍传】时沈约谢朓王融以气类相推毂周颙善识声韵约等文皆用宫商将平上去入四声以此制韵有平头上尾蜂腰鹤膝五字之中音韵悉异两句之内角征不同世称为永明体【陆倕传】好诗圆美流转如弹丸能用彊韵【王筠传】顔延之尝问鲍昭已与灵运优劣昭曰谢五言如初发芙蓉自然可爱君诗如铺锦列绣亦雕缋满眼【顔延之传】范云婉转清便如流风回雪丘遅防缀映媚似落花依草【梁丘遅传】江总伤于浮艳【南史】唐三百年诗则杜甫李白卓然以所长为一世冠【唐文艺传序】张说谪岳州诗益凄惋人谓得江山云【唐书本传】杜甫又善陈时事律切精深至千言不少衰世号诗史【杜甫传】韩愈于文章少许可至歌诗独推曰李杜文章在光焰万丈长【杜甫賛】唐兴诗人承陈隋风流浮靡相竞至宋之问沈佺期等研揣声音浮切不差而号律诗竞相沿袭逮开元间稍裁以雅正然恃华者质反好丽者壮违人得一槩皆自名所长至甫浑涵汪洋千彚万状兼古人而有之他人不足甫乃厌余残膏賸馥沾丐后人多矣故元稹谓诗人以来未有如子美者【杜甫传】髙适为诗工毎一篇已好事者輙传布【髙适传】唐元稹诗与白居易名相埒号元和体【白传】白居易工诗鸡林行贾售其国相率篇易一金　杜牧谓白居易诗纎艳不逞非庄人雅士所为淫言媟语入人肌骨不可去【白居易賛】白居易推刘禹锡为诗豪又言其诗在处有神物防持【刘禹锡传】魏建安后讫江左诗律屡变至沈约庾信以音韵相婉复属对精宻及宋之问沈佺期又加靡丽回忌声病学者宗之号为沈宋【李适】秦丝与刘长卿以诗相赠荅权徳舆曰长卿自以为五言长城丝用偏师攻之【秦丝传】李益于诗尤长与宗人贺相埒每一篇成乐工争以赂求取之被声歌供奉天子至征人等篇天下皆施之图绘【新唐书本传】杜牧诗情致豪迈号为小杜以别杜甫【杜牧传】为歌诗情不忘君人怜其忠【唐杜甫賛】上与宰相论诗之工拙郑覃曰诗之工者无若三百篇皆国人作之以刺美时政王者采之以观风俗耳后代辞人之诗华而不实无补于事陈后主隋炀帝皆工于诗不免亡国【通鉴唐文宗传】
　　传记李频诗曰只凭五字句用破一生心【北梦言】
　　集退传有在邹之作降将着河梁之篇四言五言区以别矣【昭明太子文选序】萧慤有秋诗云芙蓉露下落杨栁月中踈其萧散宛然在目何逊诗清巧多形似之言恨其每病苦辛饶贫寒气不及刘孝绰之雍容也孝绰以谢朓诗置几案间动静輙讽味简文爱陶渊明文亦复如此【顔氏家训】诗之兴作兆基邃古唐歌虞咏始载典谟商颂周雅方陈金石其后妍志缘情二京斯甚含毫沥思魏晋弥繁李都尉鸳鸯之词纒绵巧妙班媫妤霜雪之句发越清回平子桂林理在文外伯喈翠鸟意尽行间河朔词人王刘为称首洛阳才子潘左为觉先若乃子建之牢笼羣彦士衡之籍甚当时并文苑之羽仪诗人之鉴【骆宾王文集】为诗格髙防逺若在天上物外神仙防集云行鹤驾想见飘然之状【李太白集】清新庾开府俊逸鲍参军【杜诗】遗我行旅诗轩轩有风神譬如黄金盘防耀荆璞珍【韩集】周诗三百篇丽雅理训诰曽经圣人手议论孰敢到五言出汉时蘓李首更号东都恣弥漫别百川导建安能者七卓荦变风操逶迤晋宋间气象日凋耗中间数鲍谢比近最清奥齐梁及陈隋众作等蝉噪国朝盛文章子昂始髙蹈勃兴得李杜万类困陵暴后来相继生亦各臻阃隩有穷者孟郊受材实雄骜冥观洞古今象外逐幽好横空盘硬语妥帖力排奡敷柔肆纡徐奋猛卷海潦【韩荐士诗】诗文齐六经【同上】古今诗歌自风骚之后蘓李【李陵蘓武始作五言诗】以还次及鲍谢徒迄于李杜軰词人闻知者累百诗章流传者钜万观其所自多因防寃遣逐征戍行旅冻馁病老存殁别离情发于中文形于外故愤忧怨伤之作通计古今什八九焉【白傅集】诗成锦绣文【白侍郎】元稹在翰林时穆宗前后索诗数百篇左右讽咏宫中呼为元才子自六宫两都八方至南蛮东夷国皆写传之每一章一句出无胫而走疾于珠玉【白傅集】心之精防发而为文文之神妙咏而为诗犹夫孤桐朗玉自有天律　片言可以明百意坐驰可以役万景工于诗者能之【刘宾客】子美上薄风雅下骇沈宋言夺蘓李气吞曹刘掩顔谢之孤髙离徐庾之流丽【唐元稹杜甫墓铭】诗讫于周离骚讫于楚是后诗人流为二十四名赋颂铭賛文诔箴诗行咏吟题怨叹章篇操引謡讴歌曲词调自操而下八名皆是起于郊祭军宾吉凶苦乐由诗而下九名皆属事而作虽题号不同而悉谓之诗【元稹集】韩吏部歌诗累百首其驱马气势若掀雷决电撑抉于天地之垠　王右丞韦蘓州澄澹精致格在其中岂妨于道哉贾浪仙诚有警句视其全篇意思殊馁大抵附于寒澁方可致才亦为体之不备也　诗家之景如蓝山日暖良玉生烟可望而不许置于眉睫之前也象外之象景外之景岂容易可谭哉然题记之作目击可图体势自别不可废也【司空图】恵休称谢永嘉如芙蓉出水钟嵘谓范尚书如流风回雪【权载之集】少攻歌诗欲与造物者争柄遇事輙变化不一其体裁始则陵轹波涛穿穴险固囚鏁怪异破碎阵敌卒造平淡而后已【陆鲁望文】发挥造化之防鼓动江山之气轹前古昭彰后叶【唐文粹】孟浩然匠心独妙【唐王士源孟浩然诗集序】凿天地心胷造生人闻见【唐文粹】歌诗乆矣大抵丧于南朝壊于陈叔寳然今之业是者茍不能求工于建安即江左矣茍不能求丽于江左即南朝矣或遇为艳伤丽病者即南朝之罪人也吾唐来有是业者言出天地外思出鬼神表读之则神驰八极测之则心懐四溟磊磊落落真非世间语者雕金篆玉牢竒笼怪百锻为字千錬成句【皮日休集】李贺元和中韩吏部颇道其歌诗贺能探寻前事今古未尝经道者贺未死仆奴风骚可也【杜牧之】子美之诗可谓无声无臭也【方干文集】潄涤万物牢笼百态【唐文粹】春杼弄湘绮阳林敷玉英飘然飞动姿邈矣髙闲情后军惊失歩前脩敢争衡才兼荆衡秀气助潇湘秋【释皎然读张曲江诗】曹植诗其原出于国风其骨气髙竒辞彩华茂情兼雅怨体备文质灿溢今古卓尔不羣【钟嵘诗评】汉班媫妤诗其源出于李陵团扇短章词防清婉得匹妇之致侏儒一节可以知其工矣孔氏之门如用诗则公干升堂景阳潘陆可坐于廊庑间矣【梁征逺诗品】任昉动輙用事所以诗不得竒　潘安仁诗其源出于仲宣翰林叹其翩翩如翔禽之有羽毛衣皮之有绡縠谢鲲云潘诗烂如锦舒无处不佳陆文如披沙拣金徃徃得寳予尝言陆才如海潘才如江　张茂先诗其源出于王粲其体华艳兴托不竒巧用文字务为妍冶虽名髙曩代而防亮之士犹恨其儿女情多风云气少谢康乐云张公虽复千篇犹一体尔　郭景纯诗宪章潘岳文体相辉彪炳可玩始变中原平淡之体故称中兴第一翰林以为诗首但游仙之作词多慷慨乖逺宗矣而云柰何虎豹姿又云戢翼栖榛梗乃是坎咏懐非列仙之趣也　陶彭泽诗其源出于应璩又恊左思风力文体省静殆无长语每观其文想见其人至如懽言醉春酒入暮天无云风华清靡岂直为田家语耶古今隠逸诗人之宗也　小谢才思富防恨其兰玉早雕长辔未骋秋懐捣衣之作虽灵运锐思何以加焉【同前】谢晖诗其源出于谢混防伤细宻一章之中自有玉石然竒章秀句足使叔源失歩明逺变色晋宋之际殆无诗乎义熈中以谢益寿殷仲文为华绮之冠不竞矣【钟嵘诗品】
　　本朝梁沈约曰诗病有八一曰平头【第一第二字不得与第六第七字同声如今日良宴防懽乐难具陈今欢皆平声】二曰上尾【第五字不得与第十字同声如青青河畔草欝欝园中栁皆上声】三曰蜂腰【第二字不得与五字同声如闻君爱我甘窃欲自修饰君甘皆平声欲饰皆入声】四曰鹤膝【第五字不得与第十五字同声如客从逺方来遗我一书札上言长相思下言乆离别来思皆平声】五曰大韵【如声鸣为韵上九字不得用惊倾平荣字】六曰小韵【除本韵一字外九字中不得有两字同韵如遥条不同句】七曰旁纽八曰正纽【十字内两字双声为正纽若不共一纽而有双声为旁纽如流乆为正纽流栁为旁纽】八种惟上尾鹤膝最忌余忌亦皆通　孙昱曰汉自韦孟李陵为四五言之首建安以曹刘为絶唱阮籍咏懐束晢补亡颇得其要永明文章散错但类物色都乏兴寄晩有词人争立别体以难解为幽致以难字为新竒攻乎异端斯亦太过　白乐天讽谕之诗长于激闲适之诗长于遣感伤之诗长于切律诗百言以上长于赡五字七字百言以下长于情【李淑诗苑】古人诗有风定花犹落王荆公以对鸟鸣山更幽本宋王籍诗对蝉噪林逾静上下句只是一意风定花犹落鸟鸣山更幽则上句静中有动下句动中有静【沈括存中述笔谈】吾观少陵诗谓与元气侔力能排天斡九地壮顔毅色不可求【临川集】观彭泽诗初若散缓不收反复不已乃识其竒趣【东坡集】释皎然曰诗有四不四深二要二废四离六迷七至七徳四不谓气髙而不怒力劲而不犯情多而不暗才赡而不踈四深谓气象氲氛深于体势意度盘薄深于作用用律不滞深于声对用事不直深于义类二要谓要力全而不苦澁要气足而不怒张二废谓虽欲废巧尚直而神思不得直虽欲废言尚意而典丽不得遗四离谓欲道情而离深僻欲经史而离书生欲髙逸而离濶逺欲飞动而离轻浮六迷谓以虗大为髙古以缓慢为淡竚以诡差为新竒以错用意为独善以烂熟为隠约以气劣弱为容易七至谓至险而不僻至竒而不差至苦而无迹至近而意逺至放而不迂至难而状易至丽而自然七徳谓识理髙古典丽风流精神质干体裁　诗有三偷偷语最是钝贼如传长日月光太清陈后主日月光天徳是也偷意事虽可罔情不可原如栁浑太液防波起长杨髙树秋沈佺期小池残暑退髙树早凉归是也偷势才巧意精名无朕迹盖诗人偷狐白裘手也如康目送归鸿手挥五弦王昌龄手携双鲤鱼目送千里鴈是也　唐上官仪曰诗有六对一曰正名对天地日月是也二曰同类对花叶草芽是也三曰连珠对萧萧赫赫是也四曰双声对黄槐緑栁是也五曰叠韵对彷徨放旷是也六曰双拟对春树秋池是也又曰诗有八对一曰的名对送酒东南去迎琴西北来是也二曰异类对风织池间树虫穿叶上文是也三曰双声对秋露香佳菊春风馥丽兰是也四曰叠韵对放荡千般意迁延一介心是也五曰联绵对残河若带初月如眉是也六曰双拟对议月眉欺月论花颊胜花是也七曰回文对情新因意得意得逐情新是也八曰隔句对相思复相忆夜夜泪沾衣空叹复空泣朝朝君未归是也【李淑诗苑类格】王荆公以李太白杜子美韩退之欧阳永叔诗编为四家集以欧公居太白之上公曰太白词语迅快然十句九句妇人酒耳【冷斋夜话】诗者不可言语求而得必将深观其意焉故其讥刺是人也不言其所为之恶而言其爵位之尊车服之美而民疾之以见其不堪也君子偕老副笄六珈赫赫师尹民具尔瞻是也其颂美是人也不言其所为之善而言其容貌之盛冠佩之华而民安之以见其无媿也缁衣之宜兮敝予又改为兮服其命服朱芾斯皇是也【东坡集】诗欲其好则不能好矣王介甫以工蘓子瞻以新黄鲁直以竒而杜子美诗竒常工易新陈莫不好也　鲍昭诗华而不弱陶潜诗切于事情但不文耳杜之诗法韩之文法也诗文各有体韩以文为诗杜以诗为文故不工耳蘓子瞻曰子美之诗退之之文鲁公之书皆集大成者也学诗当以子美为师有规矩故可学退之于诗本无解处以才髙而好耳渊明之为诗冩其胷中之妙耳学杜不成不失为工无韩之才与陶之妙而学其诗终为乐天耳【陈后山诗话】学老杜诗所谓刻鹄不成尚类鹜也学晩唐诸人诗所谓作法于凉其犹贪作法于贪将若何　李白歌诗度越六代与汉魏乐府争衡　元祐初与秦少游张文潜论诗二公初谓不然乆之东坡先生以为一代之诗当推鲁直二公遂舍旧而圗新其初改辕易辙如枯敝轸虽成声而跌宕不满人耳少焉遂使师旷忘味钟期改容也【黄鲁直】诗以声律为窍物象为骨意格为髓【梅尧臣】公诗周鲁后【后山】晩唐诗多小巧无风骚气味　诗人之作也穷通之分可观王建诗寒碎故仕终不显李洞诗穷悴故竟不第韦庄诗壮故至台辅何瓉诗愁未几而卒【诗话总】唐末之诗近于鄙俚【墨客挥犀】谢朓月尝语沈约曰好诗圆美流转盖谓诗贵圆熟也余以为圆熟多失之平易老硬多失之干枯　学诗如学仙时至骨自换　山谷云诗意无穷人才有限以有限之才追无穷之意虽少陵渊明不得工也然不易其意而造其语谓之换骨法规模其意而形容之谓之夺胎法　曽子固曰诗当使人一览语尽而意有余　孟郊死北邙山日月风云顿觉闲天恐文章声断絶故留贾岛在人间　钱惟演刘筠首变诗格　圣俞子美齐名于当时而二家诗体特异子美笔力豪杰以超迈横絶为竒圣俞覃思精防以深逺闲淡为意各极其长虽善论者不能优劣余水谷夜行诗略道其一二云子美气方雄万窍号一噫有时肆颠狂醉墨洒滂沛譬如千里马已发不可杀盈前尽珠玑一一难拣汰梅公事清浅石齿潄寒瀬作诗三十年视我犹后辈文词愈清新心意虽老大有如妖娆女老自有余态近诗尤苦硬咀嚼若难嘬又如食橄榄真味乆愈在蘓豪以气轹举世徒惊骇梅穷独我知古货今难卖语虽非工谓粗得髣髴然不能优劣【诗话总】白乐天诗曰无事日月长不羁天地濶此达者之词也孟东野诗曰出门即有碍谁谓天地寛此褊狭者之词也【青箱杂记不同】
　　诗
　　史贾岛为诗苦吟值公卿不觉李贺未始立题然后为诗如他人牵合程课者每旦出小奚奴背古锦遇所得书投中及暮归足成之【新唐书本传】
　　传记贺知章乗醉赋诗问左右纸多少纸尽思穷【传异志】贾岛一日驴上吟得鸟宿池邉树僧敲月下门初欲着推字又欲着敲字链之未定遂于驴上作推敲势不觉行半坊观者讶之时韩公权京尹意思清严威振紫陌经第三队呵唱岛犹手势未已俄为官者推下驴拥至马前岛方觉悟頋问欲责之岛具对偶然一联吟欠一字未定神游诗府致冲大官公立马良乆思之谓岛曰作敲字佳矣遂与岛同入府署后为僧改名无本【鉴戒録】寳歴中杨相嗣复具庆下继放两榜时先仆射自洛入觐嗣复率生徒迎于潼闗既回大宴新昌里第诸生翼坐元白俱在赋诗唯杨汝士诗后成最佳元白叹服醉归曰我今日压倒元白其诗警句云文章旧价留鸾掖桃李新隂在鲤庭【摭言】唐人燕集必赋诗推一人擅塲郭暧尚升平公主盛集李端擅塲送刘相廵江淮钱起擅塲【李肇国史】张逈少梦五色云自天而下取一团吞之遂精于诗有寄逺云锦字凭谁达闲亭草又枯夜长灯影灭天逺雁声孤蝉鬓雕将尽虬髭自此无几回愁不语因看朔方图僧斋已改为虬髭黒在无逈遂拜为一字师【南唐野史】元白酬和千篇元守浙东白牧蘓防置驿逓诗筒有云有月多同赏无杯不共持其句暗合处【唐潘逺纪闻谈】集示我百篇文诗家一标凖　新诗锦不如　春兴不知凡几首衡阳纸价顿能髙　诗成觉有神诗卷长留天地间　为人性僻躭佳句语不惊人死不休　苦思缘诗痩　思飘云物外律中鬼神惊　光禄最能诗赋诗宾客间挥洒动八垠乃知盖代手才力老益神最传佳句寰区满【杜诗】兴酣落笔摇五岳诗成啸傲凌沧洲【李太白集】诗成锵若金和丝　秋冷切骨玉声寒　翦截五言兼用钺陶钧六义别开炉　诗锋森然少有敢当者　诗到元和体变新【白侍郎诗】纎新撩造化澒洞斡陶甄开拆新诗展大璆明珠转玉香浮　捜天斡地覔
　　诗情　诗新灌玉壶　牛童马走能吟元白之诗【元稹白集序】横空盘硬语妥帖力排奡　雕琢愁肝肾险语破鬼胆髙词嫓皇坟　金石出声音宫商发闗键　肠胃绕万象精神驱五兵　及其为诗刿目鈢心物迎镂解钩章棘句搯擢胃肾神施鬼设闻见层出惟其大放厥词而与世采掇人皆刼刼我独有余【韩集】势吞万象髙秀夺五岳雄　吟哦无滓韵言语多古肠【孟东野】翰墨动新文【孟浩然】诗思清人骨【韦应物】左揽工部袂右拍翰林肩【杜荀鹤集】江南烟翠多在句中【李义山文】丽不葩芬苦不癯棘【方雄飞文】一日不作诗心源如废井笔砚为辘轳吟咏作縻绠朝来重汲引依旧得清冷【贾浪仙】君诗多态度蔼蔼春空云【韩集】诗句遍传天下口【张文昌】咏伤松桂青山痩取尽珠玑碧海愁　孤情逈出鸾凰逺健思潜捜湖海愁　自从东野先生死侧近雪山得散行　吟损秋天月不明【王建诗】曹刘须在指挥中　古风无敌手　欲识为诗苦秋霜若在心　诗冷语多尖　命代风骚将谁登李杜坛少陵鲸海动翰苑鹤天寒【杜牧之】乾坤有淸气散入诗人脾【唐文粹】撑肠裂月恊作者之肝脾【司空图与王驾评诗书】逸歌长句骏发蹈厉穿天心出月脇意外惊人语【皇甫湜】
　　本朝有病疟者杜子美曰诵吾诗可治乃令诵手提髑髅血模糊疾果愈【古今诗话】霜寒入毛骨淸响哀愈长【欧公集】空肠出秀句吟嚼五味足　先生笔力吾畏蹙倒谢鲍跨徐庾偶然谈笑得佳篇便恐流传成乐府　诗句明朝万口传　新诗嚼雪风　崄语压衰翁【坡诗】李长吉歌云天若有情天亦老石曼卿对月如无恨月长圆【欧公诗】诗人雕刻闲草木捜抉肝肾神应哭　好语仍破的公仍句句有弦歌　苦语凉肝肺　清诗要淘炼乃
　　得铅中银【坡诗】脱手新诗万口传　句里江山随指顾【后山】淸警殊非俗腑肠【僧参寥子】白乐天每作诗令老妪解之问曰解否妪曰解则录之不解又易之故唐末之诗近于鄙俚也【墨客挥犀】王仁裕着诗万首谓之诗窖子亦曰千篇集【前进士髙若讷后史补】郑谷在袁州齐已携诗诣之有早梅诗云前村深雪里昨夜数枝开谷曰数枝非早也未若一枝齐已不觉下拜自是士林以谷为一字师【陶岳五代补】世间好句世人共【东坡】
　　史笔
　　经动则左史书之言则右史书之【记】国史明乎得失之迹【诗大序】
　　子孟子太熈之后述史者几乎詈矣故君子没称焉使陈寿不美于史迁固之罪也使范寗不美于春秋歆向之罪也　史之失自迁固始也记繁而志寡　子曰非至公不及史也【文中子】
　　史春秋者鲁史记之名也记事者以事系日以日系月以月系时以时系年所以记逺近别同异也故史之所记必表年以首事年有四时故错举以为所记之名也周礼有史官掌邦国四方之志诸侯亦各有国史大事书之于防小事简牍而已孟子曰楚谓之梼杌晋谓之乗而鲁谓之春秋其实一也周徳既衰官失其守上之人不能使春秋昭明赴告策书诸所记注多违旧章仲尼因鲁史防书成文考其真伪而志其典礼上以遵周公之遗制下以明将来之法其教之所存文之所害则刋而正之以示劝戒其余皆即用旧史史有文质辞有详畧不必改也故传曰其善志也又曰非圣人孰能修之盖周公之志仲尼从而明之左丘明受经于仲尼以为经者不刋之书也故传或先经以始事或后经以终义或因经以辨理或错经以合异随义而发其例之所重旧史遗文畧不尽举非圣人所修之要故也身为国史躬览载籍必广记而备言之其文缓其防逺将令学者原始要终寻其枝叶究其所穷优而游之使自求之厌而饫之使自趋之若江海之津膏泽之润涣然氷释怡然理顺然后为得也其发凡以言例皆经国之常制周公之垂法史书之旧章仲尼从而修之以成一经之通体其防显阐幽裁成义类者皆据旧例而发义指行事以正褒贬诸称书不书先书故书不言不称书曰之类皆所以起新旧发大义谓之变例然亦有史所不书即以为义者此盖春秋新意故传不言凡曲而畅之也其经无义例因行事而言则传直言其归趣而已非例也故发传之体有三而为例之情有五一曰防而显文见于此而起义于彼称族尊君命舍族尊夫人梁亡城缘陵之类是也二曰志而晦约言示制推以知例参防不地与谋曰及之类是也三曰婉而成章曲从义训以示大顺诸所讳避璧假许田之类是也四曰尽而不污直书其事具文见意丹楹刻桷天王求车齐侯献防之类是也五曰惩恶而劝善求名而亡欲盖而彰书齐豹盗三叛人名之类是也推此五体以寻经传触类而长之附于二百四十二年行事王道之正人伦之纪备矣或曰春秋以错文见义若如所论则经当有事同文异而无其义者也先儒所传者不尽然荅曰春秋虽以一字为褒贬然皆须数句以成言非如八卦之爻可错综为六十四也固当依传以为断古今言左氏春秋者多矣今其遗文可见者有十数家大体转相祖述进不得为错综经文以尽其变退不守丘明之传于丘明之传有所不通皆没而不说而更肤引公羊谷梁适足自乱预今所以为异专修丘明之传以释经经之条贯必出于传传之义例总归诸经凡推变例以正褒贬简二传而去异端盖丘明之志也其有疑错则备论而阙之以俟后贤然刘子骏剏通大义贾景伯父子许惠卿皆先儒之美大者也末有頴子严者虽浅近亦复名家故特举刘贾许頴之违以见异同分经之年与传之年相附比其义类各随而解之名曰经传集解又别集诸例及地名谱第歴类数相与为部凡四十五部十五卷皆显其异同从而释之名曰释例将令学者观其所聚同异之说释例详之也【左传杜预序】一字之褒宠逾华衮之赠片言之贬辱过市朝之挞徳之所助虽贱必申义之所抑虽贵必屈故附势匿非者无所逃其罪潜徳独运者无所隠其名【范寗春秋谷梁传】司马迁据左氏国语采世本战国防述楚汉春秋接其后事讫于大汉其言秦汉详矣至于采经摭传分散数家之事甚多防略或有抵牾亦其渉猎者广博贯穿经传驰骋古今上下数千年间斯以勤矣又其是非颇谬于圣人论大道则先黄老而后六经序游侠则退处士而进奸雄述货殖则崇势利而羞贫贱此其所蔽也然自刘向扬雄博极羣书皆称迁有良史之才服其善序事理辨而不华质而不俚其文直其事核不虗美不隠恶故谓之实録【西汉司马迁传】司马喜生谈为太史公谈生迁为太史令防史记石室金匮之书【前汉本传】武帝始置太史天下记书先上太史副上丞相故司马谈父子世居此职得撰史记【本传】古之王者世有史官君举必书左史记言右史记事事为春秋言为尚书【前汉艺文】班彪续司马迁后传数十篇未成而明帝命其子固续之固以史迁所记乃以汉氏记百王始末非其义也大汉当可独立一史故上自髙祖下至王莽为记表传志九十九篇【后汉本传】司马迁班固父子其言史官载籍之作大义灿然着矣议者咸称二子有良史之才迁文直而事覈固文赡而事详若固之序事不激诡不抑抗赡而不秽详而有体使读之者亹亹而不厌信哉其能成名也【东汉班固传】二班懐文裁成帝坟比良迁董兼丽卿云【东汉二班】古者天子诸侯有事必告于庙庙有二史左史记言右史记动　得失一朝荣辱千载【后汉荀恱】韦昭领国史吴主欲为其父作纪昭曰文皇不登帝位当为传不当为纪【通鉴晋世祖】陈寿撰魏吴蜀三国志丁仪丁廙有盛名于魏寿谓其子曰若覔千斛米见与当为尊公作佳传丁不与之竟不为立传【晋书陈寿传】陈寿为诸葛书佐得挞后论武侯云应变将畧非其所长【后魏书】魏收纳尔朱荣之子金减其恶而増其善众口喧然号为秽史　收所引史官恐其陵逼唯取学流先相依附者其房延祐辛元稹陆仲让虽夙渉朝位并非史才刁柔裴昂之以儒业见知全不堪编缉髙孝干以左道求进修史诸人宗族姻戚多被书録饰以美言收颇急碎不甚能平夙有怨者多没其善每言何物小子敢共魏收作色举之则使上天按之当使入地　魏收曰愿秉直笔东观【北史魏收传】宋魏以降南北分治各有国史互相排黜南谓北为索虏北谓南为岛夷【唐李延寿记】晋秘书监太原孙盛作晋春秋直书时事大司马温见之怒谓盛子曰枋头诚为失利何至乃如尊君所言若此史遂行自是闗君门戸事其子遽拜请改之时盛年老家居性方严有轨度诸子乃共号泣稽颡请为百口计盛大怒不许诸子遂私改之盛已写别本传之外国【晋海西公记】王韶之私撰晋阳秋成时人谓之宜居史职即除著作郎使续后事讫义熈九年叙事辞论可观为后世佳史裴松之字世期注陈寿三国志松之鸠集传记广増异闻既成奏之上览之曰裴世期为不朽矣【宋书】元魏髙允曰夫史籍帝王之实録将来之炯诫今之所以观徃后之所以知今是以言行举动莫不备载故君人谨焉崔浩私欲没其公亷爱憎蔽其直理此浩之责也至于书朝廷起动之迹言国家得失之事此为史之本体未易多违【北史本传】刘泊曰使遂良不记天下亦记之矣【唐书】上谓监修国史房龄曰前世史官所记皆不令人主见之何也对曰史官不虗美不隠恶若人主见之必怒故不敢献也【唐太宗】吴竞撰则天实録言宋景激张说使证魏元忠事说修史见之知竞所为谬曰刘五殊不相假借竞起曰此乃竞所为史草具在不可使明公枉怨死者同僚皆失色其后说隂祈竞改数字竞终不许曰若狥公请则此史不为直笔何以取信于后世吴竞叙事简核号良史【唐书本传】古之国史皆自出一家如鲁汉之丘明子长晋齐之董狐南史咸能立言不朽蔵诸名山未闻籍以众功方云絶笔唯后汉东观大集羣儒著述无主条章靡立由是伯度讥其不实公理以为可焚张蔡二子讯之于当代传范两家嗤之于后叶今史司取士有倍东京人自以为荀袁家自称为政骏每欲记一事载一言皆阁笔相视含毫不断故首白可期而汗青无日其不可一也前后郡国计书先上太史副上丞相后汉公卿所撰始集公府乃上兰台由是史官所修载事为博原自近古此道不行史臣编録自询采而左右二史阙注起居衣冠百家罕通行状求风俗于州郡听视不该讨防革于台阁簿籍难见虽使尼父再世犹且成其管窥况限以中才安能遂其博物其不可二也昔董狐之书弑也执简以徃而近代史局皆通籍禁门幽居九重欲人不见寻其义者由杜彼顔面防诸请谒故也然今馆中作事多士如林皆愿长喙无闻舌倘有五始初成一字加贬言未絶口而朝野具知笔未栖毫而缙绅咸诵夫孙盛实録取嫉权门王邵直书见讐贵族人之情也能无畏乎其不可三也古者刋定二史纂成一家体綂各殊指归咸别夫尚书之教以防通知逺为主春秋之义以惩恶劝善为先史记则退处士而进奸雄汉书则抑忠臣而饰主阙斯并曩贤得失之例良史是非之笔作者言之详矣顷者史臣多取监修杨令公则云必须直词宋尚书则谓宜多隠恶十羊九牧其事难行一国三公适从焉在其不可四也切以史置监修虽无古式寻其名号可得而言矣言监者盖总领之义耳如剏纪编年则年有断限草传叙事则事有丰约或可畧而不畧或应书而不书此刋削之任也属词比事劳逸宜均挥鈆奋墨勤惰须等某表某篇付之此职某记某传归之此官此诠配之理也斯并宜明立例条审定区域傥人思自勉则书可立成今监之者既不指受修之者又无遵奉用使争学茍且务相推避坐变炎凉徒延嵗月其不可五也　郑惟忠尝问刘子曰自古以来文士多而史才少何也对曰史才须有三长谓才也学也识也夫有学而无才亦犹有良田万顷黄金满籯而使愚者营生终不敢致于货殖者矣如有才而无学亦犹思兼匠石巧若公输而家无楩楠斧斤终不果成其宫室者矣【旧唐刘子传】史官权重宰相能制人主史官兼制死生【唐书朱敬则】蒋楷三世修国史世称良笔　刘允济修国史尝曰史官善恶必书使骄主贼臣惧而班生受金陈寿乞米　唐李延寿本魏登国元年尽隋义宁二年作记传谓之北史本宋永初元年尽陈祯明三年作记传谓之南史凡八代合二书百八十篇其书颇有条理刋落穰辞过本书逺甚【唐书本传】韩愈为顺宗实録议者閧然不息卒窜定无完篇【唐栁芳賛】李翺以史官记事不实奏曰凡人事迹非大善大恶则众人无由得知旧例皆访于人又取行状为据今之行状者多是其门生故吏莫不虗美于受恩之地【唐书】上就起居舍人魏謩取记注观之謩不可曰记注兼书善恶所以谨戒人君陛下但力为善不必观史上曰朕向尝观之对曰此向日史官之罪也若陛下自观史则史官必有所讳避何以取信于后上乃止【通鉴唐文宗纪】
　　传记太史公发愤作史记一百三十篇【西京杂记】自昔史氏所书两人一事则曰语某人传晋书载王緼陈祖讷奕棋一段几二百字两传俱在焉此文烦矣【孔氏杂记】英贤书之则与日月长悬不书则与烟尘俱灭　彰善瘅恶不避强御晋之董狐齐之南史此其上也【史通】自永和以来三百余年称王者十六君皆目睹其事国亡之后史书皆非实録今人亦生愚死智惑已甚矣生时庸人其死也碑文墓志穷天地之大徳尽生民之能事生为盗跖没为夷齐妄言伤正华词损实【后魏杨衍之】吹霜煦露寒暑笔端【文心雕龙论史传】沈约修宋史书裴子野父子殊无令誉云自松之已下无闻焉子野乃撰宋畧书沈约家世备有丑声某年某月斩旴太守沈璞于建邺市璞约之父也约见之乃削宋书子野亦削宋畧【隋后松芥八代谈薮】憎爱出于方寸与夺由其笔端　谬彼虗誉定为实録　子长立记蔵于名山班固成书出自家庭陈寿为志刋于私室　得失秉于片言是非由于一句谈何容易可不谨哉【史通】
　　集世人论司马迁班固之优劣多以固为胜余以为史迁叙三千年事五十万言固叙二百年事八十万言烦省不敌固之不如迁也良史述事善足以奬勧恶足以鉴戒人道之常中流小事无足论又因循难易益不同矣又迁为蘓秦张仪范雎蔡泽作传逞辞流离亦足明其大才也此真所以为良史也【张甫名士优劣论】自史记班汉以来秉史笔者予尽知其人矣言东汉有若陈宗尹敏伏无忌邉韶崔寔马日防蔡邕卢植司马班彪华峤范袁宠言三国志有若卫顗缪袭应璩王沈传茅矔薛莹华覈陈寿言晋洛京史有若陆机史晳王诠子隠言江左史有若邓灿孙盛王韶之檀道鸾何法盛臧荣绪言宋史有若何承天裴松之蘓寳圭沈约裴子野言齐史有若江文通吴均言梁史有若周兴嗣鲍行卿何之元刘璠言陈史有若顾野王传宰陆琼姚察察子思防言十六国史有若崔鸿言魏史有若邓渊崔浩浩弟览髙允张伟刘横李彪郑峦温子升魏收言北齐史有若祖孝征陆元规杨休之杜台卿崔子发李徳林徳林子百药言后周史有若栁虬牛令狐徳棻岑文本言隋书有若王邵王胃顔师古孔頴达于志宁李延寿言皇家受命有若温大雅魏郑公房梁公长孙赵公许敬宗刘之杨仁卿顾牛凤及刘子朱敬则徐坚次而修者亦近耳目刘轩作唐之一经垂之于无穷诛奸防于既死发潜徳之幽光　今之所以知古后之所以知今不可口传必凭诸史　孔子作春秋也诸侯用夷礼则夷之夷而进于中国则中国之孔子圣人作春秋辱于鲁卫陈宋齐楚卒不遇而死齐太史兄弟几尽左丘明纪春秋时事以失明司马迁作史记刑诛班固瘐死陈寿起又废卒亦无所至王隠谤退死家习凿齿无一足崔浩范晔亦族魏收夭絶宋孝王诛死足下所称吴竞亦不闻身贵而后有闻也夫为史者不有人祸必有天刑岂可不畏惧而轻为之哉【韩文】何不自著书实録彼善人编为一家言以备史阙文【白集】显笔有流史于千祀【杜牧之】宰相升沉人于数十年间史官出没人于千百歳下是史官与宰相分挈死生权也【孙可之文】文敌迁固直如南董【皇甫湜】笔端肤寸泽及天下【唐文粹】史笔应令謟骨羞【王建集】马迁班固咸有述作庶几圣贤其于斟酌典谟表章防絶曽不能触其籓篱者也魏晋之际失何足云中原板荡史道息矣【陈叔达】
　　本朝聊借旧史诛奸彊【坡诗】新唐书叙事好简畧其词简故其事多郁而不明此作史之也且文章岂有繁简必欲多则文冗而不足读必欲简则僻澁令人不喜假令新唐书载卓文君事不过止曰少尝窃卓氏如此而班固载此事乃近五百字读之不觉其繁也且文君之事亦何补于天下后世哉作史之法不得不如是故谓文如风行水上出于自然也若不出于自然而有意于繁简则失之矣唐书进表云其事则増于前其文则省于旧且新唐书所以不如两汉文章其病正在此两句也【刘语之】唐李延寿着南北史粗传作史之体故唐书本传亦谓其过本书逺甚然好述妖异兆祥謡防特为弃猥　晋书为极多有甚害名教者如邓攸弃子则攸之灭天性何足为贤列女传王浑见王济趋庭曰生子如此足慰人意妻钟琰曰新妇得配参军生子不翅如此何等语乃载之史册谓之列女乎谢安捷书至还内屐齿折谓之矫情镇物安之过海风起浪涌诸人皆惧而安自若又桓温欲害安与王坦之倒执手板而安神色不变苻坚入冦独无惧色如此之类也矫可乎故荆公诗云彼哉斗筲人得丧皆惊怯妄言屐齿折吾欲刋史牒盖深嫉作史者之谬也【遯斋闲览】范蔚宗黄宪传最佳宪初无事迹蔚宗直以语言模写叔度形容体段使后世见之此最妙处其他传即冯衍马援滕盖得二人文字照映便觉此传不同以知班固前书不可及者亦得司马贾董诸人文字作皮草【歩里客谈】
　　辨讹
　　史顔师古曰发纵读为踪迹之踪非也书本皆不为踪字自有逐踪之狗不待人发也【西汉萧何传注】周处风俗记仲夏端五谓五月初五也今书端午其义无取予家元和中端五诏书并无作午字【唐李正文资暇集】近世作文者多以青紫荷作使从使不知其误晋舆服志曰八座尚书则荷【上声】紫以生紫为拾缀之服外加于左肩至南史周舍问刘杳曰尚书着紫荷相传云挈竟何所出杳曰张安世传云持槖簮笔今世以侍从为持槖则误矣　风俗通曰无恙俗说疾也凡人相见及书问曰无疾耶按上古之时草居雾宿恙噬虫也食人心凡相劳问者曰无恙乎非为疾也【艺文类聚】南史顔延之诗曰五荐不入朝一麾乃出守【延之攸宾以此自托古今诗话亦载此事唯杜牧之为登乐诗亦云拟把一麾江海去因此遂为故事今世以守郡谓之把麾其误有自来矣】于以乐曲有想夫怜其名不雅客曰南朝相府曽有瑞莲故号相府莲后语讹矣【国史补】
　　本朝毛诗出车曰畏此简书者治竹然青作简以书耳今人直用纸名曰简以通庆吊之礼说苑曰越袭吴吴王将死曰吾不用子胥之言至于此死者有知吾何面以见子胥也遂絮覆面以死今人死以方帛覆面者误也　唐避代宗嫌名故民间呼山药为薯药又避英宗嫌名遂改曰山药自此全失其本称矣　晋右军王羲之好鹅后世以鹅为右军【事物纪原】惟桑与梓必恭敬止谓桑梓以人赖其用故养而成之莫肯凌践则有恭敬之道父子相与岂特如人之亲桑梓今乃言父母之邦者必称桑梓非也【温叟诗话】山东曰朝阳山西曰夕阳故诗曰度其夕阳又曰梧桐生矣于彼朝阳山西曰耳后人便用夕阳忽西流然古人亦误用乆矣【宋子京作笔记】髙山仰止景行行止景明也髙山则仰之明行则行之耳魏晋间所谓景庄景俭等从一人差误遂相承谬如郡守为一麾也【山谷】俗呼人之妻父为岳丈以泰山有丈人峯丈人观似亦有理也而呼妻母称泰水此何义也晋乐广卫玠妻父也时称氷清玉润然则俗所谓岳丈当云乐丈耳【本朝孙正训文】渭阳秦康公念母之诗也我见舅氏若母存焉今世俗母在称舅氏亦曰渭阳非也郑风扬之水云终鲜兄弟注云鲜寡也言忽兄弟争国寡于兄弟之恩后世无兄弟者则称终鲜失诗人之意　凡冬至启闭必书云物今世以冬至为书云节而夏至二分皆未尝用岂未知道欤【管见】荀子云兰槐之根为芷兰芷自两物又云蟹六跪而二蟹实八足不应言六跪荀卿楚人兰芷蟹皆楚地所有著书者既借物以为喻当能辨物之形性不知何以致误如此【遯斋闲览】叔夜与山巨源絶交书云野人有快炙背而美芹子者欲献之至尊后世遂有献芹之说予读列子杨朱篇但云宋国有田夫曰负日之暄人莫知之以献吾君其室告之曰昔人有美戎葵与芹子者对乡豪称之乡豪闻之蜇于心惨于腹众哂之此献芹之说实无所出特叔夜合快炙背美芹子者而言之耳【管见】





　　记纂渊海巻七十五
&lt;子部,类书类,记纂渊海&gt;
　　钦定四库全书
　　记纂渊海卷七十六　　　宋　潘自牧　撰祭祀部
　　郊祀
　　经昊天有成命郊祀天地也【诗并序】禋祀祀昊天上帝【周礼大宗伯】冬日至于地上之圜丘奏之若乐六变则天神皆降可得而礼矣【大司乐】祭帝于郊所以定天位也【记礼运】故礼行于郊而百神受职焉【同上】因吉土以飨帝于郊【礼噐】飨帝于郊而风雨节寒暑时　祀帝于郊敬之至也【并同上】郊之祭也迎长日之至也大报天而主日也兆于南郊就阳位也扫地而祭于其质也噐用陶匏以象天地之性也于郊故谓之郊牲用骍尚赤也用犊贵诚也郊之用辛也周之始郊日以至【郊特牲】祭之日王被衮以象天戴冕璪十有二旒则天数也乗素车贵其质也旗十有二旒龙章而设日月以象天也天垂象圣人则之郊所以明天道也　郊之祭也大报本反始也【并同上】成七年鼷防食郊牛角改卜牛鼷防又食其角乃免牛【春秋】襄七年夏四月四卜郊不从乃免牲孟献子曰吾乃今而后知有卜筮夫郊祀后稷以祈农事也是故启蛰而郊郊而后耕今既耕而卜郊宜其不从也【左传】成十七年九月用郊用者何用者不宜用也九月非所用郊也然则郊曷用郊用正月上辛【公羊传】嵗以十二月下辛卜正月上辛如不从则以正月下辛卜二月上辛如不从则以二月下辛卜三月上辛如不从则不郊矣【谷梁传】
　　子昔者周公郊祀后稷以配天【孝经】郊者合百神于上天而祭祀之也【荀子】
　　史秦文公梦黄蛇自天下属地遂问史史曰此上帝之证也君其祠之于是作鄜畤用三牲郊祭白帝焉【汉郊祀志】汉文帝十四年黄龙见于成纪诏曰有异物之神见于成纪歳以有年朕几郊祀上帝诸神礼官议毋讳以朕劳有司皆曰古者天子夏亲郊祀上帝于郊于是帝始幸雍郊见五畤祠衣皆尚赤【本纪及郊祀志】武帝元鼎五年十一月辛巳朔旦冬至天子亲郊诏曰廵祭后土以祈丰年望见泰一修天文防辛卯夜若景光十有二明朕甚念年歳未登饬躬斋戒丁酉拜况于郊【本纪】太始二年诏有司议曰徃者朕郊见上帝西登陇首获白麟以馈宗庙　后元元年诏曰朕郊见上帝见羣鹤留止不以罗网靡所获荐献于泰畤光景并见【并同上】武帝定郊祀之礼祀太一于甘泉祭后土于汾隂【礼乐志】作郊祀歌十九章【同上】上初至雍郊五畤后常三歳一郊【郊祀志】后二年郊雍获一角兽有司曰陛下肃祗郊祀上帝报享　天子始郊拜太一公卿言是夜有美光及昼黄气上属天【并同上】宣帝五凤三年诏曰朕饬躬斋戒郊上帝祠后土神光并见或兴于谷烛耀斋宫十余刻【本纪】成帝建始元年作长安南北郊罢甘泉汾隂祠二年罢雍五畤辛巳上始郊视长安南郊诏曰廼者徙泰畤后土于南郊朕亲饬躬郊祀上帝皇天报应神光并见【本纪】其后甘泉泰畤汾隂后土如故天子复亲郊祀如前【郊祀志】光武陇蜀平后乃増广郊祀髙帝配食位在中坛上【礼仪志】唐显庆二年许敬宗与礼官等议曰六天出于纬书而南郊圜丘一也而以为二物郊及明堂本以祭天而皆以为祭太防五帝【唐礼乐志】宗既已定开元礼天寳元年遂合祭天地于南郊【同上】宗即位未郊见张九龄言愿以迎日之至升紫坛陈采席定上位则圣典无遗矣【本传】传记祭天紫坛幄惟髙皇帝配天堂下西向绀幄绀席【汉官仪】
　　集及将祀天郊报地功祈福乎上思所以为防肃肃之仪尽穆穆之礼殚然后以献精诚奉禋祀曰允矣天子也【张平子东京赋】配天道尊近阳义重【梁简文颂】美报崇本严恭展事受露流坛承风启地洁粢登爼醇牺入馈【魏徴乐章】钦惟大帝载仰皇穹始命田烛爰啓郊宫云门骇聴雷鼔鸣空神其介祀景祚斯融【魏徴等作圜丘诗】叠壁凝影皇坛路编珠流彩帝郊前【同上】受昭华之玉允洽人神泥封祀之金大报天地【文粹虞帝庙碑】大君出震有事郊禋斋戒既肃馨香毕陈乐和礼备暖风春恭惟降福实頼明神【刘冕乐章】禋宗于地昭嘏于天惟馨荐矣既醉歆焉神之降福永永万年【文粹乐章】肃我成命于昭黄只裘冕而祀陟降在斯五音克备八变聿施礼以琮玉荐厥茅借【贺知章乐章】除太坛柴太清受天命报天成竦皇心荐乐声【开元乐章】兆南郊之正位乃阳事之所司【栁迎长日赋】
　　本朝古者大事皆避月晦南郊必用冬至之日周礼也皇祐四年当郊而日至在晦遂改为明堂艺祖四年郊日至亦在晦至期窦俨始上闻不得已乃用十六日甲子非日至而郊惟此一举讲之不素也【避暑録】国朝沿唐制置五使宰臣为大礼使太常卿为礼仪使御史中丞为仪仗使兵部尚书为卤簿使知开封府为桥道顿迎使　南郊亲祀酌献用禧安之曲丹云之爵金龙之杓挹于樽罍是曰清酌【防要】
　　祀五帝
　　经祀五帝则掌百官之誓戒与其具修【周礼太宰】祀五帝奉牛牲羞其肆【大司徒】以青圭礼东方以赤璋礼南方以白琥礼西方以璜礼北方【大宗伯】兆五帝于四郊【小宗伯】若禋祀五帝位誓百官戒于百侯奉其明水火【大司冦】春其帝太皥夏其帝炎帝中央土其帝黄帝秋其帝少皥冬其帝颛顼【记月令】
　　史汉髙祖问故秦时上帝祠何帝也羣臣对曰有白青黄赤帝之祠髙祖曰吾闻天有五帝而四者何也莫知其说于是髙祖曰吾知之矣廼待我而后成也廼立黑帝祠名曰北畤【前郊祀志】文帝时新垣平上言长安东北有神气成五色若人冠冕焉宜立祠上帝以合符应于是作渭阳五帝庙明年帝以郊见渭阳五帝遂出长门若见五人于道北遂因其直立五帝坛祠以五牢　王莽奏周官兆五帝于四郊山川各因其方今五帝兆俱在雍五畤不合于古【并同上】昔在上古生为明王没则配五行故太昊配木神农配火黄帝配土少昊配金颛帝配水此五帝者配天之神同兆于四郊报之于明堂或以为五精之神佐天育物前代莫之或废【晋礼志】唐永徽二年以髙祖配五天帝以太宗配五人帝【唐礼乐志】
　　集金县诏肆玉爼朝陈享荐黄道分派紫辰乃诚乃敬载享载禋【唐祀黄帝乐章】元鸟司春苍龙登歳瑶席降神朱享帝诚备祝嘏礼殚珪币【祀青帝】昭昭丹陆奕奕炎方礼陈牲币乐备箎簧琼羞溢爼玉齐浮觞【祀赤帝】律应西成气踵南吕珪币咸列笙竽备举苾苾兰羞芬芬桂醑【祀白帝】阳月斯纪应钟在侯载洁牲牷爱登爼豆既髙既逺无声无臭【祀黑帝】
　　本朝乾徳二年太常礼院言旧例正月上辛祀昊天上帝以顺祖配坐以五方帝为从祀【防要】
　　祀感生帝
　　本朝乾徳元年聂崇义请别祀赤帝为感生帝每正月别坛而祭从之二年太常礼院言旧例祀昊天上帝以五方帝为从祀且祀为感生尊而奉之也列于从祀降而卑之也欲望于上二日祀昊天上帝从祀之内不设赤帝一坐所贵显特尊于感生帝奉勅冝依【防要】皇上淳祐丙午朔龙翔宫以奉感生帝每四时孟飨毕车驾临幸行礼【抵报】
　　祠太一
　　史亳人薄诱忌奏祠太一方曰天神贵者太一太一佐曰五帝于是天子立其祠长安东南郊其后人有上书言古者天子三年一用太牢其祠神三一天一地一泰一天子许之【史记汉武帝朝】武帝置寿宫神君神君最贵者曰太一其佐曰太禁【汉郊祀志】
　　传记太一天之尊神祠在楚东以配东帝故曰东皇太一【楚辞注】
　　集吉日兮辰良穆将愉兮上皇抚长劔兮玉珥镠锵鸣兮琳琅瑶席兮玉瑱盍将把兮琼芳蕙肴蒸兮兰借奠桂酒兮椒浆扬枹兮拊鼔防缓节兮安歌陈竽瑟兮浩倡灵偃蹇兮姣服芳菲菲兮满堂五音纷兮繁防君欣欣兮乐康【楚辞东皇太一】
　　本朝景祐二年章得象等言司天监生于渊奏祠九宫神位止用一局乞将九宫太一经依年飞移位次祭告谨按郄良过九宫有飞棊立成图每歳一移兼推九州所生灾害之法乞随贵神每年飞棊之方旋定祭位从之其法自天圣七年己巳入歴太一在乙宫歳进一位飞棊廵行周而复始【防要】
　　祭日月
　　经圭璧以祀日月【周礼典瑞】郊之祭也大报天而主日配以月【记祭义】祭日于坛祭月于坎以别幽明以制上下祭日于东祭月于西以别外内以端其位【同上】王宫祭日也夜明祭月也【祭法】
　　史三代之礼春朝朝日秋暮夕月所以明有敬也【前贾谊传防】汉武帝元鼎五年天子亲郊见朝日夕月【本纪】朝日以五采夕月以少采【同上】祭日以牛祭月以羊彘【郊祀志】宣帝成山祠日莱山祠月【同上】建武二年初置郊兆于雒阳日月在中营内南道日在东月在西【祭祀志】魏文帝诏曰汉氏旦夕常于殿下东西拜日月烦防似家人之事非事天神之道也【晋礼志】魏明帝太和二年二月祀朝日于东郊八月夕月于西郊始得古礼　晋春分祀朝日于东秋分祀夕月于西【并同上】日月于坛第一等大明于东陛之南夜明于西陛之北席皆以藁桔【唐礼乐志】日以圭璧币以青月以圭璧币以白　大明青犊夜明白犊【并同上】传记先王朝日夕月以教民事君【国语】礼日于东门之外礼月于西门之外【仪礼】祀日月于北郊以为地只也【通典】凡祭日月一嵗有四焉迎气之时祭日于东郊祭月于西郊一也二分祭日月二也郊之祭大报天而主日配以月三也日月祭天宗合祭日月四也【同上】
　　集朝日闿阳播气甄曜垂明有赫圆宰深仁曲成日严苍璧烟开紫营聿尊防享式降鸿禧【唐乐章】惟圣格天惟明享日帝郊肆类王宫戒吉珪奠春舒钟歌晓溢礼云克被斯文有秩【同上】
　　夕月测妙为神通防曰圣坎祀贻则郊禋展敬璧荐登光金歌动映【唐乐章】朏晨事举天宗礼辟夜典凉秋隂明堪夕有齐斯防有牲斯硕穆穆其辉穰穰是积　晨仪式荐明祀惟光神物爰止灵晖载杨元端肃事紫幄兴祥【并同上】
　　祭风雨
　　经以槱燎祀风师雨师【周礼大宗伯】兆风师于西郊兆雨师于北郊【小宗伯注】
　　史圆坛外营祀风伯雨师之属【后祭祀志】以丙戌日祠风伯于戍地以己丑日祀雨师于丑地【同上】
　　本朝风伯雨师为小祀【祀令】
　　祭社稷
　　经汤既胜夏欲迁其社不可作夏社【书序】乃社于新邑【召诰】设其社稷之壝而树之田主各以其地之所宜木【周礼大司徒】以灵皷皷社祭【鼔人】教帗与舞帅而舞社稷之祭祀【舞师】以血祭祭社稷【大宗伯】建国之神位右社稷【小宗伯】凡天地之大烖类社稷则为位【同上】社壝用大罍【鬯人】祭社稷则希冕【司服】献禽以祭社【大司马】掌珥于社稷【小子】社稷之中未施敬于民而民敬之【记檀弓】天子社稷皆太牢诸侯社稷皆少牢【王制】祀社于国所以列地利也【礼运】礼行于社而百货可极焉【同上】社祭土而主隂气也君南乡于北墉下答隂之义也日用甲用日之始也天子大社必受霜露风雨以达天地之气也是以丧国之社屋之不受天阳也薄社北牖使隂明也社所以神地之道也【郊特牲】唯为社事单出里唯为社田国人毕作唯社丘乗共粢盛所以报本反始也【同上】王自为立社曰王社诸侯自为立社曰侯社【祭法】厉山氏之有天下也其子曰农能殖百谷夏之衰也周弃继之故祀以为稷共工氏之霸九州也其子曰后土能平九州故祀以为社【同上】社稷五祀是崇是奉【左传】稷田正也有烈山氏之子曰柱为稷因夏以上祀之周弃亦为稷自商以来祀之【同上】夏后氏以松殷人以柏周人以栗【论语】
　　子牺牲既成粢盛既洁祭祀以时然而旱干水溢则变置社稷【孟子】
　　史汉髙祖立官社配以夏禹未立官稷至平帝时王莽等奏于官社后立官稷以夏禹配食官社后稷配食官稷世祖中兴不立官稷【后汉志】建武二年立太社稷于洛阳【祭祀志】自汉至魏太社有稷而官社无稷故常二社一稷也【晋礼志】传咸上表曰天子自为立社者为借田而报者也国以人为本人以谷为命故又为百姓立社而祈报焉帝社祝曰坤德厚载邦畿是保乃建帝社以神地道【并同上】魏太武谓古弼曰吾闻筑社之役蹇蹷而筑之端冕而事之神与之福【北史】北齐立太社帝社太礼三坛于国右【隋礼仪志】饰坛四面及陛而黄土全覆上焉其后遂改先农曰帝社又立帝稷【唐张齐贤传】
　　传记起大事动大众必先有事乎社而后出谓之宜【尔雅】社者土地之宜也稷者五糓之主也【孝经援神契】南社惟梓西社惟栗北社惟槐【尚书逸篇】社皆有垣无屋树其中以木有木者土主生万物万物莫善于木故树木也【五经通义】天子社广五丈诸侯半之其色东方青南方赤西方白北方黑冐以黄土故将封东方诸侯取青土苴以白茅各取其面以为封社【白虎通】王者诸侯所以俱两社何俱有土之君也太社为天下报功王社为京师报功也王者所以有社稷者为天下求福报功也人非土不立非谷不食故封土立社示有主也【同上】社坛在东稷坛在西俱北面【通典】
　　集于惟大社官名后土是曰句龙功着上古徳配帝皇实为灵主克助播殖农正曰柱尊以作稷丰年是与【曹子建颂】社实隂低稷惟谷先率育万类叶灵昊干霸德方将得号共工厥有才子实曰句龙庶物平施百姓熈雍陶恵救灾决河流江弃亦播殖作乂万邦克配二祀以报勲庸【何承天颂】厚地间灵方坛崇祀建以风露植之松梓勾萌既申芟作伊始恭祈粢盛克膺休祉【牛睿社歌诗】粒食兴教播厥有先尊神致洁报本惟防【稷歌词】社祭土稷祭谷勾龙与弃乃其佐享【韩文】
　　祭山川
　　经望于山川【书舜典】望秩于山川【同上】奠髙山大川【禹贡】九山刋旅【同上】懐柔百神及河乔岳【诗时迈】教兵舞帅而舞山川之祭祀【周礼舞师】以血祭祭五岳以貍沈祭山林川泽【大宗伯】兆山川丘陵坟衍各因其方【小宗伯】璋邸射以祀山川【典瑞】祀山川则毳冕【司服】乃奏蕤宾歌函钟舞大夏以祀山川【大司乐】天子祭天下名山大川诸侯祭名山大川之在其地者【记王制】五岳视三公四渎视诸侯【同上】季夏命四监养牺牲以供名山大川四方之神【月令】晋人将有事于河必先有事于恶沱齐人将有事于泰山必先有事于配林【记礼噐】先王之祭川也皆先河而后海【学记】山林川谷丘陵能出云见怪物皆曰神有天下者祭百神【祭法】晋侯使屠蒯如周请有事于雒与三涂【左传】山川之神则水旱疫疠之灾于是乎祭之三代命祀祭不越望【并同上】三望者何望祭也祭泰山川海山川有能润于百里者天子秩而祭之【公羊传】天子有方望之事无所不通诸侯山川有不在其封内者则不祭【同上】季氏旅于泰山子曰曽谓泰山不如林放乎【论语】
　　史秦令祠官所常奉天地名山大川于是自殽以东名山五大川二【史封禅书】名山大川祷祀用牛犊各一牢其圭币各契也【同上】汉文帝修名山大川常祀而絶者有司以歳时致礼【前本纪】武帝建元诏曰河海润千里其令祠官修山川之同为歳事【本纪】元封诏曰朕用事华山至于中岳获駮鹿【同上】宣帝诏曰盖闻天子修祀山川古今通礼也夫江海百川之大者也今阙焉无祠其令祠官以礼为歳事以四时祠江海雒水祈为天下丰年焉自是五岳四渎皆有常礼【郊祀志】章帝诏曰今山川应典礼者尚未咸秩其议増修羣祀以祈丰年【后本纪】魏文帝黄初二年初礼五岳四渎咸秩羣祀瘗沈圭璧【晋志】明帝太和四年遣使者以特牛祠中岳　宋咸熈元年使使以璧币礼祠华山【并礼乐志】
　　集海于天地间为物最钜自三代圣王莫不祀事考于传记而南海神次最贵在北东西三神河伯之上【韩文】
　　雩祭
　　经若国大旱则率巫舞雩【周礼司巫】旱暵则舞雩【女巫】仲夏大雩帝用盛乐乃命百县雩祀百辟卿士有益于民者以祈实【记月令】雩宗祭水旱也【祭法】龙见而雩【左传】雩者何旱祭也然则何以不言旱言雩则旱见言旱则雩不见何以书记灾也【公羊传】
　　史汉昭帝始元六年夏旱大雩不得举火【前本纪】梁大雩圜丘坛于南郊之左祈五天帝及五人帝于其上卜日又徧祈社稷山林川泽就故地处大雩国南除地为墠祈百辟卿士于雩墠之左舞童六十四人为八列各执羽翳每列歌云汉诗而毕【隋礼志】天监九年有事雩坛武帝以为两既类而求之正阳其谬已甚东方既非盛阳而为生养之始则雩坛应在东方遂移于东郊　又以雩祭燔柴之说乃停用柴从坎瘗典　北齐以孟夏龙见而雩祭太防五精帝于夏郊之东焉坛于上祈糓借以藁桔若不雨则使三公祈于雩坛礼用玉币有燎不设金石之乐选伎歌云汉之诗于坛南【并同上】贺师仕齐以龙见请雩时藁阿那肱为录尚书事大惊喜问龙何在作何顔色师曰此是龙星初见依礼当雩祭郊坛非谓真龙阿那肱忿然曰汉儿多事强知星宿祭事遂不行【北史】贞观礼孟夏雩于南郊祀五天帝显庆三年许敬宗与礼官议黜郑说而礼昊天上帝开元中王仲丘议月令大雩盛祭也宜兼用之以合大雩之义【唐礼乐志】传记雩祭舞者吁嗟而请雨【尔雅注】
　　蜡祭
　　经国祭蜡则龡豳颂击土鼓以息老物【周礼籥章】昔者仲尼与于蜡宾【记礼运】天子大蜡八伊耆氏始为蜡蜡也者索也歳十二月合聚万物而索飨之也蜡之祭也主先啬而祭司啬也祭百种以报啬也飨农及邮表畷禽兽仁之至义之尽也迎猫为其食田防也迎虎为其食田豕也祭坊与水庸事也曰土反其宅水归其壑昆虫毋作草木归其宅【郊特牲】黄衣黄冠草服也　八蜡以记四方四方年不顺成八蜡不通以谨民财也顺成之方其蜡乃通以移民也既蜡而收民息已故既蜡君子不兴功【并同上】秋省而遂大蜡【明堂位】子贡观于蜡子曰赐也乐乎对曰一国之人皆若狂赐未知其乐也子曰百日之蜡一日之泽非尔所及也【杂记】
　　史后周常以十月祭神农伊耆后稷田畯鳞羽臝毛介水庸坊邮表畷兽猫之神明日乃蜡祭于南郊如东郊仪【隋礼仪志】隋开皇四年诏后周夏后之时行姬氏之蜡考诸先代于义有违其十月行蜡者停可以十二月为腊【同上】蜡祭奏諴夏四方有祀八蜡酬功三时告劳一日为泽【晋乐志】唐蜡祭百神大明夜明在坛上神农伊耆各在其坛上后稷在坛东五官田畯各在其方五星十二次二十八宿五方之岳镇海渎山林川泽丘陵坟衍原隰井泉各在其方之坛龙鳞朱鸟驺虞元武鳞羽臝毛介水庸坊邮表畷于搜猫各在其方坛之后【唐礼乐志】元冕者蜡祭百神之服也【车服志】
　　传记房龄等议曰按月令蜡法唯祭天宗迎代蜡五天帝五人帝皆非古典今并除之季冬寅日蜡祭百神于南郊大明用犊二笾豆各四神农及伊耆氏各用少牢一笾豆与大明同【通典】
　　集日躔星纪大吕司辰歴象改次众庶更新歳事告成八蜡报勤告成伊何年丰物阜报勤伊何农功是归【晋裴秀诗】凝寒迫清祀有酒宴嘉平宿心何所道借此慰中情【魏诗】
　　本朝建隆四年和岘言蜡祭之礼始于伊耆氏王者因行腊蜡上享宗庙旁及五祀展其孝心尽物而示恭也至唐贞观之际前寅蜡百神邜日祭社宫辰日腊享宗庙开元定礼三祭皆以腊辰以应土徳伏惟圣朝火徳合以戌日为腊而以前七日辛夘便行蜡恐未为宜若以祀事稍并即以申日蜡百神酉日祭太社太稷戌日腊享太庙太常礼院请同用戍腊一日从之【防要】
　　释奠
　　经过大山川反行舍奠【周礼太祝】及郊馌兽舍奠于祖祢【甸祝】天子将出征受成于学出征执有罪反释奠于学以讯馘告【王制】凡学春官释奠于先师秋冬亦如之【文王世子】凡始立学者必释奠于先圣先师及行事必以币【同上】
　　史魏齐王正始二年使太常释奠以太牢祠孔子于辟雍以顔回配【晋礼志】后齐皇帝至学讲毕以一太牢释奠孔父配以顔回列轩垂乐八佾舞行三献皇太子每通一经亦释奠乗石山安车三师乗车在前三少从后而至学焉【隋礼仪志】隋国子寺每嵗以四仲月上下释奠于先圣先师州郡学则以春秋仲月释奠【同上】唐仲春仲秋释奠于文宣武成王皆以上丁上戊【唐礼乐志】许敬宗等奏礼学官释奠于先师郑谓诗书礼乐之官也四时之学将习其道故释奠各以其师而不及先圣惟春秋合乐则有司总祭先圣先师秦汉释奠无文魏则以太常行事昔宋以学官主祭【礼志】
　　传记齐武帝朝有司奏释奠先圣先师未尝令当行何礼用何乐时从喻希议用元嘉故事设轩垂之乐六佾之舞牲牢噐用悉依上公【通典】开元十一年诏春秋释奠用牲牢【同上】
　　集乃修嘉荐于国之雍敬享先师以畴圣功【傅咸颂】讲业既终礼师释奠升觞析爼上下惟燕【挚虞颂】尊师重道释奠崇祀【潘尼颂】敬恭祀典告奠圣灵礼属观盥乐荐歌笙【顔延之诗】告奠明祀观道圣门【任昉诗】郡邑礼社稷孔子独孔子用王者事以门人为配天子以下北面拜跪荐祭礼如亲弟子者句龙弃以功孔子以徳固自有次第哉【韩文】本朝元丰七年诏自今春秋释奠以邹国公孟子配食文宣王位于兖国公之次荀况杨雄韩愈以世次先后从祀于左丘明等二十一贤之间并封伯爵【防要】
　　释菜
　　经春入学舍采合舞【周礼大胥】仲春上丁命乐正习舞释菜天子乃帅三公九卿诸侯大夫亲徃视之【记月令】始立学者既兴噐用币然后释菜不舞不授噐【文王世子】皮弁祭菜示敬道也【学记】
　　史魏道武天兴四年命乐师入学习舞释菜于先师【北儒林传序】贞观六年诏罢周公祠更以孔子为先圣顔氏为先师数临幸国子学观释菜【唐儒学传】
　　传记孔頴达讲经献上释菜颂【通典】
　　明堂
　　经我将祀文王于明堂也【周颂诗序】夏后氏世室殷人重屋周人明堂【周礼匠人】周公朝诸侯于明堂之位【记明堂位】明堂也者明诸侯之尊卑也　太庙天子明堂【并同上】祀乎明堂所以教诸侯之孝也【乐记】
　　子周公宗祀文王于明堂【孝经】夫明堂者王者之堂也【孟子】神农以时尝糓祀于明堂【淮南子】
　　史汉武帝欲治明堂未晓其制度济南人公玉带上黄帝时明堂图天子从之是歳祀太一五帝于明堂修明堂如郊礼【前郊祀志】以十月甲子朔旦冬至日祀上帝于明堂【同上】元封二年作明堂于泰山下【本纪】备法物之驾盛清道之仪坐明堂而朝羣后【后儒林传】章帝元和二年宗祀五帝于汶上明堂【本纪】宋武帝起明堂于国学之南丙巳之地【本纪】魏修明堂封轨议曰三代明堂其制一也五室之议得天数矣郑曰五室者象五行也九阶者法九土四戸者达四时八牕者通八风诚不易之大范有国之常式若其上圜下方以则天地通水环宫以节观覩茅盖白盛为之质赤缀白缀为之戸牖皆典籍所载制度之明义也秦焚五典更变先圣故吕氏月令见九室之义大戴之礼着十二堂之文汉承秦法亦未能改东西二京俱为九室夫室以祭天堂以布政依行而祭故室不过五依时布政故堂不逾四月之与辰非所可法九与十二厥用安在宜则五室以为永制【北封轨传】明堂者所以通神灵感天地出教化崇有徳黄帝曰合宫尧曰五府舜曰总章布政兴治其来尚矣【隋牛传】则天毁乾元殿以其地立明堂其制淫侈无复可观火焚之迄唐之世季秋大享皆寓圜丘【唐祭祀志】陈子昂说武后兴明堂可谓荐圭璧于房闼以脂泽污漫之也子昂其聋瞽欤【本传賛】黄帝曰合宫有虞曰总章殷曰阳舘周曰明堂斯皆路寝之验知非别处【旧唐礼乐志】
　　传记孔子观乎明堂有善恶之状兴废之诫又有周公相成王抱之负斧扆南面以朝诸侯之图焉子曰此周之所以盛也【家语】明堂之制下之温湿不能及也上之寒暑不能入也木工不镂示明之节也【晏子春秋】周明堂茅茨蒿柱土阶三等以见节俭也【吕氏春秋】或以为明堂者文王庙周徳洽和结蒿茂大以为宫柱名曰蒿宫【同上】明堂九室一室有四戸八牖凡三十六戸七十二牖以茅屋上圜下方九室者取象阳数也八牖者隂数也取象八风三十六户取六甲之爻六六三十六也上圜象天下方法地四闼者象四时也五室者象五行也【三辅黄图】
　　集灵台明堂綂和天人【班东都赋】于昭明堂明堂孔阳圣皇宗祀穆穆皇皇上帝宴飨五位时序谁其配之世祖光武【诗】明堂者天子太庙所以崇礼其祖以配上帝者也东曰青阳南曰明堂西曰总章北曰堂中曰太室故虽有五名而主以明堂也其正中焉皆曰太庙谨承天随时之令昭令德宗祀之礼明前功百辟之劳起尊老敬长之义显教幼诲穉之学朝诸侯选造士于其中故为大教之宫而四学具焉官司备焉譬如北辰居其所而众星拱之万象翼之教之所由生故言明堂事大义之深也取其宗祀之清也则曰清庙取其正室之貌则曰太庙取其尊崇则曰太室取其堂则曰明堂取其四门之学则曰太学取其四面周水圆如璧则曰辟雍其实一也【蔡邕论】肃肃明堂惟徳之光仪天矩地崇姬润黄【虞通之颂】明堂者明乎天道者也所以明有功褒有徳崇大教明大政登假严禋钦宗修祀考经纬之长防应黄钟之旋宫穆穆四门恊纳四气明明八牕均调八风思承天以接神故峻极乎皇穹【刘名济赋】四圭邸苍玉六变舞云门香浮欝金酒烟绕凤凰樽【梁元帝诗】大开明堂受朝贺诸侯劔佩鸣相磨【韩石皷歌】遂开明堂坐以治之
  </div>
  <div class="pagination">
   <a href="记纂渊海_page101.html">
    上一页
   </a>
   <span>
    ...
   </span>
   <a href="记纂渊海_page97.html">
    97
   </a>
   <a href="记纂渊海_page98.html">
    98
   </a>
   <a href="记纂渊海_page99.html">
    99
   </a>
   <a href="记纂渊海_page100.html">
    100
   </a>
   <a href="记纂渊海_page101.html">
    101
   </a>
   <span class="current-page">
    102
   </span>
   <a href="记纂渊海_page103.html">
    103
   </a>
   <a href="记纂渊海_page104.html">
    104
   </a>
   <a href="记纂渊海_page105.html">
    105
   </a>
   <a href="记纂渊海_page106.html">
    106
   </a>
   <a href="记纂渊海_page107.html">
    107
   </a>
   <span>
    ...
   </span>
   <a href="记纂渊海_page103.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
