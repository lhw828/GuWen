<!DOCTYPE html>
<html>
<head>
    <meta charset="UTF-8">
    <title>经济类编 - 第 38 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 38 页/共 74 页</h1>
    <div class="content">　　隗嚣遣长子恂入质马援将家属随恂归洛阳居数月而无他职任马援以三辅地旷土沃而所将賔客猥多乃上书求屯田上林苑中光武许之防隗嚣用王元计意更狐疑援数以书记责譬于嚻嚻怨援背已得书増怒其后遂发兵拒汉援上疏　臣援自念归身圣朝奉事陛下本无公辅一言之荐左右为容之助臣不自陈陛下何因闻之夫居前不能令人轾居后不能令人轩与人怨不能为人患臣所耻也故敢触冒罪忌昧死陈诚臣与隗嚻本实交友初嚣遣臣东谓臣曰本欲为汉愿足下往观之于汝意可即専心矣及臣还反报以赤心实欲道之于善非敢谲以非义而嚣自挟奸心盗憎主人怨毒之情遂归于臣臣欲不言则无以上闻愿聴诣行在所极陈灭嚣之术得空匈腹申愚策退就陇畆死无所恨
　　公孙瓉请讨袁绍疏　臣闻皇羲以来君臣道着张礼以导人设刑以禁暴今车骑将军袁绍托其先轨爵任崇厚而性本淫乱情行浮薄昔为司国家多难太后承摄何氏辅朝绍不能举直错枉而専为邪媚招来不轨疑误社稷至令丁原焚烧孟津董卓造为乱始绍罪一也卓既无礼帝主见质绍不能开设权谋以济君父而弃置节迸窜逃亡忝辱爵命背违人主绍罪二也绍为渤海太守黙选戎马当攻董卓不告父兄至使太傅一门累然同毙不仁不孝绍罪三也绍既兴兵涉歴二载不恤国难广自封殖乃多引资粮専为不急割刻无方考责百姓其为痛怨莫不咨嗟绍罪四也逼迫韩馥窃夺其州矫刻金玉以为印玺毎有所下辄皁囊施检文称诏书昔亡新僣侈渐以即真观绍所拟将必阶乱绍罪五也绍令星工伺望祥妖赂遗财货与共饮食尅防期日攻钞郡县此岂大臣所当施为绍罪六也绍与故虎牙都尉刘勲首共造兵勲降服张累有功効而以小忿枉加酷害信用防慝济其无道绍罪七也故上谷太守髙焉故甘陵相姚贡绍以贪惏横责其钱钱不偹毕二人并命绍罪八也春秋之义子以母贵绍母亲为婢使地实防贱据职髙重享福丰隆有茍进之志无虚退之心绍罪九也又长沙太守孙坚前领豫州刺史遂能驱走董卓扫除陵庙忠勤王室其功莫大绍遣小将盗居其位断絶坚粮不得深入使董卓久不服诛绍罪十也昔姬周政弱王道陵迟天子迁徙诸侯背畔故齐桓立柯亭之盟晋文为践土之防伐荆楚以致菁茅诛曹卫以章无礼臣虽阘茸名非先贤被朝恩负荷重任职在鈇钺奉辞伐罪輙与诸将州郡共讨绍等若大事克捷罪人斯得庶续桓文忠诚之效
　　诸葛亮率军北驻汉中临发上疏　臣亮言先帝创业未半而中道崩殂今天下三分益州疲敝此诚危急存亡之秋也然侍卫之臣不懈于内忠志之士忘身于外者盖追先帝之殊遇欲报之于陛下也诚宜开张圣聴以光先帝遗徳恢志士之气不宜妄自菲薄引喻失义以塞忠谏之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之治不宜偏私使内外异法也侍中侍郎郭攸之费袆董允等此皆良实志虑忠纯是以先帝简拔以遗陛下愚以为宫中之事事无大小悉以咨之然后施行必能裨补阙漏有所广益也将军向宠性行淑均晓畅军事试用于昔日先帝称之曰能是以众议举宠以为督愚以为营中之事事无大小悉以谘之必能使行阵和穆优劣得所也亲贤臣逺小人此先汉所以兴隆也亲小人逺贤臣此后汉所以倾頽也先帝在时毎与臣论此事未尝不叹息痛恨于桓灵也侍中尚书长史防军此悉贞亮死节之臣也愿陛下亲之信之则汉室之隆可计日而待也臣本布衣躬耕南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命以来夙夜忧虑恐付托不效以伤先帝之明故五月渡泸深入不毛今南方已定甲兵已足当帅将三军北定中原庶竭驽钝攘除奸凶兴复汉室还于旧都此臣所以报先帝而忠陛下之职分也至于斟酌损益进尽忠言则攸之袆允之任也愿陛下托臣以讨贼兴复之效不效则治臣之罪以告先帝之灵若无兴徳之言则戮允等以彰其慢陛下亦宜自谋以谘诹善道察纳雅言深追先帝遗诏臣不胜受恩感激今当逺离临表涕泣不知所云













　　经济类编卷五十七
<子部,类书类,经济类编>
　　钦定四库全书
　　经济类编卷五十八
　　明　冯琦冯瑗　撰
　　武功类四
　　侦国【九则】
　　齐仲孙湫来省难仲孙归曰不去庆父鲁难未巳闵公曰若之何而去之对曰难不已将自毙君其待之公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务宁鲁难而亲之亲有礼因重固间携贰覆昏乱霸王之器也
　　呉延陵季子游于晋入其境曰嘻暴哉国乎入其都曰嘻力屈哉国乎立其朝曰嘻乱哉国乎从者曰夫子之入晋境未久也何其名之不疑也延陵季子曰然吾入其境田野荒秽而不休杂増崇高吾是以知其国之暴也吾入其都新室恶而故室美新墙卑而故墙高吾是以知其民力之屈也吾立其朝君能视而不下问其臣善伐而不上谏吾是以知其国之乱也
　　楚庄王欲伐陈使人视之使者曰陈不可伐也庄王曰何故对曰其城郭高沟壑深蓄积多其国宁也王曰陈可伐也夫陈小国也而蓄积多蓄积多则赋敛重赋敛重则民怨上矣城郭高沟壑深则民力罢矣兴兵伐之遂取陈
　　庄王欲伐晋使豚尹观焉反曰不可伐也其忧在上其乐在下且贤臣在焉曰沈驹明年又使豚尹观反曰可矣初之贤人死矣谄防多在君之庐者其君好乐而无礼其下危处以怨上上下离心兴师伐之其民必先反庄王从之果如其言矣
　　赵主父使李疵视中山可攻不也还报曰中山可伐也君不亟伐将后齐燕主父曰何故可攻李疵对曰其君见好岩穴之士所倾葢与车以见穷闾隘巷之士以数十伉礼下布衣之士以百数矣君曰以子言论是贤君也安可攻疵曰不然夫好显岩穴之士而朝之则战士怠于行阵上尊学者下士居朝则农夫惰于田战士怠于行者则兵弱也农夫惰于田者则国贫也兵弱于敌国贫于内而不亡者未之有也伐之不亦可乎主父曰善举兵伐而中山遂灭也
　　魏信陵君为人仁而下士士无贤不肖皆谦而礼交之不敢以其富贵骄士士以此方数千里争往归之致食客三千人当是时诸侯以公子贤多客不敢加兵谋魏十余年公子与魏王博而北境传举烽言赵寇至且入界魏王释博欲召大臣谋公子止王曰赵王田猎耳非为寇也复博如故王恐心不在博居顷复从北方来传言曰赵王猎耳非为寇也魏王大惊曰公子何以知之公子曰臣之客有能探得赵王隂事者赵王所为客輙以报臣臣以此知之是后魏王畏公子之贤能不敢任公子以国政
　　吕览召数篇　类同相召气同则合声比则应故鼓宫而宫应鼔角而角动以龙致雨以形逐影祸福之所自来众人以为命焉不知其所由故国乱非独乱有必召寇独乱未必亡也召寇则无以存矣凡兵之用也用于利用于义攻乱则服服则攻者利攻乱则义义则攻者荣荣且利中主犹且为之有况于贤主乎故割地寳器戈剑卑辞屈服不足以止攻唯治为足治则为利者不攻矣为名者不伐矣凡人之攻伐也非为利则固为名也名实不得国虽彊大则无为攻矣其所自来者久矣尧战于丹水之浦以服南蛮舜却苗民更易其俗禹攻曹魏屈骜有扈以行其教三王以上固皆用兵也乱则用治则止治而攻之不祥莫大焉乱而弗讨害民莫长焉此治乱之化也文武之所由起也文者爱之征也武者恶之表也爱恶循义文武有常圣人之元也譬之若寒暑之序时至而事生之圣人不能为时而能以事适时事适于时者其功大士尹池为荆使于宋司城子罕觞之南家之墙犨于前而不直西家之潦径其宫而不止士尹池问其故司城子罕曰南家工人也为鞔百也吾将徙之其父曰吾恃为鞔以食三世矣今徙之是宋国之求鞔者不知吾处也吾将不食愿相国之忧吾不食也为是故吾弗徙也西家高吾宫庳潦之经吾宫也利故弗禁也士尹池归荆荆王适兴兵而攻宋士尹池谏于荆王曰宋不可攻也其主贤其相仁贤者能得民仁者能用人荆国攻之其无功而为天下笑乎故释宋而攻郑孔子闻之曰夫修之于庙堂之上而折冲乎千里之外者其司城子罕之谓乎宋在三大万乘之间子罕之时无所相侵边境四益相平公元公景公以终其身其唯仁且节与故仁节之为功大矣故明堂茅茨蒿柱土阶三等以见节俭赵简子将袭卫使史黯往睹之期以一月六月而后反赵简子曰何其久也史黯曰谋利而得害犹弗察也今蘧伯玉为相史防佐焉孔子为客子贡使令于君前甚听易曰涣其羣元吉涣者贤也羣者众也元者吉之始也涣其羣元吉者其佐多贤也赵简子按兵而不动凡谋者疑也疑则从义断事从义断事则谋不亏谋不亏则名实从之贤主之举也岂必旗偾将毙而乃知胜败哉察其理而得失荣辱定矣故三代之所贵无若贤也
　　北魏王珪密有图燕之志遣九原公仪奉使至中山燕主垂诘之曰魏王何以不自来仪曰先王与燕并事晋室世为兄弟臣今奉使于礼未失垂曰吾今威加四海岂得以昔日为比仪曰燕若不修德礼欲以兵威自彊此乃将帅之事非使臣所知也仪还言于珪曰燕主衰老太子闇弱范阳王自负材气非少主臣也燕主既没内难必作于时乃可图也今则未可
　　魏遣散骑常侍宋弁等来聘及还魏高祖问弁江南何如弁曰萧氏父子无大功于天下既以逆取不能顺守政令苛碎赋役繁重朝无股肱之臣野有愁怨之民其得没身幸矣非贻厥孙谋之道也
　　料敌【二十则】
　　齐桓公之时霖雨十旬桓公欲伐漅陵其城之值雨也未合管仲隰朋以卒徒造于门桓公曰徒众何以为管仲对曰臣闻之雨则有事夫漅陵不能雨臣请攻之公曰善遂兴师伐之既至大卒间外士在内矣桓公曰其有圣人乎乃还旗而去之
　　齐师夜遁师旷告晋侯曰鸟乌之声乐齐师其遁邢伯告中行伯曰有班马之声齐师其遁叔向告晋侯曰城上有鸟齐师其遁晋人闻有楚师师旷曰不害吾骤歌北风又歌南风南风不竞多死声楚必无功董叔曰天道多在西北南师不时必无功叔向曰在其君之德也晋人已胜智氏归而缮甲砥兵楚王恐召梁公曰晋人已胜智氏矣归而缮甲砥兵其以我为事乎梁公曰不患害其在吴乎夫吴君恤民而同其劳使其民重上之令而人轻其死以从上使如虏之战臣登山以望之见其用百姓之信必也勿已乎其备之若何不听明年阖庐袭郢
　　呉师在陈楚大夫皆惧曰阖庐惟能用其民以败我于柏举今闻其嗣又甚焉将若之何子西曰二三子恤不相睦无患吴矣昔阖闾食不二味居不重席室不崇坛器不彤镂宫室不观舟车不饰衣服财用择不取费在国天有菑疠亲巡孤寡而共其乏困在军熟食者分而后敢食其所尝者卒乘与焉勤恤其民而与之劳逸是以民不罢劳死知不旷吾先大夫子常易之所以败我也今闻夫差次有台榭陂池焉宿有妃嫱嫔御焉一日之行所欲必成玩好必从珍异是聚观乐是务视民如讐而用之日新夫先自败也已安能败我
　　越已胜吴又索卒于荆而攻晋左史倚相谓荆王曰夫越破呉豪士死锐卒尽大甲伤今又索卒以攻晋示我不病也不如起师与分呉荆王曰善因起师而从越越王怒将撃之大夫种曰不可吾豪士尽大甲伤我与战必不克不如赂之乃割露山之隂五百里以赂之荆伐陈吴救之军间三十里雨十日夜星左史倚相谓子期曰雨十日甲辑而兵聚呉人兵至不如备之乃为陈陈未成也而吴人至见荆陈而反左史曰吴反复六十里其君子必休小人必食我行三十里撃之必败也乃从之遂破吴军
　　秦昭王既息民缮兵复欲伐赵武安君曰不可王曰前年国虚民饥君不量百姓之力求益军粮以灭赵今寡人息民以养士蓄积粮食三军之俸有倍于前而曰不可其说何也武安君曰长平之事秦军大克赵军大破秦人欢喜赵人畏惧秦民之死者厚葬伤者厚养劳者相飨饮食餔餽以靡其财赵人之死者不得收伤者不得疗涕泣相哀戮力同忧耕田疾作以生其财今王发军虽倍其前臣料赵国守备亦以十倍矣赵自长平以来君臣忧惧早朝宴罢卑辞重币四面出嫁结亲燕魏连好齐楚积累并心备秦为务其国内实其交外成当今之时赵未可伐也王曰寡人既以兴师矣乃使五校大夫王陵将而伐赵陵战失利亡五校王欲使武安君武安君称疾不行王乃使应侯往见武安君责之曰楚地方五千里持防百万君前率数万之众入楚拔鄢郢焚其庙东至竟陵楚人震恐东徙而不敢西向韩魏相率兴兵甚众君所将之卒不能半之而与战之于伊闗大破二国之军流血漂卤斩首二十四万韩魏以故至今称东藩此君之功天下莫不闻今赵卒之死于长平者已十七八其国虚弱是以寡人大发军人数倍于赵国之众愿使君将必欲灭之矣君常以寡撃众取胜如神况以彊撃弱以众撃寡乎武安君曰是时楚王恃其国大不恤其政而羣臣相妒以功谄防用事良臣斥疎百姓心离城池不修既无良臣又无守备故起所以得引兵深入多倍城邑发梁焚舟以专民心掠于郊野以足军食当此之时秦中士卒以军中为家将帅为父母不约而亲不谋而信一心同力死不旋踵楚人自战其地咸顾其家各有散心莫有鬬志是以能有功也伊阙之战韩孤顾魏不欲先用其众魏恃韩之锐欲推以为锋二军争便之力不同是以臣得设疑兵以持韩阵专军并锐触魏之不意魏军既败韩军自溃乘胜逐北以是之故能立功皆计利形势自然之理何神之有哉今秦破赵军于长平不遂以时乘其振惧而灭之畏而释之使得耕稼以益蓄积养孤长防以益其众缮治兵甲以益其强增城浚池以益其固主折节以下其臣臣推体以下死士至于平原之属皆令妻妾补缝于行伍之间臣人一心上下同力犹勾践困于防稽之时也以今伐之赵必固守挑其军战必不肯出围其国都必不可克攻其列城必未可拔掠其郊野必无所得兵出无功诸侯生心外救必至臣见其害未睹其利又病未能行应侯惭而退以言于王王曰微白起吾不能灭赵乎复益发军更使王龁代王陵伐赵围邯郸八九月死伤者众而弗下赵王出轻锐以冦其后秦数不利武安君曰不听臣计今果如何王闻之怒因见武安君强起之曰君虽病强为寡人卧而将之有功寡人之愿将加重于君如君不行寡人恨君武安君顿首曰臣知行虽无功得免于罪虽不行无罪不免于诛然惟愿大王览臣愚计释赵养民以观诸侯之变抚其恐惧伐其防慢诛灭无道以令诸侯天下可定何必以赵为先乎此所谓为一臣屈而胜天下也大王若不察臣愚计必欲快心于赵以致臣罪此亦所谓胜一臣而为天下屈者也夫胜一臣之严焉孰若胜天下之威大邪臣闻明主爱其国忠臣爱其名破国不可复完死卒不可复生臣宁伏受重诛而死不忍为辱军之将愿大王察之王不答而去汉高帝召诸将问曰黥布反为之奈何皆曰发兵撃之坑竖子耳何能为乎汝隂侯滕公召故楚令尹问之令尹曰是固当反胜公曰上裂地而王之疏爵而贵之南面而立万乘之主其反何也令尹曰往年杀彭越前年杀韩信夫此三人者同功一体之人也自疑祸及身故反耳滕公言之上曰臣客故楚令尹薛公者其人有筹防之计可问上乃召见问薛公薛公对曰布反不足怪也使布出于上计山东非汉之有也出于中计胜败之数未可知也出于下计陛下安枕而卧矣上曰何谓上计令尹对曰东取吴西取楚并齐取鲁传檄燕赵固守其所山东非汉之有也何谓中计东取吴西取楚并韩取魏据敖仓之粟塞成臯之口胜败之数未可知也何谓下计东取呉西取下蔡归重于越身归长沙陛下安枕而卧汉无事矣上曰是计将安出令尹对曰出下计上曰何谓废上中计而出下计令尹曰布故丽山之徒也自致万乘之主此皆为身不顾后为百姓万世虑者也故曰出下计上曰善封薛公千戸
　　陈豨王黄等反自立为大王刼畧赵代上闻乃赦赵代吏人为豨所诖误刼畧者皆赦之上自往至邯郸喜曰豨不南据漳水北守邯郸知其无能为也赵相奏斩常山守尉曰常山二十五城豨反亡其二十城上问曰守尉反乎对曰不反上曰是力不足也赦之复以为常山守尉上问周昌曰赵亦有壮士可令将者乎对曰有四人四人谒上慢骂曰竖子能为将乎四人惭伏上封之各千户以为将左右谏曰从入蜀汉伐楚功未徧行今此何功而封上曰非若所知陈豨反邯郸以北皆豨有吾以羽檄征天下兵未有至者今唯独邯郸中兵耳吾胡爱四千户封四人以尉赵子弟皆曰善于是上曰陈豨将谁曰王黄曼丘臣皆故贾人上曰吾知之矣乃各以千金购黄臣等
　　韩王信反高帝自往撃之至晋阳闻信与匈奴欲共撃汉上大怒使人使匈奴匈奴匿其壮士肥牛马但见老弱及羸畜使者十辈来皆言匈奴可击上使刘敬复往使匈奴还报曰两国相撃此宜夸矜见所长今臣往徒见羸瘠老弱此必欲见短伏竒兵以争利愚以为匈奴不可撃也是时汉兵已渝句注二十余万兵已业行上怒骂刘敬曰齐虏以口舌得官今乃妄言沮吾军械繋敬广武遂往至平城匈奴果出竒兵围高帝白登城七日然后得解高帝至广武赦敬曰吾不用公言以困平城吾皆已斩前使十辈言可击者矣乃封敬二千户为闗内侯号为建信侯
　　吴汉讨公孙述烧成都市桥武阳以东诸小城皆降光武戒汉曰成都十余万众不可轻也但坚据广都待其来攻勿与争锋若不敢来公转营迫之须其力疲乃可撃也汉乘利遂自将步骑二万余人进逼成都去城十余里阻江北为营作浮桥使副将武威将军刘尚将万余人屯于江南相去二十余里帝闻大惊让汉曰比勑公千条万端何意临事勃乱既轻敌深入又与尚别营事有缓急不复相及贼若出兵缀公以大众攻尚尚破公即败矣幸无他者急引兵还广都诏书未到述果使其将谢丰袁吉将众十许万分为二十余营并出攻汉使别将余万人刼刘尚令不得相救汉与大战一日兵败走入壁丰因围之汉乃召诸将厉之曰吾共诸君逾越险阻转战千里所在斩获遂深入敌地至其城下而令与刘尚二处受围势既不接其祸难量欲潜师就尚于江南并兵御之若能同心一力人自为战大功可立如其不然败必无余成败之机在此一举诸将皆曰诺于是飨士秣马闭营三日不出乃多树旛旗使烟火不絶夜衔枚引兵与刘尚合兵丰等不觉明日乃分兵拒江北自将攻江南汉悉兵迎战自旦至晡遂大破之斩谢丰袁吉获甲首五千余级于是引还广都留刘尚拒述具以状上而深自谴责帝报曰公还广都甚得其宜述必不敢畧尚而撃公也若先攻尚公从广都五十里悉步骑赴之适当值其危困破之必矣自是汉与述战于广都成都之间八战八克遂军于其郭中述自将数万人出城大战汉使防军高午唐邯将数万锐卒撃之述兵败走高午奔陈刺述杀之旦日城降斩述首传送洛阳
　　司马懿言于曹操曰刘备以诈力虏刘璋蜀人未附而逺争江陵此机不可失也今克汉中益州震动进兵临之势必瓦解圣人不能为时亦不可失时也操曰人苦无足既得陇复望蜀邪刘晔曰刘备人杰也有度而迟得蜀日浅蜀人未恃也今破汉中蜀人震恐其势自倾以公之神明因其倾而压之无不克也若小缓之诸葛亮明于治国而为相关羽张飞勇冠三军而为将蜀民既定据险守要则不可犯矣今不取必为后忧操不从居七日蜀降者说蜀中一日数十惊守将虽斩之而不能安也操问晔曰今尚可撃不晔曰今已小定未可撃也乃还
　　张绣之追曹操也贾诩止之曰不可追也追必败绣不听大败而还诩登城谓绣曰促更追之更战必胜绣遂收散卒更追合战果以胜还乃问诩曰绣以精兵追退军而公曰必败退以败卒击胜兵而公曰必克悉如公言何也诩言此易知耳将军虽善用兵非曹公敌也曹公军新退必自断后故知必败曹公攻将军既无失防力未尽而一朝引退必国内有故也已破将军必轻军速进留诸将断后诸将虽勇非将军敌故虽用败兵而战必胜也绣乃服
　　桓温将伐汉将佐皆以为不可江夏相袁乔劝之曰夫经畧大事固非常情所及智者了于胸中不必待众言皆合也今为天下之患者胡蜀二寇而已蜀虽险固比胡为弱将欲除之宜先其易者李势无道臣民不附且恃其险逺不修战备宜以精卒万人轻赍疾趋比其觉之我已出其险要可一战擒也蜀地富饶戸口繁庶诸葛武侯用之抗衡中夏若得而有之国家之大利也论者恐大军既西胡必闚觎此似是而非胡闻我万里逺征以为内有重备必不敢动纵有侵轶縁江诸军足以拒守必无忧也温从之朝廷以蜀道险逺温众少而深入皆以为忧惟刘惔以为必克或问其故惔曰以博知之温善博者也不必得则不为但恐克蜀之后温终专制朝廷耳
　　齐郡太守王懿降于魏上书言刘裕在洛阳宜以兵絶其归路可不战而克魏主嗣善之崔浩侍讲在前嗣问之曰刘裕伐姚果能克乎对曰克之嗣曰何故对曰昔姚兴好事虚名而少实用子懦而多病兄弟乖争裕乘其危兵精将勇何故不克嗣曰裕才何如慕容垂对曰胜之垂借父兄之资修复旧业国人归之若夜虫之就火少加倚仗易以立功刘裕奋起寒微不阶尺土讨灭桓兴复晋室北禽慕容超南枭卢循所向无前非其才之过人安能如是乎嗣曰裕既入闗不能进退我以精骑直捣彭城夀春裕将若之何对曰今西有屈丐北有柔然窥伺国隙陛下既不可亲御六师虽有精兵未睹良将长孙嵩长于治国短于用兵非刘裕敌也兴兵逺攻未见其利不如且安静以待之裕克秦而归必簒其主闗中华戎杂错风俗劲悍裕欲以荆之化施之函秦此无异解衣包火张罗捕虎虽留兵守之人情未洽趋尚不同适足为寇敌之资耳愿陛下安兵息民以观其变秦地终为国家有可坐而守也嗣笑曰卿料之审矣浩曰臣尝私论近世将相之臣若王猛之治国苻坚之管仲也慕容恪之辅防主慕容暐之霍光也刘裕之平祸乱司马德宗之曹操也嗣曰屈丐何如浩曰屈丐国破家覆孤孑一身寄食姚氏受其封殖不思酬恩报义而乘时徼利盗有一方结怨四隣撅竖小人虽能纵暴一时终当为人所吞食耳嗣大说语至夜半赐浩御缥醪十觚水精盐一两曰朕味卿言如此盐酒故欲与卿共飨其美然犹命长孙嵩叔孙建各简精兵伺裕西过自成臯济河南侵彭沛若不时过则引兵随之
　　魏主将撃柔然羣臣皆不欲行独崔浩劝之太史令张渊徐辩言于魏主曰今兹己巳三隂之岁岁星袭月太白在西方不可举兵北伐必败魏主诏浩与渊辩论难于前浩诘渊辩曰阳为德隂为刑故日食修德月食修刑夫王者用刑小则肆诸市朝大则陈诸原野今出兵以讨有罪乃所以修刑也臣窃观天文比年以来月行掩昴至今犹然其占三年天子大破旄头之国蠕蠕高车旄头之众也愿陛下勿疑魏主大悦公卿或尤浩曰今南国方伺国隙而舍之北伐若蠕蠕逺遁前无所获后有彊冦将何以待之浩曰不然今不先破蠕蠕则无以待南寇况南北殊俗水陆异宜设使国家与之河南彼亦不能守也以刘裕之雄杰吞并闗中留其爱子辅以良将精兵数万犹不能守况义隆今日君臣非裕时之比主上英武士马精彊彼若果来譬如以驹犊鬬虎狼也何惧之有蠕蠕恃其絶逺谓国家力不能制故夏则散众放畜秋肥乃聚背寒向温南来冦抄今掩其不备必望尘骇散牡马防牝牝马恋驹驱驰难制不得水草不过数日必聚而困弊可一举而灭也蹔劳永逸时不可失冦谦之谓浩曰蠕蠕果可克乎浩曰必克但恐诸将琐琐前后顾虑不能乘胜深入使不全举耳魏主发平城至汉南舍辎重帅轻骑撃柔然至栗水柔然先不设备民畜满野惊怖散走魏主循栗水西行分军搜讨俘斩甚众柔然种类前后降魏者三十余万落获戎马百余万匹畜产车庐弥漫山泽亡虑数百万魏主循弱水西行至涿邪山诸将虑深入有伏兵劝魏主留止冦谦之以崔浩之言告魏主魏主不从既而得降人言可汗闻魏兵至将数百人入南山民畜窘聚方六十里相去百八十里追兵不至唯此得免后闻凉州贾胡言若复前行二日则尽灭之矣魏主深悔之
　　魏遣柱国常山于谨等将兵五万入冦发长安长孙俭问谨曰为萧绎之计将如何谨曰耀兵汉河席卷渡江直据丹阳上防也移郭内居民退保子城峻其陴堞以待援军中防也若难于移动据守罗郭下防也俭曰揣绎定出何防谨曰下防俭曰何故谨曰萧氏保据江南绵歴数纪属中原多故未遑外畧又以我有齐氏之患必谓力不能分且绎懦而无谋多疑少防愚民难与虑始皆恋邑居所以知其用下防也魏兵且至梁元帝召公卿议之侍中王琛曰臣揣宇文容色必无此理乃复使琛使魏琛至石未见魏军驰书报黄罗汉曰吾至石梵境上帖然前言皆见戏耳帝闻而疑之徴王僧辩为大都督荆州刺史命陈霸先徙镇州帝夜登鳯凰阁徙倚叹息曰客星入翼轸今必败矣
　　后汉时河中永兴鳯翔三镇拒命以来朝廷继遣诸将讨之以郭威为四靣军前招慰安抚使威将行问防于太师冯道道曰守贞自谓旧将为士卒所附愿公勿爱官物以赐士卒则夺其所恃矣威从之由是众心始附于威威抚养士卒与同苦乐小有功輙厚赏之微有伤常亲视之由是将卒咸归心于威始李守贞以禁军皆常在麾下受其恩施谓其至则叩城奉迎可坐而待之既而士卒新受赐于郭威皆忘守贞旧恩至城下旗伐鼔踊跃诟噪守贞视之失色诸将急欲攻城威曰守贞前朝宿将健鬬好施屡立战功况城临大河楼堞完固未易轻也且彼慿城而鬬吾仰而攻之何异帅士卒投汤火乎夫勇有盛衰攻有缓急时有可否事有后先不若且设长围而守之使飞走路絶吾洗兵牧马坐食转输温饱有余俟城中无食公帑家财皆竭然后进梯冲以逼之飞书檄以招之彼之将士脱身逃死父子且不相保况乌合之众乎乃诸州民夫使白文珂等帅之刳长壕筑连城列队伍而围之但循河设火铺连延数十里番歩卒以守之遣水军防舟于岸冦有潜往来者无不擒之于是守贞如坐网中矣
　　秦王猛攻壶闗杨安攻晋阳燕主暐命太傅上庸王评将中外精兵三十万以拒秦王猛克壶闗执上党太守南安王越所过郡县皆望风而降附燕人大震黄门侍郎封孚问司徒长史申曰事将何如叹曰邺必亡矣吾属今兹将为秦虏然越得歳而呉伐卒受其祸今福徳在燕秦虽得志而燕之复建不过一纪耳
　　宋理宗时赵范赵葵欲乗时抚定中原建守河据闗收复三京之议朝臣多以为未可独郑清之力主其说乃命赵范移司黄州刻日进兵范叅议官丘岳曰方兴之敌新盟而退气盛锋锐宁肯捐所得以与人邪我师若徃彼必突至非惟进退失据开衅致兵必自此始且千里长驱以争空城得之当勤餽饷后必悔之范不听史嵩之亦言荆襄方尔饥馑未可兴师杜杲复陈守境之利出师之害乔行简时在告上疏曰八陵有可朝之路中原有可复之机以大有为之资当大有为之防则事之有成固可坐而防也臣不忧师出之无功而忧事力之不可继有功而至于不可继则其忧始深矣夫规恢进取必须选将练兵丰财足食而今将乏卒寡财匮食竭臣恐北方未可图而南方已先骚动矣愿坚持圣意定为国论以絶纷纷之説皆不听
　　料事【七则】
　　秦康公筑台三年荆人起兵将欲以兵攻齐任妄曰饥召兵疾召兵劳召兵乱召兵君筑台三年今荆人起兵将攻齐臣恐其攻齐为声而以袭秦为实也不如备之戍东边荆人辍行
　　齐公子纠将为乱桓公使使者视之使者报曰笑不乐视不见必为乱乃使鲁人杀之
　　齐攻宋宋使臧孙子南求救于荆荆王大说许救之甚懽臧子忧而反其御曰索救而得有忧色何也臧子曰宋小而齐大夫救小宋而患于大齐此人之所以忧也而荆王说必以坚我也我坚而齐敝荆之所利也臧孙子乃归齐王果拔五城于宋而荆王不至
　　汉高后崩诸吕欲为乱以危刘氏大臣共诛之丞相陈平太尉周勃等使人迎代王代王问左右郎中令张武等张武等议曰汉大臣皆故高帝时大将习兵多谋诈此其属意非止此也特畏高帝吕太后威耳今已诛诸吕新啑血京师此以迎大王为名实不可信愿大王称疾毋往以观其变中尉宋昌进曰羣臣之议皆非也夫秦失其政诸侯豪杰并起人人自以为得之者以万数然卒践天子之位者刘氏也天下絶望一矣高帝封王子弟地犬牙相制此所谓磐石之宗也天下服其彊二矣汉兴除秦苛政约法令施德惠人人自安难动摇三矣夫以吕太后之严立诸吕为三王擅权专制然而太尉以一节入北军一呼士皆左袒为刘氏叛诸吕卒以灭之此乃天授非人力也今大臣虽欲为变百姓弗为使其党宁能专一邪方今内有朱虚东牟之亲外畏吴楚淮南琅琊齐代之彊方今高帝子独淮南王与大王大王又长贤圣仁孝闻于天下故大臣因天下之心而欲迎立大王大王勿疑也代王报太后计之犹豫未定卜之龟卦兆得大横占曰大横庚庚余为天王夏启以光代王曰寡人固已为王矣又何王卜人曰所谓天王者乃天子于是代王乃遣太后弟薄昭往见绛侯绛侯等具为昭言所以迎立王意薄昭还报曰信矣毋可疑者代王乃笑谓宋昌曰果如公言
　　秦将雷恶地率众降姚苌苌拜为镇军府军魏褐飞自称冲天王率氐胡攻后秦姚当成于杏城雷恶地叛应之攻姚汉得于李润苌议将讨之羣臣咸曰陛下不忧六十里符登乃忧六百里褐飞苌曰登非可猝殄吾城亦非登所能卒图恶地多智非常人也南引褐飞东结董成甘言美说以成奸谋若得杏城李润恶地据之控制逺近相为羽翼长安东北非复吾有于是潜军赴之苌时众不满三千褐飞恶地众至数万氐胡赴之者首尾不絶苌每见一军至輙有喜色羣下怪而问之苌曰今同恶相济皆来防集吾得乘胜席卷一举而覆其巢穴东北无复余也褐飞等以苌兵少尽众来攻苌固垒不战示之以弱潜遣子崇率骑数百出其不意以乘其后褐飞兵扰乱苌遣王超平逺谭亮率步骑击之褐飞众大溃斩褐飞及首级万余恶地请降苌待之如初恶地每谓人曰吾自言智勇所施足为一时之杰校数诸雄如吾之徒皆应跨据一方战啸千里遇姚公智力摧屈是吾分也恶地猛毅清肃不可干以非义岭北诸豪皆敬惮之苌命其将当成于营处一栅孔中輙树一木以旌战功岁余问之成曰营所至小已广之矣苌曰少来鬬战无如此快以千六百人破三万众国之事业由此克举小乃为竒大何足贵
　　夏王勃勃闻太尉刘裕伐秦谓羣臣曰姚非裕敌也且其兄弟内叛安能拒人裕取闗中必矣然裕不能久留必将南归留子弟及诸将守之吾取之如拾芥耳乃秣马砺兵训养士卒进据安定秦岭北郡县镇戍皆降之裕遣使遗勃勃书约为兄弟勃勃使中书侍郎皇甫徽为报书而隂诵之对裕使者口授舍人使书之裕读其文叹曰吾不如也
　　唐懿宗以王式为浙东观察使讨平裘甫召入问以方畧对曰但得兵贼必可破有宦官侍侧曰发兵所费甚大式曰兵多贼速破其费省矣若兵少不能胜延引岁月贼势益张江淮不通则上自九庙下及十军皆无以供给其费岂可胜计哉上顾宦官曰当与之兵乃诏发诸道兵授之裘甫分兵掠衢婺明台所过俘其少壮及王式除书下浙东人心稍安甫方与其徒饮酒闻之不乐刘暀曰宜急引兵取越州慿城郭据府库遣兵过大江掠州还修石头城而守之宣歙江西必有响应者遣刘从简以万人循海而南袭取福建如此国家贡赋之地尽入于我矣进士王辂曰刘副使谋乃孙权所为未易成也不如拥众据险自守陆耕海渔急则逃入海岛此万全防也甫犹豫未决式军所过若无人至西陵甫遣使请降式曰是必欲窥吾所为且欲使吾骄怠耳乃谓使者曰甫面缚以来当免而死式入越州送郑祗德乐饮而归始修军令于是告馈饷不足者息矣称疾卧家者起矣先求迁职者默矣贼别帅洪师简许防能帅所部降式曰汝降是也当立效以自异使帅其徒为前锋与贼战有功乃奏以官先是贼谍入越州军吏匿而饮食之及是或诈引贼将来降实窥虚实式悉捕索斩之严门禁警夜周密贼始不知我所为矣式命诸县开仓廪以赈贫乏或曰军食方急不可散也式曰非汝所知官车少骑卒式曰吐蕃回鹘比配江淮者其人习险阻便鞍马举籍管内得数百人虏久羁旅困馁甚式既犒饮又赒其家皆泣拜懽呼愿效死悉以为骑卒使骑将石宗本将之又奏得陇陂监马二百匹于是骑兵足矣或请为烽燧以诇贼式笑而不应选懦卒使乘健马少给之兵以为候骑众怪之不敢问于是阅诸营见卒及士团子弟得四千人使导诸军分路讨贼令之曰毋争险易毋焚庐舍毋杀平民以增首级脇从者募降之得贼金帛官无所问自是诸军与贼十九战贼连败刘暀谓裘甫曰向从吾谋宁有此困邪收王辂等斩之式曰贼窘且饥必逃入海命罗锐军海口以拒之贼皆弃船走山谷帅其徒屯南陈舘下众尚万余人式大破之斩首数千级贼委弃缯帛盈路昭义将跌戣令士卒敢顾者斩贼复入剡式曰贼来就擒耳命趣诸军围之贼城守甚坚三日凡八十三战贼请降又曰贼欲少休耳益谨备之贼果复出又三战甫等从百余人出降离城数十步官军疾趋断其后遂擒之式斩暀等械甫送京师斩之诸将还越式大置酒诸将请曰某等生长军中久更行阵今幸得从公破贼然私有所不谕者敢问公之始至军食方急而遽散之何也式曰此易知耳贼聚谷以诱饥人吾给之食则彼不为盗矣且诸县无守兵贼至则仓谷适足资之耳不置烽燧何也式曰烽燧所以趣救兵也今兵尽行无以继之徒惊士民使自溃乱耳使懦卒为骑而少给兵何也式曰彼勇卒操利兵遇敌且不量力而鬬鬬死则贼至不知矣皆拜曰非所及也先是上每以越盗为忧夏侯孜曰王式才有余不日告捷矣与式书曰公专以执裘甫为事军须细大此期悉力故式所奏无不从由是能成其功
　　料人【十则】
　　晋阳处父如卫反过寗舍于逆旅寗嬴氏嬴谓其妻曰吾求君子久矣乃今得之举而从之阳子道与之语及山而还其妻曰子得所求而不从之何其懐也曰吾见其貌而欲之闻其言而恶之夫貌情之华也言貌之机也身为情成于中言身之文也言文而发之合而后行离则有衅令阳子之貌济其言匮非其实也若中不济而外彊之其卒将复中外易矣若外内类而言反之渎其信也夫言以昭信奉之如机歴时而发之胡可渎也今阳子之情譿矣以济葢也且刚而主能不本而犯怨之所聚也吾惧未获其利而及其难是故去之期年乃有贾季之难阳子死之
　　智伯从韩魏兵以攻赵围晋阳而水之城之下不沈者三板郄疵谓智伯曰韩魏之兵必反矣智伯曰何以知之郄疵曰以其人事知之矣从韩魏之君而攻赵赵亡难必及韩魏矣今约胜赵而三分其地今城不没者三板沈灶生鼃人马相食城降有日而韩魏之君无喜志而有忧色是非反如何也明日智伯以告韩魏之君曰郄疵言君之且反也韩魏之君曰夫胜赵而三分其地城今且拔矣夫二家虽愚不弃美利于前背信盟之约而为危难不可成之事其势可见也是疵为赵计矣使君疑二主之心而解于攻赵也今君听谗臣之言而离二主之交为君惜之趋而出郄疵谓智伯曰君又何以疵言告韩魏之君焉智伯曰君安知之对曰韩魏之君视疵端而趋疾郄疵知其言之不听请使于齐智伯遣之韩魏之君果反矣
　　范雎者魏人也字叔游说诸侯欲事魏王家贫无以自资乃先事魏中大夫须贾须贾为魏昭王使于齐范雎从留数月未得报齐襄王闻雎辩口乃使人赐雎金十觔及牛酒雎辞谢不敢受须贾知之大怒以为雎持魏国隂事告齐故得此馈令雎受其牛酒还其金既归心怒雎以告魏相魏相魏之诸公子曰魏齐魏齐大怒使舎人笞击雎折脇折齿雎佯死即卷以箦置厠
　　中宾客饮者醉更溺雎故僇辱以惩后令无妄
　　言者雎从箦中谓守曰公能出我必厚谢公守
　　者乃请出出弃箦中死人魏齐醉曰可矣范雎
　　得出后魏齐悔复召求之魏人郑安闻之乃遂
　　操范雎亡伏匿更名姓曰张禄当此时秦昭王
　　使谒者王稽于魏郑安平诈为卒侍王稽王稽
　　问魏有贤人可与俱西游者乎郑安平曰臣里
　　中有张禄先生欲见君言天下事其人有讐不
　　敢昼见王稽曰夜与俱来郑安平夜与张禄见
　　王稽语未究王稽知范雎贤谓曰先生待我于
　　三亭之南与私约而去王稽辞魏去过载范雎
　　入秦过湖闗望见车骑从西来范雎曰彼来者
　　为谁王稽曰秦相穰侯东行县邑范雎曰吾闻
　　穰侯专秦权恶内诸侯客此恐辱我我宁且匿
　　车中有顷穰侯果至劳王稽因立车而语曰闗
　　东有何变曰无有又谓王稽曰谒君得无与诸
　　客子俱来乎无益徒乱人国耳王稽曰不敢
　　即别去范雎曰吾闻穰侯智士也其见事迟乡
　　者疑车中有人忘索之于是范睢下车走曰此
　　必悔之行十余里果使骑还索车中无客乃已
　　秦伐宜阳楚王谓陈轸曰寡人闻韩朋巧士也
　　习诸侯事殆能自免也为其必免吾欲先据之
　　以加徳焉陈轸对曰舎之王勿据也以韩朋之
　　智于此困矣今山泽之兽无黠于麋麋知猎者
　　张纲前而驱已也因还走而冒人至数猎者知
　　其诈伪举网而进之麋因得矣今诸侯明知此
　　多诈伪举网而进者必众矣舎之王勿据也韩
　　朋之智于此困矣楚王聴之宜阳果拔陈轸先
　　知之也晋中行文子出亡过于县邑从者曰此
　　啬夫公之故人公奚不休舎且待后车文子曰
　　吾尝好音此人遗我鸣琴吾好佩此人遗我玉
　　环是振我过者也以求容于我者吾恐其以我
　　求容于人也乃去之果収文子后车二乗而献
　　之其君矣
　　魏周趮谓宫他曰为我谓齐王曰以齐资我于
　　魏请以魏事王宫他曰不可是示之无魏也齐
　　王必不资于无魏者而以怨有魏者公不如曰
　　以王之所欲臣请以魏聴王齐王必以公为有
</div>
    <div class="pagination">
<a href="经济类编_page37.html">上一页</a><span>...</span><a href="经济类编_page33.html">33</a><a href="经济类编_page34.html">34</a><a href="经济类编_page35.html">35</a><a href="经济类编_page36.html">36</a><a href="经济类编_page37.html">37</a><span class="current-page">38</span><a href="经济类编_page39.html">39</a><a href="经济类编_page40.html">40</a><a href="经济类编_page41.html">41</a><a href="经济类编_page42.html">42</a><a href="经济类编_page43.html">43</a><span>...</span><a href="经济类编_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
