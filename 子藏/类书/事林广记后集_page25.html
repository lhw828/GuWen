<!DOCTYPE html>
<html>
<head>
    <meta charset="UTF-8">
    <title>事林广记后集 - 第 25 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事林广记后集 - 第 25 页/共 38 页</h1>
    <div class="content">　　　　宾礼
朝　宗　觐　遇　会　同　问　视
　　　　军礼
师　均　田　役　封
　　　　嘉礼
饮食　昏冠　宾射　飨燕　脤膰　贺庆
　　　六乐
六乐之目在大司乐周人备六代之舞奏黄锺歌大吕舞云门奏大蔟歌应锺舞咸池奏姑洗歌南吕舞大召奏蕤宾歌函锺舞大夏奏夷则歌小吕舞大□奏射歌夹锺舞大武
　　　　云门
一曰云门大卷乐纬元命包云黄帝乐一云尧乐云门象云气出入周人冬至舞之以祀天神
　　　　咸池
一曰大咸庄周吕氏春秋白虎通皆云黄帝乐元命包云尧乐陈氏乐书云黄帝所作尧修而用之尧作大章复能修用咸池以备乐按周礼于尧不称大章而称大咸犹周人不独教周之大武而教六乐贵于备药也故曰大章章之咸池备矣咸池象地水周遍周人夏至舞之以祭地示
　　　　大磬
一曰九召舜乐召绍也元命包云舜之民乐其绍尧之业舜斉七政肇十有二州故周人舞之以祀四望司中司命风师雨师
　　　　大夏
一曰九歌禹乐夏大也元命包云禹能大尧舜之德禹平水土故周人舞之以祭山川
　　　　大濩
一曰韶濩汤乐吕氏春秋曰汤命伊尹作大濩歌晨露韩诗外传曰汤作大濩宫使人温良而宽大商使人方廉而好义角使人恻隐而仁爱征使人乐飬而好施羽使人恭俭而好礼濩护也汤之宽仁能救护生民故周人舞之以享姜嫄
　　　　大武
记曰武始而北出再成而灭商三成而南四成而南国是疆五成而分周公左召公右六成复缀以崇天子元命包云文王时乐盖武王成其武功传云武王以黄锺布牧野之阵归以大蔟射
　　　五射
五射五御之目它无显证其名仅见于保氏康成注引郑司农语贾公彦云无正文或先郑别有所见或以义言之
　　　　白矢
矢贯侯过见其镞白也
　　　　参连
前放一矢后三矢连续而去也
　　　　剡注
谓羽头高镞低而去剡剡然也
　　　　襄尺
襄俗本或音衰周礼释文音让云本作让字诸音非也谓臣与君射不与君并立让君一尺而退也
　　　　井仪
谓四矢贯侯如井字之容仪也
　　　五御
说同五射
周礼大司马中冬大阅百步则一为三表又五十步为一表司马建旗于后表之中以旌为左右和之门羣吏各帅其车徒以叙和出即过君表也既陈乃设駈逆之事有司表貉于陈前即逐禽左也 【〔驱〕去】 
　　　　鸣和鵉
和鵉皆铃也和金口木舌鵉金口金舌所以节车之行鵉在衡上近于马和在式上衡是车前横木驾马者即軏也式是车上横板手所凭伏以致敬者升车则马动马动则鵉鸣鵉鸣则和应自然有个节奏所以使之皆中节若车行车速则不相应行迟则不响若杂然都响皆不合此节奏
　　　　逐水曲
御车随逐水势之屈曲而不坠水也鸣和鵉者御之常逐水曲者御之变也
　　　　过君表
若毛诗传云褐缠旃以为门裘缠质以为木执间容握駈而入击则不得入君表即褐缠旃也如车辰门之类是植起两车以为门褐缠旃以为门者是植两旗于两旁以为门也裘缠质以为木执者质是斧之椎头或云用刑砧子是门闑古者门之当中用一壁尺使门阖至此而止所谓木执也
　　　　舞交衢
衢道也谓御车在交道车旋应于舞节如今十字街模样若转过这一边则须要转得合舞底节奏
　　　　逐禽左
谓御駈逆之车逆駈禽兽使左当人君以射之也若禽在右边须要当得过左边以就主人之射
　　　六书
六书之目周礼疏云依许氏说文是教人知制字之由便不胡写了边傍古人要书同文今人不曾理会只是胡写
　　　　象形
书与画同出画取形书取象凡天文山川井邑草木人物鸟兽虫鱼鬼物器用服饰有形者皆可象亦有象形兼会意谐者
　　　　会意
人言为信止戈为武中心为忠如心为恕之类会合人意也如后字从彳从从又即三体会意也
　　　　转注
文相近但旁边改转如考即老之类
　　　　处事
人在一上为上人在一下为下各有其事得其宜也
　　　　假借
令长之类一字两用也
　　　　谐声
谓形一也如江河之类皆以水为形以工可为声也工与江皆从经坚可何虽反异而音亦近疏曰书有六本形实多若江河之类是左形右鸿鸽之类是右形左草藻之类是上形下婆娑之类是上下形围国之类是外形内阛阓之类是外声内形此形之等有六也
　　　九数
九数之目司徒疏引先郑语作方田粟布差分少广商功均输方程嬴不足旁要又云今有重差夕桀句股保氏疏云此汉法也
　　　　方田
以御田畴界域
即今方量田地亩角之法
　　　　粟布
以御交质変易
粟是米布是钱谓以多少钱籴得多少谷之类交是买卖质是典约変易是撞换
　　　　衰分
以御贵贱禀税
此是理会官员俸禄多少之法如上士倍中士中士倍下士之类禀谓禀禄税谓釆地所收之税
　　　　少广
以御积羃方圆
积羃如今仓然积米其中外面遮蔽了方圆以其器而知其多少今税务中用此法如看船上装载货物用锥探其深浅便知其多少方器作如何筭圆器作如何筭各有法也
　　　　商功
以御功程积实
商其功程如打土论方子打筭一方土便会计得合用几多人工如做屋亦可筭几间几架合用几多人工之类
　　　　均输
以御远近劳费
均其道里远近之劳与费劳是力费是褁足如自某州到某州用力几何褁足几何之类
　　　　盈朒
以御隐杂互见
盈是多朒是少数之显者可见隐者不可见至于杂则尤不可见由其显者以推其隐如人有财物失去一半或大半或小半失物者道多可考究隐杂互见是因其所存以验其所失之多少
　　　　方程
以御错揉正员
今作历者用此法谓如筭钱逐件除下零细底绝长补短凑得斉整便好筭如一年十二月有月大者小者日子不斉便将闰月来补凑每月作三十日又如日月星辰之行不同如要筭行之会都相合
　　　　句股
以御高深广远
横为句直为股斜为弦三者可互相求也以句中所容方直之积求之则山之高井之深城邑之广道里之远可以测知此筭术之极致也句股之术如今木匠曲尺尺头为句尺梢为股尺头与尺梢尽相去为弦
　　大斈之纲
　　　致知
中庸曰慱斈之审问之慎思之明辨之笃行之有弗斈斈之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也
致广大而尽精微极高明而道中庸温故而知新敦厚以崇礼
右致知之要 【大斈经云致知在格物而传文亡缺当考朱子取程子之意以补之言】 
　　　诚意
诗曰思邪
记曰毋不敬俨若思
诗曰相在室尚不愧于屋漏
语曰非礼勿视非礼勿听非礼勿言非礼勿动
中庸曰君子戒慎乎其所不睹恐惧乎其所不闻莫显乎隐莫见乎微故君子慎其独也
右诚意之要
</div>
    <div class="pagination">
<a href="事林广记后集_page24.html">上一页</a><span>...</span><a href="事林广记后集_page20.html">20</a><a href="事林广记后集_page21.html">21</a><a href="事林广记后集_page22.html">22</a><a href="事林广记后集_page23.html">23</a><a href="事林广记后集_page24.html">24</a><span class="current-page">25</span><a href="事林广记后集_page26.html">26</a><a href="事林广记后集_page27.html">27</a><a href="事林广记后集_page28.html">28</a><a href="事林广记后集_page29.html">29</a><a href="事林广记后集_page30.html">30</a><span>...</span><a href="事林广记后集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
