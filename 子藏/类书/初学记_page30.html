<!DOCTYPE html>
<html>
<head>
    <meta charset="UTF-8">
    <title>初学记 - 第 30 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 30 页/共 84 页</h1>
    <div class="content">诗
　【隋江总《赠孔中丞奂诗》】我行五岭表，辞卿二十年，闻莺欲动咏，披雾即依然。畴昔同寮き，今随年代改；借问藏书处，唯君故人在。故人名官高，清简肃权豪；谁知怀九叹，徒然泣二毛。
箴
　【晋傅咸《御史中丞箴》】百官之箴，以箴王阙。余承先君之踪，窃位宪台，惧有忝累垂翼之责，且造斯箴。以自勖励，不云自箴，而云御史中丞箴者，凡为御史中丞，欲通以箴之也。煌煌天文，众星是环；爰立执法，其晖有涣。执宪之纲，秉国之宪；鹰扬虎视，肃清违慢。謇謇匪躬，是曰王臣；既直其道，爰顾其身。身之不顾，孰有弗震；邦国若否，惟仲山甫，山甫是明，焉用彼相；莫扶其倾，淮南构逆。实惮汲生，赫赫有国，可无忠贞。忧责有在，绳亦必直；良农耘秽，勿使能植。无礼是逐，安惜翅翼；嗟尔庶寮，各敬乃职，无为罚先，无怙厥力。怨及朋友，无惭于色；得罪天子，内省有恧。是用作箴，惟以自敕。
○ 侍御史第八（殿中监察御史附）
叙事
　侍御史，秦官也。（《汉官》云：老子为周柱下史。张苍秦时为御史，主柱下方书，侍御史之任也。）汉因之，署十五人。魏八人，晋九人，宋、齐十人，梁、陈九人，後魏、北齐、隋八人。（出《汉官》及《五代史 百官志》。）殿中侍御史，魏置也。初魏，兰台遣二御史居殿中，伺察非法，故曰殿中侍御史。晋、宋、齐置二人，梁、陈置四人，後魏置十四人，北齐置十二人。隋初改曰殿中侍御史。炀帝省之。（出《齐职仪》及《五代史 百官志》。）监察侍御史，隋置也。晋置检校御史，知行马外事。宋、齐、梁、陈并省之。後魏、北齐复置十二人。隋改检校御史为监察御史，盖亦取秦监察御史之义以名之。（出《五代史 百官志》。）
事对
　【豸冠 铁柱】胡广《汉官仪》曰：御史四人，持书，皆法冠。一名柱后，一名獬豸、獬豸孺，名，知人曲直，触邪佞。《汉官》曰：侍御史周官，为柱下史，冠法冠。一名柱后，以铁为柱，言其审固不挠。
　【绣衣 白笔】《汉书》曰：王禁，字翁。兽武帝时，为绣衣御史，逐捕群盗。《魏略》曰：帝尝大会，殿中御史簪白笔，侧阶而坐。上问左右：“此为何官何主？”左右不对。辛毗曰：“此谓御史。旧时簪笔，以奏不法；今者直备官，但笔耳。”
　【避马 埋轮】《续汉书》曰：桓典，字公雅，为侍御史。是时宦官乱政，典执政心，无所回避；常乘骢马。京都畏之，为语曰：“行行且止，避骢马御史。”又曰：张纲，字文纪，迁侍御史。汉初，选八使巡行风俗，八使同日拜，谓之八彦。皆宿儒要位，唯纲年少官微受命各之部。而纲独埋车轮于洛阳都亭，曰：“豺狼当路，安问狐狸！”遂奏大将军梁冀兄弟罪恶。京师震竦。
　【横剑 持戟】《续汉书》曰：仲，字景伯。顺帝时为侍御史，监护太子承光宫。中常侍高梵受敕迎太子，不赍诏书，以衣车载太子欲出。太子太傅高襄不知所以，力不能止。开门临去，至，横剑当车曰：“御史受诏监护太子。太子国之储副，天命所系。常侍来，无一尺诏书，安知非挟奸耶？今日之事，有死而已！”梵不敢争。陈寿《耆旧传》曰：杨仁，字文义。明帝引见，问当代政治之事，仁对，上大奇之，拜仁侍御史。明帝崩，是时诸马贵盛，各争入宫。仁披甲持戟，遮敕宫门，不得令入。章帝既立，诸马更谮仁刻峻，于是上善之。
　【劾霍光 收梁冀】《汉书》曰：严延年迁侍御史，劾霍光专废立。《续汉书》曰：陈翔，字子麟，迁侍御史。元日朝贺，梁冀威仪不整，请收理罪，时人奇之。
　【左雍以能擢 孙习事补】《曹氏传》曰：左雍起于辟吏，武帝以为能，擢为殿中侍御史。山公启事曰：“中书属通事令史孙，限满久习内事，才宜殿中侍御史。须空补之，不审可否。诏曰可。
诗
　【苏味道《赠封御史入台诗》】故事推三独，兹晨对两闱；夕林共鸣舞，屈草接芳菲。盛府题青橐，殊章动绣衣；风连台阁起，霜就简书飞。凛凛当朝色，行行满路威；唯当击隼去，复睹落雕归。
　【又《始背洛城秋郊瞩目奉怀台中诸侍御诗》】薄游忝霜署，直指戒冰心；荔浦方南纪，蘅皋暂北临。山晴关塞断，川暮广成阴；场圆通圭甸，沟塍碍石林。野童来捃拾，田叟去讴吟；蟋蟀秋风起，蒹葭晚露深。帝城犹郁郁，征传几；回忆披书地，劳歌谢所钦。
　【元希声《赠皇甫侍御赴都诗》】东南之美，生于会稽；牛斗之气，蓄于昆溪。有瑶者玉，连城是齐；有威者凤，非梧不栖。其一。猗嗟众珍，以况君子；公侯之胄，心腹其始。利器长材，温仪峻峙。其二。道心惟微，厥用允塞；德晖不泯，而映邦国。静以有神，动而作则；九皋千里，其志不忒。其三。粤在古昔，分官厥初；刺邪矫枉，非贤忽居。棱棱直指，烈烈方书；苍玉鸣佩，绣衣登车。其四。绰绰夫君，是膺柱下；准绳有望，名器无假。宠盖伯山，气雄公雅；立朝正色，俟我能者。其五。载怀朋情，尝搂闲宴；好洽昆弟，官联州县。如彼松竹，春荣冬茜；柯叶蔼然，不渝霜霰。其六。会合非我，关山坐违；离鸿晓引，别叶秋飞。骖徐动，樽饯相依；远情超忽，岐路光辉。其七。金石其心，芝兰台秘其室；言语方间，音徽自溢。肃子风威，严子霜质；，赠言岁暮，以保贞吉。其八。
○ 秘书监第九
叙事
　按：秘书监，後汉桓帝置也，掌图书秘记，故曰秘书，后省之。至献帝建安中，魏武为魏王，置秘书令，典尚书奏事，即中书之任也，亦兼掌图书秘记之事。魏文黄初初，分秘书立中书。中书自置令，典尚书奏事；而秘书改令为监，别掌文籍焉。（按：《汉官》及《齐职仪》：秦汉置尚书，通掌图书、秘记、章奏之事。汉武罢尚书官，置中书，掌其事。汉武罢中书官，又置尚书。汉献帝置秘书令，典尚书奏事，当中书之任。则知中书本尚书之任，秘书本中书之任。）初，汉置尚书、中书，属少府。（按：《汉官》：初秦代少府，遣吏四人于殿中，主发书，故号尚书。尚犹主也。中书本尚书之官，故总隶属少府。）而秘书本中书之官，故魏初犹隶少府。及王肃为监，以为魏之秘书即汉之东观之职，安可复属少府，自此不复焉。（《後汉书》云：时学者以东观为老氏藏室、道家蓬莱山。）至晋武，又以秘书并入中书省，省其监。晋惠复别置秘书监一人，后世因之。（其少监，隋炀帝置也。以上并出《汉官》及《齐职仪》。）唐因之，龙朔二年改秘书省曰兰台，其监改名太史。咸亨元年复为秘书监。天授初，改秘书省曰麟台，其监不改，神龙初复旧。（初，汉御史中丞在殿中，掌兰台秘书图籍。唐以秘书省为兰台，即因斯义也。汉西京未央宫中有麟阁，亦藏秘书，即扬雄校书之处也。改秘书为麟台，亦因其义也。春秋韩宣子聘鲁，观书于太史氏。古者，太史掌书，改监为太史，亦因其义。）
事对
　【秘署 仙室】鱼豢《魏略》曰：兰台，台也，而秘书署耳。华峤《後汉书》曰：学者称东观为老氏藏室、道家蓬莱山。王融《曲水诗序》曰：纪言事于仙室，谓葳室也。
　【芸台 蓬观】鱼豢《典略》曰：芸台香辟纸鱼蠹，故藏书台称芸台。蓬观见仙室注中。
　【延阁 秘府】刘歆《七略》曰：武帝广献书之路，百年之间，书积如丘山，故外有太常史博士之藏，内则延阁广内秘室之府。《汉书》曰：天下文籍，悉在广内秘府之室，谓之秘书。
　【东壁东观 兰台】麟台《石氏星经》曰：东壁之星主文籍。东观事见仙室注中。《汉书》云：御史中丞掌兰台秘书图籍。又鱼豢《魏略》曰：薛夏为秘书丞，时秘书掌公事移兰台。兰台自以台也，秘书丞时为署耳，谓夏不得移，当有坐者。夏报曰：“兰台为外台，秘书为内阁。台也，阁也，何不相移之有。兰台无以折之。”《三辅黄图》曰：未央宫东有麒麟殿，藏秘书，即扬雄校书之处也。以上载《秘书》。
　【典图书 掌秘奥】《东观汉记》曰：桓帝延熹二年，初置秘书监，掌典图书、古今文字，考合异同。温峤举荀崧为秘书监，曰：“夫国史之典，将以明失得之迹，谓之实录，使一代之典，焕然可观。散骑常侍崧，文质彬彬，思义通博，历位先朝，莅事以穆，宜掌秘奥，宣明史籍。”
　【考同异 校古今】考同异事见典图书注。王隐《晋书》曰：惠帝永平元年诏云：“秘书监综理经籍，考校古今，课试署吏，领有四百人，宜专其事。”
　【典文章 综经籍】《华峤集》曰：诏尚书曰：“亭侯峤，体素弘简，文学该通，经览古今，博闻多识，著书实录，有良史之志，故转为秘书监。其加散骑常侍。班同中书寺为内台，使中书散骑及著作、理礼、音律、天文、数术，南省文章。”门下撰集，皆典领之。综经籍见校古今注中。
　【撰皇览 次竹书】《魏志》曰：王象，字羲伯。散骑常侍领秘书监，撰《皇览 傅畅晋诸公赞》曰：“荀勖领秘书监。太康二年，汲郡冢中得竹书。勖躬自撰次注写，以为中经，列于秘书。经传缺文，多于证明。”
　【著阳秋 典文字】何法盛《晋中兴书》曰：孙盛自安国为秘书监，加给事中。笃尚好学，自少及长，常手不释卷。既居史官，乃著三国阳秋。典文字见典图书注。
　【幽赞符命 宣明史籍】傅畅《晋诸公赞》曰：庾峻自司空长史迁秘书监，幽赞符命，天文地理，因有述焉。宣明史籍事见掌秘奥注。
诗
　【宋颜延年《和谢监灵运诗》】弱植慕端操，窘步惧先迷；寡立非择方，刻意藉穷栖。伊昔适多幸，秉笔侍两闱；难惭丹ぬ施，未谓玄素暌。徒遭良时讽，王道奄昏霾；人神幽明绝，朋好□雨乖。吊屈汀洲浦，谒帝苍山蹊；倚岩听绪风，攀林结留荑。予间衡峤，曷月瞻秦稽，皇圣昭天德，丰泽振沉泥。惜无雀雉化，何用充海淮；去国还故里，幽门树蓬藜。采茨葺昔宇，剪棘开旧畦；物谢时既晏，年往志不偕。亲仁敷情昵，兴玩究辞凄；芬馥歇兰若，清越夺琳。尽言非报章，聊用布所怀。
　【梁沈约《奉和竟陵王抄书诗》】教微因弛辔，推峻属贞期；义乖良未远，斯文焕在兹。超河综绝礼，冠楚缀沦诗；披辨蠹册，酌醴访深疑。沉流黜往性，泛略引前滋；汉壁含遗篆，名山多逸词。绿编方委阖，素简日盈辎；空幸参鸳鹭，比秀恧琼芝。挹流既知广，复道还自嗤。
　【梁庾肩吾《和刘明府观湘东王书诗》】陈王擅书府，河间富典坟；五车方累箧，七阁自连云。松椠芳帙气，柏熏起厨文；羽陵青简出，妫泉绿字分。方因接游圣，暂得奉朝闻；峰楼霞早发，林殿日先曛。洛城复接眼，归轩畏后群。
　【周庾信麟《趾殿校书和刘义同诗》】止戈兴礼乐，修文盛典谟；壁开金石篆，河浮□雾图。芸香上延阁，碑石向鸿都；诵书徵博士，明经拜大夫。璧池寒水落，学市旧槐疏；高谈变白马，雄辩塞飞狐。月落将军树，风惊御史乌；子云方汗简，温舒正削蒲。连云虽有阁，终欲想江湖。
诏
　【唐太宗《正授颜师古秘书监诏》】秘府望华，史官任重，选众而举，历代攸难。守秘书监颜师古，体业淹和，器用详敏，学该流略，词兼典丽；职司图书，亟经岁序，朱紫既辨，著述有成。宜正名器，允兹望实，可秘书监。
箴
　【後汉崔瑗《东观箴》】洋洋东观，古之史宫；三坟五典，靡义不贯。左书君行，右记其言；辛尹顾访，交武明宣。倚相见宝，荆国以安；何以季代，咆哮不虔。在强奋矫，戮彼逢干；卫巫蛊谤，国莫敢言。狐突见斥，淖齿见残；焚文坑儒，嬴反为汉。巫蛊之毒，残者数万；吁嗟后王，曷不斯鉴。是以明哲先识，择木而处；夏终殷挚，周聃晋黍。或笑或泣，抱籍遁走；三叶靖公，果丧厥绪。宗庙随夷；远之荆楚；麦秀之歌，亿载不腐。史臣司艺，敢告侍后。
○ 秘书丞第十
叙事
　按：秘书丞，魏官也。《齐职仪》云：初汉献帝置秘书令，有丞二人，盖中书之任。魏文分秘书，立中书，以秘书左丞刘放为中书监，秘书右丞孙资为中书令；而秘书改令为监，别掌文籍。自置丞一人，多以秘书郎迁之。其后何祯上《许都赋》，帝异之，拜秘书郎。后月余，祯阙事，帝问外：“吾本用祯为丞，何故为郎？”案主者罪，遂改为丞。时秘书本有一丞，尚未转，遂以祯为右丞。右丞置自祯始也，至宋省一丞，后代并因之。唐龙朔二年改为兰台丞，咸亨初复旧。
事对
　【鹿车 铜印】王肃《表论秘书丞郎仪》：宜比尚书郎侍御史，今侍御史乘犊车，奏事用尺一；秘书丞郎乘鹿车，犹用尺奏，恐非陛下崇儒之本意。《齐职仪》云：秘书丞，铜印墨绶。
　【近日月 奏文赋】王肃《论秘书表》云：青龙中，议秘书丞郎与博士议郎同。职近日月，宜在三台上。《魏略》曰：严苞以高才，黄初中入为秘书丞，数奏文赋，帝甚异之。
　【谓薛君 用何祯】鱼豢《魏略》曰：薛夏天水人，东诣京师，文帝嘉其才，黄初中引为秘书丞。帝与夏推论书传，未尝不终日也。每呼之不名，而谓之薛君。用何祯见叙事。
　【雅有文才 遍观今古】王隐《晋书》曰：稽绍，字延祖，雅有文才。山涛启武帝可为秘书郎，帝曰：“绍既如此，便可为丞。”又曰：庾峻，少好学，有文才，转秘书丞。遍观今古，闻见益广。
表
　【齐王融《拜秘书丞谢表》】臣闻：升离戒晨，阴墙不照其景；肤云停夕，幽草或漏其津。至如明兼就日，泽深行雨，不有圣德，谁或其然？所以，钦至道而出青皋，舍布衣而望朱阙，怀禄仕在代耕，期荣不谋入用，岂悟特擢之例。事均延祖，置佐之恩，任光元辅，逾溢情涯。普烛身表，畏翘车而必让，诫濡翼之愿辞。既圣主谓其可施，故愚臣默思自免。
○ 秘书郎第十一
叙事
　秘书郎，魏官也。初汉献帝置秘书令，有丞郎，盖是中书之任。魏文分秘书为中书，而秘书别掌文籍，领秘书丞及秘书郎中，即其任也。至宋，除中掌，直曰秘书郎。此职与著作郎，自置以来，多起家之选。在中朝，或以才授。历江左多仕贵游，而梁世尤甚。当时谚曰：“上车不落为著作，体中何如则秘书。”言其不用才也。至北齐，又加中字；至隋，又除中字。（出《齐职仪》及《五代史 百官志》。）唐因之，龙朔二年曰兰台郎，咸亨初复旧；天授初曰麟台郎，神龙初复旧。
事对
　【耽美书 删旧文】《蜀志》曰：郄正，字令先。安贫好学，弱冠能属文，迁秘书郎。性澹于荣利，尤耽意美文章及当代美书。王隐《晋书》曰：郑默，字思元，为秘书郎。删省旧文，除其浮秽，著魏中经簿。中书令虞松谓默曰：“而今而后，朱紫别矣。”
　【赋三都 著中经】王隐《晋书》曰：左思专思《三都赋》，绝人伦之事，自以所见不博，求为秘书郎。著中经见删旧文注。
　【掌三阁 定四部】《晋令》曰：秘书郎掌中外三阁经书，覆校残阕，正定脱误。《晋太康起居注》曰：秘书丞桓石绥启校定四部之书，诏遣郎中四人，各掌一部。
　【别朱紫 澹荣利】别朱紫事见删旧文注。澹荣利事见耽美书注。
弹文
　【梁沈约《奏弹秘书郎萧遥昌文》】谨按，兼秘书郎臣萧遥昌，盛戚茂年，升华秘馆，淑慎之迹未彰，违惰之容已及。宜徽纲，以肃朝风。请以见事免遥昌所居官。
○ 著作郎第十二（著作佐郎附）
叙事
　著作郎，魏官也。沈约《宋书 百官志》云：初，东汉图籍在东观，名儒、硕学多著作东观，然皆他官假著作之名，而未立著作之官。至魏太和中，始置著作郎官，隶中书省。魏晋之际，中书兼国史之职，史官在焉，故魏代王沉为中书著作郎。晋初，缪徵为中书著作郎，并是也。至晋惠帝，诏曰：“著作旧属中书，而秘书既别典文籍。今改中书著作郎为秘书著作郎，亦为大著作。”后代因之。唐初因之，龙朔二年改为司文郎中。咸亨初复旧。著作佐郎魏置，掌贰著作。佐郎修国史，初俱隶中书，谓之中书著作佐郎。晋惠帝时，与大著作郎同隶秘书。后代因之。（出《宋书 百官志》。）唐因之，龙朔二年改为司文郎。咸亨初复旧。（张华，年四十，得河南尹丞；不拜，转著作佐郎。又张载，字孟阳，为著作佐郎，作《蒙汜池赋》。傅玄见之叹息，以车迎载。郭璞献《南郊赋》，中宗嘉其才，以为著作佐郎。沈约《宋书》曰：後汉已来，太史但掌天文律历而已。其国记撰述，悉在著作。江左王导表著作为史官，是也。《晋中兴书》曰：华谭为秘书监时，晋陵朱凤，吴郡吴震等以单族，二人并有史才，白首于衡门。后谭知之，荐二人擢补著作佐郎，并皆称职也。）
事对
　【待诏 刊石】晋元康元年诏曰：“著作郎旧隶中书，大兴二年依汉故事，召陈郡王隐待诏著作。”单衣介帻，朝朔望于著作班次，依佐郎也。又《晋中兴书》曰：孙绰为散骑常侍，领大著作。转廷尉，著作如故。于时才笔之士绰为冠，故温王郄庾诸公之薨，必须绰铭而后刊石。
　【才笔 史法】才笔事见刊石注。王隐《晋书》曰：何嵩善史法，为著作。
　【司文籍 议限断】司文籍见叙事。王隐《晋书》曰：陆士衡以文学为秘书监。虞浚所请为著作郎，议《晋书》限断。
　【应亨五叶 崔る三世】《应亨集 让著作表》曰：自司隶校尉奉至臣，五叶著作不绝，卿族以为美谈，崔る三世相继，其后无闻。若乃谈迁接武，彪固踵迹，亦各一世之良也。以上著作郎。
　【西观 东郊】张隐《文士传》曰：束皙元康四年晚应司空府。入月余，亦除著作佐郎。著作西观，撰《晋书》，草创《三帝纪》及《十志》。《晋中兴书》曰：太兴元年，郭璞奏《南郊赋》。中宗嘉其才，以为著作佐郎。
　【难限断 赋蒙汜】《晋纪》曰：束皙，字广微。秘书监贾谧请为著作郎，难陆士衡《晋书》限断。张载，字孟阳，作《蒙汜赋》。太仆傅玄见赋叹息，以车迎载，言谈终日，深相贵重。载遂知名，起家徵为著作佐郎。
　【撰三国 创十志】《张华别传》曰：陈寿好学，善著述，师事同郡谯周。少仕蜀，在观阁为郎，除中书著作郎，撰《三国志》。创《十志》事见西观注中。
　【傅玄叹赋 夏湛坏书】傅玄《叹赋》事见蒙汜注中。《张华别传》曰：陈寿好学善著述，除著作佐郎。当时夏侯湛等多欲作魏书，见寿所作，即坏己书。以上著作佐郎。
诗
　【北齐邢子才《酬魏收冬夜直史馆诗》】年病从衡至，动息自不安；兼豆未能饱，重裘讵解寒。况乃冬之夜，霜气有余酸；风音响北牖，月影度南端。灯光明且灭，华烛新复残；衰颜依候改，壮志与时阑。体羸不尽带，发落强扶冠；夜景将欲近，夕息故无宽。忽有清风赠，辞义婉如兰；先言叹三友，末言惭一官。丽藻高郑卫，专学美齐韩；审喻难有属，笔削少能干。高足自无限，积风良可抟；空想青□易，宁见赤松难。寄语山东道，高驾且盘桓。
表
　【梁沈约《到著作省表》】臣约言，即日被召以本官兼今职。臣艺不博古，学谢专家，乏怀铅之志，惭梦肠之术。联事乖善，握兰惭良，谬勒断蛇之符，预刊冰河之业。路遥难骋，才弱未胜。而神工曲造，雕绚弥叠，珥笔史观，记言文府。趋奉载扬，腆懵交颜。
○ 太常卿第十三
叙事
　《释名》云：卿，庆也，言万物皆庆赖之。又卿，章也，言贵盛章著也。案，古者天子诸侯，皆名执政大臣曰正卿。自周以来，始有三公九卿之号。大率九卿，多秦汉官也。汉世虽号九卿，其官无卿字。至梁始加卿字，其后并因之。（秦汉以来，直云某为太常，至梁始云某为太常卿。）梁又象四时，置十二卿。陈氏因之。（梁以太常、司农、宗正为春卿，太仆、太府为夏卿，卫尉、廷尉、大匠为秋卿，光禄、鸿胪、太尉为冬卿。）後魏依南齐以前置九卿，又各加少卿焉。北齐隋因之。（自梁以下，出《五代史 百官志》。）唐龙朔二年加正卿，以别少卿；咸亨初复旧，除正字。（历代九卿，废置不同。自汉以来，皆数少府；北齐隋则不数。後汉省卫尉，东晋及宋齐省太仆，齐宋以前无太府。以上总载九卿。）宋太常，汉官也。宋《百官春秋》云：昔唐虞伯夷行秩宗，典三礼，周则春官宗伯掌礼乐，并其任也。初秦置奉常，汉祖更名太常。惠帝又曰奉常，景帝又曰太常。（如淳曰：常，典也。常典三礼，故曰太常。或曰：太常，王者之旌，礼官主奉持之，故曰奉常。后改曰太常，尊大之义，故改名之。）王莽改曰秩宗，东汉又曰太常。《五代史 百官志》云：至梁加卿字曰太常卿，其后因之。唐初因之，龙朔二年改为奉常；咸亨初复旧。光宅初曰司礼卿；神龙初复旧。
事对
　【法河 括海】《春秋汉含孳》曰：三公象五岳，九卿法河海。谢承《後汉书》曰：李淑谏更始曰：“夫三公上应垣宿，九卿下括河海。”
　【龟钮 犀印】《汉官仪》曰：卿秩中二千石。孝武皇帝元狩二年，令通官印方寸大小，官印五分。王公侯金二千石，银印龟钮。司马彪《汉书》曰：二千石以下至四百石，佩双印，皆以黑犀。
　【藻衣 花绶】《汉官仪》曰：衣裳，公侯华虫，卿大夫藻火。又曰：卿秩中二千石，绶青地桃花三彩。
　【缇扇 朱】】《续汉书》曰：卿以下有者，缇扇汗青翅尾。又曰：秩中二千石皆皂盖朱︶。
　【参三槐 位九棘】《帝王世纪》曰：九卿者，所以参三公也。又《周礼》曰：面三槐，三公位焉。又曰：朝士掌外朝之法，左九棘，孤卿大夫位焉。郑玄注曰：树棘以为位者，取其赤心而外刺，象赤心三刺。
　【奉常 宗伯】《汉书》曰：秦曰奉常，掌宗庙礼仪，景帝中平六年更名太常。《周礼》曰：春官宗伯掌天神地祗。
　【掌宗庙 作礼乐】掌宗庙事见奉常注。《续汉书》：张奋拜太常，言礼乐当改作，上善之。
　【典三礼 首九卿】《汉书》曰：太常古官，云伯夷秩宗典三礼，欲令国家盛大，社稷常存，古称太常。《汉官解诰》曰：太常社稷郊，事重职尊，故号九卿之首。
　【造庐特赐 卖宅自给】《晋中兴书》曰：贺循，字彦先，拜太常。中宗践祚，下令曰：“循冰清玉洁，行为俗表，加位处上卿。居身服物，盖身而已；屋才庇风雨，孤常造其庐，特为慨然。其赐以六尺床席褥并钱二十万，以表至德。”《魏志》曰：和洽，字阳士，为太常。清贫，卖田宅以自给也。
　【桓荣设几 孙通赐金】华峤《後汉书》曰：桓荣，字春卿，以少傅迁太常，明帝即位，尊以师礼，甚见亲重，拜之。乘舆每常幸太常府，令荣东面坐，设几杖，会百官。《史记》曰：高祖灭秦，已登尊号，群臣饮争功，醉或妄呼，拔剑击柱，高祖患之。于是叔孙通进说，遂设绵野外，习之月余。通曰：“可试观。”上使行礼毕，复置法酒，无敢ん哗失礼者。高祖曰：“吾乃今日知为皇帝之贵也。”拜通太常，赐金五百斤。
　【马安四至 段容再登】《汉书》曰：司马安巧宦，四至九卿。又曰：濮阳段容始事盖侯信。信任容，官亦再至九卿。
　【还第摄事 干斋怒妻】《晋起居注》曰：安帝二年，太常临川王宝启。府舍窄狭，不足移家，母锺年高，违离靡宁，乞还第摄事。诏听之。应劭《汉官》曰：北海周泽为太常，恒斋。其妻怜其年老疲病，窥内问之。泽大怒，以为干斋。掾吏叩头争之，不听，遂收送诏狱，并自劾。论者非其激发。谚曰：居代不谐，为太常妻。一岁三百六十日，三百五十九日斋。一日不斋，醉如泥，既作事，复低迷。
表
　【梁陆亻垂《为王光禄转太常让表》】昔者楚德方盛，叔敖濯衣，汉道克昌，王阳结绶，故拜命无辞，受爵不让，况宗卿清重，历选所难，汉晋已降，莫非素范。辞爵则桓郁张奋，让封则丁鸿刘恺；潘尼之文雅纯深，华表之从容退嘿。自此迄兹，风流继轨，以臣况之，曾无等级。
　【陈沈炯《为周弘让太常表》】臣闻，玉舄雕楹，不取材于蟠；丹珠绣黼，岂袭冕于薜萝。何则？适用各有其宜，朝野不可一指。叔孙之野外定礼，倍资典实；刁协之躬为唱引，岂易其仪。傥九宾缺相，封禅失礼，责以司存，云谁之咎。况南史执简，转见违才，君举必书，尤难妄冒。
箴
　【後汉崔る箴】翼翼太常，实为宗伯；穆穆灵祗，寝庙奕奕。称秩元祀，班于群神；我祀既祗，我粢孔蠲。匪愆匪忒，公尸攸宜；弗祈弗求，惟德之报；不矫不诬，庶无罪悔。无曰我材，轻身恃筮。东邻之牺牛，不如西邻之麦鱼。秦殒望夷，隐毙锺巫。常臣司宗，敢告执事。
○ 司农卿第十四
叙事
</div>
    <div class="pagination">
<a href="初学记_page29.html">上一页</a><span>...</span><a href="初学记_page25.html">25</a><a href="初学记_page26.html">26</a><a href="初学记_page27.html">27</a><a href="初学记_page28.html">28</a><a href="初学记_page29.html">29</a><span class="current-page">30</span><a href="初学记_page31.html">31</a><a href="初学记_page32.html">32</a><a href="初学记_page33.html">33</a><a href="初学记_page34.html">34</a><a href="初学记_page35.html">35</a><span>...</span><a href="初学记_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
