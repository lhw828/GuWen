<!DOCTYPE html>
<html>
<head>
    <meta charset="UTF-8">
    <title>天中记 - 第 130 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 130 页/共 201 页</h1>
    <div class="content">　　弄髀齐文宣所幸薛嫔甚被宠爱忽意其径与高岳私通无故斩首藏之于懐于东山宴劝酧始合忽探出头投于柈上枝解其尸弄其髀为琵琶一座惊怖莫不防胆帝方收取讨之流泪云佳人难再得甚可惜也载尸以出被髪步哭而随之【北史】
　　听音知亡随乐人王令言妙达音律大业末炀帝将幸江都令言之子尝于戸外弹胡琵琶作翻调安公子曲令言时卧室中闻之惊起曰变变急呼其子曰此曲兴自早晩其子曰顷来有之令言遂歔欷流涕谓其子曰汝慎无从行帝必不反子问其故令言曰此曲宫声徃而不反宫君也吾所以知之帝竟被弑于江都【北史】自弹唐上皇闻禽颉利叹曰高祖困白登不能报今我子能防深厥吾付托得人何复忧哉上皇召上与贵人十余人及诸工妃主置酒凌烟阁酒酣上皇自弹琵琶上起舞公卿迭起为夀【史】
　　左庶子奏琵琶李纲仕隋为太子洗马太子勇宴宫臣左庶子唐令则奏琵琶又歌武媚娘曲纲曰令则宫调防乃自比倡优进淫声惑视听诚知上闻之岂不为殿下累乎
　　弹琵琶吐谷浑党项防边敕柴绍讨之虏据高射绍军两矢失色绍安坐遣人弹胡琵琶使二女子舞虏疑之休射而观绍从后击之大溃【唐书】
　　秦汉子初隋有琵琶圆体修颈而小号曰秦汉子盖弦鼗之遗制出于胡中传为秦汉所作【乐志】
　　弹至大官武德中白明逺竹伯夷皆以弹琵琶至大官【琵琶录】
　　玉环羯胡犯京上欲迁幸复登华蕚楼置酒四顾乃命进玉环玉环者睿宗所御琵琶也异时上长乐宫中尝置别榻以帕覆之不杂以他乐器而未尝持用至是命乐工贺懐知取调之又命禅定僧叚师弹之
　　弦拨倍麤太宗时西国进一胡善弹琵琶弦拨倍麤上每不欲畨人胜中国乃置酒高防使罗黑黑帷听之一遍而得谓胡人曰此曲吾宫人能之取大琵琶遂于帷下令黒黑弹之不遗一字胡人谓是宫女也惊叹辞去西国闻之降者数十国【佥载】
　　罗逤檀开元中有中官白秀贞自蜀使囬得琵琶以献其槽逻皆桫檀为之温润如玉光耀可鉴有金缕红文影成双鳯杨妃每抱是琵琶奏于梨园音韵凄清飃如云外而诸王贵主自虢国已下竞为贵妃琵琶弟子每受曲毕皆广有进献【谭賔录】弦乃未诃弥罗国永泰元年所贡者渌水蚕丝也光丽如贯珠【杨太真外传】
　　逆鼓顺鼔汉中王瑀宪子也亦知音闻康昆仑奏琵琶曰琵声多琶声少是未可弹五十四丝大弦也乐家以自下逆鼔曰琵自上顺鼔曰琶云【唐书】
　　鹍鸡筋古琵琶弦用鹍鸡筋开元中叚师能弹琵琶用皮弦贺懐智破拨弹之不能成声【酉阳】贺懐智以食为糟鹍鸡筋作弦用鉄拨弹之【乐府杂录】
　　郁轮袍王维妙能琵琶为岐王所眷重维方将应举求庇岐王岐王令维服鲜衣赍琵琶同至公主之第令奏新曲声调哀切满坐动容公主曰此曲何名维起曰号鬰轮枹公主大竒之岐王因荐之曰此生欲得解头然已承贵主论托张九臯矣公主笑谓维曰子诚取解当为子力维起谦谢公主则召试官至第遣宫婢命维遂作解头而一举登第
　　乐器送官韦应物为苏州刺史有属官因建中之乱得国工康昆仑琴瑟琵琶至是送官表进入内【国史补】闻曲知故宋沇者璟之孙也工音律之学德宗令与乐官订乐众工笑之沇顾笑者怱怱忿怒作色曰奏曲作其间有不可者上惊闻之即指一琵琶云此人大逆残忍兼抵法不宜在至尊前又指一笙云此人神防已游墟墓不可更留供奉上乃惊骇令主云潜伺察之旋而琵琶者为同辈告讦称六七年前其文自缢不得端由即令按鞫遂伏其罪笙者乃忧恐不食而卒后乐工见沇不敢正视【竭鼔录】
　　拨声如雷贞元中有康昆仑琵琶第一手因两市祈雨鬭乐昆仑登大街防楼弹一曲新翻羽调绿腰自谓无敌街西豪侠阅乐东市稍诮之亦于防楼上出一女即抱乐器先云我亦弹是曲兼移在枫香调中及下拨声如雷絶妙入神昆仑惊愕即拜请为师女郎更衣出乃僧善本也俗姓叚翌日德宗召入内因令教授昆仑叚师曰且请令弹一调子乃调之师曰本领何杂兼带邪声昆仑惊曰叚师神人也臣少年初学艺时偶于邻家女巫处授一品弦调于后乃屡易数师之艺今师精识如此妙也叚师奏曰且遣昆仑不近乐器十余年候忘本态然后可教诏许之后果尽叚师之艺【琵琶录】声谐相应贞元中有王芬曹保其子善才其孙纲及裴兴奴善弹琵琶其曹纲善运拨声若风而不事旧弦其裴兴奴善于拢然其拨稍软诗人云曹纲有左手裴兴奴有右手武宗朝朱崖李太尉有乐吏亷郊者师于曹纲精妙入神尝谓侪流曰教授人亦多矣未曾有此性灵子弟也尝因清夜擕乐器于平泉别墅临池弹防賔调芰荷间有声意其鱼跃也乃弹别调即寂然因复弹防賔久之池中掷物跃上岸观乃一片方响防賔铁盖以声律谐和相应故也其妙若此【乐府杂录】
　　寤中得曲王沂者平生善解弦管忽旦睡至夜乃寤索琵琶弦之成数曲一名雀啅蛇一名胡王调一名胡瓜人不识闻听之者莫不流涕其妹请学之乃教成声须臾摠忘不复成曲【佥载】
　　大小忽雷文宗朝女弟子郑中丞善于胡琴内库有两面琵琶号大小忽雷郑尝弹小忽雷音偶以匙头脱乃送于崇仁坊南赵家修理大约造乐器多在此坊中南北二赵家最妙【乐府杂录】
　　绕殿雷冯吉瀛王道之子能弹琵琶以皮为弦世宗尝令弹于御前深欣喜之因号其琵琶曰绕殿雷也道以其隋业每加谴责而吉攻之愈精道益怒凡与客饮必使廷立而弹之曲罢或赐以束帛命背负之然后致谢道自以为戒勗及矣吉永未能悛改既而益自若道度无可奈何叹曰百工之可艺而身贱理使然也此子不过太常少卿耳其后果终于此【五代史补】
　　除夜鼓呉越钱镠尝嵗除夜宴命诸子及诸孙鼓胡琴一再行遽止之曰人将以我为长夜之饮也【九国志】但能弹宋太祖曰资防子弟在家但能弹琵琶弄丝竹岂能治民于是未许亲民【三朝圣政录】
　　转关防索乐谱琵琶曲有转闗六么取其声调闲婉又有防索梁州谓其音节闲繁【蔡寛夫诗话】
　　闻促声高平和之人听筝笛琵琶则形躁而志越闻琴瑟之音则体静而心闲夫琵琶筝笛闻促声高故使人形躁而志越【稽康无声哀乐论】
　　象中虚外实天地象也盘员柄直隂阳叙也柱有十二配律象也【元赋】盘员含灵太极形也三材片合两仪象也分柱分位嵗数成也囬窻华表日月星也【成公绥赋】
　　杂乐器
　　方响梁有铜磬即今之方响也方响以鐡为之以代钟磬和凝有响铁之歌【通考】
　　玉方响唐文宗时有宫娥沈阿翘本呉元济之妓尝自进元济所与一白玉方响光明洁冷可照数十步以犀为槌以云檀香为架芳馥着人弥月不散制度精妙希世之宝也【杜阳编】
　　缶立秋之音也古者盎谓之缶唐尧之时有击壤而歌者因使郑以糜缶而鼓之是以易之盈缶见于比用缶见于坎鼓缶而歌见于离诗之击缶见于宛渑池之防秦王为赵王击缶赵王命使书之徐干曰听黄钟之音知击缶之细先儒谓始于西戎踈矣【通考】
　　琉璃罂缶南蛮婆贿伽卢国与诸蛮市以琉璃罂缶相易【孔帖】
　　制用金成李员居长安延寿里一夕忽闻室隅有歌曰色分蓝叶清声比磬中鸣七月七日吾当示汝之形其日大雨垣圮得一缶径尺余制用金成形状奇古叩之其韵极长涤去尘藓字若小篆厯然可读乃崔子玉座右铭【张渎宣室志】
　　籥刘熈释名曰籥跃也气跃而出也古者取卯地之行以为籥春分之音万物振跃而出也然三漏之籥所以通中声先王之乐也七漏之籥所以备二变世俗之乐也【通考】
　　管说文曰管如箎十二月之音昔女娲氏命娀陵氏制都良之管以一天下之音又命圣氏为班管合日月星辰名曰充乐至于帝喾命咸墨吹笭展管虞氏下管【上】埙周官之于埙教于小师播于瞽蒙吹于笙师以埙为德音见于礼如埙如箎见于诗则埙之于器立秋之音也尔雅大埙谓之器以其六孔交鸣而喧哗故也谯周曰幽王之时公善埙世本曰公作埙盖埙之作其来尚矣谓之公善埙可也谓之作埙未之敢信矣箎刘熈释名曰箎啼也声自孔出如婴儿啼声也月令仲夏之月调箎盖调之使和也洞记吹霜条之箎东观汉记明帝幸南阳旧宅作雅乐奏鹿鸣用埙箎和之以娯嘉賔
　　七星管唐之七星管古之长笛也其状如箎而长其数盈寻而七窍刘系所作也顾况七星管歌云龙吟世泽欲兴两鳯引九雏警宿焉【通考】
　　角角书记所不载或云羗胡以惊中国马黄帝防羣臣于太山作清角之音似两鳯双鸣二龙齐吟丹蛇绕首雄虹带天乐录云蚩尤氏率魍魉与黄帝战于涿鹿之野黄帝乃命吹角为龙吟以御之【上】
　　龙吟晋志云说者云蚩尤氏帅魑魅与黄帝战下涿鹿帝乃命始吹角为龙吟以御之其后魏武比征乌丸越漠而军士思归于是改为中鸣而尤足悲矣
　　八弦李搔字德沈元中子也少聪敏有才艺曽采诸声别造一器号曰八弦时人称有思理【北史二十一】
　　梵贝贝蠡之大者可容数声南蛮吹以节乐今之梵乐用以和铜钹释氏所谓法螺赤土国吹螺以迎隋使是也梁武之乐有童子伎倚歌梵贝
　　玉蠡唐贞元中五印度种落有鳔国王子献乐器躬总乐凡一十二笛皆谐释氏经呗吹蠡击鼓或歌且舞缨络四垂珠玑粲发周流万变烂然可观【声若竽籁】林邑每击鼓以警众吹蠡以即戎
　　歌
　　人声人声曰歌歌柯也以声吟咏有上下如草木有柯叶方言歌声如柯也【释名】
　　乐声歌者乐之声也【蔡邕月令章句】
　　嗟叹情动于中而形于言言之不足故嗟叹之嗟叹之不足故咏歌之咏歌之不足故不知手之舞之足之蹈之【毛诘序】
　　歌名声比于琴瑟曰歌徒歌曰謡亦谓之咢【尔雅】有章句曰歌无章曲曰謡【韩诗章句】齐歌曰讴呉歌曰歈楚歌曰艶淫声曰哇又有清歌髙歌安歌缓歌长歌浩歌雅歌酣歌怨歌劳歌振旅而歌曰觊歌堂上奏乐而歌曰登歌亦曰升歌【梁元帝纂要】
　　古歌曲古歌曲有阳陵白露朝日鱼丽白水白云江南阳春淮南驾辨渌水阳阿采菱下里巴人八阕唐歌南风卿云晨露汉歌曲有大风芝房白麟朱鴈交门天马房中盛唐摐阳瓠子云步云
　　始为歌帝俊有子八人是始为歌舞【山海经】
　　歌九招夏后开上三嫔于天得九辩与九歌以下此天穆之野高二千仭开焉得始歌九招【上】
　　八阕昔葛天氏之乐三人槮牛尾捉足以歌八阕一曰载民二曰鸟三曰遂草木四曰奋五谷五曰敬天常六曰达帝功七曰依地德八曰总万物之极【吕寛】上林赋听歌天氏之歌
　　唐歌帝喾氏命咸黑作为唐歌尧命质【当为防】效山林谿谷之音以作歌汤命伊尹作为大防晨露【吕览】
　　古歌九代咏歌志合文财黄歌断竹质之至也唐歌在昔则广于黄世虞歌卿云文于唐时夏歌雕墙缛于虞代商周篇什丽于夏年【雕龙】
　　白雪歌谢希逸琴论云刘捐子善鼓琴歌阳春白雪曲琴集云白雪师旷所作商调曲也唐书乐志云白雪周曲也张华博物志云白雪者太帝使素女鼓五十弦琴曲名也
　　龙衮之颂昔伏羲氏因时兴利教民田渔天下归之时则有网罟之歌神农继之教民食谷时则有丰年之咏黄帝备物始垂衣裳时则有龙衮之颂【夏侯元辨乐论】
　　神座有响尧郊天地祭神在座上有响诲尧曰水方至宫命子救之尧乃作歌【古今乐录】
　　庆云歌昔帝尧之世民乐无事击壤之欢庆云之瑞因以作歌【上】
　　击壤歌帝尧之世天下太和百姓无事有八九十老人击壤而歌曰日出而作日入而息凿井而饮耕田而食帝力于我何有哉【世纪】
　　康衢歌尧治天下五十年微服游于康衢闻儿童謡曰立我蒸民莫匪尔极不识不知顺帝之则尧喜问曰谁教汝为此言童儿曰我闻之大夫问大夫大夫曰古诗也尧还宫召舜因授以天下【列子仲尼】
　　卿云歌舜将禅禹于时俊乂百工相和而歌卿云帝乃唱之曰卿云烂兮礼澷澷兮日月光华旦复旦兮八伯咸进稽首曰明明上天烂然星辰日月光华宇一人帝乃再歌曰日月有常星辰有行四时顺经万姓允诚于予论乐配天之灵【尚书大传】
　　谿谷之音帝尧立乃命质为乐质乃效山林谿谷之音以歌乃以麋置缶而鼓之帝舜乃令质修九招六列六英以明帝德【吕览】
　　南音北音涂山女令其妾徃候禹女作歌始作南音有娀氏二佚女帝令燕遗二卵北飞不返二女作歌始作北音夏孔甲田于东阳萯山取民子为子长为斧斩斫其足孔甲乃作为破斧之歌实始为东音周昭王亲将征荆抎于汉中殷整甲徙宅西河犹思故处实始作为西音【吕览】涂山歌于候人始为南音有娀謡乎飞燕始为北音夏甲叹于东阳东音以发殷思于西河西音以兴音声推移亦不一槩矣【文心雕龙】夏甲作破斧之歌始为东音殷辛作靡靡之音始为北音郑卫之俗好淫故有溱洧桑中之曲楚越之俗好勇则有赴汤蹈火之歌各咏其所好歌其所欲【刘子】
　　金闺之歌商纣无道比于知极谏必死作秣马金闺之歌【洞厯记】
　　欝辞申愤纣拘文王于羑里大颠宏夭散宜生南宫适之属徃见文王文王于膑友目者言纣之好色也拊桴其腹者言欲得竒宝也蹀其足者使疾迅也于是乃周流海内经厯丰土得美女二人水中大宝白马朱鬛以献于纣陈其中庭曰是西伯之宝以赎刑罪纣曰于寡人何其厚也立出西伯纣谓宜生譛岐侯者长鼻决耳也宜生还以状告文王乃知崇侯虎譛之文王在美里时演八卦以为六十四作欝尻之辞据于石困于疾藜乃申愤以作歌章曰殷道溷溷浸浊烦兮丹紫相合不分别兮迷乱声色信谀言兮阎阎之虎使我蹇兮幽闲牢狱谁其言兮无辜桎梏谁所宣兮遘我四人皆忧勤兮得此珍玩且觧大患兮仓遑迄命遗后昆兮作此象变兆在昌兮钦承祖命天不防兮遂临下土在圣明兮讨暴除乱诛逆王兮【古今乐录】
　　瑶池宴西王母于瑶池之上西王母为天子謡曰白云在天山陵自出道里悠逺山川间之将子无死尚能复来天子答曰予归东土和治诸夏万民平均吾顾见汝比及三年将复而野【穆天子传】
　　黄泽天子东游于黄泽宿于曲洛使宫乐謡曰黄之陁其马歕沙黄之泽其马歕玉【上】
　　陵歌哀公使以币如卫迎夫子而卒不能赏故夫子作陵之歌曰登彼陵峛崺其阪仁道在迩求之若逺遂迷不复自婴屯蹇喟然逥虑题彼泰山欝磪其高梁甫逥连枳棘充路陟之无缘将伐无柯患兹蔓延推以永叹涕霣潺湲【孔丛子】
　　道隠待时楚王使使奉金币聘夫子宰予冉有曰夫子之道至是行矣遂请见问夫子曰太公勤身苦志八十而遇文王孰与许由之贤夫子曰许由独善其身者也太公兼利天下者也然今世无文王之君也虽有太公孰能识之乃歌曰大道隠兮礼为基贤人窜兮将待时天下如一欲何之【上】
　　获麟叔孙氏之车子曰鉏商樵于野而获兽焉众莫之识以为不祥弃之五父之衢冉有告夫子曰身而肉角岂天之妭乎夫子曰今何在吾将观焉遂徃谓其御高柴曰若求之言其必麟乎到视之果信言偃问曰飞者宗鳯走者宗麟为其难致也敢问今见其谁应之子曰天子布德将致太平则鳞鳯龙先为之祥今宗周将防天下无主孰为来哉遂泣曰予之于人犹麟之于兽也麟出而死吾道穷矣乃歌曰唐虞世兮麟鳯游今非其时吾何求麟兮麟兮我心忧【上】
　　河激之歌赵简子南击楚津吏醉卧不能渡召欲杀之津吏女姢持擑而前曰昔父闻君东渡不测之水恐风波之起故祷九江山淮之神不胜巫祝杯酒饮沉醉至于此矣妾愿鄙躯易父之死简子将渡用檝少一人娟愿备员用檝遂与渡中流奏河激之歌曰升彼河兮西观清水波兮杳祷求福兮醉不醒诛将加兮妾心惊蛟龙助兮王将归呼来棹兮行勿疑简子大悦立为夫人【列女传】
　　遏云薛谭学讴于秦青未穷青之防于一日遂舜归秦青乃饯于郊衢抚节悲歌声震林木响遏行云薛谭乃谢求返终身不敢言归秦青顾谓其友曰昔韩娥东之齐遗粮过雍门鬻歌假食而去余响绕梁三日不絶左右以其人弗去过逆旅凡人辱之韩娥因曼声哀哭一里老防喜欢忭舞弗能自禁乃厚赂而遣之故雍门人至今善歌哭效娥之遗声也【博物志】
　　拥檝而歌襄城君始封之曰衣翠衣带玉劔履蹻舄立乎流水之上楚大夫庄辛过而说之曰臣愿把君之手其可乎襄城君忿然作色而不言庄辛迁延而称曰君独不闻夫鄂君方乗青瀚之舟张翠盖防钟鼓之音越人雍檝而歌曰今夕何夕兮搴洲中流今日何日兮得与王子同舟山有树木兮木有枝心说君兮君不知于是鄂君乃举綉被而覆之【说苑】
　　梦女鼓琴武灵王游大陵他日王梦见处女鼓琴而歌诗曰美人荧荧兮顾若苕之荣命乎命乎曾无我嬴异日王饮酒乐数言所梦想见其状呉广闻之因夫人而内其女娃嬴孟姚也孟姚甚有宠于王是为惠后【史记】春秋后语武灵王防大陵梦处女鼓瑟而歌
　　筑长城歌始皇起骊山之蒙使蒙恬筑长城死者相属民歌曰生男慎勿举生女哺用晡不见长城下尸骸相友柱【杨泉物理论】
　　声入云霄高帝戚夫人善鼓瑟击筑帝常拥夫人倚瑟而弦歌毕每泣下流涟夫人善为翘神折腰之舞歌出塞入塞望归之曲侍婢数百皆习之后宫齐首高唱声入云霄【西京杂记】
　　上灵曲戚夫人侍儿贾佩兰后出为扶风人叚儒妻説在宫内时常以弦管歌舞相欢娯竞为妖服以趣良时十月十二日共入灵女庙以黍乐神吹笛击筑歌上灵之曲既而相与连臂踏地为节歌赤鳯凰来【上】
　　紫芝歌四皓者秦始皇时见秦政虐乃退入蓝田山而作歌曰莫莫高山深谷逶迤紫芝可以疗饥唐虞世逺吾将何归驷马高盖其忧甚大富贵之畏人不如贫贱之肆志乃共入商雒隠地肺山以待天下定教歌儿孝惠帝所教歌儿百二十人有缺辄补【汉书】倚瑟而歌张释之为中郎将从行至覇陵是时慎夫人从上指示慎夫人新丰道曰此是邯郸道也使慎夫人鼓瑟上自倚瑟而歌【上】
　　盛唐之歌孝武帝巡狩至于盛唐寻阳浮江亲射蛟江中获之舳舻千里薄摐而出作盛唐摐阳之歌【上】度曲元帝自度曲被歌注云声终更授其次曰度曲度曲未终云起雪飞是也【上】
　　雅歌祭尊为将取士皆用儒术对酒设乐必雅歌投壶【谢承后汉书】
　　重译歌宋酺明帝时为益州刺史移书属郡喻以圣德白狼王等百余国重译来庭歌诗三章酺献之【东观汉记】抗音刘賛初为将临敌必先被髪呌天因抗音而歌左右应之乃进战【呉书】
　　歌土地曲三月上巳日防稽夏统字仲御入洛市乐大尉贾充问曰卿能土地间曲乎统曰百姓懐先君防遂作慕歌又孝女曹娥歌河女之章为伍子胥作小海唱今欲歌之统曰善乃以竹叩船引声喉啭清激慷慨大风应至含水潄天云雨响集充曰听慕歌之声便髣髴见大禹之容闻河女之音不觉涕泪交流即谓伯姬髙行在目前也聆小海之唱谓子胥屈平立吾左右矣【晋书】行路难袁山松善音乐旧歌有行路难曲词颇疎质山松乃文其辞句婉其节制因酣歌之闻者流涕【上】雌雄入宫初符坚二十五年防慕容仲姊清河公主年十四有殊色坚纳之宠冠后庭冲时年十二亦有龙阳之姿坚又幸之姊弟专宠宫人莫进长安中歌之曰一雌与一雄双飞入紫宫咸惧为乱王猛切谏乃出冲冲卒为坚贼【崔鸿十六国春秋】
　　丝不如竹桓温公问孟嘉曰听伎丝不如竹竹不如肉何谓也答曰渐近自然一坐咨嗟【孟嘉别】
　　子夜歌孝武太元中琅琊王轲之冡有鬼歌子夜殷允为章郡侨人庾僧度冡亦有鬼歌子夜殷允为章郡亦是太元乎则子夜是此时以前人也【晋书】子夜晋曲也晋有女子名子夜造此声声遇哀苦【古乐府】
　　团扇歌团扇郎歌者晋中书令王珉捉白团扇与嫂婢谢芳姿有爱情好甚笃嫂捶挞婢过苦王东亭闻而止之芳姿素善歌嫂令歌一曲当赦之应声歌云白团扇辛苦五流连是郎眼所见珉闻更问之汝歌何遗芳姿即改云白团扇憔悴非昔容羞与郎相见后人因而歌之【古今乐录】文献通考云婢素好歌而珉好持白扇故云团扇复团扇持许自遮面憔悴无复理羞与郎相见歌父凭乗县有歌父山传云老父少不娶妻而善于讴歌年八十余病命终乡里六七人舆上穴中隣人舞归父老歌而送之声振林薮向遏行云【盛宏之荆州记】
　　泉诵逥流临城县南二十里有盖山登百许步有舒姑泉俗传云有舒氏女未适人与其父折薪于此女坐泉处牵挽不动遽告家比还惟见清泉湛然母云女好音乐乃作弦歌泉涌回流【纯义宣城记】
　　花上盈盈临川聂包死数年忽诣南丰相沈遒袭作歌其歌笑甚有伦次每歌辄作花上盈盈曰但闻行当归不闻死复生【异】
　　陈左清歌魏晋之世有孙氏善歌旧曲宋识善击节唱和陈左善清歌列和善吹笛郝索善弹筝朱生善琵琶尤发新声故元着传曰人若钦所闻而忽所见不亦惑乎此六人生于上世越古今而无俪【晋志】
　　黎园歌明皇自巴蜀囬夜闽登勤政楼南望烟月满目因歌曰庭前琪树已堪攀塞北征人尚未还盖卢思道之诗也歌毕里中隠隠如有歌者谓力士曰得非黎园旧人乎迟明为我访来翌日力士于里中召至果是其人后乗月登楼左右惟力士及妃子侍者红桃在焉即命歌梁州即贵妃所制上亲御玉笛为之倚曲曲罢无不掩泣上因广其曲今凉州留传者益加焉【明皇杂录太真外传】水调歌兴庆宫帝潜邸于西南隅起花蕚相辉之楼与诸王游处禄山犯顺乗据以闻议欲迁幸置酒楼上命作乐有进水调歌者曰山川满目泪霑衣富贵荣华得防时不见只今汾水上惟有年年秋鴈飞上问谁为此词曰李峤上曰真才子也遂不终饮而去【明皇杂录】
　　永新歌开元中内人许子和吉州永新县乐家女也入宫因名永新能变新声高秋明月喉转一声响传九陌一日大酺于勤政楼万众諠哗莫得闻鱼龙百戯之音永新乃撩鬂举袂直奏曼声广场寂寂若无一人喜者闻之气勇愁者闻之肠絶渔阳之乱六宫星散永新为一士人所得韦青避地广陵月夜凭栏闻舟中唱水调者曰此永新歌也登舟省之相与对泣后市人卒遂落风尘临终谓其母曰阿母钱树子倒矣【乐府杂录】
　　声出朝霞念奴者有姿色善歌唱未尝一日离帝左右每执板当席顾盻帝谓妃子曰此女妖丽眼色媚人每啭声歌喉则声出于朝霞之上虽钟鼓笙竽嘈杂而莫能遏宫妓中帝之钟爱也【天寳遗事】
　　直千金宫妓永新者善歌受明皇宠爱每对御奏歌则丝竹之声莫能遏帝尝谓左右曰此女歌直千金【上】教婢宋之愻为连州参军刺史陈希古闻其善歌使教婢曰执笏帘外唱吟自如其婢隔窻从而和之闻者无不大笑【朝野佥载】
　　红红善歌大厯中有才人张红红者本与其父歌于衢路丐食过将军卫青所居青闻其喉音寥亮仍有眉首即纳为姬乃自传其艺頴悟絶伦尝有乐工自撰歌即古长命西河女也加防其节奏颇有新声未进闻先侑歌于青青召红红于屏风后听之歌罢青入问红云已得矣青出云有女弟子曽歌此非新曲也即令隔屏风歌之一声不失乐工大惊寻违上听召入宜春院宫中号记曲娘子寻为才人后韦青卒红红一痛而絶上嘉叹之赠昭仪【乐府杂录】
　　喉转皆惊李衮善歌于江外而名动京师崔昭入朝宻载而至乃邀致賔客请第一部乐及京师之名倡以为盛防绐言请表弟末座令衮被衣而出满座皆笑少顷命酒昭曰请表弟歌座中又笑及喉转一发乐人皆大惊曰是李八郎也乃罗拜之【国史补】
　　得宝歌韦坚凿潭成帝为升楼每至署某郡以所产陈其上若广陵则锦铜器先是人间唱得体纥歌有州铜器语叶更变为得宝歌自造曲唱习是至衣袂袴衫锦半臂绛防额立舻前倡人数百皆巾防鳞治齐声应和鼓吹合作【六帖】
　　防头韩会善歌絶妙名辈号为四防防为防头【国史补】变新作旧歌妙之曲其来久矣元和中国乐有米嘉荣何戡近有陈不嫌不嫌子意奴一二十年来絶不闻善唱盛以拍弹行于世拍弹起于李可久懿宗朝恩泽曲子别赵十哭赵十之名刘尚书禹锡与米嘉荣诗云三朝供奉米嘉荣能变新声作旧声于今后辈轻前辈好染髭须事后生又自贬所归京问何戡歌曰二十年来别帝京重闻天乐不胜情旧人惟有何戡在更请殷勤唱渭城【卢氏杂说】
　　巴渝末曲賛皇一品集云岂谓击壤余音谬入帝尧之听巴渝末曲猥汉祖之知
　　善歌不死符存审少微贱尝犯法当死临刑指旁壊垣顾主者曰愿就死于彼冀得垣土覆尸主者哀而许之为徙坦下而主将方饮酒顾其爱妓思得善歌者佐酒妓言有符存审常为妾歌甚善主将驰骑召存审而存审以徙垣下故未加刑因徃就召使歌而悦之存审因得不死【五代史】
　　先调气歌者乐之声善歌者必先调其气氤氲自脐间出至喉乃噫其词即分抗坠之音即得其术即可致遏云响谷之妙也【乐府杂录】
　　还乡歌呉越钱镠为衣锦军作还乡歌曰三节还乡兮挂锦衣父老逺来相追随呉越一王驷马归
　　舞
　　行八风乐者舞之容也天子省风以作乐舞所以节八音而行八风天子八佾诸侯六佾大夫四佾佾列也八人每佾每服冕而执戚有俯仰张翕之容行缀长短之制所以受命而歌王者之功也人之动而有节者莫若舞所以因阳气而达物也【蔡邕月令章句】
　　乐舞为主王朗表曰凡音乐以舞为主自黄帝云门至周太武皆太庙舞乐名也乐所以乐君之德舞所以象君之功【魏名臣奏】
　　宣欝昔陶唐氏之始隂多滞伏而湛积水道壅塞不行其原民气欝阏而滞着筋骨瑟缩不达故作为舞以宣导之【吕览】
　　羽数考仲子之宫将万焉公问羽数于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也【左隠】萦尘集羽燕昭王即位三年广昭王来献善舞者二名一名旋波一名提谟并玉质凝肤体轻气馥绰婉妙絶旷古无伦或行无踪影或经年不饥昭王处以单绡华幄饮以瑞珉之膏饴以丹泉之粟王登重霞之防乃召二人在侧时香风吹起二人徘徊翔转殆不自支王以缨绥属拂之二人皆舞容治妖丽靡若鸾翔而歌声轻下飏乃使伶人代唱其曲清响流韵虽绕梁动木未定加焉其舞曲一名荣尘言体轻与尘雾相乱也次曰集羽言婉转若羽毛之从风也末曰旋懐言支体缅曼若入懐袖也【王子年拾遗记】
　　舞成周乐晋将攻齐使范昭徃观景公觞之范昭请公之弃酌公曰诺告侍者酌樽进之晏子曰彻樽更之范昭佯醉不悦而起舞谓太师曰能为我调成周之乐乎吾为子舞之太师曰臣不习范昭趣而出公问晏子晏子曰昭非不知礼也欲慙吾君臣公问太师太师曰成周之乐天子乐也范昭人臣而舞之臣故不为昭归报晋平公曰齐未可伐也臣欲试其君而晏子试之臣欲犯其礼而太师知之仲尼闻曰夫不出于樽爼之间而知千里之外其晏子之谓也可谓折冲矣而太师其与焉【晏子】
　　阳阿楚襄王既游云梦将置酒宴饮谓宋玉曰寡人欲觞群臣何以娯之王曰臣闻激楚结风阳阿之舞材人之穷观天下之至妙王曰试为寡人赋之【毅舞赋】
　　巴渝舞巴中有渝水賨民锐气喜舞高舞乐其猛锐数观其舞使乐人习之故名巴渝舞【二巴记】
</div>
    <div class="pagination">
<a href="天中记_page129.html">上一页</a><span>...</span><a href="天中记_page125.html">125</a><a href="天中记_page126.html">126</a><a href="天中记_page127.html">127</a><a href="天中记_page128.html">128</a><a href="天中记_page129.html">129</a><span class="current-page">130</span><a href="天中记_page131.html">131</a><a href="天中记_page132.html">132</a><a href="天中记_page133.html">133</a><a href="天中记_page134.html">134</a><a href="天中记_page135.html">135</a><span>...</span><a href="天中记_page131.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
