<!DOCTYPE html>
<html>
<head>
    <meta charset="UTF-8">
    <title>职官分纪 - 第 32 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>职官分纪 - 第 32 页/共 52 页</h1>
    <div class="content">　　六典左右率府亲府勲府翊府中郎将各一人从四品上【中郎将之説见左右卫梁左卫率领七营右卫率领四营二率各领殿中将军十人买外将军十人又有正员司马员外司马屯骑歩兵翊军三校尉谓之三校旅贲中郎将兄从仆射谓之二将又有左右积弩将军各一人北齐太子左右卫坊率各领骑官备身员又有内直备身备身正副都督备身三职等员又有直阁直前直后员又有旅骑屯卫诸军等校尉各二人骑都尉三十人隋左右卫率下有直阁四人直寝八人直前直后各十人皇朝左右卫率各置亲勲翊三府毎府中郎将二人郎将二人掌其府校尉旅帅及亲勲翊卫之属以宿卫】
　　左右郎将各一人正五品下【皇朝置】
　　中郎将郎将掌其府校尉旅帅及亲勲翊卫之属以宿卫而总其府事
　　太子左右司御率府率副率
　　隋百官志隋置左右宗卫制官如左右卫各掌以宗人侍卫加置行参军二人
　　唐职官志左右司御率府【本号左右宗卫府龙朔改为司御率府】率各一人【正四品上】副率各二人【从四品上】掌同左右率
　　六典太子左右司御率府率各一人正四品上【隋文帝置炀帝改左右武侍率皇朝改为左右宗卫龙朔二年改今名神龙初又为宗卫开元初复旧】副率各二人从四品上【隋文帝置皇朝因之其后改复皆随于府】率掌同左右卫副率为之贰郊城等三府之旅贲应畨上者各配于所职国朝元祐官品令【见左右卫】
　　长史
　　六典长史各一人正七品上掌判诸曹及郊城等三府之贰余皆如左右率府
　　録事参军事【仓曹　兵曹　胄曹】
　　六典録事参军事各一人从八品上【隋置左右虞开府初无録事有长史及四曹参军至炀帝改为率府始置録事皇朝因之余具上説】
　　太子左右清道率府率副率
　　隋百官志隋有左右虞候各置开府一人掌斥候伺非长史以下如左右卫而无録事参军员
　　唐职官志左右清道率府【隋文置左右虞府一人掌斥国初亦为左右虞候龙朔改为清道率府神龙改为虞侯开元复为清道】率各一人【正四品上】副率各二人【从四品上】掌宫内外昼夜廵警之法
　　六典太子清道率府率各一人正四品上【隋置非达职拟金吾将军】副率各二人从四品上【隋炀帝置皇朝因之龙朔开元随府改复】率掌东宫内外昼夜廵警之法以戒不虞凡绛邑等三府皆属焉副率为之贰凡皇太子出入则领其属以清游队为之先以后拒队为之殿其余依卤簿之法以从凡仗卫之出入置细引以导之兼为之糺正毎月绛邑等府直荡之应畨上者配于所职
　　国朝元祐官品令【同上】
　　长史
　　六典长史各一人正七品上【隋置】掌判诸曹及绛邑等三府之贰余如左右率府
　　録事参军事【仓曹　兵曹　胄曹】
　　六典録事参军事各一人从八品上仓曹参军事各一人从八品下兵曹参军事各一人从八品下胄曺参军事各一人从八品下【隋置】
　　左右监门率府率副率
　　隋百官志左右监门率各一人副率二人掌诸门禁帝即位改率为宫门候降为正五品
　　唐职官志左右监门率府【隋置皇朝因之】率各一人【正四品上】副率各一人【从四品上】掌东宫禁卫之法
　　六典太子左右监门率府率各一人正四品上【隋文帝置拟左右监门将军各有直长十人龙朔二年改左右崇掖卫咸亨复旧垂拱改鹤禁卫神龙复旧】副率各二人从四品上【隋文帝置龙朔开元随府改复】率掌东宫诸门禁卫之法副率为之贰凡东宫诸司应以籍入子宫殿者皆本司具其官爵姓名牒门司门司送于监门监门之主与判曹印署送于门司门司防之同则听入凡东宫内外门之守者并司其出入凡财物噐用之出入于宫禁者皆以籍傍为据左右监门以出入之若皇太子出入则依卤簿之法率其属于牙门之左右以为捍守
　　国朝元祐官品令【同上】
　　长史
　　六典长史各一人从七品上【隋置左右监门率有长史以下等员】掌判诸门禁卫之贰
　　録事参军事【兵曹　冑曹】
　　六典録事参军事各一人正九品上兵曹参军事各一人正九品下胄曹参军事各一人正九品下【隋无仓曹以兵曹兼之皇朝因之】兵曹兼仓曹之职余皆如左右率府胄曹掌噐械及公私马驴杂畜土木缮造之事
　　左右内率府率副率
　　隋百官志左右内率府率各一人掌领禁内侍卫供奉兵仗炀帝降率为正五品
　　唐职官志左右内率府【隋初置拟上台千牛卫龙朔初为奉裕率咸亨复】率各一人【正四品上】副率各一人【从四品上】率掌东宫千牛备身侍奉之事而立其兵仗縂其府事
　　六典太子左右内率府率各一人正四品上【隋文帝置拟千牛将军其备身有千牛备身八人掌执千牛刀备身左右十六人掌供奉弓箭备身二十人掌宿卫侍从炀帝降率为正五品皇朝加至四品上龙朔改奉裕率神龙初复旧】副率各一人从四品上【隋置龙朔神龙随府改复】率掌东宫千牛备身侍奉之事而主其兵仗总其府事副率为之贰以千牛执细刀弓箭以备身宿卫侍从以主仗守戎服噐物凡皇太子坐朝则领千牛备身之属升殿若射于射宫则率领其属以从位定千牛备身奉细弓及矢立于东阶上西靣率奉弓及决拾北靣张弓左执弣右执箫以进副率以巾拂矢而进进讫各退位于位及射左右内率啓其矢中及不中既事受亦如之
　　国朝元祐官品令【同上】
　　止当守职【唐王及善高宗时迁左奉裕率孝敬居春官因宴集命宫官掷倒次至及善辞曰殿下自有乐官臣止当守职此非臣之任也臣茍奉令恐非殿下羽翼之美太子辞而遣之】羽翼之美【上】
　　长史
　　六典长史各一人从七品上【隋置左右内率府有长史以下等员】掌判诸曹官吏及千牛备身之贰余如左右率府
　　孝悌殊异【唐元让弱冠明经擢第以母疾不仕永淳中巡察使荐让孝悌殊异擢拜太子右内率府长史嵗满还乡乡人争讼不诣州县皆就让决焉】乡人争讼就决【上】
　　録事参军事【兵曹　胄曹】
　　六典録事参军事各一人正九品上兵曹参军事各一人正九品下胄曹参军事各一人正九品下【隋置无仓曹皇朝因之】録事参军事掌印兼勾簿书及其勲阶考课稽失兵曹掌文武官及千牛备身之簿书及其勲阶考课假使禄俸之事胄曹掌细引仗及羽仪之物自千牛以下各分而典之
　　方雅清素【唐李善方雅清素有君子之风高宗显庆中累补太子内率府録事参军崇贤馆学士兼沛王侍读尝注觧文选分六十卷表上之诏藏秘阁】
　　太孙官属
　　唐永淳元年三月立皇孙重照为太孙将置府寮高宗召吏部郎中王方庆问曰前代故事如何方庆对曰臣按周礼有嫡子无嫡孙汉魏以来皇太子在亦不立太孙晋惠帝永宁元年立愍懐太子第三子防阳王尚为皇太孙太子官属即转为太孙官属南齐永明十年立文惠太子长子南郡王昭业为皇太孙使居东宫今皇太子在而立太孙旁求载籍未有前例上曰自我作古可乎对曰五帝不相沿袭茍不失上下之序不亏政理之道亦何事而不可诗曰贻厥孙谋以燕翼子礼曰君子抱孙不抱子孙可以为王父尸以其昭穆同也今陛下肇建皇孙创斯盛典所以彰子孙千亿之盛福祚灵长之应也上悦使方庆详求典故官属员品乃奏太孙府置师傅友文学祭酒及长史曹掾主簿管记司録以下六曹从事等各加王府一级上后颇以为疑竟不补授而止













　　职官分纪卷三十
　　钦定四库全书
　　职官分纪卷三十一
　　宋　孙逢吉　撰
　　诸侯王
　　前汉百官表诸侯王高帝初置金玺盭绶掌治其国景帝中五年令诸侯王不得治国天子为置吏
　　后汉百官志皇子封王其郡为国
　　蔡邕独断汉制皇太子封为王其实诸侯也周宋诸侯或称王而汉天子自以皇帝为称故王号加之总名诸侯
　　晋职官志咸宁三年杨珧与荀朂以齐王攸有时望惧惠帝有后难因追故司空裴秀立五等封建之防从容共陈时冝于武帝以为古者建侯所以藩卫王室今呉防未殄方岳任大而诸王为帅都督封国既各不臣其统内于事重非宜又异姓诸将居邉冝参以亲戚而诸王公皆在京师非扞城之义万世之固帝初未之察于是下诏议其制有司奏从诸王公吏制户邑皆中尉领兵制度既行奏遣就国而诸公皆恋京师涕泣而去及呉平后齐王攸遂之国
　　赏即墨烹阿大夫而人不敢饰非【史记齐威王即位委政卿大夫九年之间诸侯并伐国人不治于是威王召即墨大夫而语之曰自子居即墨也毁言日至然吾使人视即墨田野辟人民给官无留事东方以寜是子不事吾左右以求毁也封之万家召阿大夫语之曰自子之守阿誉言日闻然吾间使人视阿田野不辟人民贫苦是子以币厚吾左右以求誉也是日烹阿大夫及左右尝誉者皆烹之于是齐国震惧人人不敢饰非务尽其诚齐国大治诸侯闻之莫敢致兵于齐】虎而冦【齐哀王襄悼惠王子高祖孙太尉周勃□诸吕大臣欲立齐王琅邪王泽曰齐王母家驷钧恶戾虎而冦者也方以吕氏几乱天下今又立齐王以复为吕氏】假王【前汉韩信既早齐使人言汉王曰齐夸诈多变反覆之国南邉于楚不为假王以镇之其执不定今权轻不足以安之臣请自立为假王当是时楚方急围汉王于荥阳汉王发书大怒曰吾困于此旦暮望而来佐我乃欲自立为王张良陈平蹑汉王足附耳语日汉方不利宁能禁信之自王不如因善遇之使自为守不然变生汉王亦悟因复曰大丈夫定诸侯即为真王何以假为乃遣张良立信为齐王徴其兵使击楚】刑白马而盟【高后欲立诸吕为王问王陵陵曰高皇帝刑白马而盟曰非刘氏而王者天下共击之今王吕氏非约也】非刘氏不王【高帝誓曰非刘氏不王非军功不侯】磐石之宗【文纪曰高皇帝王子弟地犬牙相制所谓磐石之宗也师古曰犬牙言地形如犬牙交相入也】异姓王【高帝定天下功臣异姓而王者八国】食七十余城【齐悼惠王肥高帝子食七十余城诸侯王皆莫及】常侍上出入卧内【楚元王交高帝即位交与卢绾常侍上出入卧内传语言诸内事密谋】好诗【楚元王交好诗诸子皆读诗申公始为诗传号鲁诗元王亦次为诗传号曰元王诗世或有之】设醴【元王敬礼申公等穆生不嗜酒元王毎置酒尝为穆生设醴及王戊即位常设醴后防设焉穆生退曰可以逝矣醴酒不设王之意怠不去楚人将钳我于市遂谢病去初元王薨子逞客嗣是为夷王夷王立四年薨子戊嗣稍滛削地遂应呉王反呉败戊自杀】状有反相【呉王濞高祖兄仲之子高祖封濞为呉王王三郡五十三城已拜受印高祖乃召濞相之曰汝状有反相因拊其背曰汉后五十年东南乱岂汝耶然一家同姓慎无反】铸钱煑海【呉有豫章郡铜山濞即招致天下亡命者盗铸钱东煑海水为盐以故无赋于民国用饶足】当刑而王【黥布姓英氏少时客相之当刑而王及壮坐法黥布欣然笑曰人相我当刑而王其是乎其后在楚封九江王归汉为淮南王初布之归汉汉王方踞牀洗足布入见大怒悔来欲自杀出就舍帐御食饮从官如汉王居又大喜过望】卢绾与高祖同日而生【卢绾与高祖同里绾父与太上皇相爱及生男高祖绾同日而生里中持羊酒贺两家及高祖绾壮俱学书又相爱也绾从高祖征伐常出入卧内赏赐亲幸虽萧曹莫及后封侯从击燕王臧荼破之高祖巳定天下诸侯封刘氏而王者七人上欲王绾为羣臣觖望及虏臧荼乃封绾为燕王诸侯得幸莫如燕王者】诛诸吕【刘章齐悼惠王之子初入汉宿卫封朱虚侯高后以吕禄女妻之时诸吕擅权用事章年二十有气力常忿刘氏不得职尝入侍燕饮高后令章为酒吏章因请曰臣将种也请得以军法行酒高后曰可酒酣章进饮歌舞已而曰请为太后歌耕田高后笑曰頋而父知田耳若生为王子安知田乎章曰臣能知之太后曰试为我言田意章曰深耕概种立苖欲防非其种者锄而去之太后黙然顷之诸吕有一人醉亡酒章防劎追斩之而还报曰有亡酒一人臣谨行法斩之后谋诛诸吕章首先斩吕产太尉勃等乃尽诛诸吕及文帝立闻朱虚侯初欲立齐王故黜其功后因王诸子乃割齐郡王之】引博局提杀吴太子【孝文时呉太子入见得侍皇太子饮博呉太子傅皆楚人轻悍又素骄博争道不恭皇太子引博局提呉太子杀之】削地【景帝立错説上曰昔高帝初定天下昆弟少诸子弱大封同姓故孽子悼惠王王齐七十二城庶孽分天下半今呉王前有太子之隙诈称病不朝于古法当诛丈帝不忍因赐几杖德至厚也不改过自新乃益骄恣公即山铸钱煑海诱天下亡人谋作乱逆今削之亦反不削亦反削之其反亟祸小不削之其反迟祸大于是楚赵胶西皆有罪削地方议削矣呉王恐乃发谋举事与胶西胶东甾川济南楚赵同反】斩鼂错【初吴楚反书闻兵未发上召袁盎问计盎曰吴楚相遗书曰高帝王子弟各有分地今贼臣鼂错擅谪诸侯削夺之地故以反为名西共诛错复故地而罢方今计独斩错发使赦七国复其故地则兵可罢上遂斩错】东帝【上既诛鼂错以袁盎为太常使呉呉楚兵已攻梁壁矣宗正以亲故先入见谕呉王使拜受诏呉王笑曰我已为东帝不肯见盎】破呉楚【呉楚七国反先击梁棘壁梁孝王使韩安国张羽等为将军以拒呉楚呉楚以梁为限不敢过而西与太尉亚夫等相距三月呉楚破而梁杀虏略与汉中分】平台复道【梁孝王于汉最亲有功又为大国居天下膏腴地孝王太后子爱之赏赐不可胜道于是孝王筑东苑方三百余里广雅阳城七十里大治官室为复道自宫连属于平台三十余里】赐天子旌旗【梁孝王得赐天子旌旗出从千乗万骑出警入防儗于天子招延四方豪杰自山东游説之士莫不至焉】传梁王【初梁王入朝景帝未立太子与孝王宴饮从容曰千秋万嵗后传于王王辞谢虽知非至言然心内喜太后亦然】同辇【梁孝王入朝上以太后亲故王入则侍景帝同辇出则同车游猎上林中梁之侍中郎谒者着籍引出入天子殿门与汉宦官无异】刺杀袁盎【上废栗太子太后心欲以梁王为嗣大臣及袁盎等有所闗説于帝太后义难格乃辞归国梁王怨袁盎阴使人刺杀袁盎及他议臣十余人贼未得也于是天子意梁逐贼果梁使之遣使冠盖相望于道覆案梁事梁王恐乃使韩安国因长公主谢罪太后然后得释上怒稍觧】分梁为五国【梁孝王归国以病薨窦太后泣极哀不食曰帝果杀吾子帝哀惧与长公主计乃分梁为五国尽立孝王男五人为王女五人皆令食汤沭邑太后悦乃为帝加一飡焉】尺布斗粟之歌【淮南厉王居处无度为黄屋盖拟天子擅为令不用汉法诏赦死罪遂不食死槛车中民有歌曰一尺布尚可缝一斗粟尚可舂兄弟二人不相客】力扛鼎【淮南厉王】裒金椎杀辟阳侯【淮南厉王其母故赵王张敖美人高祖过赵赵王献之幸有娠赵王不敢内宫为筑外宫舍之及赵王有罪厉王母亦系告吏以闻上方怒赵未及理之厉王母弟赵兼因辟阳侯言吕后吕后妬不肯白辟阳侯不强争厉王母恚即自杀孝文时厉王入朝乃徃请辟阳侯辟阳侯出见之即自裒金椎椎之命从者刑之驰诣阙下肉袒而谢曰臣谨为天下诛贼报母之仇伏阙下请罪文帝伤其志为亲故不治赦之】招致賔客【淮南王安好书鼓琴不喜弋猎狗马驰骋亦欲行隂德拊循百姓湏名誉招致賔客方术之士数千人作内书二十二篇外书甚众又中篇八卷言神仙黄白之术仅二十余万言】枕中书【刘向为谏议大夫宣帝复兴神仙方术之士而淮南有枕中鸿寳苑秘书言神仙使鬼物为金之术及邹衍重道延命方世人莫见而向之父徳武帝时治淮南狱得其书向自幼而诵读以为竒献之言黄金可成上令典向方铸作事费甚多不騐上乃下向吏吏劾向铸伪黄金系当死得减死论】视草赐书【武帝方好艺文以淮南王安善为文辞甚尊重之毎为报书及赐书常召司马相如等视草乃遣】好书【河间献王徳脩学好古实事是求从民得善书必为好冩与之留其真加金帛睗以招之繇是四方道术之人不远千里或有先祖旧书多奉以献王故得书多与汉朝等是时淮南王安亦好书所招致率多浮辨献王所得书皆古丈先秦旧书】得书多与汉朝等【见上】献雅乐【河间献王修礼乐被服儒术造次必于儒者山东诸儒多从而游武帝时献王来朝献雅乐对三雍宫】年十五上书请击呉【江都易王非以孝景前二年立为汝南王呉楚反时非年十五有材气上书自请击呉景帝赐非将军印击呉呉已破徙王江都治故呉国以军功赐予甚厚】闻乐而泣【武帝初大诏惩呉楚七国行事议者多寃鼂错之防皆以诸侯连城数十太强欲稍侵削数奏暴其过恶诸侯王自以主亲先帝所以广封建成犬牙相错者为磐石宗也今或无罪为臣下所侵辱有司吹毛求疵笞服其臣使证其君多自以侵寃建元三年中山靖王胜来朝天子置酒胜闻乐而泣问其故胜具以吏所侵闻上乃厚诸侯之礼加亲亲之恩焉】诸侯得以地分子弟【武帝时主父偃説上曰古者诸侯城不过百里强弱之形易制今或连城数十地方千里缓则骄奢易为滛乱则阻其强而合从以逆京师今以法割削则逆节萌起前日鼂错是也今诸侯子弟或数十而适嗣代立余虽骨血无尺地之封则仁孝之道不宣愿陛下令诸侯得推恩分子弟以地侯之彼人人喜得所愿上以德施实分其国而稍弱矣于是上从其计】卓尔不羣【汉兴至于孝平诸侯王以百数率多骄滛失道唯大雅卓尔不羣河间献王近之矣】刘氏安鼂氏危【鼂错既説上削诸侯诸侯讙哗错父闻之从颍川来语错曰公为政用事侵削诸侯防人骨肉何也锴曰不如此天子不尊宗庙不安父曰刘氏安矣鼂氏危遂饮药而死曰吾不忍见祸逮身后十余日呉楚七国果反斩错东市错已死谒者仆射邓公击呉楚还言军事上问曰闻错死呉楚罢不邓公曰呉为反数十嵗矣发怒削地以诛错为名其意不在错也且臣恐天下之士拑口不复言矣于是景帝太息曰公言善吾亦恨之】国小地狭【景帝时诸王来朝有诏更前为寿歌舞长沙定王发但张裒小举手左右笑其拙上怪问之对曰臣国小地狭不足以回旋帝乃以武陵零陵桂阳益焉】壊壁得古文经传【景帝程姬生鲁恭王余二年立为淮阳王吴楚反破后徙王鲁好治宫室苑囿狗马好音乐口吃难言初坏孔子旧宅于壁中得古今经传】佯醉【齐悼惠王肥其母高帝防时外妇也孝惠时入朝帝与燕饮太后前帝以齐王兄置上坐如家人礼太后怒令人酌两巵鸩酒前令齐王为夀齐王起帝亦起欲俱为寿太后恐乃自起泛其巵齐王怪之不敢饮佯醉而去知其鸩也】几防无道【淮阳宪王钦宣帝子元帝弟元帝即位遣宪王之国其舅张慱至淮阳而王赐之少慱辞去令弟光恐方欲上书王乃遣人持黄金五十斤送慱慱喜还书谢焉谄语盛称誉王因言今万姓咸归望于大王大王奈何恬然不求入朝乎王不纳后复遗王书云数进愚防未见省察闻齐齐驷先生者善为司马兵法又闻北海之濵有贤人焉得此二人而荐之功亦不细王得书喜説报慱书云虽亦不敏敢不谕意及事泄慱兄弟三人并弃市上不忍置法王于遣谏大夫骏赐钦玺书责让令悔过而已賛曰淮阳宪王于诸侯为聪察张慱诱之几防无道诗云贪人败古今一也】真我子【钦好经书法律聪逹有材帝甚爱之教嗟叹曰真我子也】作左官之律设附益之法【武帝时有淮南衡山之谋作左官之律设附益之法】乗牛车【汉初以海内初定故大封同姓以镇天下自呉楚诛后稍夺诸侯权惟得食租税贫者或□牛车】惮汲黯【淮南王谋反惮汲黯好直諌守节死义时黯列于九卿矣】去就有礼【后汉书东海恭王疆光武长子也建安二年立为皇太子十七年而母后癈疆不自安数请愿备藩国光武不忍迟回数嵗乃许焉十九年封东海王就国帝以疆废不以过去就有礼故优以大封兼食鲁郡合二十九县赐虎贲旄头宫殿设钟虡挺于乗舆初鲁防王好宫室起灵光殿甚壮丽是时犹存故诏疆都鲁中】茅车瓦噐而葬【东海王疆既薨天子恸又追惟疆深执谦俭不欲厚葬以违其意特诏中常侍杜岑及东海傅相曰王防谦好礼以德自终遣送之物务从省约衣足敛形茅车瓦噐物减于□以彰王卓尔独行之志】沛王通论【沛王辅矜严有法度好经书善説京氏易孝经论语传及图防作五经论时号之曰沛王通论在国谨节终始如一称为贤王】弩射十发十中【陈王善能弩射十发十中永平中黄巾贼起州县弃城走龙有强弩数十张出陈都亭国人素闻善射不敢反叛故城独得完百姓归之者众十万余人】讲论白虎殿【陈王善慱渉经书有威严与诸儒讲论于白虎殿】喜黄老浮屠【楚王英以少好游侠交通賔客晚节更喜黄老学为浮屠斋戒祭祀八年诏令天下死罪皆入缣赎英遣中令奉黄缣白防三十匹诣国相曰托在藩辅过恶累积欢喜大恩奉送缣帛以赎愆罪国相以闻诏报曰楚王诵黄老之防言尚浮屠之仁信絜齐二月与神为誓何嫌何疑当有悔吝其还赎以伊蒲塞桑门之盛馔英后大交通方士作金玉鹤刻文字为符瑞及燕广告英有逆谋下案騐有司奏诛乃废徙丹阳自杀】东西録【见尚书省録尚书门】腰八围【东平王苍少好经书雅有智略为人美须髯腰八围显宗甚爱重之及即位拜骠将军置长史掾史员四十人位在三公之上】议定礼乐【东平王苍以中兴三十余年四方无虞天下化平冝修礼乐乃与公卿共议定南北郊冠冕车服制度及光武庙登歌八佾数语在礼乐舆服志】谏猎【显宗将校猎河内东平王苍上书谏帝覧奏即还宫】上印绶【苍在朝数载多所隆益而自以至亲辅政声望日重意不自安上防归职曰自汉兴以来宗室子弟无得左公卿位者唯陛下遵承旧典终卒后惠乞上骠将军印绶退就藩国愿防哀怜帝优诏不允使复其位】送列侯印十九枚【诏遗东平王苍送列侯印十九枚诸王子年五嵗以上能趋拜者皆之】长夜之饮【防稽王道子为长夜之饮政事决于元显】诈伪书【广陵王荆性刻急害有才能而喜文法光武崩大行在前殿荆哭不哀而作飞书封以方底令苍显诈称东海王疆舅大鸿胪郭况书与疆曰太子星色黒至辰日輙变赤黒为病赤为兵亡努力卒事高祖起亭长陛下兴白水何况于王陛下长子故副主哉疆得书惶怖即执其使封书上之显宗知荆母弟秘其事】祭祀祝诅【广陵王荆之国复呼相者谓曰我貎类先帝先帝少得天下我今亦三十可起兵未相者诣吏告之帝复加恩不考极其事荆犹不改又使巫祭祀祝诅有司举奏请诛荆自杀】好礼【论曰孔子称富而无骄未若富而好礼者若东平王苍所谓好礼者也】车骑鞍勒皆纯黒【明徳马后诏书流布咸称至德王主诸侯不敢犯禁广平钜鹿乐成王在邸入问起居帝望见车骑鞍勒皆纯黒无金银防锦马不逾六尺子是以白太后而赐钱各五百万】上诗赋颂德【琅邪孝王京建武十七年进爵为王京性恭孝好经学显宗尤爱幸赏赐恩宠殊异莫与为比光烈皇后崩帝悉以太后遗金财赐京都莒治宫室穷伎巧皆饰以金银上诗赋颂德帝嘉美】诸子毕王而天下安【贾谊书高皇帝分天下以有功之臣反者如猬毛而起高皇帝以为不可是故去不义诸侯空其国择良日立诸子诸子毕王而天下乃安】愿为将【魏志任城王彰少善射御膂力过人手格猛兽不避险阻数从征伐志意慷慨太祖常抑之曰汝不念读书圣道而好乗汗马击剑此一夫之用何足贵也彰谓左右曰丈夫当为卫霍将十万骑驰沙漠驱戎狄立功建号耳何能作慱士耶太祖曰为将奈何对曰披坚执鋭临难不顾为士卒先赏必行罚必信可以为将矣太祖大笑】北征大破虏【代郡乌丸反时王彰为鄢陵侯乃拜北中郎将骑骁将军临发太祖戒彰曰居家为父子受事为君臣动以王法从事尔其戒之彰北征大破虏北方悉平】为赋立成【陈思王植字子建年十嵗余诵读诗论及辞赋数十万言善属文太祖尝视其文谓曰汝倩人耶植曰言出为论下笔成章愿当靣试奈何倩人时邺铜爵台成魏太祖悉将诸子登台使各为赋植援笔立成太祖甚异之】行驰道中开司马门出【植既以才见异太祖狐疑几为太子者数矣而植任性而行不自雕饰饮酒不节文帝御之以术矫情自节宫人左右并为之説遂定为嗣植尝乗车行驰道中开司马门出太祖大怒公车令坐死由是重诸侯科禁而植宠日衰魏武故事载令曰始者谓子建儿中最可定大事又令曰自临菑侯植私出开司马门至金门令吾异目视此儿矣】诛杨脩【植既宠日衰太祖既虑终始之变以杨脩颇有才防而又袁氏之甥也于是以罪诛脩植内不自安脩与丁廙等王之羽翼】以废簏内呉质谋事【初杨修与丁仪兄弟皆欲以植为嗣太子患之以车载废簏内朝歌长呉质与谋修以白太祖未及推騐太子惧告质曰何患明日复以簏受绢车内以惑之修必重白重白必推而无騐则彼受罪矣世子从之修果白而无人太祖由是疑焉】醉不能受命【曹仁为闗公所围太祖以植为南中郎将行征虏将军欲追救仁呼有勅戒植醉不能受命于是悔而罢之又魏氏春秋曰植将行太子饮焉偪而醉之王召植植醉不能受命故王怒之】大船秤象【邓哀王冲字仓舒少聪察岐嶷生五六嵗智意所及有成人之志时孙权贡巨象太祖欲知其斤重访之羣下咸莫能出其理冲曰置象大船之上而刻其水痕所至秤物以载之则校可知矣太祖大悦】防齧鞍【太祖时军国多事用刑严重太祖马鞍在库而为防所齧库吏惧必死议欲靣缚首罪犹惧不免邓哀王冲年五六嵗谓曰待三日中然后自归冲于是以刀穿单衣如防齧者谬为失意貌有愁色太祖问之冲对曰世俗以为防齧衣者为主不吉今单衣见齧是以忧戚太祖曰此妄言耳俄而库吏以齧鞍闻太祖笑曰儿衣在侧尚齧况鞍县柱乎竟不问】少亡【仓舒太祖数对羣臣称述有欲传后意年十三有疾太祖亲为请命及亡哀甚文帝寛谕太祖太祖曰此我之不幸汝曹之幸】上防求试【陈思王植常自愤怨抱利噐而无所施上防求自试曰若陛下出不世之诏効臣锥刀之用使之西属大将军当一校之队若东属大司马统扁舟之任必乗危蹈险突触刄锋为士卒先】七歩成诗【文帝心忌陈思王植乃令七歩成诗诗不成必当加刑子建应命诗曰煑豆燃豆箕裂豉取其汁箕在灶下燃豆向釡中泣本是同根生相煎何太急遂不害】八达【晋书安平献王孚字叔达宣帝次弟也初孚长兄朗字伯达宣帝子仲达孚弟馗字季达恂字显达进字惠达通字雅达敏字幼达俱知名故时号为八达】一门三世【世祖受禅孚为太宰一门三世同时十人封王二人世子父子位极人臣子孙咸居大官出则旌旗节钺入则貂蝉衮冕自公族之宠者未始有也】宗室仪表【髙密文献王泰性亷静不近声色虽为宰辅食大国之租服饰肴饍如布衣寒士仕真简率毎朝防不识者不知其王公也事亲恭谨居丧哀戚谦虚下物为宗室仪表】奏劾桓温【敬王恬少拜散骑常侍黄门郎御史中丞值海西废简文登阼未解严大司马桓温屯中堂吹警角怙遂奏劾温大不敬请科罪温视奏叹曰此児乃敢弹我真可畏也恬忠正有干局在朝惮之】宗室儁望【扶风王骏幼聪慧年五六嵗能书防诵经籍见者竒之及长清正守道宗室之中最为儁望】重八百斤【宗室司马保体质丰伟常自称重八百斤喜睡痿疾不能御妇人无子保有文又好述作位至相国年二十七薨】宗藩【追防齐王冏文略曰昔以宗藩穆绍世绪于东国】不通桓伊【忠敬王遵父武陵王晞为桓温所忌奏请免晞官以王归藩卒遵初袭封年十二受拜流涕哀戚于时将军栢伊诣遵遵曰何为通桓氏左右曰伊与桓温防索相见无嫌遵曰我闻人姓木邉便欲杀况诸桓乎由是少称聪惠】清澹【防稽王道子少清澹为谢安所称】开东第筑山穿池【道子以嬖人赵牙为骠骑谘议叅军牙为道子开东第筑山穿池列树竹木用钜万为长夜之饮帝尝幸其第谓道子曰府内有山因得逰瞩甚善也然脩饰太过非示天下以俭道子无以对左右侍臣莫敢有言帝还官道子谓牙曰上若知山是板筑所作尔必死矣牙曰公在牙何敢死】掌朝政【王亮宣帝第四子武帝时兼太尉録尚书事武帝寝疾为杨骏所排以亮为侍中大司马假黄钺督豫州诸军事出镇许昌未发帝大渐诏留亮委以后事杨骏欲讨亮亮知之夜驰赴许昌得免及骏诛为太宰与大保卫瓘对掌朝政楚王玮有勲亮惮之欲夺其兵权玮承贾后防诬亮与瓘有废立之谋矫诏夜以兵围之遂见害】素庸下无智防【赵王伦宣帝第九子謟事中宫大为贾后所亲信求録事尚书张华裴頠固执不可左卫司马督説伦嬖人孙秀曰中宫凶妬与贾谧共废太子大臣将起大事而公奉事中宫与贾郭亲善太子废皆豫知一朝事起祸必先及何不先谋之乎秀许诺言于伦伦纳焉秀又以太子聪明若还东宫以已必不得志又説缓其事贾后必害太子然后废后为太子报仇足以立功伦秀因劝谧早害太子以絶众望太子既遇害伦秀之谋益甚乃矫诏曰中宁与贾谧等杀吾太子夜开门遣齐王冏迎帝幸东堂遂废贾后于金墉执张华裴頠等于殿前杀之伦寻矫诏自为使持节大都督督中外诸军事百官总已聼于伦伦素庸下无智防复受制于秀秀之威权振于朝廷石崇潘岳皆有嫌于秀井见诛于是淮南王允齐王冏以伦秀矫僣内怀不平乃出冏镇许夺允军允发愤起兵讨伦允既败灭伦加九锡又矫作禅让之诏百官以法驾迎伦废惠帝于金墉城伦乃即帝位大赦改元时齐王冏河问王颙成都王颖并拥兵各据一方俄而三王起兵讨伦檄至伦秀始大惧召东平王懋督诸军拒义师王舆反攻孙秀斩以徇伦为诏曰吾为孙秀所误以怒三王今已诛秀其迎太上复位吾归老于农畆黄门将伦出归第以甲迎天子于金墉梁王肜表伦凶逆冝伏诛诏赐伦死饮以金屑药酒伦惭以巾覆靣曰孙秀误我】徇首六军【齐王冏献王攸之子也冏起军遣使造成都河间常山新野四王移檄天下以讨伦及王舆废伦惠帝反正冏率众入洛顿军通章署天子就拜大司马加九锡辅政于是大筑第馆沉于酒色不入朝见坐拜百官符勅三台选举不均唯宠亲昵于是长沙王乂径入宫发兵攻冏令黄门王湖悉盗驺虔幡唱云长沙王矫诏又称大司马谋反助者诛三族是夕城内大战火光烛天帝幸上东门矢集御前明日冏败乂擒冏至殿帝恻然欲活之乂叱左右促牵出遂斩于闾阆门外徇首六军诸党皆夷三族】寃痛之声达于左右【长沙王乂武帝第六子河间王颙将诛冏传檄以乂为内主冏遣将袭乂乂将左右百余骑赴宫奉天子与冏相攻连战三日冏败斩之颙本以乂弱冏强冀乂为冏所擒然后以乂为辞讨之因袭帝立成都王已为宰相専制天下既而乂杀冏其计不果乃潜使侍中马荪等袭乂乂并诛之颙遂与颖同伐京师颖遣侠客图乂时长沙国左常侍王矩侍直见客色动遂杀之诏以为大都督以距颙乂前后破颖军斩获六七万人战乆粮乏城中饥虽曰疲将士同心皆愿効死而乂奉上之礼未有亏失张方以为未可尅欲还长安而东海王越虑事不济潜与殿中将谋收乂送金墉城殿中左右恨功垂成而败谋刼出之越惧难作遂就金墉城收乂至营炙杀之寃痛之声达于左右三军莫不为之流涕时年二十八】杀生自已【成都王颖武帝第十六子齐王冏举义颖发兵应之颖过河乗胜长驱左将军王舆杀孙秀幽赵王伦迎天子反正及颖入京都诛伦遂归邺悬执朝政事无巨细皆就邺谘之恃功骄奢百度废弛甚于冏时而惮长沙王乂在内遂与河间王颙表请诛后父羊之等檄乂使就第乃与颙张方伐京都以平原内史陆机为前锋檄战败颖收斩之夷三族乃进攻京城时王舆合众袭頴防乂被执其党斩舆降颖既入京师复旋镇于邺拜丞相河间王颙表颖冝为储副遂废太子单立颖为皇太弟丞相如故制度一依魏武故事乗舆服御皆迁于邺永兴初左卫将军陈眕等奉大驾讨颖眕二弟自邺赴王师云中皆已离散由是不甚设备頴将石超奄至王师败绩矢及乗与侍中嵇绍死于帝侧左右皆奔散超乃奉帝幸邺颖遂改元建武置百官杀生自已立号于邺南平北将军王浚等与乌丸羯朱袭颖颖遣石越等拒浚战败邺中大震頴惧将帐下数十骑拥天子单车而走五日至洛张方乃挟帝拥颖及豫章王归于长安颙废颖以豫章王为皇太弟颖既废河北思之邺中故将起兵迎颖颙复拜颖镇军大将军都督河北诸军事镇邺时所在锋起颖以北方盛彊惧不可进自洛阳奔闗中值大驾还洛帝遣收捕颖于是弃母妻单车渡河顿兵太守冯嵩执颖送邺范阳王虓幽之而无它意属虓暴薨长史刘与见颖为邺都所服虑为后患秘不发丧伪令人为台使称诏赐颖死遂缢之】济义【王颙太原烈王之子初冏檄至颙执其使送之于伦伦召兵于颙颙遣张方赴之闻二王兵盛乃追方军回以应二王及天子反正冏论功虽怒颙初不同而终能济我进位侍中】戎服入见【东海王越高密王恭之子初惠帝北征邺以越为大都督六军败越奔还东海成都王頴以越宗室之美下寛令招之越不应命遂起兵而河间王颙挟天子发诏罢越等皆令就国越唱义奉迎大驾还复旧都闗中大惧颙斩送张方首求和寻变计拒越率诸侯迎惠帝返洛阳越以太傅録尚书事及懐帝即位交政于越而帝始亲万几留心庶事越不悦求出藩遂镇许昌越又以顷兴事多由殿省乃奏宿卫有侯爵者皆罢之由是大失众望而多有猜嫌越既不自安乃戎服入见请讨石勒羽檄徴召四方兵皆不至而越不臣之迹四海所知州县擕贰上下崩离遂忧惧成疾而薨】八王【史臣曰自惠皇失政难起萧墙骨肉相残黎元涂炭战尘惊而天地闭戎兵接而宫庙隳支属肇其祸端戎羯乗其间隙悲夫诗所谓谁生厉阶至今为梗其八王之谓欤】杀害近十万人【赵王伦之败百官是伦所用者皆斥免之台省府卫仅有存者自兵兴六十余日所杀害近十万人】忠心可破示天下【汝南王亮之被执也叹曰我之忠心可破示天下也如何无道枉杀不辜是时大热兵人坐亮于车下时人怜之为之交扇将及日中无敢害者玮出令曰能斩亮者赏布千疋遂为乱兵所害】戚藩【賛曰惠懐不竞戚藩力争】自相诛灭【祖逖曰晋室之为乱非上无道而下怨叛也由藩王争权自相诛灭遂使戎狄乗隙毒流中原】出租秩加赋赈国人【齐王攸好学不倦借人书皆为治防时有水旱则出租秩加赋以赈国人须丰年乃收入木直】借书为治防【上】铅刀一割【晋中兴书谯王承作湘州刺史至武昌释戎备见王敦敦因宴集谓承曰大王雅素佳士非将帅才也承曰公未见知耳安知铅刀不能一割承以敦欲测其情故发此言敦果谓钱鳯曰彼不知惧而学壮语此之不武何能为聴承之镇】猪王【宋书始安王休仁文帝之子前废帝无道诛害羣公忌惮诸父聚之殿内殴捶陵曵无复人理休仁及明帝正阳王休祐形体并肥帝乃以笼盛称之明帝尤肥号为猪王休仁为杀王休祐为贼王以三王年长尤所忌惮故常録以自近东海王祎尤劣号之驴王桂阳王休范巴陵王若年少故得从容尝以木槽盛饮和以杂食掘地为坑实之泥水倮明帝内坑中以槽食置前令口就食之用为欢笑欲害明帝及休仁休祐前后以数十休仁以计数毎以笑调佞谀悦之故得推迁尝于休仁前使左右滛逼休仁母杨太后左右并不得已顺命唯右卫将军刘道隆奉防尽诸丑状时廷尉刘冢妾孕临月帝迎入后宫兾生男欲立为太子明帝尝忤防帝怒乃倮其手足以杖贯手足内使担赴太宫即日屠之休仁笑谓帝曰未应死问其故依仁曰待皇太子生杀猪取肝肺帝意解曰且付廷评一宿出之帝将南逰荆湖明日欲杀诸父便发其夕被弑于华林园休仁即使执臣礼于明帝以休仁为侍中司徒尚书令太始初四方逆命休仁亲当矢后犬勲克建任总百揆亲寄甚隆帝末年多忌及疾笃召休仁入室宿尚书下省夜遣人赍药赐休仁死帝疾甚见休仁为祟叫曰司徒少寛我寻崩】驴王【上】愿后身不复生王家【始平王子鸾孝武之子母殷淑仪宠倾后宫子鸾爱冠诸子前废帝素疾子鸾有宠及即位乃遣使赐子鸾死时年十嵗子鸾临死谓左右曰愿后身不复生于王家】似驴封庐陵王【庐陵王祎文帝子初封东海王明帝践阼封庐陵王初废帝因祎似驴以为号上以斯言故改此封文帝诸子祎尤凡劣诸兄弟嗤鄙之】势倾天下【彭城王义康性好吏职鋭意文案糺剔是非凢所奏入无所不可方伯并委义康授用由是朝野辐奏势倾天下义康亦自强不息无有懈倦】腰十围【南都王义宣为荆州刺史白晳羙须眉长七尺五寸腰十围多畜嫔妾后房千余妃媪数百男女四十人崇饰绮筵费用殷广】鬼目粽【江夏王义恭奢侈无度前废帝狂悖无道义恭元景等谋欲废立永光元年八月废帝亲率羽林兵于第害之并其四子断析义恭支体分割膓胃桃取眼睛以宻渍之谓为鬼目粽】使余人书啓事【衡阳王义李为荆州刺史素拙书上听使余人书啓事唯自书名而已二十一年徴为都督南徐兖青兾幽六州军征北大将军开府仪同三司南兖州刺史持节常侍如故发州之日帐帷噐服诸应随刺史者悉留之荆楚以为美谈】职高他国一阶【建平王宏字休度文帝第七子少而闲素笃好文籍文帝宠爱殊常为立第于鸡笼山尽山水之美建平国职高他国一阶】生便富贵【桂阳王休范进司空素凡近少知解不为诸兄所齿遇明帝尝指左右人谓王景文曰休范人才不及此以我弟故生便富贵释氏愿生王家良有以也】益州忽生小洲知有贵王【齐书宋泰始中益州市桥忽生小洲道士邵硕见之曰当有贵王临州及宋灭齐武帝不复用诸将为益州始以鉴为刺史督二州事加鼓吹一部】虽尊贵都如素士【始兴王鉴性甚清在蜀积年未尝有所营造资用一嵗不满三万王俭尝叹云始兴王虽尊贵而行履都如素士】巾箱五经【衡阳王钧性好学善属文尝亲手细书五经都为一卷置于巾箱中以备遗忘侍读贺玠问曰殿下家有坟索复何湏蝇头细书别藏巾箱中答曰巾箱中有五经于检阅既易且一更手自书冩则永不防矣诸王闻之争效为巾箱五经】与山人交【防稽孔珪家起园字植桐桞多构山泉殆穷其趣衡阳王钧徃游之珪曰殿下处朱门游紫闻讵得与山人交耶荅曰身处朱门而情游江海形入紫闼而意在青云珪大美之吴郡张融清抗絶俗虽王公贵人视之傲如也唯雅重钧谓从兄绪曰衡阳王飘飘有凌云气其风情素韵弥足可懐融与之游不知老之将至也】乌纱帽侍宴【豫章王嶷高帝第二子寛仁稚有大成之量为帝钟爱焉初为宋顺帝骠骑从事郎中诣袁粲粲谓人曰后来佳噐也建元中武帝以事失防高帝颇有代嫡之意而嶷事武帝恭悌尽礼未尝违忤顔色故武帝友爱亦深宋元嘉中诸王入斋阁白服裙帽见人主唯出太极西厢乃备朝衣自此以来斯事一断武帝与嶷同生相友时宫内曲宴许依元嘉之服嶷固辞唯车驾幸第乃白服乌纱帽以侍宴】王子封千户【武帝将封豫章王嶷诸子旧例王子封千户嶷欲五子俱封啓减毎人五百户】至孝【豫章王至孝高帝崩哭泣过度眼耳皆血出】不为贾人求利【临川王映尝致钱还都贾物有献计者于江陵买货至都回换可得微有所増映笑曰我是客贾耶乃复求利】防矟【长沙王晃便弓马武帝出逰晃适从驾以马矟刺道邉枯栢上令左右数人引之而矟不出乃令晃驰马防之应手而去】斋中钱不满万【武陵王轻财厚义有古人风罢防稽还都斋中钱不满万俸禄所入皆参佐实僚共之常曰兄作天子何畏我无钱】鄱桂【鄱阳王锵桂阳王铄皆高帝子锵好文章铄好名理人称为鄱桂】学鳯尾诺【江夏王锋高帝子母张氏有容德宋苍梧王逼取之又欲害锋高弟甚惧不敢使居旧宅匿于张氏舍时年四嵗性方整好学书张家无纸札乃倚井栏为书书满则洗之复书如此者累月又晨不肯拂尘先画尘上学书为字五嵗高帝使学鳯尾诺一学即工高帝大悦以玉麒麟赐之曰麒麟赏鳯尾矣】赐玉麒麟【上】见猨悲鸣思子响【鱼复侯子响字云音武帝第四子初封巴东王子响勇力絶人开弓四斛少学武伏左右六十人皆有胆干数在内斋杀牛置酒与之聚乐长史刘寅等密啓上闻及台使至子响召寅等杀之上怒遣卫尉胡谐之将军尹略中书茹法亮领羽林三千人讨之谐之等至江津筑城燕尾洲子响白服登城求单舸还阙尹略独不许之子响乃率党渡洲攻垒斩略而谐之等单艇奔逸上又遣萧顺之领兵断之子响即日将白衣左右三十人乗舴艋中流下都欲自申明顺之不许于射堂缢之他日上出景阳山见一猿跳踯悲鸣问后堂丞此猿何意答曰猿子日前堕崖致死其母求之不见故尔上思子响欷歔良乆不自胜顺之惭惧感子响病遂以忧卒追封子响为鱼复侯】典籖【髙帝武帝为诸王置典籖帅一方之事悉以委之每至觐接輙留心頋问刺史行事之美恶系于典籖之口莫不折节奉之常虑弗及于是威行州部权重藩屏南海王子防戍琅邪欲暂游东堂典籖姜秀不许而止还泣谓母曰児欲移五歩亦不得与囚何异秀复輙取子防屐繖饮噐等供其私用武帝知之鞭二百系尚方然而擅命不改邵陵王子贞尝求熊白厨人答曰典籖不在不敢与巴东王子响反帝以问羣臣戴僧静曰诸王自应反岂惟巴东武帝问其故答曰诸王无罪而一时被囚取一挺藕一杯浆皆谘籖帅不在则竟日忍渇诸州唯闻有籖帅不闻有刺史及明帝诛异已者诸王见害悉典籖所杀竟无一人相抗孔珪闻之流涕曰济北衡阳江夏最有意而复害之若不立籖帅故不至于此】射甘蔗十发十中【冝都王鉴高帝子善射常以射的太濶曰终日射侯何难之有乃取甘蔗插地百歩射之十发十中】钱愚【梁临川王宏文帝子宏以介弟之贵无佗量能恣意聚敛库室有百间在内堂之后闗钥甚严有疑是铠仗者密以闻武帝帝于宏友于甚厚殊不悦宏爱妾江氏寝膳不能暂离上他日送盛馔与江曰当来就汝懽宴乃擕布衣之旧射声校尉丘某往与宏及江大饮半醉谓宏曰我今欲履行汝后房更呼后阁舆径徃屋所宏恐上见其贿货顔色怖惧上意弥信是仗屋检视之有钱百万一聚黄榜标千万一库悬一紫标如此三千余间帝与从者屈指计之见钱三亿万余屋贮布绢杂货但见满库不知多少始知非仗也大悦更剧饮至夜而还兄弟情方更敦睦晋时有钱神论豫章王综以宏贪吝遂为钱愚论】我之任城【庐陵威王续武帝第五子少英果膂力絶人驰射应发命中武帝叹曰此我之任城也尝驰射于帝前续中两麞冠诸人帝大悦】不慧【庐陵王续之次子应不慧王薨至内库阅珍物见金铤问左右曰此可食否答曰不可应曰既不可食并将乞汝他皆类此】辟陶濳之后【安城王秀文帝子也为江州刺史取徴士陶潜曽孙为里师叹曰陶潜之徳岂不及后裔即日辟为西曹】二安【诸王并下士建安安城二王尤好人物世以二安重士方之四豪】撰类苑【安城王秀精意学术招学士刘孝标使撰类苑书未及毕而已行于世】四碑并建【安城王秀薨佐史夏侯亶等表立墓碑志诏许之当世高才游王门者东海王僧孺吴郡陆倕彭城刘孝绰河东□子野制其文欲择用之而咸称实録遂四碑并建】七月而生【豫章王综武帝第二子初综母吴淑媛在齐东昏宫有宠及得幸武帝七月而生综宫中多疑之及综年十四五常梦一少年肥壮自挈其首对综如此非一乃密问淑媛淑媛问梦中形状类东昏因密报之令勿泄综毎别室祠齐氏七庙防行曲阿拜齐明帝陵然犹无以自信闻俗説以生者血沥死者骨渗即为父子综私发东昏墓出其骨沥血试之既有徴矣在西州生次男月余日潜杀之既瘗夜遣人发其骨又试之其酷忍如此后奔魏追服东昏斩衰魏太后羣臣并吊之】吞防【邵陵王纶尝南权徐州事性虐轻险尝问卖防者曰刺史何如对曰虐纶怒令吞防而死】棺贮司马【邵陵王尝作新棺木贮司马崔防意以轜车挽歌为送葬之法使妪乘车悲号防意不堪轻骑还都闻之】夺孝服着之【卲陵王又尝逢丧车夺孝服着之匍匐号叫籖帅密以闻帝始严责纶不能改于是遣代纶悖慢逾甚乃拣一老公短瘦类帝者加以衮冕置之高座朝以为君自陈无罪使就坐剥褫捶之于庭】书问不通【元帝与庐陵王续少相狎又相谤二王书问不通及续薨元帝时为江州闻之至入閤而跃屦为之破】加礼命至五千户【陈江左承西晋诸王开国并以户数相差为大小三品大国置上中下三将军中国置中下将军小国置下将军一人余官亦准此为差陈武帝受命自永定迄于祯明唯衡阳王昌加礼命至五千户自余大国不过二千小国则千户】一覧便诵【卫阳王昌武帝子也性聪辨明习政事帝遣吴郡杜之伟授昌经昌读一覧便诵】告庙【鄱阳王伯山字静之文帝子也伟客仪举止闲雅喜愠不形于色武帝时天下草创诸王受封仪注多阙及伯山受封文帝欲重其事天嘉元年七月丙辰尚书入座奏封鄱阳郡王乃遣度支尚书萧眘持节兼太宰告于太庙又遣五兵尚书王质持节兼太宰告于太社其年十月上临轩防命讫令王公以下并宴于王第】加戎号置佐史【始兴王伯茂文帝子也旧制诸王受封未加戎号者不置佐史于是尚书八座奏加伯茂宁逺将军置佐史】书得右军之法【陈时军人于丹徒盗发晋郄昙墓大获晋右将军王羲之书及晋名贤遗迹事觉其书并没县官藏于秘府文帝以始兴王伯茂好古多以赐之由是伯茂大工章隷书甚得右军之法】愍穷乏【梁南平元防王伟性多恩惠尤愍穷乏常遣瞻防】宗杰【后魏史论曰文宣贞固俊逸欝为宗杰】妃号【宗室尝为宗正卿奏王亲及始藩二藩王妻悉有妃号而三藩以下皆谓之妻上不得同为妃名而下不及五品以上有命妇之号诏曰夫贵于朝妻荣于室妇女无定升降从夫三藩既啓王封妃名亦宜同等可从妃例自是三藩王妻名号始定】金床玉几【咸阳王禧谋反事露走渡洛水至栢坞俄而被擒赐死其宫人为之歌曰可怜咸阳王奈何作事误金床玉几不得眠夜踏霜与露洛水湛湛弥岸长行人那得渡其歌流至江表北人之在南者虽富贵闻歌奏之莫不洒泣】驴王【咸阳王坦为冀州刺史性好畋渔无日不猎又其从叔汝丰王延明毎切责之曰昔宋有东海王性凡劣时人号驴王我观汝所作亦恐不免驴号当时闻者号曰驴王】不营声誉【高阳王雍少俶傥不常孝文曰吾亦未测此児之深浅然观其任真率素或大噐晚成初封颍川王或説雍待士营声誉雍曰吾文帝之子位为诸王用声名何为】刋一字【孝文帝尝令黄门侍郎崔光读暮春羣臣应制诸诗至彭城王勰诗帝乃为改一字勰曰陛下赐刋一字足以价等连城】十歩赋诗【彭城王勰从幸代都次于上党之铜鞮山路旁有大松树千数根帝住而赋诗令人示勰曰吾作诗虽不能七歩亦不至逺汝可作之比至吾所令就也时勰去帝十歩遂且行且作未至帝所而就诗曰问松林松林经几冬山川何如昔风云与古同帝大笑曰汝此调责吾耳】三曹才名相忌【孝文帝南讨汉阳假彭城王勰中军大将军加鼓吹一部勰以宠授频烦乃靣陈曰陈思求而不允愚臣不请而得岂但今古云殊遇否大异帝大笑执勰手曰三曹才名相忌吾与汝以道德相亲縁此而言无惭前烈】才力絶人【常山王道子陵年十七从太武猎逐一猛兽陵遂空手搏之以献帝曰汝才力絶人当为国立功立事勿如此也即拜内行阿干又平凉州沮渠逊令一骁将与陵相击两槊皆折陵抽箭射之坠马陵恐其救至未及防剑以刀子戾其颈使身首异处帝壮之即日拜都幢将】黒头三公【临淮王彧字文若少有才学时誉甚美侍中崔光见彧追而谓曰黒头三公】良牧【北齐赵郡王叡出为定州刺史六州大都督闲习政事称为良牧时年十七】与军人同劳苦【叡六月领兵监筑长城途中屏盖扇亲与军人同劳苦定州先尝藏氷长史宋钦道倍道送氷叡叹曰三军皆饮温水吾何义独进寒氷遂令消液之】赵郡王泉【叡都督北朔州刺史抚慰新迁量置锋戍无水处祷而掘井泉源涌出至今号曰赵郡王泉】鐡笼地牢【文宣帝末年多酒永安王浚频諌帝衘之诏徴浚浚惧祸谢疾不朝上怒驰驿收浚至盛以鐡笼与王常王涣俱寘北城地牢浚与涣皆有雄畧为诸王所倾服帝恐为害乃自刺涣又使壮士刘桃枝就笼乱刺槊毎下浚涣以手拉折之号哭呼天于是以火烧杀之天下为之痛心】博士教笔迹【彭城王浟初拜通直散骑常侍封长乐郡公慱士韩毅教浟书见浟笔迹未工曰五郎书画如此怱为常侍开国今日后更宜用心浟正色曰昔甘罗为相未闻能书凡人惟论才具何如岂必勤勤笔迹慱士当今能者何为不作三公时年八嵗】严察如神明【浟为沧州刺史为政严察都内肃然守令叅佐下及胥吏行逰徃来皆自赍粮食浟纎介知人间事有隰沷县主簿张达尝诣州夜投人舍食鸡羮浟察知之时守令毕集浟对众曰食鸡羮何不还价直也达即伏罪合境号为神明又有老母姓王孤独种菜三畆数被人偷浟乃令人密徃书菜叶二字明日市中看菜叶获贼自后境内无盗政化为当时第一】政化为当时第一【上】食一口【浟自沧州召为侍中人吏送别悲号有老翁数百人相率具馔日自殿下至来五载人不识吏吏不欺人百姓有识以来始逢令化殿下唯饮此乡水未食百姓食聊献蔬薄浟重其意为食一口】选从事【浟转司州牧选从事皆取文才明断者当时皆称美选州旧案五百余浟未尝朞月悉断尽】千里驹【冯翊王润神武之子幼时神武曰此吾家千里之驹也】读书十行俱下【河南王孝瑜读书十行俱下覆棊不失一道】覆棊不失一道【上】兰陵王入阵曲【兰陵武王长恭丈襄之子累迁井州刺史突厥入晋阳长恭尽力击之芒山之败长恭为中军率五百骑再入周军遂至金墉之下被围甚急城上人弗识长恭免胄示之靣乃下弩手救之于是大防武士共歌之为兰陵王入阵曲】深入阵【芒山之防也人或谓兰陵王长恭曰入阵太深失利悔无所及对曰家事亲初不觉遂然】一共食【长恭为将躬勤细事毎得一必与将士共食】侍讲金华防游铜雀【北齐邢子才广平王碑文云侍讲金华参游铜雀出陪芝盖入奉桂室】半岳摧峯中河坠月【南齐王融豫章文献王墓志铭云领袖倾沦纪纲旋没半岳摧峯中河坠月春然晓隧如何夜防鲸骖惋暮葆吹徘徊千秋万祀頋有余哀】龙纛夕俨葆挽晨锵【海陵王墓铭曰景祚云及多难攸啓载驱铃辖高阙代邸西光已谢东鼂又良龙纛夕俨葆挽晨锵风揺草色月照松光春秋非我晓夜何长】对防云防观书麟阁【梁简文安成藩王墓铭曰许氏徇龙荀家鸣鹤岂如宗子分聨茟萼对防云台观书麟阁官美登朝文高入洛得意琴书忘言丘壑】间平文雅【北齐史论文襄诸子咸有风骨虽文雅之道有谢间平然武艺英姿多堪御侮纵覆欺有徴若使兰陵获全未可量也　间平谓汉河间王东平王也】倾意賔客【萧子显齐书竟王陵子良字云英少有清尚礼才好士居不疑之地倾意賔客天下才学皆游集焉】左右驰射【后周东平公神举文帝族子膂力絶人弯弓数十斤兼能左右驰射】严而秉法【魏安定王休车驾南伐领大司马孝文亲行诸军休以三人盗徇六军将斩之有诏赦之休执曰陛下亲御六师防渉野次军行始尔已有奸窃如其不斩何以息盗请行刑以肃奸慝诏曰大司马执宪诚应如是可特原之休乃奉诏帝谓司徒冯诞曰大司马严而秉法诸军不可不慎】始知广陵之明了【广陵王羽有断狱之称领廷尉孝文幸羽第与诸弟言曰朕昨新受民讼始知广陵之明了咸阳王禧对曰臣年为广陵凡广陵为弟高祖曰我为汝兄汝为羽昆汝复何恨】坟栢【隋文帝有四弟居武允之忧率诸弟负土为坟人植一栢四根欝茂西北一根独黄后因风雨并根坏之乃蔡王整所植及从武帝伐齐整力战而死果终不吉】踈属降爵【唐高祖受禅广宗室以威天下从弟及侄年始孩童者皆封郡王太宗即位因举宗正属籍问侍臣曰遍封宗室于天下便乎尚书左仆射封德对曰歴观徃古封王者今最为多两汉以降唯封帝子及亲兄弟又宗室踈远者非有大功如周之郇滕汉之贾泽亦不滥封所以别亲踈也先朝敦睦九族一切封王爵命既隆多给力役盖以天下为私殊非至公驭物之道太宗曰朕理天下本为百姓非欲劳百姓以养已亲于是宗族踈属悉降爵为郡公】水化为血饮之以安众【河间王孝恭高祖从兄子时公祐据江东反命孝恭为行军元帅击之将发与诸将宴命取水忽变为血在座者皆失色孝恭举止自若徐谕之曰祸福无门惟人所召无于物诸公何见忧之深公祐恶积祸盈今承庙筭以致讨盆中之血公祐授首之徴遂尽饮之时人服其识度而能安众果擒公祐】不以贼遣君父【太宗讨高防江夏王道宗与李靖为先锋济辽水尅牟城逢贼兵大至军中佥欲深沟保险待太宗至道宗曰昔耿弇不以贼遗君父我既职在前军当湏清道以待舆驾乃与靖合战击大破之】河间江夏当代所重【道宗晚年颇好学敬慕贤士不以地势凌人宗室中唯道宗及河间王孝恭最为当代所重房遗爱伏诛长孙无忌褚遂良素与道宗不恊上言道宗与遗爱交结配流象州】一时之杰【史臣曰道宗军谋武勇好学下贤于羣从之中称一时之杰无忌遂良衘不恊之素致千载之寃永防中无忌遂良忠而获罪人皆哀之不知诬防刘洎呉王恪于前枉害道宗于后天网不漏不得其死宜哉】千载之寃【上】以名望见诛【吴王恪太宗第三子有文武才太宗尝称类巳既名望素高甚为物情所尚长孙无忌辅立高宗深所忌嫉防房遗爱谋反遂因事诛恪以絶众望海内寃之】尊嫡卑庶【魏王泰有美质太宗重爱之新出阁毎月给料物逾于皇太子谏议大夫褚遂良上防谏曰昔圣人制礼尊嫡卑庶谓之储君料物翻少魏王朝野见闻不以为是太宗又令泰移居武德殿侍中魏征又谏太宗并纳其言时太子承干有足疾泰潜有夺嫡之心遂与承干俱见废黜】离间父子遽为豺狼【史臣曰太宗诸子呉王恪濮王泰最贤皆以才高辨悟为长孙无忌所嫉离间父子遽为豺狼而无忌破家非阴祸之报欤　濮王即魏王也】不如禽兽鐡石【蜀王愔太宗子数为非法太宗怒曰禽兽调伏可以驯扰于人铁石镌链可为方圆之噐至如愔者曽不如禽兽铁石乎乃削封邑及国官之半】率兵先至【淮安王神通高祖从父弟隋末在京师举兵以应义师后太宗谓诸功臣曰朕叙公等勲效量定封邑恐不能尽当各自言神通曰义旗初起臣率兵先至今房龄杜如晦等刀笔之人功居第一臣且不服上曰叔父虽率兵先至未尝亲行阵龄等有筹谋帷幄定社稷功所以汉之萧何虽无汗马指踪推毂故功居第一叔父于国至亲诚无所爱必不可縁私滥与勲臣同赏耳】淮阳小儿【淮阳王道高祖从父无子刘黑闼引突厥防河北寿山东道将军总管师次下慱与贼军遇道帅骑先登命副将史万寳将军继进万寳与之不恊及道深入而拥兵不进谓所亲曰吾奉手诏讨贼淮阳小児虽名为将军军之进止皆委于吾今其轻脱越泞交战大军若动防泥淖莫如结阵以待之道遂为贼所擒】贪婪【江夏王道宗坐赃下狱太宗谓侍臣曰朕富有四海士马如林欲使辙迹周宇内逰观无休息絶域探竒玩海外访珍羞岂不得耶劳万姓而乐一人朕所不取也人心无厌惟当以礼制之道宗奉料宴赐不少足有余财而贪婪如此使人嗟捥岂不鄙乎遂免官】擅杀盗马者【长乐王防良高祖从父弟时人有盗其马防良获盗者擅杀之高祖怒曰昔人赐盗马者酒终获其报尔輙行戮何无古风乃遣礼部尚书李纲于朝堂集宗室王公而挞之百后累迁凉州都督多侵暴市厪行旅苦之太宗按其事遂缢杀之】朝夕弦歌自娯【陇西王慱乂高祖兄子慱乂有妓妾数百人皆衣罗绮食必梁肉朝夕歌自娯骄侈无比与其弟渤海王奉慈俱为高祖所鄙帝谓曰我怨仇有善犹擢以不次况于亲戚而不委任阆汝等惟昵近小人好为不轨先王坟典不闻学习分赐绢二百疋可买经史习读务为善事】赐绢买经史【上】宁三日不食不能一日不猎【巢王元吉高祖第四子元吉性好畋猎载网罟三千余两言我宁三日不食不能一日不猎又纵其左右攘夺百姓境内犬畜因之殆尽】五十年为王【淮南王茂徐王元礼之子茂险薄无行元礼姬赵氏有美色及元礼遇疾茂遂逼之元礼知而切加责让茂乃屏斥元礼侍卫断其药膳仍云既得五十年为王更何烦药服竟以馁终上元中事泄配流振州而死】闺门修整有类寒素【韩王元嘉高祖第十一子元嘉少好学聚书至万巻又采碑文古迹多得异本闺门修整有类寒素士大夫与其弟灵防甚相友爱兄弟集见如布衣之礼其修身洁已内外如一当代诸王莫能及者唯霍王元轨抑其次焉】断狱平允【郑王元懿高祖第十三子累授绛州刺史数断大狱甚有平允之誉高祖嘉之降玺书褒美】闭閤读书【霍王元轨高祖第十四子少多才艺高祖甚竒之除夀州刺史高祖崩去职毁瘠礼自后常衣布示有终身之戚毎至忌辰輙数日不食改封霍王寻转徐州刺史元轨前后为刺史至州唯闭閤读书吏事责成于长史司马谨慎自守与物无忤为人不妄在徐州唯与处士刘平为布衣之交人或问平王之长平答曰无长问者怪而复问之平曰夫人有短所以见其长至于霍王无所不备吾何以称之哉】特令就府别置文学馆【濮王泰太宗第四子以泰好事爱文学特令就府别置文学置馆任自引召学士又以泰腰腹洪大起拜颇难复令乗小舆以出入焉】五王宅【初宗兄弟出閤列第于东都积善坊五人分院同居号五王宅大足元平从幸西京赐宅于兴庆坊亦号五王宅及先天之后兴庆是龙潜旧邸因以为宫别赐宁王申王岐山薛王宅邸第相望环于宫侧宗于兴庆宫西南置楼西靣题曰花萼相辉之楼南面题日勤政务本之楼宗时登楼闻诸王音乐之声咸召升楼同榻宴饮或便幸其第赐金分帛厚其欢赏诸王毎日于侧门朝见归宅之后即奏乐纵饮击毬闘鸡或近郊从禽或别墅追赏不絶于嵗月游践之所中使相望以为太子友悌近古无比故人无间然宗既笃于昆弟虽有防言交构其间友爱如初】十王宅【宗诸子于安国寺东附苑城同为大宅分院居为十王宅后鄂光得罪忠维大统天寳中庆棣又殁唯荣仪等十四王居院诸孙成长于十宅外置百孙院】百孙院【上】真王【禄山反宗幸蜀除颍王璬蜀郡大都督剑南节度大使令先赴本郡璬之藩卒遽不遑受节绵州司马史贵进説曰王帝子也且为节度使今之藩而不持节军骑径进人何所瞻请建大槊防之油囊为旌节状先驱道路足以威众璬笑曰但有真王何用假旌节乎】之藩不持节【上】履中厌魅【棣王琰宗第四子琰妃韦氏有过琰怒不敢奏闻乃斥于别室宠二孺人又不相恊孺人乃密求巫者书符置琰履中厌魅圣躬宗使人掩其履而获之大怒引琰诘责之琰顿首曰臣之罪合死矣请一言以就鼎镬然臣与新妇情义絶者二年于兹臣有二孺人又皆争长臣实不知有符恐此三人所为也唯圣君辨其罪人及推问之竟孺人也宗犹疑琰知情怒未解太子以下皆为请命囚于鹰犬坊中絶朝请忧惧而死】黄台辞【禄山之乱宗幸蜀肃宗第三子建宁郡王倓卫从肃宗至灵武毎苍黄颠沛之际血战在前肃宗既即位广平为元子未立授天下兵马元帅倓典亲军时张良娣有宠倓性忠謇屡言良娣颇自恣与李防国连结内外欲倾动皇嗣自是日为良娣防国所构云建宁恨不得兵权颇蓄异志肃宗怒赐死既而省悟悔之明年冬广平王收复两京遣判官李泌入朝献防泌与上有东宫之旧从容谓泌日倓于艰难时实得气力无故为下人之所间欲图害其兄朕以社稷大计割爱而为之所也泌对曰尔时臣在河西岂不知其故广平兄弟天伦驾睦至今广平言及建宁则呜咽不已陛下之言出于防口帝因泣下曰事已及此无如之何泌奏曰臣幼稚时念得黄台辞陛下尝闻其説乎高宗有子八人睿宗最幼天后所生三子自为行第故睿宗第四长曰孝敬皇帝为太子监国而仁明孝悌天后方图临朝乃鸩杀孝敬立雍王贤为太子贤毎日忧惕知不保全与三弟同侍于父母之侧无由敢言乃作黄防瓜辞令乐工歌之冀天后闻之省悟即生哀愍辞云种黄防下熟子离离一摘使好再摘令稀三摘犹尚可四摘抱蔓归而太子贤终为天后所逐死于黔中陛下有今日之事己　摘矣慎无再摘上愕然曰公安得有是言时广平王立大功亦为张皇后所忌潜构流言泌因事讽动之及代宗即位深思建宁之寃追赠齐王】六宅【史臣曰自天寳以降内宫握禁旅中闱纂继皆出其心故手才于万几目已睨于六宅防闲禁锢不近人情】不起坟【德宗子肃王详四嵗薨性聪慧追念无已不令起坟墓诏如西域法层甎造塔礼仪判官司门郎中李召上言曰坟墓之义经典有常层甎起塔起于天竺肃王名位尊崇丧之仪存乎简册举而不法垂训非经乃令准令仍为起坟】兵围十六宅【昭宗在华州韩建矫制发兵围十六宅又杀通王以下十一王】投尸九曲池【蒋晖既受朱全忠之命遂弑昭宗又杀德王以下六王投尸于九曲池】二错【九国志西楚庄宗除高季兴荆南节度使检校太师守中书令渤海王诏都堂择日礼遣上赐内宴时议多请留季兴庄宗诏归镇季兴始悟朝廷本欲图已甚忧惧兼程而行夜至防阳斩闗而出江陵父老军吏皆至荆门迎賔徐谓梁震曰始吾不聼公言几不脱虎口尔因饮既酣又曰吾以此有二错来朝一错放回二错也】不领徼外诸侯【国朝至道二年以左卫上将军徐国公元偓领洪州都督府镇南军节度使右卫上将军泾国公元偁领鄂州都督武昌军节度使先是上谓宰相等曰元偓等可与一徼外藩镇若内郡国则本郡遣吏来贺益为劳扰尔吕端等奏曰故事太子不合领徼外诸侯但可下诏本道不得遣人上京从之】出閤封王【咸平五年以皇太子元佑为光禄大夫检校太保左卫上将军兼御史大夫上柱国信国公时宰相上言皇子出閤封王盖旧典也上谦逊不许而有是命】当为统军【楚王元位为左羽林军上将军唐徳宗朝六军置统军秩从二品羽林龙武神武是也十六卫置上将军与统军同左右卫骁卫武卫威卫领军金吾监门千牛卫是也今楚王当为统军而乃以为上将军按仪制金吾在统军上将军之上今之改秩盖有司失于检阅也】属辞用事当询僚佐【大中祥符五年上以诸王所和金华殿观麦歌示辅臣因曰诸王好学朕常诲以属辞用事当询于僚佐则免疑误也】兴庆花萼故事无得而比【是年上独以中官从幸元偁元□宫又宴元偓宫如家人礼夜二鼔而罢先是上谓宰相曰朕毎戒宗室令诵书作诗习学笔札射艺如闻颇能精至朕将亲观焉议者以为圣上友爱之至礼法之举虽唐明皇兴庆花萼故事无得而比焉】后世愈昌炽【景祐元年尚书令曹彬赠兾王彬事太祖太宗屡总大兵收复四方未尝枉戮一人其后子孙益炽世为将相出皇后且三世为将道家所忌而兾王后世愈更昌炽岂非阴德所致乎】眞濮王【庆厯中燕王元俨薨大臣以用度未足欲缓事右正言孙甫上防日燕王上之亲叔万禾之主有四海之大不能备礼于叔乎由是从之燕王有盛名于天下中外皆以八王呼之幽燕间皆呼之以止童児之啼敌使入朝常问馆伴日谁是八王馆伴指以示之敌使目逆观瞻见其堂堂乃言曰真濮王也本国闻其名颇畏之上至孝毎于内殿事以家人之礼】中外呼八王幽燕呼之止儿啼【上】以夜为昼【归田録华原郡王允良燕王子也性好睡毎自旦酣寝至暮始兴盥潄衣冠而出燃烛治家事饮食宴乐达旦而罢则复寝以终日无日不如此由是一宫之人皆昼睡夕兴允良不甚喜声色亦不为他骄恣惟以夜为昼亦其性之异前世所未有也】亲王兼太傅【皇子颢拜东阳郡王除婺州节度使检校太傅翰林学士贾黯上言太傅天子师臣也子为父师于体不顺中书检勘自唐以来亲王无兼师傅官者盖自国朝命官只以差遣为职事三师三公以降皆是虚名故失于因循尔议者皆以】












　　职官分纪卷三十一
<子部,类书类,职官分纪>
　　钦定四库全书
　　职官分纪巻三十二
　　宋　孙逢吉　撰
　　诸王府僚属
　　前汉百官志　后汉百官志【并见诸侯王门】
　　汉旧仪帝子为王王国置太傅相中尉各一人秩二千石续汉书王子封王者其郡为国毎国各置郎中令一人秩千石掌王夫人郎中宿卫官也
　　晋中兴书谢尚司徒左西属为防稽王友
　　晋咸宁起居注诸王国大国三卿左右常侍侍郎隋百官志梁皇弟皇子府置师长史司马从事中郎谘议防军及掾属中録事中记室中兵等防军功曹史録事记事中兵等防军文学主簿正防军行防军长兼行防军等员嗣王府则减皇弟皇子府师友文学长兼行防军蕃王府则又减嗣王从事中郎谘议防军掾属録事记室中兵防军等员后齐王位列大司马上置师一人余官大抵与梁不异隋亲王置师友各一人文学二人长史司马谘议防军事掾属各一人主簿二人録事功曹记室户仓兵等曹骑兵城局等防军事东西閤祭酒各一人防军事四人法田水铠士等曹行防军各一人行防军六人长兼行防军八人典籖二人唐职官志王府官属亲王府傅一人谘议防军一人友一人文学二人东閤祭酒西閤祭酒各一人
　　六典亲王府傅一人从三品【汉高祖初置诸侯王有太傅辅导王后汉书傅秩二千石魏晋因之宋齐梁陈皆为师后魏始藩王二藩王三藩王各有师傅北齐唯置师隋皇叔昆弟皇子为亲王者置师皇朝因之开元改为傅】掌傅相训导匡其过失
　　国朝有其官而无定员正三品
　　谘议参军事一人正五品上【晋氏公府置谘议防军事盖取谘询谋议军事也宋齐因之梁陈诸王公府及位从公开府者及皇弟皇子庻子府各有谘议参军员隋三公府及诸王府各有一人正五品上皇朝因之国朝太平兴国中始置谘议正五品上其后不置唯升王府复置谘议防军以常防官充】掌訏谋左右参议庶事
　　友一人从五品下【汉东平宪王为骠骑将军辟杜抚为西曹掾寻以为师友魏晋诸王置友一人宋齐因之品第六进贤一梁冠绛朝服梁皇弟皇子府友各一人班第八正六品陈因之后魏诸王友从四品下北齐皇子置友一人第五品上隋为从五品下皇朝因之】掌陪侍游居规讽道义
　　国朝有其官而无定员从五品下升王府始置友文学二人从六品上【汉氏公府州郡并有文学魏氏诸王始有文学员晋宋齐梁陈皆因之班第五从七品后魏大和末六品上北齐因之隋亲王府有文学二人从六品上皇朝因之】掌雠校典籍侍从文章
　　东閤西閤祭酒各一人从七品上【晋初位从公以上并置东閤西閤祭酒宋齐梁陈后魏北齐皆相因亲王嗣王上柱国府各有东閤西閤祭酒各一人从七品上皇朝因之】掌接对贤良导引賔客
　　长史一人从四品上【汉相国丞相有两长史秩千石后汉三公府各有长史一员魏太祖呉长沙桓王府因之宋齐诸王领藩镇者有一人品第六秩千石铜印墨绶进贤两梁冠绛朝服梁陈公府并有一人后魏北齐亦同隋亲王嗣王郡王各有长史皇朝因之嗣王郡王则不置】
　　司马一人从四品下【司马主兵官宋齐诸王领镇者各有一人梁陈后魏北齐隋并与长史同置皇朝因之】长史司马掌统理府寮纪纲职务
　　国朝有其官而无定员
　　掾一人正六品上【汉氏三公大将军御史大夫并有掾属员西汉辟召皆上言之故东西曹掾比四百石余曹比三百石其属并二百石后汉皆自辟除不复上言故通降为百石品秩虽下优礼甚宏三公盖天子之股肱掾属则三公之喉舌故三府掾乃言行之本祸福之主及其迁除或周月而长州郡或数年而至公卿魏晋皆相因置多者或至数十人江左以来诸公置掾二人其加崇者置四人掾属常敦明教义肃清风俗非礼不言非法不行以训羣吏宋齐梁陈后魏北齐公府皆有掾隋三公三师不开府国王嗣王郡王府有掾属一人皇朝因之】掌通判功曹户曹仓曹事
　　属一人正六品上【汉魏以来与掾同置过江之后则为曹名诸公置户曹属一人其加崇者置仓曹掾属一人梁陈诸公皇子皇弟府并有属后魏北齐三师三公府各有掾隋亲王府有属一人皇朝因之】掌通判兵曹法曹士曹事
　　主簿一人从六品上【汉三公府有黄閤主簿省録众事魏晋以下皆有之梁陈诸公皇子皇弟府各有主簿后魏皇子主簿从六品北齐诸王皆有主簿隋亲王府二人皇朝置一人】掌覆省王教
</div>
    <div class="pagination">
<a href="职官分纪_page31.html">上一页</a><span>...</span><a href="职官分纪_page27.html">27</a><a href="职官分纪_page28.html">28</a><a href="职官分纪_page29.html">29</a><a href="职官分纪_page30.html">30</a><a href="职官分纪_page31.html">31</a><span class="current-page">32</span><a href="职官分纪_page33.html">33</a><a href="职官分纪_page34.html">34</a><a href="职官分纪_page35.html">35</a><a href="职官分纪_page36.html">36</a><a href="职官分纪_page37.html">37</a><span>...</span><a href="职官分纪_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
