<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 122 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 122 页/共 320 页
  </h1>
  <div class="content">
   増制唐孙逖天寳三载亲祭九宫坛大赦天下制曰励精为理三纪于兹上荷宗庙延祥克开厥后下赖股肱叶徳以致邕熙而麟凤龟龙近游郊薮蛮夷戎狄逺输琛賮乗时年之休运恢皇王之逺圗是以圎丘方泽之仪升中告之礼靡典不举靡神不懐恭惟九宫明祀尚阙载深兢惕用建灵坛爰以元辰亲执奠献叶青阳发生之庆祈黔庶吉祐之福









　　御定渊鉴函卷一百六十六
&lt;子部,类书类,御定渊鉴类函&gt;
　　钦定四库全书
　　御定渊鉴函卷一百六十七
　　礼仪部十四【方丘　社稷】
　　方丘一
　　原通典曰王者父天母地故庖牺氏俯而观法焉颛顼乃命火正黎司地以属人【火当为北北隂位正长也司主也属会也所以会聚羣神使各有序】夏以五月祭地只殷以六月祭周制大司乐云夏日至礼地只于泽中之方丘【地只主昆仑也必于泽中者所谓因下以事地】其丘在国之北【就隂位】礼神之玉以黄琮【琮八方象地】牲用黄犊币用黄缯王及尸同服大裘【祭地之服无文崔灵恩贾公彦孔頴达皆云与祭天同今按郊特牲器用陶匏以象天地之性是同器也王制天地之牛角茧栗是同牲也又钩命决地配以后稷又配祭同也此颇多凡覆载功齐煦妪徳一尚质之义安有二哉】配以后稷【钩命决释孝经郊祀后稷以配天地祭天南郊就阳位祭地北郊就隂位后稷为天地主文王为五帝宗】夏日至于泽中之方丘奏乐八变则地只皆出可得而礼矣【先奏乐以致其神礼之以玉乃后合乐而祭焉凡祭天地宗庙之乐无商者尚柔商坚刚也】其神州地只谓王者所卜居吉土五千里之内地名也【先儒引禹受地统书昆仑东南】
　　【地方五千里名曰神州是也按皇地只郑康成以为昆仑即是土地髙着之称既举最髙为称是知四和之地皆及之至于神州但方五千里而已故不云丘而言郊也】玉用两珪五寸有邸【僢而同邸也所谓祠北郊神州之神】牲用黝犊【地官牧人隂祀用黝牲注谓祭地北郊】币用黒缯【币色无文按昆仑牲币用黑色则神不宜异也】其坛于北郊筑土为坛名曰太折【祭法瘗埋于太折祭地也注折炤晰昭明之名】配以后稷备五齐【若神州则醴齐而下四齐】七献【本拟大恰九献以外神无祼故七献】王及尸服斋戒乘路酒尊荐葅醢之器借神席稾秸蒲越及鸡人呼晨司乐宿悬掌次设次大宗伯摄亚献并如圆丘其日王服大裘立于方丘东南西面乃奏函钟为宫以下之乐以致其神讫王又亲牵牲取血并玉瘗之以求神谓之二始【天地之祭唯圆丘方丘备此二始谓圆丘之先奏圜钟为宫之乐次燎牲及玉币也方丘则先奏函钟为宫之乐次则燎埋血及玉币二者在正祭之前故云二始】尸前既置玉币等讫次则王以匏片为爵酌泛齐以献尸谓之朝践次大宗伯亦以匏爵酌醴齐摄王后之献凡二献也次荐熟于神座前毕王更酌盎齐以献尸大宗伯以醍齐亚之所谓馈食之献凡四献也尸食讫王更酌朝践之泛齐以酳尸所谓朝献大宗伯酌馈食之醍齐以亚之所谓再献凡六献也次诸臣为賔酌沈齐以献尸凡七也王毎献酒皆作乐一终　汉髙定天下后诏御史置祠祀官女巫其梁巫主祠天地武帝即位曰朕亲郊而后土无配则礼不荅也于是东幸汾隂汾隂男子公孙滂洋等见汾旁有光如绛遂立后土祠于汾隂脽上泽中为五坛坛一黄犊以髙帝配牢具已祠尽瘗而从祠者衣尚黄始用乐舞帝亲望拜如上帝礼【从寛舒等议】至宣帝脩武帝故事间嵗正月一幸河东祠后土成帝建始初徙河东后土于长安北郊【时丞相匡衡奏言祭地于北郊即隂之象也故天之于天子也因其所都而各飨焉今祀后土反东之少阳宜徙之长安】元始五年王莽奏复南北郊如故莽又请正月上辛若丁天子亲合祀天地于南郊以髙帝髙后配日冬至使有司奉祠南郊髙帝配日夏至使有司奉祭北郊以髙后配奏可后汉光武中元二年营北郊祀地只在雒阳城北四里迁吕太后于园上薄太后尊号曰髙后以配地只正月辛未别祀地只位南面西上髙皇后配西面北上皆在坛上地理羣神从食皆在坛下明帝永平二年正月上丁祀南郊毕次北郊昭烈即位营北郊于成都　魏明帝景初元年诏祀方丘所祭曰皇后以舜妃伊耆氏配北郊所祭以武宣皇后配【时髙堂隆上表古来娥英姜姒盛徳之妃未有配食于郊者也汉文初祭地只于渭阳以髙帝配孝武立后土于汾隂亦以髙帝配王莽引周礼享先妣为配北郊夏至以髙后配地自此始也臣谓宜依古典以武皇配天地也鱼豢议曰宜以宣后配地】　晋武帝受禅后泰始二年定郊祀地郊先后配是年并圆方二丘于南北郊更修坛兆其二至之祀合于二郊【时从有司议古者郊丘不异】十一月庚寅帝亲祠于南郊自后方泽不别立东晋元帝太兴二年北郊未立地只共在天郊明帝太宁三年七月始诏立北郊成帝咸和八年于覆舟山南立地郊以宣穆张皇后配五岳四望四海四渎五湖诸山江等凡四十四神及诸小山从祀【此依魏氏故事非晋旧也】康帝建元元年正月辛巳祀北郊帝皆亲奉牲用元【时将北郊太常顾和表后汉光武正月辛未始建北郊此则与南郊同月于是从和议郊庙牲币璧玉之色虽有成文秦代多以駵驹汉则但云犊未辨其色江左南北同用元牲】　宋武帝永初二年亲南北郊孝武帝大明三年移北郊于钟山北原道西与南郊相对后还旧处【初晋始置于覆舟山南至此移之废帝以旧地吉祥复之】　齐髙帝受禅建元二年正月次辛祀北郊牺牲之色因旧不改【从王俭议】而无配武帝永明五年议郊祀用正月次辛瘗后土车服之议率遵汉制出以法驾衮冕【用次辛之义详郊天】　梁武帝制北郊为坛于国北常与南郊间嵗正月上辛祀后土于坛上以徳后配礼以黄琮五官先农五岳及国内山川皆从祀地攒题曰后地座用上和香【以地于人亲宜加杂馥】省除四望座【博士明山賔议北郊有岳镇海渎之座而又有四望座疑为重遂省四望座也】松江浙江五湖钟山白石山并留之如故帝行一献之礼　陈武帝受禅亦以间嵗正月上辛用特牛一祀于北郊以皇妣昭后配及文帝天嘉中改以徳皇帝配宣帝即位以郊坛卑下更増广之　后魏道武即帝位二年癸亥瘗地于北郊以神元窦皇后配坛兆制同南郊其后夏至祭地于方泽用牲币之属与二郊同　北齐制三年一祭以夏日至禘昆仑皇地只于方泽以武徳皇后配为坛在国北郊礼以黄琮束帛神州社稷天下山水并从祀用牲十二牺同圆丘后周祭后土地只于国北郊六里为坛以神农配牲以其方之色神州坛在其右以献侯莫那配焉【莫那则周文帝之逺祖自隂山南徙始居辽西】　隋因周制夏日至祭皇地只于宫城北郊十四里为方坛以太祖武元配神州迎州冀州戎州拾州柱州营州咸州扬州其九州山川林泽丘陵坟衍原隰皆从祀【地只及配帝在坛上神州九州神座于坛第二等八陛之间神州东南方迎州南方冀州戎州西南方拾州西方柱州西北方营州北方咸州东北方扬州东方九州山海以下各依方面八陛之间惟冀州山林川泽丘陵坟衍于坛之南少西】孟冬祭神州于北郊亦以太祖武元配炀帝大业元年孟冬祀神州改以髙祖文帝配唐制夏日至祭皇地只于宫城之北郊十四里为方
　　丘坛因隋制以景帝配神州五方岳镇海渎山川林泽丘陵坟衍原隰皆从祀孟冬祭神州于北郊景帝配贞观中奉髙祖配地郊永徽中废神州之祀干封初又诏依旧祀神州【皇地只坛依旧于渭水北置】二年诏以髙祖太武皇帝崇配方丘等祀太极元年正月初将有事于南郊有司议惟祭昊天上帝续议请设皇地只位开元二十一年夏日至祀皇地只于方丘以髙祖配立冬祭神州于北郊以太宗配其议备开元礼　増唐书曰武徳中冬至及孟夏祭皇地只于方丘　玉海曰唐髙宗已封禅复诏以正月祭北郊博士萧子儒等共白北郊月不经见汉光武五月建北郊咸和中议北郊以正月武徳以来用十月请循武徳诏书明年诏方丘神州宜奉髙祖太宗配　文献通考曰开元十二年祠后土于汾隂脽上山堂肆考曰唐永泰二年杜鸿渐奏夏至祀皇地只
　　请以太祖景皇帝配享　通考曰宋初因唐制夏至祭皇地只于方丘孟冬祭神州于北郊天子亲祭天于南郊则并设皇地只位以四祖迭配　真宗景徳四年正月遣工部尚书王化基诣汾隂后土祠致祭用太祖礼大中祥符三年九月经度制置使诣脽上筑坛如方
　　丘之制　四年正月丁酉备銮驾出京师二月丙辰至奉只宫戊午致斋召近臣登延庆亭南望仙掌北瞰龙门自宫至脽丘列植嘉六师环宿行阙旌旂防幕照耀郊次眺览乆之己未遣入内都知邓永迁诣祠上衣服供具庚申羣臣宿祠所辛酉具法驾诣脽坛夹路设燎火其光如昼盘道纡屈周以黄麾仗至坛次服衮冕登坛祀后土地只备三献奉天书于神座之左以太祖太宗并配悉如封禅之礼　神宗元丰元年枢宻院直学士陈襄上言合祀天地于圜丘为非礼请依古礼祭地于方泽诏礼院集议至六年尚书礼部言太常寺脩定郊祀之嵗夏至皇帝亲祭皇地只于北郊方丘及上公摄事仪诏亲祀北郊尽如南郊仪其上公摄事惟改乐舞不及备官其俎豆乐架圭币之数史官奉祝册并如亲祀陈荐言议者谓方丘之祀盛夏不躬行宜冢宰摄事亦恐未必合古遂诏亲祀北郊并依南郊仪如不亲祀上公摄事　哲宗元祐五年诏儒臣明正祀典中书舍人孔武仲请以孟冬纯隂之月诣北郊亲祠如神州地只之祭杜纯议请南郊之嵗设望祠位于苑中置权火夏至命上公摄事毎献举权火　七年帝初郊合祭地只于圜丘　元符二年礼部员外郎陈旸奏神宗皇帝尝诏礼官讨论北郊祀典位昆仑于方丘第一成之西北位神州于第一成之东南而其上设地只位焉昆仑神州之説虽出不经然古人有其举之莫敢废也特降于从享之列耳欲望明推神考诏防列昆仑神州于从享之位　徽宗政和三年诏自今毎遇冬大礼后一嵗夏至祭地于方泽其仪物仪卫应奉行事悉从简省　四年夏至日帝始亲祭地于方泽以太祖皇帝配礼成帝亲制二表遣观文殿学士邓洵武告于永泰陵诏以其日为景贶节　髙宗绍兴元年礼部太常寺讨论夏至日致祭皇地只以太祖皇帝配立冬祭神州地只以太宗皇帝配于天庆观望祭　二年礼官言国朝祀皇地只设位于坛之北方南向政和四年礼局议设于南方北向令北面望祭北向为难且于经无据请仍南向从之　续文献通考曰元世祖时每嵗遣使代祀后土至元五年尝建后土于太宁宫十二年又立后土祠于平阳之监汤　文宗至顺二年遣秘书少监王珪代祀后土　明太祖建方丘于钟山之隂分祀后土二年夏至祭皇地只于方丘十年上以分祀天地有所未安遂定议合祀即圜丘之旧址为坛而以屋覆之名曰大祀殿十一年大祀殿成十二年正月合祀天地于大祀殿　世宗嘉靖初年定祀方泽仪注九年从夏言防兆方丘于北郊以祀地祭用夏至以五岳五镇四海四渎陵寝诸山从祀奉太祖配　嘉靖九年建方泽于安定门外毎至夏至祀地【张居正集】
　　方丘二
　　原尔雅祭地曰瘗埋　广雅方泽大圻祭地　大宗伯以玉作六器礼天地四方以苍璧礼天以黄琮礼地大司乐乃奏太蔟歌应钟舞咸池以祭地只于北郊典瑞两圭有邸以祀地旅四望【郑注两圭者以象地数二也】　増周官大司乐灵鼓灵鼗孤竹之管空桑之琴瑟咸池之舞夏日至于泽中之方丘奏之　礼记外传曰夏日至祀皇地只于方泽配以后土【地只方丘也谓祭昆仑山之神也地之正祭嵗有二此一祭也】立冬之日祭神州地只于北郊配以后稷【此周制也】　原汉书曰武帝元封四年帝幸河东春三月祠后土诏曰朕躬祭后土地只见光集于灵坛一夜三烛【师古曰烛谓照也】又云元封六年三月行幸河东祠后土诏曰朕礼首
　　山昆田出珍物化为黄金祭后土神光三烛其赦汾隂殊死以下赐天下贫民布人一匹　汉旧仪曰汉法三嵗一祭地于河东汾隂后土宫以夏至日祭地地神出又曰祭地河东汾隂后土宫宫曲入河古之祭地泽
　　中方丘也礼仪如祭天　増汉郊祀志曰瘗地于北郊即隂之象也　后汉祭祀志曰立冬之日迎冬于北郊祭元防车旗服餙皆黒注北郊去邑六里因水数也文献通考曰祭地于北郊而泽之方丘者北郊之丘也丘方而下所以象地此所谓为下必因川泽也　陈襄南北郊议以函钟为宫夏日至于泽中之方丘奏之八变以祭地只　八编纂曰配地之神周礼无文郑元以孝经纬云后稷为天地主则后稷配天南郊亦当配地北郊矣其説无据至汉平帝用王莽之説以吕太后配光武时改薄太后为髙皇后以配后魏道武以神元窦后配则愈不经矣隋始改用太祖武元皇帝配唐髙祖时以景皇帝配贞观中以髙祖配宋初以四祖迭配皇地只太宗时以宣祖太祖更配其后惟以太祖配明洪武三年五月亲祀北郊奉仁祖淳皇帝配　三代祭地之礼见于经传者夏以五月商以六月周人以夏至日礼之于泽中方丘曰地只曰后土曰社皆祭地也自郑康成惑于纬书而谓夏至于方丘之上祭昆仑之只十月于泰折之坛祭神州之只拆一事为二事后世宗之自汉武用祠官宽舒议立后土祠于汾隂脽上礼如祀天而后世又宗之于北郊之外仍祠后土元始间王莽奏罢甘泉泰畤复长安南北郊以正月上辛若丁天子亲合祀天地于南郊而后世又因之皆非礼经之正义由汉歴唐亲祀北郊者惟魏文帝之太和周武帝之建徳隋髙祖之开皇唐元宗之开元四祭而已宋元丰中议専祀北郊故政和中専祭者凡四南渡以后则惟行摄祀而已元皇庆间议夏至専祭地未及施行明以夏至日亲祀皇地只于方丘
　　方丘三
　　増赋唐张余庆祠后土赋曰致防诚拣吉日甸师清野宗伯奉秩端旒垂綖左辅右弼修五礼之大道酌千灵之故实防币藻耀层坛崷崪黄琮展前以备陈白茅有借而间出酒式降以尚本瑞珪不琢而贵质繁缨藻带灿烂于祭容孤竹云和铿锵于声律郁人献爵司干授器据青野之雕阜肃黄只之神位气歊云神光烛地薫风偃草以浃洽迟景暄空而明媚
　　原诗梁傅昭恭职北郊诗曰皇猷属穹昊至徳通深渊禋望防礼举咸秩资化宣端职恭瘗祀饬躬奉严蠲淑气符首节光风临上年　周王褒从驾北郊诗曰惟皇敬明祀望拜出河东地灵开道营星发紫宫衡街响清跸侦候起相风森沈羽林肃穆虎贲弓
　　原歌晋傅休奕飨神歌曰结方丘只国琛尊既享俎既歆敛检玉具鏖金懋百福底自古锡万夀迄在今　周庾信方泽降神歌曰报功隂泽展礼郊平琮镇瑞方鼎升庖调歌孙竹缩酒江茅声扬钟鼓器用陶匏列燿秀华凝芳都荔川泽茂祉丘陵容裔云餙山罍兰浮沈齐日至之礼歆兹大祭　増隋牛方丘歌曰道惟生育器乃包藏报功称范殷荐有常六瑚已馈五齐流香贵诚尚质敬洽义章　奠既彻献已周竦灵驾逝逺游洞四极匝九县庆方流祉恒遍埋玉气掩牲芬晰神理显国文　唐贞观方丘乐章曰柔而能方直而能敬厚载以徳大亨以正有涤斯牲有馨斯盛介兹景福祚我休庆　睿宗祭方丘乐章曰坤元至徳品物资生神凝博厚道协髙明列镇五岳环流四瀛于何不载万宝斯成　乐偹金石礼光尊俎大享爰终洪休是举雨零感节云飞应序缨绂载辞皇灵具举　明皇禅社首山祭地只乐章曰肃我成命于昭黄只裘冕而祀陟降在斯五声克备八音聿施缉熙肆靖厥心匪离　穆穆天子告成岱宗大裘如濡执珽有颙乐以平志礼以和容上帝临我云胡肃邕　宋建隆祀皇地只乐章曰于昭祀典致享坤仪备物咸秩柔只格思功宣敏日益鸿禧持载品彚率土攸宜　金祀方丘乐章曰荡荡坤徳物无不载柔顺利贞含光大笾豆既陈金石斯在四海永宁福禄攸介　卓彼嘉坛奠玉方泽百辟只肃八音纯绎祀事孔明柔只感格　明太祖祭方丘乐章曰地有四维大宗以方土有正色制帛以黄敬存于中是荐是将　奉时纯牲牲用童犊烹饪既严俎豆惟束升坛昭荐神光下烛
　　増制唐祠后土制曰朕以身恭荷丕构幸乾坤交泰宗社降灵气无疵疠之灾物遂生成之性呼韩慕化侍子趋庭月支请职名王入贡大荒同轨瀛海无波故以嵗首肃事禋宗爰撰令辰亲祀方泽采黄图之旧制定累朝之前基神地取则于礼经宥宻同规于诗颂三祖登配羣望毕从咸池之舞在列合钟之管斯陈祥风入候当乎八变之殷瑞日扬晖属乎三献之始臣工助而胥恱兆庶观而相趋精诚克申感庆交集顷縁郊籍已肆灾但精享云阙既旷代而方修福厘所被思寰宇之同休宜因大典式畅洪恩
　　増文唐祠后土脽上文曰恭惟坤元道昭品物广大茂育畅于生成庶洪休和惠及黎献博厚之位粤在太隂肃恭时廵用昭旧典谨以琮币牺牲粢盛庶品备兹瘗礼式展诚懿
　　社稷一
　　原通典曰颛顼祀共工氏子勾龙为社烈山氏子柱为稷髙辛氏唐虞夏皆因之殷汤为旱迁柱而以周弃代之周制天子立三社祭法云王为羣姓立社曰太社【羣众也为百官及兆人所置立】于库门内之西立之【库门内雉门外也】王自为立社曰王社于借田立之【按诗周颂春借田而祈社稷既因借田遂以祈社则是借田中立之王亲借田所以供粢盛故因立社以祈之】亡国之社曰亳社庙门之外立之【春秋哀公四年亳社灾谷梁传为庙屏灭】诸侯立三社祭法云诸侯为百姓立社曰国社【亦为百官万人所置】于臯门之西立之【按诸侯三门外曰臯次曰应内曰路】自为立社曰侯社亦于借田中立之【祭义诸侯国亦有借田故也】亳社【亳社立处盖与天子同按春秋亳社灾注云亳社殷社诸侯有之所以戒亡国】大夫以下立一社祭法云大夫以下成羣立社曰置社【大夫不得特立社与人族合居百家以上则共立一社今时里社是也】但立名虽异其神则同皆以勾龙配之社者五土之神【五土谓若地官司徒职云山林川泽丘陵坟衍原隰等各有所育羣生頼之故于土生物处别立其名为社援神契社者土地之神能生五谷】稷者于五土之中特指原隰之只【以五土虽各有所生而山林川泽丘陵坟衍此四者杂出材用等物于五谷之功则少且生人所急者食故于五土之中别旌异原隰之只以报之以其能生五谷名其神但五谷不可遍言以稷为五谷之长春生秋成最得中和之气故取以名其神表言其处能生稷也非谓止祭其谷粒故援神契云社者土地之主稷者原隰之中能生五谷之只是也】社坛在东稷坛在西俱北面坛筑墙开四面门【社稷隂神皆以北面为尊地道尚右故稷在西也北面有墙荅隂之义】天子之社则以五色土各依方色为坛广五丈诸侯则但用当方之色为坛皆立以表其处又别为主以象其神【礼记大传牧野之事既事而退柴于上帝祈于社又尚书甘誓不用命戮于社则天子诸侯军行皆载社主也其主郑注云用石为之以石为土故也】大夫以下但各以地所宜之木而立之【司徒职设其社稷之壝而之田主各以其野所宜之木遂以名其社】礼神之玉盖用两珪有邸【典瑞两珪有邸以祀四望崔灵恩云社稷同四望其玉盖同也以珪锐首象土生物】其牲王制云天子祭社稷皆太牢诸侯祭社稷皆少牢黝色【地官牧人隂祀用黝牲郑注隂祀谓祭地北郊及社稷也但社稷各牢不同牲也故云皆也】用黒币【按牲币同色】日用甲【郊特牲日用甲日之始也周初未制礼之时日犹用戊故召诰云戊午乃社于新邑】祭日之晨王及尸皆服絺冕【司服祭社稷五祀则絺冕知有尸者鳬鹥诗所谓公尸】乐则大司乐云奏大簇歌应钟舞咸池以祭地只【大簇阳声第二者应钟为之合地只谓神州社稷也】用三献【礼器三献文郑注谓祭社稷五祀也】其礼取血先瘗于所祭之处以为祭始次则礼神以玉时尸前荐爓肉及脯醢笾豆【郊特牲三献爓】王则酌大罍中酒以献尸【大罍瓦罍】所谓朝践之献是为一献也至荐熟时宗伯亦摄后酌以亚献所谓再献【毎献酒奏太簇等乐一终】尸食讫宾长酌酳尸谓之三献天子太社必受霜露风雨以达天地之气故丧国之社屋之不受天阳也亳社北牖使隂明也【絶其阳通其隂而已亳殷之社殷都亳也春秋公羊传亡国之社掩其上柴其下】亳社有所祈求祷祠则祭之以刑官为之尸丧祝掌其礼【秋官士师职若祭胜国之社则为之尸郑注刑官为尸略之也春官丧祝职掌胜国邑之社稷祝号以祭祝祷祠焉】　汉髙帝初起祷丰枌榆社【枌白榆社在丰东北十五里或曰枌榆乡名髙帝里社】二年东击项籍还入关因命县为公社后四年天下定诏御史令丰谨理枌榆社其后又令县常以春三月及腊祠后稷以羊彘人里各自裁以祠【随丰俭也】平帝时王莽奏帝王建立社稷百王不易汉兴礼仪稍定已有官社遂于官社后立官稷以后稷配食官稷【髙帝除秦社稷立汉社稷礼所谓大社也时又立官社配以夏禹而未立官稷至此始立之】稷种谷【楮也其子谷】徐州牧嵗贡五色土一防　后汉光武建武二年立太社稷于洛阳在宗庙之右【周礼社稷在右宗庙在左郑注周代文尚尊尊故在右也公羊鲁桓公三年取郜大鼎纳于太庙何休注质家右宗庙尚亲亲文家右社稷尚尊尊】皆方坛无屋有墙门而已【必受霜露风雨】二月八月及腊一嵗三祠皆太牢具使有司祠【汉仪使者监祠南面立不拜】郡县皆置太守令长侍祠牲用羊豕惟州所理有社无稷以其使官也　魏自汉后但太社有稷官社无稷故常二社一稷也至明帝景初中立帝社明帝祭社但称皇帝【王肃议太尉等祭祀但称名不称臣每有事湏告皆遣祝史】　晋武帝太康九年诏曰社实一神其并社之祀　东晋元帝建武元年又依洛京立二社一稷　宋仍晋旧无所改作　齐武帝永明十一年何佟之议其神一位北向稷东向斋宫社坛东北南向立以西为上诸执事西向立以南为上稷名太稷　梁社稷在太庙西天监四年以太常省牲太常丞牵牲太祝令赞牲至大同初又加官稷并前为五坛陈依梁而帝社以三牲首余以骨体荐粢盛为六饭
　　稷以敦【音对】稻以牟黄粱以簠白粱以簋黍以瑚粢以琏【其仪本之齐制】　后魏天兴二年置太社太稷帝社于宗庙之右为方坛四陛以二月八月日用戊皆太牢勾龙配社周弃配稷皆有司侍祠　北齐立太社帝社太稷三坛于国右毎仲春仲秋元辰及腊各以一太牢祭焉皇帝亲祭则司农卿省牲进熟司空亚献司农终献　后周立社稷于左帝亲祠则宰亚献宗伯终献　隋文帝开皇初建社稷并列于含光门之右仲春仲秋吉戊各以一太牢祭牲色用黒孟冬下亥又腊祭之郡县二仲月并以少牢祭百姓亦各为社　増隋书曰大业七年征辽东炀帝遣诸将于蓟城南桑干河上筑社稷二坛设方壝行宜社礼帝斋于临朔宫懐荒殿预告官及侍从各斋于其所　原唐社稷亦于含光门内之右仲春仲秋二时戊日祭太社太稷社以勾龙配稷以后稷配增唐六典曰仲春上戊祭太社以后土配祭太稷以
　　后稷配仲秋之月及腊日亦如之　通考曰睿宗神龙元年改先农坛为帝社坛于大坛西立帝稷坛礼同太社太稷其坛不备方色异于太社　宋史曰京师春秋二仲月及腊日祭太社太稷州县则春秋二祭刺史县令初献上佐县丞亚献州博士县簿尉终献有故以次官摄若长吏官职或少即许通摄或别差官代之牲用少牢致斋三日社以石为主形如钟长尺方二尺　文献通考曰真宗景徳四年太常礼院言天下祭社稷释奠长吏多不亲行事及阙三献之礼甚非为民祈福尊师设教之意望令礼官申明旧典诏付有司　髙宗绍兴元年礼官请嵗以春秋二仲及腊前祭太社太稷设位于天庆观明年望祭于临安天宁观　八年改祀于惠照斋宫如祀天地之仪　十四年诏筑坛壝于观桥之东坛成立石主置太社令一员　孝宗淳熙四年命临安守臣更立望祭殿及庖室斋庐其仪皆如祭神州唯设太社太稷位于坛之南方北向后土勾芒氏后稷氏位于其西东向　金史曰贞元元年闰十二月有司奏建社稷坛于上京大定七年七月又奏建坛于中都元史曰至元七年有诏嵗祀太社太稷三十年正月
　　始用御史中丞崔彧言于和义门内为二坛社东稷西相去约五丈社坛土用青赤白黒四方依方位筑之中间实以常土上以黄土覆之　八编纂曰明初太社太稷建于宫城之右异坛同壝洪武三年坛北建祭殿拜殿以备风雨十年改建阙右同坛同壝先是社主用石半埋土中稷不用主至是埋石主于坛之正中并稷更设神牌而丹漆之永乐中京师坛成制如之嵗仲春秋上戊祭太社稷于社稷坛东太社西太稷皆北向配北后土勾龙氏西向后稷氏东向凡国有大事则祭告洪武元年以礼官张筹议罢勾龙后稷配配以仁祖西向一坛合祀后撤仁祖配太祖永乐中京师坛成位设如故仁宗又以成祖配嘉靖九年世宗谕礼官奉太祖成祖配位藏太寝仍以勾龙后稷配嘉靖十年建帝社帝稷坛于豳风亭西以祀焉
　　社稷二
　　原孝经纬曰社土地之主也土地阔不可尽敬故封土为社以报功也稷五谷之长也谷众不可徧祭故立稷神以祭之　礼记曰夫圣王之制祭祀也法施于民则祀之以劳定国则祀之能御大灾则祀之能扞大患则祀之是故厉山氏之有天下也其子曰农能殖百谷夏之衰也周弃继之故祀以为稷共工氏之霸九州也其子曰后土能平九州故祀以为社　社祭土而主隂气也君南向于北墉下荅隂之义也【墙谓之墉北墉社内地也】社所以神地之道也地载物天垂象取财于地取法于天是以尊天而亲地也　増礼记外传曰天子亲征则载社主行有罪者诛之于车前　原尚书曰海岱及淮惟徐州厥贡惟土五色传王者封五色土为社建诸侯则割其方色土与之使立社焘以黄土苴以白茅茅取其洁黄取王者覆四方也　汤既胜夏欲迁其社不可传汤承尭舜禅之后顺天应人逆取顺守而有慙徳故革命创制改正易服变置社稷以后代无及勾龙者故不可而止作夏社篇　召诰曰越翼日戊午乃社于新邑牛一羊一豕一注告社稷用太牢也　尚书亡篇云太社惟松东社惟柏南社惟檀西社惟栗北社惟槐　周书曰诸侯受命于周乃建立大社于国中其壝东青土南赤土西白土北骊土中央焘以黄土将建诸侯凿取方一面之土苴以白茅以土封之故曰列土于周也　毛诗乃立冢土传曰冢土大社也　以御田祖以祈甘雨【田祖稷神也】　周官曰小宗伯掌建国之神位右社稷左宗庙大宗伯以血祭祭社稷　封人设王之社壝为畿封而之【注壝谓坛及堳埒】　増周礼曰冬官匠人营国左祖右社面朝后市　州长若以嵗时祭祀州社则属其民而读法　尔雅曰起大事动大众必先有事乎社而后出谓之宜社　家语孔子曰古之平水土及播植百谷者众矣惟勾龙兼食于社而弃为稷易代奉之无敢益者明不可与等也　原左传魏献子问于蔡墨曰社稷五祀谁氏之五官也对曰少皥氏有四叔曰重曰该曰脩曰熙实能金木及水使重为勾芒该为蓐脩及熙为元防此其三祀也颛顼氏有子曰黎为祝融共工氏有子曰勾龙为后土此其二祀也后土为社稷田正也有烈山氏之子曰柱为稷自夏以上祀之周弃亦为稷自商以来祀之　公羊传曰日有食之鼓用牲于社求乎隂之道也以朱丝营社或曰为闇恐人犯之故萦也　论语曰哀公问社于宰我宰我对曰夏后氏以松殷人以柏周人以栗　増五经通义曰王社稷借田中为千畆报功也文家右社稷左宗庙何文家握地而王地道长右得事宗庙以有社稷故右之也质家左社稷右宗庙社皆有坛者餙也有木者土也土生万物莫善于木原白虎通曰王者所以有社稷何为天下求福报功也社稷所以有何尊而识之使人望见师敬之所以表功也　王者诸侯必有柴社者何示有存亡也明为善者得之恶者失之　淮南子禹劳天下故死而为社周弃作稼穑死而为稷　汉书曰社者土也宗庙王者所居稷者百谷之主所以奉宗庙共粢盛人所食以生活也王者莫不尊重亲祭自为之主　栾布以功封俞侯燕齐之间皆为立社号曰栾公社　周之正月受社牲之首以出种于帝借蚕人受社雍祭以沐蚕种上辛乃射里社于帝郊以祈来年之丰　荆州图记曰郑县东百步有县故城县南里名伍百村有白榆连理异根合条髙四丈余土民奉为社　増汉旧仪曰官大社及大稷一嵗各再祀太祝令常以二月八月以一太牢使者监祠南向立不拜　宋书礼志曰晋元帝立二社一稷其太社之祝曰地徳普施惠存无疆乃建太社保佑万悠悠四海咸頼嘉祥其帝社之祝曰坤徳厚载王畿是保乃建帝社以神地道明祀惟神景福来造礼左宗庙右社稷歴代遵之故洛京社稷在庙之右而江左又然也　唐书曰天宝中升社稷五星为大祀诏曰祭之为典以陈至敬名或不正自相夺伦况社稷孚祐百代其福日月照临五星吐其纪兆庶乆殖下土式瞻既超言象之外湏极尊严之体列为中礼颇紊大猷自今以后社稷及日月五星并升为大祀仍以四时致祭唐礼志曰神龙元年礼官韦叔夏等奏言经无先农
　　坛礼记曰王自为立社曰王社先儒以为在借田也永徽中犹曰借田垂拱后乃为先农然则先农与社惟一神今先农坛请改曰帝社坛以合古王社之义又立帝稷坛于西如太社太稷而坛不设方色以异于太社也文献通考曰社祭土稷祭谷郊丘祭天地天子之礼
　　也土谷之祭达乎上下故方丘与社皆地祭也而宗伯序祭有社无示举社则其礼达乎上下举示则天子独用之鼓人职曰以雷鼓鼓神祀以灵鼓鼓社祭不曰示祭而曰社祭亦见其礼之达乎上下也大司乐雷鼓雷鼗以祀天神灵鼓灵鼗以祭地示是则示祭社祭其用同矣非天子不祭天而天子与庶人皆得祭社尊父亲母之义也　胡寅曰古者祭地于社犹祀天于郊也故秦誓曰郊社不脩而周公祀于新邑亦先用二牛于郊后用太牢于社也记曰天子将出于上帝宜于社又曰郊所以明天道社所以神地道周礼以禋祀祀昊天上帝以血祭祭社稷而别无地示之位四圭有邸舞云门以祀天神两圭有邸舞咸池以祀地而别无祭社之説则以郊对社可知矣后世既立社又立北郊失之矣杨复曰礼经天子祭天地诸侯祭社稷祭莫重于天
　　地而社稷其次也胡氏乃合祭地祭社二者而一之何也曰社者五土之神是亦祭地也而有广狭之不同曰里社则所祭者一里之地而已曰州社则所祭者一州之地而已诸侯有一国其社曰侯社则所祭者一国之地一国之外不及也天子有天下其社曰王社则所祭者天下之地极其地之所至无界限也故以祭社为祭地惟天子可以言之凡胡氏所引皆天子社也但云后世既立社又立北郊失之矣此则未然有正祭有告祭冬至祭天于南郊顺阳时因阳位夏至祭地于北郊顺隂时因隂位以求故求诸天而天神降求诸地而地示出所谓正祭也匠人营国左祖右社以社与祖对尊而亲之若因事而告地则社稷亦可矣记曰天子将出于上帝宜乎社之是也説者曰者依郊祀正礼而为之也宜者有事乎社求福佑也此所谓告祭也知祭各有义不可以一説拘则知圣人制礼精微之意矣　朱子州县社稷坛説或説稷是丘陵原隰之神或云谷神谷神较是社是土神又问曰社如何有神曰能生物便是神也
　　社稷三
　　原示本　表功【礼记社所以神道之道也教民美报焉家祭中霤而国主社稷示本也　下详前】　封　列土　南社　右稷【并详前】　探金　取劒【録异传防稽贺瑀曾得疾死三日苏云吏将上天见官府使人将瑀入曲房中有层架其上有印其中有劒使瑀唯意取之瑀短不及上层取劒以出门下问何得云得劒吏曰得印可以驱禁百神今得劒使君疾愈唯使社公耳后疾愈果有鬼来称社公云】　禹社　弃稷【并详社二】　殷柏　汉汾【上详社二下详社一】　春祈　秋报【毛诗序载芟春借田而祈社稷也良耜秋报社稷也】封土　蓺【上详社二　湛方生盟文广厦云构非一人之功吉凶大事岂一家所济仰惟先王建社之制俯从诗人匍伏之义遂蓺立坛结誓神明梁下之期犹或亡身况乃啓告灵只相盟以道徳者庶能助周孔之一教申情礼于人神】　搏乌　食特【博物志子路与子贡过社社有乌子路博鸟社神牵率子路子贡説之乃止　太公金匮植槐于王路之右起两社筑垣坛祭以酒脯食以牺特尊之曰社】　帗舞　血祭【周礼舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞旱暵之事　下详社二】　报功　助时【天子有事于社报地功也　土发而社助时也注土发春分】　周立　鲁观【汉书周兴而郡邑立稷祠至今常血食于天下于是髙祖令天下立灵星祠以牛也　左传公如齐观社非礼也】　卜稼祈谷【周礼肆师之职社之日涖卜来嵗之稼郑注社祭土为取财　晋礼志太康中傅咸奏曰祭法王社太社各有其义天子躬耕以重孝享故自为立社为借田而报也国以人为本人以谷为本又为百姓立社而祈报焉事异报殊所以有二也】　献功　受脤【献功于社　左传出师者受脤于社】　事地　荅隂【因地事也　郊特牲荅隂之义】　増四门　一壝【朱子州县社稷坛説州县社稷坛四门同一壝】　石主　神【文献通考今山阳裕祠有石主社　详后社正下】斋防　祀塲【文献通考神宗元丰七年诏诸州社稷于坛侧建斋防三楹以备望祭　孔帖】
　　【张文琮出为建州刺史州尚滛祠不立社稷文琮始建祀塲民恱从之】　社糕　稷饭【东京梦华録秋社以社糕社酒馈遗　月令广义山东毎嵗清明仲冬各乡赍稷饭一器诣城坛祭社稷祭毕尽施养济院名曰设谷盖祝社之遗意】　香萁　糍酒【上详陈叔达西园祀社诗　月令广义社饮糍酒非为止聋其致酒灌勾龙乎】　香火　鸡豚【彚苑详注白乐天致仕居香山石楼与香山僧如满结香火社自称香山居士韩愈诗愿为同社人鸡豚宴春秋】　祈年　献禽【上详陈叔达西园祀社诗　月令广义振旅毕大币献禽以祭社】　佐享　结宗【韩愈云社祭土稷祭谷勾龙与弃乃其佐享　彚苑详注社日四邻并结宗会社】　造茶　烧钱【月令广义茶之佳者造在社前　范成大诗社下烧钱鼓似雷】　原通天地　受风雨【上详社二下详社一】　冒黄土　苴白茅【白虎通天子社广五丈诸侯半之上冒以黄土　下】
　　【详社二】　殖百谷　平九土【并详社二】　陈俎豆　施金石【礼记曽子问诸侯之祭社稷俎豆既陈　乐记乐之施于金石越于声音用于宗庙社稷】　别地利田主【先王祀社于国所以别地利也故礼行于社而百货可极焉　设社稷之壝而之田主注田神也】　増望祀堂　省殿【元史祭社稷外壝内北垣下屋七间南望二坛以备风雨曰望祀堂　又祭社稷有省殿】　五戊日　八变乐【月令广义立春后五戊日为春社立秋后五戊日为秋社　开元礼太社太稷乐用三变社稷之祀于礼为尊合依地只用函钟之均八变之乐】　系葱蒜　停鍼线【嵗时记社日小儿以葱系竹竿于窓外揭之曰开聪明或又加蒜欲其能计算也　墨荘録唐宋社日妇人不用鍼线谓之忌作张籍诗今朝社日停鍼线共向朱楼下行】首八政　秩四时【开元礼祭太稷祝文惟神播生百谷首兹八政　下详陈叔达祀社】
　　【诗】　懐嵗功　祝神厘【宋朱子诗田畆懐嵗功壶浆祝神厘】　原天子五土　诸侯三社【蔡邕独防天子太社以五色土为坛皇太子封为王者受天子之社土以所封之方色东方受青南方受赤他如其方色苴以白茅授之各以其所封方之色归国以立社故谓之受茅土汉兴以皇子封为王者得茅土其他功臣及乡亭他姓公侯各以其户数祖入为限不受茅土亦不立社也　周礼小司徒职凡建国立其社稷贾防诸侯亦有三社三稷谓国社侯社胜国之社皆有稷配之】　邴原行廉　汤蕤祛疟【邴原别传辽东多虎原之邑独无虎患原尝行而得遗钱拾以系枝此钱既不见取而系钱者愈多问其故荅者谓之神原恶其由己以成滛祀乃辨之于是里中遂敛其钱以为社供里中为之语曰邴君行仁邑路无虎邴君行廉路成社　列异传大司马河内汤字圣卿少时病疟过社中有人持书一卷呼曰取此书去得素书一卷遣祛百无不灵效】　鸣有圣人祀配孝子【春秋潜潭巴云里社鸣百里有圣人其鸣呴百姓归之宋均注鸣则敷令呴则鸣之】
　　【怒也　甄子然孝行早卒北海相孔融恨不及见之令配食县社】　为石相立　以勾龙配【石庆为齐相举国皆慕其家行不言而大治为立石相社　下详社一】　増汉髙令祀　龚遂立配【蔡邕独防汉髙令州县以春二月及臈祀社稷以羊彘　山堂肆考汉龚遂立官社稷以夏禹配食官社后稷配食官稷】　祀徧天下　敬逾齐国【韩愈云自天子至庶人通得祀而徧天下者惟社稷与孔子焉　栁宗元诗敬逾齐国社】
　　社稷四
　　原制币【礼记制币牺齐粢盛庶品注并祭社之物】　配食【陆云为浚仪令去官百姓追思之配食县社又宋登字叔阳为汝隂令号神父配食于社】　吉戊【吉日惟戊注戊日社也】　用甲【郊特牲】　増市社【文献通考市中之社先后所立社也】　书社【左传哀公十五年子贡曰昔晋人伐卫齐为卫故伐晋冠氏因与卫地自济以西禚媚杏以南书社五百】　拥社【襄公二十五年郑子产伐陈入之陈侯免拥社以待于朝】　祓社【定公四年防于召陵卫子行敬子言于灵公使祝佗从子鱼辞曰军行祓社衅鼓祝奉以从】　松社【文献通考以松为社者则为松社之野以别方面】楳社【文献通考宋有楳社】　千社【左传昭公二十五年齐侯曰自莒疆以西请致千社以待】
　　【君命】　两社【闵公三年成季之将生也桓公使卜楚丘之父卜之曰男也其名曰友在公之右间于两社为公室辅】　筑社【记纂渊海魏大武谓古弼曰吾闻筑社之役蹇蹷而筑之端冕而事之神与之福】　罢社【合璧事魏王脩毋以社日亡邻里为之罢社】　祭社【韩愈送杨少尹序古之所谓乡先生没可祭于社者其在斯人欤】　奉社【彚苑详注晋嵇含云自天子至于庶人莫不用社汉卜日丙午魏用丁未晋社则孟月祭以酉日各因其行运不同虽共奉社而莫识所由兴】　社虎【刘横京口记虎社中村故老相传云有虎于社中产因为名】　社狐【元稹诗古社基址在人散社不神惟有空心妖狐藏魅人】　社正　社人【开元礼诸里祭社稷前一日社正及诸社人各清斋一日于家治于神之下又为瘗塪于神之北设社正位于稷座西北十步东西诸社人位于其后】社宫【陈氏礼书后魏太平中大社石主迁于社宫】　社圃【左传隠十一年公祭钟巫斋于社圃】社羮【月令广义呉越俗祀社必以羮】　社饭【又曰春社以猪肉杂调和铺饭上馈送名社饭】鸟社【又曰禹塟防稽有羣鸟于春耕则衔去草根啄除芜秽故为鸟社】　蒲社【详公羊传】原实隂只【左传杜预注社实隂只稷惟谷元帅敬万协讃乾坤】　非地只【五经】
　　【异义今民谓社神为公社位上公非地只也】　皆太牢【礼王制详社一】　以三牲【孝经援神契仲春获禾报社祭稷以三牲何重功故也】　本五祀【传曰社稷五祀之本】　实一神【社实一神详社稷一】　作夏社【亡书篇名言夏之社不可迁也】　设军社【奉以行】増社翁雨【月令广义社翁社母不食宿水故当社时必有雨】　社日鼓【唐诗枫林】
　　【社日鼓茅屋午时鸡】　新丰社【西京杂记太上皇居深宫凄惨不乐髙祖问知其意乃令匠人胡宽营新丰移诸故人实之太上乃恱既作新丰并移旧社衢巷栋宇物色惟旧】　徳星社【孔帖崔郾民即其里为徳星社】　清丘社【左传盟于清丘之社】　白莲社【彚苑详注晋逺法师结白莲社以书召陶潜潜曰弟子性嗜酒法师若许饮即徃矣逺因许之遂造焉因勉入社】　鼓于社【左传昭十七年昭子曰日有食之天子不举伐鼓于社】　战于稷【左传昭十年五月庚辰战于稷栾髙败社注稷祀后稷之处】　宜春酒【月令广义闾里酿以祭勾芒】　治聋酒【云笈七籖饮社酒治聋】　原元日之祀【月令仲春择元日命民社注为祀社稷也】　土地之主【礼运命降于社之谓殽池注云谓教令由社下者也社土地之主也】　五谷之长【见前】百谷之主【汉书郊祀志】　配徳帝王【见曹植社颂】　托尊田主
　　【见晋张华朽社赋】　春求秋报【白虎通社稷者得隂阳中和之气而用尤多故为长也嵗再祭何春求秋报义也】　报本反始【郊特牲惟为社事单出里惟为社田国人毕作惟社丘乗供粢盛所以报本反始也】　门内同先【白虎通社稷在中门外外门之内何尊而亲之与先祖同也不置中门内何敬之示不防凟也】　亡国示贱【又曰亡国之社稷必以为宗庙之屏示贱之也】地祗飨徳　社土贵成　时殷仲春　礼展常秩　増董龙祭社【月令广义董龙盩厔人家贫与里人共祀社众买牲牢龙撰文以祭祭毕分胙众不平逐出龙龙造泥饭以祭毕于下将焚文有白防衔文入地穴掘之获白金一斗龙不自私率众首官县令贤之奏闻旌表其闾曰义夫里】　阮脩伐社【又云阮脩伐社人或止之脩曰社而为伐则社亡而为社伐则社移】　伏日祀社【又云秦纪祀社于伏日】　上戊祭稷【又云上戊日祭先农五谷】　全惠养之道　协灵只之心　戊日为迎享之辰　隂墉乃展币之地　原鲁侯之视曹刿谏其非礼　宰我之对宣尼非其失言
　　社稷五
　　原赋晋张华朽社赋曰髙柏桥南大道傍有古槐盖数百年木也余少居近之后去行路遇之则已朽意有缅然辄为之赋因以言盛衰之理云尔伊兹槐之挺植于京路之东隅得托尊于田主据爽垲以髙居垂重隂于道周临大路之通衢飨春秋之祈报应丰胙于无射歴汉京之康乐逾丧乱之横逆朱夏当阳蓊蔼萧森征夫云防行旅归心輶轩停盖轻舆托隂吉人向风而祛袂王孙清啸而啓晞甘棠之广覆乔木之无隂増诗明杨基祀社稷诗曰祝史祝王册儒臣奉誓词衣冠陈盛典秬鬯降洪厘用报金穰瑞仍祈雨露私勾龙严配位神弃祝明祠币玉趋宗伯笙镛奏瞽师精灵潜格尔肸蠁俨来思赤壤新封国元牲旧制仪岂非宜百谷还得奠畿师出常依主君行毎告期礼终受多祐民物正熙熙
　　原歌隋牛春祈社歌曰厚地开灵方坛崇祀达以风露之松梓句萌既申芟柞伊始恭祈粢盛载膺休祉春祈稷歌曰粒食兴教播厥有先尊神致洁报本惟
　　防瞻榆秉耒望杏开田方凭戬谷伫咏丰年　増唐太宗祭大社乐章曰后土凝徳神功协契九域底平两仪交际戊期应序隂墉展币灵车少留俯歆尊桂　美报崇本严恭展事受露疏坛承风啓地洁粢登俎醇牺入馈介福逺流羣生毕遂　祭太社旧乐章曰烈山有子后土有臣播种百谷济育兆人春官缉礼宗伯司禋戊为吉日迎享兹辰　吉祥式就酧功载毕亲地尊天礼文经术贶徴令序福流初日神驭爰归祠官其出　宋大观祀社稷乐章曰惟土之尊民食资焉隂祀昭格牲牢腥羶有功于民告其吉蠲神之来享云车翩翩　惟谷之神函育无穷百嘉蕃植民依厥功严饬坛壝威仪肃雍神之来享祈于登丰　明洪武社稷乐章曰予今乐舞兮捧觞愿神昭格兮军民康思穆穆兮灵洋洋感厚恩兮拜祥光　干羽飞旋兮酒三行香烟缭绕兮云旌幢予今稽首兮忻且惶神顔恱兮彩霞彰　俎陈微礼兮神喜将琅然丝竹兮乐无扬愿祥普降兮遐迩方烝民率土尽安康　氤氲氤氲兮祥光张龙车鳯辇驾飞扬遥瞻稽首兮何方民福留兮时雨旸
　　増表晋傅咸駮改社表曰祭法二社各有其义谷梁传曰天子亲耕以供粢盛亲耕谓自报自为立社者为借而报也国以人为本人以谷为命故又为百姓立社而祈报焉王景侯之论王社亦谓春祈借田秋而报之也其论太社则曰王者布下圻内为百姓立之谓之太社不自立之于京师也祭法大夫以下成羣立社曰置社景侯解曰今之里社是也而别论复以太社为人间之社未晓此防也周礼封人掌设社壝无稷字今帝社无稷盖出于此然国主社稷故经传动称社稷周礼王祭稷则絺冕此王社有稷之文也封人设壝之无稷字説者以为略文从可知也谓宜仍旧立二社而加立帝社之稷　又重论立社表大雅云乃立冢土毛公解曰冢土大社也景侯解诗即用此説禹贡惟土五色景侯解曰王者取五色土为大社封四方诸侯各割其方色王者覆四方也如此太社复为立京都也不知此论从何而出上违经记明文下壊景侯之解臣虽顽蔽少长学问不能黙已谨复续上
　　増文晋殷仲堪合社文曰里社之由来尚矣今二三宗亲思桑梓之遗风遵先圣之明诰絜齐牲牢庶乎自祜以来一日之泽然三人之行必有其师故复中正立三老者惟公理以御众稽旧章以作宪
　　原颂魏曹植社颂曰于惟太社官名后土是曰勾龙功着上古徳配帝皇实惟灵主克明播植农正日举尊以作稷丰年是与义与社同方神北宇建国承家莫不脩叙　宋何承天社颂曰余以永初三年八月大社聊为此文实惟隂只稷为谷先率育万协灵昊干霸徳方将世号共工厥有才子实曰勾龙称物平赋百姓熙雍唐尭救灾决河流江弃亦播植作乂万克配二祀以报勲庸勲庸伊何厚载生民仓廪既实礼节斯行人亦有言因物思人矧乃大徳功被陶钧岂伊百世万代不冺蒸哉帝王肇建皇极体国经野设官分职峩峩二社列干比殖嵗云其秋晷漏均程牲牢既洁嘉荐惟馨乃家乃国是奉是尊　増晋王廙春社栎颂曰吉辰兮上戊明灵兮惟社百室兮必集祈祭兮下濯卯兮韮齧菻兮檘柞缥醪兮浮蚁交觞兮并坐气和兮休适心怡兮志可
　　原讃晋徐邈社讃曰勾龙平序九壤而托灵后土敷殖百谷而协飨嘉稷配天地以作范并造化以垂制宇宙頼其赞之勲有生资其日用之惠　増卞敬宗栎社讃曰余门前有一社盘根疏柯似非近世所植抗秀路左流防庭宇荘周喻道于商丘之木匠石辨才于曲辕之栎由斯而观固可以悟微矣
　　原碑后汉蔡邕陈留东昏库上里社碑曰惟斯库上里曰东昏县者卫地古阳武之戸牗乡也秦时有池子华为丞相汉兴陈平由此为社下宰随相髙祖尅定天下为右丞相孝平之世虞延为太尉延熹中平曽孙放为尚书令宰相继踵咸出斯里延虽有积徳脩身之政亦斯社所相乃碑作颂云



　　御定渊鉴函卷一百六十七
　　钦定四库全书
　　御定渊鉴函卷一百六十八
　　礼仪部十五【六宗　五祀四望　山川】
　　六宗
　　原游神【汉郊祀志或曰六宗者天地之间游神也】　尊气【文献通考平帝时王莽奏日月雷风山泽易卦六子之尊气所谓六宗也星辰水火沟渎皆六宗之属也】　贵祀　新礼【晋挚虞祀六宗奏汉魏相仍着为贵祀宜定新礼祀六宗如旧】　汉立坛【通典汉兴于甘泉汾隂立坛禋六宗】晋罢祀【魏明帝立六宗祀祀六子之神晋罢其祀】　四品乐【礼仪志奏六宗乐用四品】
　　【乐】　一位祭【玉海后魏孝文太和十三年髙闾曰六宗之祀莫能详究遂别立六宗之兆总为一位祭之】　原所宗者六【尚书禋于六宗孔安国传所宗者六皆洁祀之祭法埋少牢于太昭祭时也相近于坎坛祭寒暑也王宫祭日也夜明祭月也幽禜祭星也雩禜祭水旱也】　所尊者六【张纯六宗表臣窃以十一家凡有六统而所据各异考之经理大义不通臣谓禋于六宗祀祖考所尊者六宗则三昭三穆也】　乾坤甲子【圣政论魏明帝问王肃六宗竟几对曰坎为水离为火震为雷防为风艮为山兊为泽乾坤六甲子也】　天地尊神【五经典义古尚书説六宗者天地属神之尊者谓天宗三地宗三天宗日月北辰也地宗岱山河海也日月为隂阳宗北辰为星宗岱为山宗河为水宗海为泽宗也祀天则天文从祀地则地理从也】　冲和之气【晋挚虞新礼议万物负隂抱阳隂阳】
　　【本于太极六宗者太极冲和之气六气之宗也】　大中之象【后汉祭祀志言天地者莫大于易易无六宗大中之象若信为天地四方所宗是至大也而比太社又为失所难以为诚矣】　増李郃之议【玉海汉元初六年司空李郃侍南郊不见六宗祠奏复旧制焉】　挚虞之奏【见前】六为地数【玉海六为地数宗尊也】　卦是物象【章俊卿考索周礼以实柴祀日月星辰则星辰非六宗矣卦是物象不应祭之】　班与社同　神与社异【挚虞祀六宗奏周礼肆师职用牲于社宗党正职春秋祭禜亦如之肆师之宗与社并列则班与社同也党正之宗文不系社则神与社异也】　六代为宗【稗编张廸以六代帝王为六宗】　百神之尊【稗编后魏孝文帝以天皇大帝五帝为六宗于义为当何者周礼以禋祀昊天上帝则禋祀在祀天不属别神又司服祀昊天上帝大裘而冕祀五帝亦如之昊天上帝乃百神之尊宗之义也】　祈祷之祭【玉廉文衡郑注祭法以六宗皆祈祷之祭】　名实之説【文献通考按夏侯欧阳説云宗实一而有六名实不相应】　原安帝礼比太社【后汉祭祀志安帝即位元初六年以尚书欧阳家説谓六宗者在天地四方之中为上下四方之宗以元始中故事谓六宗易六子之气日月雷公风伯山泽者为非是三月庚辰初更立六宗祀于雒阳西北戌亥之地礼比太社】　建武复祭洛阳【东观汉记孝成时匡衡奏立北郊复祠六宗至建武都雒阳制郊祀六宗废不血食大臣上疏谓宜复旧上从公议由是遂废六宗】　上不及天下不及地【五经典义今尚书欧阳夏侯説六宗者上不及天下不及地旁不及四方居六者之间隂阳变化有益于人郊并祭之】　非天不生非地不载【尚书大传万物非天不生非地不载非春不动非夏不长非秋不非冬不藏故书曰禋于六宗】増两曜合璧不为薄蚀之　五星连珠讵有欃枪之孽　攻之于葭灰不愆于候　调之以玉烛无夺其伦时当元律无堕指以成灾　节变朱明曷流金之足
　　畏　妖魃不生乎灾炽　商羊自屏于滂沱【已上见唐文粹王起禋六宗赋】
　　五祀
　　増本事【礼运五祀所以本事也】　择正【晋傅五祀议帝之都城宜祭一门正宫一门正室一户井灶中霤各择其一正者祭之】　造祭【文献通考魏武皇始定天下复兴旧祀而造祭五祀门户井灶中霤也】　通祭【明用周制惟祭五祀于嵗终臈享通祭于庙门外】　殷于庙周于宫【正义祭五祀于庙者殷礼于宫者周礼】　开元祭【文献通考唐开元制礼祭五祀各因时享祭于庙廷】　建武祀【又曰汉建武初有五祀有司掌之人家祀山神门户】　享庙日　黄郊日【又曰隋制司命户以春灶以夏门以秋井以冬各以享庙日中霤则以季夏祀黄郊日】　顺五行【赋珍五祀所以嵗一徧何顺五行也】　祀四叔【左传魏献子问于蔡墨曰社稷五祀谁氏之五官也蔡墨对曰少皥氏有四叔】　原天子祭【曲礼天子祭天地祭四方祭山川祭五祀嵗徧】　诸侯立【祭法诸侯自为立五祀】　五行之官【汉旧仪五祀谓五行之官金木水火土也木正曰勾芒火正曰祝融金正曰蓐水正曰元防土正曰后土皆古贤能治成五行有功者也主其神祀之】　五色之帝【圣政论郑众云五祀五色之帝于王者宫中】　祈于五祀【周礼小子职掌珥于社稷祈于五祀郑康成云珥读为衈祈或为刉刉衈衅礼之事也用毛牲曰刉羽牲曰衈衈刉社稷五祀谓始成其宫兆时也】　腊于五祀【月令孟冬之月腊先祖五祀注腊者猎也田猎取兽以祭其先祖也或曰腊者接也新故交接也故大祭以报功也】　因四时牲【白虎通五祀门户井灶中霤也人之所处出入所饮食故为神而祀之祭五祀天子诸侯以牛卿大夫以羊一説户以羊灶以雉中霤以豚门以犬井以豕】　迎四时气【周礼大宗伯之职以血祭祭社稷五祀郑注隂祀自血起贵气臭也五祀者五官之神在四郊四时迎五行之气于四郊祭五徳之帝亦食此神焉少昊之子曰重为勾芒食于木该为蓐牧食于金脩及熙为元防食于水颛顼之子曰黎为祝融后土食于火土】増殡祭三饭【曾子问既殡而祭五祀尸入三饭】　执荐百人【文献通考荀卿】
　　【谓五祀执荐者百人侍西房侍西房则五祀非四方之五官侍必百人则五祀非门户之】　五祀有尸【朱熹语録问五祀皆有尸灶则以谁为尸曰今亦无可考但如墓祭以冢人为尸以此推之则祀灶之尸必是膳夫之祀门之尸必是阍人之又如祀山川必虞衡之是也】　五祀有配【文献通考老妇之祭先儒以为灶配则五祀固有配矣】　废行祀井　除井祀行【文献通考秦静云月令谓行在井是以时俗或废行而祀井魏武兴复旧祀而祭门户井灶中霤髙堂生月令仲冬祀四海井泉祭井是从小不列五祀儒家误以井于五祀宜除井而祀行】　礼轻社稷【白虎通汉五祀户一灶二门三井四中霤五嵗一徧礼颇轻于社稷】　时享太庙【文献通考隋唐祀五祀于太庙以时享祖宗之时并祭之】　病祷五祀【仪礼士病祷五祀】　兼祭五祀【八编纂明于四孟享太庙各祭其一嵗暮命官兼祭又毎藩王来朝之国皆设祭于承天门外虽曰门祭然即古人軷行之祀也】　不及司命【曲礼礼运皆云五祀不及司命】　不行饮福【文献通考宋制春祀司命及户夏祀灶季夏祀中霤秋祀门及厉冬祀行为小祀不行饮福】　天子止五祀　士亦传五祀【又曰周官天子亦止五祀仪礼虽士亦传五祀祭法自七祀推而下之至于适士二庶士庶人一祀非周礼也】
　　四望
　　原掌四望【周礼小宗伯之职掌兆五帝于四郊四望四亦如之】　旅四望【又大宗伯之职国有大故则旅上帝及四望郑注故谓凶烖旅陈也陈其祭祀以祈焉礼不如祀之备也郑司农云四望为日月星海康成谓四望五岳四镇四渎】　望祭【五经异义望祭河海太山日月星也】　秩祭【公羊传僖公三十有一年夏四月四卜郊不从乃免牲犹三望三望者何望祭也然则曷祭祭太山河海山川有能润于百里者天子秩而祭之】　大防以祀【周礼大司乐乃奏姑洗歌南吕舞大防以祀四望郑注姑洗阳声第三南吕为之合四望五岳四镇四渎此言祀者司中司命风师雨师或亦用此乐与】羽舞而祭【舞师教羽舞帅而舞四方之祭祀郑注羽析白羽为之形如帗也四方之祭祀谓四望】毳冕之服【司服掌王之吉凶衣服祀四望山川则毳冕】　两珪之瑞【典瑞掌玉】
　　【瑞玉器之藏两珪有邸以祀地旅四望郑注邸本也圭本着于璧】　増望祀【陈氏礼书男巫掌望祀】　望衍【陈氏礼书郑氏读衍为延谓望祀有牲与粢盛望衍用币致神而已】　表望【晋语茒絶设表望】　方望【公羊传方望之事无所不通则望兼上下之神可知矣】　旁招【文献通考四望之祀其位茒以辨之而植表于其中周礼所谓旁招以茒是也】　前祝【周礼大祝将有事四望则前祝】　别神　从官【五经通义王者因郊祭日月星辰风伯雨师山川为皆有功于民故祭之也皆天地之别神从官也】　达四方【陈氏礼书天子四望达于四方】　立四位【玉海魏立四望位于地坛】　望羣阳　望羣隂【三辅黄图宰衡王莽奏冬至使有司祭天神于南郊髙祖配而望羣阳夏至使有司祭地祗于北郊髙后配望羣隂】　南郊图【隋史官南郊图有东西南北望之位】　元丰坛【文献通考宋元丰三年集贤校理陈侗请依周礼建四望坛于四郊祭五岳四镇四渎诏下详定礼文毎方岳镇则共为一坛海岳共为一坎皆用血祭瘗埋有事则请祷之又以四方山川各祔于本方岳镇海渎之下别为一坛一坎国有水旱则祷之】　疾走羣望【左传昭七年韩宣子曰寡君寝疾于今三月矣并走羣望】　璧见羣望【左传楚共王有宠子五人无适立焉乃大有事于羣望而祈曰请神择于五人者使主社稷乃徧以璧见于羣望曰当璧而拜者神所立也】　各即其位【五经通义礼日于南门外礼月四渎于北门外礼山川丘陵于西门外祭风伯雨师于东门外各即其位也】　各象其貎【五经通义祭日者悬祭月者毁祭风者明祭雨者疏布祭山川者沈各象其貎也】　祭海之文【八编纂按郑司农解周礼四望以为日月星海郑元谓无祭海之文考周颂般序及观乐记谓三王祭川先河后海乌可谓无祭海之礼乎】　水旱之义【隋志梁朱异议郑众以四望为日月星海郑元谓五岳四渎二郑之説不同窃以望是不即之名凡厥遥祭皆有斯目岂容局于星海拘于海渎请令司天有关水旱之义爰有四海名山大川能兴云致雨一皆备祭】
　　山川一
　　原黄帝祭于山川与为多焉【与比也比吉祭祀山川黄帝最多】虞氏秩于山川徧于羣神【秩序也以次序而祭之五岳视三公四渎视诸侯】周制四坎坛祭四方【四方即谓山林川谷丘陵之神祭山林丘陵于坛川谷于坎则毎方各为坛为坎】以血祭祭五岳【隂祀自血起】以埋沈祭山林川泽【祭山林曰埋川泽曰沈】一嵗凡四祭一者谓迎气时二者郊天时三者大雩时四者大蜡时皆因以祭之礼神之玉两珪有邸五寸牲用少牢各随方色币亦随牲色【牧人望祀各以其方之色牲毛之注望祀谓岳镇四渎】器用蜃【鬯人凡四方山川用蜃】用五献【礼器五献祭注谓祭四望山川】祭日王及尸皆服毳冕【司服注毳冕画虎蜼谓宗彞其衣三章裳二章凡五也史记周公祀太山以召公为尸是有尸也】乐奏蕤宾歌凾钟舞大夏以祀山川【蕤宾阳声次四】其祭之岳镇则升血为始四渎则沈血为始【觐礼祭山曰升祭川曰浮沈也尔雅祭山曰庋县祭川曰浮沈】次荐豆笾及爓肉为朝践【大祭用腥则次祀用爓也爓谓沈肉于汤也】时王酌盎齐以献所谓朝践之献也大宗伯亚献亦以盎齐至熟王酌清酒以献尸亚者亦清酒所谓馈食之献通前四献也尸食讫王又酌清酒以酳尸凡五献也秦并天下令祠官所常奉名山川鬼神可得而序于是自崤以东名山大川祠曰太室恒山泰山防稽湘山水曰济曰淮春以脯酒为嵗祷因泮冻【解冻也】秋涸冻【涸读与沍同音涸凝也春解秋凝】冬塞【先代反】祷祠【谓报其所祈下祷塞同】其牲用牛犊各一牢具牲币各异自华以西名山七曰华山薄山【薄山襄山也説者云在河东一曰在潼关北十余里而此云自华以西者今则阌乡之南山连延西出并得华山之名】岳山岐山呉山鸿冢渎山渎山蜀之岷山也【周礼职方氏雍州其山曰岳尔雅河西曰岳説者咸云岳即呉岳也今此有岳山又有呉山则呉岳非一山但未详岳之所在徐广云岳山在武功地理志武功无岳但有垂山岐山今之岐山县也岐山两岐故俗呼为箭阙岭呉山今在阳郡之呉山县鸿冢者黄帝臣鬼臾区号大鸿葬雍故名鸿冢是也苏林曰今雍有鸿冢岷在陇氐道也】名川四曰河祠临晋【即今之冯翊郡朝邑县界】沔祠汉中【沔汉水之上名也汉中今汉中郡也】湫泉祠朝那【湫在安定郡界清澈可爱不容浊或有汚辄兴云雨土俗元旱毎于此求之相传云龙所居也天下山川隈曲亦徃徃有之】江水祠蜀亦春秋泮涸祷塞如东方山川而牲亦牛犊牢具圭币各异而四大鸿冢岐呉岳皆有尝禾【以新谷祭】其河加有尝醪皆在雍州之域近天子都故加车一乗駵驹四灞浐沣涝泾渭长水皆在大山川数以近咸阳尽得比山川祠而无诸加【加谓车及駵乘之属】汉孝文十二年五谷不登诏増脩山川羣祀武帝因廵狩礼其名山大川用驹者悉以木寓马代行过亲祠者乃用驹　増文献通考汉宣帝神爵元年制诏太常夫江海百川之大者也今阙焉无祠其令祠官以礼为嵗事以四时祠江海雒水为天下祈丰年焉　原后汉章帝元和二年诏祀山川百神应礼者魏文帝黄初三年礼五岳四渎咸秩羣祀瘗沈珪璋　増宋志魏明帝太和四年八月东廵遣使以特牛祠中岳　原宋武帝大明七年六月有司奏奠祭霍山殿中郎丘景先议宜使太常持节牲以太牢之具羞用酒脯时谷礼以赤璋纁币器用陶匏借用茅为坛兆时不用蜃同郊祀以爵献梁令郡国有五岳置宰祀三人及有四渎应祀者皆孟春仲冬祀之后魏景穆帝立五岳四渎庙于桑干水之隂春秋遣有司祭其山川诸神三百二十四所每嵗十月遣祠官诣州镇徧祀有水旱灾厉则牧守各随界内而祈谒王畿内诸山川有水旱则祷之太武帝南征造恒山祀太牢浮河济祀以少牢过岱宗祀以太牢遂临江登步而还后周大将出征遣太祝以羊一祭所过名山大川隋置祀四镇东镇沂山西镇呉山南镇防稽山北镇医无闾山【在太海中遥祭】冀州镇霍山并就山立祠祀四海东海于防稽县界南海南镇并近海立祠及四渎并取侧近巫一人主知洒埽并令多植松栢唐武徳贞观之制五岳四镇四海四渎年别一祭各以五郊迎气日祭之东岳岱山祭于兖州东镇沂山祭于沂州东海于莱州东渎大淮于唐州南岳衡山于衡州南镇防稽山于越州南海于广州南渎大江于益州中岳嵩山于洛州西岳华山于华州西镇吴山于陇州西海西渎大河于同州北岳恒山于定州北镇医无闾山于营州北海及北渎大济于洛州其牲皆用太牢祀官以当界都督刺史充先天二年封华岳神为金天王开元十三年封泰山神为天齐王天寳五载封中岳神为中天王南岳神为司天王北岳神为安天王六载河渎封为灵源公济渎封为清泉公江渎封为广源公淮渎封为长源公防稽山为永兴公岳山为成徳公霍山为应圣公医无闾山为广宁公八载闰六月封太白山为神应公其九州镇山除入诸岱外并宣封公十载正月以东海为广徳王南海为广利王西海为广润王北海为广泽王分命卿监诸岳渎及山取三月十七日一时备礼兼册　増文献通考唐武后垂拱四年封洛水神为显圣侯享齐于四渎封嵩山为神岳天中王至万嵗通天元年尊神岳天中王为神岳天中皇帝神龙元年复为天中王　开元十一年敕霍山宜崇饰祠庙秩视诸侯蠲山下十户以为洒埽晋州刺史春秋致祭　天宝元年以西成颇熟令光禄卿嗣郑王希言等分祭五岳其四渎名山委所由长官择日致祭肃宗上元二年改封华山为太山　徳宗贞元二年
　　诏太常卿裴郁等十人各就方镇祭岳渎等旧礼皆因郊祀望而祭之天宝中始有遣使祈福之祀非礼之正也　文宗开成二年敕闻京师旧説终南山兴云即必有雨若晴霁虽宻云他至竟不沾濡况兹山北面阙庭日当顾瞩脩其望祀宠数宜及今闻都无祠宇命有司即时建立其年九月敕终南山宜封为广惠公准四镇例以本府都督刺史充献官毎嵗一祭以季夏土王日祭之　僖宗干宁二年敕封少华山为佑顺侯　昭宗天佑二年敕封洞庭湖君为利涉侯青草湖君为安流侯　宋史太祖建隆二年脩北岳庙西岳庙四年以湖南平命李昉祭南岳　文献通考干徳六年有司言祠官所奉止四岳今案祭典请祭南岳于衡州东镇沂山于沂州南镇防稽山于越州西镇呉山于陇州中镇霍山于晋州东海于莱州南海于广州西海河渎并于河中府北海济渎并于孟州淮渎于唐州其江渎显徳五年敕祭于扬州杨子江口今请复祭于成都府北镇医无闾山在营州界未行祭享从之其后望祭北镇于定州北岳庙　开宝三年广南平遣司农少卿李继芳祭南海刘鋹先尊海神为昭明帝庙为聪正宫其衣饰以龙鳯诏自今岳渎并东海南海庙各以本县令兼庙令尉兼庙丞専掌祀事常加案视务于蠲洁仍籍其庙宇祭器之数受代日交以相付本州长吏毎月一诣庙宇察举县近庙者迁治所就之　太宗太平兴国八年河决滑州遣枢宻直学张齐贤诣河祭告用两圭有邸沈之自是凡有决溢脩塞皆致祭　淳化二年礼官言周显徳中祭江渎于扬请如故事祭于益　真宗景徳三年以汴口浚通祭河渎　大中祥符元年封禅礼毕诏加号泰山天齐王为仁圣天齐王脩饰庙宇山四面七里内各禁樵采又封泰山通泉庙为灵侯亭亭庙为广禅侯邹县峄山庙为灵岩侯　三年脩鳯翔太白山泗州山庙　四年至河中亲谒奠河渎庙亲谒华隂西岳庙羣臣陪位庙垣内外列黄麾仗遣官分奠庙内诸神　五年诏加上东岳曰天齐仁圣帝中岳曰中天崇圣帝南岳曰司天昭圣帝西岳曰金天顺圣帝北岳曰安天元圣帝命翰林学士李宗谔等与礼官详定仪注及冕服制度其玉册如宗庙谥册之制遣官诣五岳充奉册使副十一月戊戌诏加上东岳淑明后南岳景明后西岳肃明后北岳静明后中岳正明后又诏华山及华州管内灵迹并禁樵采　仁宗康定二年増封海渎遣官致祭东海为渊圣广徳王南海为洪圣广利王西海为通圣广润王北海为冲圣广泽王江渎为广源王河渎为灵源王淮渎为长源王济渎为清源王　徽宗政和三年议礼局上五礼新仪祭岳镇海渎设位南向以西为上山川从祀西向以北为上诸岳镇海渎年别一祭以祭五帝日祭之东岳泰山于兖州界东镇沂山于青州界东海于莱州界东渎大淮于唐州界南岳衡山于潭州界南镇防稽山于越州界南海于广州界南渎大江于益州界中岳嵩山于河南府界中镇霍山晋州界西岳华州界西镇呉山于陇州界西海西渎大河于河中府界北岳常山及遥祀北镇医无闾山于定州界北海大渎大济于孟州界太常寺言大中祥符中封五岳为帝四海为王独五镇封爵尚仍唐旧元丰八年始封西镇呉山为成徳王而未及四镇诏并封王金世宗大定四年礼官言当祭岳镇海渎诏依本礼以四立土王日就本庙致祭其在地界者遥祭其封爵并仍唐宋之旧　七年或有言前代都长安及汴洛以大华等山列为五岳今既都燕当别议五岳范拱以为非是议曰轩辕居上谷在恒山之西舜居蒲阪在华山之北以此言之未尝据所都而改岳祀也遂不改　二十五年有司言太祖征辽江神助顺宜脩祠宇加赐封爵乃封混同江神为显国应圣公　章宗明昌四年封长白山为兴国灵应王六年加五岳四渎王爵时沂山道士杨道全请封沂山为东安王呉山为成徳王霍山为应灵王防稽山为永兴王医无闾山为广宁王淮为长源王江为防源王河为灵源王济为清源王毎嵗遣使奉御署祝版奁香乗驿诣所在率郡邑长贰官行事元世祖时毎嵗遣使祀岳渎　至元二十八年加上东岳为齐天大生仁圣帝南岳司天大化昭圣帝西岳金天大利顺圣帝北岳安天大贞元圣帝中岳中天大宁崇圣帝加封江渎为防源顺济王河渎灵源济王淮渎长源博济王济渎清源善济王东海广徳灵防王南海广利灵孚王西海广顺灵通王北海广洋灵祜王遣使分祭　大徳二年加封东镇沂山为元徳东安王南镇防稽山为昭徳顺应王西镇呉山为成徳永靖王北镇医无闾山为贞徳广宁王中镇霍山为崇徳应灵山敕有司嵗时与岳渎同祀　泰定帝泰定元年遣使祀岳渎又以盐官海溢遣使祀海神　致和元年改封防山神曰嘉惠昭应王洞庭神曰忠惠顺利灵济昭佑王顺帝至元元年加封真定路滹沱河神为昭佑灵源
　　侯　五年加北岳岳神为安天大贞元皇帝　十年诏加封河渎神为灵源神祜济王重建河渎及四海神庙　明洪武三年建山川坛祭岳镇海渎钟山之神于殿内七年令祭山川诸神于春秋仲月上旬择日后又以孟春二十一年令嵗仲秋中旬择日祭山川坛　嘉靖祀典五岳五镇四海四渎之神五坛北向京畿山川西向天下山川东向
　　山川二
　　原命祀【月令孟春之月命祀山林川泽】　诏脩【汉武诏河海润千里其令祠官脩山川之祠为嵗事典加礼】　柴燎【虞书嵗二月东廵狩至于岱宗柴望秩于山川注岱宗太山也柴燎告至也东方山川望而祭之秩次序也】　貍沈【周礼大宗伯以貍沈祭山林川泽注顺其性之含藏】　夏祈【月令仲夏之月命有司为民祈祀山川百源】　冬赋【季冬之月命宰歴卿大夫至于庶民土田之数而赋牺牲以共山林名川之祀】　国中【春秋僖公三十有一年四卜郊不从乃免牲犹三望注三望分野之星国中山川皆因郊祀望而祀之鲁侯废郊天而脩其小祀故曰犹】　封内【礼记诸侯祭名山大川之在其地者郑注鲁人祭泰山晋人祭河是也】　懐柔【毛诗懐柔百神及河乔岳注云懐来柔安也王行廵狩至方岳之下来安羣神祭于山川皆以尊卑次第祭之也】　请释【左传隠公八年郑伯靖释泰山之祀而祀周公以泰山之祊易许田】　嵗徧【礼天子祭天地四方山川嵗徧】　并走【见四望】　増封祭【管子黄帝问伯髙对曰山见其荣者封而祭之】　升中【礼器因名山升中于天】　系玉【左传襄公十八年晋侯伐齐将济河中行献子以朱丝系玉二防而祷】用牲【左传昭公十七年晋侯使屠蒯如周请有事于洛与三涂九月荀呉帅帅涉自棘津使祭史先用牲于洛陆浑人弗知师从之遂防陆浑】　岳令　渎令【唐开元礼祭岳渎前一日岳令渎令清埽内外】　桑山【左传昭十六年郑大旱使屠击祝竪柎有事于桑山斩其木不两子产曰有事于山蓺山林也而斩其木其罪大矣夺之官邑】　莲衢【玉海会要开元十二年上至华隂亲制岳庙文命勒石于华岳祠南之莲衢】　灵祠　贝阙【王褒集四渎祠碑铭灵祠岳立贝阙云浮】　女巫【孔帖王璵请遣女巫乗传祷天下名山大川】　庙令【玉海宋祥符元年将幸澶渊先命学士李宗谔祭河渎帝幸庙酌奠以顿丘令为庙令】　射鹿【汉书郊祀志武帝幸甘泉至中山有鹿过自射之因之以祭】　乗骡【唐开元记上到泰山益州进白骡洁朗丰润上遂亲乗之柔顺安便不知登降之倦告成礼毕复乗而下休息未乆白骡无疾而殪谥之曰白骡将军命有司具槥椟叠石为墓墓在封禅坛北一里许】　原不越望【左传哀公六年楚昭王疾卜曰河为祟王曰三代命祀祭不越望不谷虽不徳河非所获罪也江汉沮漳楚之望也】　不及身【昭公元年晋侯有疾卜曰实沈台骀为祟子产曰此二者不及君身山川之神则水旱疠疫之灾于是乎荣之】　増百户吏【文献通考晋穆帝时何琦论五岳祀曰永嘉后惟之天柱在王略之内旧台选百户吏五十以奉其职中兴之际未有官守庐江郡常遣太史假四时祷塞】　万嵗声【又曰汉武帝元封元年登中岳闻若有言万嵗声云乃令祠官加増太室祠以山下戸凡三百封崈髙为之奉邑】　终南雨【见山川一】　常山璧【天中记慕容隽夀光元年常山得璧七十一光色甚异后以为神岳之命以太牢祠云】　制衣冠【玉海宋干徳四年重制五岳祠衣冠】　奉奁香【见山川一】　祷杯筊【续文献通考金海陵尝过料石冈持杯筊祷曰使我有天命当得吉卜投之吉及即位贞元元年封料石冈神为灵应侯】　禁樵采【见山川一】　幸东都【合璧事开元五年帝特幸东都禇无董言昔帝舜廵狩秩山川愿陛下所过名山大川丘陵坟衍并诏致祭】　祀衡山【又曰大歴八年遣归崇敬祀衡山未至而哥舒晃乱广州监察御史惮之请望祭而还崇敬正色曰君命岂有畏耶】　酒脯祭【续文献通考辽穆宗应歴十四年以酒脯祭黒山】　麃鹿祭【又曰辽太祖天赞三年登阿勒坦音徳尔山乃以麃鹿祭之】集灵宫【欧阳脩集古録汉武廵省五岳立宫其下曰集灵宫】　聪明山【卢顼祷聪明山】
　　【记聪明之神盖椒落上古不知其始兴也若曰祸滛之谓聪降祥毓物之谓明美称备焉取名斯在】　原璋邸以祀【周礼考工记璋邸射素功以祀山川注邸射剡而出也素功无瑑饰也】　持节以祠【汉书五岳四渎皆祠有常礼祀皆使者持节以祠焉惟泰山与河嵗五祀江水四余皆一祷而三祠】以名废祀【申繻曰名以山川则废祀鲁以献公武公废具敖二山名】　不敬削地
　　【礼记山川神祗有不举者为不敬不敬者君削其地】　増东游海上【史记秦始皇即帝位三年东游海上行礼祀名山大川】　望祀莱【玉海汉武太初元年十二月东临渤海望祀莱】李至请祭【玉海淳化二年二月十二日秘监李至请五郊迎气祭其方岳镇海渎】　曽
　　肇为碑【又曰元符三年脩东岳庙命曽肇为碑为殿三曰嘉宁蕃祉储佑】　羣神从食【文献通考光武中元元年定北郊祀地祗地理羣神从食如元始故事】　诸神从祀【又曰晋成帝咸和八年立北郊于覆舟山祀地祗从祀凡四十四神如汉西京关中小水皆有祭秩也】　桃花春水　灵草孤洲【王褒四渎祠碑桃花春水灵草孤洲潼乡河曲汾隂脽壤】　原惟尔明神顺礼经而脩祀　报我丰嵗应时雨而出云増禹奠九州受苍水绣衣之命　武师牧野接五车两之神【见玉海徐文】






　　御定渊鉴函卷一百六十八
&lt;子部,类书类,御定渊鉴类函&gt;
　　钦定四库全书
　　御定渊鉴函卷一百六十九
　　礼仪部十六【宗庙】
  </div>
  <div class="pagination">
   <a href="御定渊鉴类函_page121.html">
    上一页
   </a>
   <span>
    ...
   </span>
   <a href="御定渊鉴类函_page117.html">
    117
   </a>
   <a href="御定渊鉴类函_page118.html">
    118
   </a>
   <a href="御定渊鉴类函_page119.html">
    119
   </a>
   <a href="御定渊鉴类函_page120.html">
    120
   </a>
   <a href="御定渊鉴类函_page121.html">
    121
   </a>
   <span class="current-page">
    122
   </span>
   <a href="御定渊鉴类函_page123.html">
    123
   </a>
   <a href="御定渊鉴类函_page124.html">
    124
   </a>
   <a href="御定渊鉴类函_page125.html">
    125
   </a>
   <a href="御定渊鉴类函_page126.html">
    126
   </a>
   <a href="御定渊鉴类函_page127.html">
    127
   </a>
   <span>
    ...
   </span>
   <a href="御定渊鉴类函_page123.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
