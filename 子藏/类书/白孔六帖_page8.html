<!DOCTYPE html>
<html>
<head>
    <meta charset="UTF-8">
    <title>白孔六帖 - 第 8 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白孔六帖 - 第 8 页/共 50 页</h1>
    <div class="content">　　盘【十二】
　　白珠盘【周礼王府掌王之金玉若合诸侯则供珠盘】铭【礼汤之盘铭曰茍日新日日新又日新】取钟为盘【季武子救莒遂入郓取其钟以为盘】奉铜盘【毛遂谓楚王左右曰取鸡猪血来遂奉铜盘而跪进】君者盘也【民者水也盘圆则水圆盘方则水方孙卿子】铭【后汉李尤盘铭曰或以承觞或以授物既举清觞又盛口实】承露盘　赋【魏母丘俭承露盘赋曰采和风之精液承清露于飞云】玉盘【应劭汉官仪曰封禅坛南有玉盘盘中有】鼓盘而舞【风土记越俗饮鼓盘以为乐取大素圜盘以广尺五六者抱以着腹以右手五指更弹之以为节舞者应盘而舞】澡盘【述征记曰长安逍遥宫门有澡盘面径一丈二尺】铜盘之冻知万里之寒【顾彦先云】铜澡盘【异苑曰中朝有人畜铜澡盘朝夕恒如人扣乃问张公公曰此盘与洛钟宫商相应朝为撞钟故声相应可错令轻自止如其言后不复闻其声】银盘【神异经曰西北有金楼上有银盘广五十丈】夷盘　大盘孔码碯盘【裴行俭有码碯盘广二尺文彩粲然军吏趋跌盘碎惶惧叩头流血行俭曰尔非故也何至是色不少吝】藤盘【韦嗣立帝临幸献藤盘】翡翠盘【后唐庄宗十一从克用破王行瑜遣献防于京师昭宗异其状貌赐以翡翠盘】银盘【藩镇李寳臣既贮异志引妖人作防兆为丹书灵芝朱草斋别室筑坛置银盘金匜玉斚猥曰内产甘露神酒】五色藤盘【地理志循州贡五色藤盘】水精盘【杜工部丽人行水精之盘行素鳞】玉盘【髙昌太宗即位帝赐妻宇文华防一具宇文亦上玉盘】银平脱马头盘【南蛮异牟寻享使者出银平脱马头盘二曰此天寳时先君以鸿胪少卿宿卫皇帝所赐也】红琉璃盘【唐酉阳杂爼安禄山恩宠莫比锡赉无数其所赐品目有金大脑盘】盘中走丸【有读武书予解者因而学之犹盘中走丸丸之走盘横斜圆直计于临时杜牧孙子序】中盘进橙栗【韩愈诗】低头拭小盘【杜甫归来】
　　杯【十三】
　　白口泽【记母没而杯圈不能饮口泽之气存焉】杯圏【孟子告子云性犹杞桞义犹杯圏】奉杯【管子曰叔牙奉杯起为桓公寿】三杯【汉朱博为御史大夫食不重味案上不过三杯】土杯【后汉宋叔平为定陵令土杯食麦饭】铭【冯敬道杯铭曰乐则思旧燕则思懽又李尤作杯铭曰杯之用无施不可】流霞一杯【论衡曰项曼都好道去家三年而反曰仙人将上天饮我流霞一杯数月不饥】常满【十洲记周穆王时西胡献夜光珠常满杯杯容三斗是白玉之精夜置杯于庭中以向天比旦而水斗满溢而香美斯实灵器耳】鰕头杯【南越志曰南海以鰕头为杯须长数尺以金银镂之】酒跃于外【晋广州刺史常以杯献简文用以盛药未及饮无故酒跃于外时庐江太守曲安逺颇解术数即命筮之安逺曰却三旬后庭当吉用】螺杯【陶侃上成帝螺杯一枚】　巵夺巵【史陈轸楚有祠者赐其舍人一巵酒舍人数人相谓请画地为蛇蛇先成者饮酒有一人先成引酒且饮乃以右手为之足后成者夺其巵曰蛇本无足今既伐魏得成又移师攻齐是画蛇有足】漏巵【盐铁论川源不能实漏巵不能满】颂【崔骃巵颂曰酌酒旗之玉巵颂明帝】巵酒【何武赐何寿况巵酒】玉巵无当【当底也】行迟【古诗但诉杯行迟】孔银杯羽化【桞公权尝贮杯盂一笥縢缄如故而器皆亡奴妄言叵测者公权笑曰银杯羽化矣不复诘】玻瓈水精杯【西域罽賔武徳二年遣使者献玻瓈水精杯】木桮【韦嗣立帝临幸献木桮】万嵗杯【五代冯道临河县得一玉杯有文曰传国寳万嵗杯明宗甚爱之以示道道曰此前世有形之寳尔王者固有无形之寳也】瘿桮【武攸绪王公所遗瘿桮尘流积不御】金银桮【胡楚賔髙宗命作文常以金银桮酒饮之文成輙赐】玉桮【五代孙晟与冯延已并为李昪相晟轻延已为人常曰金椀玉桮而盛狗尿可乎】琼桮玉斚【开元中张説与徐坚论近世文章説曰王翰如琼桮玉斚虽烂然可观而多玷缺】碧瑶杯【唐张渎宣室志韦弇游蜀郡南郑氏亭上遇玉清之女曰有三寳将以赠君能使君富敌王侯始出一杯其色碧而光莹洞彻曰碧瑶杯也遂挈还长安售于广陵市胡人见而拜曰玉清三寳以钱数千万易之】紫霞杯【光禄紫霞杯李白赠崔侍御】玻瓈七寳杯【乐史太白后序太真持玻瓈七寳杯酌西凉州蒲萄酒】自暖【内库有酒杯青玉色其薄如纸以酌酒少顷即沸热名自暖杯开元天寳遗事】持杯棬而承澍雨【元稹荥阳公诗序受偏隘者不可以语大持杯棬而承澍雨自满而止又安能测其霶霈之所至哉】
　　镜【十四】
　　白镕范【铸也】屡照【袁彦伯未尝见明镜疲于屡照】鸾舞【罽賔王获一鸾悬镜以照之鸾覩影乃悲鸣而舞】厌魑魅【抱朴子道士以明镜九寸悬于背老魅不敢近若有鸟兽邪物照之其本形皆见镜中】菱花【魏武帝有菱花镜】秦镜【西京杂记曰秦始皇有方镜照见心胆女子有邪心者即胆张心动有然者始皇輙杀之】倾冠【抱朴子曰明镜举则倾冠见矣】盘龙【舞鳯】飞鹊【并舞于镜】照胆【鉴形】负局【先生】肝胆　毫发　水镜【乐广字彦辅卫瓘见而竒之曰此人莹然若水镜】仁寿【洛阳仁寿殿前有方镜髙五尺向之立冩人形】不将不迎【文子曰圣人若水镜不将不迎言若镜之无心而物自应】见丑【文子曰人举其疵必鉴见其丑即自善以镜无心故也】物无遁形【明无私照】百链　玉台　范金【镂】胜物无伤【庄子曰圣人之用心也若镜不将不迎应而不藏故胜物无伤】窥镜【邹忌朝服衣冠问妻妾曰我何如城北徐公美皆曰美明日徐公来窥镜自视始知不如徐公之色逺矣】山鸡舞【异苑曰山鸡爱其毛羽映水则舞魏武帝时南方进之公子苍舒以大镜着其前鸡鉴形而舞之遂乏死】赋【傅咸镜赋曰清邈明水景若朝阳应物无偏又梁刘缓赋曰欲开奁而更饰乃当而取镜】鞶鉴【传郑伯享王玉以后之鞶鉴与之注以镜为带饰】匪鉴【我心匪鉴不可以茹茹度也但知方圆不能度真伪】屈刀为镜【引镜为刀见刀门】失镜【风俗通曰鲁相臧氏之妇忽失镜经数日从空中掷下有人言曰还汝镜勿责之迟迟】观面【韩子曰古之人目短于自见故以镜观面智短于自知故以道正已镜无见疵之罪道无明过之恶目失镜则无以正须眉身失道则无以知迷惑】万乗之主【人何以堪矣而无所镜吕氏春秋】美恶自备【申子曰岂不如镜设精无为而美恶自备也】盲者不可贻以镜【淮南子曰宫人得防则以刈葵盲者得镜则以盖巵盲者不可贻以镜乱王不可举其疵】桀失玉镜【尚书帝命期曰桀失玉镜用其噬兽注玉镜喻清明之人噬兽谓暴】秦失金镜【考灵曜曰秦失金镜鱼目入珠注金镜喻明始皇吕不韦子言乱真也】大镜【晋柬宫故事皇太子纳妃有着衣大镜一尺八寸银花小镜一尺二寸漆奁盛盖银华金薄】金错铁镜【魏武上杂器物防曰日御物三十种有尺二金错铁镜一枚】九寸明镜【刘根别传曰以九寸明镜照面熟视之令自识已形常令不忘如此其神不散疾患不入】径二三尺【陆邺中记曰石季龙三台及内宫中镜有径二三尺者有五寸者】百链之鉴【夏侯湛抵疑曰百链之鉴剔须眉之数而僻士不见泰山】四窥镜【抱朴子曰用明镜九寸自照有所思存七日即见神仙知千里外事也明镜或用一或用二谓之四窥镜】又【抱朴子曰昔张盖二人并精思于蜀云台山石室中忽有一人黄练衣葛巾到其前曰劳乎道士辛苦幽隐于是二人顾视镜中乃鹿也】火齐镜【王子年拾遗记曰穆王时沮渠国贡火齐镜人语则镜响应】玉之荣【石之精表如日光里如众星两人相覩相知情此名为镜东方朔传】玑镜出【孝经援神契曰神灵滋液百寳用玑镜出宋均注曰大珠有光可以为镜】月镜【王子年拾遗记曰周穆王时有石如镜此石色白似月照面如雪谓之月镜】明镜之始【防然及粉之以锡磨之以白旃则须眉发可得而鉴淮南子】青铜镜【萧万等三十国春秋曰慕容垂攻邺符丕遣其从弟就请救乃遣谢青铜镜黄金婉转绳等为信】表里明【西京杂记曰髙祖入咸阳宫得方镜广四尺九寸表里有明人来照之影则倒见以手捧心可见膓胃五脏歴然无疑】至人之道【不如镜有明有照有引有致符子】镜而居【贾谊曰镜而居无执无藏美恶必至各得其常】梁刘缓照镜赋曰【讶宿粉之犹调笑残黄之不正】又【近来颊色不须红即时好眉犹约黛】隋孔范咏镜诗曰【懐恩未得报空叹髪成丝】李巨镜诗曰【鳯从台上出龙就匣中来】又【无波菱自动不夜月恒明】镜台【魏武杂物防曰镜台出魏武宫中宫有纯银参带镜台一纯银七子公主镜台四】瑇瑁镜台【晋东宫旧事皇太子纳妃有瑇瑁细镂镜台一】玉镜台【刘义庆世説刘聪为玉镜台温峤辟刘越石长史北征得之后娶姑女下焉】又【宋元嘉起居注景朗为广州刺史作镜台御史刘桢请以事免朗官】陈叔逹入闗咏空镜诗　形过镜则照穷【陆士衡连珠】孔三鉴【魏征薨帝后临朝叹曰以铜为鉴可正衣冠以古为鉴可知兴替以人为鉴可明得失朕尝寳此三鉴内防已过今魏征逝一鉴亡矣】引鉴不乐【韩休同平章事帝尝引鉴黙不乐左右曰自韩休入朝陛下无一日欢何自戚戚不逐去之帝曰吾虽瘠天下肥矣】刻鉴文【庞勋贼首孟敬文欲絶勋自立阴刻鉴为文曰天口刻鉴文锡尔将军夜瘗之野耕者得之以献众骇异乃斋三日授之勋知其谋使人袭杀之】终身不引镜【路隋父执虏中母告以貌类泌者终身不引镜】拭镜白【韦表防授监察御史里行不乐曰爵禄譬滋味也人皆欲之吾年五十拭镜白冒游少年间取一班一级不见其味也】千秋节公卿竝献寳鉴【张九龄初千秋节公卿竝献寳鉴九龄上事鉴十章号千秋金鉴録以伸讽谕】金背鉴【髙季辅善铨叙人物帝赐金背鉴一况其清】光能洞微【文粹姚元崇执镜诫曰秦楼明镜鉴有余晖色自凝晓光能洞微饰以鞶组匣以珠玑龙绕池卧乌临月飞】照形【魏元忠上封事明鉴所以照形往事所以知今】水心镜【唐説镜龙记天寳三载五月十五日扬州进水心镜一面纵横九寸青莹耀日背有盘龙长三尺四寸五分势如生动宗异之七载秦中大旱诏中使孙知古引叶法善于内库阅此镜曰镜龙负龙也上幸凝阴殿诏法善伺镜龙忽于梁栋及镜龙口鼻有白气须臾满殿遂徧城内甘雨大澍】容成侯金炯【唐文粹司空图有容成侯金炯传】三方镜【云仙散録纂异记曰黄巢防京城南康王氏有镜六鼻尝生云烟照之则左右前三方事皆见王氏即京城照之巢冦兵甲如在目前上平都邑以映日纱嚢取入禁中】青衣小儿【九国志蜀王宗寿尝于许间得一镜晦不可览屡令工人营之了无所覩置巾奁中有日矣至是忽览之光彩焕发因见市舍中有一青衣小儿丱角独坐宗寿令人访之小儿欣然肯来因曰我为鉄镜来耳公不见还神物当还去宗寿出镜与之长揖而去】明镜崖石方三丈【济南郡有方山山南有明镜崖石方三丈魑魅行伏了了然在镜中南燕时镜上遂使漆焉俗言山神恶其照物故漆之酉阳杂俎】鼻大如拳【荀讽有鉄镜径五寸余鼻大如拳数人同照各见其影不见别人影出酉阳杂俎】照人五藏【儛溪石岸石窟有方镜径丈余照人五藏秦皇世号为照骨寳在无劳县山境出酉阳杂俎】照日花环一丈【元和末海陵夏侯乙庭前生百合花大于常数倍异之因发其下得瓮匣十三重各匣一镜第七者光不蚀照日花环一丈其余规铜而己酉阳杂俎】南金既雕错鞶带共辉饰【韦苏州杂体沉沉匣中镜为此尘垢蚀辉光何所如月在云中黑南金既雕错鞶带共辉饰空存鉴物名坐使姸蚩惑美人竭肝胆思照氷玉色自非磨莹工日日空叹息】附山而居同族中多见搜采【容成侯传】歴试台阁号为明逹【上闻而器之召见嘉其鍳局且谓毫发无隐屡顾之歴试台阁号为明逹】或被以组绣盖便其俯仰取容【虽穿鼻服役亦无耻尔并同上】寿光先生【上晨兴必先至则与冠冕者偕进号寿光先生】龙驹持月【异闻集隋王度有寳镜嵗疫度令仆持镜诣里有疾者照之即愈皆云龙驹持一月来光彩破体清凉而愈】紫珍【同上龙驹梦一人朱冠紫衣曰我镜神名紫珍也】寳镜气【同上王度寳镜大业中有胡僧至其家曰宅上常有碧光连日绛气属月此寳镜气也】金烟玉水【同上胡僧又曰以金烟薰之玉水洗之金膏涂之朱粉拭之虽藏泥中不晦矣】日蚀镜【隋唐嘉话苏威有镜日蚀则昏后半蚀则半如墨】鱼镜【三水小牍云元稹登黄鹤楼望江濵有光若星就视得一鲤剖其腹得古镜如钱大背有双龙口中常吐光焉】秦淮镜【唐王歆松録渔者投网秦淮觉异常极力举得一镜照之歴歴见五藏六腑惊惧失坠后万计终不获】方丈镜【王幼临造竝照人马朝野佥载】镜影成相字【宋璟未第时因于日中览镜影成相字璟因此自负于相业开元遗事】火镜【唐文粹韦端符卫公故物记火镜等凡十三物】夷则之镜【唐博异天寳中有陈仲躬井中有镜自云敬元頴又曰某本师旷所铸十二镜之第七者仲躬后交战累胜为大官其镜背有二十六字科蚪书曰维晋新公二年七月七日午时于首阳山前白龙潭铸成此镜千年后出于背上环书一字管天文一宿依方列之则左有日右有月龙虎雀各依方安焉于鼻下题曰夷则之镜】镜光照室【樵牧闲谈孟蜀时军校张敌得一古镜模濶尺余光照室寝处不施灯烛将求磨涤之有贫士见而叹礼曰久知寳在蜀中一见果然此镜不久当亦归敌益珍藏自得镜无疾病】照病镜【叶灋善有一鉄镜鉴物如水人毎有疾病以镜照之尽见脏腑中所滞之物后以药疗之竟至痊天寳遗事】明明金鹊镜了了玉台前【拂拭的氷月光辉何清圆代美人愁镜李白】钿镜【李贺钿镜飞孤鹊】奁镜幽鳯尘【神女庙】既孤不复视鉴【韩臯貌类父既孤不复视鉴】飞精【龙城録曰长安任仲宣家素畜寳镜示之识者谓之三代物后有八字仅可晓仍篆籍云水银阴精百錬成镜询所得云髙山樵者石下得之后仲宣南骛洞庭风涛汹涌然因泊洲梦一道士赤衣乗龙诏仲宣言此镜乃水府至寳出世有期言当归我矣因持镜去仲宣睡觉亟视箧中已失所在】















　　白孔六帖卷十三
　　钦定四库全书
　　白孔六帖卷十四　　　唐　白居易　原本
　　宋　孔　　续撰
　　扇【一】　　　　　　梳篦【二】
　　灯烛【三】　　　　　幔【四】
　　帐【五】　　　　　　屏风【六】
　　几【七】　　　　　　席【八】
　　簟【九】　　　　　　裀褥【十】
　　牀【十一】　　　　　枕【十二】
　　案【十三】　　　　　杖【十四】
　　囊槖【十五】　　　　笔砚【十六】
　　纸【十七】　　　　　墨【十八】
　　弹【十九】
　　扇【一】
　　白似明月【班媫妤咏扇诗曰新裂齐纨素皎防如霜雪裁为合欢扇团圆似明月出入君懐袖动揺微风发常恐秋节至凉飚夺炎热弃捐箧笥中恩情中道絶】扬仁风【袁宏为东阳太守谢安授以一扇聊以赠行宏曰即当奉扬仁风慰彼黎庶晋书】白羽【顾荣伐陈敏以白羽扇麾之贼众大散晋书】蒲葵【晋谢安有盛名时多爱慕乡人有罢中宿县诣安安问归资答曰唯有五万蒲葵扇又以非时安乃取其中者执之士庶竞慕价数倍】团扇【乐府诗曰青青林中竹可作白团扇】合欢【上注】掌握【扇握】用翣【淮南子曰夏不披裘非爱之暖有余也冬不用翣非简之清有余也】披裘而扇【淮南子曰失火凿池披裘而扇】九华扇赋【曹子建九华扇赋序曰昔吾先君侍奉汉桓帝时赐尚方竹扇其扇不圆不方其中结成文名曰九华扇因赋曰形五离而九折厘解而缕分效虬龙之蜿蜒法云霓之絪缊方不应矩圆不中规随皓腕以徐转发惠风以寒微云云】献故扇【庾怿常以白扇献成帝帝嫌其非新反之刘邵曰栢梁云构大匠先居其下管弦繁奏防牙先聆其音怿上扇以故不以新晋书】右军六角扇【王羲之字逸少见老姥持六角扇卖之因书其扇各五字老姥初有愠色羲之谓曰但云王右军书以求百钱姥如其言人竞买之后姥复持扇来请书羲之笑而不答晋书】画水成陆【捜神记呉猛好道术将弟子回豫章江水大急人不得渡猛乃以手中扇画江水横流遂成陆路徐行而过过讫水复依旧晋书】自闗而东谓之箑【自闗而西谓之扇杨雄方言】武王作翣【世本曰】五明扇【崔豹古今注曰舜广视听求贤人以自辅作五明扇】雉尾扇【又曰殷髙宗有雉雊之征服章多用翟羽故有雉尾扇周制以为王后夫人车服】羽扇缯扇【西京杂记天子夏则设羽扇冬则设缯扇】同心竹扇【晋东宫旧事曰皇太子初拜供漆要扇青竹黄竹扇纳妃用同心竹扇三十单扇二十】禁绢扇【谢灵运晋书曰武帝时禁绢扇】鹊翅扇【王子年拾遗记周昭王时涂修国献青鳯丹鹊各一雌雄孟夏取鹊翅为扇一名条融一名反景】象牙扇【陆邺中记石季龙作象牙扇】翟羽扇【西京杂记赵飞鷰为皇后其弟上赐翟羽扇】白羽扇【裴啓语林曰诸葛武侯持白羽指麾三军】云母五明金薄莫难扇【邺中记曰石季龙作云母五明金薄莫难扇此一扇之名金薄打纯金如蝉翼二面采画列仙竒鸟异兽其五明分中辟方三寸或五寸随扇大小云母帖其中细缕縁其际维掩画而彩色明彻看之如谓可取故名莫难也季龙出以扇挟乗舆】七华扇【赵飞鷰为皇后其弟上赐七华扇西京杂记】白绮扇【班孟坚有白绮扇赋】画扇【曹毗扇讃序曰会稽王使王仲祖画扇】孔三卫执扇【阎知防迁右卫郎将始有司以三卫执扇登殿用之奏三卫皆趫悍不宜升陛迩御坐请以宦者代遂为故事】挥扇【武儒衡迁中书舍人时元稹倚宦官知制诰儒衡鄙厌之防食蝇集其上儒衡挥以扇曰适从何处来遽集于此一坐皆失色】持扇【南蛮婆贿伽卢国妇人行持扇】白羽扇赋【张九龄因帝赐白羽扇乃献赋自况其末曰茍效用之得所虽杀身而何忌又曰纵秋气之移夺终感恩于箧中】操扇【五代范延光兵行张盖操扇】小雉尾朱画团扇【仪卫志次小雉尾朱画团扇皆十二】寳扇【窦懐贞防嵗除中宗夜宴近臣谓曰闻卿防妻今欲继室可乎俄而禁中寳扇鄣卫有衣翟衣出者】扇织鸳鸯文【李贺诗】肃肃鸟羽穆如清风【唐文粹张九龄白羽扇赋】九光扇【唐苏鹗杜阳编曰上崇奉释氏新罗国献万佛山上因置九光扇于岩巘间四月八日召两街僧入内道场礼万佛山覩九色光于殿中咸谓之佛光即九光扇也】龙皮扇【唐开元遗事王元寳家有一皮扇制作甚质每暑月宴客置于座旁使水洒之飒然风至明皇曽遣中使取之爱而不受曰此龙皮扇】奉君清暑殿【团扇复团扇奉君清暑殿秋风入庭树从此不相见刘禹锡扇歌】桃核扇【水部贠外郎杜陟常见江淮市人以桃核扇量米正容一升言于九疑山溪中得酉阳杂俎】状扇于壁客至误取【王元俊精于图画尝状一扇于斋中壁上客至遂误取之出呉越备史】平头奴子揺大扇【梁园吟平头奴子揺大扇五月不热疑清秋李白】独坐怨秋风【谁怜团扇妾独坐怨秋风李白长信宫】手持白羽【冥祝融气或交手持白羽未敢释杜甫】甚暑不执扇【韩滉】扇一百五十六【尚辇局大朝防大祭祀皆扇一百五十六既事而藏之常朝则去扇左右留者三唐史百官志】
　　梳篦【二　钗附】
　　白说文梳篦摠名也　其比如栉【诗】男女不同巾栉【礼】侍执【秦嬴谓晋太子圉曰寡君之使婢子侍执巾栉以固子】奉巾栉【樊夫人谓楚庄王曰妾得奉巾栉非不欲専宠以为伤王之义】堕栉【十洲记临海兴安县东界有平石俗云越王溪堕栉于此】栉风沐雨【文选多在道路】栉赋【晋傅咸栉赋曰我嘉兹栉恶乱好理一髪不顺实以为耻虽日用而匪懈不告劳而自巳茍以理而委作庶竭力以没齿】　钗瑇瑁钗【续汉书贵人助簮瑇瑁钗】灵钗【华阳国志曰涪陵山有大其甲可卜其縁可作钗世号灵钗】钗铭【崔瑗字子玉钗铭曰蝉鬓如云乃象众星三珠钗横摄媛賛灵】雀钗赋【晋夏侯淳雀钗赋曰希太阳而拟法妙团团而应规】谢花钗啓【梁文帝谢花钗啓曰田文之囷慙于寳叶王粲之咏恶此垂莲九宫之珰岂直黄香之赋三珠之钗取髙崔瑗之说】渫井得【杨僧济渫井得金钗诗曰翠羽成泥去黄金尚有光】发晞用象栉【礼】续汉书【李文徳素善延笃谓公卿曰延笃有王佐之才欲令引之延笃为书止之曰吾常昧爽栉梳坐于客堂则诵虞夏之书歴公旦之典礼览仲尼之春秋当此时不知天之为盖地之为舆慎勿迷其本弃其生也】名珰【魏太祖当得名珰数具令卞后自选一具后取其中者上问其故后曰取其上者为贪取其下者为伪故取其中】玉珥【齐威王欲立夫人臣下莫知所从郭静君献王玉珥观王玉珥所在】孔玉工货钗【桞玭家训曰永宁王相国涯居位窦氏女妇请曰玉工货钗直七十万钱王曰七十万钱岂于女惜但钗直若此必妖物也祸必随之后钗为冯球外郎妻首饰涯曰为郎吏妻首饰有七十万钱其可久乎】琉璃为钗【五行志唐末世俗尚以琉璃为钗钏近服妖也流离播迁之兆】龙角钗【唐杜阳编大厯中日林国献龙角钗类玉而绀色上刻蛟龙之形精巧竒丽非人所制上因赐独孤妃与上同游龙舟池有紫云自钗上生俄顷满于舟檝上命置掌中以水喷之遂化为二龙腾空东去】九鸾钗【同昌公主有九玉钗上刻九鸾皆五色上有字曰玉儿工巧妙丽殆非人工所制有金陵得者以献公主酬之甚厚一日昼寝梦绛衣奴授语云南齐潘淑妃取九惊钗及觉以梦中之言言于左右洎公主薨其钗亦亡韦氏异其事或有云玉儿即潘妃小字】百齿梳【樵人直说曰孙思邈以交加木造百齿梳用之养生秘法也】虎纹金髀【别时提剑救边去遗此虎纹金髀钗李白北风行】寳钗坠井无顔色百尺泥中今复得【鳯凰宛转有古仪欲为首饰不称时张籍古钗叹】兰膏已尽股半折【雕文刻様无年月同上】鸳钗【韦应物长安道丽人绮阁情飘飘头上鸳钗双翠翘】玉歩揺【唐孙棨题妓王福娘墙诗云移壁同窻废几朝指环偷觧博兰椒无端鬪草输隣女更被拈将玉歩揺北里志】钟乳金钗【白乐天詶牛思黯戯赠之钟乳三千两金钗十二行注云思黯自夸前后服钟乳三千两甚得力而歌舞之妓颇多本集】金钗客【李贺緑鬓少年金钗客】
　　灯烛【三】
　　白兰膏【楚辞兰膏明烛】烛不见跋【礼跋本也谓聚残本客见之知夜深浅而虑主人之倦】三夜不息【礼记嫁女之家三夜不息烛思相离也】夜行【礼男子入内女子出门夜行以烛无烛则止】秉烛【古诗曰昼短苦夜长何不秉烛游】自煎【汉书膏以明自煎】幽室【礼曰治国而无礼譬如终夜有求于幽室之中非烛何见】九光九微灯【汉武帝祈王母于宫中燃九光九微之灯】穿壁【西京记匡衡勤学无烛穿邻舍壁引光而读书】贫女分光【后苏代使于齐甘茂谓曰吾闻贫人女与富人女防绩贫人女曰我无所买烛而子之烛幸有余光无损子之明而得一斯便焉】魑魅争光【语林嵇中散灯下弹琴见一人黑衣康乃吹灯灭曰耻与魑魅争光】然脐【为灯董卓】莲花【灯防】明烛【银烛】银灯【兰灯】鹤熖【鱼形】百枝【灯树】火继【传曰以火继之】金枝秀华庶翠旌【金枝铜灯百二十枚秀华中出有光】金羊灯铭【后汉李尤金羊灯铭曰贤哲勉移惟日不足金羊载辉作明以续】晋孙惠百枝灯赋曰【华若云亭烂似稀星】嵇康灯铭【肃肃宵征造我友卢光灯吐耀华缦长舒】范坚蜡烛赋曰【疑脂浮炷頴其始然】烛至起【记侍长者之礼】蜡烛炊【世説石季伦以蜡烛炊饮】晋傅咸烛赋曰【扬丹辉之炜炜炽朱防之煌煌】又【煌煌丹烛衘润飞光取则景龙拟象扶桑】隅坐【童子隅坐而执烛礼】金麻油灯【王子仙传曰羊偃夜宴设琉璃屏风列金麻油灯于内外如无屏风】人鱼膏【始皇塜中以人鱼膏为灯烛】简文灯赋曰【九微间吐百枝交布聚类炎洲踈同火树兰膏馥气芬炷擎心寒生色浅露染光沉】江淹赋灯曰【若大王之灯者铜华金擎错质镂形碧为云气玉为仙灵若庶人之灯者非银非珠无藻无缛心不贵丽器穷于朴】庾信赋灯曰【九龙将瞑三爵行栖如琼半上若木全低乃有百枝同树四照连盘香添然蜜气杂烧兰烬长宵久光青夜寒煇煇朱烬防防红荣乍九光而连彩或双花而竝明】执烛【晋平公问师旷曰吾年七十欲学答曰臣闻老而学者如执烛烛之明孰与昧夜行】膏烛以明自销【文子云】不燃官烛【后汉巴只与客暗坐不燃官烛】浮光烛绮席【凝滴汚垂花】傅咸灯赋【火浣花枝犹未长金枝宻防已流芳向晦入冥匪火不章】误书举烛【韩子郑人有遗燕相国书者夜书谓持烛者举烛而适书举烛字燕相国授书曰举烛者欲髙明髙明者举贤而任之】无足曰灯【吕静韵集曰无足曰灯有足曰锭锭音定】青玉五枝灯【西京杂记曰髙祖入咸阳宫秦有青玉五枝灯髙七尺五寸有蟠螭口衘灯然之鳞甲皆动焕炳列星】恒满【又曰长安巧工丁缓作恒满灯九龙五鳯杂以芙蓉莲藕之竒】百华灯树【王朗秦故事曰百华灯树正月朔朝贺于殿下设于三阶之间端门外设五尺三尺灯月照星明虽夜犹昼】铜鸭头灯【张敞东宫旧事曰太子有铜鸭头灯铜倚灯纳妃有金涂四尺长灯金涂二尺连盘灯】龙膏【王子年拾遗记曰海人乗霞舟以雕囊盛数升龙膏以献燕昭王王坐通云之堂亦曰通霞台然龙膏为灯火色曜百里烟色丹】芳苡灯【洞冥记曰汉武然芳苡灯于阁上光色紫有白鳯黑冠黑龙馵足来戏于前】丹豹髓　白鳯膏【又曰丹豹髓白鳯膏磨青锡为屑以淳苏油和之照于神坛夜暴雨火光不灭以麟须拂霜蛾赴灯者芳苡草出奔马国霜蛾如蜂】蚖脂灯【淮南万毕术曰取蚖脂为灯置水中即见诸物】常生之灯【周穆王设常生之灯以自照列璠膏之烛徧于宫内行有鳯脑之灯冰荷以盖其上】璠膏　鳯脑【见上】葛灯笼【沈约宋书曰宋髙祖清简寡欲牀头有土障壁上有葛灯笼】九光之灯【汉武帝传曰西王母遣使谓帝曰七月七日我当暂来帝至日埽除燃九光灯】孔金莲花【令狐绹为翰林承防夜对禁中烛尽帝以乗舆金莲花炬送还院吏望见以为天子来及绹至皆惊】蜡液濡纸【桞公权为翰林书诏学士尝夜召对于亭烛穷而语未尽宫人以蜡液濡纸继之】码碯灯树【吐光罗永徽二年献码碯灯树髙三尺】断带为炷【皇甫无逸尝按部宿民家灯炷尽主人将续进无逸抽佩刀断带为炷】炬宻如昼【宗贵妃杨氏韩虢每入谒炬宻如昼】烛火满街【张靖充卢龙节度使官属轻防酣肆夜归烛火满街】脂炬【舒元舆举进士既试脂炬皆人自将因上书】香蜡烛【唐杜阳编同昌公主始有疾召术士米賨为法乃以香蜡烛遗之其烛方二寸上被五色文卷而爇之竟夕不□郁烈之气可闻于百歩】蜡中有蜃脂【香蜡烛烟出其上即成楼阁台殿之状或云蜡中有蜃脂故也】烛围【长安后记韦陟家宴使每婢执一烛四行立人呼烛围】息烟灯【唐酉阳杂俎建中中光宅寺僧竭祷铜蟾为息烟灯天下传之】雷门四老【事畧王维辋川林下坐用雷门四老石灯灭则石中鑚火】白鹭转花黄龙吐水【宗张临光宴白鹭转花黄龙吐水皆灯也出影灯记】浮花洞攅星阁【同上】龙鳯烛【南唐近事韩寅亮渥之子常言渥亡之日温陵帅闻其家藏箱笥颇多使亲信发观惟得烧残龙鳯烛金缕红巾百余条】奔防【非鱼非蛟大如舡长二三丈色如鮎有两乳在腹下相传懒妇所化一头得膏三百斛取之烧灯照读书纺绩輙暗欢乐之处则明云】长明公【唐李政异闻録杨穆于昭应寺读书毎见一红裳女子一日诵诗曰金殿不胜秋月斜石楼冷谁是相顾人褰帏吊孤影问甚姓氏曰逺祖名无忌姓宋十四代祖因显扬释教封长明公开元中明皇与杨妃建此寺立经幢封妾为西明夫人因赐瑚寳帐居之自此巽生蛾郎不复强暴矣后验之乃经幢中灯也】西明夫人【见上】妖烛【宁王夜集有戯烟似蜡非蜡似脂非脂每酒酣狂作则必昏翳否则明谓之妖烛遗事】华烛光烂烂【韩愈江汉诗】妆烛已销檠【城南聮句】百枝灯【韩国夫人造百枝灯髙八十尺毎之光照数十里天寳遗事】青凝【金灯青凝李白夜坐】婢灯【宁王宫中帐前罗列木雕矮婢饰以防绘各执华灯自昏逹旦目为青凝开元遗事】神灯见【宗朝谒亳州太清上尊号是夜神灯见洛中纪异】烛围【遗事杨国忠子弟每上元人秉千炬红烛谓之烛围】冷翠烛【李贺冷翠烛劳光彩】蜡蜜垂兰烬【上】铜盘烧蜡光吐日【杜甫铜盘烧蜡光吐日夜如何其初促膝】寒房烛影微【同上】馋灯【南方有鱼多脂束以为油防烛纺绩则暗照宴乐则明谓之馋灯天寳遗事】授以双烛【淮南用兵刘沔为小将其兵魁颇易之后因月黑风狂令沔捉生沔愤激深入意必死行十余里因坐将睡忽有人授以双烛曰君方大贵但心存此烛在即无忧也沔后拜将常见烛在双旌上酉阳杂俎】华烛燔长灯【杜甫】灯鱼【后主诗九重开扇鹄四牖炳灯鱼】火城【元日冬至立仗大官皆备珂伞列烛有至数百炬谓之火城将至皆灭烛以避国史补】连枝锦灯烛【李白捣衣篇连枝锦灯烛荧荧照孤寝】落月低轩窥烛尽【春怨同上】君看灯烛张【杜甫冩懐君看灯烛张传使飞蛾宻】风起春灯乱【杜甫宿防州】灯花何太喜【杜甫独酌】更长爱烛红【孟云卿】头白灯明里何须花烬繁【日暮】紫殿九华灯【寄刘峡州诗】烛奴【申王以龙檀木刻童子緑衣束带毎遇夜集列执画烛谓之烛奴】山灯【于頔为防阳山灯】
　　幔【四】
　　白幔盖【六韬曰冬不服裘夏不操扇天雨不张幔盖名曰三礼】以缣幔盛土【后汉岑彭围隗嚣壅谷以缣幔盛土为隄灌城军令曰战时皆取船上布幔渍水中贼有火炬火箭以掩灭之】綘纱幔【韦逞母宋氏传父业得周官义旨乃就宋家立讲堂书生百余人隔綘纱幔受业焉】诗【齐王融咏幔诗幸得与珠缀羃歴君之楹月映不辞卷风来輙自轻毎聚金炉气时驻玉琴声】孤琴暖幽幔【古诗】孔油幔【马璘治第京师侈甚其寝堂无虑费钱二十万缗方璘在郡守者覆以油幔】帷幔【周世宗宣懿皇后符氏初适李守真子崇训守真反汉遣周太祖讨之崇训手自杀其家人次以及后后走匿以帷幔自蔽】褰轻绡之碧幔【虞世南秋赋】长幔【绣沓褰长幔李白】
　　帐【五】
　　白夜饮帐中【项羽闻楚歌】虎帐【公孙燕见上或时不冠上尝坐虎帐中汲黯前奏事上不冠望见黯避帐中使人可奏其见惮如此】甲乙之帐【东方朔曰诚用臣之计推甲乙之帐燔于四逹之衢】居神【汉武故事上以琉璃珠玉明月夜光杂错天下珍寳为甲帐次为乙帐甲以居神乙以自居】赐【后汉桓荣常寝疾太子赐以帏帐奴婢曰如有不讳无忧家室】綘纱帐【马融逹生任性不拘儒者之节常坐髙堂施綘纱帐前授生徒后列女乐】绀幄帐【旧仪以绀幄帐祭天】集囊【魏文帝集上书囊以为帐】壊为襦袴【谢尚为江夏相都督始到宫都以三十四布为尚造乌布帐尚壊之以为军士襦袴】皁帐【传子曰太祖武帝愍聘娶之僣上公主适人不过皁帐从婢十人而已】孔赐帷帐【令狐彰入朝赐帷帐】寳帐【王居自以立勲至天寳时为旧臣性豪侈寳帐备具】七寳帐【五行志武后时嬖臣张易之为母臧作七寳帐有鱼龙鸾鳯之形】惨紫帐【则天皇后武氏常御紫宸殿施惨紫帐】九龙帐【闽王鏻命锦工作九龙帐】白防帐【酷吏吉温杨国忠当国引拜京畿闗内采访使安禄山敕吏设白防帐于传以俟命】珠玉为帐【李蔚咸通十四年诏迎佛骨乃以珠玉为帐】翠羽帐【宗皇后王氏废为庶人当时王諲作翠羽帐赋讽帝】九华帐【唐陈鸿长怅传褰九华帐】紫绡帐【唐杜阳编元载芸辉堂户牖内设紫绡帐得于南海溪洞之中酋帅则鲛绡之类也轻踈而薄如无所碍虽属凝冬而风不能入盛暑则凉自至其色隐隐焉忽不知其帐也谓卧内紫气】金丝帐【元载宠姬薛瑶英载为处金丝帐】玳瑁帐【武宗起望仙台设玳瑁帐】连珠之帐【同昌公主堂中设连珠之帐续真珠为之也】鏁子帐【唐明皇杂録杨国忠鏁子帐稀世之寳时人莫能计其直】青练帐【钱镠恭穆夫人尝以王寝帐隳裂乃造青练帐以易之王曰作法于俭犹恐为奢但虑后代遂爲锦绣耳卒不用呉越备史】一百二十鳯皇罗列含明珠【韦苏州长安道歌中有流苏合懽之寳帐一百二十鳯皇罗列含明珠】五王帐【郑处诲明皇杂録帝友爱至厚殿中设五幄与诸王处号五王帐】重顶帐【穆宗宫中花开以重顶帐蔽栏槛史讳録】李峤【当则天朝拜相帝幸宅见卧青絁帐赐御用绣罗帐峤卧不安席明日奏少时相者谓不当华欲用旧帐知命録】靓妆盈里不施帏帐【杨贵妃妹虢国夫人素与国忠乱颇为人知不耻也毎入谒并驱道中从防侍姆百余骑炬宻如昼靓妆盈里不施帏帐时人谓之雄狐】流苏【李贺桂帐流苏暖】锦帐三十里【纪闻谭京师名娼娇陈如姿艺俱美陆州尹一见求纳焉陈如曰得锦帐三十里乃可盖戯之也翌日载锦帐数十车张之陈大惊乃如前约】深帏金鸭冷【李贺神女庙】
　　屏风【六】
　　白云母屏风【后汉郑为太尉时举第五伦为司空班次在下每正朔朝见曲躬自卑上遂听置云母屏风分隔其间由此为故事】列女屏风【东观汉记宋尝见御座施屏风画列女帝数顾曰未见好徳如好色者也】画屏【曹不兴善画屏风误落笔防素因就以作蝇孙权以为生蝇举手弹之】隔坐【呉録景帝时纪亮为尚书令子骘为中书令每朝防诏以御屏风隔其坐】刻镂【三辅史録曰何敞为汝南太守章帝巡过郡设刻镂屏风帝命侍中黄香铭之曰古典务农雕刻伤民忠则竭节义在修身】赋【淮南子屏风赋惟新屏风出自幽谷不逢仁人永为枯木】铭【李尤铭曰舍则潜辟用则误张壅遏风邪雾露是抗】谢碁子屏风啓【梁简文帝谢碁子屏风啓曰云母之窻慙其丽色琉璃之扇愧其含影】皇邸【屏风也周礼】屏隔之位【屛风隔形如今腰扇】赐【太祖平桞城班所获特以素屏风赐毛玠曰君有古人之风故赐古人之器玠字孝先】歩障【晋王恺君夫作紫丝歩障四十里石崇作锦歩障以敌之广五十里】孔以所上防列为屏障【魏征防奏帝曰方以所上防列为屏障庶朝夕见之】集家诫【房龄集古今家诫书屏风】连屏【李绛帝诏绛等捜次君臣成败五十种为连屏张便坐席每阅视顾左右曰而等宜作意勿为如此事】冩烈女传【虞世南帝尝命冩烈女传于屏风】金鸡障【安禄山帝登勤政楼幄坐之左置金鸡大障】悬黎屏风【唐杜阳编元载尝造芸晖堂户牖内设悬黎屏风本杨国忠之寳也屏上刻前代美人妓乐之形外以玳瑁水犀为押络以真珠瑟瑟其为精妙殆非人工所及】八角花鸟屏风【唐酉阳杂俎安禄山恩宠莫比锡赉无数其所赐品目有八角花鸟屏风】虹霓屏风【唐太真外传宗语如忆得一屏风今在访以赐汝屏乃虹霓为名雕刻前代美人之形可三寸许其余执翫之器衣服皆用众寳相厠而成水晶为地以玳瑁水犀为押络以真珠瑟瑟间缀精巧殆非人力所制乃隋文帝所造赐义成公主堕在北胡贞观初灭胡萧后同归中国上因而赐焉】屏上妇人【酉阳杂俎元和中有士人因醉卧防中及醒见古屏上妇人等踏歌曰长安儿女踏春阳无处春阳不防肠舞袖弓腰浑忘却蛾眉空带九秋霜其中双鬟者问如何是弓腰歌者乃反首髻及地势如规焉士人惊惧因叱之忽然上屏】手印【明皇所幸美人王氏数梦人召饮客具言于上曰此必术士所为若再往以物志之其夕梦中又往因就砚中濡手印于屏风上既寤即告帝索于外果于东明观中得其手纹而道士已遁去矣出唐末遗事】水晶屏【杨妃外传水晶屏上刻美人形可二三寸妃以遗国忠置之楼上常偃息其下一日国忠独卧屏上诸女悉下各通名曰当垆人也歩莲人也桃源人也拾翠人也窃香人也金屋人也解佩人也为云人也眉人也吹箫人也笑躄人也许飞琼也赵飞燕也金谷人也结绮临春人也国忠惊叱皆复归屏自是不登楼未几果败】画汉魏臣【贞元十一年上宴宰相于麟徳殿东亭令施屏风于坐位之后画汉魏臣并列善言美事南部新书】金鹅【李贺金鹅屏风蜀山梦】屏开金孔雀【杜甫】尝书四十二幅屏【徐浩尝书四十二幅屏八体皆备】
　　几【七】
　　白五几【周礼司筵掌五几玉雕彤漆素为五几】国賔雕几彤几【国賔谓诸侯来朝孤卿大夫来聘朝者雕几聘者彤几】熊席漆几【甸役则设熊席右漆几谓王甸有司祭表貉所设席几】吉事变几防事仍几【吉事王祭宗庙祼于室馈食于堂绎于祊每事易几神事示新防奠几相因防礼略】奋髯抵几【朱博见齐吏舒缓】投之以几【晋伐偪阳城荀偃士匄请班师智伯怒投之以几出于其间注云出偃匄之间智伯荀防字】省中置几【平诏太师孔光每十日一赐飡赐灵寿杖令为太师省中置几入省用杖】孔融凭几【孔融为北海袁谭来攻流矢雨集然融凭几安然而坐】赐素几【毛玠事与素屏风同上注】黄金几【汉武内传曰帝受太甲灵符十二事于西王母盛以黄金几封以白玉函以瑚为牀】化白麂【神仙传葛仙公凭桐木几于女几山学仙得道后几化为白麂三足时出于山上】孔赐几杖【甄权许州扶沟人贞观中权已百嵗太宗幸其舍赐几杖衣服】乌皮几【拂拭乌皮几杜诗】狐文几【云仙散録叩头録房寿六月召客凭狐文几】肉几【唐酉阳杂俎黄防儿矮陋机惠宗尝凭之行问外间事动有锡赉号曰肉几】凭几而听【阁下无事时一致之坐侧使跪进其所有閤下凭几而听之未必不如听吹竹弹丝敲金击石也韩文】朽机【惧倾扑纳凉聮句】抚几【云车何来迟抚几空叹息李白日夕山中】乌几伴栖迟【杜甫】扶几导之言【韩愈病中赠张十八】
　　席【八】
　　白底席缀纯【底蒻也缀杂采也纯縁也纯音凖】丰席画纯【丰莞席也并天子朝燕之席】不同【孔子曰父子不同席男女不同席】可卷【我心匪席不可卷也】不暖【孔席不暖】避席【曾子避席】为门【陈平以席为门】独坐五十余席【后汉元日上令讲论不胜者輙夺其席与通者戴凭独坐五十余席】弃席【鲍昭诗弃席思君幄愿垂晋主惠晋文公令席褥捐之子犯曰席褥而君卧弃之不可文公乃止】绮席【瑶席兰席】重席正席【主人跪正席客跪抚席而辞客彻重席主人固辞客践席乃坐正席重席贵贱有重数】函丈【礼布席席间函丈注函容也谓讲问之时其席相对席间足以指画】祍席【祍席卧席也礼曰请席何向请祍何趾坐问向卧问趾】尽后【虚坐尽后食坐尽前注云嫌汚席也】礼有以多为贵者【谓天子之席五重诸侯三重大夫再重士不重】敛席【收之也礼】奉席如桥衡【奉之令左昻右低如有首尾焉】争席【阳子居周过于老其往也舍者迎将其家公执席妻执巾栉舍者避席炀者避灶注云尊形自异故惮而避之其反也舍者与之争席注云去其矜夸故也】莞为席【东方朔曰孝文以莞为席】半席【汉相田蚡为寿坐者避席伏及窦婴为寿故人避席余半膝席】絶席【王常为横野大将军位次与诸将絶席来歙攻隗嚣帝自劳之饮燕与诸将絶席张禹为太傅邓太后以殇帝幼弱欲令重臣居禁中乃诏与三公絶席】专席【宣秉为中丞上特诏中丞司尚书令防司并专席而坐故京师号曰三独坐】寝处其皮【传曰臣食其肉寝处其皮矣】割席【管宁华歆同席读书有乗轩冕过者歆废卷观之宁割席分半而坐曰子非吾友】三经之席【说苑孔子困陈蔡之间环堵之内席布三经】又专席【礼有防者专席而坐】侧席【有忧者侧席而坐】马席【苏秦激张仪以马席坐之】王勤【坐无空席见待士门】中席【为人子者坐不中席不敢当尊】必异【羣居五人则长者必异席】不坐【席不正不坐】不重【传阖庐居不重席】前席【贾谊传文帝前席注云促席近听谊言】南向北向以西方为上【东向西向以南方为上】断席【许敬字鸿卿与诬君者防于县敬挍刀断席曰不敢与恶人同席】织席【蜀先主卖屦织席为业】又臧文仲【三不仁妾织蒲注云家人卖席也】羊皮【羊茂为东郡守坐羊皮】温席【黄香家素贫尽心孝养暑则扇牀枕寒则温席】茅葭【先贤传郑敬以茅葭为席】织席自给【李恂为武城太守歩归结茅屋与诸生织席自给后为兖州牧】孔豹席【张志和豹席】蓬席【陆升舟设蓬席】举席自障【卢懐谨门不施箔风雨至举席自障】防席借歩【頴王璬济江舟中以防席借步命撤之曰此可寝奈何践之】龙须【地理志鳯翔府土贡龙须席】鳯翮【相州土贡鳯翮席】水葱【登州土贡水葱席】椰叶【唐南蛮环王椰叶为席】紫茭席【唐杜阳编曰方士田佐元唐大通皆入宫禁时有处士伊祁上知其异人召入宫设紫茭席席色紫而类茭叶光软香浄冬温夏凉此本乌弋山离国献】龙鳞之席【宪宗迎佛骨入内道场设龙鳞之席同上】緑白平细背席【唐酉阳杂俎安禄山所赐品目有緑白平细背席】织作玉牀席【李白观刈蒲鲁国寒事早初霜刈渚蒲此草最可珍何必贵龙须织作玉牀席欣承清夜娯】雨来霑席上【杜甫】异席咨事【旧史浙西观察使李栖筠有重望虚心下士幕府盛选才彦观察判官许鸿谦有学识栖筠常异席事多咨之】壬癸席【河东备録申王取猪毛刷浄令考工织壬癸席滑而且凉余见猪门】
　　簟【九】
　　白书篾席黼纯【篾桃竹席也白黑之缯以纯縁也】笋席纯【笋弱竹也纯黒縁也并天子朝燕之簟】诗下莞上簟【乃安斯寝】桃笙象簟【韬于筒中】珍簟【玉簟】夏簟清兮【画不暮】敛席与簟【礼】敛簟而襡之【襡韬也音毒礼】莞簟之安【藁秸之设】席上之莞簟【樽之上先酒淮南子】象牙细簟【王隐晋书曰车永为广州刺史子溢多使工作象牙细簟工甚患之】竹席【说文簟竹席也方言曰簟宋魏之间谓之笙今江东通言笙也】三伏余炎九折成用【梁简文答定襄侯饷卧簟书云筠簟多品篠簜杂名三伏余炎九折成用又答南平王书曰未若五离九折生桃枝之翠笋】赐【晋公卿礼秩太宰何曾逊位赐簟褥各一具】求六尺簟【王恱见王恭六尺簟谓有余求之恭即送后恱见恭更无簟恭曰平生无长物】刘孝仪谢始兴王赐花纨簟啓曰【丽竝桃象周洽昏明便觉虚室以寒狐裘可袭虽九日煎沙香粉不弃三旬沸海扇可捐】孔黄琉璃【韩愈郑羣赠簟诗携来当昼不得卧一府传看黄琉璃】含风漪【又谁谓故人知我意卷送八尺含风漪】文簟【纳凉聮句青荧文簟施】犀簟【五行志武后时嬖臣张易之为母为犀簟】白角簟【地理志苏州土贡白角簟】糠竹簟【云仙散録叩头録房寿六月召客坐糠竹簟】体坚色浄【体坚色浄又藏节满眼凝滑无瑕疵韩文】清簟【华榻有清簟陪杜侍御游同上】光彩照耀【呼奴扫地铺未了光彩照耀惊童儿青蝇侧翅蚤虱避肃肃疑有青飚吹赠簟诗】簟色寒【微霜凄凄簟色寒长相思李白】玲珑透象牀【韦苏州横塘行寳簟玲珑透象牀】金簟【侯君集破髙昌所得金簟甚精御府所无唐卢氏杂记】长簟【韦苏州雨夜诗独惊长簟冷】鳯窠【李贺长簟鳯窠斜】酒醒思卧簟【杜甫何氏山林】扫地青玉簟【李白诗】恩分夏簟冰【杜甫寄刘陜州】
　　茵褥【十　毡附】
　　白文茵【诗文茵畅毂文茵虎皮】不敢均【汲黯与周阳游同车未尝敢均茵褥】皮褥【后汉荀爽慈明为三公食不过一肉脱粟饭坐皮褥】赐【呉张昭非鲁肃孙权不以介意赐肃母帏帐毡褥】赐何曽【见簟门】汚【邴吉曰驭吏醉不觉汚丞相车茵】无縁饰【魏帝本纪曰上俭率茵褥取质无有縁饰】累茵【世説晋武帝年十三四时冬天昼日不着复衣夜则累茵褥谢公曰体宜令有常陛下昼过冷夜过热又子路曰累茵而坐】吐茵【驭吏酒困吐茵而少卿不责】　毡毡案【周礼有毡案】我家旧物【晋王子敬卧斋中盗取物敬曰青毡我家旧物见盗门】孔素褥【魏征帝赐素褥以从其尚】无防褥【岑文本贵常自以兴孤生居处卑室无防褥帟】坐客寒无毡【杜甫戯简郑广文才名三十年坐客寒无毡】芳茵【同上赠汝阳王永懐侍芳茵】败毡敝席【五代李愚渤海无棣人愚有疾明宗遣宦官视之见其败毡敝席四壁萧然明宗嗟叹命以供帐物赐之】十年一易【韩滉虽宰相子茵祍十年一易】褥寿【百官志守宫署掌供蕃客帷帟则题嵗月褥寿七年不及期而壊有罚】却尘褥【唐杜阳编元载宠姬薛瑶英载为处却尘褥其褥出自句骊国一云是却尘之兽毛所为也其色殷鲜光软无比】龙罽鳯褥【同昌公主堂中设龙罽鳯褥】绣毡【唐酉阳杂俎安禄山恩宠莫比其所赐有绣鸱毛毡兼令姚令瑶就宅张设】花裀【学士许谨选放旷不拘小节多与亲友结宴花圃中未尝具帷幄设坐只使童仆軰聚落花铺坐下曰吾自有花裀出唐开元遗事】深罗大絪【见龙须志】翠织成【杜甫张舍人遗织成褥客从西北来遗我翠织成】五色覆安革毡【唐史五行志】以毡马【哥舒翰与崔干祐战以毡马】冰蚕丝锦褥【唐老子尝买一旧锦褥有波斯见之乃曰此冰蚕丝所织暑月陈于坐满室清凉乐府杂録】褥隠绣芙蓉【杜甫】鼲貂之褥蛩蟁之毡【张易之母有牙席犀簟鼲貂之褥蛩蟁之毡】
　　牀【十一】
　　白华睆大夫之箦【曾子寝疾病童子曰华而睆大夫之箦与曾子曰然斯季孙之赐也我未之能易起易箦箦牀笫华画也睆文】牀笫之言不逾阈　易箦【见上】象牀【孟尝君至楚楚献象牀直千金公孙戌谏令勿受孟尝君乃止】载寝之牀【乃生男子】息偃【诗云息偃在牀】瑇瑁【牀】瑚【汉武内传曰帝以瑚为牀】安身【夜以安身】养体【史记】剥牀以足　巽在牀下　踞牀【汉书髙阳郦食其求见髙祖髙祖方踞牀两艾洗足】藜牀欲穿【汉书管宁家贫在藜牀欲穿为学不倦】搘【江淮间有人得用搘牀三十年放之犹活】沉香牀【异苑曰沙门支法存有八尺沉香牀木】悬床【列仙传羊公华阴山峰中人悬一石床】踞我牀【论衡曰孔子将死遗秘书曰不知何一男子自称秦始皇上我堂踞我牀颠倒我衣裳至沙丘而亡后始皇至鲁观孔子宅至沙丘而崩】孔引贵臣共榻【刘文静唐公践天子位擢纳言时多引贵臣共榻文静谏曰今率土莫不臣而延见羣下言尚称名帝座严尊屈与臣下均席此王所谓太阳俯同万物者也】自投【髙祖顺圣皇后窦氏闻隋髙祖受禅自投牀下曰恨我非男子不能救舅家祸】拊牀【李靖左仆射杨素拊其牀谓曰卿终当坐此】终当据此【封伦内史令杨素每抚其牀曰封郎终当据此云】政事堂巨牀【李吉甫初政事堂会食有巨牀相传徙者宰相輙罢不敢迁吉甫笑曰世俗禁忌何足疑耶撤而新之】金牀【卢简辞卢昻坐赃简辞穷按乃得金牀】玉牀揺【夏侯端大业中宻语髙祖曰玉牀揺帝坐不安】醉登【杜甫尝醉登武牀瞪视曰严挺之乃有此儿武亦暴猛中衔之】匿牀下【孟浩然王维私邀入内署俄而宗至浩然匿牀下维以实对帝喜曰朕闻其人而未见也何惧而匿诏浩然出】置榻【李岘同平章事故政事堂不接客自元载为相中人传诏者引升堂置榻待之岘至即敕吏撤榻】引同榻坐【李勉父择言张嘉贞为益州都督性简贵接部刺史倨甚择言守汉州独引同坐榻】引升御榻【李纲帝引纲升御榻】码碯牀【西域波斯开元天寳间遣使者十軰献码碯牀】不过一牀【南蛮传故蜀孺老得扶携悉入成都闾里皆满戸所占地不得过一牀】施特榻【崔涣起家亳州司功参军还调于是入判者千余吏部侍郎严挺之施特榻】连榻坐【王毛仲与诸主及姜皎等侍禁中至连榻而坐】谒牀下【李林甫病剧国忠至自蜀谒林甫牀下】象牙牀【诃陵以象牙为牀】牀帏多饰金玉【郭孝恪之在军牀帏多饰金玉】见龙牀【唐杜阳编穆宗飞龙卫士韩志和更雕踏床髙数尺其上饰之以金银防绘谓之见龙牀置之则不见龙形踏则鳞鬛爪牙俱出始进上以足履之而龙夭矫若得云上怖畏遂令撤去】火齐牀【武帝筑望仙台设火齐牀】搘以金银螯【同昌公主制水精等床悉搘以金银螯】温清牀【懿宗迎佛骨入内道场设温清牀】水精牀【杜阳编同昌公主制水精火齐琉璃玳瑁等牀】七寳牀【李白序明皇以七寳牀赐食】帖花檀香牀【唐酉阳杂俎安禄山所赐品目有帖花檀香牀】风牀【展书卷杜甫水阁诗】常侍登牀【太宗作飞白羣臣就帝手中竞取刘泊登牀得之太宗笑曰昔闻媫妤好辞辇今见常侍登牀墨薮】冯道军中不设牀席【卧一束刍而已五代史】金绳牀【南蛮骠古朱波王出舆以金绳牀】立牀下拜【韩愈石鼎聮句序二子大惧皆起立牀下拜】茅栋盖一牀【杜甫柴门诗】牀上书连屋【何氏山林诗】支牀锦石圆【季秋江行诗同上】
　　枕【十二】
　　白角枕粲兮【诗】曲肱【子曰饮水曲肱而枕之乐亦在其中】不加【汉书履虽新不加于枕】安寝　载寝　敛枕簟【鸡初鸣也】安枕【薛公曰使黥布出下计陛下安枕而卧】扇【黄香尽心供养暑则扇床枕】铭【蔡邕枕铭曰哲人降鉴居安问倾】髙枕王千里【郦寄説吕产吕禄】夜以安身【传】载安斯寝　琥珀【宋武帝时献琥珀枕碎之为刀疮药】三十二物【神仙传曰泰山父老时汉武东廵见父鉏于道头上白光髙数尺呼问之对曰有道士教臣作枕枕有三十二物应二十四气八物应八风臣年转少齿生】芳松枕【刘向别録曰芳松枕】龙头枕【东宫故事曰太子纳妃有漆龙头支结枕】枕鸿书【汉淮南王有枕鸿书书中有神仙为金术】孔金寳神枕【合浦公主御史劾盗得浮屠辩机金寳神枕自言主所赐】瑟瑟枕【卢简辞卢昻坐赃简辞穷按得瑟瑟枕大如斗】髙枕而卧【李绛曰如此水旱无年仓廪空虚诚陛下焦心销志求济时之略渠便髙枕而卧哉】家惟枕履【元徳秀家惟枕履】丙夜不安枕【循吏传太宗当曰朕思天下事丙夜不安枕】不得髙枕而瞑【桓彦范卢袭秀亦坐与敬晖善为冉祖雍所按祖雍曰君且下狱诸弟皆纵酒无忧色何耶对曰今尽杀诸弟则已如独杀袭秀恐公不得髙枕而瞑祖雍色动曰当活公遂得不坐】大衾长枕【宗为太子尝制大衾长枕将与诸王共之睿宗知甚喜】或枕或欹【文粹罗衮枕铭曰或枕或欹有安有危勿邪其思】韦氏三枕【五行志韦后妹尝为豹头枕以辟邪白泽枕以辟魅伏熊枕以宜男亦服妖也】玉枕【五代史肇郑州荥泽人燕人何福进有玉枕直钱十四万遣僮卖之准南以鬻茶僮隐其钱福进笞责之僮乃诬告福进得赵延寿玉枕以遗呉人肇捕治福进弃市】游仙枕【唐开元遗事兹国进枕一其色若码碯温润如玉制作甚工枕之而寐则十洲三岛尽在梦中帝因号游仙枕后赐杨国忠】夜明枕【唐开元遗事虢国夫人有夜明枕置于堂中红光照室不假烛灯】红麸枕【唐张渎宣室志韦弇遇玉清之女持寳以赠出一枕似玉微红有文如粟竒光炳然曰红麸枕也】质钱【卓行阳城常以木枕质钱】重明枕【唐杜阳编元和八年大轸国贡重明枕长一尺二寸髙六寸洁白如水晶中有楼台之状四方中有十道持香执简循环不已谓之行道真人其瓦木丹青衣服簮绂纎悉备具通莹如水覩物】鹧鸪枕【同昌公主有鹧鸪枕其枕以七寳合成为鹧鸪状同上】磁石枕【丰宁传益眼者无如磁石为盆枕可老而不昏宁王宫中多用之】色绫枕【酉阳杂俎台山有色绫木理如绫纹窠百姓取为枕呼色绫枕】警枕【呉越备史武肃王钱镠在军中未尝安寝复用圆木小枕睡熟则欹由是得悟名曰警枕及镇抚二国至于末年每夕列侍女戒之曰外有报事当震声以为警自是闻报即时而遣】且留琥珀枕【李白白头吟且留琥珀枕还有梦来时】神鸡枕【常新録曰史鳯宣城妓也待客异者有神鸡枕】抝枕【皮光业见闻録曰崔谨由元和元年登第至开成已入翰林因偶止之夕二更以来中使宣召引入数重门至一处堂宇华焕帘幙俱垂见左右二阉然蜡而坐谓谨由曰上不豫已数日奉太后旨命学士草废立谨由大惊曰某有中外亲族数千口列在缙绅长行兄弟甥侄三百人一日闻此覆族之言宁死不敢承命况圣上髙明之徳覆乎八方岂可轻议二阉黙然良久引谨由至一小閤文宗坐于殿上二阉经歴阶而疏上唯俛首又曰不为此抝木枕措大更不复在此坐矣仍戒谨由曰事泄即是此措大也】青甆枕【唐沈既济枕中记道者吕公经邯郸道上邸告授卢生枕曰子枕此当令荣如愿其枕青甆而窍其两端遂至其家歴三台乃寤】髙枕笑浮生【杜甫遣闷诗是非何处定髙枕笑浮生】堂中特设夜明枕银烛不施光鉴帷【注虢国夜明光烛一室郑愚津阳门诗】
　　案【十三　书案附】
　　白持案【史记髙祖过赵赵王张敖持案进食礼甚恭髙祖箕踞骂之】对案不食【万石君石奋子孙有过不诮譲为之对案不食】案上不过三杯【朱博俭案上不过三杯】屏案【尹敏与班虎相厚善语常屏案不食】举案齐眉【梁鸿妻孟光每上鸿食举案齐眉】等案而食【燕丹子曰太子常与轲等案而食】金案【茅君尝授神仙之职众賔皆至剰忽然自有青缣帐于屋下敷数重白氊金案玉杯人皆醉饱】鸠入案下【烈士传魏公子无忌方食有鸠入其案下公子怪之比有何急来投无忌邪使人于殿下视之左右顾望见一鹞从屋上飞去】　书案书案铭【梁简文帝曰性广知平文雕非曲厠质锦帐承芳绮褥被召通今案奸治俗刻香镂彩纎银卷足】抵破书案【东观汉记更始韩夫人嗜酒每侍饮奏事輙抵破书案】短人行案上【汉武帝故事时东都献短人长五寸上疑是山精常令行案上方朔问曰巨灵王何叛阿母健否】抵案【朱博子元为琅邪太守怒吏抵案】斫案【江表传曰曹公平荆州欲伐呉张昭等皆劝迎唯周瑜陈拒之之计孙权乃斫前奏案曰复有欲迎北军者与此案同】青玉案【张平子诗曰美人赠我锦绣段何以报之青玉案】陈楚谓之冩【方言陈楚之间谓案为冩】孔据案【刘佐贵母尚在贤妇人也见县令走廷中白事退戒曰长吏恐惧卑甚吾思而父吏于县亦当尔而据案当之可安乎佐感悟待下益加礼】以纸笔置于案【郭翰廵察陇右狄仁杰为刺史民争言有异政翰就舘以纸笔置于案谓僚属曰愿荐使君美于朝】指香案【郑覃帝尝谓百司不可使一日弛惰因指香案炉曰此始华好用久则晦】百寳案【唐杜阳编同昌公主琢百寳为圆案】食案【或如临食案肴核分饤饾韩愈南山】银案【举人多以白纸糊案子面郑昌图诗曰新糊案子其白如银出摭言】书蝇食案繁【韩诗】玉案【李白鼓吹入朝曲天子凭玉案剑履若云行】琼杯绮食青玉案【李白忆旧游琼杯绮食青玉案使我醉饱无归心】君门晓日开【杜牧李甘诗君门晓日开赭案横霞布】玉皇香案【元稹诗我是玉皇香案吏谪居犹得在蓬莱】传觞青玉案【李白】别设案【髙士防皇太子监国又摄太传太子令曰寡人资公训而比听政据案对公情所未安所司宜别设案奉太傅士防固辞】孜孜凭书案譬彼鸟黏黐【韩文寄崔念六】仆香案前【韦虔厚太和二年方奏事暴疾仆香案前帝令中人翼扶之舆还第一夕薨】
　　杖【十四】
　　白齿杖杖函【秋官伊耆氏掌供王之齿杖齿杖谓赐老者杖供其杖函藏之既事受之】杖者【乡人饮酒杖者出】嚗然【庄子曰神农嚗然放杖而笑嚗然放杖声也】曲杖【韩子周王下令索曲杖吏求之不得使和求得之乃知吏不事杖】卭竹杖【张骞在大夏时见卭竹杖云贾人市之于身毒国】积竹杖【汉书云昌邑王买积竹杖注云合竹作杖】灵寿杖【后汉赐孔光灵寿杖】龙【后汉壶公与费长房一竹杖曰骑此任之则自至因以投葛陂顾视则化龙而去】六尺之杖【吕氏春秋曰孔子弟子从逺方来者孔子荷杖问之曰子之父不有患乎搏杖问之曰子之母不有患乎置杖问之曰子之兄弟不有患乎杖歩而问之曰子之妻子不有患乎故孔子六尺之杖论贵贱之礼辨亲踈之义】邓林【山海经曰夸父死弃杖化为邓林】扶危【郭璞桃杖賛曰簟以宁寝杖以扶危】鸠杖　五十杖于家【六十杖于乡七十杖于国八十杖于朝】函杖【席间函杖】投杖【子夏投其杖而拜】曵【孔子曵杖】植其杖而耘【植倚也】荷篠【以杖荷篠】叩原壌之胫【原壌夷俟孔子以杖叩其胫】防杖而去【鲁连却秦军平原欲封之连遂防杖而去】后汉李尤灵寿杖铭曰【亭亭竒榦云云乃制为杖扶危定倾】后周庾信赋曰【桓宣武平荆州外白有人称楚丘先生来请门下桓公曰名父之子流离江汉孤之责矣乃令引进乃曰噫子老矣鸡皮鹤发蓬头歴齿乃是江汉英灵荆衡杞梓虽有闻于十室幸无求于千里寡人有铜镮灵寿银角桃枝开木而未落养莲花而未萎迎仙客于锦市送游龙于葛陂先生将以养老将以扶危先生笑而言曰中国明于礼义闇于知人心之忧矣惟我生民虽复孤条劲柘促节贞筠杖端刻鸟角首图麟岂能将余此身余之衰矣虽然有以非鬼非蜮心之忧矣未见纵心先求顺耳伯玉何嗟丘明惟耻别有九棘厐眉三槐暮齿孔光谢疾袁逢致仕明公此赠或非乖理】后汉冯衍铭曰【杖莫如信行莫如仁惠而无实怨及尔身赵武之珍子罕之寳二子之迹盖近于道】又【晋傅咸卭竹杖铭曰立此高节承世矜式】又【梁简文杨杖铭曰妙饰佳木游圣振灼排空雾转腾云鳯跃厖异玉伸长逾金错】梁到溉饷任新安竹杖因赠诗曰【卭竹籍旧闻灵寿资前识复有冒霜筠寄生桂潭侧文彩既斑斓质性其调直所贵夭夭真为有乗危力】孔杖而后兴【桞宗元贬求州司马雅善萧俛诒书曰出门见适州闾市井者其十八九杖而后兴自料居此尚复几何】杖履经过【齐澣严挺之与澣杖履经过】杖策【栢耆杖策诣淮西行营谒裴度】杖铭【文粹罗衮杖铭曰身之疲杖以扶之国之危贤以图之】扣杖【刘季述以所持扣杖画地责帝】赐灵寿杖【李靖赐灵寿杖】杖而入见【后蜀孟昶即位数月是时李肇自镇来朝杖而入见称疾不拜及闻李仁罕死遽释杖而拜】末曲杖【唐酉阳杂俎河云院库中有刘晏末曲杖是寻运路所乗者】木柺【契丹犯京师王遣牙将王峻奉表契丹耶律徳光呼之为儿赐以木拐一木拐契丹贵之如中国几杖非优大臣不可得峻持拐归彼人望之皆避道五代史髙祖本纪】若侍頴杖【惊神驰思若侍頴杖梦得书】緑玉杖【手持緑玉杖朝登黄鹤楼李白】缩节杖【陶家瓶余事曰徐鳯有一杖直如笔管其后每年生一节二十年后每年缩一节三月即杖之四面青赤白黑各开一花不知何木也】杖化悬崖【宣室志杨隐之谒唐先生将归先生以杖画地视其庭忽杖化悬崖万仭嵓谷重叠谓隐之曰陵谷遽迁子将安归隐之泣告乃以箒扫之其庭户如故乃得归】赤藤为杖世未窥台郎始携自滇池【韩愈和虞部卢汀酬翰林钱徽赤藤杖歌】空堂昼眠倚牖户飞电着壁搜蛟螭【上】笻竹杖【李徳裕罢浙西游甘露寺遗老僧笻竹杖其杖虽竹而方所持向上节眼鬓牙四面对出后数嵗再饮朱方居三日到院问前杖何在则老僧规圆而漆之矣公嗟叹弥日芝田録】别杖留青竹【李白饯髙尊师】惟有红藤杖相随万里来【红藤杖白居易诗】杖藜长松隂【杜甫白水崔少府诗】杖藜复恣意免值公与侯【晦日】杖藜出岖【焉得辍两足杖藜出岖】缓步仍须竹杖扶【寒雨】接宴身兼杖【题壁】过眉柱杖班【入宅诗】杖藜还客拜【秋清诗】夜明杖【隐士郭休有杖夜光明照十步开元遗事】肠断春江欲尽头杖藜徐步入芳洲【杜甫漫兴诗】
　　囊槖【十五】
　　白于槖于囊【乃裹糇粮】禇中【郑虞人将寘荀防于禇中而出未行而楚人归之】禇小不可懐大【绠短不可汲深】锥处【平原谓毛遂曰贤士若锥处嚢今先生未有所称遂曰使早得处嚢必颖脱而出】持囊簮笔【汉张安世常然】有底曰嚢【无底曰槖】千金【陆贾使南越越王佗赐贾嚢中装直千金】一囊钱【后汉赵壹诗曰文籍徒满腹不如一嚢钱】囊衣【王阳俭迁徙不过嚢衣】囊满禇中【弓亡楚地】囊粟【东方朔言奉一嚢粟】集上书囊为殿帷【汉文帝故事】樗里子杜预桓范晁错【人并号为智嚢】香嚢【古诗何以致区区耳中双明珠何以致叩叩香嚢悬肘后】孔筭囊【李靖五代孙彦芳其旧物有火鉴大觹筭嚢等物天子悉留禁中】笏囊【张九龄体弱有醖借故事公卿皆搢笏干带而后乗马九龄独常使人持之因设笏嚢自九龄始】囊槖惟衾衣【归崇敬充吊祭册立新罗使嚢槖惟衾衣】古锦囊【李贺每旦日骑弱马从小奚奴背古锦嚢遇所得书投嚢中未始先立题然后为诗如他人牵合程课者及暮归足成之】香囊【宗贵妃杨氏缢帝宻遣中使具棺椁他塟焉啓瘗故香嚢犹在中人以献帝视之凄感流涕】土囊【孟简亲吏陆翰主奏邸数傲狠简怒追还以土嚢毙之】布囊【卢懐谨赴东都掌选奉身之具止一布囊】油囊【頴王璬之出不及受节司马史贲请建大槊油嚢完驱以威道路璬笑曰既为真王安用假节为】药囊【晋髙祖皇后李氏出帝册尊为皇太后开运三年十二月邪律徳光已降晋兵遣张彦泽以书遗太后且曰吾有梳头妮子窃一药嚢以奔于晋今皆在否】绣囊【李蔚始懿宗成安国祠寳坐绣嚢锦防珍丽精絶】五色玉香囊【唐杜阳编同昌公主乗七寳步辇四面缀五色玉香嚢嚢中贮辟寒香辟邪香瑞麟香皆异国所献也仍杂以龙脑金屑刻镂水晶码碯辟尘犀为龙鳯花其上仍络以真珠玳瑁文金丝为流苏雕玉为浮动每一出游则芬馥满路晶荧照灼观者目】承露囊【唐姚汝能安禄山事迹天长节禄山进玉石功徳等优诏褒美赐承露嚢】映日纱囊【纂异记三方镜上平都邑以映日纱嚢取入禁中】丽水囊【事畧朝真观九院有三贤松三株如古君子梁阁老妓英奴以丽水嚢贮香游之松不数日半枯】丝囊【隋唐嘉话千秋节士庶结承露丝嚢相遗】瑞龙脑香【酉阳杂俎时风吹贵妃领巾于贺懐智巾上良久廻身方落贺懐智归觉满身香气非常乃卸幞头贮于锦嚢中及上皇复宫阙追思贵妃不已懐智乃进所贮幞头具奏他日事上皇发嚢泣曰此瑞龙脑香也】腰垂虎盘囊【李白】探囊中物【五代南唐世家韩熙载北海将家子也初与李谷相善明宗时熙载南奔呉谷送至正阳酒酣临诀熙载谓谷曰江左用吾为相取江南如探嚢中物尔及周师之征淮也命谷为将以取淮南而熙载不能有所为也】尚书蛟绡皂香囊【松记】
　　笔砚【十六】
　　白五色【江淹夣授五色笔由是文藻日新】笔端【君子有三端文士之笔端】载笔【史载笔动则左史书之言则右史书之】投笔【班超字仲升乃投笔而叹曰大丈夫安能久事笔砚乎】焚笔【陆云与兄机书曰君苖能文每见兄文輙欲焚其笔砚】簮笔【魏畧曰殿中侍御史簮白笔侧阶而立上问曰此何官也辛毗对曰御史簮笔书过以奏不依古法】着于庭户【左思作三都赋门庭户牖皆着笔砚】置于墙柱【后汉王充于门户墙柱置笔砚见事而著论衡八十五篇】彤管【女史所载诗曰彤管有炜】下笔【汉阳兴贾捐之曰君房下笔言语妙天下君房捐之字也】白笔【见上注】彩毫【彩笔】不律【尔雅曰不律谓之笔】恬之制【博物志秦恬制笔】笔耕【班超叹安能久事笔耕】阁笔【王粲才既髙至于朝廷奏议皆阁笔不敢措手】同笔砚【汉宣帝微时与张彭祖同笔砚学书】笔砚方略【薛宣为左冯翊性宻静有思省吏职求其便安至于用笔砚皆为方略利用而费省也】纳薪炙笔砚【魏顔裴字文林为京兆守课人当租输时车各因便置薪雨束为冬寒炙笔砚于是吏不烦民】絶笔获麟【仲尼作春秋絶笔于获麟】染翰　含毫【陆士衡文赋曰或含毫而邈然】不停辍【祢衡作鹦鹉赋笔不停辍】纎端功积润【梁徐瑀笔诗纎端功积润】山【呉都有砚石山】傅笔赋曰【柔不丝屈刚不玉折】傅子象齿之管【陈思狡兎之毫】孔以笔砚事【温廷皓咸通中署徐州观察使崔彦曾幕府庞勋反以刄逼廷皓使为表求节度使明日复见勋索表倨答曰我岂以笔砚事汝邪】佩笔【李靖五世孙彦芳其旧物有佩笔以禾为管弢刻金其上别为环以限其间笔尚可用也】捉笔赋诗【杨师道帝曰闻公每酣赏捉笔赋诗如宿创者试为朕为之师道再拜少选輙成无所窜定一坐嗟伏】尹卿笔【尹思正为司府少卿吏为语曰祗畏尹卿笔】治笔研【王仲舒召为中书舍人既至视同列率新进少年居不乐曰岂可复治笔研于其间哉】笔谏【桞公权帝问用笔法对曰心正则笔正笔正乃可法矣时帝荒纵故公权及之帝改容悟其以笔谏也】不敢秉笔【程异至宰相自以非人望不敢秉笔】求掘笔着家传【李繁下狱从吏求掘笔着家传】援笔【皇甫湜裴度辟为判官度修福先寺将立碑求文于白居易湜怒曰近舍湜而逺取居易请从此辞度谢之湜即请斗酒饮酣援笔立就】十金易一笔【彭玕尝募求西京石经厚赐以金扬州人至相语曰十金易一笔百金偿一篇况得士乎】断大事【黄碣闽人同列有假其笔者碣怒曰是笔他日防大事不可假】穴石为研【秦系客泉州南安有九日山系结庐其上穴石为研注老子】狸毛为笔【欧阳询子通晚自矜重以狸毛覆以兎毫管皆象犀非是未尝书】同僚阁笔【郑畋迁中书舍人王师讨徐方禁庭书诏旁午畋洒翰泉涌动无滞思言皆破的同僚阁笔推之】仙笔【四谱云石晋之末有一髙士不显姓名毎夜作笔付其家室至晓阖户而出以竹筒衘壁外向如引水者置钱其中则一管跃出笔尽虽官府势要无复有也匠妇亦怡然自得如此三十嵗时人谓之仙笔】酒中下笔【胡楚賔秋浦人属文敏甚然必酒中下笔】呼呌狂走下笔【张旭苏州呉人毎大醉呼呌狂走乃下笔】笔不停书【贺知章每醉輙属辞笔不停书】具笔研【善草好事者具笔研从之】供笔札【桞璟文宗开成初为翰林学士初芳永泰中按宗正谍断自武徳以昭穆系承撰永泰新谱二十篇璟因召对攟摭永泰后事缀成之复为十篇户部供笔札】赐笔札【陈子昻后召见赐笔札中书省令条上利害】管城子【韩愈毛頴传封诸管城号管城子】善随人意正直斜曲巧拙一随其人【又颖善随人意正直斜曲巧拙一随其人虽后见废弃终黙不泄惟不喜武士然见请亦时往累拜中书令】髙常砚铭【又髙常砚铭与予下天坛中路获砚石似马蹄状外棱孤耸内发墨色幽竒天然疑神仙遗物寳而用之请予铭底】农陶【毛颖与农陶相友善相推致其出处必偕】毛锥子【五代汉史肇位方镇兼中书令肇不喜賔客尝言文人难耐呼我为卒肇议带枢宻苏逄吉以为不可恨之防饮窦贞固第肇厉声曰安朝廷定祸乱直须长枪大剑若毛锥子安足用哉三司使王章曰无毛锥子军赋何从集乎肇黙然】铁砚【五代桑维翰铸铁砚以示人曰砚弊则改而他事卒以进士及第】玉砚【呉世家杨溥显徳三年世宗征淮南下诏抚安杨氏子孙而李景闻之遣人尽杀其族周先锋刘重进得其玉砚以献】赐笔【浑瑊帝狩奉天朱泚方据干陵帝召瑊募突将死士当贼赐瑊笔使量功署诏不足则署衣以授】鹿毛笔【地理志蕲州土贡鹿毛笔】以木为笔【于阗以木为笔】献画日笔【五代苏循始至魏州晋王大恱明日又献画日笔三十管】幽人笔【汗漫録曰司空图隐于中条山芟松枝为笔管人问之曰幽人笔当如是】洗笔【文览曰白乐天每一诗成輙洗其笔】黒水郡王【龙须志薛稷为笔封墨曹都统黑水郡王表兼毛州刺史】离石乡侯【鳯翔退耕传薛稷为砚封九锡拜离石乡侯使持节即墨军事长】铁靣尚书【见上】旋风笔【方镇编年曰魏博田承嗣签治文案如筒流水吏人私相谓曰世罕有此旋风笔也】笔冢【李肇国史补长沙僧懐素好草书自然得草书三昧弃笔堆积埋于山下号曰笔塜本传】硫黄酒【文房寳饰养笔以硫黄酒舒其毫养砚以绫文盖贵乎隔尘】文章货【龙须志罗隐喜笔工苌鳯语人曰笔文章货也吾以物助子取髙价即赠鴈头牋百幅士大夫闻之懐金问价或以深罗大絪换之】涌若耶溪【征文玉并张曲江语人曰学者尝想胷次吞云梦笔头涌若耶溪量既并包文亦浩澣】毛颖上尝呼为中书君【韩愈毛颖传】中书君老而秃不任吾用吾尝谓君中书今不中书耶【同上】楚王庙多甎可为书砚【韩愈宜城驿记】巨璞禹凿余【杜甫石砚诗长啸得石砚巨璞禹凿余异状君独见其滑乃波涛其先或雷电聮坳各尽墨多水逓隐见平侍御砚】秀石可砚【其壁曰龙壁其下多秀石可砚桞宗元桞州山水记】清池【韦苏州对韩少尹所赠砚白水浮香墨清池满夏云】紫石潭【异闻实録徐之夜读书见人物如粟米数百皆具甲胄拥一紫衣者行案上传呼曰蚍蜉王欲观渔于紫石潭渔具数十入砚中皆获小鱼】琉璃砚【李白自汉阳归诗去嵗左迁夜郎道琉璃砚水常枯槁】管子文【文书竒事有书生谒李林甫谓管子文后化为笔也】梦遗双笔【李峤为儿时梦人遗双笔自是有文辞十五通五经薛元超称之】梦笔花【李白少时梦笔头生花自是才思赡逸天寳遗事】宫嫔呵笔【李白于便殿草诏时大寒笔冻帝使宫嫔呵笔授白同上】圆如锥錼如凿【桞公权有笔偈曰圆如锥錼如凿不得出只得却盖是毛出则不堪用南部新书】莹管如玉【开元中笔匠能莹管如玉莫传其法杂俎】旬濡数锋【月秃一把编如蚕洁汝寔切也有兎千万挟毛止皮圆而不流铦而不欺又载筠束毫既胜且便出笠泽丛书】纎锋细管【白乐天与元微之应制各有纎锋细管笔携以就试相顾而笑目为毫锥故赠元月穿如毫锋鋭如锥】墨花春【李贺硏铭纱帷昼暖墨花春】端州石匠巧如神【踏天磨刀割紫云庸刓抱水含满唇暗洒苌冷血痕】兎千五百皮【集贤书院嵗给河间太原清河洛平四郡兎千五百皮为笔材】七寳炉【内中有七寳炉砚炉冬寒砚水自销李政异闻实録】非右军不能诸葛笔【宣州诸葛氏能作笔桞公权求之先与三管语其子曰桞学士如能书当留此笔不尔退还即以常笔与之未几桞以不入用别求笔遂以常笔与之先与者三管非右军不能诸葛笔也文房四谱】结邻【李卫公蓄砚至多其絶妙者曰结邻言与结緑为邻也】砚有声【郑朗覆落甚不得志其几案之砚忽作数声时洪法师在上座曰有声价之象朗果后入台辅出北梦琐言】博山笔床【皇太子初拜给漆笔四枝铜博山笔床副焉东宫宿事】瘗破砚文【韩文李观元賔始从进士贡在京师或贻之砚既四年悲欢穷泰未尝废其用行于襃谷间役者刘误坠之地毁焉乃匣归埋于京师里中昌黎韩愈其友人也賛且识云】土乎质【陶乎成器复其质非生死类全斯用毁不忍弃埋而识之仁之义砚乎砚乎与瓦砾异】瓦棺笋笔【上元县瓦棺寺阁南隅有双笼闭之忘记嵗月会昌中诏拆浮图因开有笋笔余头藏书秩中有生日藤纸题为南部烟花録僧志澈得録及焚泽氏郡僧经人惜其香轴争取纸尾折去视其轴皆有鲁郡顔公名题云手冩是録即前之笋笔可举而知也大业拾遗后序】银笔【唐韩定辞酬马彧诗盛徳好将银笔述注梁湘东王著书笔有三种忠孝事以金管书之徳行以银管书之文章以竹笔书之】梦神授二笔【唐末帝时宰相马裔孙初为河中从事因赴阙宿逻店其地有逻神祠夜夣神见召待以殊礼手授二笔一大一小及为翰林学士以为契鸿笔之兆洎入中书上事堂吏奉二笔大小如夣中所得者】宫砚玉蟾蜍【杜甫】雕章五色笔【同上】笔锋【韩愈题诗尚倚笔锋劲】笔端风生听者耳骇【唐文粹独孤及李华集序】
　　纸【十七】
　　白寸纸【张芝伯英善书寸纸不遗】纨素【韦诞非纨素不妄下笔】蔡侯纸【后汉蔡伦字敬仲造意用树皮及敝布鱼网以为纸奏上帝善其能自是莫不用故天下咸称蔡侯纸】花牋【桓诏命青赤缥緑桃花牋】舒卷【随人】藤角纸【范寗作】五色牋【石虎诏以五色牋着鳯皇之中】乞【谢就王右军乞牋纸】江洪有咏【红牋诗】孔求废纸着家传【李繁从吏求废纸着家传】丏官笔楮【王元感所撰书凡数十百篇长安时上之丏官笔楮冩藏秘书】徒防纸札【呉筠曰深于道者无如老子五千文其余徒防纸札耳】似蠒而泽【日本建中元年使者真人兴能献方物兴能善书其纸似蠒而泽人莫识】以纸万畨赆【杜温补婺州参军秩满归吏以纸万畨赆之暹为受百畨】毛颖与防稽楮先生友善【韩愈毛颖传毛颖与防稽楮先生友善相推致其出处必偕】谷纸【萧廪之放岭南海多谷纸敕诸子缮补残书】书盈尺之纸【韩愈文】绣纸【文笔襟喉曰萧颖士以夣有人授纸百畨开之皆是绣花又梦裁锦文思乃大进】楮国公【事略曰薛稷为纸封九锡拜楮国公白州刺史统领万字军略道中郎将】桃花纸【鳯池编曰杨炎在中书后阁糊用桃花纸涂以冰油取其甚明】桞绵肝【文房寳饰毛重教授于导江春日主人宴乃赋散语曰虮肝之奉何堪龙首之攀可望主人大喜劝以陆源酒赏以桞绵肝】洪儿纸【童子神通録姜澄十嵗苦无纸澄乃烧糠熁竹为纸以供文澄小字洪儿乡人号洪儿纸】养纸以芙蓉粉【文房寳饰养纸以芙蓉粉惜其色】以五采牋为书记【韦陟】薛涛牋【元和之初薛涛好制小诗惜其幅大不欲长賸乃狭小之蜀才子后减诸牋如是号薛涛牋南部新书】鴈头牋【罗隐喜笔工苌鳯赠鴈头牋百幅出龙须志】乌丝栏【唐李肇国史补宋亳间纸有织成界道者谓之乌丝栏纸】琅玕纸【十幅可为札墨子词杂俎】金花牋【帝与妃赏牡丹命李年持金花牋赐李白太真外传】造五鳯楼手【韩浦洎皆有辞洎常轻浦语人曰吾兄为文譬如绳枢草舍聊避风雨予之为文是造五鳯楼手浦闻之因亲知寄蜀牋题诗赠洎曰老兄得此全无用助尔添修五鳯楼】悲剡溪古藤文【舒元舆文剡溪多古藤树方春且死有言溪中多纸工斩伐无时今士人自言能文者其数与麻竹相多孰非书剡藤者耶虽举天下为剡溪不足给余谓今之为文者皆夭阏剡藤者也】巴牋染翰光【杜甫寄髙岑诗】衡阳纸价顿能髙【杜甫员外春兴不知凡几首衡阳纸价顿能髙同上】佳句染华牋【暮懐】諌纸赐牋藤【元稹诗】户部蠲纸【五代何泽户部嵗给蠲符不可胜数而课州县出号为蠲纸泽上书言其弊明宗下诏悉废户部蠲纸】手请谏纸【白居易与元稹书云身是谏官手请谏纸】
　　墨【十八】
　　白临池【张芝伯英临池学书水尽墨】渊云墨妙【严乐笔精】松【上党郡松心作墨】汚屏作蝇【见屏风门】孔燎松丸墨【王方翼燎松丸墨为富家】腹藁【王勃属文初不精思先磨墨数升则酣饮引被覆面卧及寤援笔成篇不易一字时人谓勃为腹藁】濡墨【张旭苏州呉人每大醉以头濡墨而书】绛人陈【韩愈毛頴传与绛人陈友善】非佳墨未尝輙书【裴行俭每曰禇遂良非精笔佳墨未尝輙书】渍墨【韩愈诗渍墨窜旧史】墨油晕【老成相墨经曰墨文如履皮磨之油晕者一两可染三万笔】黒松使者【陶家瓶余事曰宗御按墨曰龙香剂一日见墨上有小道士如蝇而行上叱之即呼万嵗曰臣墨之精黒松使者也若世人有文者其墨上皆有龙賔十二上神之乃以墨分赐掌文官】善和瘗墨【大唐龙髓记曰许足有妙墨八防巢贼乱瘗于善和里第事平取之墨已不见惟石莲匣存】松烟督护【纂异记薛稷为墨封九锡拜香太守兼亳州楮郡平章事是日墨吐异气结成楼台状隣里来观食久乃灭】墨狻猊【大唐龙髓记除峯善碁叚成式欲尽穷其术峯曰子若以墨狻猊与我当使子过我十倍】字能三年不昏【相墨经墨染纸三年字不能昏暗者为上】天峯煤【龙髓记卢杞与冯盛相遇于道各携一嚢杞发盛嚢有墨一枚杞大笑盛正色曰天峯煤和针鱼脑入金溪子手中録离骚古本如公止提绫纹刺三百为名利奴顾当孰胜已而捜杞嚢果三百刺】养墨以豹皮嚢【文房寳饰曰养墨以豹皮嚢贵乎逺湿】嵗磨半寸【相墨经曰凡墨日日用之一嵗才减半寸者万金不换】梦墨【王勃梦人遗以丸墨盈袖自是文章日进杂俎】
　　弹【十九】
　　白弹人避丸【传曰晋灵公不君从台上弹人观其避丸以为乐】柘弹【西京记长安五陵人柘木为弹真珠为丸以弹乌鹊】珠丸【吕氏春秋曰以隋侯之珠弹千仭之雀世必笑之何也所用重而所要轻】苏合【侠客以苏合木为弹】左挟弹【右挟丸见战国防】求鸮【庄子曰见弹而求鸮炙】敏手　暴弹【谷梁言晋灵公】金弹丸【韩嫣以金丸弹射时人语曰若饥寒逐金丸】挟弹【呉伐齐太子谏曰向来挟弹于后园螗蜋之捕蝉也不知黄雀在傍黄雀不知臣挟弹在后】懐丸【大丈夫不扶犂鉏而自懐丸挟弹】弹鸮【楚人恶其声而弹射之将适呉或谓之曰若能变其声在楚可也若不能变其声呉人亦弹射之】善弹【萧子显齐书曰桓崇祖善弹弹鸟毛尽而不死有海鸥羣飞崇祖登城西楼弹之无不折翼】明珠弹飞肉【太经云明珠弹于飞肉其得不复】泥丸【东方朔对骠骑将军难曰以金丸弹不如泥丸各有所用】弹生于古之孝子【呉越春秋陈音对越王云弩生于弓弓生于弹弹生于古之孝子古者人民质朴死裹以白茅投之中野孝子不忍父母为禽兽所伤则作弹以守之故古人歌之曰防竹属木飞土逐肉】孔以丸弹人【滕王元婴以丸弹人观其走避则乐】弹巾【王凖为卫尉少卿以闘鸡供奉禁中过驸马都尉王繇以弹弹其巾折玉簮为乐】弹捕得鸟【王世充罗取飞鸟书符命于帛系鸟颈纵之有弹捕得鸟而献者亦拜官】升楼弹射【藩镇王绍鼎升楼弹射路人以为乐】以狗马弹射为乐【五代王仁裕少不知书以狗马弹射为乐】巧丸儿【韩愈诗遭逢巧丸儿】槐胶弹子【放懐集李少微子女颇多每退朝于庭树撤槐胶弹子数百枚令诸小儿争取之以为戱笑终日不倦戯已复收于箧】好弹射【徐敬业十余嵗好弹射出杂俎】僧灵鉴善弹用洞庭沙岸下土炭末瓷末榆皮泔淀紫矿细沙藤纸渇搨汁九味和齐手丸之阴干【出酉阳杂俎】郑寅常诣灵鉴角放弹【郑寅常诣灵鉴角放弹指一树节其节目相去数十歩曰中之获五千一发而中弹丸及射不破至灵鉴乃防节碎弹焉出酉阳杂俎】五发中心【建中初士人韦生路逢一僧因与连镳言论颇宻僧指路谓曰此数里贫道兰若郎君岂不能左顾乎士人许之行十余里不至日已没韦生疑之素善弹乃宻于靴中取张御弹懐铜丸十余乃弹之正中其脑僧初若不觉又五发中之僧始扪中处见僧方至一庄延韦生坐一防中执韦生手曰贫道盗也君弹悉在手搦脑后五丸坠地焉盖脑衘弹丸而无伤出酉阳杂俎】弹金丸【钱镠每夕弹金丸于墙楼之外使宿直者毕应呉越备史】挟弹章台左【青云少年子挟弹章台左李白少年子】挟弹中鹤一目【秘书省内薛稷画鹤元和中韩公武挟弹中鹤一目时谓五絶南部新书】健犊须走车破环【刘公嘉话丈人曰石季龙挟弹弹人其父怒其母曰健犊须走车破辕良马须逸鞅泛驾然后能负重致逺盖言童稚不竒不惠非异器也】



　　白孔六帖卷十四
<子部,类书类,白孔六帖,卷十四>
<子部,类书类,白孔六帖>
　　钦定四库全书
　　白孔六帖卷十五　　　唐　白居易　原本
　　宋　孔　　续撰
　　酒【一】　　　　　　酤防【二】
　　造酒【三】　　　　　酣醉【四】
　　浆【五】　　　　　　茶【六】
　　食【七】　　　　　　煎和
　　酒【一　　酒徳　　戒酒　淫酒　酗酒礼饮　军中饮　乐饮　夜饮　赐酒御饮令罚附】
　　白我有防酒　和防【诗酒既和防防美也】九酝　甘醴　浮蚁【若萍】醇酎　竹叶【榴花】为雨【乐巴噀酒为雨救蜀都之火】百壶【诗清酒百壶】桂酒椒浆【楚辞奠桂酒椒浆以取其香以椒桂渍酒】羣饮【独醒】腐膓【养生论曰醪醴腐人之肠胃】大欲【礼夫饮食男女人之大欲存焉】鬯【抱朴子云鬯醇酒也】十旬【兼清酒也】既防【既清】且多【且有】有酒【如渑】公酒【公事作酒也周礼】礼酒【賔客之酒】清酤【诗既载清酤】饮齐视冬时【饮宜寒也礼记】上尊酒【汉赐丞相上尊注云糯米一斗为上尊稷为中粟为下】美禄【汉书酒者天之美禄所以颐养天下享祀祈福扶衰养疾】蔗浆【礼乐志大乐蔗浆析朝醒注甘柘汁为醒病酒析解也】酾酒有衍迨我暇矣【诗】行酒【呉诸葛恪行酒至张昭昭不肯饮之曰此非养老礼恪曰昔太公云云昭乃尽爵】不与饮【阮籍与王戎饮刘公荣在座不得饮戎异之他日问籍曰彼何如人答曰胜公荣者不可不与饮不如公荣者则不敢不与饮惟公荣可不与饮】朋酒斯享　佐酒【助行酒】三爵油油以退【礼君子之饮酒】酒以成礼不继以淫　狂药【具酗酒门】有服宴饮【灌夫仲孺有服过田蚡蚡曰吾欲与仲孺过魏其侯会仲孺有服夫曰将军幸许过魏其侯夫安敢以服为辞】数石不乱【于定国饮酒至数石不乱为廷尉至冬月治诸狱饮酒益加精明】　酒徳思柔【防酒思柔不为乱也】以洽百礼【为酒为醴】温克【人之齐圣饮酒温克】三爵油油【礼君子之饮酒也一爵而色洒如也注云肃敬貌洒音廯二爵而言言斯礼已注云和敬貌言音银三爵而油油以退注云恱敬貌盖美君子之徳也】孔嘉【诗饮酒孔嘉维其令仪】既醉【而出并受其福】醉而不出【是谓伐徳】虽取陶陶之乐【刘伯伦酒徳颂曰捧甖承糟衘杯漱醪无思无虑其乐陶陶】无愆抑抑之仪【其未醉止威仪抑抑】不忒【有仪】饱徳【既醉以酒既饱以徳】乐且有仪戒酒以备酒祸【礼曰终日饮酒而不醉焉此先王所以备酒祸】不为酒困【孔子】及乱【唯酒无量不及乱】伐徳【醉而不出是谓伐徳】不惑【杨秉叔节三不惑酒色财】独醒【屈原曰众人皆醉惟我独醒】酣酒【大禹之戒曰酣酒嗜音未或不亡】酒诰【成王封康叔作酒诰诰戒酒之义】亦罔非酒惟辜【酒诰曰民用大乱防徳亦罔非酒惟行越小大邦用防亦罔非酒惟辜言皆由酒以为罪也】无彞酒【文王诰教小子有正有事无彞酒注正也治事谓下羣吏教之皆使无常饮酒也】饮惟祀【越庶国饮惟祀言众国因祭祀乃得饮酒】徳将无醉【言以徳自将无至醉也】不腆于酒【腆厚也】崇饮【其敢崇饮崇聚也】酣身【酣身犹醉乐其身】将成礼以合欢【岂纳邪而伐徳】邴原【原旧能饮酒自行八九年酒不向口至陈留师韩子临归师友以原不饮酒陈仲弓范孟博卢子干会米肉送原原曰本能饮但以荒思废业断之今逺别可尽饮终日不醉】陶侃【尝曰少时有酒失亡亲见约故不敢多饮】桓温【避酒见酗酒门吕氏避酒见令罚门】不能满觞【田蚡辞不能满觞灌夫怒】自杖【庾衮叔襃父在常戒襃以酒后每醉輙自责曰余废先人之戒何以训人乃于墓前自杖三十】　淫湎继淫【传君子曰酒以成礼不继以淫】纳邪【又曰不纳于邪骄奢淫佚所自邪也】窟室【伯有嗜酒为窟室壑谷夜饮而击钟为子晳所焚】彼昬【不知一醉日富】及乱【见上注】沉湎【于酒】枕麴　借糟【刘伯伦酒徳颂】千日【中山有酒饮者一醉千日石饮之千日乃醒】酒池【殷纣为酒池糟邱一鼓而坐饮者三千人】呕丞相之车【邴吉为丞相御吏醉呕其车吉不责】酩酊【无所知山公】侧弁【絶缨】荒湛于酒【颠覆厥徳】五斗解酲【刘伶】一石亦醉【淳于髠】羲和湎淫【废时乱日】崇饮【见上】荒腆【于酒】不幸【齐桓曰寡人不幸而好酒日夜相继管仲曰恶则恶矣非其急也】不继以淫【用备其祸】众醉【彼昏】卧吏部之瓮下【呕丞相之车中】毕吏部【毕卓为吏部比舍郎酿酒熟卓醉后夜至瓮下盗饮之掌酒者之明旦乃毕吏部】种秫【陶潜为彭泽令县公田尽种秫】腐胁【周顗在朝能饮一石及过江每称无对偶有旧对从北来顗出二石酒共饮各醉及顗醒客已腐胁死矣顗为仆射】酣身【酣乐其身不忧政】伐徳【醉而不出是谓伐徳】投辖【陈遵留客饮】濡其首【易有孚于饮酒濡其首】衘杯漱醪【刘伯伦酒徳颂】求于妻【刘伶常乗鹿车携一壶酒使人荷锸随身曰死便埋我其遗形如此渇甚求酒于妻妻捐酒弃器谏曰非养生之道宜防之伶曰善当祝鬼神自誓耳便可具酒肉妻从之伶跪祝曰天生刘伶以酒为名一饮一石五斗解酲妇人之言不可复听于是乃引其酒御其肉块然复醉】金貂换酒【阮孚遥集为散骑常侍以金貂换酒帝宥之】杖头【阮修宣子常歩行以百钱挂杖头至酒店便独酣畅家无儋石之储】过寡妇饮【汉陈崇劾陈遵爵列侯备郡守州牧而乗蒲车入闾巷过寡妇左阿君置酒歌舞醉宿】劾【周顗伯仁领吏部屡有荒醉失仪为有司所劾】嫉嗜酒【时苖徳胄性嫉恶为寿春令蒋济为治中苖往谒济济素嗜酒醉不能见苖苖恚怅还刻木为人署曰醉徒蒋济立于墙下旦夕射之州县知无奈之何】饮至一石【于定国为廷尉饮一石防狱益精明】如淮【传曰有酒如淮有肉如坻】　酗酒生祸【礼曰豢豕为酒非以生祸而狱讼益繁则酒之流生祸也】酒祸【见上注】及乱【唯酒无量不及乱】既醉【是曰既醉不知其秩秩常也】载号【载呶】失意【杯酒间白刃起相讐】式号【式呼】酒荒【于厥邑羲和】淫酗【肆虐臣下化之纣也】羣饮勿佚【其或告曰羣饮汝勿佚尽执拘以归于周予其杀言禁之也勿佚谓捕之勿失】使酒【季布】酒狂【盖寛饶曰无多酌我我则酒狂】酒失【陶侃曰少曽有酒失】杀人【呉志凌统为将军其督陈勤刚勇任气自督酒凌轹一坐举罚不以道统面折之勤怒骂詈统及父操统流涕不荅引刀斫杀之及攻山贼曰死将以谢罪乃身当矢石贼应时披壊孙权嘉其果毅以功赎罪也】吊【王恱元逹恃才纵酒妇父有惨恱乗醉吊之妇父恸哭恱与賔客连臂被髪裸身而入绕之三匝而出】轻重不得【灌夫与窦婴饮轻重不得夫婴注不得谓不平】偪官长饮【谢奕安兄也少与桓温善为温司马每因酒无复朝廷礼常偪温酒温走入南康主门避之奕遂携酒就防事引温一兵帅共饮曰失一老兵得一老兵亦何所怪温不责之】伪醉责人【晋温峤伪醉以手版击钱鳯】小遗【东方朔常醉入殿中小遗殿上劾大不敬免为庶人】又【张安世少孺为光禄勲郎有醉小便殿上主事白行法安世曰何以知其不反水浆耶其掩人过如此】中圣人【见禁酒门】狂药【孙季舒尝与石崇饮慠慢过度崇欲表免之裴楷叔则闻之谓曰足下饮人狂药责人正礼不亦乖乎崇乃止】　礼饮三爵【臣侍宴过三爵非礼】成礼【酒以成礼】有仪【乐且有仪】百礼【以洽百礼见上】酌言酬之【诗】九献【传曰楚子入享于郑九献注云上公之礼九献而礼毕】三行趋出【管子曰桓公与管仲饮掘新井而柴焉十日斋戒召管仲管仲至公执爵夫人执樽觞三行管仲趋出公怒曰寡人斋戒以饮仲父以为脱于罪矣管仲曰臣闻湛于乐者洽于忧厚于味者薄于行臣是以走出拜而送之】皆有酌数【周礼】卜昼【臣卜其昼未卜其夜】侍饮【礼侍饮于长者酒进则起拜受于尊所长者辞少者反席而饮长者举未釂少者不敢饮并恭敬也】靣尊【礼曰凡饮唯君面尊】赐爵【见赐酒门注】一献百拜【礼曰酒之流生祸也是以先王因为酒礼一献之礼賔主百拜终日饮酒而不得醉焉先王所以备酒祸也百拜言至敬】用礼饮酒【献酬有仪】设醴【汉书楚元王每置酒为穆生设醴】无荒【好乐无荒】油油以退【礼君子之饮酒一爵而色洒如也二爵而言言斯礼已三爵而油油以退注皆肃敬貌】举酬逸逸【有序貌】饱徳【既醉以酒既饱以徳】酳酢【礼】以贤序賔【敬譲无惑】　军中饮献饮【传曰谷阳竪献饮于子反子反饮之而醉不能见楚子遂宵遁败楚军也】箪醪【三略昔良将有馈一箪醪者投于河使士饮之三军皆告醉】鲁酒薄而邯郸围【庄子音义曰楚宣王朝诸侯鲁恭公后至而酒薄宣王怒恭公曰我周公之长于诸侯行天子礼乐勲在周室我送酒已失礼方责其薄无乃太甚遂不辞而还宣王怒乃发兵与齐攻鲁梁惠王常欲击赵而畏楚楚既以鲁为事故梁得围邯郸言事相因亦是感应也一曰鲁赵俱献酒于楚酒吏以鲁酒易赵厚酒故楚围邯郸也】罢将【曹仁为闗侯所围太祖以曹植子建为南中郎将征虏将军欲遣救仁呼有所勑戒植醉不能受命于是上悔而罢之】腾酒车以斟酌【文选】　乐饮合欢【酒食者所以合欢】宴乐【我有旨酒以宴乐嘉賔之心】厌厌夜饮【不醉无归】百榼【孔丛子曰子路嗑嗑尚饮百榼】其乐陶陶【刘伯伦酒徳颂曰捧罂承糟衘杯漱醪无思无虑其乐陶陶】玉山之穨【晋嵇康醉倒如玉山之将頽】举白【汉书曰引满举白白酒觞】乐饮【今夕】朱顔酡【酡徒何反美人既醉朱顔酡】髙阳【山简每至髙阳习家池饮酒大醉而归人歌曰山公时一醉酩酊无所知日暮倒载归倒安白接防】河朔饮【袁绍在河朔每至夏大饮云以避一时之暑故号河朔饮也】不空【孔文举曰樽中酒不空吾无忧】酣身【见上】投辖【陈遵留客饮酒投车辖于井中】无酌数【周礼】资酒食以合欢【初筵有礼】用歌舞以饰喜【终宴不疲】即时一杯【晋张翰曰使有身后名不如即时一杯酒】酒中趣【孟嘉嗜酒人问之荅曰君未知酒中趣】侧弁之俄屡舞傞傞【俄倾貌】乐未央杯【但觉杯行迟】　夜饮厌厌夜饮【不醉无归】以火继之　【卜】夜【桓公乐饮以火继之敬仲辞曰臣卜其昼未卜其夜】不继以淫　絶缨【楚荘夜饮烛灭客牵美人衣美人絶其缨】俾夜作昼　俾昼作夜　郑伯有为窟室【而夜饮酒击钟】乐饮今夕　御饮三爵【臣侍君宴过三爵非礼也】千钟【孔丛子曰尧饮千钟】在镐【王在在镐岂乐饮酒诗】过沛【史髙祖过沛置酒酒酣上击筑自歌】湛露【之觞】瑶池之宴【周穆王宴西王母】酌彼金罍【诗】饮酎【月令孟夏天子饮酎用礼乐酎醇酒也用礼乐正尊卑也】醉【后汉刘寛字文饶每引见帝令寛讲经尝于帝前被酒睡帝问太尉醉耶对曰臣不敢醉但任重负大忧心如醉】又【后汉马武字子张为人嗜酒濶逹敢言时醉在御前靣折同列言其短长帝故纵之以为乐】靣尊【凡饮唯君靣尊】司过之吏【呉孙皓每宴会羣臣无不令沉醉置黄门侍郎十人不与酒令侍立为司过之吏饮罢各奏其阙失随大小加刑】劳酒【孟春天子躬耕籍田还乃宴饮于太寝公卿大夫诸侯皆御命曰劳酒】晋武举觞【河桥成晋武举觞于杜预曰非卿此桥不成】　赐酒秬鬯赐晋【晋文公献楚俘于周王赐之秬鬯一卣卣器也秬黒黍鬯香草和酒以降神】锡魏【册魏公九锡文曰是用锡君秬鬯一卣】赐遗细君【汉书伏日上赐东方朔酒一石肉百斤归遗细君】酒存人欲【赐表主恩】逮下之恩　赐颁【周礼酒正掌酒之赐颁皆有法以行之注法尊卑之差】秩酒【酒正凡有秩酒者以书契授之注秩常也谓老臣常受酒】赐爵【礼君若赐之爵即越席而再拜稽首受登席祭之饮卒爵而俟君卒爵然后授虚爵注不敢先君尽之】不再拜【礼酒肉之赐不再拜再重也不重拜轻也】上尊酒【汉书赐丞相养牛上尊酒注糯米一斗酒一斗为上尊稷为中粟为下】桐马酒【见造酒门】　令罚兕觥其觩【兕觥罚爵地觩然不用】酒吏　军灋【史记诸吕用事朱虚侯章入侍髙后燕饮令章为酒吏章曰臣将种也请以军法行酒酒酣诸吕一人亡酒章抜剑斩之还白曰亡酒一人谨行军法斩之】觞政【说苑魏文侯与大夫饮酒使公乗不仁为觞政】引满相罚【文选】立监　佐史【诗凡此饮酒或醉或不既立之监或佐之史彼醉不臧不醉反耻言幽王立酒监佐之史令人尽醉则耻罚之】令出惟行　觵其不敬者【觵罚爵也周礼】杜蒉之爵【礼智悼子卒未葬晋平公饮酒师旷李调侍饮杜蒉入寝酌曰旷饮斯又酌曰调饮斯又酌北靣而饮平公问之云云公曰寡人亦有过焉酌而饮寡人杜蒉洗而扬觯公曰如我死则必无废斯爵也遂谓之杜举】酌彼【兕觥】有常罚【之爵礼】罚卜不中【晋献公饮大夫酒令司正实爵与史苏曰骊之役汝曰胜而不吉夫克国得妃吉孰大焉故罚汝对曰云云】飞觞举白【文选】孔分赐【譲皇帝宪帝亲待愈益厚尚食搃监及四方所献酒皆分赐之】药酒【譲皇薨葬桥陵监护使裴耀卿建言尚食料药酒三十石考求礼据无所凭依请蠲省折衷诏可】以酒得过【温造字简舆李景俭以酒得过宰相造坐与饮食出为朗州刺史】悠然独酌【马周字賔王舍新丰逆旅主人不之顾周命酒一斗八升悠然独酌众异之】上书太子【李纲字文纪上书太子曰殿下饮酒过量非养生之道】嗜酒【苏世长】纵酒为乐【唐俭居官不事事与賔客纵酒为乐】置酒相乐【李勣疾弟弼始为晋州刺史以勣疾召为司卫卿使省视忽语曰我似少愈可置酒相乐于是奏乐宴饮列子孙于下】日置酒【韦挺在幽州日置酒弗忧职】剧饮【李百药喜剧饮】逾斗不乱【卢斋卿喜饮酒逾斗不乱】赐酴醿酒【李绛字深之曰今法令不及者五十余州西戎内讧加此水旱无年陛下焦心销志求济时之略渠便髙枕而卧哉帝入谓左右曰绛言骨鲠真宰相也遣使赐酴醿酒】卒爵【李景譲字后已始为左丞蒋伸坐宴所酌酒语客曰有孝于家忠于国者饮此客肃然景譲起卒爵伸曰无宜于公】穷昼夜相欢【裴度字中立治弟集贤里野服萧散与白居易刘禹锡为文章把酒穷昼夜相欢不问人间事】把酒为劳【王世充击贼卢明月于南阳俘系数万还帝自持酒为劳】防明【徐晦字士章嗜酒防明】引觞同饮【张説字道济宴集贤院故事官重者先饮説曰吾闻儒以道相髙不以官阀为先后大帝时修史十九人长孙无忌以元舅每宴不肯先举爵长安中与修珠英当时学士亦不以品秩为限于是引觞同饮时服其有体】纵酒髙会【崔宁杜鸿渐为剑南西川节度使政事日委宁日与僚属杜亚杨炎纵酒髙会】罚爵【崔咸字重易李逄吉当国畏裴度复相使京兆尹刘栖楚等十余人悉力排却之虽度门下賔客皆有去就意他日度置酒延客栖楚曲意自解附耳语咸疾其矫举酒譲度曰丞相乃许所由官嗫嚅耳语愿上罚爵度笑受而饮栖楚不自安趍出坐上莫不壮之】内诏于懐【贾耽为山南节度使徳宗在梁耽使司马樊泽奏事泽还耽大置酒会诸将俄有急诏至以泽代耽召为工部尚书耽内于懐饮如故既罢召泽曰诏以公见代吾且治行勑将吏谒泽】杖防往醉【张镐字从周京师未知名率嗜酒鼓琴自娯人或邀之杖防往醉即返杨国忠荐释褐拜左拾遗】不喜饮酒【李徳裕】不治职【李绅字公垂素善薛廷老数饮酒不治职罢去坐是亦夺职】杀人【刘义少因酒杀人亡命会赦出】饮谑【姚訚性豪荡好饮谑】俸余送酒家【阳城字亢宗每约二弟吾所俸入而可度月食米几何薪盐几钱先具之余送酒家无留也】不任事【王绩字无功求为六合丞以嗜酒不任事】斗酒学士【髙祖武徳初以前官待诏门下省故事官给酒日三升或问待诏何乐耶荅曰良醖可恋耳侍中陈叔逹闻之日给一斗时号斗酒学士】送酒【贞观初以疾罢复调有司时太乐署史焦革家善醸绩求为丞吏部以非流不许绩固请曰有深意竟除之革死妻送酒不絶嵗余又死绩曰天不使我酣美酒邪弃官去】酒经【追述焦革酒法为经】酒家南董【又采杜康仪狄以来善酒者为谱李淳风曰君酒家南董也】立杜康祠【所居东南有盘石立杜康祠祭之尊为师以革配】着醉乡记【以次刘伶酒徳颂】五斗先生【其饮至五斗不乱人有以酒邀者无贵贱輙往着五斗先生传】赠酒【杜之松故人也为刺史请绩讲礼荅曰吾不能揖譲邦君门谈糟粕弃醇醪也之松嵗时赠以酒脯以上王绩传】洁壶置杯【陆字鲁望初病酒再朞乃已其后客至防壶置杯不复饮】多忤物【林蕴字复梦嗜酒多忤物宰相置不用也】喜蒱酒【王翰喜蒱酒】与才士豪侠饮乐【翰徙仙州别驾日与才士豪侠饮乐】剧饮欢甚【孟浩然字浩然采访使韩朝宗约浩然偕至京师欲荐诸朝会故人至剧饮欢甚或曰君与韩公有期浩然曰业已饮遑恤佗卒不赴】崔颢【嗜酒】生春酒【本纪徳宗即位五月甲申剑南贡生春酒】虽多不乱【李迥秀字茂之喜饮酒虽多不乱】俗以椰子为酒【南蛮诃陵俗以椰子为酒饮之輙醉宿昔壊】桑落酒【良醖署令二人进御则供春暴秋清酴醿桑落之酒见百官志】崔恭【饮酒至斗不乱】上日内出醪馔【张説字道济迁左丞相上日内出醪馔】李适之【饮酒至斗余不乱】时美其恭【苖晋卿字元辅潞州壶闗人充河北采访使入计谒归壶闗太守迎犒吏所属令行酒酒至必立饮白釂侍老有献降阶拜而饮时美其恭】将士不饮【阳惠元平州人诏移兵万五千戍闗东帝御楼至春楼誓师因劳遣诸将酒至神防将士不敢饮帝问故惠元曰初发奉天臣之帅张巨济与众约是役也不立功毋饮酒臣不敢食其言】数过友家饮噱【刘伯刍字素芝迁主客员外郎数过友家饮噱为韦执谊所阴劾贬虔州叅军】酒【崔沔字善仲曰祭祀尚矣古者饮食必先严献未有麴糵故有酒之奠】劝一杯【汉蔡王信髙祖之从弟也杨邠等死信大喜谓其寮佐曰吾尝谓天无眼而使我郁郁于此三年矣主上孤立几落贼手诸公可以劝我一杯矣】紫酒青酒【五代于阗以蒲萄为酒又有紫酒青酒不知其所醸而味尤美】求酒【五代张彦泽耶律徳光犯阙帝使求酒于李崧崧曰臣家有酒非敢惜虑陛下忧躁饮之有不测之虞所以不敢进也】酒八仙人【李白字太白自知不为亲近所容益骜放不自修与贺知章李适之汝阳王璡崔宗之苏晋张旭焦遂为酒八仙人】防榔沈为酒【环王取防榔沈为酒】浊醪有妙理【杜诗】琥珀【春酒杯醲琥珀薄】松醪酒熟旁看醉【杜甫寄杜员外兄】甘若饴【韩愈诗一杯春酒甘若饴】地黄酒【桞玭相国门人贾餗有奴颇横冯球爱贾召奴责之奴泣谢未几冯谒贾未出有二青衣赍银罂出曰公恐君寒奉地黄酒三杯冯説尽举之】防行【长孙无忌帝谓唐俭有辞善和解人酒杯防行发言可喜】非公会不饮【段秀实非公会不饮酒】受酒一杯【李素立夷人感其惠率牛马以献素立止受酒一杯】潜泉浮酒【回纥入朝帝坐秘殿陈十部乐殿前设髙坫置朱提缾其上潜泉浮酒自左阁通坫趾注之缾转受百斛缭盎回纥数千人饮毕尚不能半】剧饮以自娯【五代符习怏怏失职剧饮以自娯】麴生【唐开元记叶法善居贞观尝有朝士诣之解带淹留满座思酒忽有一美措傲睨直入称麴秀才年二十余肥白可观笑揖诸公末席伉声哗论良久暂起法善曰此子突入词辩如此岂非妖魅为惑乎俟其复至宻以小剑击之应手坠于阶下化为瓶榼一座惊慑遽视乃瓶醲醖也咸笑饮之其味甚佳曰麴生风味不可忘也】龙膏酒【唐杜阳编顺宗时处士伊初召入宫饮龙膏酒黒如纯漆饮之令人神爽此本鸟弋山离国所献】澄明酒【武宗防昌元年夫余国贡火玉才人常用煎澄明酒其酒亦异方所贡也色如紫膏饮之令人膏香】凝露浆【同昌公主上每赐御馔其酒有凝露浆】无忧酒【武宗起望仙台荐无忧酒】酒山【南昌国有酒山山有泉其味如酒饮之甚美醉则经月不醒】菖蒲酒桃花酒【沧洲去国万里出菖蒲酒桃花酒饮之而神气清爽】香露之醑【洲人多饮香露之醑】麴精潭【叙闻録宪宗采鳯李花醸换骨醪晋国公平淮西廻黄帕金瓶逺赐二斗】碧芳酒【叩头録房寿六月捣莲花制碧芳酒凉物也】防脑酒【唐酉阳杂俎肃宗张皇后専权每进酒常寘防脑酒令人夕醉健忘】洞天圣酒将军【虢国夫人就屋梁悬鹿肠于中空筵宴使人于梁上注酒于肠中结其端欲饮则解开流于盏中号洞天圣酒将军出酒中】辞醉【李仁矩恃恩骄恣见藩臣不以礼东川节度使董玮置酒召仁矩辞醉不往于传舍与娼妓宴饮】好饮而多酒过【初李瀚为翰林学士好饮而多酒过髙祖以为浮薄天福五年九月诏废翰林学士五代桑维翰传】牛饮【闽王曦常为牛饮羣臣侍酒醉而不胜有诉及私弃酒者皆杀之诸子继柔弃酒并杀其賛者一人】举觞酹先酒【桞宗元饮酒诗今旦少愉乐起坐开清樽举觞酹先酒遗我駈忧烦】序饮【昔之饮酒有揖譲而酬酢百拜以为礼者有呌号屡舞如沸如羮以为极者有祼防禓以为逹者有资丝竹金石之乐以为和者有以促数紏逖而为宻者桞文】文字饮【长安众富儿盘馔罗羶荤不解文字饮惟能醉红裙韩愈醉赠】清夜沉沉动春酌【灯前细雨檐花落杜甫醉时歌】李白一斗诗百篇【长安市上酒家眠天子呼来不上舩自称臣是酒中仙】墙头过浊醪【展席俯长流】汝阳三斗始朝天【道逢麴车口流涎恨不移封向酒泉老杜八仙歌】浊醪气色严【皤腹瓶甖古酣酣天地寛怳怳嵇刘伍杜牧雨中作】盖至其边终身太平【文粹王绩醉乡记降及尧舜作为千钟百壶之献因姑射以假道盖至其边终身太平】与醉乡隔【同上禹汤立法礼繁乐杂数十代与醉乡隔其臣羲和弃甲子而逃冀臻其乡失路而道夭故天下遂不宁】玉酒湛湛盈华觞【齐言此夕乐未央玉酒湛湛盈华觞张籍楚宫行】石梁春【荥阳之土窟春富平之石梁春酒名也国史补】西凉州蒲萄酒【李白进清平词太真以玻瓈七寳杯酌西凉州蒲萄酒饮白出杨妃传】琼酒【谢卿遇神仙设琼酒续仙传】呼酒【韩愈醉赠张籍今日到君家呼酒持劝君】数杯浇肠虽暂醉皎皎万虑醒还新【韩愈感春诗】金牌防酒【安禄山眷宠既深人多疾之帝恐其遇毒赐禄山以金牌系臂每王公劝饮则示金牌准勑防酒】异国酒【阿陆部多猎虫鹿剖其肉重叠之以石压沥汁税波斯拂菻等国米及草子酿于肉汁之中经数日即变成酒饮之可醉出酉阳杂俎】酒味既冷洌酒气又氤氲【诗成使之冩亦足张吾军所以欲得酒为文俟其醺酒味既冷冽酒气又氤氲性情渐浩浩谐笑方云云此诚得酒意余外徒缤纷】车旁侧挂一壶酒【李白防阳歌车旁侧挂一壶酒鳯笙龙管行相催咸阳市中叹黄犬何如月下倾金罍】麴神寅日合酒圣卯时欢【白乐天诗】天文悬瑞色【张説天文悬瑞色酒圣泛华巵】龙头防酒邀酒星【唐李贺诗】百罚深杯亦不辞【杜甫乐游园歌却忆年年人醉时只今未醉已先悲数茎白髪那抛得百罚深杯亦不辞】山瓶乳酒下青云【气味浓香幸见分谢严公送酒】酒忆郫筒不用沽【郫蜀县风俗録曰郫人刳竹之大者倾春酿于筒闲以耦丝蔽以焦叶信宿馨逹于林外然后防之以献俗号为郫筒林也】闻道云安麴米春【拨闷闻道云安麴米春才倾一盏即醺人】蚁浮仍臈味【归溪】重碧酤春酒【宴杨君楼】五花马千金裘呼儿将出换美酒【与尔同消万古愁李白将进酒】辞粟卧首阳屡空饥顔回当代不乐饮虚名安用哉【李白】饮之以酒【五代梁臣刘鄩归梁太祖赐之冠带饮之以酒鄩辞以量小太祖曰取兖州量何大乎】张饮尽欢【髙开道以轻骑五百抵幽州欲图罗艺自从数骑入都督府且观艺艺与张饮尽欢知不可图遂去】奏妓饮酒【髙开道顾不免擐甲挺刃据堂上坐与妻妾奏妓饮酒】醽緑翠涛【龙城録魏左相能治酒其名醽緑翠涛常以大金甖内赐公称醽緑胜兰生翠涛过玉薤千日醉不醒十年味不败兰生汉书百味防酒也玉薤伤帝酒名也十年不败西河人华非得大宛之法司马酒学谓贵人藏万石蒲萄酒数十年不败者也】酒兵也兵可千日不用【陈暄嗜酒其兄子秀以书讽之乃曰昔周伯仁渡江惟三日醖吾不以为少郑康成饮三百杯吾不以为多又言酒兵也兵可千日不用不可一日而不偹又曰吾殁之后题其墓曰酒徒陈君之神道】良醖令掌五齐三酒之事【一曰泛齐二曰醴齐三曰盎齐四曰醍齐五曰沈齐三酒一曰事酒二曰昔酒三曰清酒唐六典】破除万事无过酒【韩愈赠郑兵曹杯行到君莫停手破除万事无过酒】髙阳小饮真琐琐【山公酩酊何如我李白送窦明府诗】尔来未几嵗【散尽髙阳徒杜牧】郢水醪【李徳裕述梦诗曰荷静蓬池鲙冰寒郢水醪注夏至颁氷以酒味浓和氷而饮禁中有郢酒】仙醴【杜甫赠汝阳王诗仙醴求浮蚁】溧阳酒楼三月春【李白猛虎行凓阳酒楼三月春杨花忙忙愁杀人胡雏緑眼吹玉笛呉歌白纻飞梁尘】千名【春醪又千名】
　　酤【二】
　　白沽酒【市脯不食】酤我【诗曰无酒酤我】黄公开肆【卓氏当垆】执榼【数钱】公酒【周礼云】日成月要【周礼酒正日入其成月入其要嵗终则会注皆谓合计其用】酒府【酒正之府】酒正【酒官】酒人【造酒者】酒官监之【月令监察其造】陈鲁匡之谋【收荣公之利】贯酒【髙祖从王媪武负贯酒每酤留饮酒酬数倍故二家常折劵弃债】当垆【司马相如与卓文君临卭买酒舍文君当垆相如与佣保杂作涤器】千酿【殖货志一嵗千醸比千乗之家】酤酿【崔寔父卒卖田宅起冢茔立碑颂资产竭以酤醸贩鬻为业】贯酤【呉潘璋字文珪居贫嗜酒好贯酤每曰候富贵当相还】阮修【以百钱挂杖头沽酒】黄公当垆【王戎过谓后车客曰吾昔与嵇叔夜阮嗣宗酣畅于此今思邈若山河】不食【孔子曰沽酒市脯不食】折劵弃债【见上注】悬帜【韩子宋人有酤酒悬帜甚髙斗槩甚平而沽不售问人人曰君家畜恶狗也】十千【曹植诗美酒斗十千】梁市【列仙传酒客者梁市酒家之客作酒常美日售万钱】孔私酿【王仲舒字宏中除江西观察使防酒利多他州十八民私醸嵗抵死不絶谷数斛易斗酒仲舒罢酤钱九十万吏坐失官息钱五十万悉产不能偿仲舒焚簿书脱械不问】弛酒【敬晦南方连馑有诏弛酒茗官用告乏】追偿【崔植字公修为给事中时皇甫鏄请天下所纳盐酒利增估者以新凖旧一切追偿植奏言用兵久百姓雕罄往虽估逾其实今不可复收于是议者咸罪鏄惧而止】市酒【李宻入闗为逻所获与支党护送帝所出所有金示使者使者顾金禁渐弛益市酒饮笑讙哗守者懈宻等遂夜亡去】禁京城酤酒【食货志唐初无酒禁乾元元年京师酒贵肃宗以廪食方屈乃禁京城酤酒酒期以麦熟如初二年饥复禁酤】罢酤【徳宗帝纪大厯十四年辛邜罢酤】酒翁【段秀实传郭晞士入市取酒刺酒翁壊醸秀实列卒取之】已输者弭怨见处者获宁【陆宣公奏议其酤等一切停罢则冀已输者弭怨见处者获宁】金换酒【贺知章一见李白呼谪仙人以金换酒与之共饮出唐摭言】金鱼换酒来【何将军山林诗杜甫】碧防玲珑含春风银题防帜邀上客【韦苏州酒肆行豪家沽酒长安陌一旦起楼髙百尺碧防玲珑含春风银题防帜邀上客晴景悠扬三月天桃花飘俎桞垂筵繁弦急管一时合他垆隣肆何寂寞】止宿酒店【文粹吕才东臯子集序或乗牛骑驴出入郊郭止宿酒店动经嵗月】郢酒坊【李徳裕诗冰寒郢水醪注禁中有郢酒坊】恰有三百青铜钱【杜甫偪仄行街头酒价常苦贵方外酒徒稀醉眠速来相就饮一斗恰有三百青铜钱】
　　造酒【三　禁酒附】
　　白为酒为醴【诗】六物【月令仲冬命有司秫稻必齐麴糵必时湛炽必防水泉必香陶器必良火齐必得兼用六物母有差忒差忒谓失所也酒官监之】若作酒醴【尔惟麴糵】五齐【周礼酒正掌酒之政令辨五齐之名泛醴盎缇沈也】式法【作酒之法式也周礼】酒财【授酒人以财也周礼】掌其薄厚之齐【齐节也】酒式【周礼以酒式诛赏之注云诛赏其作酒之善恶也】酒人【造酒人也】酒官监之【见上注】女酒三十人【周礼注女奴晓酒也】饮齐视冬时【饮宜寒也】千酿【见上注】三品【晋刘为荆州室中云齐中酒听事酒猥酒同用麴米而优劣三品云投醪尚三军同醉岂得二其厚蒲自今不得分别】桐马酒【汉师学士十二人给大官桐马酒注以马乳为酒采桐叶时乃成也臣瓉曰按武帝以马家为桐马似不为酒也】　禁酒椎破垆罂【赵广汉为京兆直突入博陆侯霍禹第门索私酿酤椎破垆罂斧破门闗】孔融争【后汉末年饥曹操表制酒禁孔融频争之多侮慢之辞融难操书曰尧非千钟无以建太平孔非百觚无以湛上圣云云由是观之酒何负于理者哉】中圣人【魏志徐邈字景山为尚书郎时禁酒邈私饮至醉校尉赵逹问曹事邈曰中圣人逹白之太祖甚怒鲜于辅曰醉客谓酒清者为圣人浊者为贤人邈性修慎偶醉言耳竟免刑】酿具【蜀大旱先主禁酒有醸具并坐之】巷无饮酒　羣饮勿佚【酒诰曰羣饮汝勿佚尽执拘以归于周予其杀】孔酿宜春酒【李泌字长源泌请里闾醸宜春酒以祭勾芒神祈丰年帝恱乃着令】弛禁【薛戎字元夫迁浙东观察使所部州触酒禁者罪当死戎弛其禁】酒器九品【李适之酒器九品有蓬莱盏海川螺舞仙盏瓠子巵慢卷荷金焦叶玉蟾儿醉刘伶东溟様蓬莱盏上有山象三岛注酒以出没为限舞仙盏有闗捩酒满则仙人出舞瑞香毬子落盏外出逢原记】酿王【汝阳王琏取云梦石甃泛春渠以置酒作金银鱼浮沉其中为酌酒具自称醸王兼麯部尚书出醉仙图】酿老春【李白哭宣城善醸酒诗纪叟黄泉里还应醸老春】白酒初熟山中归【李白南陵别儿童】冠絶当时【文粹吕才东臯子集序时太乐有府吏焦革家善醖酒冠絶当时为酒谱一卷李淳风见而恱之】终嵗醇醲味不移【韦苏州酒肆行深门潜醖客来稀终嵗醇醲味不移长安酒徒空扰扰路旁过去那得知】呉姬压酒唤客尝【李贺】玉液金脂【白公效陶潜造酒开缾防樽中玉液黄金脂持玩已可恱欢尝有余滋】緑香芳烈【太宗破髙昌收马乳蒲萄种于苑中并得酒法仍自损益之造酒成緑色芳香酷烈味兼醍醐南部新书】荷杯【李宗闵善饮暑月临池以荷为杯语林】梨花春【杭州其俗醸酒趂梨花时熟号梨花春长庆集注】白鸡盏【唐朝野佥载桞亨饮未醉造白鸡盏取其迅速】鹤樽【朝野佥载唐韩王元嘉有一铜鹤樽背上注酒则一足倚满则正不满则危侧】歇马杯【天寳遗事长安自昭应县至都门官道村店民当大路市酒量钱数多少饮亦有施者与行人饮之故路人号为歇马杯】常持满【河东记汝阳王璡饮叶静能叶曰有一生徒能饮当令来谒翌日有通谒者曰常持满见之侏儒也谈胚浑之道饮以五斗忽醉倒乃瓮也】衰年催酿黍【杜甫诗】汲河以酿【地理志河中府河东有芳醖监汲河以醸】
　　酣醉【四】
　　白堕车【庄子云醉人堕车虽病不死其骨节与人同其犯难与人异】毕吏部【毕卓醉入比舍郎酒罋下卧】酩酊【无所知山公】倒载【见乐饮门】载号载呶【或号或呼】不知其秩【亦既醉止不知其秩】乱我笾豆　屡舞【僛僛傞傞】侧弁之俄　霑醉【陈遵与客饮投辖井中取其霑醉】忧心【后汉刘寛字文饶于上前被酒睡上曰太尉醉耶对曰臣不敢醉但忧心如醉也】腐胁　吊妇父　中圣人　玉山之颓　千日　呕车茵【并见上注】是曰既醉【不知其尤】孔使酒【宗室景俭字寛中性矜诞使酒纵气】留宴大醉【李勣留宴俄大醉帝亲解衣覆之】颓然【长孙顺徳削籍为民嵗余帝阅功臣图见其像怜之遣宇文士及视顺徳方颓然醉】醉死【傅奕自志曰奕青山白云人也以醉死】殚财费酣游山寺【郑敬宣慰江淮帝诫曰卿是行宣谕朕意无若潘孟阳殚财费酣饮游山寺】沈于酒【赵防沈于酒傲忽少检】慢宰相【独孤朗字用晦拜殿中侍御史坐与李景俭饮景俭使酒慢宰相出为韶州刺史】挺笏击奸臣【顾少连裴延龄方横无敢忤者尝与少连会田镐第酒酣少连挺笏曰叚秀实笏击贼臣今吾笏将击奸臣奋且前元友直在坐劝解之】敢言【叚平仲字秉庸磊落有气节嗜酒敢言】不持检操【薛廷老字商叟拜翰林学士酣饮不持检操帝不恱】醉谒【独孤用晦为中丞侍御史李道枢醉谒用晦用晦劾不虔下除司议郎】醉辱【杨炎字公南神乌令李太简常醉辱之炎令左右反榜二百余几死】酣醉乃去【李徳裕李宗闵时李听为太子太傅招所善客载酒集宗闵阁酣醉乃去至徳裕则谕御史冇以事见宰相必先白台乃听】痛饮未尝醒【崔咸字重易累迁陜虢观察使日与賔客僚属痛饮未尝醒夜分决事裁剖精明无一毫差吏称为神】饮酣泣下【张濬字巨川为河东行营招讨帝置酒安喜楼临饯饮酣泣下曰陛下偪于贼臣愿以死除之】酣饫【元徳秀字紫芝嗜酒陶然弹琴以自娯人以酒肴从之不问贤鄙为酣饫】醉吟先生【白居易自号醉吟先生为之传】卧客懐中【阳城字亢宗召拜右谏议大夫及受命他谏官论事苛细纷纷帝厌苦而城寝闻得失且熟犹未肯言韩愈作争臣论讥切之城不屑方与二弟延賔客日夜剧饮客欲谏止者城揣知其情彊饮客客辞即自引满客不得已与酬酢或醉仆席上城或先醉卧客懐中不能听客语无得闗闻】属辞【贺知章字季真每醉輙属辞】以水颒靣【李白字太白有诏供奉翰林白每与饮徒醉于市帝坐沉香亭帝意有感欲得白为乐章召入而白已醉左右以水颒靣】力士脱鞾【白常侍帝醉使髙力士脱鞾力士素贵耻之】呼呌狂走【张旭苏州人嗜酒每大醉呼呌狂走乃下笔或以头濡墨而书既醒自视以为神不可复得也世呼张顚】醉不能见【王源中字正进承旨学士源中嗜酒召之醉不能见及寤忧其慢不悔不得进也他日又如之遂失帝意】李通【见忠义门】书夜酣饮【五代张彦泽自以有功与契丹昼夜酣饮自娯因纵军士大掠京师军逻获罪人彦泽醉不能问瞠目视之出三手指军士驱出即防其腰领】解醒具【李嗣业入朝赐酒宗前醉舞帝宠之赐防百金四五十物钱十万曰为解酲具】攻馆下【沙陀传李克用过汴朱全忠邀之全忠忌克用桀迈难制克用醉乃攻馆下亲将郭景余灭烛扶克用徐告之尚被酒乃引弓射防烟嚣四合大震电克用与薛志勤等间阙升南谯门缒走营】醉妆【后蜀王衍后宫皆戴金莲花冠酒酣免冠其髻髽然更施朱粉号醉妆国中人皆效之】醉圣【李白嗜酒醉后文尤竒号醉圣】诏夺峤官【于峤为安重诲所怒赵鳯即左迁峤秘书少监峤因被酒往见鳯鳯知其必不逊乃辞以沐髪峤诟直吏又溺于从者直庐而去省吏白鳯鳯以其事闻明宗下诏夺峤官】淋浪身上衣颠倒笔下字【初喧或纷争中静惟嘲戯淋浪身上衣颠倒笔下字韩文公醉后】醉人为瑞【唐徳宗播迁人多乏食无醸酒者后京师稍宁有一醉人聚观以醉人为祥瑞】轻王侯【一醉累月轻王侯李白】看朱成碧【顔始红同上】赋诗得妓【韦应物为苏守尝赴杜鸿渐宴醉归宿传舍既醒见二妓在侧惊问之乃曰郎中席上与司空诗因遣某等问其时何言曰髙髻云鬟宫様妆春风一曲杜韦娘司空见惯浑闲事防尽苏州刺史肠唐宋遗史】醉语【李林甫每与同僚议及公直之事则如痴醉之人未尝问答或语及阿徇之事则响应如流张曲江常谓賔客曰李林甫议事如醉者脑语也不足问可矣开元天寳遗事】使酒骂坐【呉世家杨隆演尝饮酒楼上命优人髙贵卿侍酒徐知训为参军隆演鹑衣髽髻为苍鹘知训尝使酒骂坐语侵隆演隆演愧耻涕泣而知训愈辱之】赠醉侯【皮日休夏日诗云他年谒帝言何事请赠刘伶作醉侯】熟酒为身谋【杜甫晦日至今阮籍等熟酒为身谋】客醉挥金椀【崔驸马宅诗】读醉乡记【吾少时读醉乡记私怪隐居者无所累于世而犹有是言岂诚防于味耶及读阮籍陶潜诗然后乃知彼虽偃蹇不欲与世接然犹未能平其心或为事物是非相感发于是有托而逃焉者也韩愈送王含】昨日东城醉还应白接防【李白】醉后失天地兀然就孤枕【同上】常云恨不逢刘伶与闭戸轰饮【吕才东臯子集序】日酣遨未赴屯【裴耀卿字焕之盖嘉运为河西陇右节度使以新立功日酣遨未赴屯耀卿言于帝曰今酣呶朝夕胖肆自安非爱人忧国者唐史】扶太白登舟【范传正李白新墓碑李白掌翰林専尝宻命召公作序时公已被酒于翰苑中仍命髙将军扶以登舟优宠如此】
　　浆【五】
　　白浆人供六饮【水浆醴凉医酏】蚁丘之浆【卖浆之家见庄子】十浆五浆【列子之齐中道而反曰惊也吾食于十浆而五浆先馈言其敬也】卖浆【姜子牙少贫卖浆值天凉屠牛卖肉值天热而肉败】义浆得玉【雍伯】孔献浆【王重荣传帝徙石门帝毎出或献饴浆帝驻马为尝民皆流涕】取浆公防【窦轨戒家奴毋出外忽遣奴取浆公防既而悔焉命斩奴】一浆【藩镇李师道遣子方入侍既还师道中悔召诸将诸将议大将崔承度独进曰公初不示诸将腹心而今委以兵此皆嗜利者朝廷一浆十饼诱之去矣师道恚】冰浆【杜甫诗冰浆椀碧码碯寒】具壶浆劝迎【郭元振旌节下玉门闗去凉州犹八百里城中争具壶浆劝迎】鹿角浆【云仙散録传芳略记吐突承璀嗜蛤蜊炙以铁丝床数浇鹿角浆然后食】天浆【举瓢酌天浆韩愈詶张籍】蓝桥驿【裴航归辇下经蓝桥驿渴甚求浆于茅舍见老媪方缀麻媪咄云英擎浆来见箔下女子甚佳裴防传竒】龙脑浆【江淮异人録自南唐保大中南海尝贡龙脑浆能补益元宗尝以浆调酒服之耿先生曰未为佳也乃以缣嚢贮龙脑悬于琉璃瓶中食顿曰已浆矣元宗闻滴沥声少顷视之一勺水矣明日发之半瓶香气馥烈】沽浆【唐史食货志中官为官市使每出沽浆卖饼之家皆彻肆闭门】味如杏酪【酉阳杂俎同州司马裴沆往郑有老人白衣曵杖而至裴觉非常人以丈人呼之因随行才数里至一庄竹落草舍庭芜狼籍裴渴甚求茗老人指一上龛云此中有少浆可就取裴视龛中有一杏核一扇如笠满中有浆浆色正白乃力举饮之不复饥渴浆味如杏酪裴知隐者拜请为奴仆老人曰君有世间微禄纵住亦不终其志】琼浆自间于粢盛【杜甫朝太清赋】蔗浆【明皇移入大内张后进蔗浆明皇不食杨妃外传】
　　茶【六】
　　白代酒【呉志韦曜饮不过三升孙皓享燕以七升为限虽不悉入口皆浇灌取尽宻赐曜茶以当酒至宠衰更偪之】供办【晋谢安常诣陆纳纳供办设茶果而已】寄信【刘琨与兄弟羣书吾体中愤闷恒仰真茶汝可寄信致之】供御【温峤表遣取供御之调条列真上茶千片茗二百大薄】孔防茶使【郑注帝问富人术以防茶对其法欲置茶官籍名圃而给其直工自撷暴则利悉之官帝始诏王涯为防茶使】官自治园【令狐楚为盐铁转运使先是郑注建防茶使王涯又议官自治国植茶人不便楚请废使如旧法从之】谏增茶赋【李珏字待价盐铁使王播增茶税十之五以佐用度珏上疏谓防率本济军兴而税茶自贞元已来有之方天下无事忽厚敛以伤国体一不可茗为人饮与盐粟同资若重税之售必髙其弊先及贫下二不可山泽之产无定数程斤论税以售多为利若价腾则市者稀其税几何三不可陛下初即位诏惩聚敛今反增茶赋必失人心帝不纳】着经三篇【陆羽字鸿渐嗜茶着经三篇言茶之原之法之具尤备天下益知饮茶矣】祀为茶神【时鬻茶者至陶羽形置炀突间祀为茶神】善煑茶【有常伯熊者因羽论复广着茶之功御史大夫李季卿宣慰江南次临淮知伯熊善煑茶召之伯熊执器煎季卿为再举杯】着毁茶论【季卿至江南又有荐羽者召之羽衣野服挈具而入季卿不为礼羽愧之更着毁茶论其后尚茶成风】驱马市茶【时回纥入朝始驱马市茶】自判品第【陆字鲁望嗜茶置园顾渚山下嵗取租茶自判品第张又新为水说七种其二惠山泉三虎丘井六松江人助其好者虽百里为致之】防取茶利【何易于为益昌令盐铁官防取茶利诏下所在毋敢隐易于视诏书曰益昌人不征茶且不可活矧厚赋毒之乎】出盐茗俾民输帛【杨行宻字化源议出盐茗俾民输帛幕府髙朂曰疮破之余不可以加敛且帑赀何患不足若悉我所有易四邻所无不积日财有余矣行宻纳之】八牀主人【刘建锋死马殷代髙郁又教殷民得自摘山收茗筭募髙力置邸阁居茗号八牀主人】鬻【朱桃椎尝织十芒屩置道上见者为鬻朱茗易之】税茶【王绍迁仓部员外郎是时兵旱无年诏户部收阙官俸税茶及无名钱以修荒政绍由员外判务】自撷山为茶【藩镇刘仁恭禁南方茶自撷山为茶号山曰大恩以邀利】变茶灋【王涯始变茶法益其税以济用度下益困而郑注亦议防茶天子命涯为使心知不可不敢争李训败乃及祸初民怨茶禁苛急涯就诛皆羣诟骂抵以瓦砾】置邸务卖茶【楚马殷始修贡京师然嵗贡不过所产茶名而已乃自京师至防唐郢复等州置邸务以卖茶其利十倍】受茶一串【陆防字敬舆张镒饷钱百万止受茶一串曰敢不承公之赐】緑华紫英【唐杜阳编同昌公主上每赐馔其茶则有緑华紫英之号】六班茶【蛮瓯志自乐天方斋禹锡正病酒禹锡乃馈菊苖虀芦菔鲊换取乐天六班茶二嚢以自醒酒】成象殿茶【金蛮宻记故例翰林当直学士春晚人困则日赐成象殿茶】练囊缄茶末【唐李肇国史补韩晋公滉闻奉天之难以夹练嚢缄茶末遣使健步以进】涤烦【国史补党鲁使西蕃烹茶帐中蕃使问何为者鲁曰涤烦消渴所谓茶也蕃使曰我亦有之命取出以指曰此寿州者此顾渚者此蕲门者】惊雷防【觉林僧志崇收茶三等待客以惊雷防自奉以萱草带供佛以紫茸香赴茶者以油嚢盛余沥归出蛮瓯志】顾兰露而慙芳【岂蔗浆而齐味刘禹锡为武元衡谢新茶表】效叅药石【芳越椒兰同上】骤雨飞声入鼎来白云满椀花徘徊【刘禹锡西山兰若试茶歌】顾渚贡焙【唐制湖州造茶最多谓之顾渚贡焙嵗造一万八千四百八斤大厯五年已后始有进奉至建中二年袁髙为郡进三千六百串并诗一章刻互具贡】搴撷【损丝枲而供搴撷刘禹锡文】石花紫笋【国史补茶名剑南有顶石花湖州有顾渚紫笋峡州有碧涧明月】花乳【欲知花乳清凉味须是眠云卧石人刘禹锡诗】白泥赤印【何况山顾渚春白泥赤印走风尘】茶治热【国史补故老云五十年前多患热黄近代悉无而病腰脚者多乃饮茶所致也】
　　食【七　加膳　奢盛　俭薄防食　贪食附】
　　白食为民天【文选】味以行气【气以实志】嘉肴【虽有嘉肴弗食不知其旨】食惟接气【见俭薄门】味以平心【君子食之以平其心】忘忧【魏子曰惟食忘忧】不叹【传曰当食不叹非叹所也】不语【食不语】美食【美味】饱食【终日】食我以礼【少施氏礼】尔肴【既将既嘉】肉食【者鄙】吉蠲为饎【食也】饮食醉饱【书】不时不食【语】蕙肴【楚辞蕙肴蒸兰籍】初筵【终饮】置食之间三叹【阎没汝寛传】吾岂得而食之　一饮一食【礼】饮食以时【礼】大夫无秩膳【未老者无秩膳】有阁【礼大夫七十而有阁阁食藏】不辞【孔子食于季氏不辞不食肉而餐以待巳非礼也】无礼【礼曰君子茍无礼虽美不食焉】共饭【不泽手】覆餗【鼎折足覆公餗】徒食【庶人耆老不徒食徒空也礼】素餐　无鱼中置【当食之中】飱牵下箸【何曾】肉味忘味　丰俭　随客早晚【羊曼为丹阳尹客来早者得佳设日晏则渐罄不复及精随客早晚而不问贵贱有羊固拜临海太守竟日皆美虽晚至者犹获盛馔论者以固之丰腆不如曼之真】不食珍【礼庶人无故不食珍】礼之初【始于饮食礼】男女之大欲【饮食男女之大欲存焉】食其时【百骸理】君子以饮食宴乐【易】洪范八政一曰食【尚书大传曰八政何意先食食者万物之始人之所本】汝郁【年五嵗母疾不能食郁亦不肯食母怜之强为之食欢言已愈郁视母顔色未平輙不食】　加膳饫赐【传曰赏为之加膳膳则饫赐之】郑伯享楚子加笾豆　加笾【季孙宿如晋晋侯享之有加笾】　奢盛厌精【食不厌精】变色【有盛馔变色而作】六和【五味】八珍丰馔【文选云中防办丰馔】膏粱【国语曰膏梁之性难正言食膏粱则性易骄】击钟【传曰宋左师每食击钟】列鼎【家语子路南游于楚列鼎而食】玉食【美食】六禽　四膳　穷海　极陆【七命曰六禽殊珍四膳异肴穷海之错极陆之珍】方丈【墨子曰美食方丈口不能徧味目不能徧视孟子曰食前方丈】厚味薄行【管子曰臣闻厚于味者薄于行】百品之味【周礼】百羞食庶【庶人无故不食珍】极口腹之欲【不能反躬天理灭矣礼】食浮于人【浮过也】茍秩膳之是逾【则常刑而罔舍】嘉肴　巧食　繁味【周礼】穷刍豢之味浆酒　藿肉【董贤賔客】每食四簋【秦诗于我乎每食四簋今也毎食不饱注四簋黍稷稻粱】庶羞不逾牲　余粱肉　怒待客丰【谢安尝欲过陆纳但言纳殊无供办纳兄子俶不敢问宻为具安至纳唯设茶果而已俶遂盛馔珍羞毕具客去纳大怒曰汝不能光益叔父乃秽我素业耶乃杖之四十】二万【何劭敬徂食必四方珍异一日之供以钱二万为限时论以大官御膳无以加之】万钱【何曾字颍考厨膳滋味极于王者每燕会并不食大官所设帝輙令取其蒸饼不坼作十字不食日食万钱犹云无下箸处】下箸【见上注】极滋味【任恺极滋味以自奉养初何劭以公子奢侈恺乃逾之】　俭薄菲饮食【禹】不贰味【阖庐食不贰味】退食【自公退食减食也】恶食【士志于道而耻恶衣恶食者未足与议也】昭俭【传曰粢食不凿昭其俭也】无余　不饱【诗曰今也每食无余每食不饱】脱粟【公孙】藜藿【七发曰予甘藜藿未暇此食】充虚【圣人食足以充虚接气言俭也】一箪食【顔回不改其乐】贬食【传】不溽【儒有其饮食不溽】疏粝【之食】糊口【正考父鼎铭曰饘于是粥于是以糊予口言俭也】粝食【汉书粝粱之食】藜羮不糁【孔子在陈】人浮于食【浮过也】三杯【朱博俭每食案上不过三杯】伤性【蔬食也不敢以伤吾子之性】食淡【吕后与陛下攻苦食淡】食无肉【刘虞为上公】素饱【易曰不素饱也】乐饥【可以乐饥】无鱼【孟尝君客冯暖歌曰长铗归来兮食无鱼】賔客嫌【后汉井丹大春性髙未尝修刺候人沛王等五王更请丹不能致信阳侯阴就要劫致之既至为设麦饭葱菜之食丹推去之曰云云何其薄乎更设盛馔乃食之】　防食不谋【君子谋道不谋食】无礼【礼曰君子茍无礼虽美不食】不食嗟来之食【事见饥门】壶飱【传曰赵衰以壶飱从轻馁而不食言其防仁且忠也】不溽【见上】公仪休不受枯鱼【相鲁也】食时不力珍【力务也食四时之食礼】属厌【阎没汝寛曰愿以小人之腹为君子之心属厌而已言厌足而休】量腹【文子曰圣人量腹而食言食不贪也】节嗜欲【薄滋味】求饱【食无求饱】鲜食而寝【防子凭辞疾】不素饱　节饮食【并周易】　贪食以极口腹之欲而无醉饱之心　厌而饫之　小人之腹属厌【见上注】口爽【五味令人口爽】服腐肠之药【耽爽口之味七命】滋味煎其府藏【香芳腐其骨髓文选】饕餮【贪财与食】贪于饮食【传】饮食无度　节嗜欲【薄滋味】薄于行【管子曰厚于味薄于行】厚味【见上注】求饱【君子食无求饱】人之大欲存焉　困于酒食【易丰衍之象】朶颐【易朶颐嚼物喻贪也】自求口实　将使鼈长而食【国语云文伯饮南宫敬叔酒路睹父为客羞鼈小睹父怒曰将使鼈长而食之遂出】孟尝下客【史孟尝君待客夜食或蔽火光客怒以饭不等辍食辞去孟尝起自将其饭比之饭乃麤客慙之自刎而死】无鱼之叹【见俭薄门注】羞鼈之嫌【见上注】恐其不足【阎没汝寛曰馈之始至恐其不足】举太山以为肉【曹植诗】过屠门而大嚼孔人天【李宻既杀翟譲民食兴洛仓者给授无检至负取不胜委于道路践輮狼扈密喜自谓足食司仓贾润甫谏曰人国本食人天今百姓饥损暴骨道路公虽受命然頼人之天以固国本而廪取不节敖庾之藏有时而侧粟竭人散胡仰而成功】食必进鸡【马周毎行郡县食必进鸡小吏讼之帝曰我禁御史食肉恐州县广费食鸡尚何与榜吏斥之】丰余【张文瓘初同列以堂馔丰余欲少损文瓘曰此天子所以重枢务待贤才也吾等若不任职当自引避不宜节减以自取名众乃止】内防食【常衮故事日出内防食赐宰相家可十人具衮奏罢之】共食【阳城字亢宗为道州刺史日炊米二斛鱼一大鬵置瓯杓道上人共食】伴食【卢懐慎自以才不及崇故事推而不専时议为伴食宰相】日具三百人膳【郗士美字和夫充昭义节度使卢从史时日具三百人膳以饷牙兵士美曰卒卫于牙固职也安得广废为私恩亦罢之】不过一器【桞公绰尉渭南嵗歉馑其家虽给每饭不过一器嵗丰乃复或问之答曰四方病饥独能饱乎】辍饔【郑珣瑜字元伯叔文一日至中书见执谊直吏方白宰相会食百官无见者叔文恚叱吏吏走入白执谊起就閤与叔文语珣瑜与杜佑髙郢辍饔以待顷之吏白二公同饭矣珣瑜喟曰吾可复居此乎】辛酸节适【桞宗元答许京兆书当食不知辛酸节适】因噎废食【陆防谏曰昔人有因噎而废食者又有惧溺而自沉者其为防患不亦过乎】日晏设食【卢懐谨日晏设仓蒸豆两器菜数杯而已】噬禽兽咀菓谷【桞宗元贞符曰惟人之初饥渇牝牡之欲敺其内于是乃知噬禽兽咀菓谷】日极珍膳【五代苏逢吉已贵益为豪侈谓中书堂食为不可食乃命家防进羞日极珍膳】日膳豆防【张孝忠日膳豆防】未尝具五味而飡【元徳秀家苦贫未尝具五味而飡】穷治馔羞【韦陟性侈纵穷治馔羞】并日【韩思复永淳中家益窭嵗饥倂日食】甘足蔬糗【啖助调临海尉丹阳主簿秩满屏屈甘足蔬糗】一饍倾千家【唐文粹李华言医】鸭肝猪肚【王晋饮酒非鸭肝猪肚筯輙不举出醉仙图】状如枣【杨埏游王珙家食一物状如枣核而中空其实麫也询其法笑而不答出河中记】一饮食必费万钱【赵岩自以有功于梁又尚公主闻唐驸马杜悰位至将相自奉甚丰耻其不及乃占天下良田大宅裒刻商旅其门如市租佣之物半入其私岩一饮食必废万钱五代史赵犫传四十二】朝共琅玕之绮食【李白寄逺】赠以诗胜烂黄鱼【皇甫湜谒韩愈愈赠以诗怨愈不为置酒愈曰岂不胜以烂黄鱼待汝邪】鱼菜赡【呼童具盘飡饤饾鱼菜赡韩愈】精良海陆【评饮食必以精良海陆为贵梦得论书】甖鹅笼驴【李令问开元中为殿中监事馔酷好甖鹅笼驴南部新书】肠肚集藜苋【三年国子师肠肚集藜苋韩愈】绮食【象牀绮食黄金盘李白】畜豢天养人【李令问饮食至躬亲视刲宰有讥之者答曰畜豢天所以养人与蔬果无异何用妄生分别耶】古之不农而食之者四而已【元稹制防古之不农而食之者四而已吏有断察之明则食之军有临敌之勇则食之工有便人之巧则食之商有通物之志则食之】愈于饱食【元稹寄乐天书是用悉所为文留秽箱笥比夫格奕樗塞之戏犹愈于饱食】贫馔羞龌龊【韩文聮句】水陆择味以给膳羞【桞宗元与杨诲之书】置食其前【国贞持节朔方治于綘寻加晋綘慈隰沁等州观察处置使既至粮乏而所储陈腐民贫不忍遽敛上书以闻而军中讙谤突将王振乗众怨绐曰具畚锸以待役事众皆怒夜烧牙门左右奔告请迎之国贞曰吾被命为将其可弃城乎固请乃逃狱中振引众劫取之置食其前曰食是而役其力可乎国贞曰与尔等方讨贼何事役为正縁储食腐俭已请诸朝吾何所负众服其言且引去】屠沽儿有酒食【唐文粹陆杞菊赋天随生宅荒少墙屋多隙地着图书所前后皆树杞菊得以采撷及夏五月枝叶老硬气味苦澁旦暮犹责儿童辈拾掇不已人或叹曰千乗之邑非无好事之家日欲击鲜为具以饱君者多矣君独闭闗不出率空肠贮古圣贤道徳言语何自苦如此生笑曰我几年来忍饥诵经岂不知屠沽儿有酒食邪退而作杞菊赋以自广云】一日不食则惫二日不食则病三日不食则死【民事之急无甚于食宋齐丘化书】
</div>
    <div class="pagination">
<a href="白孔六帖_page7.html">上一页</a><span>...</span><a href="白孔六帖_page3.html">3</a><a href="白孔六帖_page4.html">4</a><a href="白孔六帖_page5.html">5</a><a href="白孔六帖_page6.html">6</a><a href="白孔六帖_page7.html">7</a><span class="current-page">8</span><a href="白孔六帖_page9.html">9</a><a href="白孔六帖_page10.html">10</a><a href="白孔六帖_page11.html">11</a><a href="白孔六帖_page12.html">12</a><a href="白孔六帖_page13.html">13</a><span>...</span><a href="白孔六帖_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
