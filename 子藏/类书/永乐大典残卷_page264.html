<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 264 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 264 页/共 331 页</h1>
    <div class="content">　　【西汉书】
　　《地理志》著：注：师古曰，音作庶反。又半日直庶反。而韦昭误以为著龟之著字，乃音纪咨反。失之远矣！县名属济南郡。
　　杂著
　　【临川志】
　　晁百谈，字元默，太中大夫之曾孙。家临川师象山陆先生，通理学，尤深于《春秋》。登淳熙二年第，调官知南康军至郡。适旱蝗，发杰宽征，民无流从。会奉祠，杖屡游庐阜，所至赋诗，集为归田杂著。严滋，字泰伯，临川人，瑞重明敏。从象山陆先生学，先生曰：“始吾闻泰伯贤，今观气象听谈论，可与适道”。
　　主郴阳簿，座为文有东征杂著。
　　【宋赵鼎臣竹隐畸士集】
　　《杂著》：汉祖与项羽争天下，五年而后仅胜之。至其所推功，则曰：“吾不如子房、萧何、韩信，虽陈平、曹参，盖不与焉！则其平日所属耳目者可知已。留侯以智全，故卒无害焉。郑侯几危，赖三人者而后免。”鲍生启平或曰：“彼淮阴者，远无子房之谋，近不闻三客之说，方且偃然以假王为请，其死也宜哉！夫较萧张之业，则何之不迨良亦明矣！然其受封也，高祖先之定位也。鄂秋与之，何初与一言自解也！虽买田示，卒以请苑见疑，其得出于廷尉亦幸矣！彼留侯者，眇然不受三万户之封，位居六十二，在绛灌樊郦下。”呜乎，此其所以为子房之智者欤！而颜籀乃以谓或以材德功劳本与定次，就令有之，亦不当如是之远。噫，智名勇功在当时已不可得窥，顾岂一师古所及耶！兵以正合以胜，豪杰之攻秦也。周章首以百万之师，至戏下而不得进。沛公继战雒阳，亦辄不利，遂从轩辕略南阳，而西攻武关。破蓝田，迎刃披磨，秦人之背，竟降子婴。吴王濞之举兵也，其将田禄伯亦曰：“愿得五万人循江淮而上，别妆淮南长沙入武关，与大王会”。此亦一奇也。濞不能从，顿兵下邑，不战而溃。未两从之相与对扼吭捍胸，人知其所为备，则殆未可以辄胜也。惟能卒然乘不意而击其后，故吾有不对，对必克矣。刘梦得有言：贾生明王道，卫绾工车戏。同遇汉文时，何人居贵位！余考诸史，谊当太宗时为太中大夫。后拜梁王传，顾绾乃以功次为中郎将，至景帝立，始为王传。继以吴楚军功封侯，遂迁丞相。则当孝文时，绾固未贵也。又谊早死而绾后达，尤复不伦。诗人虽欲传会遣词，乃不知其舛有如此者。董仲舒为汉儒宗，断藁一出，弟子以为大愚。刘更生通达古今，著《洪范传》，其子从而攻之，若凡敌然。夫儒者之学本所以明仁义修教化，考论六艺，不失大中则已，不专已守独私有圣贤之说而自用之也！况乎穿凿附益流为巫瞽，虽其门人子弟，不得无罪，而师父之间，实有以招之焉。然则逢门杀羿，诗礼发家，信不诬矣。李汉叙昌黎集，自云收拾遗文，无所坠失。今世传者，稍稍各以其私绿附益沐集。初尚四篇：通解、崔虞部书。明水赋、河南同官记，东平吕夏卿所列者是也。它如祭汴州董相文，与刘秀才书、李渤书，是又旁出于正集。见于柳宗元书，载于唐史，其传也犹信。至如雷塘祷两文，乃在子厚正集中，则非退之所作甚明！直谏表论、顾威状、范蠡招种议，浅露鄙俚，吾益羞之。余文有伪有真，阙所疑而不敢辨。夫孟轲、荀、杨而下得其传者，惟韩愈氏。不幸浮屠之说胜，使愈之道卒踬昧而不行，遗札无几，又欲乘其罅而厚诬之，岂不重可悲欤！吾惧其终不能以自明也，于是乎书。《诗?民》美樊侯之德，首言“柔嘉”，惧其不节之以礼也。则曰“维则”，言令仪令色惧其不推之以诚也。则曰“小心翼翼”，言出纳王命王之喉舌，赋四方明若否，而惧其道不足以自济也。故乃曰“既明且哲”，以保其身，又惧其流也。则又继之曰“柔亦不茹，刚亦不吐。不侮鳏寡，不畏强御。”夫言岂一端而已。后世之士，不务明《大雅》之旨，遂拾单词以为口实。见有忠而被诛，信而获罪者，相与从而尤之曰：“非明哲也。”方朔之湛沲，胡广之中庸，味道之模棱，余庆之长者，视人泰然有自得色，盖皆出于此矣！夫所谓明哲，岂方朔胡广之谓乎！所谓保身，岂味道余庆之谓乎！使樊侯不能不吐刚而畏强御，幸而不死，是特一持禄懦夫耳。顾安足以语道理哉！仲尼有言“志士仁人，有杀身以成仁。”杨子云亦曰“庸行翳路，冲冲而活，君子不贵也。”雷声之隐然，地震之轰然，虽贲育之勇无所为力。良平之谋，未知其自处，何者？发于不意故也。故君子不可不养静以俟动。
　　羔裘之大夫，以其君不用道也，故去之。导大路之君子，以其君失道也，故去之。至于南山，则大夫遇其君之恶者也。夫遇恶而后去，其辨之盖不早矣。故序《诗》者异之于郑桧，。君子之仕也，行其义也。道之不行，我知之矣。又曰：“不知命，无以为君子。”若夫贤者，则未足以及此矣。《诗》于君子，常以出处去就为言。至于贤者，然后有困穷放逐不能餐饱之词。孟子所谓所就三，所去三者也。大哉君子，非以道事君者，为可以语是哉！《载驰》之诗曰：“女子善怀，亦各有行”。夫人未尝无怀也。而有所谓善怀者，嗟我怀人，求贤也；每怀靡及，敬事也。与夫《召南》之有女怀春，卫诗之我之怀矣，固有间矣。是所谓亦各有行也。晋献之听谗，特好之而已，未必信之也。故《采苓》刺之，其诗曰：“人之为言，胡得焉”？是尚庶几其改也。陈之宣公，则既多信之矣。君子不独刺之，而又忧之。其诗曰：“心焉忉忉，心焉惕惕。”初曰忉忉，终日惕惕者，由忧而至于惧也。若夫东周之王，其于谗也又甚焉，《采葛》之诗曰：一日不见，如三岁兮！”则是岂独忉忉惕惕云哉！故序《诗》者以为惧谗之诗，盖以忧为不足道也。至于幽王之时，则谗之祸成矣！君子得罪，而盗言孔甘，荡然莫可救止也。《巧言》曰：“无罪无辜，乱如砉此。匪其止共，维王之！”则所谓忧与惧者固无及矣。徒亦自哀其不幸而已。故曰伤谗焉。孟子有言：饥者易为食，渴者易为饮。且谓以齐而王犹反手也。当是时，不独庸人愚士私怪其说，虽其高弟弟子公孙丑之徒，盖亦疑以为不然。吾读《褰裳》之诗见郑人之厌苦兵革，而思获赴于他邦者，何其切也！其言曰：“子惠思我，褰裳涉溱。子不我思，岂无他人？”呜呼！其势岂不急而其情岂不可悲哉！譬夫溺于水而陷于火者，方其四顾号呼愿济须臾之命，狂奔疾走，沉没溃烂。当此之际，有一人焉，能援手而出之，解其涂炭之苦，而措于安平之地，则其人之感恩戴德宜如何哉！齐桓公攘狄而之卫，卫人人思之愈久而不忘，《木瓜》之诗是也。彼一伯者假仁义而楼诸侯，尚能如此，况乎以王者之仁政，而抚乱世之遗黎乎！夫惟孟子能知之，故曰惟此时为然。“东方未明，颠倒衣裳。”过之大者也。“庭燎之光，鸾声将将。”过之小者也。宣王之过，过于勤而已。若夫齐君，则号令固亦不时矣。故《庭燎》之时，止于箴之。而东方之无节，则在所刺也。天下之治乱，在夫人材之盛衰，国家之废兴，击于贤者之出处。方厉王之际，人才微矣。掊克在位，而匪用其良，则贤者亦不可得而致也。宣王承其丧乱之余烈，侧身修行，其始也固尝任贤使能如《民》，新美人林如《采》微接下如《吉日》。其临政愿治之意，周密备具如此。于是始得夫吉甫、张仲、方虎、申樊之徒，相与出而辅相。然后能攘戎复土，修政事而会诸侯，号令自出，号为中兴。可谓知所本矣！然中人之志，不能不始勤劳而浸衰怠也，故《鹤鸣》诲之，如何亦教之反其本而已。求贤所以本也，故言：“鹤鸣于九皋，声闻于野”。则具德音之著闻，不患于难知也。渔潜在渊，或在于渚。方其在渊，则鱼可谓深而难求矣。然阳升则出而在渚，盖贤者世治则见。惟有道而从之，则不患于难致也。既能致之，则必能任之。上贤而下不肖，所以任之也。故又曰：乐彼之园，园有树檀。其下维箨。夫如是，则贤者得志而有功矣。吾能远举而信任之，则天下之贤才，无疏远贵贱，其有不为吾用者乎！故于是则虽它山之石，而皆可以为错也。盖宣王之所以兴衰拨乱，由于任贤而使能，将欲使之持盈守成而无废前美，则非急于用人，其孰能致哉！然宣王卒以不悟，此皎皎白驹，所以有空谷之遁也。《白驹》贤者去之，国人思望而欲其留之之诗也。皎皎白驹，食我场苗者。欲其来而食于我也。与丘中有麻，所谓将其来食同意。之维之，以永今朝者，将以留之也。所谓伊人，于焉逍遥者，欲留而不得见，则思所谓白驹之贤者，于何焉而逍遥乎！皎皎白驹，食我场截藿者，待之厚也。执之维之，以永今夕者，留之久也。所谓伊人，于焉嘉客者。爱之思之则获之矣。皎皎白驹，贲然来思者，欲其来之疾也。尔公尔侯，逸豫无期者，以情望之也。慎尔优游，勉尔遁思者，思之久而不可得见矣，则亦勉之以嘉遁而已。皎皎白驹，在彼空谷者，言贤者之退而穷处，生刍一束。其人如玉者，言虽穷而德有余，居隐约而貌不衰也，与硕人俣俣，君子阳阳同意。母金玉尔音，而有遐心者，虽勉之以嘉，而又庶几其复反也。庶几其复反者，王犹足用为善故也。弗躬弗亲，庶民弗信，民以行，不以言也。《噫嘻》言耕，而不及获。丰年言获，而不及耕。《载芟》详于播始而略于收成，《食耜》详于收成而略于播始，祈与报之诗也，故其词异。先王以为非尽人事，则不敢以有祈也，故必致其耕播之勤。若夫成岁之功，则吾何力之有哉！其亦归美以报神，立言之序当如此也。天有雨以施其泽，君有臣以行其政，泽自上而下者也，政自王而出者也。幽王之时，内有三事大夫，外有邦君诸侯，所以行政任事之臣，可谓众多如雨矣。然内之则莫肯夙夜，外之则莫肯朝夕，百官之长各离屋而弗亲，执御之贱反替然而日瘁，卒至于戎成不退，铠成不遂。则虽众多如雨，非所以为政矣。众多而无政，以其政不自于王出，故也。政不自于王出，则犹雨之无正者也。故诗人取以况之，而序《诗》者从而解之曰，雨自上下者也。众多如雨，而非所以为政也。有支页者弁！实维伊何，尔酒既旨，尔既嘉。诸公之望王，岂徒啜云乎哉！盖曰既见君子，庶几有减！则固将有以启迪王心而告以善，且以解吾心之弈弈也。死丧无日，无几相见。兄弟之情，尚恩也。岂不尔思？中心是悼，君臣之分，尚谊也。君子学道则爱人，小人学道则易使。《有马必》颂僖公君臣之有道也。其诗曰：“夙夜在公，在公明明。故鼓咽咽，醉言归。所谓道者如斯而已。马伏波，好名喜功，惫不知止。晚节龃龉，卒困于谗。不亦惜哉！或曰：人臣之义固忘身，当五溪之征，而援以老见怜苟安，可乎？”曰：“五溪之事，度非已而不夷，请行可也”。已能夷之，人亦能夷之，又安用请！建武中兴，士大夫为侯王者以百数。天下既定，老臣宿将，阖门而奉朝请。一日边候有犬吠之虞，此后来新进争功投足之秋也。顾援已封侯揭节矣！已所已有尚当分以与人，况可矍铄而明之哉！观其戒松固也甚智，而敕严敦也甚明。至于谋已则不周如此，惜乎时无有以孟子论冯妇之事告之者，悲夫！庆赏刑威之谓政，仁义礼乐之谓教。孟子曰：“善政得民财，善教得民心。”所以得民心，岂一朝一夕之故哉！盖必有渐靡存焉。此敷五教所以不可不在宽也。《春秋》桓六年九月丁卯，子同生，世生子不书。此何以书？谷梁氏所谓疑故志之者，近得其说矣。盖方是时，举齐鲁之人，皆以子同为齐侯之子也。猗嗟所谓展我生兮者，亦诗人拒时人之言也。故圣人因其生也，正其名而谨书之。子游曰：“君子学道则爱人，小人学道则易使。”先儒以道为礼，学者疑焉。孔子曰：“上好礼，则民易使也。”先儒之说盖出诸此。然则《》之诗所谓道化者，亦曰以礼化之而已。与《汝坟》之诗异矣。雄雉曰：“道之云远，曷云能来者？”国人久役怨旷之词。与《绵蛮》所谓道之支远，《扬之水》所谓曷曰还归同意。《书》曰：德惟善政，政在养民，盖德者所以为政，而政者所以养民也。魏小而迫君俭以啬，至于桃而食棘然不能用其民，思所以富而教之者，此序所谓无德教也。
　　舜之作歌，先股肱而后元首。咎繇赓歌，先元首而后股肱。君臣交相儆，上下相赖也。古者长民，衣服不贰。从容有常以齐其民，故能俨然有可畏之威，可象之仪！使民敬事之不厌。大车槛槛，大车哼哼。言民闻而畏之，《卷阿》所谓令闻也。毳衣如，毳衣如。言民望而畏之《卷阿》所谓令望也。将其来施施。施施，难进之意。将其来食，则君子之所就，非苟而已也。迎之致敬以有礼，言之将行其言也。斯食之矣。卒曰贻我佩玖，则君子之于食也。岂独素餐云乎哉！施德于民盖如此也。玖玉之美者，佩其服之亲者，古者朋友之交，于其好之也，则必杂佩以报之。示吾亲之，而遗之以其德也。留子之贻民如此，则其施可谓厚矣！此固民之所思而不置也。先王未尝有意于建功也，而功必由我而立，未尝有意于得人也，而人必乡我而服者，无他焉，惟反身以修道而已。故其所以求之也，异乎人之求之也。盖修辞非以广业而业自广，文德非以来远而远自来。道之所在，固有不靳然而然者矣！犹之卯角童子乎，身日加长而不自知，至于突然而首并者见之，曾未几何时也？此岂有所勉强而使然哉！齐襄无礼义而求大功，不修德而求诸侯。徒志于求而不知其所以求，故《甫田》刺之，而序诗者以谓所以求者非其道。夫所谓道者何哉？亦曰：求诸已而已。夫子至于是邦，而必闻其政，其亦类是邪！惟皇上帝，降衷于下民。若有恒性，克绥厥猷。惟后，日衷，则非由外铄者也。曰恒，则天使我有是性也。可谓久矣！其衷也，其久也，而道固常存矣。彼所谓元后者，夫何为哉！若有其性，克绥厥奠而已。谓之若，则非有于逆也；谓之有，则勿梏亡之而已；谓之绥，则贵于安而无变也。故民之厚谓之归厚。民之彝谓之秉彝，而君子之于经，亦在乎反之而已。然则孟子道性善者，是邪？非欤？《玄鸟》序言祀高宗也，康成谓当作者合也。合神主于太祖而序昭穆。《诗》上述玄鸟生商，成汤受命。若四时常祀，不应远颂上祖，盖特以《长发》，殷武之义推之尔。夫诗非一人作也，岂可以例言《宫》颂鲁僖而姜、后稷、文武、周公之事，皆见于《诗》，安知其非颂周而特颂鲁哉？郑失之明矣！近世说者曰：“上颂祖，下及孙子，言高宗之上有以绍祖，下有以诒孙也。”吾有取焉。又《诗》曰：“景员维河”。毛以为景，大。员，均。颖达释曰：言商之政大均，如河之润物无不及也。郑以员河为云何，谓发语辞也。夫景员维河四字耳，遂以谓其政大均，如河之润物无不及，穿凿之说非人情也。郑以为发语虽文理颇顺，亦未可据信。说者乃谓景读如概。景乃罔员。如聊乐我员，河为武丁所都。大抵皆牵强之说也。《诗》之来久矣，或字舛失真，或古今语异，明者辨之可也。传所以释经也，传失而后有笺。笺者，所以助传而正其失也，又有失焉。而于是乎有疏，然则疏者固宜纠剔二说之失举而归诸大中也。观颖达之书，每每列为二说。毛谓此焉，则从而失之，郑谓彼焉，又从而失之。使后学之士，如窥江海汪洋泛滥，丛杂分播靡所不有。然至于惊润怒涛，东西四流，从震悸心目，瞀然亡所适从，无一人能了然者。则疏者果何用耶？此颍达之大罪也。夫皇甫谧，腐儒也。其言博而多妄。然其释汤所都之地，明辩晰晰，大正宿儒之谬。颍达以郑说之不同也，既著之于前而复破之于后，是则正义之名果安在哉！此余所甚病也。然观其言，每略于毛而详于郑，则颍达者，真助郑者与。人之处世，如毛之附皮，燕之巢幕。皮之不存，毛将安附？幕倾危，则巢何以安？是以无贵贱，无智愚，同寅协恭。惟恐大器之不安。故上自三公坐而论道，九卿百僚诤谏匡辅，左史纳言，右史书事；智者竭其谋，才者效其力，百工执艺以谏，下至士传言，庶人谤。上下之情通，如手足之卫腹心，如枝叶之庇本根，上之视下，如父母之爱其子；下之亲上，如子孙之爱父母。中孚交通；无织芥之凝滞。首足之气周流，无斯须之阻隔，是以心君康泰，百体顺令。叔世以来一一反是，君自圣于上，以天下之知莫已若，唯天下之莫违予。臣竟谀于下，唯恐失其富贵，苟合逢迎贱辱百至。民顽嚣于下，漠然无情，如秦人不知越人之肥瘠。天变于上，而无一人告之者；众怨于下，而无一语陈之者；百司庶府，无一物之得而莫有言者。昏昏默默，共坐漏舟，可为寒心哉！或曰：历观古今，治常少而乱常多，何也？曰：“为政在人”，人之类，数千年无一圣，数百年无一贤。圣贤不生，生而不得其位，政何以治？庸人之私智小慧，小人之刻薄残忍，无智慧而行残忍。顷刻之间，内不自静，天下安得而不乱？故曰：为人君止于仁，仁则静。静则天地位，万物育。大臣者，人君之耳目股肱。耳聋于五音，目盲于五色，股肱堕于安佚，淫于游荒，蛊惑其心，无所不至。心虽欲静，其可得乎？孟子曰：“学然后知不足，教然后知困”。今之人，卤莽苟且自以为足，先已自欺不明。一旦出门接物临政，颠倒错缪，自以为是，漫不加省。不知所以为困国家，又无绳愆纠缪，彰善瘅恶之法，且无家塾乡庠党序国学之模范。然而欲士之成已，欲小民之被泽，欲皇极之建，欲帝载之熙，欲百务之具举，欲泰山之磐石，垂法遗安于子子孙孙，亦难矣！三代之世，上成其下，下成其上。季世以来，上下相坏，招邪纳奸，以术不以诚。上坏其下也，谗谄面谀之人日至。上曰可，下亦曰可。上曰不可，下亦曰不可。声出而响应，形动而影随。使为上者自明自圣，下坏其上者也，正如一人之身，心不能养四体，四体不能卫腹心，互相残贼，自以为计。惜哉！
　　【清波集志】
　　仲车杂著数十条，临川山阳板行其一，云陈力就列，不能者止。近世拜官，徒为饰词，已足耻矣。而朝廷又为之法曰：“至某官，乃得辞免”，是教人为伪也。其两府有除拜，未受命必先押入，其名已不正。盖贤者以礼进，以义退，既可押入，必可押出，此固然矣。但立法有素，岂易顿革。柄臣为国具瞻，既膺大拜不应偃然，即当其任，故三辞再辞，次及从官台谏，一辞而已。此岂由衷特拘以法，其不应辞者，岂官微任轻，进不系时之重而然欤？两府初除固已受命，特未受告耳。凡降旨日，不供职者，皆未受告也。
　　【杨诚斋集】
　　应斋杂著序淳熙季年，海内英杰，森布表著。文儒玉映，武卫电耀。廷集孔鸾，陆列瓜牙。虽师师瑞虞，济济华周，无所与逊。孝宗皇帝一日御垂拱殿，顾见廷臣，天颜怡愉。因问左右宗子在廷者为谁，凡若千人，皆谨对曰：“无之”。帝蹙然喟曰：“尧明峻德首乎九族，周封八百同姓，今吾圣神子孙枝叶扶疏，俊又单寡，独无一武诞文石。是谓灵囿无鳞，大液无鹄也，可乎！即诏迩臣各举属籍之良者二人。居亡几何，舒旧堪间平政骏茹拔鹭振，大者台斗小犹郎吏。而应斋居士赵无咎，是时方高卧南州。狎东湖之鸥，弄西山之云；远追徐儒，近访山谷；赋诗把酒，与一世相忘。讫不求诸公之举，而诸公亦无求无咎者。君子至今恨之，或者其谓无咎之才之文未卓欤？曰：’无咎才固先人，文亦不后人也。然则诸公不求而荐之，何也？曰：“才者，憎之媒也。文者，忌之胎也”。汉之董贾、唐之李杜、非不才无文之罪也，才与文之罪也。四子且然，无咎可以无憾矣！予自乾道辛卯，在朝列时，无咎为苏州别驾，已闻其名。后十八年，予再补外，遇豫章始识之。至其家，见门巷萧然，槐柳蔚然，知其为幽人高士之庐也，而其人老矣。无咎既没，其子汝谟求为太和宰，一再访予于南溪之上，出无咎诗文一编目。曰应斋杂著。求予序之。其文大抵平淡夷易，不为追琢，不立崖险，要归于适用而非非浮也。至其诗，皆感物而发，触兴而作，使古今百家、景物万象，皆不能役我而役于我。呜呼，无咎生无遇也！没而诗文可传，未为无过也。无咎可以无憾矣！无咎讳善括。尝知鄂州，终官朝请大夫。拨烦决疑，所至名迹焯焯云。嘉泰壬戍，仲夏既望，诚斋野客庐陵杨万里序。
　　【陈亮龙川集】
　　郑景望杂著序尚书郎郑公景望，永嘉道德之望也。朋友间，有得其平时所与其徒考古论今之文，见其议论宏传，读之穷日夜不厌，又欲锓木以与从事于科举者共之。余因语之，曰：“公之行已，以吕申公、范淳夫为法，论事以贾谊、陆贽为准，而倦倦斯世若有隐忧，则又学乎孔孟者也。是宜其谭论之余，或昔然而今不尽然者，母乃反以累公乎”！其人曰：“苟足以移科举之文，不根之论，是某等之心，而识者岂必以是而尽求公哉！”余不能禁。乃取今上即位之初，其所上陈丞相书以附于后。余永康陈亮也。
　　【陈耆卿】
　　何澹小山杂著序昔苏公洵，论文取象于《易》之《涣》，而曰非能为文也，不能不为文也。又曰：“此为天下之至文”，夫至生于能，不以能为为至，而以不能不为为至，则是以卤为妙。牵勉为奇，几于浅文而教人以易矣。然天下之至显者理，而凿之者晦，至近者事，而隔之者远。至和者情性，而挠之者不平。惟不平，故不正。于是以粹易明白为陋，而以诘屈聱牙为古焉。夫古非诘屈聱牙之谓也，而学古者持之不置，至镌炼琢削以求之。求益工，见益左，盖彼自谓其能为尔。讵识所谓不能不为者哉！故观文殿学士何公，少负轶才，落笔惊豪隽，自其试礼部，试秘府，辞驶若流水，义如揭日，盖天下诵之矣。其后在禁路，在政途，在帅垣，在祠馆，忧哀娱乐，磨不于文发之。其篇章旷而清，其铭碣典而润，其记序婉而富，其笺翰妥而熟，盖有能为之实，而又有不能不为之思，以故言文者纪焉。夫癯之中贵有腴，平之中贵有味，约之中贵有度，直之中贵有体，公之文虽号粹易明白，而非若他人之翦帅肤露也。盖囿巧于扑，而寄勇于闲暇，辞之所至意亦随之。其斯以为贤欤！余记昔登公门，公七十余矣，而片语不命客短椟手自书。间与余评文，余应曰：“掀波骇浪，不如安流，峭岸孤峰，不如平陆。公首肯以为至论。后十五载，始得公全藁，于其季子嘉禾郡丞处。信启诵悲嗟，知公已不见而可见者止此。征序不敢辞也。公名澹，字自然。世谓公之文，称其名与字云。端平改元五月日。朝议大夫将作少监兼国史院编修官，实录院检讨官、兼考功郎官、兼魏惠宪王府教授、临海县开国男食邑三百户、陈耆卿谨序。
　　【王炎双溪集】
　　南窗杂著序先大夫平生诗文遗藁，题曰《南窗杂著》。诸孤不天，先大夫捐馆舍，于今四十有五年。其不肖孤某，用先大夫之学侥幸登科，处则鬻文以补伏腊之不给，出则随牒转徒糊其口于四方。岁月侵夺许久，而遗文未及编次。追念先大夫，事祖母太夫人极爱敬，问起居，视饮食，日日皆有常节。有疾不离左右，药必尝而后进，承颜养志惟谨。执丧苫次，三年不饮酒，不茹荤，不入私室。事兄嫂致恭且顺，行之以礼，终其身无违言。教兄子以诗书，不啻如己子。间有悖之者，待之泰然如常时，未始含怒。燕居与先太宜人相识如宾，未尝见其疾言遽色。臧获有恩义，蓄产二字不出诸口。隐德奥行如此，可以追配古人。集不肖，既不能发扬其幽光，而遗文在箧，手泽如新，又不能编次成书，天地何所逃罪？曩自临汀解官归里中，携遗藁如分宁及临江解官，入中都归故里，遗藁留分宁寓居，远不可即致，傥更失于会粹，大惧淹没无传，无以见先大夫于泉下。乃访于亲旧，得其副墨所传者，辑为一编。分原本缺卷，盖所佚者三分之二，尚俟他日取分宁所藏本足之。
　　【元吴莱渊颖集】
　　石陵先生倪氏杂著序自东都文献之余，天下士大夫之学日趋于南，或推皇帝王霸之略，或谈道德性命之理，彬彬然一时人材学术之盛，不可胜纪！盖东莱吕公，本其伊洛义理之学，且精于史。永康陈公同父，方与之上下颉颃其议论，而独贵于事功。夫以国家兵戈离析之久，王业偏安，人心不固，纪纲废坏，风俗荡焉。而失防意将自有酌古准今，知时识务之士，雄豪智勇，阖爽颖茂，而出于其间，或者犹虑其古方新病之不能以救亟也。当此之时，同父尝陈征讨大计，石陵倪先生朴实，先后同父，草书万言，欲以兵战自效不下同父。然同父因其才力气岸之豪，中陷于罪衅，至老才得高第，终以不得驰骋于中原而遂至沦没。先生方自以其学胜，亦且不能于乡里至以罪废徒筠阳，故虽有志焉，而终以寒窭而老死。盖予每观先生之书，则为之沉吟痛惜而不能自已！先生尝本其兵战之所自出，备知天下山川险要，户口虚实，著为舆地会元四十卷。又推古今华夷内外境土徼塞之远近，绘以为图。张之屋壁而预定其计策，逆料其战守者，不一而足。是将愿出为当世有用之学，而不欲仅为儒者陈腐无实之空言。当时之士，惟同父为能知之，先生亦惟寄示同父而不遑以他及者也。然使先生之志，且与同父获用于世，天下之兵，蜂集蚁聚，胜负虽未可知。必也人心国论之既定于一，力守东南以为保障，专意西北以谋进讨。江淮襄汉日以宁谧，秦凰陕虢之间，遗民襁负，义士壶箪，尚不为无补于万一者！是则后世所以深有取乎乐毅之常生，而重恨曹蜍之淹淹待尽也。夫自南北分裂，士之学者万守于一隅，而禹迹之所被者，率不能以历。黄河之源出于昆仑，黑水之流播于南海，而近世地理之家，茫无据依，远相亿度。盖今海内混一，重译万里。黄河自星宿海发源，历九渡河而后北会于临洮积石之西，黑水复流其西界，而经趋于滇越之外境，若可以烛照而数计者。譬如谈天文者，每以洛阳居天地之中。然而南至北景，北逾铁勒，斗极出没高下之度，殊不可以常度准。又岂得徒溺乎羲和浑天之器，而独不少究乎周髀、勾股之法哉！是故先生舆地会元之书，兹既不能以复见，至于华夷内外境土徼塞之图，则犹未免乎参差矛盾而未尽善者。此殆古今祖述编类之一疵也。虽然，先生之学，诚可谓忖而有用者矣！当吕公云亡，先生贻书同父，谓宜方学以绍吕公后，而同父弗然不悦。是其一时人材学术之盛。卒不肯俯首以随人下，而欲自表于今世。自今观之，前辈老成凋丧俱尽，新学小生卤莽不学，是以一切堕于黄茅白苇。而欲以为同窃其残膏剩馥，而不敢有异。至其立言，箝口结舌而无所发明。临事则亦玩时日偷懦惮事，而不足以赴其鼓舞作与之机者。此皆见弃于先生者也。藉令先生之学，本之以伊洛之羲理，而又无贵乎永康之事功，则其所就且将不止于此。虽然，今之学者尚可及耶！吾固未易以王道霸术之并行而遽少之也，初武夷谢翱皋羽，尝因先生之书选为一编，今始得其全帙，号曰杂著者观之。又尝过其所居，则山洞淹塞，栋宇倾荡，荛儿牧竖，悲歌蹴，犹能示其故墟而亦不能详也。况其所著之书耶！呜呼，士无当世之功业而徒务于有言，不至于此不极也！是又古今文士著录艺文者之一叹也！悲夫！
　　【同恕渠庵集】
　　杂著诗岁月滔滔不贷人，回头二十有三春。试为点检工夫去，羞对汤盘话日新。忆初总非绝娇痴，人是人非但解熙。失笑颇能通姓字，有知争得似无知。物识纷纭自古同，瞻乌谁与辨雌雄。柳州著论非封建，犹说唐虞未至公。圣摸贤范孔洋洋，聚辨居行敢怠荒。何物人间有真乐，从渠文绣与膏梁。
　　翥　著
　　【诗】
　　齐《国风》篇名。俟我于著直据反。叶直居反。乎而？克耳以素叶孙租反。乎而？尚之以琼华叶芳无反。乎而？
　　【朱子集传】
　　赋也。俟，待也。我，嫁者自谓也。著，门屏之间也。充耳，以纩悬，所谓也。尚，加也。琼华，美石似玉者。即所以为也。东莱吕氏曰：《昏礼》婿往妇家亲迎，既奠雁，御轮而先归，俟于门外，妇至则揖以入，时齐俗不亲迎，故女至婿门，始见其俟已也。胡一桂附录纂疏《朱子语录》，问：“著篇是刺何人？”曰：“不知所刺，但觉是亲逆底诗。古者五等之爵，朝祭祀似皆以充耳。亦未知是说何人亲逆。所说尚之以青黄素琼瑶英，大抵只是押韵。如卫诗说良马六，此是天子礼，卫安得而有之？看来只是押韵。不知古人克耳以王真，或用玉，或用象，不知是塞于耳中，为复是垂在耳外。看来恐只是以线穿，垂在当耳处。林子蒙录。孔氏曰：见正义。
　　【毛苌传郑玄笺】
　　俟我于著乎而！克耳以素乎而？传云：俟，待也。门屏之间曰著。素，象。笺云：我，嫁者自谓也。待我于著，谓从君子而出，至于著君子揖之时也。我视君子，则以素为充耳，谓所以悬者或名为织之。人君五色，臣则三色而已。此言素者目所先见，而云尚之以琼华乎而。传云：琼华，美石。士之服也。笺云：尚犹饰也。饰之以琼华者，谓悬之未所谓也。人君以玉为之。琼华，石色似琼也。
　　【孔颖达正义】
　　俟我至乎而？毛以为士亲迎。夫既受妇于堂，导之而出，妻见其夫衣冠之饰。此陈其辞也。妻言君子待我于门内之著乎而，我见君子塞耳之缜。以素象为之乎而，又见其身之所佩。饰之以琼华之石乎而，言士亲迎妻见其服饰，今不亲迎。故举以刺之也。郑以为总言人臣亲近其妻，见其冠饰。君子待我于著之时，我见君子充耳，以素丝为之其末饰之以琼华之石。言用素丝为，以悬琼华之石为缜也。传：俟待至象缜正义曰：俟待《释诂》文《释宫》云：门屏之间谓之宁。李巡曰：门屏之间，谓正门内两塾间名宁。孙炎曰：门内屏外，人君视朝所宁立处也。著与宁音义同。《楚语》称白公子张骤谏灵王，王病之。曰：“子复语。不谷虽不能用，吾置之于耳”。对曰：“赖君之用也”。故言，不然。巴浦之犀兕象，其可尽乎！其又以绳为。韦昭云：所以塞耳。言四兽之牙角可以为，是象可以为，此言充耳以素，可以充耳而色素者。唯象骨耳。故知素为象毛以此章陈原本缺盖士以象为也。笺：我嫁至而云正义曰：此说亲迎之事而言侍我，则是夫之待妻，故知我是嫁者自谓也。《士婚礼》：婿亲迎至于女家，主人揖入。宾执雁从至于庙门，揖入。三揖至于阶，三让主人升西面，宾升北面。奠雁。再拜稽首降出。妇从降自西阶，主人不降送。是受女于堂，导之以出，故此妇从君子而出至著，君子揖之。下笺亦云：揖我于庭，不言揖我于堂者。婚礼女立于房中南面，婿于堂上待之，拜受即降。礼于堂上无揖，故不言之。婚礼止言以从，不言在庭著揖之。笺知揖之者，言待我明其住待之也。下婚礼，妇至夫家，主人揖妇以入，及寝门。揖入至夫家引入之时，每门而揖，明女家引出之时，亦每门而揖。故知至著，君子揖之之时也。我视君子，则以素为充耳。所谓悬，言悬之绳用素非为耳。桓二年，《左传》云衡，是县之绳。故云或名为。《鲁语》敬姜云：王后亲织玄，织线为之。即今之条绳。必用杂线，线为之。故言织之。人君五色，臣则三色，直言人君与臣不辨尊卑之异。盖天子诸侯皆五色，卿大夫士皆三色。其五色无文，正以人君色尊，备物当其五色。臣则下，已下空俱原本缺宜降杀，以两耳，此刺不亲迎，宜陈人臣亲迎之事。经有素青黄三色，故为臣则三色。入解三色而独言素者，以其素色分明，且所先见，故先言之。女于堂，从堂而后至庭至著。目所先见，当在堂见素，而以素配著为章者，取韵句故耳。故庭先见青，堂先见黄，以为章次。王肃云：王后织玄，天子之，一玄而已。何云具五色乎？王基理之云：今之条，岂有一色之条，色不杂不成为条。王后织玄者。举夫色尊者言之耳。义或当然。传：琼华至之服。正义曰：琼，是玉之美名。华，谓色有光华。此石似琼玉之色，故云美石。士之服者，盖谓衣服之饰，谓为佩也。《玉藻》云：士佩珉玉，此云石者，以石色似玉，故礼通贵贱皆以玉言这。毛以士贱，直言美石，故下章乃言似玉。王肃云：以美石饰象缜，案：缜之所用，其物小耳，不应以石饰象共为一物。王氏之说，未必得传旨也。琼华，琼莹、琼英，其文相类。传以此章为士服，二章为卿大夫之服，卒章为人君之服者，以序言时不亲迎，则于贵贱皆不亲迎。此宜历陈尊卑不亲迎之事。故以每章为耳。非以琼华、琼莹、琼英之文，而知其异人也，但陈尊卑不亲迎之事。以大夫居位尊于士，其石当美于士服，故言似玉耳。其实三者皆美石也。笺：尚犹至似琼。正义曰：尚，谓尊尚此物所为饰。上言充耳以素，谓用素也。此言饰之以琼华，是就而加饰。故言谓悬之末，所谓缜也。《君子偕老》，说夫人之服，而云玉之缜兮。故知人君以玉为。君乃用玉，臣则不可。而琼是玉名。嫌臣亦用玉，故辨之。云：琼华，美石。色似琼者也。非用琼为缜也。笺既言人君以玉，即云琼华美石。二章笺云石色似琼，似莹，皆以为似。则郑意三章同说人臣亲迎，非人君也。上笺唯言臣则三色，不辨臣之尊卑。盖三章总言卿大夫士也。以言其于著，于庭，于堂，正是待有先后，不宜分为异人。故为总述人臣亲迎之法。孙毓云：案，礼之名充耳，是塞耳。即所谓缜悬当耳。故谓之塞耳。悬之者别谓之，不得谓之充耳，犹缜不得名之为也。故曰：玉之缜兮。夫设缨以为冠，不得谓冠是缨之饰。结组以悬佩，不可谓佩所以饰组。今独以缜为之饰，谬于名而失于实，非作者之意。以毛玉为长，斯不然矣。言充耳者，固当谓缜为充耳，非谓也。但经言，充耳以素，素丝悬之，非即以素为充耳也。既言充耳以素，未言充耳之体，又言饰之以琼华，正谓以琼华作充耳。人臣服之以为饰，非言以琼华饰，何当引冠缨组佩以为难乎！经言饰之，必有所饰。若云不得以琼华饰，则琼华又何所饰哉！即如王肃之言，以美石饰象缜，象骨贱于美石，谓之饰象何也？下传以青为青玉，黄为黄玉，又当以石饰玉乎？以经之文势，既言充耳以素，即云饰之以琼华，明以琼华为充耳。悬之以素丝，故易传以素为，琼华为缜也。
　　【陆德明】
　　《释文》：著：直居反。又直据反。又青伫。诗内协句。宜音直据反。亲迎：鱼敬反。注同。象缜：吐遍反。以悬：音玄下同。为：都览反。
　　【毛居正六经正误】
　　著，尚之以琼华乎而？作琼误。琼从王从琼。《说文》：琼，赤玉也。从玉琼声。琼，营求也。从从人在亢上。徐锴曰：人与目隔亢，经营而见之。
　　朽正切。中从目不从且也。《木瓜》诗作琼。
　　【要议】
　　士亲受妇于著，妻见其衣冠之饰。门屏之间为宁，著与宁音义同。犀兕象之牙角，可为充耳。笺于庭著言揖，堂不揖者，堂上无揖。为悬缜之绳。今名巾。王肃：天子之一玄。王基谓条无一色。郑以素为，琼华为缜。
　　与毛异。并见正义。
　　【东莱吕氏读诗记】
　　张氏曰：充耳非一物。先以纩塞，后以玉加之。又曰：俟我，言夫之俟我也。著，夫家之著也。如是则不亲迎也。于庭，于著，于堂者，必不是亲迎。只俟于堂于庭于著而已。《前汉?地理志》载齐之风俗曰：俟我于著乎而？此亦其舒缓之体也。虽非此篇意之所主，然广谷大川异制，民生其间异俗，刚柔轻重迟速异齐，五味异和，器械异制，衣服异宜，皆学者所当观也。诗可以观。其此类欤！毛氏曰；并见毛传。郑氏曰：并见郑笺。孔氏曰：并见正义。
　　【严氏诗解】
　　嫁者言夫子俟于夫家门屏之著，见其服饰有充耳垂缜之，绳以素丝为之，用杂彩锦织之，素色分明，目所先见，故先言之。其末尚饰以美石之琼华，谓缜也。服此服饰而俟于著，是不亲迎也。毛氏曰，见毛传。孔曰，见正义。
　　【华谷严粲诗缉】
　　琼解，见卫《木瓜》。设为嫁者之辞，言其夫待我于夫家门屏之间，见其充耳以素丝为也。其之末加以美石，如琼之华，谓缜也。服此服饰而止俟我于其家门屏之间，而婿往妇家之礼不行矣。是不亲迎也。此诗总言卿大夫士也，于著，于庭，于堂，止是待有先后耳。毛以为一章述士，二章述卿大夫，三章述人君。今从郑义。补传曰：齐人废亲迎之礼，安然舒缓，俟我于其家门屏之间。传曰并见毛传。释官曰、疏曰，并见正义。朱氏曰，见朱传。笺曰，见郑笺。
　　张子曰，诗记曰，并见读诗记。
　　【李简诗学备忘】
　　耳畔悬物为充耳，或名为。，即今之条绳。以彩织之，或素，或青，或黄，加之琼玉之美而似花者悬之末，所谓缜也。
　　吕氏曰，见志诗记。
　　【李氏音训】
　　俟于著，此婚礼所谓俟于门外，妇至，婿揖妇以入之时也。婿揖妇入，妇见其婿充耳以素丝之。而未加以美石；如琼之华，服饰如此；而止俟我于门屏之间，婿往妇家亲迎之礼不行矣。
　　【李公凯句解】
　　俟我于著乎而？时人不行亲迎之礼。女之时嫁者，自谓其夫曰：旦待我于门屏之间。充耳以素乎而？以白丝线纤为条，恋以充塞其耳。尚之以琼华乎而？又加之以琼华之美石于其上，以为饰也。威仪其盛，但惜乎不知礼耳！俟我于庭乎而？克耳以青乎而？尚之以琼莹音荣乎而？
　　【朱子集传】
　　赋也。庭在大门之内，寝门之外。琼莹，亦美石似玉者。吕氏曰：此昏礼谓婚道。妇及寝门揖入时也。刘瑾《通释》。李宝之曰：堂下至门谓之庭。
　　【毛苌传郑玄笺】
　　俟我于庭乎而？充耳以青乎而？《传》云：青，青玉。《笺》云：待我于庭，谓揖我于庭时。青，之青。尚之以琼莹乎而？《传》云：琼莹，石似玉。卿大夫之服也。《笺》云：石色似琼似莹也。
　　【孔类达正义】
　　《传》：青，青玉。《正义》曰：传意充耳以青，谓以青玉为。故云青谓青玉。此章说卿大夫之事，下章说人君之事。《考工记?玉人》云：天子用金，则公俟以下皆玉石杂。言青玉、共黄玉、亦谓玉石杂也。
　　【华谷严诗缉】
　　琼莹者，美石如琼之莹也。莹，鲜洁也。郑氏云：玉色似琼似莹非也。《笺》曰，见郑笺。曹氏曰，见效斋诗诗。
　　【李简诗学备忘】
　　琼莹，即玉之莹然明洁者。言服饰尤盛，礼仪则阙之也。上文并吕氏曰，并见朱传。俟我于堂处而，克耳以黄乎而，尚之以琼英叶于良友乎而
　　【朱子集传】
　　赋也。琼英，以美石似玉者。吕氏曰：升阶而后至堂。此昏礼所谓升自西阶之时也。辅广童子问此诗，嫁者明著其婿俟已之所。固若不满其不行亲迎之丰者。然下二句又却甚美，不见有几刺之意。此宣嫁者喜奇之辞，而录之者因以见其时俗不亲迎之失欤？胡一桂附录纂疏叠山谢氏曰：其充耳则以素，以青，以黄；其加饰则琼华，琼莹，琼英。修容盛饰，非不美也。惜乎，不知礼耳！郑氏曰，见郑笺。梁益旁通礼记：哀公问冤而亲迎，
　　不已重乎？孔子瞅悄然作色而对曰：合二姓之好，以继先圣之后，以为天地宗庙社稷之主，君何谓已重乎？孔子又曰：天地不合，万物不生，大昏万世之嗣也。君何谓已重乎？昏义曰：父亲醮子而命之迎，男先于女也。醮，冠娶祭名。酌酒而无酬酢曰醮。仪礼、昏礼见读诗记。
　　【毛苌传郑玄笺】
　　俟我于堂乎而！充耳以黄乎耳？《传》云：黄，黄玉。《笺》云：黄，之黄。尚之以琼英乎而？《传》云：琼英，美石似玉者，人君之服也。《笺》云：琼英，犹琼华也。
　　【孔颖达正义】
　　《笺》：琼英犹琼华。《正义》曰：释草云：木谓之华，草谓之荣，荣而不实者谓之英。然则英是华之别名，故言琼英犹琼华。二章琼莹，俱玉石名也。故云似琼似莹，英华，是玉光色。故不言似英似华耳。今定本云：琼英犹琼华，琼莹兼言琼莹者，盖衍字也。
　　【陆德明释文】
　　莹音荣。又音营。
　　【苏颖滨集传】
　　门屏之间曰著。礼，婿亲迎，受妇于堂以出揖之于庭，又揖之于著。于是妇人遂见君子，故识其克耳之饰。充耳，也。所以县之者曰。素青黄三者，之色也。尚，饰也。琼华，琼莹，琼英，皆美石似玉者。所以为。言此者刺时不亲迎也。
　　【东莱吕氏读诗记】
　　昏礼，婿往妇家亲迎，既奠雁，御轮，婿乃先往俟于门外。妇至，婿揖妇以入。及寝门，揖入，升自西阶，齐人既不亲迎，故但行妇至婿家之礼。俟我于著而此昏礼所谓婿俟于门外。妇至，婿揖妇以入之时也。俟我于庭乎而？庭在大门之内，寝门之外，此昏礼所谓及寝门揖入之时也。俟我于堂乎而？升阶而后至堂，此昏礼所谓升自西阶之时也。婿道妇入，故于著，于庭，于堂，每节皆俟之也。
　　【李简诗学备忘】
　　琼英，即玉之如花蕊者。吕氏曰，见读诗记。
　　【李恕音训】
　　阶而后至堂，俟于堂，此昏礼所谓升自西阶之时也。婿导妇入，故于著，于庭，于堂，每节皆俟之也。弃耳，塞耳也，即所谓也。用杂彩织成线，名曰，以悬。，天子诸侯用五色，臣用三色。素，青，黄，盖各举所见之一也。尚，加也。，君用玉，臣用美石。琼华，盖如琼之光华耳。总论：
　　【李迂仲黄宾夫集解】
　　李曰：俟我于著乎而？著门屏间也。汉《地理志》举此句，颜师古曰：著，地名也。济南郡有著县，亦不必如此说。下章言俟我于庭乎而。俟我于堂乎而，皆非地名，则上章亦不得谓之地名也。当作门屏间说。俟我于著乎而，盖谓男子亲迎，俟女子于门屏章。我，盖指女子也。丰之诗曰：子之昌兮，俟我乎堂兮。皆是方其亲迎也。充耳以素乎而，尚之以琼华乎而，盖言男子亲迎，即俟女于门屏间，又揖我于庭，揖我于堂，导之而出。女子见其衣冠之饰，充耳以素为悬，而饰之以琼，尚饰也。鲁女敬姜云：王后亲织玄悬之物，以五色为之。玄者，色之尊也。据此诗言素青黄者，即此所谓也。琼英者，琼华，琼莹之类也。毛氏以为首章言士亲迎，二章言卿大夫亲迎，三章言人君亲迎。诗中本无此意，故郑氏五氏皆不从其说。郑氏谓三章具述人臣亲迎之礼。王氏又谓仁以亲之，义以帅之，信以成之，夫道也。以充耳以素配义，以充耳以青配仁，以充耳以黄配信。此皆强生分别，异于毛氏者无几，皆所不取也。论曰：《周易》咸卦；兑上艮下。彖曰：止而悦，娶女吉也。恒封，震上异下。彖曰：雷风相异，盖长久之象也。是以礼有亲迎，御轮三周，所以下女也。道先乘车，妇车从之，所以反尊卑之正也。凡此皆是圣人礼法之所存，不可乱也。礼，惟天子不亲迎，盖以天子之尊无二上，故其逆后以三公逆之。《春秋》：书王使刘夏逆王后于齐，非讥其不亲迎也，讥其不使三公而使士往也。自诸侯以下，皆有亲迎之礼。《春秋》书公如齐逆女，非讥其不亲迎也，讥其取雠女也。其余诸侯使人逆女皆书之，盖不如是，无以正夫妇之始也。轻之，则其终也必不正矣。故诗人刺之曰：时不亲迎也。然当是之时，亲迎之礼废，诗人犹以为刺，是犹如有亲迎也。降及叔世，不知亲迎为何如！其礼之废，不知几年矣！而恬不之怪。则知后世之不如古也宜矣。黄曰：“婚姻之道阙，而亲迎之礼不行。”故诗人陈日十义以刺。今也俟我于著乎而。汉《地理志》举此句。颜师古曰：著，地名也。济南郡有著县。然下文曰庭，曰堂，则著当如先儒曰门屏之间也。充耳谓，以琼玉为之，以素青黄三色之丝为以垂之。尚，饰也。亲迎之服如此，今不复见矣。
　　【放斋曹粹中诗说】
　　《尔雅》曰：门屏之间谓之宁。盖门内屏外，人君视朝所宁立处也。毛公以为门屏之间曰著。然则著宁音义一也。《说文》曰：“宫中谓之庭。”则自门以内，堂以前，皆庭也。若以为陈古者亲迎之礼，则自著而庭，自庭而堂，婿迎妇之序，则女氏之著庭堂也。若以为刺不亲迎之诗，则始俟妇于著，中俟妇于庭，终俟妇于堂。每倨而无礼则男氏之著庭堂也。以《士昏礼》考之，婿爵弁，熏裳，缁施，至于门外。王人玄端出迎，揖入，三揖至于阶三逊。主人升西面，宾升北面，奠雁，再拜，稽首降出。妇从降自西阶。然则至于门外，所谓俟我于著也；至于阶，所谓俟我于庭也；三逊宾升，所谓俟我于堂也。然不言他服而独充耳以为兴者，言其服士君子之盛服而于亲迎之礼无闻焉。犹旄丘襄如充耳之意。故知此诗正刺不亲迎，则为男氏之著庭堂矣。所谓素青黄者也。以丝织之，所以垂。《传》曰：王后织玄。玄，尊者之色也。则素青黄者，卿大夫士之色也。所谓琼华，琼莹，琼英者，也。琼，玉也。英、华、莹，皆玉也光采也。尚犹饰也。谓之刺时则所刺非一人矣。
　　【戴岷隐续吕氏读诗记】
　　著述不能亲迎也，婿不出门，俟于家庭是不知有礼也。充耳以素，加之琼华，虽言其饰，因托以为风也。世有亲近之礼而不能行，非充耳不闻，则何以哉？
　　【慈湖杨简诗传】
　　汉《地理志》言：齐地风俗，引《齐诗》曰：俟我于著乎而，此亦舒缓之体也。《艺文志》谓《齐诗》咸非其本义，鲁最为近之。然则班固谓为舒缓之体者，鲁诗之说也。去二家而取鲁，其考之亦详矣。今毛诗一家之说，况多谬误，奚可尽从！又况毛传，犹未明言刺不亲迎，至卫宏作《毛诗序》，始明言刺时不亲迎。亦不言何世，则意说也。考本诗三章，三言俟我，殊非陈古之情。卫宏盖意《鸡鸣》还《东方之日》，皆荒瑶之诗，而是诗次于其间，当亦非美，故曲推其说。夫诗之不可以次言也明矣。《清人》，郑文公之诗，而次昭公之诗之上，况齐俗近于鲁，孔子曰：齐一变至于鲁，则齐之礼俗亦美矣。虽当衰乱风俗岂尽变而为恶，无一事一为之善乎！况是诗亦特美具礼义而已。《三百篇》：盖多平正无他，虽无深旨，而圣人取焉。正以庸常平夷之即道也。诸儒不知道，故穿凿而无说，其害道甚矣。俟，待也。《尔雅释宫》云：“门屏之间谓之宁。”而毛传曰：“门屏之间曰著。”孔疏谓著与宁音义同。郑康成谓以素，充耳所以悬者，或名为亦有理。但谓人君五色，臣三色织之，未必然。初无典据，惟以此诗曲椎其说，且以素为先见凿甚矣。《士冠礼》：玄端、玄裳、黄裳、杂裳，可也。而康成妄析其义，曰：“上士玄裳，中士黄裳，下士杂裳。”于以验康成不善属文，不达文理。是诗充耳以素，以青，以黄，安知非玄裳，黄裳，杂裳之谓乎？皆可也。康成云：琼华者，谓县之末。所谓也。《考工记玉人》云：天子用金，则公俟以下皆玉石杂。《说文》曰：琼，赤玉也。玉石之杂而赤者尔。”琼华，其色之盛者欤，琼莹，其色之莹者欤？琼英，其精英欤？尚者，著之于端欤？是诗礼仪其亲迎欤？《郑风》言：俟我乎堂。亦谓要迎也。
　　【林岜讲义】
　　充耳素丝为之，其末饰之以琼华为填。尊者用金，卑者玉杂，或用象。门屏之间谓之宁，人君视朝所宁立处。著与宁音义同。婿亲迎女家，主人揖入，宾执雁至庙门，三揖三让。主人升西阶，宾升北面奠，雁再拜，女立于房中南面，婿于堂上待之。拜受即降出，妇人降自西阶，主人不降送，是受女于堂也。妇至夫家，主人揖妇以入。及寝门，揖入。悬之绳用素。《鲁语》敬姜亲织玄。，绳也。以杂色举玄者，举夫色之尊者言之耳。天子诸侯五色，卿大夫士三色，此言见素，取其韵句耳。琼，玉之美名。华，色有光华。尚，饰也。就而加饰，嫌人臣用玉，故传云美石色似琼。
　　【许谦名物钞】
　　著不亲迎，诗人设女子言。《疏》并见《正义》。诗记见读诗记。
　　【刘玉汝诗缵绪】
　　宾主之礼，三揖而后升堂。亲迎三揖，亦用此礼。故《著》诗述男不亲迎。惟俟妇至而揖入，亦以此三章所言，不斥言婿而必称所见之充耳。女而未妇，辞当如是也。亲迎昏礼之所重，盖男先于女，天地之大义也。故冕而亲迎，君犹行之，况众人乎！今齐国之人，废弃此礼，为男子者习以为常，曾不如妇人之犹知此礼也。夫夫者家之主也，亲迎者昏之始也。当始昏而不谨礼，其何以正其家？犹幸有知礼之妇，则家其庶几乎！然妇人从人者也。而能如此，不终随其夫家之风者鲜矣。此《东方之日》，所以继作欤！夫子存此，所以美此女之贤，正为夫之礼，以示齐家之道。著，齐国之风，其为劝戒至明至切矣。凤翥
　　【文选】
　　张平子赋：凤逆风而欲翥。南翥
　　【韵会】
　　鹧鸪飞朔，必先南翥。
</div>
    <div class="pagination">
<a href="永乐大典残卷_page263.html">上一页</a><span>...</span><a href="永乐大典残卷_page259.html">259</a><a href="永乐大典残卷_page260.html">260</a><a href="永乐大典残卷_page261.html">261</a><a href="永乐大典残卷_page262.html">262</a><a href="永乐大典残卷_page263.html">263</a><span class="current-page">264</span><a href="永乐大典残卷_page265.html">265</a><a href="永乐大典残卷_page266.html">266</a><a href="永乐大典残卷_page267.html">267</a><a href="永乐大典残卷_page268.html">268</a><a href="永乐大典残卷_page269.html">269</a><span>...</span><a href="永乐大典残卷_page265.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
