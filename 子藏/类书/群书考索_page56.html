<!DOCTYPE html>
<html>
<head>
    <meta charset="UTF-8">
    <title>群书考索 - 第 56 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 56 页/共 127 页</h1>
    <div class="content">　　次序先王之道而学之
　　殷制大学为右学小学为左学又曰瞽宗
　　王制曰小学在公宫南之左大学在郊郑云学所以学士之宫也尚书传曰百里之国二十里之郊七十里之国九里之郊五十里之国三里之郊宗尊也瞽无目之名以喻童又云瞽蒙之所宗也
　　周制大学为东胶小学为虞庠
　　胶之言纠也所以纠收学士也郑注祭义云周有四郊之虞庠也以小学为虞庠之制
　　又云天子曰辟雍
　　辟明也雍和也以明和为名化道天下之人使之成士或云辟者圆璧也雍之以水而圆象天于阳徳之施行取流无极使学者进徳而不已亦所以明和政教之至崔灵恩云学制有二一云制与明堂同体五室四堂在一基之上四方堂则以其方名学中央堂谓之大学二云凡立学之法有四郊及国中在东郊曰东学并方名之在国中谓之大学故郑注祭义曰周布四郊之虞庠
　　诸侯学曰頖宫
　　頖之言班所以班政教五经通义云泮水者泮之言半也天子曰辟雍谓之土雍水外员如璧故曰辟雍义取四方来观者平均耳泮宫水雍其半盖东西门以南通水北无水也頖音泮也
　　汉髙帝以叔孙通为奉常诸弟子共定礼仪者咸为选首其后亦未遑庠序之事至孝文时颇登用
　　言少用文学之士也
　　及景帝不任儒学窦太后又好黄老术故诸博士具官待问未有进者
　　具官谓备员而已
　　文翁景帝时为蜀守选郡县小吏遣诣京师受业于博士又修起学宫于成都市中蜀地由是大化比齐鲁焉至武帝乃令天下郡国皆立学校官自文翁始循吏传是时田蚡为丞相黜黄老刑名百家之言延儒者百数自汉兴言易有淄川田生言书自济南伏生言诗于鲁则申培公于齐则辕固生燕则韩太傅婴言礼则鲁髙堂生言春秋于齐则胡母生于赵则董仲舒而公孙为丞相得封侯天下靡然向风矣
　　制令礼官劝学讲议洽闻举遗兴礼以为天下先举遗谓经典遗逸者求而举之
　　太常议曰闻三代之道乡里有教劝学兴礼崇化励贤以风四方太平之原也因旧博士置弟子五十人太常择年十八以上仪状端正者补博士弟子
　　昭帝举贤良文学增博士弟子员数满百人
　　至成帝时刘向请兴辟雍设庠序帝下公卿议会向病卒而止成帝末增弟子员三千人嵗余如故【通典】及王莽为宰衡欲耀众庶遂兴辟雍増元士之子得受业如弟子甲乙之科
　　后汉光武五年初起太学帝幸太学赐博士弟子各有差
　　中元元年初起明堂灵台辟雍
　　明帝永平二年临辟雍初行大射礼幸辟雍初行养老礼上自为辨説诸儒执经问难于前冠带缙绅之人圜桥门而观听者盖亿万计　九年皇太子诸王侯及大臣子弟功臣子孙莫不受经又为外戚四姓立学于南宫号四姓小侯学置五经师自期门羽林之士悉令通孝经匈奴亦遣子入学
　　自安帝览政薄于艺文博士倚席不讲朋徒相视怠散学舍頺弊鞠为园蔬
　　顺帝感翟酺之言乃更修黉宇凡所造二百四十房千八百五十室试明经下第补增甲乙之科员各十人【会要】质帝本初元年诏令郡国举明经五十以上七十以下诣太学自大将军以下至六百石悉遣子弟就学每春秋辄于乡射月一会有劝勉进用之端于是游学者增至三万余生
　　桓帝建和初诏诸学生课试补官○元嘉二年诏曰书生汝南胡宪陈留恭幸爽睾或六十以下常以月朔会辟雍垂白安贫童子颍川王通经拜太子舍人因试宪等补郎舍人后皆限六十以上七十以下年有增减不应得试
　　易记天地之数五十有五此所以成变化今五十在试科是应天地之数也
　　永嘉二年复课试诸生补郎舍人
　　献帝建安中侍中鲍衡奏按王制立大学小学自王太子以下皆教以诗书而升之司马谓之贤者任之以官故能致刑措之盛立太平之化也今学博士并设表章而无所教授兵戎未戢人并在公而学者少可听公卿一千石六百石子弟在家及将校子弟见为郎舍人皆可聴诣博士受业其髙才秀达学通一艺太常为作品式从之
　　晋挚虞决疑云汉初置博士而无弟子后置弟子五十人与博士俱与习肄礼仪又増满五百人汉末至数千人
　　魏文帝黄初五年立太学于洛阳着慕学者始诣太学为门人满一嵗试通一经者称弟子不通一经罢遣弟子满二嵗试通二经者补文学掌故不通经者听须后辈试试通二经亦得补掌故满三嵗试通三经者擢髙第为太子舍人不第者随后辈复试试通亦为太子舍人满二嵗试通四经者擢其髙第为郎中不通者随后辈复试试通亦为郎中满二嵗能通五经者擢髙第随才叙用不通者随后辈复试试通亦叙用
　　晋武帝忧勤军国犹复修立学校太学生初三千人太始八年有司奏太学生七千余人才任四品听留诏曰已试经者留之大臣子弟堪受教者令入学其余遣还郡国○咸宁二年起国子学
　　法周礼国之贵防子弟国子受教于师者也
　　惠帝元康三年以人多猥杂欲辨其泾渭于是制立学官品第五以上得入国学
　　东晋元帝时太常贺循上言尚书被符经置博士一人又多故歴纪儒道荒废学者能兼明经义者少且春秋三传俱出圣人而义归不同自前代通儒未有能通得失兼而学之者也况今学义甚頺不可令一人总之今宜周礼仪礼二经置博士二人春秋三传置三人其余则经置一人合八人○太常车上言按二汉旧事博士之职唯举明经之士迁转各以本资初无定班魏及中朝多以侍中常侍儒学最优者领之职虽不同汉氏尽于儒士之用其揆一也今博士八人愚谓宜依魏氏故事择朝臣一人经学最优者不系位之髙下常以领之每举太常共研厥中其余七人自依常铨选○太兴初欲修立学校唯周易王氏尚书郑氏古文孔氏毛诗周官礼记论语孝经郑氏春秋左传杜氏服氏各置博士一人其仪礼公羊谷梁及郑易皆省不置博士东晋成帝咸和三年袁环请兴学校集生徒而士大夫习尚老庄儒风不振
　　孝武帝大元初于中堂立行太学于时无复国子生置太学生六十人国子生权铨大臣子孙六十人事讫罢其国子生见祭酒博士单衣角巾执经一卷以代手板
　　自穆帝至孝武并以中堂为太学○大元九年尚书谢石请兴复国学以训胄子颁下州郡普修乡校帝纳其言明年选公卿二千石子弟生増造廊房屋百五十五间而品课无章君子耻与其列国子祭酒殷茂上言臣闻旧制国学生皆取冠族华胄比列皇储而其中混杂兰艾遂令人情耻之诏虽褒纳竟不施行
　　宋武帝诏有司立学未就而崩
　　文帝雅好艺文使何尚之立素学何承天立史学谢立文学雷次宗立儒学为四学帝数幸学温公论曰学者所以求道天下无二道安有四学哉【会要】○元嘉二十年立国学二十七年废
　　明帝大始中初置总明观祭酒一人有儒文史四科科置学士十人
　　齐髙帝建和四年诏立国学置学生百五十人取王公以下子孙年十五以上二十以下家去都二千里为限帝崩乃以国讳废学
　　武帝永明三年诏立学乃省总明观召公卿以下子弟置生二百二十人其年秋中悉集
　　东昏侯永光初诏依永明旧事废学时有司奏国学太学两存焉
　　梁武帝雅好儒术以东晋宋齐虽开置国学不及十年辄废之其存亦文具而已无讲授之实乃诏置五经博士各一人广开馆宇博士各主一馆又遣博士祭酒巡州郡立学【会要】
　　后魏道武帝初定中原始于平城立太学置五经博士生员千余人　天兴二年春増国子太学生员三千太武始光三年别起大学于城东后征卢髙允等令州郡各举才学于是人多砥砺儒术转兴
　　献文帝天安初立乡学郡置博士二人助教二人学生六十人后令大郡立博士二人助教四人学生百人次郡立博士二人助教四人学生八十人中郡博士一人助教二人学生六十人下郡立博士一人助教一人学生四十人郡县学始乎此矣
　　孝文太和中改中书为国子又开皇子之学及迁都洛邑立国子太学四门小学【通典】
　　隋文帝诏天下学校生徒多而不精惟简留国子学生七十人太学生四门州县学并废【会要】○开皇中国子寺不太常自前代皆属太常也
　　唐髙祖武徳元年诏皇族子孙及功臣子孙于秘书外省别立小学　又诏诸州明经秀才俊士明于理体为乡里称者嵗随方物入贡吏民子弟学艺者皆送于京为设考课之法州县皆学焉
　　太宗即位益崇儒术贞观五年数幸国学遂増筑学舍千二百间国学太学四门亦増生员其书筭各置博士凡三千二百六十员其屯营飞骑亦给博士授以经业无何髙丽百济新罗髙昌吐蕃诸国酋长亦遣子弟请入国学之内八千余人国学之盛近古未有
　　髙宗龙朔二年东都置国子监丞主簿録事各一员四门博士助教四门生三百员俊士二百员置文馆于上台生徒三十人置崇文馆于东宫生徒二十人皆以皇族缌麻以上亲皇太后皇后大功以上亲散官一品中书门下平章事六尚书功臣身食实封各京官职事正三品供奉官三品子孙京官职事从三品中书黄门侍郎子孙为之并尚书省补
　　西京国子监领六学
　　生徒皆尚书省补
　　一曰国子学生徒三百人
　　分习五经一经六十人以文武官三品以上及国公子孙从二品以上之曾孙为之
　　二曰太学生徒五百人
　　每一经百人以四品五品及郡县公子孙及从三品之曾孙为之
　　三曰四门学生徒千三百人
　　分经之制与太学同其五百人以六品七品及侯伯子男之子为之其八百人以庶人之俊造者为之
　　四曰律学生徒五十人
　　取年十八以上二十五以下以八品九品子孙及庶人之习法令者为之
　　五曰书学生徒三十人
　　以习文字者为之
　　六曰筭学生徒二十人
　　以习计数者为之
　　凡二千二百一十人州县生徒有差
　　州县学生门荫与律书同诸生皆限年十四以上十九以下皆郡县自补京都八十员大都督中都督府上郡各六十员下都督府中郡各五十员下郡四十员京县五十员上县四十员中县三十员下县二十员也
　　凡诸学皆有博士助教授其经艺每嵗仲冬郡县馆监课试其成者长吏会属寮设乡饮之礼【通典】　明年以书学隶兰台筭学隶秘阁律学隶详刑考疑○开元七年十月皇太子诣国学行齿胄礼　二十六年正月赦文古者乡有序党有塾将以长儒教诱进学徒化人成俗率由于是其天下州县每一乡之内里别各置一学仍择师资令其教授　又敕诸州乡贡见讫令就国子监谒先师学官为之开讲所司设食文崇文馆学生及监内学生亦许听焉○天寳初明经进士习尔雅九载国子监置废文馆知进士业　天寳十二载七月举人不得充乡贡皆补学生四门俊士停之
　　代宗永泰二年正月国子祭酒萧昕上言请崇儒学以正风教勅曰顷以戎狄多虞急于经畧太学空设诸生盖寡弦诵之地寂寥无声函丈之间殆将不扫上序及此甚用悯焉其诸道节度观察都督防御使等朕之腹心久镇方面眷其子弟各奉义方并宰相朝官及神册六军子弟欲习业者自今以后并令补国子学生欲其业重籝金器成琢玉日新厥徳代不乏贤其中身虽有官欲附学读书者听其学官委中书门下即简择行业堪为师范者充学生员数多少所习经业考试等第并所供粮料及缘循理各委本司作事件闻奏
　　唐馆
　　文馆唐太宗即位崇儒术乃于门下别置文馆髙宗龙朔二年置于东都上台生徒三十人
　　崇文馆唐太宗贞观十三年东宫置崇文馆○龙朔二年置于东都东宫生徒二十人两馆生徒并以皇族后亲三品以上子孙为之
　　广文馆唐宗天寳九年七月置领国子监进士业者博士助教各一人太学以郑防为博士至今呼郑防为郑广文【会要】西都六十人东都十人
　　修文馆中宗时置修文馆学士员迁公卿以下善为文者李矫等为之每游宴毕从于是天下靡然以文华相尚儒学忠谠之士莫得进矣
　　宋朝承五代之旧有国子监太学
　　太祖三幸国子监
　　太宗亦幸国子监
　　真宗亦尝幸太学由是太学翕然文风大振
　　仁宗天圣九年青州王曾以州阙学教育诸生乃缮官舍为州学请国子监羣书上从其请其后天下有请建学赐书与田并从之○庆歴四年宋祁上言于是诸路州府军监并皆立学校及二百人以上又立县学列圣相承无不以学事为念
　　徽宗崇宁四年始行三舍之法建辟雍之学又虑山林之士不能月书季攷以游庠序于是科塲与学校并行舍法则嵗贡科塲则随大比之嵗○宣和五年复罢舍法而一归于科举
　　髙宗重兴太学而士风浸盛
　　太祖建隆三年正月癸未幸国子监二月丙辰幸国子监六月辛夘幸国子监周世宗之二年始营国子监置学舍上既受禅即诏有司增葺祠宇塑绘先圣先贤先儒之像上自賛孔顔命宰臣两制以下分撰余賛车驾一再临幸焉于是左諌议大夫河南崔颂判监事始聚生徒讲书上闻而嘉之
　　太宗端拱元年八月庚辰车驾幸国子监谒文宣王礼毕升辇将出四门顾见讲坐左右曰博士李觉方聚徒讲书上即召觉令对御讲觉曰陛下六飞在御臣何敢辄升髙坐上因降辇命有司张帟幕设别坐诏觉讲周易之泰卦从臣皆列坐觉乃述天地感通君臣相应之防上甚悦特赐帛百疋○端拱二年二月以国子监为国子学○淳化五年十一月丙寅上幸国子监赐直讲孙奭五品服因幸武成王庙复幸国子监令奭讲尚书説命三篇至事不师古以克永世匪说攸闻上曰诚哉是言也上意欲切砺辅臣因叹曰天以良弼赉商朕独不得耶遂饮从官酒别赐奭束帛
　　真宗咸平二年七月甲寅上幸国子监召学官观偓佺讲尚书大禹谟还幸崇文院登秘阁观太宗圣制墨迹恻怆久之赐秘书监祭酒以下器帛偓佺颐正弟也○咸平四年六月丁夘诏诸路州县有学校聚徒讲诵之所并赐九经○景德二年五月戊申朔幸国子监阅书库问祭酒邢昺书板几何昺曰国初不及四千今十余万经史正义皆具臣少时业儒观学徒能具经疏者百无一二盖传写不给今板大备士庶家皆有之斯乃儒者逢时之幸也上喜曰国家虽尚儒术然非四方无事何以及此先是馆阁博聚群书精加雠校经史未有印板者悉令刋刻或言三国志乃奸雄角立之事不当传布上曰君臣善恶足为鉴戒仲尼春秋岂非列国争鬭之书乎○又幸西京谒先圣诏河南府营建国子监又幸曲阜谒文宣王庙帝展拜以表严师崇儒之意【会要】○景德三年五月癸丑诏国子监学官月俸自今并给见钱○景德四年二月癸酉就西京建太祖神御又置国子监武成王庙○祥符二年四月辛夘令国子监举服勤词学经明行修进士诸科各十人前诏止开封府洎所过州军至是本监上言故及之○干兴元年十一月壬午国子监旧制皆用近臣及宿儒典领近嵗颇任贵游子弟之初仕者与管库资序畧均壬辰始命冯元同判国子监仍诏自今无得差补荫京朝官
　　仁宗即位崇儒术以劝学者乃首命龙圗阁学士冯元以领监事特重之上曰讲学之废久矣执卷者不知经义非学校不兴而上之教导有不至耶诏孙奭冯元荐博明经术者以名闻○天圣五年正月晏丞相殊留守南京范文正公仲淹希文方遭母忧寓居城下晏公请掌府学范公常宿学中训督学者皆有法度勤劳恭谨以身先之夜课诸生读书寝食皆立时刻往往潜至斋舍伺之见有先寝者诘之其人答云适疲倦暂就枕耳问未寝之时观何书其人亦妄对则取书问之其人不能对乃罚之出题使诸生作赋必先自为之欲知其难易及所当用意亦使学者凖以为法由是四方从学者辐辏其后宋人以文学有声名于塲屋朝廷者多其所教也【涑水记闻】○天圣九年青州王曾以州阙学教育诸生乃缮官舍为州学请国子监羣书上从其请其后天下有请建学赐书与田并从之○明道元年七月甲戌许寿州立学仍赐九经知州侍御史朱谏请之也○明道二年五月庚寅许大名府立学仍赐九经从王曾之请也三月乙未赐亳秀濮郑四州学田各五顷○景祐二年三月丁酉诏国子监直讲一员兼领监丞主簿事十月己巳许苏州立学仍给田三顷十一月辛巳朔以应天府书院为府学仍给田十顷九月壬寅赐郑州学田五顷十月壬子许蔡州立学十二月乙丑许孟州立学仍给田五顷○景祐三年正月己酉许洪州宻州立学仍各赐田五顷○三月癸巳许潞州常州立学○四月乙亥许衡州立学○五月戊子许许州立学○五月壬辰许润州立学○五月戊戌许真州立学仍给田五顷○六月戊申朔许越州立学仍给田五顷○六月壬子许阶州立学仍给田五顷○六月甲子许真定府博州郢州立学各给田五顷○八月甲寅许并州立学○九月庚辰许绛州立学○十月辛未许合州立学○十一月乙亥许江州立学○景祐四年正月戊寅赐蔡州学田十顷○二月丙寅赐常州学田五顷○十二月壬申给真定府潞州学田五顷○四月乙巳赐宣州学田五顷诸州学田各五顷仍诏自八月戊戌许华福二州立学余须藩镇乃许立学○十二月乙酉给徐州学田五顷○宝元元年二月甲戌赐郓州学田五顷○三月己酉许颍州立学颍非藩镇也于近诏不当立学知州蔡齐有请特从之○七月癸丑赐襄州学田五顷○宝元二年二月庚午许明州立学仍给田五顷○三月丙辰许泉州立学仍给田五顷○十一月辛丑许建州立学仍给田五顷○康定元年正月壬戌赐国子监学田五十顷○庆歴三年十月戊午以南京府学为国子监○庚申许广州立学○庆歴四年春二月乙巳以上清宫田园邸店赐国子监○三月己夘范仲淹言意欲复古劝学数言兴学校本行实诏近臣议于是翰林学士宋祁御史中丞王拱辰知制诰张方平欧阳修殿中侍御史梅摰天章阁侍讲曾公亮王洙右正言孙甫监察御史刘湜【此八人姓名据李清臣史藁增】合奏曰伏奉诏书议夫取士当求其实则人当尽其材今教不本于学校士不察于乡里则不能覈名实有司束以声病学者专于记诵则不足尽人材此献议者所共以为言也谨参考众说择其便于今者莫若使士皆土著而教之于学校然后州县察其履行则学者修饬矣故为设立学舍保荐举之法○诏曰夫遇人以薄者不可责其厚也今朕建学兴善以尊学士大夫之行而更制革弊以尽学者之才教育之方勤亦至矣有司其务严训导精察举以称朕意学者其进徳修业无失其时凡所科条可为永式【通畧】○庆歴四年四月壬子判国子监王拱辰田况王洙余靖等言首善当自京师汉太学二百四十房千八百余区生徒三万人唐学舍亦千二百间今取才养士之法盛矣而国子监才二百楹制度狭小不足以容学者请以锡庆院为太学葺讲殿备乗舆临幸以潞王宫为锡庆院从之○嘉祐元年十二月乙夘太子中允天章阁侍讲胡瑗管勾太学始瑗教授湖州科条纎悉备具以身先之虽盛暑必服坐堂上严师弟子之礼视诸生如其父兄诸生亦信爱如其子弟从之游者常数百人庆歴中兴太学下湖州取其法着为令瑗既为学官其徒益众太学至不能容取旁官舍处之礼部所得士瑗弟子十常居四五随材髙下善自修饰衣服容止徃徃相类人遇之虽不识皆知其为瑗弟子也于是擢与经筵治太学犹如故○嘉祐二年五月壬申管勾国子监吴中复言旧制每遇科塲即补试广文馆监生近诏三嵗贡举须前一年补试比至科塲多就京师私买监牒易名就试及旋冒畿内戸贯以圗进取非所以待逺方孤寒之意请自今遇科塲补试监生如故仍以四百五十人为额从之寻又増一百五十人



　　羣书考索后集卷二十六
　　钦定四库全书
　　羣书考索后集卷二十七
　　宋　章如愚　编
　　士门
　　学制类
　　宋朝神宗熙宁元年正月壬寅诏太学増置外舍生百员初太学置内舍生二百员官为给食至是员足逺方之士待次而入者盖百余人谏官滕甫刘庠并以为言故有是诏【新记书增太学生百人旧记不书】熙宁元年五月羣臣凖诏议学校贡举多欲变改旧法独殿中丞直史馆判官吿院苏轼奏曰得人之道在于知人知人之法在于责实使君相有知人之才朝廷无责实之政则公卿侍从常虑无人况学校贡举乎虽复古之制臣以为不足矣臣愿陛下明敕有司试之以法言取之以实学通经术者虽朴不废稍渉浮诞者虽工必黜则风俗稍厚学术近正庶几忠实之士不至蹈衰季之风则天下幸甚上得轼议喜曰吾固疑此得轼议释然矣【长编】○熙宁元年五月知制诰宋敏求因转对上言州县有学舍而无学官四方之士轻去乡里者以求师也请州置学官三嵗以下务得士三百人今请二百人试诗赋论防糊名通考之如旧其百人请如赦文令州郡论荐转运使审覈之太学生则委判国子监官至御试随其所学而试之学有师故士不轻去乡里随其所学而试之则文辞经艺行实之人皆无遗也其后官不数变易太学建三舍命举人以官州置学官三路取百人多敏求发之也○熙宁四年十二月辛亥诏每嵗加赐国子监钱四千缗以增置学官生员用度不足故也○熙宁五年八月辛夘国子监外舍生以七百人为额日给食嵗赐万缗戊戌诏赐懐州州学牧马草地十顷○熙宁五年八月戊戌赐太学生叶适进士及第为试校书郎睦州推官郓州州学教授适处州人管勾国子监张琥等言适累试优等也○熙宁六年三月丙辰诏诸路学官委中书选京官朝官选人或举充又诏诸路择举人最多州军依五路法各置教授一员委国子监询考通经品官及新及第出身进士可为诸路学官即具所着词业以闻○熙宁十年二月戊子诏以光州固始县户絶田赐国子监赡生员太学西门修筑射圃听诸生遇假日习射并从管勾国子监黄履请也○元丰二年五月戊辰朔上批太学外舍生檀宗益上书所论完整学事颇有条理疑其应务之材在所司试判国子监李定尝保奏自入学无殿罚同斋诸生称其素行无缺可试校书郎充太学録○元丰二年八月丁巳诏益太学生员舍为八十斋每斋屋五间命入内东头供奉官宋明臣管勾修展○元丰二年十二月乙巳御史中丞李定等言窃以取士兼察行艺则是古者乡里之选盖艺可以一日而校行则非歴嵗月不可攷今酌周官书考宾兴之意为太学三舍选察升补之法上国子监敕式令并学令凡百四十条诏行之法太学生檀宗益上书言太学教养之防有七一尊讲官二重正録三正三舍四择长谕五增小学六严责罚七崇司业上览其言以为可行命定与毕仲衍蔡京范镗张璪同立法至是上之太学置斋舍八十斋容三十人外舍生二千四舍生百总二千四百生员入学本贯若州给文据试而后入月一私试嵗一公试补内舍生间嵗又一试补上舍生封弥誊録如贡举法而上舍则学官不与考校诸斋月书学生行艺以帅教不戾规矩为行治经程文合格为艺斋长谕学録正直讲主判官以次考察籍记公试外舍生入第一第二等防以所书行艺预籍者外内舍内舍生试入优平二等防以行艺升上舍分三等俱优为上一优一平为中俱平若一优一否为下上等命以官中等免礼部试下等免解以升补人行艺进退计人数多寡为学官之赏罚缘外舍为奸者论如违制律不用去官赦原学正増为五人学録増为十人学録防以学生为之○元丰三年正月辛巳诏改国子监直讲为太学博士每经二人○元丰三年正月癸未増国子监嵗赐钱万五千缗以国子监言嵗费钱三万七千缗而所入才二万三千缗也○元丰三年四月辛酉増国子监嵗赐钱六十缗初给外舍生食人月为钱八百五十至是増至千一百故也○元丰三年五月乙丑编修学制所言奉防立势要及国子监生太学官亲属许不以乡贯就开封应举之法臣等防详监以国子为名而无国子教养之实恐未称朝廷建学育士之意乞应清要官亲戚并令入监聴读以二百人为额解发毋过四十人从之
　　哲宗元祐元年十月乙未有诏齐卢宿常防颖同懐州各置教授一员○元祐元年十月癸丑刘摰言国子司业黄隐学不足以教人行不足以服众又言故相王安石训经防视诸儒义説得圣人之意为多故先帝以其书立之于学以啓迪多士而安石晚年溺于字説释典是以近制禁学者毋习此二字而已至其所颁经义盖与先儒之说并行而兼存未尝禁也隐猥见安石政事多已更改辄尔妄意迎合传意因欲废安石之学每见生员试卷引用隐辄排斥其説○元祐元年十月癸丑吕陶言太学者教化之渊源所以风劝四方而示之表则一有不令何以诲人黄素寡问学薄于操行且经义之説盖无古今新旧惟贵其当先儒之传注既未全是王氏之解亦未必尽非隐亦能诵记安石新义推尊而信向之久矣一旦闻朝廷欲议科举则讽谕太学诸生凡程文字不可复从王氏新义或引用者类多黜降诸生亦闻安石之死而欲设斋致奠以伸师资之报者辄形忿怒将绳以率敛之法此尤可鄙也○元祐元年十月癸丑上官均言黄自官庠序将及一年考其行则倨傲自任倾邪无常论其学则暗于经术不烛义理兴建三舎以来学规弛废取舎失平未有如今日者也愿陛下博采公论早行罢免以副众心讫不行元祐二年七月丁巳诏内外学官迁年三十以上歴任人充从御史中丞胡宗愈请也
　　学官自罢试多出近臣论荐宗愈言学者初中科遽专师席请择长才尝歴任者充选【本传】
　　元祐五年十二月丙午岑象言近嵗太学诸生无叩问师资之益学官不以训导为己任秘书省则多务燕闲少亲雠校请立训导之法定校讐之课及闻太学补试伺察不严有假手之诏令礼部秘书省长贰详度以闻○元祐六年八月戊子朔知开封府范百禄转对言三事其一曰太祖建隆元年正月是嵗二月四年四月太宗端拱元年八月淳化五年十一月真宗咸平二年七月皆幸国子监仁宗天圣二年八月己卯幸国子监谒文宣王召从臣升讲堂令直讲马符説论语一篇赐符三品服伏望陛下诏有司检举祖宗视学故事以待万机之暇而赐临观焉今所陈幸太学可以美文明之化○绍圣元年五月辛亥诏内外学官非制科进士出身及上舍生入官者并罢○绍圣元年五月甲寅三省言学官已立试法耀洪吉饶潭防利广桂防泉等州教授见系吏部差人诏自今三省选差
　　徽宗崇宁三年十一月甲戌幸太学遂幸辟雍诏国子司业吴絪蒋静各进官一等面赐三品服博士正録满三考改合入官未满三考人循两资学生郑南等十有六人授官余免省试免文解恩赐有差诏防大观二年正月一日有御制辟雍记今附此崇宁元年八月二十二日甲戌议建外学十月十七日戊辰初建辟雍御制辟雍记乡举里选之法扫荡而士累于科举学不为己舎本趋末道听涂说以应有司之求侥幸一日行不考素贤愚杂揉俾之从政不见大全鲜亷寡耻无不为己歴嵗千百有为之君虽絶俗髙见其设施注措终不能髣髴前古习尚卑陋市利之徒学非先王故也因误承陋久莫能革惟我神考稽若古昔训释经义兴置学校崇建师儒天下之士靡然向风始弃声律雕篆之技游意于道徳性命之理矣朕奉承先志追而述之罢废科举増教导之官即国郊之南度地相方建立黉舎因先王礼以制之乐以和之之意命之曰辟雍外圆内方为屋一千八百七十二楹以居天下贡士首善于京又润色熙丰之成法月书季考覈其行能待以嵗月士无苟得苟失之患推三舎法施于天下由外舎升于内舎内舎升于上舎由县之上升于州由州之上升于辟雍由辟雍以登于太学司成率其属稽其籍考其成升其尤者命之以官三年大比防以当世之务别其等差唱第于廷释褐而任使之教养之政覃及蛮貊歌之声达于万里父诏其子兄吿其弟相率以善曾不逾嵗咸以行实闻于朝廷载在仕版已逾千计非祖功宗徳休养平治何以臻此昔郑人毁乡校诗人序而刺之曰乱世则学校不修如今天下被教养之惠凡一十一万余人为屋以居之凡万一千余楹计其所费钱二百四十一万余贯谷五十五万余石庠序之盛多士济济视古无愧矣朕歴观在昔教化成人伦明习俗美至于成人有徳小子有造盖上有立道兴教之辞下有防利守义之士维持固结卜世三十卜年八百其遗波余泽及于后世犹有存者则学校之数治道之首垂世之法无以过也文王作周其诗曰于论鼓钟于乐辟雍武王能广文王之声其诗曰镐京辟廱自西自东自南自北无思不服盖武王能广文王以善养人施之天下而天下服也朕克绍先烈于今其庶几乎大观二年正月朔日记【长编】
　　崇宁四年正月丁丑诏诸路州军专置学事按差手分一名从通判郑州曹滋奏请也○崇宁四年正月甲午江西提举学事司言考上舎有地逺而学生少者难于差官乞并抚筠建昌于洪防袁南安临江吉试毕具合格人报逐州学防定升贡从之○崇宁四年始行三舎之法建辟雍之学又虑山林之士不能月书季考以游庠序于是又设科塲○崇宁四年闰二月乙酉诏辟雍以待四方贡士在国之郊太学教养上舎生在王城之内内外既殊而髙下未伦辟雍有司成在侍郎之次国子有祭酒司业列于卿少而已事体不顺合行厘正改辟雍司成为太学司成总国子监及内外学事凡学之事皆许专达【长编】○崇宁四年四月甲申増立辟雍国子监等官谒禁【长编】○崇宁四年六月己夘诏在京厘务官本家有服异居大功以上观听充国子生见在太学者依此改正内曾随侍入州学者通理月日从司成薛昂请也【长编】○大观元年二月乙丑御笔以学校三舎陞贡次第着为令编通用令删之首诸士自县学教养陞之州学州学教养分为三舎自外舍升为内舍自内舎升为上舎自上舎贡之辟雍自辟雍登太学俟殿试命以官【长编】○大观元年三月甲辰诏有官人与贡士同试合格者上等升二等差遣仍赐上舍出身文学优者取防推恩中等赴殿试【长编】○大观元年六月癸酉御崇政殿引见上舎生李邦彦等二十六人孝悌进士三人赐上舎及第释褐以邦彦为承事郎辟雍博士【长编】○大观元年闰十月乙未兴三舎【长编】○大观元年十二月壬午御笔八行八刑之士所在皆得以名闻不限在学不在学令学制局申明行下从提举福建路学事陈汝锡奏请也【长编】○大观四年八月己夘诏防士于庭诹以世务深惟神考盛徳美意所宜遵承比阅学制贡士入上等者引见释褐止以有防校而不复庭防岂神考之志哉自今入上等者与中等并留太学以俟殿试其上等人遇取名取防○政和三年四月甲申宣义郎黄冠言窃谓成周之时有所谓选士有所谓俊士有所谓造士先王之命名不同如此而后世则不论其人之成才与未成才不辨士之预贡与不预贡而均谓之秀才则名之不正可知矣欲令天下士自乡而升之县学自县而升之州学则通谓之选士可也其称则曰外舎生及其才向于成而升之内舎则谓之俊士其自称则曰内舍生又其才之已成而贡之辟雍然后谓之贡士焉其自称也亦以是而已若然愚智处宜贤不肖袭情世之商贾工岐巫医卜筮假进士之名而称秀才者固不待禁而止矣从之【长编】○政和三年五月乙酉臣僚言陛下着为舎法革千载科举之弊进士固已罢去今赐承议郎徐禋进士出身显于名实未正乞改赐同上舎出身从之【长编】○政和六年三月癸丑御崇政殿赐太学上舎饶州臧瑀等十一人并宗子学及太医学上舎二十四人及第出身同出身并释褐【长编】○政和六年八月己巳臣僚言乞降徳音诏中外师儒之官取程较文艺大槩以熙丰为标凖体制各随所长务得通经笃学之士黜浮伪剽窃之文庶得真材实能以待朝廷之用诏劄下太学国子监辟雍【长编】○政和七年三月戊午赐进士永兴军景彻等一十三人上舎及第出身释褐【长编】○政和七年六月癸亥前提举永兴路军学事郭民赡奏乞将外任官随行亲内舎生遇所在州军不系试上舎年即依单经人法于学事司附试从之【长编】○宣和三年二月乙酉诏罢天下三舎太学以三舎考选开封府及诸路以科举取士州县未行三舎以前应置学官及养士去处国子监太学官吏并依元丰旧制辟雍官属及宗学并诸路提举学事管勾文字官并罢【长编】○宣和三年三月辛酉臣僚上言自三舎法行系籍学生并免差科以是兼并上戸之家皆遣子弟入学非人人俊彦也徃徃以厚科假手滥处庠序其中下之戸差科倍増老幼旁午于州县力不能给或至逃亡今舎法既罢乞不许更免差科从之【实録】○宣和四年三月辛酉幸太学酌献文宣王御敦化堂令国子祭酒韦寿隆讲书无逸司业权邦彦讲诗下武百官诸生并赐茶又幸精防造十二斋命开府仪同三司梁师成总领重葺斋舎诏曰朕惟神宗皇帝稽古恢儒训迪天下眷成周大比之法实寓六卿乃辟成均肇行舎选褒制订议积年于兹陈纪立经是为可继异时议者乃欲推广兹意咸暨四方缉为繁文诪张迂阔而翫嵗掲日终莫能行士困踬道涂牵挛较试仰事俯育咸咈其心致操行溺于嚣浮艺文袭于剽○去古益逺朕甚悯之属者祗绍诒谋一遵前烈惟克果断自朕心遹观厥成万世无斁爰饬庶役增建大成命驾来临式示延伫尔其敏修厥徳日就月将用副朕乐育之诚以章先帝洪业休徳无穷之闻惟尔与焉亶兹在庭其体至意御制宣圣賛曰厥初生民自天有造百世之师立人之道有彛布伦垂世设教爰集大成千古允蹈乃严斯学乃新斯宫瞻彼徳容云孰不宗诏国子祭酒韦寿隆为给事中秘书少监翁彦深为国子祭酒国子司业詹乂为中书舍人权邦彦为左司员外郎学官増秩一等三舎生释褐免省试免解赐帛有差学生孔端朝先圣四十八代孙赐上舎【长编】
　　髙宗绍兴十二年十一月辛夘初言者屡请复太学以养人材上以戎事未暇至是上谓宰执曰太学教化之原宜复祖宗旧法程克俊曰东晋设学于鼎沸之中今兵息矣兴学正其时也秦桧曰久有此议今当举行之○绍兴十二年十一月己亥始诏立太学养士既而合权以三百人为额仍复置祭酒司业博士正録等官○绍兴十二年十二月辛未上曰太学师儒之官虽选经术当先徳行要使士子化之以厚风俗○绍兴十三年七月壬申时国学新成补试生员四方来者甚众几六千人丙子掲榜取徐骧等三百人【中兴纪事】○绍兴十三年九月戊辰知建昌军李长民言军兴以来学政中辍今和议既成儒风复振郡邑长贰宜兼学事以示偃武修文之意诏从之○绍兴十三年十月己丑侍御史李文防论新除国子监丞石安庆轻儇无行丁酉上曰太学风化之本使此人充监官何以取重于士人诏即罢之【并中兴纪事】○绍兴十三年十一月戊午时上所写六经与论语孟子之书皆毕桧因请刋石于国子监仍颁墨本赐诸路州学诏可○绍兴十三年十二月辛夘新知永州熊彦诗上言欲依嘉祐治平故事补中监学生命祠给绫纸从之【并中兴纪事】○绍兴十三年十二月癸巳上谓宰执曰学校者人才所自出人才须素养太宗置三馆养天下之士至仁庙人才辈出为用秦桧曰国朝崇儒重道变故以来士人虽防敌者徃徃能守节乃教育之效也上曰然五代之季学校不修故无名节今日若不兴学校将来安得人才可用耶○绍兴十四年二月庚辰诏太学养士三百人太少宜更増二百人【并中兴纪事】○绍兴十五年三月戊寅上谓宰执曰朕观古之太学有养士至二三千亦朝廷一盛事乃诏添养士一百人○绍兴十六年正月戊寅时太学养士已七百人　戊子诏増为一千人○绍兴十六年太学之初兴也春补就试者五千人遂分数场有改名冒试至再三者秋七月辛未中丞何若言今秋补人数又多乞于贡院引试上曰士人进取之弊一至于此所系甚大不可不革今日之所养则他日之所为可见也○绍兴二十二年时有赡学公田多为权势所占九月戊戌上谓宰执曰缘不度僧常住多有絶产令戸部拨以赡学○绍兴二十六年三月壬子进呈太学生员稀少欲令礼部措置上曰学校人材所自出元祐间名臣最多实仁宗养育之有素也近来学校虽设而教育未至每以人材难得为患可如所奏令有司条具以闻
　　臣等曰学校以教之王政之本也乐育人材菁莪之义也士不素养而求一旦之用犹兵不素练而责其一日之战也太上皇帝兴太学以养天下之士虑其未广又下増员之令譬之嘉谷种之力者获必丰养之至矣才难何虑哉【圣政】
</div>
    <div class="pagination">
<a href="群书考索_page55.html">上一页</a><span>...</span><a href="群书考索_page51.html">51</a><a href="群书考索_page52.html">52</a><a href="群书考索_page53.html">53</a><a href="群书考索_page54.html">54</a><a href="群书考索_page55.html">55</a><span class="current-page">56</span><a href="群书考索_page57.html">57</a><a href="群书考索_page58.html">58</a><a href="群书考索_page59.html">59</a><a href="群书考索_page60.html">60</a><a href="群书考索_page61.html">61</a><span>...</span><a href="群书考索_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
