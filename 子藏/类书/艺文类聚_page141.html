<!DOCTYPE html>
<html>
<head>
    <meta charset="UTF-8">
    <title>艺文类聚 - 第 141 页/共 154 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺文类聚 - 第 141 页/共 154 页</h1>
    <div class="content">    又曰：吴汉伐蜀，战败堕水，缘马尾得出。
    又曰：桓典为御史，是时宦者执政，典无所回避，常乘骢马，京师畏惮，为之语曰：行行且止，避骢马御史。
    又曰：上会诸将，问破贼所得物，唯李忠独无所掠，上即以所乘大骊马，及绣被衣物赐之。
    又曰：张湛为光禄勋，帝临朝，或有惰容，湛辄谏其失，常乘白马，上每见湛，辄言白马生且复谏矣。
    又曰：马援击交，谓官属曰：从弟少游，常哀吾多大志，曰：士生一世，但取衣食足，乘下泽车，御款段马，为郡吏，守坟墓，乡里称善人，斯可矣，求益盈馀，但自苦耳。
    又曰：马援於交铸铜马，奏曰：臣闻行天者莫如龙，行地者莫如马，臣援师事杨子阿，孝武帝时，善相马者东门京，铸作铜马法，献之，立马於鲁班门外，更名曰金马门，臣既备数家骨法，以所得骆越铜，铸以为马，高二尺五寸，围四尺五寸，谨献，诏置马德阳殿下。
    又曰：张奂，字然明，为安定属国都尉，羌离氵南上奂马二十疋，奂召主簿张祁入，於羌前，以酒酹地曰：使马如羊，不以入厩，使金如粟，不得入怀，尽还不受。
    又曰：卓茂为丞相史，尝出，道中有人认茂马者，茂问失马几日，对曰：月馀矣，茂曰：然此马畜已数年，遂解马与之，曰：即非所失，幸至丞相府还我，乃步免车去，後马主自得马，惭愧诣茂。
    又曰：廉范奔赴敬陵，时庐江郡掾严麟，俱会於路，麟乘小车，涂深马死，不能自进，范愍之，命从骑下车与之，不告而去，麟事毕，即牵马造谢而归之。
    谢承《後汉书》曰：朱震，字伯厚，性刚烈，初为从事，奏济阴太守单匡赃罪，并连匡兄中常侍车骑将军超，三府彦曰：车如鸡栖马如狗，疾恶如风朱伯厚，袁宏汉记曰：第五伦为司空，有人与伦千里马者，伦虽不取，每三公有所选举，伦心不忘也，然亦终不用。
    《盐铁论》曰：骐骥负盐车，垂头於太行之坂，屠者持刀睨之。
    桓谭《新论》曰：薛翁者，长安善相马者也，於边郡求得骏马，骑以入市，去来人不见也，後劳问之，因请观马，翁曰：诸卿无目，不足示也。
    蔡邕《月令论》曰：问者曰：七驺咸驾，今曰六驺，何也，曰：本官职者，莫正於周官，天子六马，种种一驺，故六驺也。
    《三辅决录》曰：安陵有项仲山，每饮马渭水，常投三钱。
    《鄹子》曰：董仲舒勤学，三年不窥园，乘马不知牝牡。
    《论衡》曰：广汉阳翁伟，能听鸟兽之音，乘蹇马之野，而田间有放马者，相去数里，鸣声相闻，翁伟谓其御曰：彼放马目眇，其御曰：何以知之，曰：骂此辕中马曰蹇马，蹇马亦骂之曰眇马，御者不信，使往视之，马目竟眇。
    又曰：儒书称孔子与颜回，俱登鲁太山，望吴昌门，谓曰：尔何见，对曰：见一匹练，前有生蓝，孔子曰：噫，此白马芦刍，使人视之，果然。
    又曰：［○本条《太平御览》四百四十八，八百二十作谢承後《汉书》：此前有脱条。］杨璇为零陵太守，时桂阳贼起，璇乃制马车数十乘，以囊盛石灰於车上，及会战，从风扬灰向贼阵，因鸣鼓击贼，大破之。
    《风俗通》曰：疲马不能度绳，俗云，马羸不能度绳索，或云，不能度种菜畦塍也，谨按，齐有渑水，裁广三四步，言马之疲，乃不能度此水耳。
    又曰：虾蟆一跳八尺，再丈六，从春至夏，裸袒相逐，无他所作，掉尾肃肃，按虾蟆无尾，当言夏马，夏马患蝇蚋，掉尾击之，故肃肃也。
    又曰：杀君马者路旁儿也，言长吏养马肥而希出，路边小儿观之，却惊致死，按长吏马肥，观者快之，乘者喜其言，驱驰不已，至於死。
    又曰：马一疋，俗说相马及君子，与人相疋，或曰：马夜行目明，照前四丈，故曰一疋，或曰度马纵横，得一疋，或说马死，卖得一疋帛，或云春秋左氏说，诸侯相赠，乘马束帛，帛为疋，与马之相疋耳。
    《符子》曰：齐景公好马，命使善画者图之，访似者，期年不得，今人君考古籍以求贤，亦不可得也。
    《魏志》曰：朱建平善相马，文帝出，左右将马过，平曰：此马相今日死，及帝乘马，马恶帝衣香，帝膝，帝怒杀之。
    又曰：秽国出果下马，汉时恒献之，［高三尺，乘於果树下行。］
    英雄记曰：公孙瓒每闻边警，辄厉色作气，如赴雠，常乘白马。又拣白马数十疋，选骑射之士，号为白马义从，以为左右翼，胡甚畏之，《曹瞒传》曰：吕布乘马名赤菟，人语曰：人中有吕布，马中有赤菟。
    《吴录》曰：孙坚讨董卓，失利，被创堕马，卧草中，军众分散，马还营鸣呼，军人随马向草中，乃得坚，扶还营。
    《江表传》曰：孙权征合肥，马上津桥，桥见撤丈馀无板，权跃马超之，得免。
    《世说》曰：刘备之初奔刘表，屯於樊城，表左右欲因会取备，备觉，如厕便出，所乘马的颅，走堕襄阳城西檀溪水中，溺不得出，备急，谓的颅曰：今日厄，可不努力，的颅达备意，踊三丈得过。
    诸葛亮教曰：昔孙叔敖乘马三年，不知牝牡，称其贤也。
    《抱朴子》曰：李南乘赤马行，逢人乘白马，白马先鸣，赤马应之，南谓从者曰：白马言汝当见一黄马，左目盲，是吾子，可令驶行相及也，须臾，果逢盲黄马，南马果先鸣，盲马应之。
    又曰：腾黄之马，吉光之兽，皆寿三千岁也。
    干宝《晋纪》曰：桓范出赴曹爽，宣王谓蒋济曰：智囊往矣，济曰：范则智矣，驽马恋短豆，爽必不能用也。
    《搜神记》曰：赵固所乘马忽死，固甚悲惜之，问郭璞，璞曰：可遣数十人持竹竿，东行三十里，当有丘陵林树，便搅打之，当有一物出，急抱将归，於是如璞言，果得一物，似猴，入门见死马，跳梁，走往死马头，嘘吸其鼻，马即起，亦不复见猴。
    《怪志》曰：有人与奴俱得心腹病，奴死，剖视之，得一白鳖，取诸药内口中，不死，後有人乘白马来，溺溅之，乃缩头缩脚，试取马溺灌之，便消为水，病者乃饮一升马溺，乃差。
    又曰：谢尚所乘马忽死，尚甚爱惜之，时有夏侯弘，自言见鬼神，与言语，尚初不信，弘曰：我能令马活，信通神不，乃下床去，良久还曰：庙神爱君马，今已请得还，须臾，众人皆见马从外来，至死马边便灭，死马即活。
    《襄阳记》曰：中庐山有一地穴，汉时尝有数百疋马出，遂因名马穴，吴时陆逊亦知此穴，马出得数十疋。
    《长沙耆旧传》曰：南阳太守张忠曰：吾年往志尽，譬如八百钱马，死生同价。
    《相马经》曰：马眼欲紫艳光，口中欲赤色也。
    《庐江七贤传》曰：陈众辟州从事，杨州部有贼，击之多死，众请以威信取之，因单车白马往，贼束身归降，遂生为立祠，号曰白马从事。
    【诗】汉天马歌曰：太一贶，天马下，沾赤汗，沫流赭，志ㄈ傥，精摧奇。［蹑］浮云，ㄙ上驰，体容与，<辶世>万里，［<辶世>音逝，超逾也。］今安匹，龙为友。
    又曰：天马来，从西极，涉流沙，九夷服，天马来，历无草，径千里，循东道，天马来，开远门，竦予身，逝昆仑，天马来，龙之媒，游阊阖，观玉台。
    古歌诗曰：平陵东，松柏桐，不知何人劫义公，义公在一高堂下，交钱百万两走马。
    晋刘恢诗曰：东皋有一骏，名曰千里驹，络首缠げ尾，养以甘露刍。
    梁简文帝西齐行马诗曰：晨风白金络，桃花紫玉珂，影斜鞭照曜，尘起足蹉跎，任侠称六辅，轻薄出三河，风吹凤皇袖，日映织成靴，远江舻舳少，遥山烟雾多，云开马瑙叶，水净琉璃波，路广拂青柳，回塘绕碧莎，不效孙吴术，宁须赵李过。
    又《紫骝马诗》曰：贱妾朝下机，正值良人归，青丝悬玉蹬，朱汗染香衣，骤急珂弥响，跳多尘乱飞，雕胡幸可荐，故心君莫违。
    又《系马诗》曰：青骊沉赭汗，绿地悬花蹄，未垂青尾，犹挂紫鄣泥，蹀足绊中愤，摇头枥上嘶，紫关如未息，直去取榆溪。
    又《登山马诗》曰：登山马，间树识金装，草合宜纟チ短，影转见鞭长，何殊八公岫，上淮南王。
    又《和人爱妾换马诗》曰：功名幸多种，何事苦生离，谁言似白玉，定是愧青骊，必取匣中钏，回作饰金羁，真成恨不已，原得路傍儿。
    梁元帝赋登山马诗曰：登山马迳小，迳小［○原倒讹作遥遥小小，据冯校本改。］马才通，汗赭疑г勒，衣香不逐风，何殊陇头望，遥识祁连东。
    又後园看骑马诗曰：良马出兰池，连翩驱桂枝，鸣珂随，轻尘逐影移，香来知骤近，汗敛觉风吹，遥望黄金络，悬识幽并儿。
    又《紫骝马诗》曰：长安美少年，金络饰连钱，宛转青丝，照曜珊瑚鞭，依槐复依柳，躞蹀复随前，方逐幽并去，西北共连翩。
    梁刘孝威《和王竟陵爱妾换马诗》曰：骢马出楼兰，一步九盘桓，小史赎金络，良工送玉鞍，龙骖来甚易，乌孙去实难，ら胶妾犹有，请为急弦弹。
    梁庾肩吾《以妾换马诗》曰：渥水出腾驹，湘川实应图，来从西北道，去逐东南隅，琴声悲玉匣，山路泣蘼芜，似鹿将含笑，千金会不俱。
    陈刘删《赋得马诗》曰：独饮临寒窟，离群思北风，陈王欲观舞，御史自随骢，边声陨客泪，果下益桃红，恒持沛艾影，解向平陵东。
    陈沈赋得边马有归心诗曰：穷秋边马肥，向塞甚思归，连镳渡蒲海，束舌下金微，已却鱼丽阵，将摧鹤翼围，弥忆长楸道，金鞭背落晖。
    陈祖孙登赋得紫骝马诗曰：候骑柏［○冯校本作柏，疑当作迫。］楼兰，长城迥路难，嘶从风处断，骨住水中寒，飞尘暗金勒，落泪洒银鞍，抽鞭上关路，谁念客衣单。
    陈王由礼赋得骢马诗曰：善马金羁饰，蹑影复凌空，影入长城水，声随胡地风，倥敛青门外，珂喧紫陌中，行行若不倦，唯当御史骢。
    【赋】魏应德琏愍骥赋曰：愍良骥之不遇兮，何屯否之弘多，抱天飞之神号兮，悲当世之莫知，赴玄谷之渐涂兮，陟高岗之峻崖，惧仆夫之严策兮，载悚栗而奔驰，怀殊姿而困逼兮，原远迹而自舒，思奋行而骧首兮，叩缰纟之纷，牵繁辔而增制兮，心忄畜结而纡，涉通逵而方举兮，迫舆仆之我拘，抱精诚而不畅兮，郁神足而不摅，思薛翁於西土兮，望伯氏於东隅，原浮轩於千里兮，曜华轭乎天衢，瞻前轨而促节兮，顾後乘而踟蹰，展心力於知己兮，甘迈远而忘劬，哀二哲之殊世兮，时不遘乎良造，制衔辔於常御兮，安获骋于遐道。
    晋曹毗马射赋曰：奔电无以追其踪，逸羽不能企其足，状若腾虬而登紫霄，目似晨景之骇扶木，体与机会，动蹑惊风，於是抗孙阳之辔，弯繁弱之弓，轻足郁其云合，妙手於焉争雄。
    晋傅玄乘舆马赋曰：目若曜星，符采横发，高颠悬日，双璧象月，头似削成，髦如鬓发，延首高骧，擢足轩寺，气盖青云，势凌万里，九方不能测其天机，秦公不能究其妙理。
    又驰马射赋曰：何逸群之奇骏，生汜之遐滨，附南方以定位，表天驷於三辰，仪乾行之刚健，凭坤厚以身，岂骥德之足慕，万里之清尘。
    宋颜延之赭白马赋曰：昔帝轩陟位，飞黄服皂，后唐膺，赤文侯日，汉道亨而天骥呈才，魏德懋而泽马效质，伊逸伦之妙足，目前代而间出，并荣光於瑞典，登郊歌乎司律，所以崇卫威神，扶护警跸，双瞳夹镜，两权协月，异体峰生，殊相逸发，鉴穆武，宪文光，振民隐，修国章。
    宋谢庄乘舆舞马赋应诏曰：月晷呈祥，乾维效气，赋景阿房，承灵天驷，既秣芑以均性。又佩蘅以崇躅，卷雄神於绮文，蓄奔容於帷烛，观其双璧应范，三封中图，玄骨满，燕室虚，阳理竞，潜策纡，汗飞赭，沫流朱，至於肆夏已升，采齐既荐，始徘徊而龙俯，终沃若而鸾ツ，迎调露於飞锺，赴承云於惊箭，写秦之弭尘，状吴门之曳练，夫实之态未卷，凌远之气方摅，历岱野而过碣石，跨沧流而轶姑馀，朝送日於西阪，夕归风於北都，寻琼宫於倏瞬，望银台於须臾。
    【颂】鲁国黄伯仁为龙马颂曰：夫龙马之所出，丁太蒙之荒域，禀神之纯化。乃大宛而再育，资玄螭之表像，似灵虬之注则，逾之体势，逸飞菟之高踪。兼骥之美质，岂骅骝之足双，耳如剡，目象明星，双璧似月，兰筋参情。
    【赞】晋郭璞马赞曰：马出明精，祖自天驷，十闲六种，各有名类，三才五御，驽骏异辔。
    周庾信秦穆公马赞曰：骏马遇盗，秦君不，先倾美酒，翻畏伤人，邻兵向国，穷寇侵秦，于时大盗，还作功臣。
    【状】宋颜延之天马状曰：降灵骥子，九方是选，白羲朱文，绿蛇紫燕，水轶惊凫，陆越飞箭，遇山为风，值云成电。
    【表】魏陈王曹植献文帝马表曰：臣於先武皇帝世，得大宛紫も马一疋，形法应图，善持头尾，教令习拜，今辄已能。又能行与鼓节相应，谨以奉献。
    【启】梁元帝谢晋安王赐马启曰：绎武愧仲都，遂蒙大骊之锡，儒谢春卿，空颁名马之赉，故以取方ら友，自疋龙媒，不待景公，婉如齐画，无劳马援，翻等汉铜，岂有灭没黑龙，连翩白马，钱文见重，津名取贵，相彼骐骥，犹深恋主，矧伊伏枥，弥结怀恩。
    梁邵陵王谢令赉马启曰：连翩绝景，沃若追风，超渥水之形，逾大宛之状，荷传西蕃，将达宫阃，无任城之气勇，降东平之嘉锡，何以扬名沙漠，仰称隆慈，恋德铭心，瞩恩雨泪。
    梁刘孝威为皇太子谢敕赉功德马启曰：伏惟忘我徇物，屈己济民，该天地而大舍。总日月而为施，既脱屣於金轮。又解骖於绀马，出余吾之水，服余之厩，名高夏后之龙，价倍田方之赎，谨当秣以柏叶，饴以丹枣，加之玉鞍，饰之金络。
    梁刘孝仪谢豫章王赐马启曰：出自北冀，来从东道，舞越两骖，驱同八骏，循坂且厉，无复良乐之鸣，长楸可走，不假幽并之策。
    周庾信谢滕王赉马启曰：柳谷未开，翻逢紫燕，临源犹远，忽见桃花，流电争光，浮云连影，张敞画眉之暇，直走章台，王济饮酒之忄，长驱金埒。
    周王α谢赉马启曰：边城无草，来自东南，塞外饶沙，经从西北，汉时乐府，偏爱权奇，晋世桑门，特怜神骏，黄金作勒，足度西河，白玉为镫，方传南国，傥逢汉帝，仍驾鼓车，若值魏王，应惊香气。
    【书】魏文帝与孙权书曰：前使于禁郭及土，［○《太平御览》八百九十四作去。］所遗吾纤骊马，本欲使禁自致之，念将军傥欲速得，今故以付徐奉往，此二马，朕之常所自乘，甚调良善走，数万疋之极选者，乘之真可乐也，中国虽饶马，其知名绝足，亦时有之耳。
    梁元帝答齐国饣襄马书曰：名重桂条，形图柳谷，襄阳地穴，近求未易，滇池水里，远访犹难，价疋龙媒，声齐骥子，河精曜采，似伏波之铸铜，震象飞文，笑东瀛之刻玉，加以控斯银勒，利此金衔，鞍揭镂衢，光含两月，缰萦紫缕，色丽双丝，方嗤晋后，恒乘郑国之驷，更鄙曹君，经饷蜀王之马。
    又《书》曰：於戏，马之为用，远矣大矣，斯所以乾为脊马，震为足，有是哉，有是哉，何则，半汉而驰，可以及日，踌躇而蹀，可以追风，赤菜之腾声，的颅之济主，陈王有羁之说，班生有缰绊之谈，抑闻斯美，远劳此费，怀哉怀哉，老生不云乎，虽有拱璧，以先驷马，良用此道，中心藏之，何日忘之。
    ◇余
    《尔雅》曰：余，北野之良马。
    《山海经》曰：北海内有兽焉，状如马，名曰余。
    《史记》曰：匈奴奇畜则余。
    【赞】晋郭璞余赞曰：余野骏，产自北域，交颈相摩，分背翘陆，虽有孙阳，终不在服。
    ●卷九十四 兽部中
    ○牛  驴  骆［○原讹犬，据冯校本书目录改。］  羊  狗  豕
    ◇牛
    《尔雅》曰：{麻牛}牛，［千斤，出巴中，音麻。］暴，［封牛，蒲角反。］罢，［音卑，Φ小者。］{魏牛}牛，［牛大者，出蜀中。］童牛，［无角牛。］墨眦由，［袖音。］黑耳{尉牛}，［尉音。］子犊，体长，［霈音。］绝有力欣，［加音。］《毛诗》曰：尔牛来思，其耳湿湿，［<齿台>而动其耳。］
    《左传》曰：介葛卢来朝，礼之，加宴好，葛卢闻牛鸣，曰：是生三牺，皆用之矣，其音云，问之而信。
    又曰：秦师伐郑，商人弦高将市於周，遇之，以乘韦先牛十二犒师，曰：寡君闻吾子将师涉於弊邑，敢犒从者。
    又曰：鼷鼠食郊牛角，改卜牛，鼷鼠又食其角，乃免牛。
    又曰：楚子为陈夏氏乱故，伐陈，杀夏徵舒，因县陈，申叔时使於齐，复命，不贺而退，王使让之，对曰：抑人亦有言曰：牵牛以蹊人之田，而夺之牛，牵牛以蹊者，信有罪矣，而夺之牛，罚已重矣，诸侯之从，讨有罪，今县陈，贪其富也，无乃不可乎，王曰：善。
    《玄中记》曰：万岁树精为青牛。
    《汉书》：［○《太平御览》九百作玄中记。］桓帝出游河上，忽有一青牛从河中出，走踢帝，人皆惊走，太尉公［○御览公上有何字。］时为殿中将军，有勇力，走逆牛，牛见公，走还河，公以手挽牛左足，右手持斧，斫牛头而杀之，此青牛者，万年之木精也。
    《庄子》曰：庖丁为文惠君解牛，曰：臣之刀十九年，所解千牛，而刀刃若新，彼节者有间，而刀刃无厚，以无厚入有间，恢恢乎其於游刃必有馀地，是以十九年，刀刃如新。
    又曰：或聘庄子，庄子应其使曰：子见夫牺牛乎，衣以文绣，食以刍菽，及其牵而入於太庙，虽欲为孤犊，其可得乎。
    《孟子》曰：齐宣王问曰：齐桓晋文之事，可得闻乎，《孟子》曰：仲尼之徒无道者，未之闻也，臣闻王坐堂上，有牵牛过者，王问之，对曰：将以锺，王曰：吾不忍其觳觫而就死，以羊易之，是见牛，未见羊也，此乃仁术，足以王矣。
    《吕氏春秋》曰：百里奚未遇时，贩牛於秦，鬻以五羊之皮，公孙枝得而献诸缪公，缪公用之，谋无不当，举必有功。
    又曰：昔葛天氏之乐，三人操牛尾，投足以歌八阕。
    《史记》曰：骑劫攻即墨，田单取牛千头，衣以五彩，束矛其角，缚火其尾，穿城而出牛，壮士五千，衔枚随其後，牛出火明，所触皆死，壮士因击之，城上士大讠，燕师大败，骑劫死，乘胜追北，三战三克刂，遂收齐城。
    蜀王本纪曰：秦惠王欲伐蜀，乃刻五石牛，置金其後，蜀人见之，以为牛能大便金，牛下有养卒，以为此天牛也，能便金，蜀王以为然，即发卒千人，使五丁力士，拖牛成道，致三枚於成都，秦得道通，石牛力也，後遣丞相张仪等，随石牛道伐蜀。
</div>
    <div class="pagination">
<a href="艺文类聚_page140.html">上一页</a><span>...</span><a href="艺文类聚_page136.html">136</a><a href="艺文类聚_page137.html">137</a><a href="艺文类聚_page138.html">138</a><a href="艺文类聚_page139.html">139</a><a href="艺文类聚_page140.html">140</a><span class="current-page">141</span><a href="艺文类聚_page142.html">142</a><a href="艺文类聚_page143.html">143</a><a href="艺文类聚_page144.html">144</a><a href="艺文类聚_page145.html">145</a><a href="艺文类聚_page146.html">146</a><span>...</span><a href="艺文类聚_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
