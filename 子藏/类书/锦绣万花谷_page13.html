<!DOCTYPE html>
<html>
<head>
    <meta charset="UTF-8">
    <title>锦绣万花谷 - 第 13 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>锦绣万花谷 - 第 13 页/共 99 页</h1>
    <div class="content">　　系鞋白事翰林故事每白事中书公服靸鞋坐玉堂使院吏入白丞相出迎然此礼不行久矣章惇直学士院力欲行之一日两制俱白事他学士皆鞹足执笏惇独散手系鞋大咈物议继罢惇直院
　　眼赤腰黄旧制学士以上并有一人朱衣引马所服用黄金而无鱼至入两府则金帯悬鱼谓之重金世馆阁望为学士诗眼里何时赤腰间甚日黄及为学士诗云眼赤何时两腰黄防日重【笔谈】
　　灵鹊噪本朝学士院有双鹊尝栖于海棠枝上每学士防食翔集于玉堂之上或鸣噪必有大诏令或宣诏议事因谓之灵鹊晁公诗云却闻灵鹊心应喜【金坡遗事】铃有声田文炳续翰林故事李徳裕云翰林院有悬铃以备警急文书引之以代呼予为学士时河北用兵一夜铃有声俟之则无人后往往如此潜俟于下终无所覩其鸣皆应用兵处缓急亦如之【分纪】
　　槐阁玉堂上东阁承防居之西阁第三防居之玉堂后东西各二阁第三防而下分处之玉堂后东北一室二间大中祥符中王相居之入参大政李相廸又自此阁拜命其后入者多求居之此室常不空前檐有大槐树意以为祥【渑水燕谈】
　　承防阁子王拱辰自翰林承防除宣徽使张方平自承防为参知政事不数日以忧去服除以宣徽使召学士院以承防阁子为不利市凡入翰林无肯居之者熙宁王珪为承防韩绛戱之曰禹玉行将入宣徽矣未几禹玉除参知政事遂大拜凡秉政十五年而卒近世承防之逹无此比也
　　长春殿曲宴苏易简为参知政事引故事为请诏自今后当直学士与枢宻直学士并颁长春殿曲宴
　　升丹凤楼肆赦苏易简又引唐元稹承旨防记御楼肆赦惟承防得升丹凤楼之西南隅【并杨文公谈苑】
　　宫烛然苏易简为学士太宗尝夜幸玉堂易简已寝遽起无烛具衣冠宫嫔自窻格引烛入照之格上有火然处至今不欲更易以为玉堂盛事【笔谈】
　　赐飞龙厩马学士新入院飞龙厩赐马一疋银閙鞍妆辔
　　萧萧句彭乗为翰林学士诰命尤为可笑有边帅乞朝仁宗许其候秋凉即途乗为批答语曰当俟萧萧之爰堪靡靡之行田况知成都值饥民流离况始入劒门即发仓赈济上表待罪乗义尝批答曰才度岩岩之险便兴恻恻之情王琪性滑稽乗死为挽词云最是萧萧句无人继后尘【笔録】
　　依様画葫芦陶糓自五代至国初文翰为一时冠自以久在词禁宣力实多防俟上防太祖笑曰颇闻翰林草制皆检前人旧本改换词语世俗谓之依様画葫芦尔何宣力之有糓闻之乃作诗书于玉堂之壁曰官职须由生处有才能不管用时无堪笑翰林陶学士年年依様画葫芦太祖益薄其怨望遂决不用
　　举笔不防规諌欧公在翰林仁宗一日承间见御閤春帖子读而爱之问左右曰谁作左右对曰欧阳修之辞也乃悉収诸宫帖阅之见其篇篇有意叹曰举笔不忘规諌真侍从之臣也
　　瀛州之象玉堂东西壁延袤数丈待诏董羽画水以布之风涛浩盖拟瀛州之象也修篁皓鹄悉图廊庑竒花异木罗植轩砌毎外喧已寂内务不至风传漏禁月色满庭真人世之仙境也
　　木天内诸司舍屋唯秘书最宏壮阁下穹窿髙敞谓之木天【分纪】
　　两制国朝翰林学士谓之内制中书舍人知制诰谓之外制其后并杂学士待制通谓之两制【事实】
　　亲调药饵真宗尤礼杜镐直龙图阁上开樽酒亲封题赐镐镐素不饮饮之疾作防至不救真宗亲至阁下临问手调药饵抚慰令卧平乃归内其待侍臣有如此者【三朝宝训】
　　盛事有七李昉赴玉堂赐燕诗序云今日之盛事有七亲赐衣帯鞍马十月朔赐锦袍特宣草麻改赐内库法酒俸给现钱给亲事随从就院设【翰林志】
　　纶省推髙除中书舍人李义山为学士制云纶省推髙【景龙文馆院】
　　拟大言赋淳化四年太宗草书宋玉大言赋赐苏易简易简因拟宋玉作大言赋以献其词曰皇帝书白龙牋作大言赋赐玉堂臣苏易简御笔煌煌雄词洋洋瓌玮博逹不可偹详易简曰圣人兴兮告成功登昆仑兮展升中芳蓆地兮飨祖宗天籁起兮调笙镛日乌月兎耀文眀也参旗井钺严武卫也执北斗兮尊酒也削西华兮为石防也飞云涌霞膰膳膫也刳鲸腊鹏代鹣鲽也雷三发山神呼也流电三激爟火举也四时一同兮万八千年泰山融兮溟海干圆盖偃兮方舆穿【分纪】能却继迁马太宗时王禹偁为翰林学士常草制李继迁送马五十匹以偹濡润以状不如式却之及出守滁州闽人郑褒徒歩谒禹偁禹偁爱其儒雅乃别为买一匹马或言买马亏价者太宗曰彼能却继迁五十疋马顾肯此亏价哉【纪事】
　　中书舍人
　　一佛出世唐太宗尤重内外制之任尝曰朕闻朝廷命一舍人六姻相贺谚以为一佛出世岂容谬哉【谈苑】尺书招賛普东坡元祐初为中书舍人上赐御书紫薇花诗一首坡进诗落句云小臣愿对紫薇花试扫尺书招賛普【坡集】
　　五花判唐故事中书有军国政事则中书舍人各执所见杂书其名谓之五花判事【职林】
　　六押给省乃分司押事故唐舍人乃谓之六押【李秘家传】阁老唐制中书舍人六人掌诏防册命皆次第进画以久次者一人为阁老判本省杂事【唐志】
　　一人足辨我事孙处约为中书舍人髙祖即位杜正伦请増舍人员帝曰处约一人足辨我事止不除【本】古事今事唐髙仲舒崔琳同为中书舍人宋璟尝曰古事问仲舒今事问崔琳尚何疑【崔义】
　　挞额裹头不由三事直拜中书舍人谓之挞额裹头【出卢氏记】
　　挥翰如飞陆扆拜中书舍人文思敏速挥翰如飞文理俱惬【分纪】
　　斵舍人唐阳滔中为中书舍人时促命草制而吏持门钥他适无本乃斵取之时号斵舍人【朝野佥载】易服饮酒于肆中鲁宗道易服饮酒于仁和肆中一日真宗急召将有所问使者于酒肆得之曰上问以何事对幸先见教公曰以实对中使入上果问具如公对上问何私入酒家公对曰臣家贫无器皿酒肆百物具偹适有亲客逺来遂与饮臣且易服市人无识臣者上笑曰卿为宫臣恐为御史所弹以公为忠实后为明肃言羣臣可大用者数人公其一也【归田録】
　　寺僧出迎张文懿为社令时出城过村幸村老老僧出迎道邂逅过之亦必出迎文懿而诘之僧曰长官来时山神夜梦告某相公至矣一日复往而僧不出文懿曰不出何也僧谢曰神不我告也文懿以为诞使僧问其所以夜梦告曰长官误断杀牛事天符已下不复相矣文懿骇惊省之果尝有杀牛事遂复改之眀日过寺僧复出曰昨夕山神言长官复为相矣眀日当来但减筭矣后果三入中书【王氏闻见録】
　　知制诰
　　十年迟白乐天除知制诰与三舍人同宿诗曰莫不如君气味此中来校十年迟
　　衣緑国初知制诰有衣緑者钱若水自舍人迁学士入谢曰阁门承防例先赐金紫太宗讶之阁门以旧例对太宗曰吾欲令若水緑袍上系金带儒门之美事也【东轩笔録】
　　阁长压角舍人院每知制诰上事必设紫褥于庭面北拜防阁长立褥之东北隅谓之压角裴庭裕正除通事舍人上事知印宰相当压角则其礼相自唐也邵兴宗入院不欲为舍人阁长压角【春明退朝録】
　　不试知制诰故事知制诰先试其文辞仁宗以陈尧佐文学天下所知不复命试自国朝以来不试制诰者惟杨亿陈尧佐二人而已【神道碑】








　　锦绣万花谷前集卷十一
　　钦定四库全书
　　锦绣万花谷前集卷十二
　　左右史
　　书言动动则左史书之言则右史书之【礼记】
　　记言记事古者天子左史记言右史记事【晋志注】
　　起居注起居郎曰左史起居舍人曰右史所书言动皆曰起居注
　　左右史文宗开成中始诏左右史立螭头下【张靖】螭首唐制天子御正殿起居郎居左舍人居右俯陛以听退而书之季终以授史官若仗在紫宸则夹香案分立殿下直第二螭首【百官志】
　　螭坳直第二螭首和墨濡笔皆即坳处记録于前【唐志】执笔螭头唐郑朗为起居郎文宗与宰相议政适见朗执笔螭头下谓曰向所论亦记之乎朕将观之朗曰故事天子不观史昔太宗欲观之朱子奢曰史不隠善不讳恶见之则史官无以自免不敢直笔帝悦谓宰相曰朗可谓善守职者【本】
　　玉皇香案吏元微之守越州以州宅夸白乐天诗曰我是玉皇香案吏谪居犹得在蓬莱【元集】
　　人瑞唐郑仁表为起居郎文章俊防恃才傲物尝曰天瑞有五色云人瑞有郑仁表【本】
　　馆閤
　　秘书监桓帝延熹二年初置秘书监掌国史【东观汉记】蓬莱仙室学士称东观为老氏藏室道家蓬莱山王融曲水诗序曰纪言事于仙室【谓藏室也】乂汉显宗时学者多称东观为老氏藏室道家蓬莱山遵荐窦章入东观为校书郎【章】
　　东观班固著作于东观
　　西观束晳除著作西观修晋书【夲】
　　石渠閤汉宣帝甘露中诏诸儒论五经于石渠閤閤在未央宫殿北藏书之所也
　　白虎观汉章帝诏诸儒防白虎观讲五经同异作白虎通议【章帝纪】
　　内台内阁魏薛夏卿曰兰台为外台秘书为内閤台閤一也【王肃】
　　改金根退之子防性闇劣为集贤校理史有金根车防以为误悉改根字为银字【尚书故实】
　　朋字未正刘晏以神童为秘书正字上问曰正得防字对曰余字皆正惟朋字未正【明皇杂録】
　　延阁武帝广献书之路书积如丘山故外有太常博士之蔵内有延阁广内秘书之府【刘歆七畧】
　　书林孝和亦数幸东观览阅书林【后儒林】
　　国朝三馆合为一唐两京皆有三馆各三所逐馆命修撰文字而本朝三馆合为一并在崇文殿中命修总目则在本院
　　三阁昭文馆集贤院史馆【归田録】
　　六阁太祖太宗宸翰所藏之阁名曰龙图取龙马负图之义也真宗藏宸翰之阁曰天章取云汉为章之义仁宗英宗藏宸翰之阁曰寳文阁取寳书为训之义神宗曰显谟徽宗曰敷文哲宗曰徽猷此六阁之所建也二阁仁宗景祐二年置迩英延义二阁迩英在迎阳门之东北向延义在崇政殿西南向贾昌期以书筵进对为二阁记注命章得象等接续帝学
　　崇文院史馆唐正观三年置有史馆修撰直馆之员集贤院开元五年置丽正修书院十三年改为集贤书院有学士侍讲之名并有修撰校理直讲之职正元中増置校书正字梁都汴以长庆门东北小屋数十间为三馆湫隘喧杂有所撰述徙他所就之太宗即位因临幸周览曰若此之陋何以待天下贤俊即诏度左升龙门东北车府地为三馆既成赐名崇文院以东廊为昭文库南廊为集贤书库西廊为史馆书库参以旧书为六库为八万卷官有史馆修撰直史馆集贤院直学士校理之名淳化中复置直昭文馆直集贤院亦有修国史崇文院检讨编修皆无定员亦不常置
　　秘阁本朝三馆外复有秘阁图书置直秘阁校理端拱元年诏置秘阁扵崇文院之中堂【并归田録】
　　秘书监秘阁淳熙元年李至等言曰王者蔵书之府自汉置未央宫麒麟天禄阁在其中命刘向扬雄典校谓之中书后汉蔵之东观亦在禁中至桓帝时始置秘书监掌禁中图书秘记谓之秘书及魏以秘书属少府故王肃为秘书监论秘书不应属少府魏之秘书即汉之东观因是不属少府而兰台亦藏书故薛夏卿曰兰台为外台秘书为内阁晋宋以还皆有秘书阁之号唐开元十三年因置集贤书院皆置之扵内地陛下复建秘阁以藏竒书乞诏令与三馆并列诏自今秘阁宜次三馆
　　御书秘阁二字淳化三年秘阁成太宗作赞赐之李至引唐秘书有薛稷画鹤郎余令画凤贺知章草书目为三絶又引苏易简乞御飞帛书玉堂为比愿赐新额以光秘府戊辰赐御书飞帛书秘阁二字以赐李至至又请以御赞刋名九月奉诏模勒刻石并刻孝经
　　热修撰冷修撰集贤院修撰旧多以馆阁久次为之近嵗有自常参官未至従官者起授修撰有冷撰热撰时人谓之热中允不博冷修撰【并笔谈】
　　职近日月魏王肃论秘书表曰秘书丞郎与博士议郎同职近日月宜在三台上【职官分纪】又有承明金马著作之庭【班固西都赋】
　　乳媪何承天除著作佐郎年已老而诸佐郎并少年荀伯子嘲之呼为妳母陈后山除正字有诗曰宁辞乳媪讥【用妳母事为乳媪也南史】
　　杜门与兄弟读晏殊为馆职时天下无事许臣寮择胜燕饮侍从文馆士大夫燕集市桥酒肆皆供帐为防息之地公时贫甚不出独居家与昆弟讲习一日选东宫官忽自中批除晏殊执政莫喻所因次日进覆上曰近馆职臣寮无不嬉逰弥日继夕惟晏殊与兄弟杜门读书如此谨厚正可为东宫官对曰臣非不乐防宴者直以贫无可为具臣有钱亦须往上嘉其诚
　　郎官
　　懐香握兰尚书郎主作文书起草更直于建礼门内懐香握兰趋走于丹墀上
　　青缣锦被汉尚书郎给青缣白绫被或以锦被【并汉官仪制】上应列宿汉馆陶公主为子求郎显宗不许曰郎官上应列宿出宰百里任非其人民受其害【汉记】
　　土山粉署唐诸郎中不自员外郎拜者谓之土山头赵谦光自彭州司马入为大理正迁户部郎中户部员外贺遂渉咏曰员外由来美郎中望不优宁知粉署里翻作土山头谦光荅诗曰锦帐随情恱金炉任意薫惟愁员外置不应列星文【谈賔録】
　　水镜乐广为尚书郎何晏谓之水镜【本】
　　瑞锦窠按唐旧説礼部员外郎号为瑞锦窠员外郎防前有大石诸州府送到废印皆扵石上碎之又图写祥瑞亦员外防所掌令狐楚元和初为礼部员外郎有诗曰移石防囬敲废印开箱何处送新图【春明退朝録】
　　赐餐给帷被乐崧为郎家贫独直无被枕食糟糠帝夜入台嘉叹自此制太官赐尚书以下朝夕餐给帷被袍及侍史二人【后汉本】
　　古今难匹唐魏郑公荐杜正伦以古今难匹太宗擢为兵部员外郎【职官分纪】
　　给女侍史执香炉防衣服宋髙祖并置尚书郎入直官供青缣白绫被帷帐氊褥太官供食物汤官供奉饼饵给女侍史二人选端正者执香炉防衣服【并职官分纪】丹墀赤馆尚书郎奏事眀光殿殿以香粉涂壁画古贤烈女以丹朱色地谓之丹墀赤馆尚书口含鸡舌香以其奏对使气息芬芳也丞郎月赐赤筦大笔一双麋墨一丸
　　繁霜之任郭璞让尚书郎表云以防弱之资充督责之官以无用之才管繁霜之任
　　先捧紫泥武元衡罢相镇蜀栁公绰与裴度俱为元衡判官公绰先入为吏部郎中度以诗别之有两人同日事征西今日君先捧紫泥之句【并职官分纪】
　　南宫舍人按唐旧説礼部郎中掌省中文翰谓之南宫舍人百日内须知制诰故王元之与宋给事诗云须知百日掌丝纶【春明退朝録】
　　哀乌即位前汉天文志南宫二十五星哀乌即位故明帝云郎官上应列宿也
　　二十四部魏尚郎有驾部金部虞部比部主客祠部等凡二十四部一尚书领六郎也【并分纪汉有三十六郎】
　　祠屯驾库省中语曰后行祠屯不博大行都门中行刑部不博前行驾库【南部新书】
　　司门水部入省不数尚书郎自两汉之后妙选其人唐正观以来尤重其职吏部尚书前行最为要剧自后行改入皆为美迁考功员外専掌贡举员外郎之最望者也司门都官屯田虞水膳部主客皆在后行闲简无事时人语曰司门水部入省不数王上客自侍御史常望前行忽除膳部员外郎怅惋张敬忠戯咏曰有嫌兵部职専心取考功谁知脚蹭蹬防落省墙东【膳部在省东隅西京杂记】
　　卿监
　　大理棘署棘寺大理听讼于棘木之下故云
　　廷尉司刑秦置廷尉汉因之景帝改曰大理梁加卿字曰廷尉卿北齐改曰大理卿唐初曰详刑卿光宅初曰司刑卿后皆复旧【六帖】
　　详断官判寺官大理判寺官或一员两员不定少卿一员以他官权详断官十二员法直官一员以流内人任年满得京官【湘山野録】
　　断疑狱四百张文瓘为大理卿不旬日断疑狱四百抵罪者无怨言【本】
　　形如死灰心若铁石唐临为大理卿髙宗尝録囚临所讯无一言帝问囚荅曰唐卿断囚不寃所以絶意帝叹曰为狱者当如是乃自述其考曰形如死灰心若铁石【临】
　　言若涌泉戴胄为大理卿犯顔据正防处法意随类指摘言若涌泉【本】
　　议盗环张释之为廷尉有盗髙庙玉环奏弃市上怒令族之释之曰假令盗长陵一抔土何以加法乎帝乃止撼大木隋赵绰为大理卿有刑部侍郎辛亶衣绯裩俗云利官上以为厌蛊将斩之绰不奉诏上怒甚谓曰卿惜辛亶不自惜耶绰曰宁可杀臣不可杀辛亶至朝堂解衣将斩上谓意如何对曰执法一心不可惜死上拂衣入良久释之时禁行恶贱易者令悉斩之绰曰当杖上曰不闗卿事绰曰陛下不以臣愚置在法司欲妄杀人岂得不闗上曰撼大木不动者当退对曰臣撼天心何止动木上遂听侍御史諌乃止【职官分纪】
　　司农稼卿初秦置治粟内史汉曰大司农梁曰司农卿隋唐因之龙朔中改曰稼卿后复旧【五代史志】
　　国渊史游急就篇司农少卿国之渊【六帖】
</div>
    <div class="pagination">
<a href="锦绣万花谷_page12.html">上一页</a><span>...</span><a href="锦绣万花谷_page8.html">8</a><a href="锦绣万花谷_page9.html">9</a><a href="锦绣万花谷_page10.html">10</a><a href="锦绣万花谷_page11.html">11</a><a href="锦绣万花谷_page12.html">12</a><span class="current-page">13</span><a href="锦绣万花谷_page14.html">14</a><a href="锦绣万花谷_page15.html">15</a><a href="锦绣万花谷_page16.html">16</a><a href="锦绣万花谷_page17.html">17</a><a href="锦绣万花谷_page18.html">18</a><span>...</span><a href="锦绣万花谷_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
