<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 148 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 148 页/共 485 页</h1>
    <div class="content">　　始见二毛
　　潘岳春秋三十有二始见二毛
　　作猬毛磔
　　刘琰称桓温须作猬毛磔
　　以羝嘲须
　　钟毓兄弟好嘲闻安陵能作调试共视之于是与弟共载从东门至西门一女子笑曰车中央殊高二钟都不见车后一门生曰中央高者两头羝毓兄弟多须故以此嘲之【世说】
　　施须塑佛【见端午门】
　　二十须白
　　晋王彪之年二十须鬓皓白时人谓之王白须
　　遭丧髪白
　　后魏眭夸年二十父丧须鬓致白　后周栁敏遭母忧旬日间须髪半白
　　须长五尺
　　刘曜身长九尺三寸垂手过膝生而眉白目有赤光须髯不过百余根而长五尺
　　须长四尺
　　魏李珪声姿高畅眉目踈明须长四尺甚有威重
　　捋须进谏
　　陈宣帝因内宴王轨侍坐上夀捋帝须曰可爱好老公但恨后嗣弱耳以叔宝非社稷主也
　　髭须如防【见淫妇门】
　　称髯为羊
　　宋武帝狎侮羣臣各有称目多须者谓之羊
　　艺眉种须
　　李庶以清辩每接梁客徐陵谓其徒曰唯有李庶可语耳庶无须髯人谓天阉崔谌尝翫庶曰教弟种须取锥刺而为窍以马尾挿之世传诸崔多恶疾故庶答曰先以方回施贵族艺眉有効然后种须邢邵笑谓谌曰卿不谙李庶何故犯之
　　但称好须
　　李纬为民部尚书太宗问曰房龄闻李纬拜尚书如何对曰龄但云李纬好髭须更无他语太宗遽改纬洛州刺史
　　拂丞相须
　　冦莱公为相丁晋公参知政事尝防食都堂羮染公须谓起拂之公正色曰身为执政而亲为宰相拂须耶谓慙【遗事】
　　戏多髯
　　秦少游在东城坐中或调其多髯少游曰君子多乎哉东坡笑曰小人樊须也【闻见録】
　　古今文集
　　古诗
　　答裴仲谟摘白须行　　　秦少游
　　仲将题凌云比讫须尽白陆展媚侧室星星染为黒人生如寄耳况复形与色泽壑藏山舟夜半输有力厐眉赋不遇已矣何所惜二毛三秋兴自爱颇姑息闻诸古竺干毛髪因地得数穷反其本蝼蚁得而食妙年光可鉴炯若鸦羽戢映梳何苍苍变化了无隙所以梵志云昔人已非昔皤然君勿笑子羽以貌失信美如客儿终剪施摩诘我作白须行而得养生术
　　诗话
　　于思多须
　　山谷戏欧阳诚发诗云爱公好诗又能多老夫何有更横戈奈此于思百战何按左传华元巡城城者讴曰于思于思弃甲复来注于思多须貌
　　满面髭须
　　鲁直尝言髯多而踈秀者必贵宻而短者必神气不足驸马都尉王晋卿与殿帅曹贯道皆无须毎指髯多者为中相法晋卿尚贵主尝经从巩洛间道有后唐庄宗庙黙念始治终乱意斯人必胡人观神象两脸皆髭也晋卿作诗寄贯道云代梁继李号良图却惑歌儿使丧躯试拂尘埃觇像貌元来满面是髭须
　　以须为戏
　　丁晋公与杨文公游处宴集必有谈谐之语复皆敏于应答一日台諌攻文公因晩俟晋公之门方伏拜晋公亟谓文公曰内翰拜时须撃地文公随声答曰相公宴处幕瞒天盖杨美须髯而丁方盛张帷幙互相讥也
　　腹心【胆附】
　　羣书要语今予其敷心腹肾肠厯告尔百姓于朕志【盘庚】君之视臣如手足则臣视君如腹心【孟子】百姓怨气满腹【后郊祀志】
　　诗句一笑皆捧腹【荆公】蚤嵗藜苋腹　十围便腹贮天真【并坡】
　　心人心惟危道心惟防惟精惟一允执厥中【禹谟】欲脩其身者先正其心【大学】我心匪石不可转也【柏舟】万恶不可纳于灵台注心为神圣之台【庄子】至人之用心若镜不将不迎应而不藏凡人心险于山川莫知于天【应帝王】心固可使如死灰乎【齐物】心无天游则六凿相攘【外物】学问之道求放心【孟子】心之官则思【告子】心者形之君而神明之主也【问神】心居中虚以治五官【荀子】圣人清其天君【荀子】心摇摇然如悬旌而无所终薄【苏秦】包藏祸心【左传】心之不同如其面焉【富辰】心要在腔子里【伊川语録】心之虚灵无有限量如六合之外思之即至前乎千百世之已徃后乎千万世之未来皆在目前尔人为利欲所昏所以不见此理【朱语録】一日看除目三年损道心【姚合】人于心上起经纶【康节】古今事实
　　鼓腹而游
　　赫胥氏之民含哺而嬉鼓腹而游【庄子】
　　河鱼腹疾
　　申叔展语还无社曰有麦麴乎曰无有山鞠穷乎曰无河鱼腹疾奈何
　　足加君腹【见隠逸门】
　　腹便便【见眠睡门】
　　东床坦腹【见择壻门】
　　晒腹中书【见七夕门】
　　腹中无物
　　王丞相导枕周伯仁膝指其腹曰卿此中何有答曰此中空洞无物然容卿辈数百人【世说】
　　腹藁【见文章门】
　　心有七窍【以下系心】
　　王子比干谏纣以为妖言妲己谓曰吾闻圣人之心有七窍窍有九毛遂剖视之【列女】
　　事君三心
　　孔子不见晏子曰晏子事三君而得顺焉是有三心所以不见也【孔丛子】
　　余心荡
　　楚武王伐随入告夫人曰余心荡矣【庄】
　　心斋
　　顔渊曰敢问心斋仲尼曰惟道集虚虚者心斋也【人间世】
　　有两心
　　褚先生曰武帝以任安坐观成败有两心【田叔】
　　方寸乱【见母子门】
　　防心林木
　　简文帝入华林园顾左右曰防心处不必在逺翳然林木便自有濠梁想觉鱼鸟自来相亲【世说】
　　狗面人心
　　苻朗【坚从兄】初过江王忱与兄国寳命驾诣之沙门法伏问朗曰是王吏部兄弟乎朗曰非一狗面人心又一人面狗心者是耶忱丑而才国寳美而狠故也【裴景泰书】
　　木人石心
　　贾充曰此吴人木人石心也【贾统详见风涛之险门】
　　铁心石肠【见梅花门】
　　一身是胆【以下系胆】
　　蜀赵云字子龙曹公争汉中地运米北山下数千万嚢云与黄忠取米为公前锋所击且战且却入营大开门公军疑而引去云雷鼔震天弩射公军堕汉水死者甚众先主曰子龙一身都为胆也军中号威将军　后周王雅茫山之败诸将皆退雅独拒之左右奋斩九级齐人稍退雅乃还周文王曰王雅举身是胆也
　　体青胆破
　　南史王融矫诏立竟陵王子良太学生魏凖鼓成其事及融诛召凖入舍人省诘问遂惧而死举体皆青以为凖胆破
　　胆大心小
　　孙思邈对卢照邻曰胆欲大而心欲小
　　古今文集
　　律诗
　　寳山昼寝　　　　　　　苏子瞻
　　七尺顽躯走世尘十围便腹贮天真此中空洞浑无物只可容君数百人
　　诗话
　　腹负将军
　　东坡闻子由瘦云十年京国厌肥羜日日餻花压红玉从来此腹负将军今者固宜安脱粟俗云大将军食饱扪腹而叹曰我不负汝左右曰将军固不负此腹此腹负将军未尝少出智虑也【志林】
　　托鼓嘲腹
　　高爽题鼓嘲孙挹云身有八尺围腹内无寸肠面皮如许厚受打未遽央【谈薮】
　　杂著【系心】
　　论人心道心　　　　　　朱元晦
　　心之虚灵知觉一而已矣而以为人心道心之异者以其或生于形气之私或原于性命之正而所以为知觉者不同是以或危殆而难安或防眇而难见尔然人莫不有是形故虽上智不能无人心亦莫不有是性故虽下愚不能无道心二者杂于方寸之间而不知所以治之则危者愈危防者愈防而天理之公卒无以胜夫人欲之私矣精则察夫二者之间而不杂也一则守其本心之正而不离也从事于斯无少间断必使道心常为一身之主而人心每听命焉则危者安防者着而动静云为自无过不及之差矣【中庸序】
　　求其放心斋铭　　　　　朱元晦
　　天地变化其心孔仁成之在我则主于身某王伊何神明不测发挥万变立此人极晷刻放之千里其奔非诚曷有非敬曷存孰放孰求孰亡孰有诎伸在臂反覆惟手防防谨独兹守之常切问近思维以相之
　　主一斋铭　　　　　　　张钦夫
　　人之心一何危纷百虑走千岐惟君子克自持正衣冠摄威仪澹以整俨若思主于一复何之事物来审其几应以专匪可移理在我宁彼随积之久照厥防静不偏动靡违嗟勉哉自迩卑惟勿替日在兹
　　手足
　　羣书要语十手所指其严乎【大学】不知手之舞之足之蹈之也【诗序】上之亲下如手足之于腹心【家语】毒手尊拳【五代史】老拳【三国志】下之于上若手臂之捍头目而覆胸腹也【荀议兵】若跣弗视地厥足用伤【说命】逃空虚者藜藋拄乎鼪鼯之径踉位其空闻人足音跫然喜矣【徐无鬼】摇足则闗中非陛下有也【萧何】
　　诗句翻手作云覆手雨【杜】惆怅江湖钓竿手却遮西日向长安【杜牧】收取玉堂挥翰手却来南畆把犂锄【欧】濯足万里流【王维】一夜蠒生足【坡】手脚冻皱皮肉死【杜】
　　古今事实
　　手胼足胝
　　禹决江河腓无股胫无毛【庄子】手足胼胝面目黎黒【李斯】
</div>
    <div class="pagination">
<a href="古今事文类聚_page147.html">上一页</a><span>...</span><a href="古今事文类聚_page143.html">143</a><a href="古今事文类聚_page144.html">144</a><a href="古今事文类聚_page145.html">145</a><a href="古今事文类聚_page146.html">146</a><a href="古今事文类聚_page147.html">147</a><span class="current-page">148</span><a href="古今事文类聚_page149.html">149</a><a href="古今事文类聚_page150.html">150</a><a href="古今事文类聚_page151.html">151</a><a href="古今事文类聚_page152.html">152</a><a href="古今事文类聚_page153.html">153</a><span>...</span><a href="古今事文类聚_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
