<!DOCTYPE html>
<html>
 <head>
  <meta charset="utf-8"/>
  <title>
   玉海 - 第 138 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉海 - 第 138 页/共 284 页
  </h1>
  <div class="content">
   元丰分祭　元祐合祭　圆丘六议
　　神宗询合祭是非熙宁十年十二月甲午诏黄履与礼官讲求之元丰元年正月戊午置局详定郊庙礼文二月六日详定郊庙礼文陈襄言谨按周礼大司乐以圜钟为宫冬日至于圜丘奏之六变以祀天神以函钟为宫夏日至于方丘奏之八变以祀地示夫祀必以冬日至者以阳气来复于上天之始也故宫用夹钟于震之宫以帝出乎震也而谓圜钟者取其形以象天也祭必以夏日至者以隂气潜萌乎下地之始也故宫用林钟于坤之宫以万物致养乎坤也而谓函钟者取其容以象地也汉元始中奸臣妄议附会周官大合乐之説谓当合祭平帝从之天地共犊礼之失自此始由汉迄唐以五月亲祠北郊者惟四帝而已如魏文帝太和周武帝建德隋髙祖开皇唐睿宗先天皆希阔一时之举也【自汉元始合祭后汉光武魏黄初东晋元帝唐武后以来皆因仍之】本朝未克厘正臣谓南北二郊当别祀【襄初请亲祀之嵗夏冬叠举二祀李清臣请用汉五供之制亲祀之嵗防庙以告宿北郊以祭宿南郊以祀止以一时王存请以孟冬纯隂之月陆佃请用鲁三望之制即圆丘之北别祀地示张璪请盛礼容具乐舞遣冢宰摄事三年五月甲子诏更加讲求】四年四月己巳诏罢南郊合祭天地亲祠北郊如南郊仪不亲祠以上公行事乐舞如亲祠【时李清臣上议惟陈荐援成命之诗媪神并况之章以为不始于莽宜仍旧曽肇请损仪衞之虚文以夏至日躬欵北郊】六年五月甲申礼部太常上亲祭及摄事仪七月庚申筑方丘【三成四陛坛髙一丈四尺】十一月丙午祀天圆丘遂不复设地示位【甲辰朝献景灵宫乙巳朝飨太庙丙午祀天圆丘以太祖配】　元祐七年五月十七日右丞许将言冬至亲祠夏至遣上公则地只永不在亲祠之典此大阙礼不可不议始诏侍从礼官集议顾临等八人议宜如祖宗故事合祭范纯礼等二十人议请依先朝诏旨杜纯请于苑中望祠上公摄事举权火望拜王钦臣请并祭一次孔武仲请孟冬诣北郊亲祠【九月戊子上议】九月十二日壬辰进呈临等议苏颂曰仁宗九郊合祭先皇四郊三郊合祭惟元丰六年礼文所参议止祀上帝北郊虽定仪注未及施行今南郊望准故事范百禄曰先帝之诏所宜遵守十四日再进呈颂曰皇帝初郊而不祀地恐未合古请依熙宁十年合祭郑雍亦主合祭太皇宣谕曰皇帝未亲祀合祭不为无名十八日戊戌诏今嵗圆丘依熙宁十年故事设皇地只位以申始见之礼【一云九月二十二日诏书集官详议】十一月癸巳郊合祭天地八年二月二十五日壬申礼部尚书苏轼引诗昊天有成命郊祀天地为合祭明文发六议以难议臣【集云三月上圆丘合祭六议二十二日乞集议之日画一难臣六议明着可否之状】四月十一日丁巳诏罢集议【范百禄执议不従盛陶宇文昌龄亦主分祭】绍圣元年五月甲寅张商英请详议戊午黄履盛陶等请罢合祭二年正月辛亥诏侍从台谏礼官议王古李琮并亮采常安民主合祭范纯礼林希黄履等乞罢合祭盛陶乞如王存议以十月亲祀丰稷请望祭三年正月二十七日戊午诏罢合祭以夏至亲祭于北郊【然未尝行】建中靖国元年八月甲午诏权合祭天地于圆丘起居郎周常以合祭为非礼丙辰诏权罢合祭十一月庚辰合祭圆丘崇宁三年十一月丙申祀天圆丘
　　元丰圆丘三壝　南郊增损式
　　元丰元年十一月二日详定礼文所言东汉坛位天神从祀者一千五百一十四故外设重营以为限唐因齐隋制为三壝所以序祀事也国朝郊祀坛域率循唐制仪注具载圆丘三壝每壝二十五步而有司乃以青绳代内壝不足以等神位请除去青绳如仪注为三壝従之　三年正月二十七日集贤校理黄亷上编修南郊增损式
　　元丰祀圆丘
　　元丰六年【癸亥嵗】十一月丙午祀昊天上帝于圆丘以太祖配始罢合祭天地【改曰冬祀】帝服大裘被衮冕以出自元丰元年命陈襄等详定郊庙奉祀礼文大正歴代典礼之失至是祀天之仪粲然一新天下称庆赦文云斋戒端诚之宫清肃礼神之囿陟配烈祖对侑昊穹　元祐七年推本建隆之旧章复举熙宁之故实祼八室合两仪　刘弇进元符南郊大礼赋　建炎二年十一月二十二日祀昊天圆坛以太祖配【筑坛扬州南门内】
　　绍兴郊祀仪注　圆丘【见祠坛】
　　建炎二年初郊用元丰礼祀天以太祖配御札曰世祖建武二载始立郊位之规肃宗乾元初年尝行禋祀之典绍兴十三年癸亥三月丙午筑圆丘六月九日御札曰四涓路寝之筵久旷圆坛之礼见祖祢于诸室合丘泽之一祠十月丙戌【十三日】礼官修郊祀大礼仪注【警戒致斋奏告陈设车驾诣青城省牲器奠玉币皇帝行事升坛进熟亚终献饮福望燎瘗还大次端诚殿受贺还内】十一月戊午上服袍履乗辇朝献景灵宫己未朝飨太庙上服通天冠绛纱袍乗玉辂斋于青城庚申日南至合祀天地于圆丘太祖太宗并配自天地至従祀诸神凡七百七十有一设祭器九千二百有五卤簿万二千二百有二十人初备五辂以黑缯为大裘盖元祐礼也赦文云度土之阳迎日之至建太常而遵玉路被大裘而执鎭圭对越天地并侑祖宗防授泰元继黄帝之正统运迎甲子符艺祖之始郊【嵗用癸亥与艺祖初郊合符】十二月甲午乙未以郊礼毕恭谢景灵宫十六年赦文云粢盛蠲洁出于耕借之藏笋簴周环冠以景钟之奏十九年二十二年二十五年二十八年郊祀凡七庆厯四年十一月二十五日赦文云益当居降祥之地而惧其咎席已安之势而念其危弗徇非彞弗为无益
　　乾道德寿宫行饮福礼
　　隆兴二年九月丁亥诏郊祀宜进胙慈闱令有司具仪注乾道元年正月辛亥朔祀圆丘上率羣臣诣德寿宫行饮福礼【六年十一月壬午淳熙三年十一月癸丑同】　乾道元年赦文云进玉巵而介亲寿偕椒屋以庆母慈九年赦文云寿慈极以称觞
　　宋朝亲郊
　　太祖南郊四【干德元年开宝元年四年九年】太宗南郊五【太平兴国三年六年雍熙元年淳化四年至道二年】眞宗南郊五【咸平二年五年景德二年天禧元年三年】东郊一【祥符七年】仁宗南郊九　英宗一　神宗四　哲宗二　徽宗八　髙宗七　孝宗六　光宗一　宁宗三　理宗【宝庆三年十一月六日】
　　谦德
　　干德元年十一月甲子南郊将升坛有司具黄褥为道上命撤之还宫将驾金辂上曰于典故可乗辇否乃乗辇　庆厯元年帝不御小次彻黄道易拜褥用绯自后皆然【志】　治平二年十一月壬申祀圆丘故事亲祠皇帝将就版位祠官皆回班向上诏勿回班又侍臣跪读册至御名则兴亦诏勿兴　熙宁元年十一月丙戌斋于郊宫罢登青城门及幸囿苑丁亥祀圆丘彻黄道褥不御小次命侍祠官勿回班以致敬
　　省约
　　干德元年八月一日御札务従省约无至劳烦不得以进奉率敛庶遵俭德以奉严禋　天圣五年七月二十八日诏乗舆服御合雅饰者减省简约　熙宁元年七月四日御札供奉所须务令淳约不忘孝思又诏乗舆服御务従简约　隆兴二年正月一日诏遵皇祖之典崇俭德戒劳民除事神仪物诸军赏给依旧制外其乗舆服御及中外之费并従省约　宝庆三年御札艺祖肇禋戒率敛以遵俭德孝皇初祀从省约而去虚文仰企先猷普存民力　曾肇议经费曰景德郊费六百万皇祐一千二百万治平一千三十万　朝野杂记渡江后郊赏建炎二年用钱二十万缗金三百七十两银十九万两帛六十万匹丝绵八十万两皆有竒　咸平五年诏三司非禋祀所须并减省是嵗减应奉杂物十万六千计
　　六月上甲始庀牲十月上甲始系牲【谷梁传】　寅威宝命严恭帝祖有牷在涤有絜在爼维圣飨帝维孝飨亲皇乎备矣有事上春金枝中植广乐四陈陟配在京降德在民奔精昭夜髙燎炀晨月御案节星驱扶轮　百神翳其备降皇剡剡其灵　羲和司日顔伦奉舆　奋六经以摅颂　酌允铄肴乐胥歌投颂吹合雅淳濯飨醴　春官条颂只之书献祭天之纪　大孝备矣休德昭明髙张四县乐充宫庭金支秀华庶旄翠旌七始华始肃倡和声神来宴娭　熙事备成清思聈眑经纬冥冥　大矣孝熙四极爰辏王侯秉德其邻翼翼行乐交逆箫勺羣慝　孝奏天仪　师象山则蛮夷竭欢象来致福　孔容翼翼子孙保光　世曼寿　放震澹虞至旦承灵亿　灵寖鸿长　瑄璧缜防权火配藜毛牷既疈椒馨爰糈　神之出排玉房神之行旌容容骑沓沓　穆将愉兮上天之縡佻正嘉吉以候景至佳气焜于樵蒸美光流于陔陛　肸饰鸾路涓熙紫坛缛仪丰藻　燕神亿明　风恬星辉　干熙坤恬协泰齐豫　天地开除月星明穊干端坤倪轩豁呈露惟圣人为能飨帝孝子为能飨亲　挹太清秩羣望日曜彤精天澄翠色　乐悬六代礼备三古奠惟苍璧借用白茅　万灵禔祉三辰合庆　五畤昭鬯六宗彛序　日月宣华卿云流霭　钟石昭融　就阳之位如日之升　孝奏而日月光灵斿而风马下　本陶秸以致其忱合羶芗以达其气望秩羣祀怀柔百神　九賔相仪百神受职　六宗随兆五纬陪营　我粢既絜我酌惟明百神警衞　桂燎萧脂日下奉图鲜虞守燎雕禾饰斚翠羽承罍　星陈千仗之衞岳峙重坛之陔列耀秀华凝芳都荔羽旄四合陔陛参登上璧左琮
　　之华合祛而信祝祖蕝宗题之次更侑而迪尝　采坛绀席　歴吉习祥　龙旂耳耳鹭序振振　　布兰之齐爇萧之馨　躬接神于紫幄之次如坐拜于交门之前斗杓直子日至以长礼具乐备千官宿装皇帝齐祓氊案乃张服则大裘荐鄙亨鬺器用陶匏莫不质良犊以茧栗纯忱是彰田烛晰晰爟火煌煌升降祼献明德馨香天官列宿五岳河江罔不顺序从祀其旁百神受职通乎肸蠁礼成而退隤祉穰穰　瑞景和风神心如答乗玉辂驾苍虬搢方珽服大裘旌旗雾卷冠盖云浮覆玉叶之卿云昭扶桑之初日　揖羣望以咸秩列
　　众灵以备祀　幄帟云黕罍爼鳞次　金镜光耀玉烛融明　万玉锵锵　龙驾四牡鸾旂九斿　陟降既周燎烟始升奔星走虹奉璧荐牲　开阊阖兮辟清都后帝燕兮百神愉圆锡盖兮方献舆岳输固兮溟效濡放灵斿来顾来宁　蕙肴蒸兮兰借奠桂酒兮椒浆防酒令芳笾豆有楚　建表蕝设郊宫田烛置权火
　　通　六瑚贲室八羽华庭　天仪穆穆　我有馨明无愧史祝　序神腏食用蠲大事　习嵗维祥　干端澄霁冬序曣温　其奉粢盛丰年之赐其陈牲醴民力之存　居歆在上降监如答　淳濯圭絜　我钟钦钦我舞俣俣天妥于坐百灵来序　礼敬敕备求牛【周礼牛人凡祭祀共其享牛求牛】霁旸告旦祥飚掠尘从我髦士来只精禋御史肃吏司马饰兵云流日行海运天声　弛威弧戢天戈兮灭蚩尤而折欃枪执飞亷圉商羊兮羲和献其光明　景初至载秩元祀奉祼圭而先祖听奠瑄玉而神示格　我将我享如几如式　帝临中坛四方承宇登成甫田百鬼迪尝　惟泰元尊媪神蕃厘鸾路龙
　　鳞罔不肸饰嘉笾列陈庶几宴享　防选休成天地并况　展诗应律鋗玉鸣　饰玉梢以舞歌　星留俞塞陨光照紫幄珠熉黄月穆穆以金波日华燿以宣明兆祉福　滇滇髙斿休嘉砰隠　象载昭庭雅声逺姚　神安坐鴹吉时神嘉虞申贰觞　璧玉精垂华光雷电尞　勺椒浆灵已醉　冯蠵切和河龙供鲤百
　　官济济各敬厥事　旌容容骑沓沓　灵连蜷兮既防皇剡剡其灵　八骑衡双龙翼葢　呵风伯令戒道制防使司律　设天宗之六席授长发之二球回夷庚之翠辇　夀觞霞举　福穰穰于绛阙　芳菲菲于玉斚　旗掩月车奋雷骞七曜烛九陔　天清地晏夜星腾晰　和景晏温卿霭絪緼　假庙之夕象载昭察升燎之际众星留俞　产百斯祥裒万斯禧焫膋萧延四方九重开灵之斿垂惠恩鸿祐休灵之车结云驾飞龙羽旄纷灵之下若风马　牲茧栗粢盛香尊桂酒賔八乡灵安留吟青黄　德修荐薄吉必泰来　古者坛塲有常处尞禋有常用牺牲玉帛虽备而财不匮车舆臣役虽动而用不劳每举其礼助者欢説大路所歴黎元不知　其德足以昭其馨香其惠足以同其民人　献享之精交神积和之气塞明　克羞馈祀　灵氶于旅克堪用德惟典神天　帝王之事莫大乎承天之序承天之序莫重于郊祀　合祛于天地神只祗戒精专以接神明　天地况施着见景象屑然如有闻　上猎三灵之流

　　玉海卷九十三
&lt;子部,类书类,玉海&gt;
　　钦定四库全书
　　玉海卷九十四
　　宋　王应麟　撰
　　郊祀
　　北郊　后土
　　祭祀礼必以象类故祀天于南祭地于北
　　周祀北郊　祭地方泽
　　礼大宗伯以黄琮礼地牲币放器之色注礼地以夏至谓神在昆仑者也　祭大示帅执事而卜日【疏曰祀大示谓夏至祭地于方泽】凡以神仕者以夏至日致地示　典瑞两圭有邸以祀地旅四望注谓所祀于北郊神州之神疏神州既与郊相对宜用三隂之月当七月祭之　大宰祀大示则掌百官之誓戒与其具修　大祝凡祭示则执明水火而号祝　大司乐乃奏大蔟歌应钟舞咸池以祭地示注地只所祭于北郊谓神州之神及社稷云云于泽中之方丘奏之乐八变则地示皆出注地只则主昆仑先奏是乐以致其神礼之以玉而祼焉乃合乐而祭之疏因下以事地故于泽中　牧人隂祀用黝牲毛之注隂祀祭地北郊及社稷也　祭法瘗埋于泰折用骍犊疏祭神州地只于北郊　曲礼疏地神有二岁有二祭夏至之日祭昆崘之神于方泽一也夏正之月祭神州地只于北郊二也或云建申之月祭之与郊天相对【大宗伯疏古尚书説地宗三岱山河海】　通典王者父天母地故庖牺氏俯而观法焉颛顼乃命火正黎司地以属人夏以五月祭地只殷以六月祭周制夏日至礼地只于泽中之方丘其丘在国之北礼神之玉以黄琮牲用黄犊币用黄缯王及尸同服大裘配以后稷凡乐函钟为宫太蔟为角姑洗为征南吕为羽灵鼓灵鼗孙竹之管空桑之琴瑟咸池之舞夏日至于方丘奏之若乐八变则地只皆出可得而礼矣其神州地只谓王者所卜居吉土五千里之内地名也玉用两圭有邸牲用黝犊币用黒缯其坛于北郊筑土为坛名曰太折配亦以后稷其乐奏太蔟歌应钟舞咸池以祭地只备五齐七献席槀秸蒲越及鸡人呼晨司乐宿悬掌次设次大宗伯摄亚献并如圎丘王每献酒皆作乐一终
　　汉汾隂后土祠【余见宝鼎类】
　　纪元鼎四年十月幸汾隂十一月甲子立后土祠于汾隂脽上【如淳曰汾隂治河之上后土祠　在县西汾在脽之北西流与河合】诏曰祭地冀州云云　志天子郊雍【元狩元年】曰今上帝朕亲祠而后土无祀则礼不答也有司与太史令谈祠官寛舒议天地牲角茧栗今陛下亲祠后土宜于泽中圆丘为五坛【通典曰方五丈髙六尺　郊天有五畤故后土亦为五坛】坛一黄犊太牢具已祠尽瘗而从祠衣上黄于是天子东幸汾隂汾隂男子公孙滂洋等见汾旁有光如绛上遂立后土祠于汾隂脽上上亲望拜如上帝礼　纪元封四年三月祠后土诏曰朕躬祭后土光集灵坛一夜三烛幸中都宫殿上见光其赦汾隂六年三月行幸河东祠后土神光三烛太初元年十二月祠二年三月幸河东祠夏四月诏曰朕用事介山祭后土皆有光应天汉元年三月行幸河东祠后土宣帝神爵元年三月行幸河东祠后土神爵翔集【宣帝修武帝故事间岁正月一日至河东祠后土】诏曰乃元康四年嘉谷稷降于郡国东济大河天气清静神鱼舞河幸万岁宫神爵翔集【注晋灼曰黄圗汾隂有万岁宫】五凤三年三月祠后土诏曰单于称臣北边晏然朕郊上帝祠后土神光并见甘露降神爵集甘露二年三月祠后土神光耀烛斋宫元帝初元四年三月幸河东祠后土永光五年三月幸河东祠后土建昭二年三月幸河东祠后土成帝建始元年作长安南北郊罢祠永始三年冬十月庚辰皇太后诏复后土祠四年三月幸河东祠后土【扬雄上河东赋曰伊年暮春将瘗后土礼灵只谒汾隂于东郊因以勒崇垂鸿发祥隤祉】元延二年三月幸河东祠后土绥和二年三月幸河东祠后土光武建武十八年二月甲寅西巡狩幸长安三月壬午祠髙庙遂有事十一陵歴冯翊界进幸蒲坂祠后土注汉官仪曰祭地于河东汾隂后土宫宫曲入河古之祭地泽中方丘也以夏至日祭其礼仪如祭天后土祠在今蒲州汾隂县西北　礼乐志武帝定郊祀之礼祭后土于汾隂泽中方丘也郊祀歌帝临中坛四方承宇清和六合制数以五【注此后土之歌】后土富媪昭明三光穆穆优防嘉服上黄后皇嘉坛立黄服物发冀州兆祉福沛施祐汾之阿金光横泰河徧胪驩腾天歌　汉武故事帝行幸河东祠后土顾视帝京忻然中流与羣臣饮燕作秋风辞曰泛楼船兮济汾河横中流兮素波　括地志后土祠在蒲州汾隂县北十二里【汉旧仪名曰汾葵一曰葵丘】　隋志王元规议曰案前汉黄圗后土坛方五丈髙六尺
　　汉雒阳北郊　魏方丘　晋北郊
　　世祖纪中元二年正月辛未初立北郊祀后土　志北郊在雒阳城北四里为方坛四陛　汉官仪北郊坛在城西北角去城一里　通典后汉光武中元二年营北郊祀地只云云明帝永平二年正月上丁祀南郊毕次北郊魏明帝景初元年祀方丘北郊晋泰始二年并圆丘方丘于二郊成帝咸和八年立地郊康帝建元元年正月辛巳祀北郊齐建元二年正月次辛祀北郊梁制为北郊坛于国之北【常与南郊间岁正月上辛祀后土于坛上】　元魏太和二十年五月丙戌营方泽于河隂丁亥有事方泽后周保定元年正月壬子建德六年五月己丑祀方丘隋开皇三年五月辛酉亲祀方泽
　　汉魏北郊
　　齐志蔡仲熊议魏髙堂隆表九日南郊十日北郊十一日明堂十二日宗庙则周礼二汉及魏皆不共日矣王俭议春秋感精符云王者父天母地则北郊之祀应在明堂之先汉魏北郊亦皆亲奉晋泰宁有诏未及遵建咸和八年甫得营缮太常顾和秉议亲奉康皇遵用今宜亲祠北郊明年正月上辛祠昊天次辛瘗后土后辛祀明堂车服之仪率遵汉制南郊大驾北郊明堂法驾诏可【永明二年】　宋志汉文帝初祭地只于渭阳以髙帝配武帝立后土祠于汾阳亦以髙帝配汉氏以太祖兼配天地未以后配也王莽作相引周礼享先妣为配北郊夏至祭后土以髙后配光武建武中不立北郊故后地之只常配食天地山川羣望皆在营内凡一千五百一十四神中元年建北郊使司空冯鲂告髙庙以薄后配地江左初未立北坛地只众神共在天郊晋成帝立二郊天郊则六十二神地郊则四十四神二郊所秩官有其注咸和中议别立北郊同用正月　永初三年九月奏髙祖配天郊武敬皇后配北郊明年孟春有事于二郊　通典唐贾曾上表郊之于庙俱有禘名禘庙则祖宗之主俱合于太祖之庙禘郊则地只羣望俱合于圆丘以始祖配享三辅故事汉祭圆丘仪上帝位正南面后土位亦南面而少东东观汉记云光武于洛阳城南为圆坛天地位其上皆南面西上按两汉时自有后土及北郊祀而此已于圆丘设地位明是禘祭之仪　左传疏郑注书多用防纬言天神有六地只有二天有天皇大帝又有五方之帝地有昆崘之山神又有神州之神晋泰始初定南北郊祭一地一天用王肃之义唐志梁祭地只隂阳仪注二卷　方丘制度后汉为四陛髙六尺陈宣帝増坛髙二丈二尺隋唐皆为八陛【周礼注琮八方象地】
　　唐方丘　祭神州　武德诏书
　　通典唐制夏日至祭皇地只于宫城北郊十四里为方丘坛因隋制以景帝配神州岳镇海渎山林川泽丘陵坟衍原隰从祀地只用黄犊神州用黝犊孟冬祭神州于北郊景帝配贞观中髙祖配北郊【旧志褚亮作祭神州乐章八首迎送神用顺和】永徽中废神州之祀【许敬宗奏地分为二请合为一祀】干封初又诏复之【防要二年五月二十三日诏皇地只坛依旧置于渭水北】二年以髙祖崇配方丘等祀
　　许子儒传干封初【二年】帝已封禅复诏祀感帝神州以正月祭北郊司礼少常伯处俊等奏神州本祭十月以方隂用事也説三王之郊一用夏正灵恩谓祭神州北郊以正月愿防奉常司成博士议子儒等言北郊月不经见汉光武正月建北郊晋成帝咸和中议北郊以正月武德以来用十月请循武德诏书【通典奉常博士陆遵楷议云云武德礼令用十月隂用事故于此时祭之】
　　太极元年【即先天元年】正月将有事南郊有司议唯祭昊天贾曽议复设地只位辛巳祀南郊五月戊寅祭北郊开元二十一年夏日至祀地只于方丘以髙祖配立冬祭神州于北郊以太宗配【周礼典瑞两圭有邸以祀地注谓所祀于北郊神州之神正义案河圗括地象昆仑东南万五千里神州是也但三王之郊一用夏正未知神州用何月祭之或解郊用三阳之月神州宜用三隂之月当七月祭之】　防要天宝元年二月二日敕皇地只宜如南郊合祭二十日合祭天地于南郊大厯十二年八月増修北郊坛斋宫二十五间
　　唐汾隂祠后土
　　张説传【兼纪】开元十一年帝自东都将还京正月己巳因幸并州兵部尚书説见帝曰太原王业所基陛下耀威武以伸逺思繇河东入京师有汉武脽上祠愿绍坠典为三农祈谷帝纳其言二月壬子如汾隂祠后土　防要【通典同】开元十二年二月二十二日【张説述圣颂亦云十一年此恐误】祠后土汾隂脽上太史奏荣光出河休气四塞祥风绕坛日其光初有司奏修坛掘地获铜鼎二又获古甎有篆书千秋万岁长乐未央字又赤兎见坛侧　地理志河中宝鼎县本汾隂开元十年获宝鼎更名有后土祠【旧志十一年祭汾隂乐章十一首韩思复等作　张嘉贞为坛塲使张説为礼仪使説为握干符颂曰汾脽宝鼎见岱宗卿云蔚】　纪开元二十年十一月辛丑如北都庚申如汾隂祠后土大赦赐文武官阶勲爵诸州侍老帛宗制后土祠碑曰脽上祠者本魏地鄈丘之旧汉
　　家后土之宫汾水合河梁山对麓岁在癸亥【十一年】始有事于兹焉二十年冬勒兵逾万骑旌旗亘千里校猎上党至于太原赫威戎于朔陲霈展义于南夏肆觐东后懐柔百神己未师顿于斋宫庚申亲祀于后只圣考在天侑而作主徃者汉氏之祠也牲以飬牛五岁茧栗无所贵其诚借以采席六重藁秸不得尚其质朕因其地而不因其仪咨故实于方泽不遂过于元鼎于戯享于克诚介以繁祉黄云盖于神鼎绛光烛于灵坛自昔已然乃今复见铭曰至哉坤元万物资生王者母事德合天明彼汾之曲髙脽杰异景象遗光坛塲旧位意多汉武迹在横汾风流可接箫皷如闻夀宫创制神鼎勒勲防要二十年欲幸太原中书令萧嵩上言十一年祀
　　后土祈谷累岁丰登有祈必报请行报礼十一月二十一日祀后土脽上礼毕刋石祠所上自为文【慿休和惠黎献】官志汾祠令一人开元二十一年置
　　景德神州坛
　　三年三月二十七日己巳翰学判太常寺李宗谔言神州地只坛壝迫隘不合礼文请于黒帝斋宫北别选坛位遂度地徙坛于方丘之西　皇祐二年八月三日诏以亲飨明堂罢立冬祭神州地只三年九月十七日诏太常寺皇地只坛旧制狭小宜如唐郊祀録増广之国朝因唐制皇地只祭以夏至作方丘宫城北十四里神州祭以孟冬别为坛于北郊　熙宁祀仪祭皇地只坛八角祭神州地只坛四十八步髙五尺元丰三年七月二十五日详定礼文言今变方丘为圜坛神州虽筑方坛而复无坎皆不应礼请并为方坛坛之外为坎从之
　　祥符祀汾隂【记】　朝觐坛受朝贺
　　开宝九年诏徙汾隂后土祠于旧庙稍南太平兴国四年诏重修后土庙　大中祥符三年六月癸丑河中府进士薛南等请车驾躬祠后土七月辛丑文武百僚继请八月丁未朔诏以来年春有事于汾隂上曰但冀民获丰穰于朕躬固无所惮戊申以陈尧叟为祠汾隂经度制置使李宗谔副之【一本云王旦为大礼使】庚戌命晁逈杨亿杜镐陈彭年王曽与礼院详定祀汾隂仪注乙卯详定所言请如封禅之礼又言后土坛制度按开元礼及义纂方丘之制八角三成每等髙四尺上阔十六步设八陛为三重壝量地之仪四面开门又为瘗坎于坛之壬地外壝之内依此修筑又请造玉册玉匮金绳金泥【酌献地只用博安之曲】辛未内出脽上后土庙圗令陈尧叟量加修饰九月甲午命宰臣王旦撰祀汾隂坛颂【四年十二月乙未王旦上之】知枢宻院王钦若撰朝觐坛颂十月甲子翰学晁逈上祀汾隂亲谒后土庙乐章十首【先是十月己酉令学士院制撰登歌靖安博安二曲】己巳命陈尧叟撰亲谒后土庙颂【尧叟传诏撰亲谒太宁庙颂】十二月二十六日诏大官进蔬食宰臣百官继请御常膳己巳帝因作奉天芘民述以示王旦等四年正月十一日乙酉上亲习仪于崇德殿【初有司详定止习坛上仪上并庙庭及封石匮仪等习】丁酉备銮驾仪仗发京师二月癸丑次河中府甲寅以冯起为考制度使赵湘副之丁巳至宝鼎县奉只宫【有黄云随天书辇】戊午斋穆清殿【先是三年十月庚戌赐宝鼎县行宫名曰奉只前殿曰穆清】庚申二皷上乘金辂法驾继进自县至脽坛夹道设燎周以黄麾仗辛酉上服衮冕登坛祀后土地只奉天书于左次以太祖太宗配侑亲封玉册玉匮少顷服通天绛纱乘辇至后土庙设登歌奠献【司天监言黄气绕坛月重轮大角光明羣臣拜舞称贺】诏改奉只宫曰太宁壬戌御朝觐坛受朝贺肆赦赐酺宴羣臣穆清殿上作汾隂二圣配飨铭【建宝鼎县为庆成军河中府给复二年乙丑丁谓而下以礼成献歌颂者四十有三人付史馆】丙寅作汾隂礼成诗赐百官四月甲辰朔至自汾隂丁未作西祀还京歌【张师德献汾隂大礼颂于行在是岁举进士第一许洞进三盛礼赋召试中书】己未诏脽上后土庙上额为太宁大殿周设栏楯壬戌増葺宫庙六年八月丁丑参政丁谓上新修祀汾隂记五十卷诏褒之【书目五十卷自降御札讫脽上立御制二圣配飨铭碑目録二卷】七年十一月壬辰陈尧叟上汾隂补记三卷
　　史记正义括地志云汾隂故城俗名殷汤城在蒲州汾隂县北九里汉汾隂县也后土祠在今县北十二里国史志汾隂后土故事三卷自汉至唐不知撰人
　　元丰北郊坛【详见郊祀】
　　元丰六年五月九日甲申礼部言太常定郊祀之岁夏至亲祭北郊及上公摄事仪是年郊天始罢祭地只七月九日庚申太常定北郊坛制方丘三成每等髙四尺设八陛三壝每壝各二十五步旧坛八角三成今改八角为方坛则其陛为四从之【坛髙一丈二尺设四陛】七年六月甲戌礼部言方丘乐舞并凖亲祠从之元丰三年八月二十七日诏夏至祭地太尉用中书门下摄元祐七年十一月十四日癸巳设地只位于圆丘合祭
　　绍圣北郊
　　三年正月戊午诏夏至躬祭地只于北郊实未尝行六月乙酉诏立北郊斋宫于瑞圣园四年五月礼官定亲祀北郊仪注元符元年正月甲戌幸瑞圣园观北郊斋宫　元符中太常少卿宇文昌龄议曰天地之势以髙卑则异位以礼制则异宜以乐则异数至于衣服之章器用之具日至之时皆有辨而不乱夫祀者自有以感于无自实以通于虚必以类应类以气合气然后可以得而亲可以兾其格今祭地圆丘以气非所合以类非所应而求髙厚来享不亦难乎
　　政和祭方泽
　　四年五月十二日丙戌亲祭地于方泽六月朔御制夏祭礼成神应记七年五月十四日宣和二年五月十八日丁巳五年五月二十一日亲祭　陈旸北郊祀典三十卷












　　玉海卷九十四
　　钦定四库全书
　　玉海卷九十五
　　宋　王应麟　撰
　　郊祀
　　明堂　三雍附【辟雍见学校灵防见宫室】
　　孔子言宗祀祀事以之明孟子言行王政政事以之明记言朝诸侯朝事以之明也先王之祀酒曰明水食曰明粢服曰明衣皆神之也在国之阳天子居其中行政教神而明之故曰明堂　晋志房四星为明堂天子布政之宫亦四辅也【东方苍龙心为明堂】
　　神农明堂
　　大戴礼明堂第六十七明堂者古有之也注淮南子言神农之世祀以明堂【神农明堂曰天府】　淮南子主术训篇昔者神农之治天下也神不驰于胷中智不出于四域懐其仁诚之心甘雨时降五谷蕃殖春生夏长秋收冬藏月省时考岁献功以时尝谷祀于明堂【注尝新谷荐于明堂】明堂之制有盖而无四方风雨不能袭寒暑不能伤迁延而入之养民以公其民朴重端慤不忿争而财足不劳形而功成因天地之资而与之和同是故威厉而不杀刑措而不用法省而不烦故其化如神其地南至交阯北至幽都东至旸谷西至三危莫不听从当此之时法寛刑缓囹圄空虚而天下一俗莫懐奸心【隋宇文恺议引淮南子云云臣以上古朴畧剏立典刑】　新论神农氏祀明堂有盖而无四方黄帝合宫尧谓之五府府聚也言五帝之神聚于此商人谓路寝为重屋商于虞夏稍文加以重檐四阿故取名黄帝合宫　明台　舜緫章　虞緫期　汤緫街　五帝明堂
　　管子桓公问篇黄帝立明台之议【制度见公玉带圗】上观于贤尧有衢室之问下听于人舜有告善之旌而主不蔽禹立建鼔于朝而备讯唉汤有緫街之庭以观人诽武王有灵台之复而贤者进公曰吾欲效之其名云何曰名曰啧室之议【又魏文纪注】　尸子黄帝合宫有虞緫章殷人阳馆周人明堂【黄圗亦云】　文中子问易篇议其尽天下之心乎黄帝有合宫之听尧有衢室之问舜有緫章之访皆议之谓也并天下之谋兼天下之智注合宫緫章皆明堂异名太山黄帝有合宫在其下可以立明堂之制东京赋黄帝合宫有虞緫期注薛综曰黄帝舜明堂
　　以草盖之李善注尸子曰欲观黄帝之行于合宫观尧舜之行于緫章章期一也　汉平纪注应劭曰黄帝合宫有虞总章商曰阳馆周曰明堂　通典黄帝拜祀上帝于明堂或谓之合宫　唐陈子昂传黄帝合宫有虞总期尧衢室夏世室所以调元气治隂阳也【牛议见下】淮南子五帝三王之莅政乃立明堂之朝行明堂之令以调隂阳之气和四时之节　汉鼂错传对策曰五帝神圣自亲事法官之中明堂之上　素问序黄帝坐明堂之上临观八极考建五常　祭法有虞氏祖颛顼而宗尧疏谓祭五天五人帝及五人神于明堂以颛及尧配之
　　合宫　【尸子　张衡　应劭文中　牛　子昻】　总章　【尸子　应劭文中　牛子昻】　总期　【张衡】
　　唐虞五府　尧五府　天府
　　史记舜受终于文祖【书舜典传文祖尧文德之祖庙下云艺祖义同】正义郑云文祖五府之大名犹周之明堂也尚书帝命验云帝者承天立府以尊天重象也五府者赤曰文祖黄曰神斗白曰显纪黑曰矩苍曰灵府注云唐虞谓之天府夏谓之正室殷谓之重室周谓之明堂皆祀五帝之所也文祖者赤帝熛怒之府【火精光明文章之祖】周曰明堂神斗者黄帝含枢纽之府【斗主也土精澄静四行之主】周曰太室显纪者白帝招拒之府【纪法也金精断割万物】周曰总章矩者黑帝叶光纪之府【矩法也水精昧能权轻重】周曰堂灵府者苍帝灵威仰之府周曰青阳　文选苍灵奉涂注引帝者承天立五府郑曰云云【通典同】　隋书宇文恺议曰尚书帝命验曰帝者承天立五府以尊天重象注云唐虞之天府夏之世室殷之重屋周之明堂皆同矣牛议亦引帝命验云黄帝曰合宫尧曰五府舜曰总章布政兴治由来尚矣【并本传】　御览帝命验注天有五帝集居太微降精以生圣人故帝者承天立五帝之府是为天府　礼记外传【唐志成伯璵四卷】明堂古者天子布政之宫在国南十里之内七里之外黄帝享百神于明廷是也【南方阳明之地】唐虞为五府【府者聚也合五帝之神祭之】夏谓太庙为世室【不毁之义】殷谓路寝为重屋周谓五府为明堂　礼记明堂隂阳録【牛传引之】明堂之制周旋以水水行左旋以象天内有太室象紫垣南出明堂象太微西出总章象五潢北出堂象营室东出青阳象天市上帝四时各治其宫王者承天统物亦于其方以听国事　礼含文嘉明堂所以通神灵感天地正四时　诗我将疏尧典归格于艺祖用特郑以艺祖为文祖犹周之明堂　通典唐虞祀五帝于五府黄神记白明纪【余同上】
　　夏世室【又见室类】　商重屋　阳馆　总章　八政总街
　　考工记匠人夏后氏世室【注宗庙也鲁庙有世室牲有白牡此用先王之礼】堂脩二七广四脩一【修南北之深也夏度以步令堂脩十四步其广益以四分脩之一则堂广十七步半】五室三四步四三尺【堂上为五室象五行也三四步室方也四三尺以益广也木室于东北火东南金西南水西北其方皆三步其广益之以三尺土室于中央方四步其广益之以四尺此五室居堂南北六丈东西七丈】九阶【南面三三面各二】四旁两夹窗【每室四戸八窓】白盛【蜃灰也以蜃灰垩墙】门堂三之二【门堂门侧之堂取数于正堂令堂如上制则门堂南北九步二尺东西十一步四尺尔雅谓之塾】室三之一【两室与门各居一分】殷人重屋堂脩七寻堂崇四尺四阿重屋【重屋者王宫正堂若大寝也其修七寻五丈六尺放夏周则其广九寻七丈二尺也五室各二寻崇高也四阿若今四柱屋重屋复笮也】周人明堂度九尺之筵东西九筵南北七筵堂崇一筵五室凡室二筵【明堂者明政教之堂则堂髙九尺殷三尺则夏一尺矣禹卑宫室谓此一尺之堂与此三者或举宗庙或举王寝或举明堂　易氏匠人説云于夏言堂修广而不言崇于殷言堂脩崇而不言广夏周不言四阿殷周不言阶窓白盛互明其制而已然屋则不止乎室堂则不止乎屋其地弥大故也】　大戴礼少间篇商履循礼法发厥明德顺民天心配天制典慈民咸合诸侯作八政命于总章服禹功以修舜绪为副于天粒食之民昭然明视【注八政洪范所云食货祀司空司徒司寇賔师是也总章重屋之西堂于此命事取万物成功也】二十有四世武丁开先祖之府取其明法以为君臣上下之节【孔子之言】　礼记外传夏谓太庙为世室商谓路寝为重屋周谓五府为明堂又曰夏后一堂之上为五室南面三阶五室象地载五行五行生于四时故每室四达一室八牕象八节周人有圆屋九月大享五帝于明堂【即祖庙】心为天子明堂孝经援神契曰明堂之制东西九筵南北七筵筵长九尺东西八十一尺南北六十三尺故谓之太室周之明堂在国之阳三里之外七里之内在辰巳【五经异义已地就阳位也】　尸子黄帝合宫有虞总章殷人阳馆周人明堂皆所以名休其善唐防要顔师古引尸子曰黄帝合宫有虞总章殷曰
　　阳馆周曰明堂斯皆路寝之证　后汉志注孝经援神契曰明堂上圆下方八窗四达布政之宫在国之阳蔡邕明堂论曰明堂者天子太庙所以崇礼其祖以配上帝夏曰世室殷曰重屋周曰明堂东曰青阳南曰明堂西曰总章北曰堂中曰太室圣人南面向明而治故虽有五名而主以明堂也其正中焉皆曰太庙为大教之宫而四学具焉取其宗祀之清貌则曰清庙取其正室之貌则曰太庙取其尊崇则曰太室取其堂则曰明堂取其四门之学则曰太学取其四面周水圆如璧则曰辟雍异名而同事其实一也鲁禘祀周公于太庙明堂犹周宗祀文王于清庙明堂也【晋袁凖著论非之】　唐志明堂三代有其名而无其制度要于布政交神为王者尊严之居而已
　　周明堂　宗祀明堂　泰山明堂　蒿宫　武王祀明堂
　　考工记【见上】　大戴礼明堂以茅盖屋上圆下方所以明诸侯尊卑外水曰辟雍【又政穆篇太学明堂之东序也　诗疏谓后人所増】堂髙三尺东西九筵南北七筵上圆下方九室十二堂室四戸戸二牖其宫方三百步在近郊三十里或以为明堂者文王之庙也周时德泽洽和蒿茂大以为宫柱名为蒿宫也　玉藻端而朝日于东门之外听朔于南门之外闰月则阖门左扉立于其中注天子庙及路寝皆如明堂制正义异义明堂制今礼戴説礼盛德记曰明堂自古有之凡有九室室有四戸八牖三十六戸七十二牖以草盖屋上圆下方所以朝诸侯其外名曰辟廱明堂月令书説云明堂髙三丈东西九仞南北七筵上圆下方四堂十二室室四戸八牖宫方三百步在近郊近郊三十里讲学大夫淳于登説明堂在国之阳丙巳之地三里之外七里之内而祀之就阳位上圆下方八窗四闼布政之宫周公祀文王于明堂以配上帝上帝五精之帝太微之庭中有五帝座星古周礼孝经説明堂文王之庙云云盖之以茅闻礼戴所云虽出盛德记九室三十六戸七十二牖似秦相吕不韦作春秋时説者所益非古制也四堂十二室字误本书曰九室十二堂登之言取义于援神契説宗祀文王曰上圆下方八窗四闼布政之宫在国之阳僖五年服氏云人君入太庙视朔告朔天子曰灵台诸侯曰观台在明堂之中文二年服氏云明堂祖庙并与郑説不同闰月听朔于明堂门反居路寝门皇氏曰明堂有四门即路寝亦有四门熊氏云周之天子于洛邑立明堂唯大享帝就洛邑耳其每月听朔当在文王庙以文王庙为明堂制故也诗斯干云西南其戸笺云路寝制如明堂　明堂位朝诸侯于明堂之位天子负斧依南乡而立【见朝仪】明堂明诸侯之尊卑也成王幼弱周公践天子之位六年朝诸侯于明堂制礼作乐颁度量而天下大服【诗斯干疏明堂周公所制武王时未有也乐记武王祀明堂注云文王之庙为明堂制】　乐记武王克殷祀于明堂而民知孝注文王之庙为明堂制　祭法周人祖文王而宗武王法祭五帝五神于明堂曰祖宗明堂月令春曰其帝太昊【伏羲】郊祭一帝而明堂祭五帝【夏祖颛顼而宗禹殷祖契而宗汤】　周书明堂解第五十五周公将致政成王朝诸侯于明堂六年而天下大治乃防方国诸侯于宗周大朝诸侯于明堂之位天子负斧扆南立羣公卿士侍于左右三公之位中阶之前北面东上诸侯之位阼阶之东西面北上诸伯之位西阶之西东面北上诸子之位门内之东北面东上诸男之位门内之西北面东上九夷之国东门之外西面北上八蛮之国南门之外北面东上六戎之国西门之外东面北上五狄之国北门之外南面东上四塞九采之国世告至者应门之外北面东上此宗周明堂之位也七年致政于成王【玉藻正义云周书亦云宗庙路寝明堂其制同又明堂位太庙天子明堂鲁之太庙如明堂天子太庙亦如明堂也觐礼朝诸侯在文王庙】又曰明堂方百十二尺髙四尺阶广六尺三寸室居中方百尺室中方六十尺东应门南库门西臯门北雉门东方曰青阳南方曰明堂西揔章北堂中央太庙以左为左个右为右个大匡解勇知害上则不登明堂明堂所以明道明道惟法【又曰文王召发于明堂】　洛诰明禋疏郑以文祖为明堂曰明禋者六典成祭于明堂告五帝太皥之属也既告明堂则复禋于文武之庙告成洛邑　周颂我将祀文王于明堂也我将我享维羊维牛维天其右之仪式刑文王之典日靖四方伊嘏文王既右飨之我其夙夜畏天之威于时保之【先言祀天次言祀文王】正义谓祭五帝于明堂以文王配而祀之即孝经所谓宗祀文王于明堂以配上帝曲礼大飨注大飨五帝于明堂月令季秋大飨帝注云徧祭五帝但月令秦世之书周法不必然故杂问志云不审周以何月于月令则季秋玉藻注云凡听朔必以特牲告其帝及神配以文王武王此言牛羊非告朔之祭也杂问志云四时迎气于四郊祭一帝还于明堂亦如之不过与告朔同祭法云祖文王而宗武王注云祭五帝之神于明堂曰祖宗则明堂之祀武王亦配之矣　孝经周公郊祀后稷以配天宗祀文王于明堂以配上帝注祀五方上帝尊文王以配之郑氏注明堂者天子布政之堂上帝者天之别名明堂之制八四达上圆下方在国之南孟子齐宣王问曰人皆谓我毁明堂对曰明堂者王
　　者之堂也注谓泰山下明堂本周天子东巡守朝诸侯之处汉时遗址尚在【袁凖云王者而后有明堂】　左传文二年周志有之勇则害上不登于明堂注祖庙也所以策功序德家语观周篇孔子至周观乎明堂覩四门墉有尧舜
　　之容桀纣之象又有周公相成王抱之负斧扆南面以朝诸侯之圗焉【歴郊社之所考明堂之则察庙朝之度】　吕氏春秋周明堂外户不闭示天下不藏也周明堂金在其后有以见先德后武也【作乐金鏄在后】茆茨蒿柱土阶三等以见节俭淮南子文王周观得失徧览是非皆着于明堂【着犹图也】晏子春秋明堂之制土事不文木事不镂示民知节也白虎通礼三老于明堂以教诸侯孝也礼五更于太
　　学以教诸侯弟也　汉志周公相成王王道大洽制礼作乐天子曰明堂辟雍诸侯曰泮宫　宋志周书云清庙明堂路寝同制　齐志案礼及孝经援神契并云有五室周官匠人云云郑云帝一室也初不闻有文王之寝郑志赵商问云説者谓天子庙制如明堂是为明堂即文庙耶郑答曰明堂主祭上帝以文王配耳又曰郑志正月上辛祀后稷于南郊还于明堂以文王配故宋氏创立明堂郊还即祭是用郑志之説盖为志者失非意也之言曰未审周明堂以何月于月令则以季秋又曰何佟之议孝经是周公居摄时礼祭法是成王反位后所行故孝经以文王为宗祭法以文王为祖若孝经所説是成王所行则为严祖何得云严父且明堂之祀有单有合故郑云四时迎气于郊祭一帝还于明堂因祭一帝则以文王配明一賔不容两主也享五帝于明堂则泛配文武其礼既盛故祖宗并配　唐礼志顔师古曰周书叙明堂有应门雉门之制以此知为王者之常居尔其青阳总章堂太庙左右个皆路寝之名也文王居明堂之篇带弓防礼高禖九门磔禳国有酒以合三族推其事皆与月令合则皆在路寝也大戴礼曰在近郊又曰文王之庙奚足以取信哉【防要师古议周书叙明堂四面有应库雉门盖王者常居周公朝诸侯于明堂位又东西九筵即路寝之制也近郊之説非矣】黄圗明堂所以正四时出教化天子布政之宫【明天道之】
　　【堂】　三礼圗布政之宫周制五室秦为九室十二阶各有所居【隋书引礼圗同】　颍容春秋释例周公朝诸侯于明堂太庙与明堂一体也【礼论或以为明堂者文王庙】　晋纪瞻传荅秀才防周制明堂所以宗其祖以配上帝其正中皆太庙诗灵台疏案大戴礼盛德篇云明堂者所以明诸侯
　　尊卑也外水名曰辟廱【正义又曰韩诗説辟廱在南方七里之内立明堂其中】政穆篇云大学明堂之东序也如此文则辟廱明堂同处诸儒多用之卢植蔡邕颖子容贾逵服防皆以庙学明堂灵台为一袁准正论申明郑意【郑以灵台辟雍在西郊与明堂宗庙皆异处】袁准正论云明堂之制四面东西八丈南北六丈古有王居明堂之礼月令则其事也明堂法天之宫故可以祭天而以祖配之尸子曰周公践东宫祀明堂假为天子明堂在左故谓之东宫【大戴礼云明堂在国之阳近郊汉平帝时议之孔牢等以明堂辟雍一实三名金褒等又以经传无文不能分别蔡邕云明堂太庙一物二名淳于登又云在三里之外七里之内丙巳之地韩诗説在南方七里之郊】　通典周制季秋大享于明堂宗祀文王以配上帝东西长八十一尺南北六十三尺于一堂之上为五室每堂广一丈八尺门两旁各筑土为堂南北四十二尺东西五十八尺其堂上各为一室南北丈四尺东西丈八尺宫室墙壁以蛤灰饰之隋牛传上议曰汉司徒马宫议云夏后氏世室室显于堂故命以室殷人重屋屋显于堂故命以屋周人明堂堂大于夏室故命以堂夏后氏益其堂之广百四十四尺周人明堂以为两序间大夏后氏七十二尺据郑之説则夏室大于周堂依马宫之言则周堂大于夏室【后王转文周大为是】殷人重屋之下本无五室之文郑注云五室者据夏而知之【周不云重屋因殷则有】明堂位曰太庙天子明堂言鲁用天子礼乐太庙与周明堂同五行志曰前堂曰太庙中央曰太室周书作洛篇曰乃立太庙宗宫路寝明堂咸有四阿反坫重亢重廊【孔晁注曰累楝累屋也】黄圗所载汉之宗庙皆为重屋去古犹近遗法尚在礼记盛德篇云明堂者明诸侯尊卑外水曰辟廱明堂隂阳録曰周圜行水左旋以象天此明堂有水之明文也【孝经援神契礼记盛德篇五经异义称讲学大夫淳于登云上圆下方郑同之　马宫王肃以为明堂辟廱太学同处蔡邕卢植亦以为明堂灵台辟廱太学同实异名其言别者五经通义曰灵防以望气明堂以布政辟廱以飬老教学三者不同袁准郑亦以为别】　宇文恺传议曰周书明堂曰堂方百一十二尺髙四尺阶博六尺三寸室居内方百尺室内方六十尺户髙八尺博四尺礼圗曰秦明堂九室十二阶各有所居吕氏春秋有十二堂与月令同　后魏封轨传室以祭天堂以布政依行而祭故室不过五依时布政故堂不逾四秦变更旧宪故吕氏月令见九室之义大戴礼着十二堂之文汉承秦法二京俱为九室是以黄圗白虎通蔡邕应劭等咸称九室象九州十二堂象十二辰　后魏李谧览考工记大戴礼盛德篇明堂之制不同着明堂制度论曰凡论明堂之制二途而已言五室者据周礼考工记言九室者案大戴盛德之篇小戴记月令玉藻明堂三篇颇有明堂之义采掇二家参之月令以为明堂五室古今通则中太室东青阳南明堂西总章北堂四面之室各有夹房谓之左右个三十六戸七十二牖五室义明于考工戸牖数协于盛德考工记得于五室而谬于堂之修广盛德篇得于户牖失于九室蔡伯喈识其修广之不当未思其九室之为谬郑康成释五室之位谓土居中木火金水各居四维然四维之室既乖其正施令听朔各失厥衷左右之个弃而不顾　唐防要长孙无忌议郑注以祖宗合为一祭文武共在明堂配食谬矣王肃驳曰祖有功宗有德自是不毁之名非谓配食于明堂也如郑义则孝经当言祖祀文王于明堂不得言宗祀也又解宗武王云配勾芒之类五神位在堂下失君叙矣王方庆议先儒旧説天子行事一年十八度入明堂大飨不问卜一入也每月告朔十二入也四时迎气四入也巡守之年一入也　沈伯仪传郑曰祀五帝五神明堂曰祖宗【祭法注】文王上配五帝武王下配五神别父子也
　　周文王明堂
　　淮南子文王周观得失徧览是非尧舜所以昌桀纣所以亡者皆着于明堂成康继文武之业守明堂之制观存亡之迹见成败之变　唐礼志顔师古议引文王居明堂之篇【见礼制】　玉藻正义郑云文王迁丰镐作灵台辟雍而已其余犹诸侯制度焉周公摄政制礼作乐乃立明堂于王城　乐记正义明堂文王庙也武王之时未有明堂文王庙如明堂制天子于中祀其父也觐礼朝诸侯在文王之庙　曲礼大飨不问卜注大飨五帝于明堂　月令季秋大飨帝注言大飨者徧祭五帝也
　　周明堂圗
　　见宗庙礼乐
　　汉城南明堂
　　纪建元元年秋七月议立明堂遣使者安车蒲轮束帛加璧迎鲁申公　志武帝初即位招贤良赵绾王臧等为公卿欲议立明堂城南以朝诸侯草巡狩封禅改厯服色事未就　三辅黄圗明堂在长安西南七里【括地志云在雍州长安县西北七里长安故城南门外　关中记云在长安城南门外之西】
  </div>
  <div class="pagination">
   <a href="玉海_page137.html">
    上一页
   </a>
   <span>
    ...
   </span>
   <a href="玉海_page133.html">
    133
   </a>
   <a href="玉海_page134.html">
    134
   </a>
   <a href="玉海_page135.html">
    135
   </a>
   <a href="玉海_page136.html">
    136
   </a>
   <a href="玉海_page137.html">
    137
   </a>
   <span class="current-page">
    138
   </span>
   <a href="玉海_page139.html">
    139
   </a>
   <a href="玉海_page140.html">
    140
   </a>
   <a href="玉海_page141.html">
    141
   </a>
   <a href="玉海_page142.html">
    142
   </a>
   <a href="玉海_page143.html">
    143
   </a>
   <span>
    ...
   </span>
   <a href="玉海_page139.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
