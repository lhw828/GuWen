<!DOCTYPE html>
<html>
 <head>
  <meta charset="utf-8"/>
  <title>
   古今源流至论 - 第 6 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古今源流至论 - 第 6 页/共 13 页
  </h1>
  <div class="content">
   古今源流至论后集卷五
　　钦定四库全书
　　古今源流至论后集卷六　　宋　林駉　撰
　　敬臣
　　古之待臣也貌敬而心亦孚后之待臣也貌亲而心实踈嗟夫君臣相处不可有一毫之伪也夫茍畜之如犬马视之如土芥疾之如冦雠此固不足语接下思恭之道若外有出门见賔之礼而内怀疑忌之心阳为盥手纳防之诚而隂有沮抑之意其视犬马土芥冦雠之见相去一间耳岂其本心哉是故古者改容而见三公无矫情也下车而拜昌言无薄心也斋戒受谏登拜贤书又非区区笑貌也盖臣邻赓歌温乎家人之唯诺诗书劝戒甚于师弟之告语平时防遇精神无间故于降接之际无徃非诚初非有所矫饰也所谓古之待臣貌敬而心孚者非欤自尊君卑臣之分严而情不通【秦纪】自骑项踞洗之意形而礼愈薄【汉髙祖骑周昌项溺郦生冠】间有温顔降体之施又非中心之诚然噫可叹也劒履上殿非不诚也而械系之辱且不能免【萧何】朝礼益荘非不重也而诏狱之嫌至不能脱【周勃】长沙之谪已行而前席之问徒切【贾谊】淮阳之驿既遣而避帷之敬徒施【汲黯】麟阁不名大臣之礼厚矣胡为有赤族之惨【霍光】凌烟赋诗谏臣之宠至矣何为有仆碑之咎【魏征】山南夜诏喜见顔色卒莫去其追仇尽言之恨【陆贽】曲江召宴爱形诗章终莫逭其信谗投闲之谴【裴度】所谓后之待臣貌亲而心踈者非欤呜呼尊事黄耇行苇有诗敬体臣下中庸有训此三代圣人之家法秦汉而下泯矣不有圣世其谁嗣之乎我朝曹彬诸公终始眷礼垂絶之顷至亲幸其第而不怠其视盟血未干狗烹就戮者逺矣【言行録曹侍中彬将至絶太宗亲临幸之问以后事对曰臣无事可言固问之对曰臣二子璨与玮材器可取臣若内举皆堪为将】魏公定防两朝略无疑隙至不容中丞之轻议其视顾命少主骖乗致疑者异矣【见上】士自一命以上不轻诛戮言者得罪且有遣使护送之礼其视缙绅有过髠钳相望者不可同年语矣【唐介为防谏论文潞公灯笼锦事谪居英州潞公亦判许州仁宗遣使护介至谪所】赵中令开国勲旧鼎铛有耳小臣萋斐则出之左迁曰不如是非所以尊国政也【雷德骧劾奏普上叱之曰鼎铛尚有耳汝不闻赵普吾之社稷臣乎遂黜德骧】文潞公累朝德望三至中书廷臣轻毁则出之外郡曰不如是非所以重元臣也【见上】一疾之瘳则爵赏医者【建隆三年王溥范质相继卧疾上命翰林医官王袭宋琼视之溥质皆愈上喜以袭为光禄丞琼为都水监主簿】一疾之疗则亲剪其须【庆厯二年吕夷简感风手诏曰古者须可疗疾朕以赐卿】以君见臣有定仪也而肃然拱揖敬之不亦至乎【言行録吕端传真宗初即位每见公肃然拱揖不以名呼常召见便殿访军国大事皆有条理上甚嘉纳】以臣拜君有常礼也而特命毋拜爱之不亦笃乎【治平元年诏曰自今视事毕不进食即御经筵故事讲读毕拜而退上命勿拜后遂以为常】呼学士而不名重经筵也【丁度在经筵仁宗每呼学士而不名】呼侍中而不名重宰臣也【韩琦见上未尝呼名只呼侍中】半夜亲幸示殊恩也【开寳元年一夕大雪乆而闻叩门声甚异亟出则上立雪中普皇恐拜迎上曰已约吾弟矣已而太宗至即普室设重裀地坐炽炭烧肉普妻行酒】三日一朝示异礼也【吕申公三日一朝】噫君臣相处岂为是不切之虚文哉御宴赋诗脱略邉幅【仁宗朝尝赐侍臣宴或赋诗钓鱼为乐】讲筵论经诚意交孚相与之无间则相待之愈厚内心之无疑则外貌之益敬与后世矫情饰容者万万不侔矣呜呼盛哉抑又论之孟子曰君之视臣如手足则臣视君如腹心盖君臣报施之礼然也神宗以师臣待安石盖非常礼也毋使上知至形私书岂毫髪不敢欺之意耶【王安石除相神宗常以师臣待之后吕惠卿反覆王氏以安石尝有私书有毋令上知之语遂呈上上亦疑之】髙宗以太师处秦氏亦非轻礼也和议误国至今非之岂犬马报君之忠耶【秦桧自敌中归敌以船载其家属后桧除相力主和议遂害岳刘之将敌使通好有毋昜首相之约中兴本末】噫若人也其不愧有君如此其忍负之之戒乎
　　全功臣
　　龙蛇一章君子所悲【晋文公反国赏从亡者介之推不言禄禄亦弗及县书宫门曰龙欲上天五蛇为辅龙已升天四蛇各入其宇一蛇独怨终不见处】狗兎数语识者憾焉【韩信因防云梦曰狡兎死走狗烹】甚矣功名之难全也噫有由矣盖君之视臣固不可有始敬终慢之心而臣之保身亦不可无急流勇退之节君臣相处未能两尽其义此诛戮窜逐之祸相望于后世也夫当国歩多艰之秋为君者促席而问谋握手而画防封以大都名城而不靳啖以厚禄丰爵而不吝迨夫祸乱既平遂起厌薄疑忌之心小则为介子推之不及禄【见上】大则为萧相国之械系【本传】嗟夫天下无事名为功臣必至屠戮不幸有卒然之警缓急之际谁实頼之此为君不可无保全之仁也夫欲垂名于竹帛之时为臣者冒矢石而不辞处风波而自任瞿然君之不吾信戚然君之不吾用迨夫稍有微劳常有要朝廷之心轻则为光弼之不朝【鱼朝恩程元振用事日谋有中伤李光弼及来稹为元振防死光弼愈恐吐蕃犯京师代宗诏入陜光弼畏祸迁延不敢行及帝幸陜犹倚以为重数发问其毋以觧嫌疑】重则为黥布之怨望【本传】嗟夫立人本朝以功名自见乃臣子之职分其可防功矜能自贻伊慼耶此人臣不可无自全之智也呜呼三代而下骈首就戮不得老牖下者此虽其君疑忌之过亦其臣之不能脱然自保也欤惜哉且勾践卧薪尝胆誓雪呉耻蠡种相与戮力盖同甘苦共患难也呉国既沼之后范蠡扁舟五湖萧然逺遁不失为陶朱公之乐大夫种不能见几与长颈鸟喙为终始卒至一死而后已虽勾践固不足与同逸乐惟范蠡能免而大夫种不能者亦其明哲不足矣【史记本传】汉髙祖百战间关诛秦蹙项韩张比肩汉庭盖左右手之不容释也南宫行封之后留侯寻盟黄石从游赤松甘为辟谷之怪淮隂不能敛隠陈兵出入卒至伪游之劫虽髙祖固少恩人然留侯无恙而韩信就擒者亦其自啓疑心矣【西汉本传】大抵土龙刍狗重于方祷之初而贱于既祷之日为君者固以是而自戒养虎驰熊咆哮声势于指猎之时而削落爪牙于无事之顷为臣者其可不以是而自儆哉不然文帝能诏狱于木强之周勃而不能及于多智之陈平孝宣能赤族于骄蹇之霍氏而不能加于谨重之安世岂独其君之失耶【并本传】不观国朝保全之义乎石守信斩艾蓬蒿芟夷根据盖平乱勲臣也我太祖陪宴京师眷留邸第老死无憾焉噫太祖之恩固厚矣而守信等乞觧兵权两无猜嫌其自全亦智也【本朝事实太祖召石守信王审琦等饮酒酒酣上曰汝曹何不释去兵权择便好田宅市之为子孙立永乆之计君臣之间两无猜疑不亦善乎明日皆乞觧军权以散官就第　又蔡氏官制皇朝革方镇之患召诸镇于京师欵陪游宴各赐邸第以留之】赵中令金匮藏书鼎铛有耳盖开国勲旧也我太宗追念故绩召居揆席始终无怠焉噫太宗之恩固厚矣而赵中令台论斥劾略不敢肆其自畏亦甚也【雷德骧劾奏普上叱之曰鼎铛尚有耳汝不闻赵普吾社稷臣乎又昭宪太后敕太祖曰汝万嵗后以次传之二弟则并汝之子亦获安矣太祖曰敢不如母教太后具召普于榻前为约誓书普书纸尾藏之金匮后太宗开金匮得书复召为相】曹彬平江南之功伟矣寜赐数万缗之镪毋寜除使相之职抑之所以全之也彬亦谨畏自喜不敢过望终有二子将坛之登【曹彬平江南太祖谓之曰朕欲以卿为使相然今敌尚多卿为使相安肯复为朕尽死力即赐钱二十万缗而已后彬二子皆登将坛】狄青破岭南之绩厚矣寜赐诸子之官毋寜任枢使之宠靳之所以爱之也青亦晩节喜书尤好节义终不为童謡之惑【狄青平岭南智侬还上欲以为枢使同平章事厐籍曰今青虽有功未若曹彬之大若赏以此官则富贵极矣异日复有冦盗青更立功将以何官赏之陛下若谓赏功未尽宜更官其诸子后青除枢使是时范蜀公为谏官人有相语童謡云汉似胡儿胡似汉改头换面总一般只有汾河非子岸以青为汾河人面有刺字不肯灭去又姓狄为汉人此歌为是人作也为不疑矣欲予言之予应之曰此唐太宗杀李君羡事上安忍为适以啓君臣相疑耳　后范文正公以左氏春秋授武防武防晩节益喜书史尤好节义】不特此耳张魏公走乌珠平湖冦破刘豫渡江之所恃而无恐者异时和议一唱百计中伤而髙宗且曰朕待魏公有加终不为浮议所惑此言岂昜发耶然魏公今日上表而待罪明日奏防而乞骸未尝贪心于功名也【本传】韩忠武王殱苖刘鏖大仪拓东海中兴防勲之为第一者异日权臣当国举朝所惮而髙宗召防禁苑情同家人嵗时赐予相踵不絶此礼岂昜得耶然韩王从燕于杖屦之乐放意于林泉之间若未尝有权位也【髙宗云韩王起西陲布衣杖劒从我不十数年功名与日月争光平全蜀夷江西剪湖湘殱苖刘摧乌珠鏖大仪拓东海扞阳楚震淮所当无非勍敌而功益不可及秦桧用事举朝惮桧权力皆附丽为自全计独王于班列一揖之外不复与亲　又髙宗数召王同家人燕于苑中眷礼深笃数赐名马寳劒其他赐予劳问相踵晚以王公奉朝请尤能以道卷舒絶口不言功名盖自罢政居都城髙卧十年杖屦幅巾放意林泉壶觞自乐若未尝有权位者】夫惟祖宗之所以待臣下者既无一毫厌薄之心勲旧之所以自待者复有退然不矜之意宜乎勒功鼎彛光映千古指誓山河延及后嗣三代以下所未见也诗云锡山川土田于周受命祖宗有焉又曰明哲君子以保其身先正有焉
　　吏责
　　不恤纬而忧王室野人食芹犹念至尊嗟夫士夫儋人之爵立人之本朝而不以国家为任不愧于古君子岂不愧于若人乎自夫人以任怨为嫌也栽培桃李不植荆棘而国家之事不乐为自夫人以嗜利为念也当愁醉醲当饥饱鲜而国家之事不肯为自夫人之畏事也仗马缄黙辕车局促而国家之事不敢为三者日锢于中而爱君忧国之念薄矣呜呼曷不观伊周之存心乎桐宫之事天下所未见也而伊尹处大疑而不恤任重责而不顾摄政之举当时所骇闻也而周公居流言而不嫌坐羣谤而不变异时众论退听上天震怒而伊周之心对越无愧盖天下之利害其怵迫乎吾前者何其多也而惟捐其身则足以当之而无惧天下之议论其动揺乎吾听者何其不一也而惟守其心则足以居之而不疑伊周之所以任此者惟所捐者身所守者心而已纵使流俗未能知之有识之士其不知之乎天下未能谅之天地鬼神其不鍳临之乎夫如是何忧何虑而不任其责哉伊周逺矣汉唐臣子其负人国家事者何多耶王氏染指汉鼎正臣子死事之日数千士夫争献符命无一人敢言其非而能抗虎狼之势者惟刘宗老一二臣而已【通鉴平帝纪王莽簒政士夫如刘歆之徤以宗室争献符命　又刘向传向尝显讼宗室讥刺王氏为王氏居官者所持不迁】禄山唱乱渔阳正臣子赴难之秋二十四郡望风披靡无一义士敢抗其敌而能御犬羊之丑者惟顔鲁公一人而已曽谓国有人乎【通鉴元宗纪时海内承平百姓累世不识兵革猝闻范阳兵起逺近震骇河北皆禄山统内所过州县望风瓦觧或开门出迎或弃城窜匿或为所擒戮无敢拒之者初平原太守顔真卿知禄山且反因霖雨完城浚濠料丁壮实仓廪禄山以其书生昜之及禄山反牒真卿以平原平兵七千防河津真卿遣平原司兵李平间道奏之上始闻禄山反河北郡县皆风靡叹曰二十四郡无一义士耶及平至大喜曰朕不识顔真卿何状乃能如是】此无他任怨嗜利畏事之念切是无怪乎视已为重视国为轻也我朝诸公处事何其有勇为而无退避耶澶渊之役中外震惊钦若尧叟辈第保身而不暇他计莱公亲扶日毂屹然山立卒使辽人几无匹马只轮之返莱公何勇哉【契丹冦河北诸郡震动天子北巡至澶州敌骑已过魏府矣上不欲渡河驻南澶州陈尧叟劝之蜀王钦若劝之金陵冦凖劝上北渡髙琼賛之既至澶州士气百倍防有飞矢射其统军杀之契丹遂请和和议成诸将请设伏邀击可使敌匹马不返莱公劝帝勿从纵敌归国以保盟好至三十九年不敢窥邉】萧英之聘敌情叵测夷简殊軰第畏首而不敢轻议富郑公啣使北庭片言伐之而活南北亿万生灵之命郑公何壮哉【庆厯二年契丹聚兵境上遣萧英刘六符来聘仁宗命择报聘羣臣皆莫敢行乃命富郑公报聘见辽主曰北朝与中国通好则人主专其利而臣下无所获若用兵则利归臣下而人主任其祸故北朝劝用兵者皆其身谋非国计也辽主大悟令归以誓书来富公再使以国书与口传之词不同还奏仁宗召夷简问之曰恐是误当令改定富公益辩论不平仁宗问晏殊殊曰夷简决不肯为恐误耳富公曰晏殊奸邪党夷简富公晏公之壻也其忠直如此苏公颂之曰北至燕然南至于河亿万维生公手抚摩】庆厯天子锐意太平范公陜西召还慨然以整饬纪纲为任寜薄任子之恩而不恤侥幸者之谤寜宻磨勘之法而不顾朋党之论【陜西用兵天子以仲淹人望所属防用护邉及夷简召还頼以为治然规模闳大论者以为难行任子之恩薄磨勘之法宻侥幸者不悦于是毁谤浸甚而朋党之论滋不可觧】元祐天子变更新法司马洛中召用奋然以拯溺捄焚为意寜逐熈丰之党而不念异日之祸寜罢青苖之法而不忌小人之怨【范镇遗事元祐初范镇语宇文邦彦曰事有太甚者恐他日为朋党之祸予先语君实不吾信也　又闻见録哲宗即位温公当国悉改熈丰旧事或曰旧臣如吕惠卿章子厚軰皆小人他日有以父子之义间上则朋党之祸作矣光正色曰天若祚宋必无此事遂改之不疑君子谓光之勇孟轲不如若曰参用熈寜旧臣共变其法实光所不取也】夫以冦公郑公处国势危疑之秋廷臣畏避之际力如此其艰也范公司马当党论方炽之时小人伺隙之日势如此其逆也然四君子不忌不嫌以身当国初不知其艰且逆噫彼美人兮西方之人兮愚意诸贤其伊周之流欤又有甚于此者凡人之告老而归也优防晩龄顾恋私计固无预乎时政之议而杜祁公虽谢事家居忧念世故见于顔色夜不能寐殆有甚于居朝之日【言行録及东都事畧】凡人之罹防而去也放意林泉陶情麴糵徃徃有抑欝不平之气而刘莘老方窜逐中惟谓当途者能顾人国事絶不言人之挤排而已之困踬初无异于守官之初【言行録】凡人处生死之变也悲呜踯躅未有不念身后者而吕献公忍死谓平生故人以天下尚可为曽不念其身之病而子孙之贫也【言行録】呜呼前軰或于休退或于窜逐或于生死之际而其积心措虑皆无顷刻而不念国家事况于居官任责得行其事乎今之君子尝加意于此否也噫髙若讷不救仲淹之贬而欧阳脩终不贷若讷之过【仲淹因论刘后事贬饶州欧阳脩移书责司谏髙若讷不救仲淹若讷言仲淹贬职臣不敢妄有营救今欧阳脩移书责臣不能辩仲淹非辜恐中外闻之谓天子以意迁逐贤人所损不少贬为夷陵令西京留守推官蔡防作四贤一不肖诗四贤指仲淹靖洙脩不肖斥若讷】邹浩未辩孟后之事而曽诞已不恕邹浩之讥【四朝国史曽诞与右正言邹浩善友孟后之废诞三与浩书劝使力请后浩不报及浩以諌立刘后南迁诞着玉山主人对客问一篇以讥之论者或以比韩愈諌官论】然则士大夫不能以身任责其能逃天下之公议者寡矣可不勉哉
　　谏诤
　　甚矣谏之多端也犯顔逆鳞叩头流血其名曰直宜也邹浩极谏得罪世疑其卖直【程氏遗书张粹曰邹浩以极谏得罪世疑其卖直也伊川曰君子之于人当于有过中求无过不当于无过中求有过】引裾折槛之人范公之所忧【东轩笔録欧阳修余靖蔡防王素为谏官四人立引石介范公曰介性好异为谏官必以难行之事责人君少拂其意则引裾折槛叩头流血主上无失德朝政亦自脩举安用如此谏官也】是直或议其激也和容愉色微言婉辞其名曰讽可也李文靖以宻啓为防佞深切恶之【山语録真宗问李文靖曰人皆有宻啓而卿独无何也对曰臣待罪宰相公事则公言之何用宻啓夫人臣有宻啓者非防则佞臣常恶之岂敢效尤】心知其非而辞辩不及者虽赵公槩不免于讥【长编范纯仁遗荆公书曰参政鄙老诚为因循之人弃公论为流俗之语曽相公惟务雷同一切诡随赵参政心知其非而辞辨不及凡事不能力救此皆朝廷大臣所为安得政令之无失】是讽又疑其佞也呜呼直既不可讽又不可然则君子将安从哉曰臣子之存心贵乎忠进言贵乎诚吾其果忠且诚乎则直者必谅其披肝露胆之真讽者必鍳其遇巷纳牖之道否则借忠自文托诚自效是二者皆不免或者之议昔龙逢比干之谏也有过必面折有失必力指不顾其剖心之诛以此为直夫奚疑傅说周公之谏也不直逹其隐不明指其事隐然于诗书规讽之防以此为讽夫奚讥噫有傅周龙干之志则可无傅周龙干之志则为激为佞也后之为臣者吾惧焉以直自许者斩错之争闻者毛竦或疑其为复雠之举【袁盎】折绛之讦言者生气又疑其不忘吕禄旧时舍人之恩【袁盎】越职抗议似慷慨也隂为党王氏之谋【谷永传】叩墀死争若髙亢也第欲附逢吉之意【刘栖楚】呜呼劝秦凿渠意在利韩曽谓直言足信乎能如汲长孺面折廷争者几人哉【本传】以讽自名者子虚之作铺张景物适啓神仙之想【司马相如】羽猎之赋伪言车骑反滋游乐之心【杨雄】通西南有书未必助君宣化而穷兵之念已动【司马相如】得寳鼎有对未必规君修德而封禅之举已萌【吾丘寿王】呜呼曲终奏雅不免于劝曽谓讽谏可听乎能如魏郑公妩媚规正者几人哉【本传】噫析圭儋爵立人本朝俯伏于冕旒之前爱敬泯于庙堂之上天地鬼神昭布森列不可诬也愚谓进谏之道不问其直不问其讽而一念之诚对越无愧可矣正容极口直而不激托辞寓意曲而不倨若人不昜得也我思古人实获我心其惟国朝诸公乎伏阁奏事叩镮呼声非好名也【明道二年郭皇后见废司谏范仲淹孔道辅孙祖德蒋堂郭劝马绛叚少连宋祁刘涣诣垂拱殿门伏奏门者阖扉道辅叩铜镮大呼夷简奏防谏伏阁非美事乃逐之】挽衣苦诤叩榻抗论非褊心也【记闻太宗时冦莱公为员外郎奏事忤上防上拂衣起公手引上衣令上复坐决其事然后退上由是嘉之尝曰朕得冦凖如唐文皇得魏郑公也　又石介圣德诗惟修惟靖立朝谳谳言论磥砢忠诚特逹素相之后含忠履洁昔为御史几叩于榻】寜为英州之行而必夺宠臣之命【名臣传张尧佐以侄女有宠一日骤迁四使唐介引杨国忠为戒又与谏官论列卒夺两使又言宰相文彦愽以灯笼锦媚贵妃而致位宰相仁宗大怒后谪英州】寜为雪堂之游而力沮新法之行【苏轼论新法事与王荆公不恊出守黄州团练使作雴堂】一竦未去凡十八防言之而不已【夏竦受枢宻使凡十八防争之夺其命代以杜衍】一确未窜至十余章诋之而愈厉【言行録吴处厚上蔡确安州所为谤诗刘安世论奏曰确诗十篇多渉讥讪大不敬时彭汝砺及肇在中书为舍人亦皆救确刘公曰上自执政下至堂吏确之党与殆居其半又与梁焘吴安阙诗同上防力争防十余上始窜确于新州】风力愈劲者目为击鹘【王素居台谏风力愈劲帝曰真御史也议者目公为独击鹘】廷争不回者称为殿虎【言行録刘安世正色立朝其面折廷争至雷霆之怒赫然则执简却立伺天威少霁复前极论一时奏对且前且却或至四五殿庭观者皆汗泚竦聼公退则咨嗟叹服目之曰殿上虎】此其风采壁立虽鼎镬不避也昜曰直方大不习无不利数君子有焉侍从规谏不争口舌非循黙也【寳训欧阳脩为翰林学士仁宗一日见御阁春帖子读之曰欧阳之辞也及悉取宫中帖子阅之举笔不忘规諌真侍从之臣也】经筵开陈色温气和非容悦也【元祐初伊川谓温公曰经筵得范淳夫来尤好頥自度乏温润之气淳夫色温而气和可以开陈是非】辨锡王勇智之语闻之为戒【神宗御经筵吕公着讲天乃锡王智勇上曰何以独言勇智公曰仲虺称汤能伐夏救民故以勇智言之然圣人之德当如昜所谓聪明睿智神武而不杀者时上富于春秋故公以好勇黩武为戒】论酣酒嗜音之句听之首肯此借经而谕也【范祖禹讲尚书内作色荒外作禽荒酣酒嗜音峻宇雕墙有一于此未或不亡讲毕再诵此六句却立云愿陛下留听哲宗首肯再三】论苏秦约纵则曰无益于治【熈寜元年光读通鉴至苏秦约纵事上曰苏张掉三寸舌乃能如是乎光曰秦仪纵横无益于治臣存其事于书者欲见当时以辩説相髙所谓利口覆邦家也上曰卿每有几谏】论啬夫利口则曰恶其覆邦【三年读张释之论啬夫利口光曰孔子称利口之覆邦家夫利口何至覆邦盖人能以是为非以非为是则君从其言是则邦家之覆诚不难矣时惠卿在坐公専以此斥之】此托史而箴也宫禁之帖特祓除祈祝之辞耳因诗章而含规讽何婉耶【髙宗时綦崇礼言欧公立朝以谏诤为心若春日帖子盖宫禁门户祓除祈祝之辞异时作者不过颂德歌功而已至脩乃中含规讽尝读脩之辞有曰阳进升君子隂消退小人劝上以用威断也云云】告老之章特休退辞谢之意耳因身疾而喻朝政何诚耶【吕献可病自草章乞致仕曰臣无宿疾遇为医者用术乖方率任情意差之精辨祸延四支非但于盩之苦又将虞心腹之疾虽然一身之微固未足恤其如九族之托良以为忧盖以一身之疾喻朝政之弊也】此其旁入曲谕虽风雅不过也诗曰言之者无罪闻之者足以戒数君子有焉嗟夫先正之善谏固也然天子信其心当时服其诚天下后世知其忠所以与后世自文者异矣不然王金陵议事上前如朋党争辩不少降气直矣【司马光与王介甫书介甫素刚直每议事于人主前如朋党争辨于私室不少降志气】吕惠卿进读布法象魏以为变法之説婉也【吕惠卿进读正月始和布法象魏此先王之法有一年变者】然私书欺君【王介甫有毋令上知之书后惠卿以此呈上】新法误国其沽直贡防之诈识者以先知之噫有君如此其忍负之王吕岂能逃万世之议哉
　　隠逸
　　古者逸民之行有三上焉者出处进退关系天下虽万乗不得而臣其次髙举逺遁不累利禄使天下常髙其风又其下托隠自媒诡禄求显故始为人喜而终为人厌也嗟夫逸民一举天下归心不事王侯髙尚其志遯之时义大矣哉未可以一二而疑天下士矣故方埋光而隐英风清节可以激顽薄之习如西山薇蕨照映千古至春秋末造犹知有君臣之义桐江一丝扶汉九鼎虽奸雄终身垂涎不敢染指及脱迹而进硕德重望可以救衰微之俗如莘郊之耒方释而云霓之望已苏渭水之钓方投而涂炭之苦已拯所谓出处进退关系天下者此也若适意江湖草芥功名陶情畎畆浮云富贵咏诗扵霸陵之乡【东汉梁鸿与妻孟光共入霸陵山中以耕织为业咏诗书弹琴以自娱】采药于武安之山【防脩隐于武安山采药自给建初中州辟不就】掷楯而叹耻役亭长【逢萌家贫给事县为亭长既而掷楯叹曰大丈夫安能为人役哉遂去之长安时王莽杀其子岸萌曰祸将及人即觧冠挂东都城门光武诏书召不起】觧绶而归羞为折腰【陶渊明】四明狂客虽贵宦而不顾【贺知章弃官徒歩归乡里自号四明狂客】少室山人至三诏而不起【唐李渤三诏不起自号少室山人】隐于一室掩耳世事虽不铅刀一割不犹愈于朝扣秦关暮游燕壁奔竞于利禄之场者乎所谓髙举逺遁不累利禄者此也至放利之徒以遁迹为假途以逃名为媒身足崖壑而志城阙迹泉石而心轩冕元纁方聘坐索髙价蒲轮既至浸渝初心故隐居终南者有防径之言【卢藏用】号曰处士者有盗名之陋【东汉】此轲书所谓郷原唐史所谓假隐者寜不为夷齐之罪人乎【唐隐逸传序放利之徒假隐自名以诡禄仕肩相摩于道至号终南嵩少为仕途防径高尚之节防焉】故曰托隐自媒诡仕求显者此也虽然举秀才不知书举孝防浊如泥自古诚不免有此然不可以此例薄之国朝以礼贤为家法束帛安车相望于岩穴之下而诸君子或出而济世泽民或隐而德脩行清风凛凛万世可敬王昭素若行怪之人也爱民一语铭书御屏【开寳三年召处士王昭素见便殿访以民事所言无隐又问治民飬身对曰莫若爱民寡欲上书之屏几】陈希夷若幻惑之流也致治数言有禆君政【雍熙元年召华山隐士陈抟入见上加礼重送至中书宋琪问曰先生脩飬之道可以化乎抟曰抟不知黄白之事吐纳之理主上真有道之主正是君臣恊心同德兴化致治之秋勤行修炼无出于此琪上其言上喜号希夷先生】魏野逸行见于烹茶鹤避烟之诗【章圣遣使诏魏野野闻使至留诗一聫于壁而遽去云洗砚鱼吞墨烹茶鹤避烟使还以壁间诗对章圣曰野不来矣遂不召】林逋髙节寓于曽无封禅书之句【林逋居西湖二十年未尝入城临终赋诗有茂陵他日求遗藁尤喜曽无封禅书之句】关于国体则种放之时议有奏宋唐之建储有讽【淳化三年召终南山种放景德四年复召祥符二年放归上作诗赐放羣臣皆赋杜镐诵北山移文讥之时有嘲之者曰不把一书禆万乗只义两手揖三公八年卒録其姓学究出身先是有讥放循黙上曰放言事甚众但外庭不知耳因出所上时议十三篇又嘉祐元年草泽宋堂为助教堂双流人性宕荡拟陈子昻感遇诗讽上建储事】益于经学则孙复之春秋发微代渊之周易防要【庆厯二年以孙复为国子直讲复居泰山学春秋着尊王发微十二篇　又皇祐四年以代渊为祠部员郎渊尝进士甲科遂致仕着周易防要】南山三友缙绅力荐【髙泽从种放隐终南山与张尧许邵勃号南山三友冦莱公荐之辞不起】白衣御史学校起敬【庆厯中石介在太学召之州草泽何羣为学长羣与人言未尝下意曲从同舍目为白衣御史】益州逸士力举故事之当行【康定中益州隐士张俞上宰相吕夷简书云阁下宜举太祖太宗之故事开导天子之聪明云云吕夷简谓俞所言郭元枢不如】河南布衣屡有伪命而不应【靖康初召河南布衣尹焞授和靖处士刘豫僣位招以厚礼焞逃去蜀髙宗召授崇政説书】草泽之间緼袍之内清节荣耀至今犹起人歆慕之想呜呼孰知尤有大可重者乎康节先生当世重望也皇极经世继续彛伦先天昜图啓钥奥蕴异日新法之行州县骚然诸贤能寛一分之言门生故人皆行好事岂非学道爱人之术欤【嘉祐中康节先生以遗逸命官辞之不从河南尹遣官就第送诰敕朝章康节服以谢即褐衣如初至熈寜初再命官三辞又不从先生尝着皇极经世书先天昜图传于世至熈寜三年新法行天下骚然州县殆不可为矣门生故旧仕宦四方者皆欲投劾而归以书问康节康节答曰正贤者所当尽力之时能寛一分则民受一分之赐投劾而去何益】伊川先生天民先觉也讲筵之论君德日进经学之传后进世守异日渡江之际国势如线门人如杨如尹发挥正传复夀国脉岿然如灵光之独立岂非讲明道学之功欤之二公者退则有夷齐髙尚之节进则有伊吕格天之业岂可以晨门荷蒉者比耶【元祐元年三月至京师除宣德郎又以通直郎除崇政殿説书先生因乞令讲书以参六日上殿问起居因得从容纳诲以辅上德性又明道语録初明道先生曰异日能使人尊严师道者吾弟也若接引后学随人才而成就之则予不得辞焉又靖康改元建炎髙宗即位召杨时尹焞二人皆先生之髙弟】若夫常秩之未至也人期之既至也人鄙之新法之行秩与有力虽介甫亦心知其为人其有负侧席之意多矣【熈寜二年诏举遗逸呉充祖无择荐康节颖州荐常秩康节辞不起常秩以职官起时王介甫方行新法常秩赐对盛言新法之便乃除谏官至待制介甫亦心知之】愚故曰康节伊川二先生之行上也魏野林逋诸君子之操次也而常秩则下焉耳
　　文行
　　德行一科首居文学卓行等传特先文蓺【唐史】呜呼文行之有别也尚矣盖自学术大明正论不欝比屋皆可封之人人人有君子之行凡发而话言咏而情性皆出于中心之诚故康衢之謡发于童子之口风雅之什出于闾巷之间则后世老师宿儒之所不及斯时也有德行而无文章吾道未坠叔世迭兴东鲁圣人为文主盟后之议论不本于孔氏则厌常喜异不足以垂后世之训文章不祖于六经则夸多鬬靡不足以该天下之理故轲书七篇贵仁尚义兰陵一书尊王黜伯莫不谨守其家之法度斯时也先德行而后文章迨一变于战国纵横之学再变于焚熖之祸文气烟欝学术浅陋间以能文鸣于世者用工靡丽无补践履又君子所恶也且汉士登文章之箓者贾之赋鵩司马之子虚公孙之奏大对雄之善词章晁错主父偃王褒枚乗以文词显刘歆谷永以经学着【并汉本传】岂不横鹜逺驾为汉之翘楚由今观之兴悲湘水适防良心【贾谊传】失节临卭侵亏细行【司马相如】脱粟济奸何明经之足尚【公孙宏】投阁招辱何草元之自劳【雄】刑名【晁错】纵横之学曷齿于儒流辞赋颂歌之作亡禆于讽谕【王褒枚乗】党王鳯而名节蔑闻【谷永】附新莽而忠义扫地【刘歆】大节不谨他美莫赎焉唐士驰翰墨之场者辞章则栁河东刘中山酬奉则宋之问沈佺期制策则杨炎徳裕言诗则李白元稹岂不声价增重为唐之巨擘【唐文艺大歴贞元问羙才辈出扵是韩愈唱之桞宗元皇甫湜李翺等和之此其极也若侍从酬奉则李峤宋之问沈佺期王维制策则常衮杨炎陆贽权徳舆王仲舒李徳裕言诗则李白杜甫元稹白居易刘禹锡谲怪则李贺杜牧李商隠皆卓然以所长为一世冠然尝言之夫子之门以文学为之科何哉】由今观之叔文詀詀小人倾身纳交蝇营狗苟卒至窜逐而后悔【刘禹锡栁宗元】易之怙宠憸夫甘心媚附奴顔婢膝必至取败而后已【宋之问沈佺期】诱杀忠良朝野侧目【杨炎】植立朋党缙绅贻害【李徳裕】统御寡谋无弦鸣鴈落之能【元稹】孟浪不检为挺身骑鲸之怪【李白】言不顾行文章奚工焉若汉之董仲舒唐之韩退之当扵古人求之敷陈三策切中帝心【董仲舒】佐佑六经有光帝范【韩愈】使夫人慕山斗之为髙遡渊源之自出则不专扵文而已呜呼汉唐诸子犹不免后人之议则晋宋齐梁蛙鸣蝉噪尚何足论哉故尝论之文弊扵战国暴秦至汉董仲舒则继道统扵垂线文弊扵三国六朝至唐韩昌黎则囬狂澜扵既倒文弊扵五代末习至国朝则诸公震春霆扵已蛰天之未防斯文也昭昭矣奎星开宋文风振古六十年来旺气消文章化入山川手文人才士项背相望祥符间时则杨亿刘筠二公为文宗主耳笔力宏壮天下仰慕翰染如飞门人録此文之始唱也【祥符间刘筠与杨亿齐名时谓之杨刘　又石介祥符诏书记杨翰林少知古道笔力宏壮　杨大年每欲作文挥翰如飞文不加防每盈一幅则门人録顷刻之际或数千言真一代之文豪也归田録】然因其言而观其行册后之举富贵可立俟也而杨亿不奉诏【真宗议册皇后上欲得杨亿草制使丁谓谕防曰大年勉为此不忧不富贵亿曰此富贵非所愿也乃命他学士草之】丁谓之留权要所当奉也而刘筠不奉诏【天圣三年丁谓复相召学士刘筠草复相制筠不奉诏乃更召晏殊殊遇筠侧面而过盖有所愧也】气节如此则其文宏壮也宜哉天圣间时则尹洙欧阳公为文宗主耳尹之文则简而有法约千言为五百在六经惟春秋可当【天圣眀道间钱文僖守西都起双桂楼命永叔与师鲁作记永叔先成近千余言师鲁曰洙只用五百字可记文成永叔服其简古又闻见録欧阳修志师鲁墓论其文曰简而有法自谓人曰在六经中惟春秋可当则欧扵师鲁不传】欧之文得之自然非学所至其自负要似韩愈【墓志景祐初以古文相尚得之自然非学所至　苏公序欧阳之文曰韩愈之后三百余年而得欧阳子天下尊之曰欧阳今之韩愈也】然此文之方变也因所学而观所养防穷达临祸福无愧扵古君子则欧公能言之【欧阳公曰尹洙天下之士识与不识皆称曰师鲁盖其名重当世而世之知师鲁者或推其文学或髙其议论或多其材能至扵忠义之节防穷达临祸福无愧扵古君子则天下称师鲁者未必尽知之】以救时行道为贤以犯顔敢谏为忠则苏公能言之【天圣景祐欧阳子出天下争自濯磨以通今学古为髙以救时行道为贤以犯顔敢谏为忠长育成就至嘉祐末号称多士欧阳之功居多苏轼序欧阳公之文集】义槩如此则其文简严也宜哉庆歴景祐间眉山之苏南丰之曾间见层出为文宗主耳读东坡之文如驾千里之驹而驭以王良造父虽豪縦奔逸不失疾徐进退之宜【山谷称东坡文云云】读南丰之文如三军之鼓气猛兽之抉江湖之波涛烟云之姿状有慓鸷奔放雄浑瓌伟之气【王震序南丰文曰南丰先生以文章名天下久矣异时齿髪壮志气鋭其文章之慓鸷奔放雄浑瓌伟若三军之鼔气猛兽之抉江湖之波涛烟云之姿状一何竒也】此文之益盛也然二公所谓践履者始而金马石渠不自知其东坡赤壁中而东坡赤壁不自知其朱崖儋耳扶海上风涛之壮气益厉文益髙此东坡之所以为东坡【苏子瞻中进士第称中制第优等除判官召试直史馆通判杭州知宻徐湖三州未几以黄州团练副使安置汝州　元祐初复朝奉郎召为礼部郎中起居舍人一年为中书舍人翰林学士兼侍读出知杭州　又召为翰林承防出守颖复以兵部尚书召还兼侍读寻迁礼部兼端眀殿翰林侍读二学士绍圣元年以本官知阙州贬出恵州安置又贬琼州别驾昌化军安置从恵州再徙本州】始而挺立朝廷逺迹权贵凛然有不可犯之色中而间关补外六州郡麾泰然无三愠之意晩而言事不合小人乗间晏然有不为之动之勇终身大节表里无瑕此南丰之所以为南丰【公自为小官至扵朝廷挺立无所附逺迹权贵由是爱公者皆为编校书籍积九年自求补外转徙六州三十余年人皆为公凛然而公防之自若也公扵是时就与任事者不合自小人乗问又欲挤之一时知名者徃徃坐讥刺语废逐公扵虑患防防絶人逺甚政事张弛操縦虽出乎已而未尝废法自便以其故莫能中伤公亦不为之动也】而区区文墨间岂足尽二公哉不然晋公之文盖自韩桞而后一见也【孙柯与丁谓齐名王禹偁以为唐韩栁后三百年有孙丁也】拂须之媚君子恶之【丁谓为参政与冦丞相防食都堂染公须谓起拂之公正色曰身已为执政而亲为宰相拂须耶】临川之文盖与三苏二曾相伯仲也新法之害识者羞之【王安石时与三苏二曾相论文　又神宗朝行新法人皆苦之】呜呼节义大闲文章末技圣贤立身行已诚千百世典刑而枝辞蔓説又特其説铃者也后之君子宜加决择焉
　　气节
　　陈咸之父教其子以讇【本陈咸父万年尝病召咸教戒扵牀下语至夜半咸睡头触屏风万年怒欲杖之咸谢曰大要教咸讇也】范滂之母教其子以义【本建宁二年大诛党人诏下急捕滂等滂白母曰仲博孝敬足以供养滂从龙舒君归黄泉存亡各得其所惟大人割不可忍之恩勿増感戚母曰汝今得与李杜齐名死亦何恨既有令名复求夀考可兼得乎滂跪受教而别】观咸之父滂之母则两汉风俗可知矣噫有由也周能贵士唱义尊周【杨子周之士也贵秦之士也贱周之士也贤秦之士也荀文春秋末管仲列国大夫皆唱义尊周】秦燔诗书防狗媚秦【叔孙通】上人之趋向其士习之权舆也欤呜呼君者纲常之主君不能防养作成则无以副上天付托之意士者吾道之表士不能自爱自重则无以尽上天禀赋之厚然士有不待而兴此固当然之责而君为天下国家计其可无崇奨之术耶尝观两汉士气伸屈之由矣昔高祖以孝行为无益【陈平】以儒者为可辱【郦食其】封项伯以啓亡节之臣【项羽】名郑籍以沮尽忠之士【郑当时】即此一意士气扫地是无怪乎防佞成习也袁盎以诸侯王相不为卑贱矣而拜申屠嘉扵车下【袁盎】为魏其賔客自丞相而下皆在一见田蚡则趋席防地不敢仰视者【田蚡】至为卫青之揖客独一汲黯黯之外皆拜也【汲黯】孔光身为帝师名位第一且屈膝扵阉人之董贤【孔光传】异时厥角稽首甘献符命【刘歆传】剧秦羙新取媚权要【掦雄传】而汉鼎为人所移者伊谁之咎嗟夫子卿仗节单于起敬汲黯在朝淮南寝谋【并本】士亦何负扵汉而汉徃徃沮抑卒使卖国以求媚汉亦何利哉若光武尊礼严光起救弊俗以羊裘见天子而不为慢以口书授三公而不为傲岩岩钓台照映千古桐江一丝扶汉九鼎此风一唱争持名检是无怪乎节义相望也【严光】陈蕃窦武唱扵前李膺林昱和扵后【并本】张俭以南郡督邮举劾中常侍【本俭为东都督邮时中常侍侯覧残累百姓俭举劾覧及其母罪恶请诛之由是告俭为党】王允以太原郡吏捕杀小黄门赵津【本传】皇甫规掾上计而上防讨羌【皇甫规虽在布衣见马贤将诸郡兵击羌不恤军事乃上书言状郡将知规有兵畧乃命为功曹其后攻陇西规乃上防求乞自效】周举令平邱而上书奏事【周举顺帝时举贤良茂材为平丘令上书言当时得失辞甚切辨】异时设席尊礼如待神眀清议所临奸雄宿颈而汉鼎终不敢染指者伊谁之力嗟夫祸党株连甘戮如饴【东汉党锢】三国鼎沸唱义尊汉士之不负扵汉亦汉有尊尚名节之功岂非汉之福欤西汉所尚如此东汉所尚如彼咸父滂母亦其耳濡目染非自为之屈伸也是气也东都以后沮扵晋人轻贱名检之习汨扵梁人崇尚寂灭之风沦扵李唐相习佛老之教大壊极弊扵五代乱离之世吹死灰扵已冷回狂澜扵既倒幸有国朝封植之恩祖宗张三纲以为纲立四维以为维洗磨故习砥砺士心释北汉之卫融喜其不负刘氏而有臣得死所之言【刘承钧臣卫融被执至京师太祖问融承钧所以助李筠反状融言不逊太祖命以鉄挝击其首流血被面融呼曰臣得死所矣太祖顾左右曰此忠臣也释之命以良药傅其疮遣融致书扵承钧】召前代之李昉喜其不朝而有惟知事周之语【李昉在周初知开封府人望已归太祖昉独不附王师入京昉又独不朝贬道州司马徙延州别驾在延州三嵗当徙昉不愿内徙后宰相荐其可大用召判兵部昉五辞行至长安移疾六十日中使促之行至洛阳又移疾三十日既至上劳之昉曰臣前日知事周而已今以事周之心事陛下上喜曰宰相不谬荐人】陶谷之词翰诚在所取而懐中之文太祖终薄之【陶谷传记羙词翰太祖将受禅未有禅文谷在旁出诸懐中曰成矣太祖甚薄之】范质之防节诚在所重而欠世宗一死太宗终惜之【太祖为军士拥逼叱之不退范质颇诮让太祖且不肯拜王溥先拜质不得已从之太祖即位先命溥致仕盖薄其为人也又尝称质之贤曰惜也但欠世宗一死耳】噫豪杰之士虽无文王犹兴天下不可谓无若人而俯仰一世为人桔橰若此者亦不少人主之好恶天下仰望而终身焉身为贠外輙挽帝衣【冦凖】昔为御史几扣予榻【石介庆厯圣徳诗素相之后含忠履防昔为御史几扣予榻】石介布衣也浓墨大字直诋大臣之夏竦【石介圣徳诗曰众贤之进如茅斯拔大奸之去如距斯脱大臣斥夏竦也泰山先生曰子祸始扵此矣】仲淹司谏也伏阁大呼敢论宰相之夷简【眀道二年郭皇后见疎吕夷简以前罢相怨后范讽言后无子当废夷简賛其言先敕有司无得受台誎章奏仲淹孔道辅孙祖徳蒋堂郭劝段少连宋祁刘涣诣垂拱殿门伏奏门者阖扉道辅扣铜镮大呼夷简奏台谏伏呼阁非羙事乃逐道辅等】此固平居暇豫之时然也有如呼吸之顷有雷有风进退之间有存有亡而能视死如归者此则可重西夏之难刘平以冒贼死任福以身报国死敌之所以不敢践环庆而窥秦鳯者二公之力居多焉【元昊反康定元年刘平战没黄徳和诬奏平降贼富弼奏云平引兵赴援以奸臣不救故败竟骂贼亟食而死　又庆厯元年任福败有小校刘进者劝福自免福曰吾为大将兵败以死报国耳挺身决鬬鎗中左頬絶其喉死】南侬之变赵师旦以叱贼死曹觐以不受羙官死贼之所以不敢沿欝江而蹂番禺者二公之力居多焉【赵师旦守亷州侬智髙起陷城贼令拜叱曰恨不斩此贼以报国家岂有太守而助贼即遂害之　又曹觐皇祐五年守封州侬智髙叛为贼所执贼知其名臣子屈令拜任以羙官觐慢骂不顾贼尚不敢杀复説曰我王番禺汝堪宰相觐叱曰狗彘死在旦夕尚敢狂誖语即遂害之】此处祖宗全盛之时然也有如霜降水涸涯涘乃见疾风凛凛劲草自若而能挺身不变者此尤可敬伏覩建炎之诏曰河北亿万众宁死锋刃无一人负国以民庶观之其士夫守节可知此虽吾国中否之世汉唐盛时岂有此耶精忠之节动揺山岳刚大之气凌逼云汉祖宗培植之功大矣哉
　　清和
　　自忠肃共懿之风息而清之名始形自宣慈惠和之徳泯而和之名始彰呜呼清和之名立天下无全徳似也然观夷之清惠之和出防进退莫窥其际不闻有一偏一曲之失而所以偏曲者后之效夷惠而不至者之过也夫以夷齐之不立扵恶人之朝不与恶人言其不屑就之风疑扵隘矣而夫子称其不念旧恶其心量之广大如此然则夷齐岂有清之弊哉以下惠之不羞污君不卑小官其不屑去之风疑扵不恭矣而孟子称其不以三公易其介其所守之不可夺如此然则下惠岂有和之弊哉甚矣后世制行之失也偏见诐説熟扵天下之耳目诡行曲学足以移人之气习而清和之败绩也多矣自夫世之士以为傲睨世故可隆闻望轩挺物表可掠声称防脩不污尚防隅也倜傥不羣崇气槩也肥遯自守重道义也反乎此则防韦防踖其名为佞诡随曲径其名为偷委靡迁就其名为懦扵是矜崭崖絶异之行而曰髙尚其志此大易之道也伯夷尝行之矣自夫世之士以为皦皦之志久则难全皓皓之行终则易污和光同尘为贠机也随波逐流为通贤也雷同一谈为达权也反乎此则肮脏殊好是之谓诞宏阔持论是之谓迂矫拂立情是之谓谲扵是事将顺容与之行而曰凡民不协而受之者此皇极之道也下惠尝行之矣呜呼学歩邯郸至失邯郸学颦西子反失西子是则学夷惠而失夷惠者其弊必至扵此欤且西都之风非不尚和也然将相不能正谊尽瘁而临难交欢犹相与求容悦扵五百金之态【周勃陈平】御史不能抗色立朝而垂没教谄且形扵父子之间【陈咸】朔方良策难诘随对如误国何【公孙宏传】留屯集议初是什三如昧事何【赵充国】甚至坐视汉鼎之移而目不加瞬者则在相位【张禹】甘心天禄之投而心不愧者则在台阁【扬雄】若是者阿顺而已果和之圣乎东都之俗非不尚清也然抗志扵揽辔之秋而忘战国处士横议之戒【范滂传】要誉扵龙门之登而忘智者偃息衡门之谕【李膺】名目相高重慕清裁屣履相先争畏贬议【党锢】甚至西州豪杰之不预至自讼以为髙生徒録牒之未破至自表以为防【同上】若是者骄亢而已果清之圣乎清不流扵隘和不流扵不恭有夷惠之髙行无两都之流弊吾扵国朝诸公见之平居相称若尚同也而议事则公言无私不害其为同【长编庆厯五年欧阳脩言杜衍为人精审而谨守规矩仲淹则恢宏自信而不疑韩琦则纯正而质直富弼则眀敏而果鋭四人为性各不同虽皆归扵尽忠而所见各异云云四人者可谓公平之贤也平日闲居则相称羙之不暇为国议事则公言廷争而无私杜衍真得忠臣有不和之节而小人防为朋党诬矣】上前争事若好异也而下殿则如未尝争不害其为异【魏泰别録韩忠献公言庆厯中与希文彦国同在西府上前争事议论各别下殿各不失和气如未尝争也当时相善三人正如推车子盖予心主扵车可行而已不为已也】范公之与吕夷简虽立异扵伏阁奏事之时而不能不相欢扵平贼之举【眀道二年郭皇后见疎吕夷简以前罢相怨后范讽言后无子当废夷简賛其言先敕有司毋得受台誎章疏范仲淹孔道辅等诣垂拱门防奏门者阖扉道辅扣铜镮大呼夷简奏台誎伏阁非羙事乃逐道辅等又范仲淹神道碑自公坐吕公贬羣士大夫各持二公曲直吕公患之凢直公者皆指为朋党或坐窜逐及吕公复相公亦再起被用扵是二公欢然相约戮力平贼天下之士皆多二公】君实之扵景仁虽相得扵异姓兄弟之情而终不相下扵钟律之事【范景仁墓志熈宁元丰间士大夫论下贤者必曰君实景仁二公盖相得欢甚曰吾与子生同志死当同传而天下之人亦无敢优劣之者故君实尝语人曰吾与景仁兄弟也但姓不同耳至扵论钟律则反覆相非终身不能相一君子是以知二公非苟同者】邵康节之自处则退遁山林不屑富贵至语门弟则寛民新法投劾何益又非髙亢也【嘉祐中康节以遗逸命官辞之不从河南尹遣官就第迎告敕朝章康节服以谢即褐衣如初终居洛阳至熈宁再命官三辞又不从再服以谢且曰吾不复仕矣至熈宁三年朝廷初行新法所遣使者皆新进少年天下骚然康节闲居林下门生故旧仕宦四方者皆欲技劾而归以书问康节康节答曰正贤者所当尽力之时新法固严能寛一分则民受一分之赐矣投劾而去何益】程眀道之诲人若坐春风温厚可想至对执政则面排新法执论不挠又非容顺也【朱公掞见明道于汝州逾月而归语人曰光庭在春风中坐了一个月又熈宁间判武学新进者以先生言其新法之初首为异论罢复旧任又尝被防赴都堂议事荆公方怒言者厉色待之先生曰天下非一家私议愿公平气以聴荆公为之愧屈】毁方瓦合人曰杜衍示门人之教然也而欧公乃以忠臣不和称之【杜公语録有门生为县令公戒之日切当晦韬无露圭角毁方瓦合求合扵中可也门生曰公平生以直亮忠信取重天下今反诲某以此何也公曰予所以欲毁方瓦合求合扵中也又欧阳公称公真得忠臣有不和之节见上】勤谨和缓人曰刘安世得李若谷之教然也而苏公乃以真鐡汉褒之【吕氏杂録器之云安世初登第与二同年谒李若谷参政三人同起身请教李曰若谷自守官以来尝持四者曰勤谨和缓其间一后生应声曰勤谨和既闻命矣缓之一字某所未闻李正色作气曰世间甚事不因忙后错了　又言行録昔有与苏子瞻论元祐人才者至刘安世则曰器之真鐡汉不可及也】万马能驻确不可夺王公存之不徇流俗固也然平居恂恂不为诡激之行【王公墓志公性寛厚仪状伟然平居恂恂不为诡激之行至有所守确不可夺议论平防无所向背司马温公曰并驰万马中能驻足者其王存乎】赤帜自立屹不可向温公之好持异论故也然不才自防常歉扵勇决之人【丁未録熈宁三年初上有防用司马光安石曰光虽好异论然其才岂能害政如光者异论之人倚光为重耳今陛下置光扵人上是为异论之人立赤帜也　又温公行状公知永兴军到官上章曰臣之不才最出羣臣之下先见不如吕诲公直不如范纯仁程颢敢言不如苏轼孔文仲勇决不如范镇】夫同流滔滔而立砥柱不移之操严霜凛凛而有和气温厚之习以此制行亦何歉扵夷惠之圣哉抑又论之尚清之弊则流而为激为讦尚和之弊则流而为庸为佞二者胥失也然流之激讦弗顾身害不失为扶持名教之地流扵庸佞蝇营狗苟必至防耻扫地而后已噫可畏哉昔真宗尝谓管仲之仁不如召忽之忠【景徳四年上曰孔子言管仲如其仁岂非召忽以忠死管仲不能固其节耶为臣之道当如是乎】仁宗尝谓蘧伯玉之君子不若史鱼之直【家皇祐中杨安国讲直哉史鱼仁宗曰蘧伯玉信君子矣然不若史鱼之直据孔子所言则史鱼不若蘧伯玉仁宗之言人君之言也人君惟欲臣下切直故言蘧伯玉不若史鱼也】其为士夫者宁为其方毋为其圎宁为其清毋为其和可也不然熈丰大臣好人同已诸贤异论斥逐殆尽异时此风复炽胚胎不测之祸则亦可为尚和同者之戒【王荆公】昔人有言曰效伯高不得不失为谨饬士效季良不得则陷为天下轻薄子【东汉马援传】愚则曰学伯夷不得不失为名节学下惠不得必流为诡随

　　古今源流至论后集卷六
&lt;子部,类书类,古今源流至论&gt;
　　钦定四库全书
　　古今源流至论后集卷七　　宋　林駉　撰
　　历代徳运
　　五行相胜邹衍说也五行相生刘向说也夫执相胜之说曰夏得木徳商得金徳周得火徳是也立相生之说曰帝出乎震故伏羲氏始受木徳其后以母传子是也嗟夫五行固有相胜相生之义矣然帝王授受天命人心未尝相胜愚不敢信衍之说五徳之运其说虽不见于六经以古帝王建号推之则其说验矣【汉律厯志三代既没五伯之末史官防纪秦兼天下未遑暇及亦颇推五胜而自以为获水徳以周为火用水胜之谓有黒龙之瑞以十月为正色尚黒盖从邹衍所胜为行说也余见下】自今观之神农氏之时以为炎帝者为其尚火也黄帝氏以为黄帝者为其尚土也少昊氏以为金天者为其尚金也非其所尚之徳则其号特为虚设五行用事始本于东方万物之所自起焉王者则而象之首以木徳王天下其次一以所生之行而转相承也以建号而推自神农而上为伏羲则知其为木徳也自少昊而下为髙辛则知其为水徳也自伏羲以至髙辛则五行之运一周矣又自尭以至于商则五行之运再周矣皆继继承承取其相生之义则刘向父子之说为足信矣【汉律厯志孝成世刘向总六厯列是非作五纪论向子歆究其微眇作三统厯及谱以説春秋推法密要故述焉云云炮牺继天而王为百王先首徳始于木故为帝太昊取牺牲故号曰炮牺氏共工氏伯九域言虽有水徳在火木之间非其序也炎帝以火承木故为炎帝号曰神农氏黄帝火生土故为土徳与炎帝之后战于阪泉号曰轩辕氏少昊帝考徳曰少昊曰清清者黄帝之子清阳也是其子孙名挚立土生金故为金徳号曰金天氏颛顼帝金生水故为水徳号曰髙阳氏帝喾水生木故为木徳号曰髙辛氏唐帝帝系曰帝喾四妃陈丰生帝尭封于唐盖髙辛氏衰天下归之木生火故为火徳号曰陶唐氏虞帝帝系曰颛帝生穷蝉五世而生瞽叟叟生舜尭嬗以天下火生土故为土徳号曰有虞氏伯禹舜嬗以天下土生金故为金徳号曰夏后氏汤伐桀金生水故为水徳号曰商后曰殷武王伐纣水生木故为木徳号曰周室】若以相胜而言则舜受尭之天下是有胜尭之心禹受舜之天下是有胜舜之心非独舜禹不然虽三代而下亦不然也汤之纉夏出于不得已如其以商之金而克夏之木则是彰汤之得天下出于本心矣武王伐商亦出于不得已如其以周之火而克商之金则是彰武王之得天下亦出于本心矣谓相胜之说出于秦之意则可出于帝王之意则未可也徒见夫商尚白故以为尚金周尚赤故以为尚火欲以附防相胜之说呜呼若从其相胜之说则夏之木徳胡从而尚黒【记檀弓有虞氏之瓦棺云云夏后氏尚黒商人尚白周人尚赤】徒见夫夏有青龙之瑞遂以为尚木商有银山之祥遂以为尚金欲以附防相胜之説呜呼若从其相胜之说则周之火徳胡为有白鱼之瑞耶则邹衍之説不足信矣【前董仲舒策武王白鱼入于王舟】由周而降相生之义千载未尝不符契也且秦本西戎余分闰位不足继周班固削而不取焉夫秦不足继周则继周者汉也周以木而汉以火宜矣不然彊华奉赤符亦谓以火为主何耶【汉律厯志秦以水徳在周汉木火之间周人畧其行序故易不载　又王莽传賛莽非命之运紫色防声余分闰位　又光纪彊华奉赤伏符曰刘秀发兵捕不道四七之际火为主　防莽传注虽无明音但顔注云紫间色防邪音又云乐之淫声则防字与蛙字同义　哇音蛙淫郑之音】自魏至隋皆非正统不足继汉崔昌议去而不用焉夫自魏而隋皆不足继汉则继汉者唐也汉以火而唐以土宜矣不然伊川谓唐土徳而少河患何耶【唐天寳九载崔昌议自魏晋至周隋皆不得为正统欲唐逺继汉统衞包扶李林甫行之　又伊川语録唐土徳偏少河患本朝火徳多水灾】君子观汉之承周唐之承汉相生正理异世一揆则知秦用水徳之治而行刻深之法其相胜之说背戾于圣人也多矣自是而后庄宗中兴唐祚同为一代则土运未絶也一传而晋以金再传而汉以水又再传而周以木天开我宋运膺火徳徐铉之言信矣【长编徐铉曰荘宗中兴唐祚重新土运自后相传晋以金汉以水周以木皇宋运膺火徳国初便祀火帝】且我宋以火王天下也岂非上天所眷命乎受命宋分星应大辰火之祥也【通略嘉祐元年知并州韩琦乞复本州为节镇胡公宿以为尭迁阏伯于商丘王以火徳又京师为宋之分野而并为晋地参商相雠之星宋兴平僣伪并最后服太宗削之不使列于方镇宜如旧制不从乃复并州为太原府】收复河东日在重午火所旺也【元城语録温公曰太祖初为归徳军节度使实在宋国故号宋且河东晋地也昔髙辛迁阏伯于商邱主辰今应天府是也迁实沈于大夏主参今太原府是也参商不相能乆矣国初但曰并州不加以府号盖有深意也又本朝収河东在戊寅年重午日乃火土旺日此参水所忌故克之宋受命已十九年而晋始服是以本朝盛则后服衰则先陷后靖康元年丙午重九日太原陷噫先生可谓先知矣仆妄意测之曰丙午为天水火最大忌九为阳数之极故太原以重九日陷】赤乌报蕃昌之兆【长编至道九年知通利军钱昭献赤乌白兎各一云乌禀阳精兎昭隂瑞报火徳蕃昌之兆示金方驯服之证上谓侍臣曰乌色如渥丹信火徳之符也】红光彰诞育之祥【系年録大观元年髙宗生于东京大内之宫中红光照室】噫盛哉是故赤帝有祭也【长编干徳元年聂崇义言皇家以火徳承正统请奉赤帝为感生帝毎别尊而祭之尚书省集议遂如崇义奏为坛于南郊奉宣祖升配当以正月上辛奉祀感生帝者即五方上帝之一也】歳正月商丘
　　有祠也【胡宿墓志南京鸿庆宫灾胡宿言南京圣宋所以受命建号太火主于商丘国家乗徳而王者也比年数灾宜脩火祀事下大常歳以长史奉祀商邱自公始】色尚赤也腊用戌也【长编建隆元年国家受周木徳以火徳王色尚赤腊用戌】火徳彰彰其与尭比隆欤彼赵垂庆因羽毛之白而欲用金徳矣然越数代而绍唐此不可也【长编雍熈元年布衣赵垂庆言皇家当越五代而上承唐统为金徳自禅代以来羽毛之白者不可胜纪皆金徳之应也集百官议徐铉曰五运相承间不容髪岂可越数姓之上继百年之运此不可之甚也乞圣徳承木为火徳从之】噫太原后服胡公言之并不加号温公言之彼曷不知乎【并见上注】谢绛因日抱黄珥而又欲用土徳矣然越唐而承于隋此又不可也【长编天禧四年谢绛言神农以火徳圣祖以土徳国家以黜五代绍唐土徳以继圣祖臣闻太祖生而包洛黄及受命五纬聚奎而镇星是主陛下升太山日抱黄珥朝祀太清有星曰含誉色黄而泽非土徳之瑞乎惟勿以变古为疑时董行父请用天为统以金为徳诏两制议皆言用土徳则当越唐上承于隋用金徳则当越五代绍唐而太祖实受终于周室岂可弗遵传继之序绛行父议皆不用】噫水患多应伊川言之火祀宜修胡宿言之彼曷不审乎【并见上注】不然南京即政建炎纪元何天意犹眷眷于中兴之后耶【中兴本末宗泽请开封府南京曹陨进道君御札曰便可即真来救父母上由是趍应天府耿南仲议改元宜仿艺祖建隆之号且本朝以火徳王请曰建炎上初即位用汉光武故事为坛于宋之阳名曰中兴受命之坛】呜呼宋徳当天歴年万亿赫然炎精奕叶有光愚尤有望于今日也
　　历代世谱
　　能言其祖郯子见称【左昭公十七年郯子来朝昭子问曰少昊氏鸟名官何也郯子曰吾祖也我其知之矣】不识其先籍谈贻笑【左昭十五年晋荀跞如周籍谈为介王曰诸侯皆有镇抚王室晋独无有何也谈曰诸侯之封皆受名器于王故荐彛器晋居深山王灵不及其何以献王曰叔氏其忘诸乎密须之鼔阙巩之甲唐叔受之女司典之后何故忘之籍谈不能对】甚矣世系不可不明也夫世系明逆顺之理别亲踈之分封侯之所以乆长统绪之所以继述其有关于世教也至矣古者别生分类而作汨作时则有着姓氏之书奠世系叙昭穆而命小史时则有姓氏之官璇源仙派绳绳有序金枝玉叶秩秩可考故订正甚易也自谍谱乆废源流无据掘起草野之夫而求附圣明之后生长夷狄之部而僭紊帝王之裔噫可叹矣窃尝论之且五帝之相承三王之继禅无非出于黄帝之后攷之史迁世表黄帝二世而颛帝三世而髙辛四世而唐尭至舜则八世焉此帝之世系出于黄帝明矣【史记世表黄帝生昌意昌意生颛顼颛顼生穷蝉穷蝉生敬康敬康生句望句望生蟜牛蟜牛生瞽瞍瞽瞍生舜】四世而禹二十世而汤至武王则二十一世焉此王之世系出于黄帝又明矣【同上黄帝生昌意昌意生颛顼颛顼生鲧鲧生禹又世表从黄帝至汤二十世从汤至纣三十世从黄帝至纣四十九世　又世表从黄帝至武王二十一世】是虽史迁世掌天官能知谍谱之详而亦帝王盛世历歴有书若官也世之执茫昧之说者曰契生于卵后稷人迹世系无可考也【史记契因元鸟卵而生稷因履巨人迹而生】泥五徳之说者曰髙辛以水生木夏禹以土生金世系又不必信也【汉刘向及子歆论帝王相授以五行相生】噫稷契之事特经传欲以见天命精微之意【史记禇先生云】五徳之说又特起于汉儒附防之私皆不可以实论也【见上】吾惟观史迁世表一书而知帝王源流之传耳彼秦起西戎特一丑类托于栢翳之所出若难信也况吕政受命寄身不韦而亦玷栢翳之后可乎【史记大费生大防大防元孙曰中衍中衍元孙曰中潏生蜚防蜚防生恶来李胜恶来之后为秦又秦本西戎之裔　又史记秦记始皇荘防王子也名子楚为质于赵见吕不韦姬悦之不韦阳翟大贾也其姬有娠而献于子楚生始皇】汉起沛中特一亭长本于唐尭之所出似无疑也况鄙哉刘裕亦冐元王而亦玷唐尧之后可乎【汉髙祖賛汉承唐运又髙祖纪髙祖少为亭长又宋纪刘裕称汉楚元王之后】曹魏之兴肇于宦者曹腾而以为曹叔振铎之裔夫何僭矧嵩本养息姓氏无考耶【曹操本嵩子嵩本曹腾养子盖腾后汉时宦官　又魏武作家传自云曹叔振铎之后周武封母弟振铎于曹】唐祖之始肇于陇西北道而以为出于臯陶夫何伪矧以理为李尤为不经耶【唐纪髙祖讳渊陇西人也又唐宗室世系李氏出自嬴姓帝颛顼髙阳氏生大业大业生女华女华生臯陶字庭坚为尧大理歴虞夏商世为大理以官命族为理氏至后利正逃难于伊侯之地食木子得全改理为李氏唐盖其后也】甚者晋之敬塘西夷裔也而改姓石氏可乎【五代史晋纪石敬塘其父臬棙鸡本出于西夷其姓石氏不知其得姓之始也】唐之克用朱邪族也而冐姓李氏可乎【五代史唐纪李克用其先盖出于西突厥本号朱邪后伐黄巢赐姓为李氏】呜呼杜正伦求齿于城南诸杜君子所鄙【唐杜正伦与城南诸杜昭穆素逺求同谱不许衔之诸杜所居号杜固世传其地有壮气故世衣冠世伦既执政建言凿杜固川流如血自是南杜稍不振】郭崇韬哭子仪之墓识者羞之【五代史郭崇韬传崇韬以其姓郭因以为子仪之后崇韬伐蜀过子仪墓下马号恸而去闻者颇以为笑】况帝王正统使丑类卑族混而无别君子安得不辨之哉此无他自秦以后姓氏无书毋怪乎夷夏贵贱之混噫扫历代附防之说接上世统传之正吾于我朝见之昔太祖之肇开区夏应明宗天生圣人之祷【五代史明宗焚香祷于宫中朕本夷人愿天早生圣人为天下主或以太祖应之】太宗之克绍先烈验玊帝荐祉之祥【开寳九年上曰晋王必为太平天子十月有神降于盩厔县自言黒煞将军玉帝之辅也云太上宫阙已成晋王有仁心上崩太宗即位】诚天命之所眷然仙源积庆天派分润君子不可不求源流之出愚尝观李攸景命万年之録也谓始基之祖曰平水有劳皁游铭功则知出于伯益也尚矣【绍兴中李攸作景命万年録赵氏之先于秦共祖大费与禹平水土舜曰咨尔费賛禹功其锡皁游尔后嗣将大费佐禹调驹鸟兽是为栢翳栢翳生大亷大亷元孙曰仲衍其后季胜季胜三世造父以功封赵城子孙因氏焉】又观苏辙圣祖之记也谓始基之祖曰惟我圣祖肇自皇世则知本于栢翳也又明矣【苏辙筠州圣祖殿记周制天下都邑立后稷祠而唐澧州祀老子盖二祖之徳光配天地凡有社有民不可以弗享维我圣祖肇自皇世知越周唐威神在天灵徳下降禅符癸丑始诏四方万国咸建祠宫】嗟夫舜以孝而育虞禹以功而孕夏契之后为商稷之后为周独益未也天之报益其在我朝乎或者且曰邵愽言今之章奏不当名广汉则本朝广汉之后也君子曰是益之后在汉为京兆也【闻见録今章奏不当名广汉按国史防要本朝广汉之后也】或者又曰吴处厚言庙食宜及程婴杵臼有功社稷则本朝赵武之后也君子曰是益之后在春秋为赵氏也【魏泰东轩笔録元丰中吴处厚上书云昔程婴公孙杵臼全赵氏之孤最有功于社稷而皆死忠义庙食弗显宜有崇厉愿访塜墓饰词加封诏封婴为诚信侯杵臼为忠智侯】然泝其流测其源其在奏鲜粒民之始欤昔益始封之日帝舜曰尔后嗣将大信矣夫噫帝王世系皆出于黄帝吾得之迁史世表国朝世系实出于伯益吾得之李攸苏辙夫何疑哉
　　世胄
　　世胄之说尚矣传曰八元八凯世济其美此虞制也【左传】诗曰王命山甫纉戎祖考此周制也【毛诗】嗟夫故国乔木见者兴思甘棠遗泽爱之勿败况所谓世臣者箕裘之业不坠诗书之泽犹存民望之所归属国势之所倚重圣人其可不加任用之诚乎然富贵者侈之阶逸乐者骄之府莅而不学动成过咎持禄自满鲜克由礼虞周圣人之所虑也是故后夔教胄子必示以直温刚简之徳师氏教国子特拳拳于三徳六行之训夫惟教于未用之初用于既教之后此徳业有肖于前人也欤噫世臣之亲轲书所重仕不世禄诗人刺之成周以后未尝不重世胄之选华元子罕宋公族也史鱼甯武衞卿族也子良子皮子产太叔郑公族也鬬辛鬬御疆防贾楚卿族也晋之范栾郤赵鲁之季孟叔孙齐之晏婴吴之季札分布列国相辉麟笔无非用人以世者愚独惜夫作成善教浸不如古尹氏立王子朝而阶乱【公羊昭公二十三年】崔氏出奔衞而怙权【宣公十年】故公羊有世卿之讥【见上】吁非讥其以世也盖讥不以贤也然则王教不如古而人才亦不如古宜矣是教也一变于春秋再变于汉三变于唐教愈坏而愈失材愈趍而愈下可叹也汉自任子之令既除而世胄之无闻【王吉上言曰今使俗吏任子弟率皆骄骜不通今古此伐檀所为作也宜明选求贤除任子之令】唐自刺史世袭之议不行而世臣之不用【唐史戴胄传】况无教养之道乎陵之败义有沗于李将军之威望【李陵传】禹之骄纵卒坏霍愽陆之勲伐【霍光霍禹传】汉之世胄安在哉虞世南之后而至于为匠【本传】房杜之后而败于子之不肖【本传】唐之世胄安在哉攷论汉唐之事君子深为之于邑噫人材非有古今之异也特后世之教有腼于帝王者多矣春秋之教虽不古犹幸其有风声气习之遗汉唐以来往往舍法而无教则人材消蚀又何尤焉国朝重象贤之礼严世禄之制衣冠陆续相望后先勲业赫奕不替云仍噫有由也既严以监胄之教又严以较试之法既重以覆试之实又重以引对之命【国初建国子监教养公卿大夫子弟又建隆之制所补斋郎进监以三事覆试之曰身曰年曰诵书覆而不实主者坐之故稀与王贻孙坐补斋郎失实贬官赵元拱髙元绪坐补斋郎贬官　又祥符三年诏门资二十五以上求差使者令于国学所习以二年为限令审官院与判监考试既而引对钱象中陈宗纪并以学业未精且令习读次年引对】此庆厯之诏所谓周大司乐掌学政以六艺教国子则官材盖本于世胄者其有意于作成胄子也至矣【庆厯三年十一月诏曰周大司乐掌学政以六艺教国子则官材盖本于世胄而今之防法受防太广以致踈宗防恩拜焉未知率身之道从政之方今设考课之格立保任之条云云】宜乎世有贤臣者文靖相庆厯之治【吕夷简仁宗即位拜参知政事知戸部侍郎同平章事出判陈州歳中复相封申国公出判许州未几复入相徙封许国公拜司空平章事明道二年章献崩上始亲政事公手防为治之本以讽于上后吕公与范公俱出又再入相二公相欢约讨西贼至元昊纳欵遂与和焉】申公新元祐之风吕氏之家声不替也【元丰五年出知定州徙扬州哲宗即位召兼侍讲拜尚书左丞迁门下侍郎拜尚书右仆射元祐三年拜司空兼平章事力除新法之害　诘青苗之害责兴利之戒用兵之失救官制之滞与司马光辅政于是民欢呼鼓舞　又公在颍欧公为守以公为相家令子弟待公厚及与刘敞学始爱公学识】忠献辅景祐之政【仁宗初韩忠宪公亿为御史知杂事景祐三年除工部侍郎同知枢宻院事拜参知政事范文正公知开封府献百官图隂荐公可用文正既贬仁宗以谕公遂除参知政事　又苏氏谈训云教子严肃不可犯第二子舍人持国有过必欲挞之家法之严如此】持国正熈寜之法韩氏之世业不坠也【神宗朝维除翰学承防时京师旱上防曰近日畿内县督索青苗钱甚急往徃鞭挞取足至伐桑为薪以易钱货旱灾之余重罹此苦望陛下自奋英断行之因奏对面论神宗感悟有防根究图易免行利害权住方田编排保甲罢议东西门市易命公草制求直言其畧曰朕之聴纳有不得于理欤狱讼非其情欤赋敛失其节欤诏出人情大悦是日大雨】一范之謡闻者破胆而纯仁之事业益盛焉【范文正公仲淹知陜西邉人謡曰军中有一韩西贼闻之心胆寒军中有一范西贼闻之惊破胆又范纯仁文正公之次子以恩补太常寺太祝中皇祐元年进士第后元祐初拜尚书右仆射宣仁曰卿父仲淹可谓忠臣卿当似之】一韩之謡闻者骨寒而忠彦之忠望尤着焉【言行録本传】此相业之彰即商之伊陟也三覆以待北戎授首杨延昭之为有功而其父业前朝之名将也【政要咸平中敌寇代州莫州刺史杨延昭伏鋭兵于羊山西自此掩击且战且退及西山伏发敌大败获敌将凾首以献又长编咸平二年真宗驻跸大名莫州刺史杨延昭入奏邉事上指示诸王曰延昭父业为前朝名将延昭兵防塞复有父风可嘉也】一矢加遗西蕃惊遁曹寳臣之为有功而其父彬开国之勲旧也【记曰曹彬将薨太宗亲临其第问以后事对曰臣二子璨与玮皆将材上问其优劣对曰璨不如玮已而果然西蕃犯塞玮望敌阵前有僧往来问左右曰敌贵人也遣李迢射之一发而毙于是敌遁以大军乗之敌大败西蕃慴服毎言及玮则加手于顶呼之为父】马全义之力战已有劳于太祖者也其子知节严饬见惮焉【言行録马知节父全义从太祖定天下力战有功公年十八监彭州兵马以严饬见惮如老将】王超之御敌已有勲于太宗者也其子徳用夷狄知名焉【同上王徳用父武康公超事太宗真宗有劳公以父任为官至道二年讨继迁公从武康公出鉄门为先锋军至乌白池公告其父曰归师过险必乱乃令曰乱行者斩士卒无敢先后武康叹曰王氏有子矣　又王徳用神道碑公善抚士雄伟动人虽里妇夷狄皆知者】此将材之良即周之召虎也噫遗风余泽目擩耳染岂一朝一夕之积哉诗曰凡周之士不显亦世国朝有焉又曰无忝尔祖聿脩厥徳先正有焉
　　氏姓
　　子长之序司马氏所出也其先司马适晋后复奔魏【司马迁传迁论司马氏之所自出于颛帝时则为重黎在宣王时则为程伯休父其后官失其守为司马氏惠防之间司马氏适晋晋中军隋防奔魏而司马又入梁】子云之序杨氏所出也其祖食采晋阳后为阳侯二公之序详矣【扬雄自序杨氏所自出其先出自于周伯侨食采于晋之杨因以为氏周末时而杨氏或称侯防六卿争权韩魏赵兴而范中行智伯毙当是时为偪杨侯者】然按之春秋隋防奔秦后自秦入魏入魏而还晋岂有自晋而奔魏之理则知子长之说也妄【按春秋左氏传隋防奔秦复自秦入魏而还晋未尝自晋奔魏】考之张衡言晋士大夫食采于杨为杨氏食我有罪而杨氏灭无有所谓杨侯者则知子云之说也踈【张衡言晋之士大夫食采于杨为杨氏食我有罪而杨氏灭无有所谓杨侯】呜呼子长子云汉大儒也所序又复自姓也本末源流错缪无据愚欲以一已之见而论他人之谱谍噫难矣哉虽然亦不可不论也古者姓氏之权出于上故姓氏易明后世姓氏之权出于下故姓氏难考夫为齐为鲁为宋为衞赐氏以国也为戴为武为宣为穆赐氏以谥也赐氏以官则若司寇司马赐氏以爵则若王孙公孙赐氏以字则若孟孙叔孙赐氏以居则若东门西门三乌五鹿以志赐也巫氏匠陶以事赐也籍谈之籍以其司晋之典董狐之董以董晋之史凡此皆上所命也【风俗通氏姓篇序曰凡民之兴也事赐氏于国齐鲁宋衞也赐氏于谥戴武宣穆也赐氏于号唐虞夏商也云云】自夫王制不明私意妄改往徃有纷错变乱之失嗟夫表功徳厚亲族者姓也制婚姻明人伦者姓也其可轻乎哉邾子之后去邑而为朱氏【本自髙阳后周封于邾后为楚所灭子孙乃去邑氏朱焉】邢叔之后去邑而为于氏【本周武王子邢叔子孙以国为氏其后去邑单于氏】踈氏至束晳去足以为束【束晳字广微踈广之后曽祖避难去足为束】桥氏至周文帝去木而为乔【周纪文帝本桥氏后去木姓乔】此以字而讹其姓也夏啓封支子于莘而其后为辛氏【唐书辛替否传注辛姓夏啓封支子于莘莘辛声相近遂为辛氏汉初辛满为赵魏名将徙家陇西便为陇西人】周武王封虢叔于西虢而其后为郭氏【蔡伯喈作郭林宗碑曰郭林宗其先出自周王季之穆有虢叔者实有懿徳文王咨焉建国命氏或谓之郭即其后也】歩揺氏讹为慕容【前燕録云魏初莫防防率部落入居辽西时燕代多冠歩揺冠防好之乃敛髪袭冠诸部因谓之歩揺后音讹为慕容焉防孙陟归进拜单于遵循华俗自云慕二仪之徳继三光之容以为氏】奚氏讹而为嵇【嵇康本奚氏后康易而为嵇】此以声相近而讹其姓也赵奢因封马服君其后转为马氏【赵奢本自伯益之后奢封马服君后遂氏焉秦灭赵徙奢孙兴于咸阳为右内史遂为扶风人望】田千秋因乗小车其后转为车氏【车千秋本齐田氏后至千秋以年老得乗小车出入省中时人谓之车丞相子孙因以为氏焉】京房本李姓也推律而姓京【京房本姓李后因进律改姓为京】陆羽不知所出也筮易而姓陆【陆羽复州人不知所生或曰有僧得之水濵蓄之既长以易自筮得蹇之渐曰鸿渐于陆其羽可用为仪吉因以陆为氏名而字之】庆纯因避安帝讳转为贺氏【贺氏本齐之公族庆封之后汉侍中庆纯避安帝讳改为贺氏出防稽河南二望】秃髪贺以魏太武谓与同源转为源氏【唐源乾曜传注源姓秃髪傉檀之子贺入后魏魏太武谓之曰与卿同源可为源氏源乾曜盖其后也】楚人以项籍之故而易籍为席【唐席豫传席姓出安定其先姓籍避项羽名改姓席氏】闽人以王审知之故而易沈为尤【尤本沈姓以沈与审同音后易尤姓】是数者非更姓之私乎灌孟本张姓也为灌婴舍人而冐为灌氏【汉灌孟本张氏后为灌婴舍人冐为灌姓】贠凝之本刘姓也慕伍贠忠烈而冐为贠氏【贠半千传其先本彭城刘氏十世祖凝之事宋及齐受禅奔元魏以忠烈自比伍贠因自姓贠】李元谅本安姓也养于阉尹而冐为骆氏【唐李元谅安息人本安氏少为宦官骆奉先养息冐姓骆名元光】衞青本郑姓而冐姓衞【前汉衞青本郑姓后为衞家奴仆因冐姓衞】郑注本鱼氏而冐姓郑【唐郑注本姓鱼冐为郑故当时号鱼郑及用事人瘦谓白水族】是数者非冐姓之伪乎切尝深究其自族别而为姓姓别而为望望别而为房故姓多则讹其族望多则讹其姓房多则讹其望必然之理也今夫刘氏一族自尧陶唐氏至秦为刘氏而其姓有六【自陶唐氏既衰至夏别为御龙氏至商别为豕韦氏至周别为唐杜氏至晋别为范氏至秦别为刘氏凡六姓】三子别妫氏一族自舜别为姚氏至齐王建为王氏而其姓有四若是则姓多而讹其族【妫氏舜为姚氏至胡公别为陈氏至敬仲奔齐别为田氏至齐王建之子别为王氏凡四姓】杜氏一姓自枝伯之后为杜城杜氏王赫子威之后为濮阳杜氏一姓而五望【枝伯之后不近者则为杜诚杜氏至汉建平侯延平之后则为京兆杜氏晋当阳侯预之后则为防阳杜氏恕子寛之后则为旦水杜氏赫子威之后则为濮阳杜氏是杜氏一姓五望】张氏一族自常山王耳之后为河间张氏至唐相亮为郑州张氏一姓而十望若是则望多而讹其姓【张氏自常山王耳之后则为河间张氏留侯良之后则为东武城张氏北平侯苍之后则为中山张氏后汉太守纲之后则为冯翼张氏后汉蜀郡太守睦之后则为吴郡张氏晋司空华之后其一徙居河东则为河东张氏其一徙居河南则为始兴张氏汉相安世居繄水则为魏郡张氏唐祖镐世居平原则为汲郡张氏唐相亮又为郑州张氏凡有十望】清河崔氏一望而三房愽陆崔氏一望而四房赵郡李氏一望而六房陇氐李氏一望而四房若是则房多而讹其望【并唐宰相世系】王制不明私意妄改其一至于此欤惜哉噫孰知我朝先正严于氏姓之别乎希文少依母氏冐朱姓已称朱学究也既长知其世家泣从范氏呜呼其视滕公随外家而姓孙所见逺矣【范仲淹字希文生二歳而孤母夫人贫无依再适长山朱氏既长知其世家感泣去之始范公少冐朱姓举学究姜遵引入中堂谓其夫人曰朱学究年虽少竒士也年二十余始改科举进士　又汉滕公随母外家因姓孙】武襄逺祖狄梁公已有诰身可騐也公以一时遭际不敢凂梁公之后呜呼其视郭崇韬哭子仪之墓所得多矣【笔谈云狄青为枢宻使有狄梁公之后持梁公画像及诰身十余通诣青献之以谓青之逺祖青谢曰一时遭际安敢自附梁公厚赠而还之比之郭崇韬哭子仪之墓青所得多矣】若夫司马之呼耸闻大辽【狄辽敇邉吏曰中国相司马矣谨毌生事开邉隙】小范之称惊动西夏【名臣传仲淹领延安夏人闻之戒曰今小范老子腹中自有数万甲兵】则知姓氏以人物而荣子厚无行有玷郇公【闻见録章惇者郇公之踈族介甫用事李承之荐惇介甫曰闻惇大无行】京卞憸人借名端明【蔡端明名襄蔡京蔡卞皆效其名】则知姓氏以人物而辱或荣或辱皆由人物彼区区改姓冐姓何益哉
　　名讳
　　楚臣名籍义士所鄙【郑当时传髙祖既灭项籍令楚旧臣皆名籍】霍氏不名后世荣之【宣帝图麟阁十二人惟霍光不名】甚矣哉名讳之重也何者以讳事神古人以为正礼闻人之过如闻父母之名盖以明尊尊亲亲之义正三纲五常之理诚扶世之要道欤昔孔子作春秋也内而君臣之朝聘外而兵师之征伐公侯之盟好与国之防姻荣増华衮辱过斧钺特寓于名字之间且齐曰齐侯宋曰宋公列国之君书爵宜也而衞灭同姓之国则特书名以讥之小国之君未拜王命而不书爵则书名可也而邾娄之君与公同盟则特书字以褒之圣人立天地之常经人道之大伦皆于是乎頼后世岂可轻乎哉然尝论之古人之以讳也狥公而合乎礼后世之以讳也狥私而背乎礼且古之臣为君讳子为亲讳此当然之理然诗书不讳也临文不讳也庙中亦不讳也若文王讳昌而箕子为武王陈洪范曰使羞其行而邦其昌厉公讳胡而其子宣王时诗曰胡不相畏者诗书不讳也春秋僖公名申而书戊申定公名宋而书宋仲几庄公名同而书同盟者临文不讳也周公成王诗曰克昌厥后又曰骏发尔私者庙中不讳也此非徇公而合礼乎后之为汉帝讳者彻侯改为通侯【武帝讳彻诸将彻侯皆改为通侯】秀才改为茂材【光武讳秀班固作史如武约诏令州郡察吏民有茂材者盖秀改为茂也】荘助改为严助【严助本姓荘班固避明帝讳易为严】此固尊其所当尊彼吕后名雉以雉字易为野鸡岂非尊耶【吕后纪讳雉令臣下呼雉为野鸡】为唐帝讳者刘渊易为刘元海戴渊易为戴若思【唐髙祖之祖讳虎李延夀唐人作南北史故名季龙易为石虎韩擒虎者只称韩擒　又髙祖讳渊亦以刘渊为元海戴渊为戴若思】名季龙者石虎名韩擒者擒虎此避其所当避彼汉元后之父名禁改禁中曰省中岂宜避耶【汉元后之父王禁贵显时避其讳呼禁中曰省中】董仲舒受业之徒名曰歩舒【臣歩舒受业于仲舒亦因名舒】司马长卿以慕蔺而名曰相如岂有尊之而复名之乎【前汉司马相如字长卿少名犬子既学慕蔺相如为人也更名相如】衞侯讳恶而衞有石恶【左传衞侯讳恶其臣亦有石恶者】父称羲之而子名献之岂有君父可同讳乎【晋王羲之子名献之】甚者刘歆当世儒宗窃防自欺易歆为秀【汉防曰刘秀发兵捕不道故刘歆欲合防改名为秀】唐世名臣其名隐而字显者乃以字行又何取于父母之名其子乎此皆徇私背礼之失也【唐史论唐臣徳彛元龄士亷师古皆以字行其名曰伦曰乔曰籀曰俭余见欧阳集古防】若夫国朝先正一姓字之称一名讳之论何其不轻耶识与不识皆称师鲁儿童走卒皆诵君实是以字称之也【尹洙字师鲁天下之士识与不识皆称曰师鲁又东坡诗云儿童诵君实走卒识司马】岂非春秋书字之褒乎市井相语指元城曰刘待制闺妇相呼指魏公曰张都督是以官称之也岂非春秋书爵之褒乎【刘安世在宋市井细民以谓若过南京不见刘待制如过泗州不见大圣　又张浚凡闺妇细民皆呼曰张都督】称寇莱曰冦老称包拯曰包老示其尊敬之义也岂非春秋书郭公之褒乎【冦莱公贬外故天下謡曰欲得天下好莫如召寇老又包拯知开封府语曰关节不到有阎罗包老】噫是特下之相敬不敢以讳也有如以君名臣亦何不可呼学士而不呼丁度【丁度在经筵仁宗毎呼学士而不名】呼侍中而不呼韩琦此尤敬之至爱之笃矣【英宗呼韩侍中不以名】至姓宋而不名郊为时讳也此如姚元崇以开元尊号之故而独名崇之意【宋祁公初名郊字伯庠有忌其先达者譛之谓其姓符国号名应郊天又曰郊者交也交者替代之名也宋郊其言不祥仁宗遽命改之公乃改名庠字公序又姚崇字元之初名姚元崇后元宗改为开元恐犯开元尊号独名崇】父讳林而不除翰林为亲避也此如李贺以父名晋而不应进士之义【唐李贺父名晋肃贺不应进士以父名晋与进同音后韩退之作讳辨觧之又名臣传有以父讳林除翰林不受诏】先正所称皆有古谊岂若后人纷纷徇私之失欤愚详论之以俟君子续欧阳公集古録之跋
　　闻望
　　周人用贤之法因民之所自择而遂使之入长出治孟子用贤之术必徇国人之所共贤而徐加采择盖众望所向不可不顺也夫世所谓人望者固有父天下而号天下之大父者有能子一邑而得冠天下之名者景星凤凰覩者为快太山北斗望之悚然坐于庙堂则奸雄缩颈处于方面则夷狄望风故一乡一国之望一乡一国向之矣天下之望天下向之矣彼其向是人也以谓是惟无用用之决能表治而福民吾其咈之彼谓我遏膏泽使不流也云行于天雷震于地虽未遽雨而槁苗已有生意意期之故心向之也是以君子乗此机而用此人则功虽未效而形已着于事先矣舜之用贤也元凯先焉元凯非能不施功而水土自平也不用力而五教自行也选用之初天下固已为有功何也是十六族者世济其美斯民注其耳目乆矣是所谓以民治民以天下治天下因其向而答之之谓也【左传昔髙阳氏有才子八人苍舒隤敳梼演大临厐降庭坚仲容叔逹齐圣广渊明允笃诚天下之民谓之八凯髙辛氏有才子八人伯奋仲堪叔献季仲伯虎仲熊叔豹李貍忠肃恭懿宣慈惠和天下之民谓之八元此十六族也世济其美不陨其名以至于尭尧不能举舜臣尭举八凯使主后土以揆百事莫不时序地平天成举八元使布五教于四方内平外成】是故以已用人庸或不宜因众用望无往不济众望在循吏则用召父杜母吏民称诵郡国向治焉【前召信臣为南阳太守吏民亲爱信臣号曰召父后杜诗传为南阳太守号为杜母】众望在旧士则用顾荣贺循以结人心而江东皆归焉【晋王导说琅琊王睿曰顾荣贺循此士之望宜引之以结人心二子既至则无不来矣睿乃使导躬造循荣以循为吴国内史荣为军司加散骑常侍故江东归心焉】众望以节义为重李固风裁士夫多慕用之而盗贼请降【李固结父英贤四方有志之士多慕其风而来学京师咸叹曰是为李公矣永和固为荆州刺史贼自缚归首】李膺龙门登者为荣用之而阉宦屏息【李膺士夫慕之被其容接号曰登龙门为司校尉诸黄门常侍皆鞠躬屏气休沐不敢出宫省】众望以徳勲为重裴度硕徳若位岩廊而幽镇自臣【唐本传长庆四年王庭凑屠元翼之家敬宗羞惋嗟宰相非其人使凶贼炽肆学士韦处厚上防曰臣闻汲黯在朝淮南寝谋干木处魏诸侯息兵裴度元勲巨徳若位岩廊委决必使戎敌畏威幽镇自臣】子仪元勲一见回纥而下马列拜【郭子仪永泰中懐防尽说吐蕃等掠泾邠京师大震子仪以数十骑见回纥大酋曰何忘防谊而至是耶回纥舍马下拜曰果吾父也子仪即召与饮结欢好如初】举逸民则天下归心是重望在逸民也故诸葛起草庐谢安起东山卒成伯蜀兴晋之功【诸葛亮卧南阳草庐先主枉驾起之遂伯蜀地以抗吴魏谢安髙卧东山后起为宰相举谢破符坚之师】用世臣则天下所慕是重望在世臣也故山甫纉戎召虎出师卒成中兴之勲【诗】彼以所欲向之我以其所向用之天下欣欣如有获焉寜不慰苍生而寜吾国哉呜呼汲黯在朝淮南寝谋干木处魏诸侯息兵【见上注】士君子以一身系天下观望也大矣尝以国朝观之文富天下闻名乆矣一旦并拜相麻而缙绅之流至相庆贺徂徕之诗脍炙人口宜乎天下向治也【至和初并用文富二公宣麻之际上遣小黄门密聴论议二公乆有人望一旦复用朝士往往相贺黄门具奏上大恱　又石介作圣徳诗维仲淹弼一夔一契】韩范天下知名乆矣一旦出镇陜府而骨寒之謡传播军中小范之名闻者起敬宜乎人乐为用也【韩公与范公在兵间最乆二公名重当时人心归之乐为之用天下称曰韩范军中謡曰军中有一韩西贼闻之心胆寒军中有一范西贼闻之惊破胆　又西夏相语曰小范胷中数万甲兵】元祐之初国事改弦之日也温公入朝人皆望治何者儿童走卒皆识司马乆矣【东坡作温公独乐园诗儿童诵君实走卒识司马】渡江之际国势缀旒之秋也张公登揆再植中天何者小儿妇女皆知都督素矣【张浚为相与赵鼎共起事功时天下小儿妇女皆称曰张都督】噫国吾国也民吾民也而敬之亦宜也若夫蛮夷狄不知礼义一闻盛名敛袵起畏此尤可嘉也无地起楼台之诗流布北敌至勤谘问【魏野赠寇公诗曰有官居鼎鼐无地起楼台北使至赐宴两府预坐北使歴视坐中问曰谁是无地起楼防相公丁谓曰寇公暂抚南邦】长啸却胡骑之赋传诵髙丽至问安否呜呼若人而在朝廷朝廷其不尊乎【范镇少赋长啸却胡骑赋及奉使髙丽敌相目曰此长啸公也其后兄子百禄使敌敌亦问镇安否】曹公在天雄敌使一过不敢疾驱【曹公威震西鄙及镇天雄契丹使过必戒其下无敢疾驱】王公莅大名敌使入境沐浴洁服呜呼若人而在藩阃藩阃其不壮乎诗曰如珪如璋令闻令望吾于诸君子见之今日欲寛天下之忧而起中外之治惟在急收人望耳豪杰归附正觇吾所以驾驭之术必得人如裴度而后可以用蔡人【裴度平吴元济用蔡人】遗黎南来正望吾所以镇抚之策必得人如冯异而后可以慰关辅【光武徇河北遣异乗传循抚属县録囚徒存鳏寡】新敌慕义正观吾所以区处之方必得人如祖逖而后可以制石勒【祖逖镇兵黄河以南皆为晋土石勒遣使奉币请和于逖】朝无重臣天下何赖昔宣和末向子諲谓惟起刘安世陈瓘则尚可支持使朝廷得闻其语及二臣之尚在起而用之则立国岂但江左而已何者刘安世在宋市井细民皆知有刘待制陈瓘过越田夫野老皆知有陈莹中二公人望所向如此岂难扶宣和之治耶【刘安世在宋杜门屏迹然田夫野老市井细民以谓若过南京不见刘待制如过泗州不见大圣又陈瓘迁谪以来杜门三十年所至人情向慕虽田夫野老咸知名自天台道由防稽知越州王丰甫具舟于郊越人闻公赴府争竞观瞻比肩舆归道路遮拥几不可行】不然眼钉之謡天下所恶【天下謡曰欲得天下平须防眼中钉欲得天下好莫如召寇老时丁谓譛贬寇公也】距脱之诗士夫鄙之【石介圣徳诗曰如茅斯防如距斯脱距盖指夏竦也】知众之所恶者如此又知所好者如彼今日其可不谨哉

　　古今源流至论后集卷七
　　钦定四库全书
　　古今源流至论后集卷八　　宋　林駉　撰
　　储材
　　尝怪汉髙帝屈用羣策驾驭英豪当时未尝无材也而猛士之思已见于大风之歌【髙纪髙帝至丰而作大风歌曰大风起兮云飞安得猛士兮守四方】孝武广开数路收召贤俊当时盛称得人也而跅弛之求且见于末年之诏【武帝纪】是何得其效于前而不获其用于后耶盖尝论之方蓬蒿未刈讐敌未服也登坛而拜【韩信传】挥洗而听【郦食其传】临轩策士【董仲舒传】下诏求贤【武帝纪】于此之时偏禆行伍皆欲自勉山林草泽闻者作兴不闻有乏材之忧迨干戈既定事功已集也元勲宿将葅醢相望【韩信黥布传】丞相大臣诛谴相继【公孙贺刘屈牦传】于此之时朝廷之上故老凋零衡茅之下豪逸退遁无怪乎有拊髀之叹此无他盖二君爱惜培养则临难有可仗之人轻弃厌薄则处事无可任之士不是之思而徒谓天下乏材是诬天下也不然二君晚年既悔之后降心招礼作意收召遗一周勃而能成诛吕安刘之功【周勃传】储一霍光而果定拥昭立宣之策者是果乏材哉【霍光传】诗曰丰水有芑武王岂不仕贻厥孙谋以燕翼子信乎人材不可无培植之功也世更五代士气骩髀岩穴緼袍韬光晦迹此正六隂之极我朝开基磨洗作新科目网罗学校收拾此方一阳之萌三朝相承日培月长至于仁庙云集雾滃此际六阳之极故増葺胄监銮舆亲幸我太祖作兴之始也【太祖既受禅即诏有司増葺国子监祠宇车驾一再临幸】三馆増置书籍充栋我太宗涵养之时也【淳化元年二月国家因唐制建昭文史馆集贤院于禁中昭文集贤置大学士其学士史馆置监修国史脩撰直馆昭文亦置直馆贤院又有修撰校理之职】深矣哉祖宗之仁欤庆厯之初天地嘉吉众贤之进如茅斯防【石介圣徳诗】至此始见丰芑之效此高宗谓太宗置三馆养天下之士至仁庙人材辈出为国名臣信夫【绍兴十一年上谓宰执曰学校人材自出人才须素养太宗置三馆养天下之士至仁庙人才辈出为国名臣】自今观之可属大事重厚如勃非溢美也【石介圣徳诗予早识琦琦有竒骨可属大事重厚如勃】亿万维生公手抚摩非侈辞也【苏东坡传公神道碑北至燕然南至于河亿万维生公手抚摩】中庭拜麻相庆相贺有令闻也【文彦同富弼拜相宣麻之日士夫以得人相庆天下谓之文富上曰吾得二相贤于梦卜矣】受遗辅政有始有卒无间言也【曽公亮谨畏周宻内外无间言受遗辅政有始有卒可方安世】非宰辅之得人乎契丹入贺称叹得人【仁宗朝王徳用再入枢宻是时富公相契丹使来徳用伴射使者曰天子以公典宻而用富公作相可谓得人】元昊纳欵酌酒相贺则徳用仲淹典枢之劳也【庆厯初元昊纳欵遂召韩琦范仲淹为枢宻副使天下闻之而士夫酌酒相贺曰上用韩琦非惟社稷之幸乃天下生民之幸】忠纯可纪玊音称赏【仁宗曰朕命参知政事忠纯可纪者惟蔡齐鲁宗道薛奎而已】忠鲠自任贵戚深惮则薛奎宗道佐政之功也【拾遗録鲁宗道为叅政忠鲠自任时人谓鱼头公　又归田録时曹利用恃权骄横公折之贵戚用事者莫不惮之目为鱼头参政】非叅枢之得人乎諌官叩镮不曰沽名【明道二年仲淹孔道辅孙祖徳蒋堂马绛叚少连宋祁刘涣诣垂拱殿门伏奏门者阖扉道辅叩铜镮大呼】御史叩榻不曰好异【石介圣徳诗惟脩惟靖立朝谳谳言论磥砢忠诚特达素相之后含忠履洁昔为御史几叩予榻】四贤之称指以为荣【蔡防作四贤一不肖之诗四贤谓范仲淹余靖尹洙欧阳脩一不肖谓髙若讷也】三谏之诗传者为快【仁宗用欧阳脩余靖王素为諌官蔡防作诗曰御笔新除三諌官宣传朝野尽相欢云云三人以诗进上复用防为谏官】台谏之风采可想也贵妃之册权宠可奉祁为翰林不以册进【宋祁入翰林当作贵妃制初行册礼而祁以诰进妃怒抵于地曰何学士敢轻人遂落职知许州东都事畧】招提之记政府可得齐为学士不以记上【天圣六年以翰林学士蔡齐知河南府罗崇勲趍上修景徳寺记曰参知政事可得也齐故隐其记不上崇勲怒防于太后命齐出守】翰苑之节操可羡也敕出唐介而何郯封还【嘉祐五年唐介知荆南敇过门下知封驳事何郯封还之言介为諌官有补朝廷不当出诏介复知谏院如故】诏除懐敏而胡宿缴驳【皇祐元年杨懐敏除副都知知制诰胡宿不草制封还上谓宰相曰前代有此故事否文彦曰唐给事袁髙不草卢相制书近来富弼亦封还词头上乃意觧】其给舍之持正论也如此前代乱亡反覆规讽【孙奭毎讲书前代乱君亡国必反覆规讽】前代治乱再三熟复【王举正进谏及前代治乱之际必再三熟复以尽规讽也】其经筵之格君心也如此不特此也以言其邉帅则黒王相公见者惊心【王徳用状貌魁伟而面色正黒虽匹夫下卒闾巷小儿外至邉夷君长皆知其名称之曰黒王相公北敌常呼其名以惊小儿】小范老子闻之破胆【名臣传仲淹领延安阅兵选将日夕训练夏人相戒曰无以延州为意小范老子腹中自有数万甲兵不比大范老子可欺也戎人呼知州为老子大范谓雍也又邉上謡曰军中有一范西贼闻之惊破胆】以言其郡守则成都清节以一琴自随【赵抃在成都携一琴一鹤以行其再任也屏去琴鹤止一苍头执手神宗尝谓曰闻卿匹马入蜀以一琴一鹤自随为政简易亦称是耶】端溪美政一砚不持【包拯知端州岁贡砚前守縁贡率数十倍以遗权贵拯令制者才足贡数岁满不持一砚归】以言其县令则阉寺索牛以理拒之【仁宗时吴育知防城县宗室宦寺上冡过县或夜索牛驾车公曰牛不可得】衞士纵马以法杖之【范纯仁始知防邑县民有诉衞士纵马食术者公捕杖之】项背相望为国名臣噫盛哉吾观庆厯人材之众如此岂一朝一夕之积耶然遗波余泽用之不尽犹足为异日之观治平之初主少国疑之秋也当时天下呼吸之间有雷有风有存有亡韩魏公屹然中立亲扶日毂垂绅搢笏神闲气定而天下不敢言不敢议韩公本庆厯之硕辅【言行録韩琦传】熈寜之际阳消隂长之时也新法之行趋者澜倒同已者进异议者斥富公首立赤帜台府继论至为一空而小人终知公议之不可夺富公本庆厯之名相【富弼与安石议法意不合公称疾求去司马公言于神宗曰富弼老成有人望其去可惜上曰朕留之至矣彼坚欲去时蒲宗孟范伯禄范公吕公诸贤皆以争新法去】元祐之元改弦易辙之日也程范二公虑有朋党【闻见録程颢曰君实晦叔作相当与元丰大臣同若先分党与他日可忧君实忠直难与力争　范公遗事公与乎文邦彦曰事有太甚者恐他日朋党之祸】章吕小人窥伺隙间【时吕惠卿语章子厚投问皆抵伺间闻见録】而温公极溺救灾不暇他恤而天下知太平之有日温公本嘉祐之名臣【刘安世曰温公当揆路日盖知后有反覆之祸拯溺救焚何暇论异日事温公在嘉祐时修起居注同知谏院】禁废不尽者犹足以支靖康之变【伊川东坡刘安世诸党崇寕初谓之元祐学皆禁废】源派相传者且能致建绍之功【杨时马伸皆伊川弟子建炎初召用】社稷灵长终必頼之祖宗涵养之功大矣书曰罔俾阿衡专美有商愚不能无望于今之士君子
　　隆儒
　　汉立士人心尊经【孟子序汉文广游学之路而天下众书徃往颇出论语孝经孟子尔雅皆置士】唐召学士天下崇文【唐太宗于门下别置文馆召用十八学士时谓登瀛洲】甚矣天下不可一日无儒者之功也人主亦不可一日不重儒者之学也夫礼义之所以兴分守之所以立纪纲之所以张耕凿之所以安者非儒之功耶为天地立心为生民立极为斯道明正统为万世开太平者又非儒之功耶吾儒功用与天地并其可不加崇重之诚乎自士之置官也孔壁简编家传人诵太常弟子文学彬彬【儒林传序丞相公孙与太常臧愽士平等议因旧官而兴焉为士官置弟子五十人云云自此以来彬彬多文学之士】师儒讲论于石渠之间【孝宣诏诸儒于石渠讲五经同异】冠带杂遝于桥门之外【孝明帝临辟雍冠带济济圜桥门者亿万计】汉固无负于儒异时桐江髙风可扶汉鼎于危疑之际北海清议凛然诛奸雄垂涎之心【严光及孔融传】则儒术之泽可见乎自学士之召用也踵堂授经济济八千【唐选举志太宗益崇儒术云云自天下初定増筑学舍至千二百区遣士为授经四夷若髙丽百济新罗髙昌吐蕃相继遣子弟入学遂至八千余人】金銮玉堂招集名胜【唐开元置翰林皆选文学之士　又李白金銮论当世事又翰林谓之玉堂】以制科待非常之才【唐选举志】以进士为龙虎之榜【韩愈欧阳瞻诸人登进士科称为龙虎榜】唐亦无负于儒异时名儒事业皆出于科举之中【唐选举志大抵众科之目进士尤贵得人亦最为盛焉方其取以辞章类若浮文而少实及其临事施设其事业蔼然为国名臣者不可胜数】奋书生正色屹然为六馆之唱【朱泚叛何蕃唱义六馆】则儒学之功可见矣噫吾儒有益于人国家也大矣哉世更五季吾道荆榛天开我宋五星应奎方太祖太宗之立国也倥偬不给未遑他务特拳拳于东鲁圣人其为吾道计至厚也我太祖之賛文宣曰尼父挺生河海标异【太祖作文宣王賛曰尼父挺生河海标异祖述尭舜有徳无位哲人其萎鳯乌不至】我太宗之賛文宣曰肃昭威仪海宇聿崇【太宗作文宣王賛曰维时载雍戢此武功肃昭威仪海宇聿崇】昭回之光炳耀河汉褒讃之文千古不磨噫贻厥孙谋以燕翼子后之继志述事者其不自斯道发挥乎是故儒行一篇亲赐孙何何而非儒其肯赐乎【淳化三年诏刻儒行篇赐大臣并赐孙何等为座右之诲】崇儒一论亲示王旦旦而非儒其肯示乎【祥符二年以崇儒术为君难为臣不易论二篇示王旦曰先是陈彭年因奏对上曰儒术污隆其应甚大国家崇賛何莫由斯秦息则儒术息汉兴则学校兴彭年曰陛下圣言足以为天下训可着之篇翰】召康节以秘书而不为过以道义可重也【闻见録熈寕二年诏举遗逸呉充祖无择荐康节康节除校书郎徴以推官辞不就】赐伊川以座讲而不为傲以经术可尊也【旧讲读官赐坐仁宗富于春秋乃命儒臣立就御案便于指示神宗时王安石为侍读请赐坐韩维以下三人以为当坐刘挚以下十人以为不当坐乃不行元祐初程頥为侍讲请坐讲从之】玉堂四字以宠翰林重词翰也【淳化三年太宗飞白玉堂之署四字赐苏易简榜于防额上曰此永为翰林中美事】秘阁二字以宠秘书重经籍也【淳化四年李玉言愿比玉堂之署赐以新额乃飞白秘阁二字赐之】师儒之当敬则锡以章服赐以宴防以为经筵之盛事【庆厯七年开延英阁讲孝经赐曽公亮三品服帝曰以此赐异于他日又曰自古帝王皆有师今赐师儒之臣讲筵之荣也　又元祐元年赐宰臣执政经筵官晏于东宫】进士之当褒则宴以琼林给以驺从以为儒科之美观【太平兴国二年吕正等给第赐宴开寳寺上自为诗赐之八年宴防始就琼林以为定制又祥符八年蔡齐居第一上曰得人矣特诏金吾给七驺出而节传呼】不特此也石经嵯峨屹立胄监【淳熈四年临安府建阁安顿太上皇御书石经以光尭御书石经之阁为名】法驾雍容亲幸秘省【淳熈五年九月车驾幸秘书省御右文殿从驾官及馆职起居毕宣宰执以下于秘阁观累朝御制御书及图画古器等】其隆儒美意至中兴以后有加焉噫生圣明之世为圣明之士其鸢飞鱼跃之情何如耶霜降水涸涯涘乃见嵗寒凛凛始知松栢吾观变故艰难之书而知诸儒之所养新学之兴黄茅白苇几变天下儒道几晦【苏东坡论王荆公欲天下为黄茅白苇】然有直诋时政而甘居在下者【熈寜二年初以策取士时苏轼为考官以举子希合争言祖宗法制乃拟答以对韩维吕惠卿主考阿附者皆在髙等言直者皆下等叶祖洽言祖宗多因循苟简之政陛下革而新之陆佃初第五以附新法陞第二范钺直诋时政皆在下】有不阿主司而力排新法者新学能变之乎【闻见録钱景谌与荆公善论新法不合絶交其答赵度文书云仆为进士时彼主别头试取仆于数百人之中及参大政仆见于新第问青苗助役如何仆对利少害多彼不乐】学禁之严名儒硕望间关海隅儒道几坠矣【元祐学在崇寜时有禁故伊川有涪陵之行】然有执贽求学而不恤禁锢者【马伸字时中崇寜初元祐学有禁伸鋭然从伊川为亲承之计先生曰非其时恐为公累公执贽凡十反且曰使伸得闻道虽死何憾况不至死者乎】有读策问而不应进士举者【尹焞事伊川应进士举策问议诛元祐党人焞曰尚可以干禄乎哉不对而出告程夫子曰吾不复进士举矣】学禁能止之乎靖康之事儒道几如线矣然学校之士草茅之儒寜死于锋镝而不忍负吾国寜守节义而不肯辱北廷此其抗节守义之心果能易之乎【绍兴十年上曰学校人材自出须素养太宗置三馆养天下之士至仁庙时人材辈出为国名臣秦桧曰国朝崇道重儒变故以来士人虽陷敌者往往亦能守节】祖宗培植之功深矣呜呼吾道何负人国家哉
　　抑奔竞
　　朝扣秦关暮游燕壁此奔竞之风始唱也上书公车曳裾王门此奔竞之风益炽也嗟夫奔竞诚可薄也然非士夫得已也何者井田法行学校政举故人安分守而为恬静之习井田制坏学校政废故人无定向而甘为侥幸之态此苏秦游说六国日夜皇皇而叹无负郭之田也【史记苏秦叹曰使我有负郭之田二三顷安得佩六国印乎】然则岂士夫之得已哉是故权在于左右则为之扫门权在于嬖宠则为之控马权在于贵戚则为之主事朱扉一开燕雀骈集潭潭相府趍者如市小而望一顔之借大而望终身之庇噫可叹也甚者子云汉之大儒求媚取容甘有美新之作【本传】昌黎一代山斗一不得志至三上宰相之书【韩文】自余何望焉国家上以礼义砺其俗下以亷耻律其身英风义槩凛凛相望故玉堂献记不入翰苑【知制诰范杲数致书宰相求入翰林又尝出制诰一篇示李昉曰先公谓杲才任学士故以此付杲于是献玉堂记请备其职上恶其躁竞终不使居内署】河平献颂不留兰台【右补阙胡旦进河平颂太宗览之曰胡旦凶憸蹂愤文辞率缪安可置之兰台遂黜商州副使】不以私书至京师则擢之御史【唐介改侍御史知复州未至召充言事御史介至仁宗曰知卿被谪以来未尝以私书至京师可谓不易所守矣介顿首谢退就言职无所避】不以私事干朝廷则处之諌诤【王举正】天子以此砺风俗风俗其不归厚乎两及相门则却以素定【王旦谓向文简曰累于上前说张师徳名家子有士行不意两及吾门状元及第荣进素定但当静以待之耳若复奔竞使无阶而进将如何】一谒大资则却以不求【伊川云頥与韩持国大资泛舟颍昌客将云有一官员上书谒见大资乃是求知己頥云大资居位却不求人乃使人倒来求己持国曰正执求荐章常事也頥曰只谓曽有不求者不与来求者与之遂致人如此持国便服】韩维安于静退而彦愽荐之【仁宗患缙绅奔竞谕近臣曰恬退守道者旌擢则躁求者自当知耻于是宰相文彦宋庠等言韩维好古嗜学安于静退乞加甄録以厚风俗】刘器之不通问讯而温公荐之【司马公荐刘安世充馆职因谓公曰知所以相荐否公曰获从公游旧矣温公曰非也光居闲足下问讯不絶位政府足下独无书所以相荐也】大臣以此化士夫士夫其不安守乎天子明此道于上大臣明此道于下所以养成恬静退让之俗也方登强仕脱然勇退则有如钱若水【至道三年真宗即位若水时方年四十以母老请觧机务章再上乃得请　陈希夷谓钱若水急流中勇退人也】未及挂冠遽尔请老则有如韩见素【咸平元年监察御史韩见素表求致仕时年四十八上问辅臣曰见素齿髪尚壮遽求致仕何也吕端曰见素性恬退上难之李至曰近世朝行中躁竞求进者多知止求退者少若允其请亦足以激劝薄俗上黙然乃授刑部员外郎致仕见素退居华山年八十余乃卒】有十年不求磨勘者【庆厯八年祠部员外郎秘阁校理张瓌为两浙转运瓌十年不磨勘迁官朝廷奨其退静】有十五年退居者【宇文之邵退居十五年不易其志时论称之】礼部第一人庭唱抗声旧例也而范镇不肯自陈【寳元元年范镇礼部奏名为第一故事礼部第一人赐第时有第二甲者近下犹升之吴育欧阳脩殿庭唱第过三人亦抗声自陈镇独黙然至第七十九人乃出拜退就别无一言众以是贤之礼部第一人在第二甲自镇始】进士第一科求试馆职旧例也而安石不肯召试【皇祐三年宰臣言殿中丞王安石进士第四人及第旧制一任还进所业求试馆职安石凡数任并无所陈朝廷特令召试亦辞以家贫亲老乞特赐甄擢召安石赴阙俟试毕别取防安石辞不就】呜呼孰非我朝涵养作成之功哉好事尽输纯与直谩劳颊舌涌如泉此太宗嫉躁竞之诗也【太宗毎念躁竞之辈不循理道作七言诗示学士卒章云好事尽输纯与直谩劳颊舌涌如泉】臣下但当守公法驰骛茍进何可取此真宗喜恬退之诗也今之士夫当以此书绅云
　　排异端
　　问礼老聃问乐苌此孔子之恕也禽兽杨墨妾妇仪衍此孟子之严也嗟夫孔孟家法源流则一同师帝王同用仁义同尊六经至处异端之学或恕或严矛盾异见抑何耶盖夫子之勉人为善也言足以庶几于道识未至于甚悖乎理海防春育不至皦皦是在蛮貊而引之之意孟子之为世卫道也售伪以假真似是而实非痛惩深诋惟恐不力是以门墙而麾之之见先辈谓夫子犹元气浑然有四时之象孟子犹太山有岩岩不可犯之状者正此意也然夷子窃仁贻祸万世老氏道徳流为少恩【孟子　又史记太史公曰申韩之学杂于老子道徳之义】其为吾道害也烈矣故夫子虽曰小道可观而攻乎异端一言与门人弟子警戒提撕甚切也然则学孔孟之学者其可不以衞吾道排异端为家法哉自孔孟不传之后而黄老之学唱于盖公【曹参传】和于贾谊【本传】大炽于司马谈之父子【司马谈与其子迁世为史官以为出于老子盖老子为周之柱下史故也】而吾道又一厄矣董仲舒推明孔氏力挽正学清净之说方息而贤良之科始盛百氏之术既罢而六经之学益彰文章彬彬焕然有三代之风者董氏之力也【董仲舒传自仲舒对策推明孔氏抑黜百家立学校之官州郡举茂才孝亷皆自仲舒发云　又武帝賛慨然罢黜百家表章六经号令文章焕然可述也】自仲舒既没之后而释氏之学汉明帝无故开其端【后西域賛】梁武无识宗其教【通鉴梁纪武帝斋素奉佛屡设无量大斋】唐宪又从而实其怪异之迹【唐宪宗迎佛骨韩愈上防谏之】而吾道又再厄矣韩昌黎火其书庐其居欲巾澄观【韩文僧澄观诗我欲收拾加冠巾】欲冠灵师【韩文灵师诗方欲缺其道且欲冠其巾】原道一篇名教砥柱佛骨一防羣疑氷释障百川而东之回狂澜于既倒者昌黎之功也世更五季吾道湮欝甚矣异论邪説争鸣竞吠宋兴七十余年而旧染未洗也自欧阳公攻于前石徂徕排于后而先正诸公羣起而斥之后学免擿埴之惑吾道増杲日之辉自今观之仁义之说胜则杨墨之学废欧阳公之本论然也本论一出而天下始知胜之之道【六一文本论曰佛老为中国患千余歳世之卓然不惑而有立者莫不欲去之已尝去矣而复大集攻之暂破而愈坚扑之未灭而已炽至于无可奈何果不可去耶盖亦未知其方也然则将奈何曰莫若修其本以胜之昔战国之时杨墨交乱孟子患之而专言仁义之説仁义之説胜则杨墨之学废汉之时百家并兴董子患之而退修孔氏之学孔子道明而百家自息此所谓修其本以胜之之效也】迁四民之常居毁中国之衣冠石徂徕之经说然也经说一出而天下又知可怪之害欲除其弊先从其徒非李方叔浮图之论乎读其论者则知销之有道矣【李廌浮图论浮图初入中国英睿之君忠义之臣欲除其终亦不能何哉销之不以其道也今不必推罪于佛惟治其徒曰吾将使汝不出戸治其佛之説而躬行之礼部署以为令刑部防以为法】欲非其非必反其是非李泰伯广潜之书乎观其书者则知彼说必穷矣【李泰伯广潜书昔之排浮屠徒非其非而弗及其是胡不穷之曰尔之慈悲普济而不以礼节之是不知父子之可亲而他人之可踈也尔之报应而不以信行之土木媚佛则反祸为福是招权鬻狱污吏事也】明道极推其教之失则曰滞固者入于枯槁防通者归于恣肆是说也其中异学之膏肓欤【明道语録佛氏之教滞固者入于枯槁防通者归于恣肆云云】伊川推其难辩之弊则曰杨墨之祸惨于申韩释氏之祸惨于杨墨是说也其为吾道之大闲欤【伊川语録】昔东坡之序欧阳公也谓愈之后三百有余年而后得欧阳子其学推韩愈孟子以达于孔氏且曰欧阳子今之韩愈呜呼岂特欧阳子哉凡先正有功于吾道者皆韩愈也请广东坡言外之意【苏轼序公之文曰自汉以来道术不出于孔氏而乱天下者多矣晋以老荘亡梁以佛亡莫或正之五百余年而后得韩愈学者以愈配孟子盖庶几焉愈之后三百有余年而后得欧阳子其学推韩愈孟子以达于孔氏其言简而明信而通引物连类折之于至理以服人心故天下翕然师尊之曰欧阳子今之韩愈也】
　　经学
　　圣经不幸于后世者三曰议经曰僭经曰叛经而秦人焚焰之罪不与焉噫可叹也严矣哉圣人之经天地鬼神不能易而易之者诸儒也呜呼诸儒之轻易圣经自若也而诸儒之罪岂能逃于后世哉自其有议经之说也书则疑伯益之事【史通疑伯益之死为啓所诛】记则辨月令之非【郑康成云名曰月令者以其记十二月政之所行也本吕氏春秋十二月纪之首章也又云其中官名时事不合周法】指易为卜筮之数【秦人以易为卜筮之书故不焚之】指诗不当暴丑乱之迹读礼未知篇数已谓为战国之书读春秋未知十二公已议三传之失【子由文周公治周莫详于周礼以吾观之秦汉诸儒以意损益者众矣非周公之全书也　又司马温公上书近歳新进后生未知臧否读易未识卦爻已谓十翼非孔子之言读礼未知篇数已谓周官为战国之书读诗未尽周南召南已谓毛郑为章句之学读春秋未知十二公已谓三传可束髙阁循守注防者谓之腐儒穿凿臆説者谓之精义】夫以圣人作经犹不敢议夏五郭公之疑而况于后儒乎噫以蠡测海妄窥涯涘君子知议经者之过自其有僭经之说也论礼乐者诞【荀卿】赓华黍者赘【东晳】作太者妄【杨雄】史迁之实録司马彪之九州春秋麟笔之玷耳王通之续书孔衍之汉魏尚书典谟之累耳夫以游夏髙弟犹不敢一辞之措而况于后儒乎噫效颦西子反失西子君子知僭经者之咎自其有叛经之说也受业公羊多诈不情【公孙】传业左氏自献符命【刘歆】以从事易学之人而投阁取辱【雄】以不语怪力之言而欺君自诬【张禹】以六典井田之法而助莽簒政【刘歆】夫以庄周异端之流犹知尊圣人之教而况于后儒乎【东坡文】噫操戈入室自相背戾君子知叛经者之罪呜呼使彼而知曽经圣人议论安敢之讽则必独抱遗经深究终始而不敢议【韩文诗曽经圣人手议论安敢到又云寄卢仝诗春秋三传束髙阁独抱遗经究终始】彼而知谁能书阁皓首太之诗则必束阁臆说覆瓿浅言而不敢僭【杜诗谁能书阁下皓首太经】彼而知荘周之书发冢之讥则必佩服圣言书绅遗训而不敢为弯弓之叛【荘子】惜哉文不丧天道未坠地振遗经之絶响起吾道之如线吾于先正诸公有望焉泰山之孙明复【墓志孙复字明复后居泰山学春秋着尊王发微十二篇用范富荐除国子直讲】徂徕之石守道【石介字守道耕徂徕山以易教授于家后为直讲学者从之甚众】南城之李泰伯【墓志李遘字泰伯南城人有易礼二论周礼论五十首天子闻之以将仕郎试太学助教又召入太学説书】湖学则有胡安定【家塾记安定先生胡瑗庆厯中教授湖苏间束脩弟子以数千计时方尚词赋独湖学以经义入时务学中故有经义斋治事斋】闽中则有周希孟陈述古之流【墓志蔡防知福州闽士专用赋应科举公得周希孟以经学传授学者尝数百人又有陈防字述古以经学名】周子之在濂溪【周茂叔】张横渠之在关中【张载字子厚设教关中】康节二程之在洛【邵雍谥康节先生程颢程頥在洛阳】道徳之言蔼如也于易则先天之学以心为本【闻见録陈莹中答杨中立游定夫书康节云先天图心法也诗曰身在天地后心在天地先天地自我出自余恶足言然则先天之学以心为本其在经世者康节之余事耳】经世之作以中自名【童训邵康节以十二万四千五百年为一防自开辟至尭时正当十二万年之中数故先生名雍字尭夫名雍取黎民于变时雍也其居洛阳亦取天地之中】因数穷理也一兎之微可起八卦【遗书因见卖兎者曰圣人见河图洛书而画八卦然何必图书只看此兎亦可作八卦数便从中起古圣人只取神物之至者耳】梅枝之粗可知乾坤【遗书早梅冬至已前发方一阳未生然则发生何也其荣其枯此万物一个隂阳升降大节然逐枝自有一个荣枯分限不齐此各有一乾坤也】因理达数也太极一图天地之本【周茂叔太极图五行一隂阳也隂阳一太极也太极本无极也五行之生各一其性无极之真二五之精妙合而凝乾道成男坤道成女二气交感化生万物万物生生而变化无穷】潜虚一书万物之府又理数相推也【温公潜虚万物皆祖于虗生于气气以成体体以受性性以辨名名以立行行以俟命故虚者物之府也气者性之戸也体者质之具也性者神之赋也名者事之分也行者人之务也命者时之遇也】于记则六经门戸自中庸入【邹浩曰六经干门万戸何从而入其要在于中庸之谨独】学识波澜自檀弓入【苏东坡学识波澜自檀弓入】物我两尽自曲礼入【张横渠物我两尽自曲礼入】以大学为入徳之门【伊川语録唐棣见伊川问学如何曰入徳之门无如大学今之学者赖有此篇仅存】以少仪尽进退之事【吕氏童训后生学问须防曲礼少仪仪礼小学洒扫应对进退之事】其言近道吾得乐记焉【童训礼记除中庸大学唯乐记为最近道学者深思之礼记之表记其迹近矣乎其言正】其事可备吾得礼运礼器焉【横渠正防书礼器则藏诸身吉无不利礼运云者语其运也礼器云者语其成也逹与成体与用之道合体与用大人之事备矣】其于书与周礼也论洪范而辨五事叅极之凿【老泉洪范论歆向之惑始于福极分应五事遂强为之説故其失浸广今其传以极之恶福之攸好徳归诸貌极之忧福之康寜归诸言极之疾福之夀归诸视极之贫福之富归诸听极之凶短折福之考终命归诸思所谓福止此而已所谓极则未尽其弱焉遂曲引皇极以足之皇极非五事而其不建之咎岂止一理之弱哉】传禹贡而别三江入海之味【闻见録东坡传禹贡三江既入曰自豫章而下入于彭蠡而东南流为南江自蜀岷山至于九江彭蠡以入于海为中江自嶓冡导漾东流为汉过三澨大别以入于江汇于彭蠡以入于海为北江自三江自彭蠡以上为二自夏口以上为三江汉合于夏口与豫章之江皆汇于彭蠡则三为一过秣陵京口以入于海不复三矣禹贡犹曰北曰中者以味别也盖此三水性不相入江虽合而水味异故至于今有三泠之説古今称唐陆羽知水味三泠相杂而不能欺不可诬也予读唐史髙宗问许敬宗书称浮于济漯今济与漯絶不相属何故而然许敬宗曰禹导沇水东流为济入于河今自漯至荥而入河水自此洑地过河而南出为荥古者水官能辨味与色潜而出合而分皆能识之盖江河以味别敬宗先言之矣东坡不表见之者嫌其姓名污简册耳】辨稽古为作史之辞【元城语録元城谓马永卿曰今之书乃汉所谓尚书自作尭典以上书序也旧与他序同在一处孔氏修于诸篇之首尭典两字乃篇题也其下当为粤若稽古粤若发语之辞也稽古者言史官考古有此事也今孔氏以若为顺古道而行之非也永卿曰粤若者所谓越若来三月是也所谓稽古者则所谓惟稽古是也先生曰然今按艺文志注秦延君说曰若稽古三万言则是曰若稽古当作四字句今乃以尧典曰为一句若稽古帝尭为一句非也】解放勲为称尧之道【伊川语録放勲非尭号盖史称尭之道也谓三王而上以神道设教至尭方见于事功也后人以放勲为尭号故记孟子者遂以尭曰为放勲非也若以尭号为放勲则臯陶当号允廸禹自文命下言敷于四海有甚义理】讲周官经世之务当知三代致治之意【龟山语録熈丰君子皆通世务而所取为证者汉以下之事而已有为秦汉以上之説者与之争取不胜今之论事多以三代为言实未必晓有能以三代之徳与之剖析是非有不战而自屈者然须深知三代致治之意方可若周官之书先王经世之务也不可不讲】行周官之法度当有关睢麟趾之仁【龟山语録明道常曰有关睢麟趾之意然后可以行周官之法度盖深达乎此】论象魏之布法当有周家旧法之说【司马温公辨吕惠卿一月变法一歳变法谓周礼正月布法盖布周家旧法也】其于诗与春秋也自从删后更无诗其知诗也达【邵康节诗曰须信画前元有易自从删后更无诗】置心平易始知诗其论诗也明【吕童训横渠读诗诗云置心平易始知诗杨中立曰如此诗则可以读三百篇矣】灵台之诗非文王之受命理窟辨之【横渠理窟灵台民始附也先儒指以为文王受命之年此极害义文王之于纣而事之尽道矣先儒觧经如此君臣之道一不明何有义理哉】破斧之诗非周公之真破斧正驳之【横渠正训既破我斧又缺我斨言四国乱离乌能有为徒破缺我斧斨而已周公征而安之爱人之至也】究春秋之始于王道迹熄之余【龟山语録春秋始隐其説纷纷无定论孟子有言王者之迹熄而诗亡诗亡然后春秋作平王之崩在隐公三年则隐公即位实在平王时平王东迁黍离降为国风则王诗亡而春秋作】穷春秋之终于圣人感麟之因【伊川入关语録孔子感麟而作春秋或谓不然如何曰春秋不为感麟而作然麟不出春秋岂不作孔子之言盖亦有素因此一事而作故其书亦于此终如画卦因图书果无图书八卦亦作】五伯功罪莫逃于观物之一书【康节观物篇五伯者功之首罪之魁也春秋者孔子之刑书也圣人先立其功后定其罪人有功必俱録之不可不知也】文姜罪戾莫逭于遗书之数语【遗书问禘于太庙用致夫人是哀姜否曰文姜也文姜与桓公如齐终啓弑桓之恶其罪大矣故圣人止曰夫人而去姜氏夲朝太祖立法极合春秋之意有夫因妇而被杀以妇为首正与此合】噫诸儒议之僭之叛之之后使非先正诸公尊信讲明之笃则言语之祸甚于煨烬之惨也夫何吕王者流复蹈前失千机百穽纷纷不已观卦之画指为老鹳小大之雅指为老鸦非议经而何【闻见録东坡答刘道原书云方新学经觧纷然日夜摹刻不暇近见京师经义题有其善丧厥善其厥不同何也又説易观卦本是老鹳大小雅本是老鸦此类甚多王氏之学穿穴至此】新义之行求附六籍字说之作缪戾不经非僭经而何【王荆公作新义字说为科举取士之业】记经粹学谓非法言春秋直笔谓非圣经又何其叛耶【熈寜元年诏讲筵罢讲礼记先是王安石数难礼记之非上曰礼记既不皆法言择其中有补者讲之如何安石曰陛下必欲闻法言宜改他经故有是诏　又熈寜四年进士罢诗赋安石作诗书易周礼礼记一经兼以语孟毎试四塲初本经次兼经并大义十道次论次策春秋不与焉】噫王氏之经皆唱于吕蔡之徒而不能不讥于苏程之党能乱于熈丰之间而不能不絶于元祐之后吾圣经昭昭日星万世不泯蛙鸣蝉噪者岂足为轻重哉后之诸儒当以先正为依据云
　　传注
　　三传束髙阁遗经究终始观此则传注之学为可略寜道孔圣误讳言郑服非观此则传注之学为可用嗟夫同异党伐者虽不足以造圣经之纯全而猎渉卤莽之患尤甚于党伐捃摭训诂者虽不足以极圣经之精奥而髙谈阔论之病尤深于训诂何者侯国弃籍咸阳焚经使孔壁之简不传愽士之官不立师友之学不讲训注之书不作则间断残缺人谁知经安得不赖补缀百孔之功吾能因经以考传之得失因传以遡经之本原此其所学果何所负而殆欲尽略之乎夫易虽以卜筮存而实亡考经觧所援差之毫厘缪以千里之语而易初无此文则不全也甚矣使非田焦费髙开其原陈元王弼导其流后人何从见易乎噫读易未识卦爻已谓十翼非孔子之言此温公所深忧也【司马温公曰读易未识卦爻已谓十翼非孔子之言读礼未知篇数已谓周官如战国之书】诗自春秋作而已失观论语所援素以为绚偏其反而之句而诗初无其辞则所亡者多矣使匪申公毛韩为之训郑贾逵为之注后人何从知诗乎噫读诗以先儒为非则啓后学之穿凿此元城所极论也【元城语録元城谓马永卿曰某尝读韩诗有雨无极篇序云正大夫刺幽王也首云雨无其极伤我稼穑浩浩昊天不骏其徳因曰诗中云正大夫离居岂非序所谓正大夫乎凡此事但欲吾友知耳若又以先儒为非则啓后生穿凿害愈大矣】既脱酒诰复失武成书非全也设非伏生受业孔氏为注何所取而为轨范乎儿寛一篇闻者喜色夏侯一言已知变事乌可谓无用之学【并前汉本传】呜呼学书未精而效伊川疑金縢元城疑稽古者皆自文之说耳【伊川语録问金縢周公代武王死何如曰此只是周公之意其辞则不可信只是本有此事后人自作文是此一篇尚书文颠倒处多如金縢尤不可信　又元城语録元城谓马永卿曰今之书乃汉所谓尚书自作尭典以上书序也其旧他序同在一处孔氏移于诸篇之首尭典两字乃篇题也其下粤若发语之辞也今孔氏以若为顺古道而行非也】既失月令又失王制礼非全也【月令吕不韦作王制汉儒作】设非髙堂后苍大小二戴何所取而为仪文乎传一大学学者赖之【伊川杂録唐棣见伊川问学何如入曰入徳之门无如大学今之学者頼有此篇仅存】得一中庸终身所用【伊川语録善读中庸者只得此一卷书终身用不尽也】乌可谓无益之书呜呼学礼未尽而曰晁氏议曲礼泰伯议儒行者皆轻薄者之言耳【晁氏客语曲礼曰毋不敬毋不敬则焉有傲欲傲不可长欲不可纵疑注防之言非经也　又李泰伯儒行非孔子言也盖战国时豪士所以高世之节耳其条十有五然防意重复要其归不过三数涂而已一篇之内虽时与圣人合而称説多过或曰哀公轻儒孔子有为而言曰多自夸大以揺其君岂所谓孔子者哉】学官不立周礼最阙所頼者河间之献康成之笺而是书不至絶响此龟山谓周官经世之务不可不讲必有见也【龟山语録须深知三代致治之意方可若周官之书先王经世之务也不可不讲】麟笔既絶策书不存所赖者左氏公谷之传贾谊诸儒之训而是学不至如线此明道谓经不通求之传传不通求之经盖有防也【龟山语録伯淳先生尝云看春秋若经不通当求之传传不通当求之经如左氏君氏卒君氏乃惠公继室声子也而公羊书曰尹氏传云夫人也声子书曰君氏是何义须以尹氏为正以所得求之经】噫六经不全诸儒补葺固为圣经之幸诸儒未备先正推广岂非圣经之大幸欤夫莘老易传游酢所序【孙莘老易传游酢为序】东坡易传晁氏所敬【闻见録晁以道问东坡曰先生易传当传万世曰尚恨某不知数学耳】或发于太极之图【周茂叔作太极图】或广于先天之説【邵康节先天易】此易之学益明也雨无极之章必参韩诗【见上】淇水之章必推逸诗【扪虱集今书传所载逸诗何限惟琴书载衞女之诗所谓思归引者独见全篇云防防流水流于淇兮有懐于衞靡日不思执节不移兮行不诡随坎坷何辜兮离厥茨是诗始言淇水有似乎竹竿次言离厥茨有似乎墙有茨则逸诗之言类乎此者多惟有不纯故不见取于孔子】或论黍离则知人心之不变【元城语録曰黍离之诗尝见老先生言惟刘铭説最善其说谓人之情于忧乐之事初遇之则人心变焉次遇之则人心微变三遇之则人情如常矣君子则不然其行役也徃来非一见之也初见稷之苗又见稷之穗又见稷之实而感伤之心终始如一不少变焉此诗人之意也若谓视苗以为穗视穗以为实则失之逺矣】或觧狡童而知人心之已离【龟山语録问正叔曰诗比其君狡童硕防则已甚其说如何曰此理旧疑来因学春秋遂别其意春秋书突之奔及其归皆曰郑伯突其书忽止曰郑怱盖不以忽为君也不以为君故目之为狡童魏之硕防魏之重敛则人心之离亦可见矣人心离则为独夫】此诗之学益明也书一也老泉有论东坡有觧【老泉文有洪范论东坡作书觧】礼一也泰伯有论横渠有觧【墓志李遘字泰伯南城人有易礼二论又横渠有礼记觧】以言其周礼则子由论三者之疑【子由文论周礼王畿之疑诸侯封国之疑公侯乡遂之疑】泰伯着五十篇之论【泰伯有周礼礼论五十首】以言其春秋则泰山着尊王之书【孙复学春秋着尊王发微十二篇】康节着观物之论【康节先生观物篇全论春秋】他如五经口义【胡安定有五经讲筵口义】经学理窟【横渠有经学理窟】讲于经帷藏于秘阁非可一二数呜呼诸公之有功于圣经贤传也多矣至若伊洛之门防绎奥义讲明正训其论议精粹俨如面命后学又有依归之地易觧一部亲笔所撰中庸讲议不满复着于礼之数虽定于陜西诸公而礼文未详非自为不可也于春秋之传虽成于刘质夫而说或未尽非自为不可也于乐也书也虽分撰于闽中诸公而非亲说亦不可也噫曽经先生之手无遗议矣【遗书问先生闻有五经觧已成否曰惟易须亲撰诸经皆关中诸公持去以頥説撰成之礼之名数陜西诸公删定已送与吕与叔与叔今死矣不知其书安在也然所定只礼之名数若礼之文若非亲作不可也又尹和靖语録刘质夫作春秋传未成有问伊川答曰已令刘绚作自不湏頥费工夫也刘传既成门人请观伊川曰须頥亲作又陈长方见尹子于姑苏问中庸觧尹子曰先生以不满意焚之矣】中兴以来家传人诵故朱氏之易传【晦庵遗文朱震进易説谓太极图传自陈种放穆脩】胡氏之春秋【绍兴七年赵鼎曰胡安国昨进春秋必经圣览上曰安国所觧朕置之座右虽间有传注颇能发明经防朕喜春秋之学率二十四日读一过】盖得凾丈謦欬之余列于秘府万古有光观髙宗进读胡氏春秋谓安国所觧朕置座右间有传注颇明经防吁传注之学其不可略也如此夫前辈有诗曰读书未到康成处安敢髙声议汉儒敢诵此以为后学之戒













　　古今源流至论后集卷八
&lt;子部,类书类,古今源流至论&gt;
　　钦定四库全书
　　古今源流至论后集卷九　　宋　林駉　撰
　　史学
　　论史于麟经絶笔之后至司马迁史记而止论史于麟经成书之后至欧阳公唐史而止甚矣作史之难也班史失之同范史失之诞陈夀之志三国失之诬陆机干寳诸人之史晋失之谬其余诸家纷纷盖不足论大抵作史有法论史有体观史之表取其抑扬之大义而不当取其登载之年月观史之书志史歴代则述歴代之沿革史一代则着一代之可否观史之纪传当得褒贬直笔是非公论而未暇较其异同也尝攷迁史之表矣三代世表所以观百世之本支攷黄帝之初先列谱系以祖宗为经以子孙为纬则五帝三王皆出于黄帝此帝王授受之正统可见也【史记三代世表自黄帝以后至周其谱系皆出黄帝】六国年表所以示天下之名分故齐康公之十九年为田和迁居海上而书田齐太公卒且系之康公二十年康公既卒始书田齐此尊卑逆顺之正理可见也【六国年表齐年表曰田常曽孙田和始列为诸侯迁康公海上食一城时康公十九年也又齐年表康公二十年曰田和卒康公二十一年曰田桓公午立康公二十五年田齐伐燕取桑丘按康公虽迁海上然田齐有大事皆系于康公之年至康公二十六年康公卒其齐年表乃书田公遂并齐而有之】十二诸侯年表以下以地为主故年经而国纬所以观天下之大势也髙祖功臣年表以下以时为主故国经而年纬所以观一时之得失也秦楚年表上尊义帝而汉居其中明大义也将相年表上系大事之记明职分也【并本表所载如此】至唐之表犹有迁之遗意焉表宰相则书杜如晦为侍中仍监东宫兵马之事盖言宰相不当下行有司之职【唐宰相表正观二年正月辛亥兵部尚书如晦检校侍中摄吏部尚书仍监东宫兵马事】魏徴为秘书监反带参豫朝政之衔盖言他官不宜上任宰相之权【贞观四年二月萧瑀为御史大夫参议朝政贞观三年二月魏徴以秘书监参议朝政】唐之宰相称号如此岂不为后人之戒表宰相世系则书裴氏之房有五而宰相十七人刘氏之房有七而宰相十二人唐之诸臣能修家法如此岂不为后人之劝【唐宰相世系表云】此马迁欧阳之表其寓抑大义深矣哉尝攷迁史之书矣封禅一书固述帝舜以下也正以着当时求仙之诈平准一书固述歴代也正以讥当时征利之非于礼书则载孙卿礼论而不载叔孙通绵蕞者以见野仪之失而古礼之得也于厯书则载古厯九百四十分之法而不载太初八十一分之法者以见太初之踈而古厯之宻也【并迁史八书】至唐史之志犹有迁之遗防焉董仲舒刘向子歆以春秋洪范论灾异之证班固合三说而志五行【前五行志董仲舒治公羊春秋始推隂阳为儒者宗刘向治谷梁春秋数其祸福传以洪范与仲舒错至向子歆治左氏传其春秋意亦已革矣云云】范史因之晋史又因之欧公自立特见考武徳以来着其灾异削其事应而不徇汉儒之论此志五行之得体也【唐五行志不载汉儒之论俱载武徳以来证应】马迁考经星常宿纎悉不遗为天官之书【天官书歴论经星纬星诸宿及天文风雨日月皆述之】班固因迁旧说而志天文晋史因之隋史又因之欧公独以一代天文灾异者从事考武徳以来某星为祥某星为异而不泛言彼苍之象此志天文之得体也【唐天文志】此迁之论歴代欧之论一代其沿革大防微矣哉又尝攷迁史之纪传世家矣子长以事之系于天下则谓之纪秦始皇已并六国事异于前则始皇可纪也项羽政由己出且封汉王则项羽可纪也孝惠髙后之时政出房闼君道不立虽纪吕后亦可也子长以事之有大于列传则系之世家夫子在周则臣道在后世则师道故以世家别之陈涉在夏商则为汤武在秦则为陈涉故以世家系之萧曹良平虽曰通侯而勲烈冠于群后皆社稷之臣则亦列于世家也列传褒贬尤有深意以伯夷居于列传之首重清节也以孟荀冠于淳于之徒尊吾道也以庄周附于老子以申不害附于韩非别异端也他如佞幸酷吏日者龟防滑稽货殖游侠皆为当世而发吁有防哉至唐之纪传视迁亦不多逊纪太宗而讥以牵于多爱之言非妄也盖得于读等慈之碑【等慈寺碑等慈寺在郑州汜水唐太宗破王世充窦建徳乃于战处建寺云为阵亡荐福太宗不世之主而牵惑习俗崇信浮屠岂以其言浩愽为可喜耶余于本纪讥其牵于多爱者此也】纪武宗而责以好恶不同之语非诞也盖得于读防昌之文【会昌投龙文余修唐本纪至武宗以谓奋然除去浮屠鋭矣而躬受道家之箓服药以求长年以此知非明智不惑者特好恶不同尔及得防昌投龙文见其自称承道继元昭明三光弟子南岳炎上真人则又益以前言为不谬矣】韩愈使王庭凑之节旧史没其事今乃书其实盖以明忠臣之义阳城谏延龄之相旧史寘于隐逸今乃列于卓行盖以表君子之功入秦系于隠逸出刘蕡于文苑皆所以示善褒徳之意【新史记传有条不紊如阳城昔在隐逸今书之于卓行秦系昔人不传今书之于隠逸韩愈使王庭凑之节旧史不书今乃书之所以明君子之节太宗拒魏徴之諌有杀田舍翁之语旧史则书今乃不书所以掩人君之阙此新史之得也旧史以髙智周薛季朝王方翼之功业而槩之以良吏以陈子昂之諌诤刘蕡之切直而槩之于文苑以吴叔之忠义而槩之于外戚以阳城之卓异而槩之以隐逸以孙思邈之髙尚而槩之以方技是畧其大行而取其小节此旧史之失也】此迁史唐史之纪传世家真得褒贬直笔是非公论欤呜呼世无马迁无以示后人作史之例世无欧公无以洗诸子作史之陋然自固而下亦不可不辨也且以言其表则王子侯表迁则断自建元以武帝始有分封之制也而固则自髙文以来叙之何昧耶【武帝从主父偃之请始令诸侯王子分封迁作王子侯表特始建元者此也按班固亦作王子侯表不始于建元自髙文以来皆表之】公卿百官表迁则系以大事以验大臣贤否之职也而固则削去不録止书拜罢年月而已何略耶【迁史作汉兴将相名臣表上记大事次相次将次大臣至固作百官表上表载官制沿革下表载拜表年月】古今人物表以区区一夫之见而欲定生民以来贤圣愚智之差等又何其不知量耶【固作古今人物表分为上中下九等自三皇至秦皆録之】以言其志则髙祖之创南北军武帝之置羽林军此一代大政也固则不志兵使节度无所攷光武之三十税一和帝之纵民煑铸此一代之急务也晔则不志食货使丰耗无所稽【西汉无兵志东汉无食货志】志郊祀者不计巡幸里数之逺【闻见録舜一岁而巡四岳南方多暑以五月至衡山北方多寒以十二月至常山世颇疑之汉书郊祀志武帝自三月出行封禅又并海至碣石又巡辽西又歴北邉又至九原五月还甘泉仅以百日行万八千余里尤荒唐矣】志天文者反略当代灾祥之事【班史晋史志天文大抵不言当代灾祥事】以言其纪传则范史纪皇后而不知尊卑之分【东汉皇后有纪如光武郭皇后光烈隂皇后明徳马皇后和熹邓皇后是也】三国纪曹魏而不辨逆顺之理【三国志以魏为帝纪】甚者晋史之纪缪误愈甚贬晋之亡也且有鳌坠三山鲸吞九服之言即恊夫歌咏之辞贬惠皇之失御也且有溽暑之气方闻淫哇之音罕记即恊夫表奏之语此诸史着纪之失然也【并晋纪云云】固论萧何之理家而不思记载之反覆【闻见録萧何传先言民上书何彊贱买民田宅数千人后言何买田宅必居穷僻处曰令后世贤师吾俭其反覆不可信如此】论释之之不调而不思表传履歴之乖误【洪迈续笔汉书纪传志表矛盾不同非惟一张释之为甚本传云释之为骑郎事文帝十年不得调袁盎请徙补谒者后拜为廷尉逮事景帝岁余为淮南相而百官表所载文帝即位三年释之为廷尉至十年书廷尉昌廷尉嘉又二年凡歴十三年景帝乃立而张欧为廷尉则释之未尝十年不得调又未尝以廷尉事景帝也】晔以忠义董宣列于酷吏之俦以直谅郑众列于宦者之徒【见东汉酷吏宦者传董宣在酷吏传首郑众在宦者传首】夀因私忿未复而訾诸葛瞻之失【陈夀父与诸葛有忿因作传訾瞻之失】索米不获而不立丁仪之传【夀因丁廙索米当立丁圭传后不获遂不立丁仪传】他如南北纷错陈隋乖谬盖未能缕数者此诸史立传之过然也世之好议论者曰苏子由古史之作而迁史无直笔【苏子由作古史议迁史之非】吴缜纠谬之出而欧史无全美【哲宗朝吴缜进唐史纠缪凡二十条一以无为有二似实而虚三书事失实四自相违舛五年月时世差互六官爵姓名谬误七世系乡里无法八尊敬君亲未严九纪志表传不相符合十一事两见而异同不壹十一辞义踈略十二事状丛复十三宜削而反存十四当书而反阙十五义例不明十六先后失序十七编次未当十八予夺不常十九事有可疑二十字书非是】往往以微失细过吹毛求疵噫亦苛矣议迁史者以迁之妄述宰我常从田常而不知左氏所述阚止争政之由【伊川语録史记载宰予被杀孔子羞之尝疑田氏不败无縁被戮若为齐君而死是乃忠义孔子何羞之有及观左氏乃是阚止为陈常所杀亦字子我谬误如此　又颍濵文太史公言宰我为临淄大夫与田常作乱夷其族孔子耻之余以为宰我之贤列于四科不至于从叛逆也盖田常之乱本与阚止争政阚止亦字子我也】迁之妄称子贡一出变易五国而不知左氏所载伐鲁伐齐之故【子由文太史公称子贡一出而存鲁乱齐破吴强晋伯越予观左传齐之伐鲁本于悼公之怒季姬而非陈常吴之伐齐本怒悼公之反覆而非子贡凡太史公所记皆非也盖战国説客误为子贡之辞而太史公信之耳】遂以是为迁史之失呜呼盍亦究史迁传信之误乎盖迁承秦灭籍之后左氏不立学官经传无传始误于游说之辞若后儒知其阚止争政知其伐鲁伐齐者以左氏歴歴可防也迁何尤焉【汉左氏不立学官刘歆遗书太常请立亦未显至后汉郑贾诸人皆习左氏而左氏始盛】议唐史者以颖达之字传云仲达碑云冲逺字画之讹也【集古録孔颖达碑其文磨灭今以其可见者质于唐书列传传云字仲达碑云字冲逺碑字多残缺惟其名字特着可以正传之谬不疑以冲逺为仲达以此知文字转易失其真者何可胜数幸而因集録所得以正其讹舛者亦不少也】裴光庭之谥传云忠宪碑为忠献字音之讹也【同上裴光庭碑张九龄撰元宗御书唐书传云光庭素与萧嵩不平及卒孙琬希嵩意谥曰克平帝闻特赐谥曰忠宪云碑后题额皆为忠献传云撰揺山徃则而碑云往记此碑元宗自书不应误碑如是】其传子仪则不书微时之所征讨【郭子仪庙碑髙参文其序子仪功业不甚详而载异姓处宻讨沙陀处宻事则唐书列传无之盖子仪微时所歴其后遂立大勲宜乎史畧不书也然唐书有处宻处月朱耶孤注等皆是西突厥薛延陀别部名号余于五代史求沙陀种类卒不见本末参谓处宻为沙陀不知何所防也】其传张廵则不书大小数百战之功【张中丞传呜呼张巡许逺之事壮矣秉笔之士皆喜为之称述然以翰墨所记考唐书列传及韩退之所书皆互有得失而列传最为防畧盖云史家当记大节然而大小数百战屡败贼兵其智谋才力亦有过人可以示后者史家灭而不着可惜也】遂以是为唐史之误呜呼盍以考纪传分撰之始乎盖欧公所修者纪志宋公所修者列传时虑其体不一命欧公脩而一之公受命而退一无所易见公爱人以徳也公何病焉若夫子由吴缜所作是又前辈互相正救之意不然温公作通鉴犹自为考异三十卷则作史安有无遗论欤此二公非所以短司马欧阳正所以爱司马欧阳也
　　论诗
　　观诗之为美为箴原于虞廷君臣之咏观诗之为讥为讽原于夏人昆弟之歌嗟夫周诗三百盖经圣人手也一歌一咏尚有源流则后之骚人墨客与盟诗坛者其可不祖风雅之体乎是故诗言志歌永言后世效之以为歌一曰风二曰赋后世拟之以为赋吟咏情性转而为吟故嗟叹之易而为叹自诗变为乐府之后孔子作山操【韩文孔子以季桓子受齐女乐谏不从望山而作操】伯竒作履霜操【尹吉甫子名伯竒无罪为后母譛而见逐自伤作履霜操】牧犊子作雉朝飞【齐牧犊子七十无妻见雉防飞感而作雉朝飞操】即或忧或思之诗自诗变为离骚之后贾谊之吊湘【贾谊在长沙作吊湘赋】杨雄之畔牢愁【本传】即或哀或愁之诗凡此皆诗之体制源流也振振鹭三言之所起关关睢鸠四言之所起维以不永懐五言之所起鱼丽于罶鲂鲤六言之所起交交黄鸟止于棘七言之所起我不敢效我友自逸【刘冯事始云诗三字至八字皆自毛诗如三字若鼔渊渊醉言归之类四字若关关睢鸠在河之洲之类五字若谁谓雀无角何以穿我屋之类六字若俟我于庭乎而充耳以青乎而之类七字若交交黄鸟止于棘之类八字若节南山云我不敢效我友自逸】八言之所起【注见上】凡此皆诗之句读源流也然自己删之后诗雅萧条有如苏李之髙妙嵇阮之冲澹曹刘之豪逸谢鲍之清奥徐陵庾信之靡丽华藻白乐天栁宗元之放荡嘲怨此数子非不可与言诗嘲咏风月亡禆风教夸耀烟云无关政体其视诗人爱君忧国之情无有也此邵康节谓其删后无诗宜矣【邵康节诗云须信昼前原有易自从删后更无诗】虽然诸葛武侯出师一表尚有傅説训诲之辞陆宣公论諌之奏犹有孟子仁义之谈孰谓周诗以后絶唱寡和之甚邪愚尝谓晋之渊明唐之杜甫非可与刻绘者例论当以古人求之可也且渊明处世优游自适桑栗里闾得酒輙醉盖不可以名利羁绊故发而为诗和平自然无纎毫累太羮元酒淡乎无味一唱三叹邈乎希声隐然有至味至乐之妙读命子等诗虚静平浅有孤鹤任风之态归去来一辞萧然物外有闲鸥忘海之势至若自晋以前皆用义熈年号入宋以后惟书甲子【并见陶渊明诗集】读之者自能扶纲常于纷乱之余起风教于陵迟之后岂可以后之诗论耶杜甫流落劒南放散沅湘往来夔陜之间奔走寇乱之际饮食言笑欢愉叹戚无一息而忘夫君北征之篇盖仓卒问家室而作也使或者处之对童稚语妻子他不暇顾而终篇谆复惟及国事山谷喜之谓退之南山不必作登慈恩塔寺此正陪诸公游遨而作也固宜笑谈戯谑傲视八极以乐其心而措意立辞意在言外荆公谓其讥天寳时事则其忧国之意果何如哉【并杜诗注】杜防之诗忠爱之念天地实临北征之诗忠毅之色秋霜之严与栢舟考槃之诗异辞同体岂可以后之诗论耶【并杜诗】世之论者谓韩昌黎以渊明嗜酒有所托而逃者似未许之不知退之当元和之际思欲致君不幸有岭表之行故进李杜而退渊明亦愈自喻之言又谓欧公平生不爱杜诗必有短者不知欧公方倡古文以抑末学不好杜诗所以权时而救也【贡父诗话欧公平生不甚爱杜诗而谓韩吏部絶伦又欧公变昆体以古文为后学倡】不然东坡喜渊明之癯而实腴谓曹刘鲍谢皆所不及【东坡喜渊明诗癯而实腴虽曹刘鲍谢李杜皆所不及山谷谓东坡饱吃惠州饭细和渊明诗】山谷亦以子美之诗为灵丹一粒何耶【黄鲁直谓子美之诗如灵丹一粒防铁成金】噫金屑虽贵着眼成病文章虽多于性有害论渊明之诗当取其有补风教论子美之诗当取其爱君忧国外是不论徒工于文墨章句间岂深知二公哉陶杜之后而得美刺箴规之防吾于杨欧苏黄见之夫自宋兴以来名公钜卿驰骋翰墨固不可一二数求其备政治裨风教者四君子有功焉杨文公超出于岐防防稚之时观其愿秉忠清节终身立圣朝之句则知有致君尧舜之意【杨文公年十一送中书再试执政令赋喜朝京阙诗立就且有愿秉忠清节终身立圣朝之句宰相表贺见湘山野録】读其介推母子伯夷兄弟之句则知有绵上首阳之风异时范文正公因文而知其道至跻之大雅大忠之列可见矣【范文正公讃杨公像曰昔王文正天下谓之大雅冦莱公天下谓之大忠枢宻扶风马公天下谓之正直此三公一代伟人也公与三君子深相交许情如金石则公之道其正可知矣】欧公以歌咏为讽諌之首其曰玊辇经年不游幸上林花好莫争开节盘游也其曰君王念旧怜遗族当使无权保厥家抑外戚也【髙宗时綦崈礼言欧阳脩立朝以諌诤为心若春日帖子盖宫禁门戸祓除祈祝之辞异时作者不过颂徳歌福而已至脩乃中舍规讽尝读脩之词有曰阳进升君子隂消退小人劝上以用威断也有曰玊辇经年不游幸上林花好莫争开劝上以节盘游也有曰圣主本无声色惑宫花不用妬新妆讽上以逺女色也于温成皇后阁乃曰君王念旧怜遗族当使无权保厥家又有所谓焉是时温成薨上念之不已其叔父尭佐且将用矣公议未然故脩因是申讽】异时苏公以犯顔敢諌为公序之确矣【苏轼序欧阳脩之文曰自欧阳子出天下争自磨濯以通经学古为髙以救时行道为贵以犯顔敢諌为忠长育成就至嘉祐末号称多士欧阳之功为多】继而苏黄间见叠出苏之正节劲气傲雪凌霜黄之风韵洒落光风霁月【见道学传授门】则形于歌咏尚可想见英风清节之美是中惟可饮醇酒意则在于诋新法闲送苕溪入太湖意则在于讥水利【见坡诗集】呜呼沔彼流水不在于水而在于规鹤鸣九臯不主于鹤而主于诲苏公之诗盖得比兴而为诗也东坡防渔父则取其清新婉丽之作【东坡防山谷渔父诗云云】东坡送孟容诗则起坚城受我降之语【山谷云子瞻诗句妙一世乃云送孟容诗效庭坚体盖退之效孟郊樊宗师之比以文滑稽耳故诗云我诗如曹郐浅陋不成邦公如大国楚吞五湖三江赤壁风月笛玉堂云雾牕句法提一律坚城受我降】呜呼韩昌黎诗豪矣未必熟李太白诗深矣未必畅山谷之诗盖兼数子所长而为诗也故论东坡之诗为得于渊明论山谷之诗为得于子美诚至论欤噫聂夷中四月卖丝五月卖谷之咏或者犹以周诗许之【聂夷中诗曰四月卖新丝五月卖新谷医得眼前疮括却心头肉或谓有三百篇之防】况晋之渊明唐之工部我朝之杨欧坡谷四公其有补于风教也不少君子安得不进于三百篇之列也
　　字文
　　王荆公之辨字説以观为鹳以雅为鸦君子以为怪【闻见録东坡答刘道原书云新学説易观卦本是老鹳大小雅本是老鸦此类甚众王氏之学穿穴至此】王圣美之治字学以水之小者曰浅金之小者曰钱君子以为凿【笔谈王圣美治字学演其义以为古文古之字説皆从左文凡字其类在左其义在右如木类其左皆从木所谓古文者如浅小也水之小者曰浅金之小者曰钱反而小者曰残见之小者曰贱如此之类故以浅为义也】甚矣字学不可不讲也亦不可过用其心也何者阅字未尽偏傍固世儒所不予而苦于竒字或者议其艰深以不识字而见讥者固不足道而人誉其多识且以为终身之恨此荆公圣美之说宜夫君子不与也夫古者虫书鸟迹象形指事凡假借转注姑以代结防记遗忘耳故其字有省文有借用后世皓首防画劳心偏傍好异过竒往往以巳见合古文故其字有篆之变有传写之讹此古今字文之所以异欤彊可为强则如记南方之强【记中庸】迟可为迟则如诗之行道迟迟匹可为鴄则如轲书之匹雏【并本书】是所谓省文之字吕令言载青旂则载通为戴【记月令】汉史言神爵则爵通为雀借此字而彼用可也【汉书宣帝纪】汉文纪云祝厘是借厘为禧矣礼乐志云熈事是又借熈为禧矣借一字而两用可也【并本书】汉髙纪繇咸阳则与徭通文纪无繇教训其民则与由通百官表臯繇则与陶通李寻传繇俗则与谣通韦孟诗犬马繇繇则与悠通班固赋摸先圣之大繇则与猷通借一字而六用亦可也【并本出处】是所谓借用之字若此数者岂非古者制字之正乎自夫有篆之凿也糺乱两字初非通用而古之初冩用混淆至糺变为乱灋法两字亦非通字而书之后多倦防画至灋转为法枣字从朿不从来古文也后儒觧汉书先生来来而为枣刘字从丣【音酉】从金古文也后儒论汉史书姓刘为卯金【笔谈古文自变其法已错乱后转为楷字愈益讹舛如两汉篆文尚未废庶有可疑者如汉武帝以隐语召东方朔云先生来来觧云来来枣也按枣字从束音刺不从来此或是后人所传非当时语如卯金刀为刘货泉为白水真人此则出于纬书乃汉人之语按刘字从卯从金如桺駵畱皆从丣非卯字也不知縁何如此字书余见周礼诸书】自夫有传写之讹也榷酒漕运则以榷而从木救以砭剂则以而从金【吴缜作新唐书辨疑凡二十条至字书亦本如唐承训传载妇弱持陬则以棷为陬张建封传困□不起则以蹙为□救以砭剂以而从金榷酒漕运以榷而从木如此类甚多】互字则易而为牙【笔谈牙侩本唐人以牙为互字如互市类是也后人互字传冩为牙遂为牙矣】腊字则易而为猎【唐史萧炅不学读伏腊为伏猎挺之言于九龄曰省中岂容有伏猎侍郎】书鱼为鲁冩帝为虎【抱朴子曰书之写以鱼为鲁以帝为虎】若此数者岂非后人论字之谬乎呜呼三豕渡河非子夏莫之辨【左传】石鼓聱牙虽昌黎亦未之晓【韩文石鼓歌】信矣夫字学之难也虽然古今之文虽变而所以为理者未尝变増损之画虽异而所以为説者未尝异吾尝观先正诸公讲明经史推究传注其有补于后学也多矣而区区篆传写之过一洗万古而空之刘邠之刋误汉书也侯表之红县则易而绛县【侯表载侯戸封红县刋误曰非红县绛讹为红】侯表之票客则易而典客【侯表韩信入汉为连敖票客刋误曰按史记功臣表作连敖典客即非票客票典二字转冩之讹故也】吴缜之纠谬唐史也唐承训传载妇弱持陬则以掫为陬张建封传困□不支则以蹙为□【见上注】二公之刋误纠谬如是等类未易缕数姑以一二言之以辨传写者之失若程伊川读论语曰子在齐闻韶音不知肉味【闻见録今世所传宰予昼寝以昼作画三月不知肉味以三月作音浴乎沂以浴作防至为浅陋伊川取之何耶回何敢死死字自有意义伊川门人改云子在回何敢先学者类不服也】苏东坡读尚书曰思日賛賛防哉二先生盖出新意也説者且以三月之近音子曰之曰近日月之日疑其为不知篆呜呼先生所读者古文所论者古意岂若俗儒腐唇于篆间哉是时字説方炽先生极力排之必不蹈或者之非愚意必有源流不可以私见议先辈也【东坡书觧云云又时王荆公作字説程苏力排之】噫苍颉之制字盖以关天地参造化也天粟书雨市妖夜哭万物由之以着纲常由之以立百官万民由之以治则古文诚不可废矣惜夫后之诸儒寡识者失之愚过竒者失之凿必如楚子因止戈为武以知武之非己功晋伯宗因反正为乏以知酆舒之必可伐因三虫食皿为蛊如医和知晋侯之疾因亥有二首六身如史赵知绛老人所生日数之积【并左传】庶无失古人制字之本意吁此唐人所以设明字之科有以夫
　　字音
　　昔前辈沈存中之论音韵也曰玖与李异其韵而诗则恊投我以木李报之以琼玖梁与庆异其音而诗则恊黍稷稻农夫之庆求其説而不得且谓意别有理也【沈存中笔谈音韵之学自沈约为四声及天竺梵学入中国其术渐宻观古人谐声有不可觧者如玖字有字多与李字恊用庆字正字多与平字章字恊用如诗或羣或友以燕天子彼留之子贻我佩玖投我以木李报之以琼玖终三十里十千维耦自今以始嵗其有君子有谷贻孙子陟降左右令闻不已膳夫左右无不能止又如孝孙有庆万夀无疆黍稷稻梁农夫之庆惟其有章矣是以有庆矣如此亦多今广韵中庆一音卿然如诗之未见君子忧心怲怲既见君子庶几或臧不止庆字恐别有理也】夫学识如存中愽洽如存中犹不能晓古诗之韵况后学乎然尝观上世之书易近世之诗歌皆有叶韵者而后知诗无有不叶第古今之字异耳音韵异耳以今字而防古音则律度不谐宜其差以古字而寻古音则宫商相应宜其叶盖诗之言其字多与音异者字古也字古则音亦古也如言题彼脊令则题音大叱鳣鲔发发则发音补末若泉源在左佩玊之傩以傩之音为乃可清人在彭驷介旁旁以旁之音为补彭说一字也曰与子成说曰不可说也又曰召伯所说莫一字也曰维叶莫莫曰莫其徳音又曰岁聿云莫夫同是字也或通用或借用则自古而音异也多矣【并毛诗注】岂有古者涂歌里咏之言如是不叶哉且书曰元首明哉股肱良哉庶事康哉则曰明曰良曰康不同韵也易曰西南得朋乃与类行东北防朋乃终有庆则曰行曰庆不同声也借曰明之于良与康固恊隣韵而行之于庆乌得而恊耶盖广韵中以庆音卿若班固赋东都用庆字与成叶【班固东都赋彰皇徳兮牟周成永延长兮膺天庆】杨雄草太用庆字与疆庄叶往往比而用之则知古人盖用古音也【太元居卦次三长防序序子克父测曰子克父乃能有兴也次四见豕在堂狗系之女测曰见豕在堂其体不庆也次五轴轳调安安和富真测曰轴轳安和顺其疆也次六外其井灶三岁见背则曰外其井灶三岁不享也次九老夫擐车少女提壶利考家测曰老父擐车其体乃壮】噫书与易犹或相恊矧所谓古之诗乎此犹曰居古宜用古也髙驰兮冲天羌愈思兮愁人天与人韵异也以音推之天之反铁因也屈原非用古音耶【离骚经】皎皎霞外屣万乗其如脱外与脱音殊也以音推之脱之音退也徳璋非用古音耶房中歌曰象来致福多与国叶【汉郊祀志】明堂诗曰允懐多福亦与职叶【班固传】声若相逺也以贾谊防观之福之音福则汉人非用古福音耶【前贾谊传注】不特此耳韩昌黎最后出者也浓墨大字作元和圣徳之诗既韵于雨而旁见叠出或曰鱼鱼雅雅又曰濡及九有此诗配吉甫而作是必不茍然者毋乃退之倔强得寛韵则波澜横溢泛入傍韵得窄韵则不复旁出因难见巧欤非也退之平日所习者皆古文故其所作者皆古音【韩文元和圣徳诗曰皇帝即阼物无违拒曰旸而旸曰雨而雨云云驾龙十二鱼鱼雅雅云云浃于族亲濡及九有云云作为歌诗以配吉甫余见韩文注】噫后人着诗犹或相叶矧所谓古之诗者乎嗟夫寻古人之音不能求古人之字反以沈约四声西域七音后来纷纷等作以强律之古岂不过哉然尝论古者字音之失有由矣变于四方言语之不同凿于诸儒学识之不广南方之都音猪【礼记污其宫而猪焉注南方以都为猪】宋人以来音离【左传宋人歌曰于思于思弃甲复来注来音离】邾曰邾娄【公羊齐人邹邾皆曰邾娄故礼记亦谓之邾娄盖齐人语如此耳】得来曰登来在齐有焉【登来亦出公羊曰得来齐人语也】以居为姬【檀弓何居注音姬齐鲁之间语助也】以但为地在鲁有焉【丙吉传吉鲁人吉曰西曹地忍之注地但也】曰冯曰羗楚何陋也【楚词凭不厌乎求索羗内恕以及人皆楚人语也】以一为蜀蜀何讹也【杨子方言曰一蜀也郭璞注蜀与独同】吴人称浦为歩韩碑有之【韩文碑歩有新收注吴人谓浦为歩】夷人以兹为丘慈或为屈沮汉书言之【玆国者西汉音丘慈东汉音屈沮】此变于四方言语不同也白乐天题坐隅诗曰俱化为饿殍殍非孚也而押之可乎杜牧杜秋娘诗曰厌饫不能饴饴乃饧也而讹之可乎【沈存中笔谈晚唐士人专以小诗著名而读书灭裂如白乐天题座隅诗曰俱化为饿殍殍作孚作押韵杜牧杜秋娘诗云厌饫不能饴饴乃饧耳若作饮音当音饮】吁音况于古也而杨雄赋翰林主人曰吁顔师古乃凿而音于【本传注】梧音讹胡反古也而张良传賛魁梧项籍传枝梧顔师古乃凿而音悟【并本传注】此凿于诸儒学识不广也呜呼孰知方言之变诸儒之凿其犹循习于后欤闽人之举进士也省试诗题至以髙与歌同韵此见四方言语之失【国初省试考官取一卷省题诗以髙与歌同押取在入等乃闽中士人时考官亦闽人盖闽音以髙歌同音也】范景仁之举进士也诗用彩霓考官以沈约郊居赋雌霓连蜷读霓为入声而黜之此见后儒学识不广之过【范景仁少举进士善文赋屋师之参政王公荐召试学士院诗用彩霓字学士以沈约郊居赋雌霓连蜷读霓为入声谓景仁为失韵殊不知约赋但取声律便美非霓不可读为平声也】噫安得昌黎诸人与之论古者哉嗟夫深于竒字方言世儒所师【杨雄】阅字未尽偏傍识者讥之信矣夫音韵之学不可不讲也虽然君子寜为范景仁之从古音毋为沈存中之疑古韵寜读贾元公之音辨毋读王荆公之字説
　　后徳
　　易着家人诗首关睢呜呼圣人作经何拳拳于此耶大抵宫庭虽隐风俗攸化寡妻是刑邦家所关故私谒不行则椒房无预政之嫌外戚无窃柄之而朝廷清矣嫉忌不生则禁宻有肃穆之风子孙有众多之庆而本支强矣晏朝有箴则无宴游逸豫之习无声色嗜欲之好而君徳进矣舜之歴试不在于亲总万机而在于汭之化【书舜典】禹之典则不在于予临兆民而在于涂山之徳【史记】文王姜任太姒所以成肇造之基【毛诗】宣王得助姜后所以致中兴之业【史记】噫盛哉推原其由古者彤管有史雅颂有训【毛诗】以冢宰总内朝之政宰夫任宫教之职【周礼天官】是以无后世干请之私奢纵之过窃弄之失者职此之故也自关睢之化不行内庭之教不讲而一家之纪纲视昔有训焉汉自吕后之横不能制政出房闼而产禄有封王之僭【吕后纪】自慎夫人同坐之礼不能正【袁盎传】尊卑亡度而倡优有后饰之习【贾谊策】迨至末年许史专宠凤莽窃权染指汉鼎举朝不问而汉之宗社危矣【并本传】唐自昭仪立后革命为周而诸李有殱灭之祸【髙宗立武昭仪为后后武后废中宗潜谋革命稍除宗室欲悉诛韩鲁等诸王命监察御史苏珦按其宻状珦询问皆无明騐或告珦与韩鲁通谋太后召珦诘之珦抗论不回太后曰卿大雅之士此狱不必卿也使周兴等按之于是韩鲁等诸王皆自杀亲党皆诛死】韦氏专国政事无章而五王有就戮之惨【武三思因上官婉児与韦后私通武氏之势复振日夜譛五王贬敬晖崖州司马桓彦范龙州司马张柬之新州司马袁恕已賔州司马崔元玮白州司马遣大理正周利用害五王于贬所初敬晖为平阳王彦范为扶风王柬之为汉阳王恕已为南阳王元玮为陵王号五王】迨至中世牵爱祍席胡雏唱乱渔阳鼙鼓动地而来而唐之国祚殆矣【宗宠禄山聼其出入宫掖不禁或与贵妃对食或通宵不出颇有丑声闻于外上亦不疑后禄山求兼河东节度既兼领三镇有轻中国之心遂自渔阳唱乱逺近惊骇河北皆禄山统内】陋矣哉汉唐家法也汉之风俗至有姑妇相稽之嫌【贾谊策魏祖防】唐之风俗至有妇驾其夫之失伊谁之咎【通鉴】然则家人之卦关睢之诗其有补于风教也大矣我祖宗以仁义立国以纲常齐家以人伦化天下内言不出于外私恩不容于公盖与唐虞三代比隆焉汉朝椒房恃宠至有戚里挠权之患【吕后纪王莽传】圣朝杜絶私情髙氏修宅请置濳火太后因戒二髙不得干请是后族未尝私请也【英宗宣仁圣烈皇后髙氏尝脩北宅以奉亲母两国太夫人入谢旦请置潜火一铺后曰但令公纪公绘省事岂觧失火太夫人不乐复曰曹家亦是听政时南宅创添潜火太后变色曰姐姐殊不思之甚也二姐岂敢比娘娘娘娘于赵氏大有功不可引之因手札戒二髙不得干请其家至今寳藏之】唐朝宫闱不肃入阁图至有昭容之位圣朝内外整严曹佾至老视疾禁中太后曰此非若所当留是后族未尝得入也【神宗事光献太后极诚孝所以娱悦后无不至本朝故事外家男子未尝得入谒后既年髙多疾弟佾亦老上固为之请得入谒与佾同至后阁坐少顷上先起令佾先申亲意遽谓佾曰此非若所当留輙随上出】册命太后文徳亲受旧典可援也而宣仁自谦故只就崇政【元祐三年宣仁太后受册有司检用章献明肃皇后故事受策当御文徳殿后不许谓只就崇政殿令学士具诏未进入苏轼草诏中有曰且予凉薄常慕谦冲况敢躬御治朝自同先后处之无过之地乃是爱君之深意后三日内批付三省所进诏本自常慕而下二十六字不免有今是昔非之议可叙述太皇太后顾徳实不及章献不敢依文徳殿故事于是三省重定进入丁巳太皇太后手诏祥禫既终典册告具而有司遵用章献故事予当受策文徳殿虽皇帝孝爱之意务极尊崇而朝廷损益之文务从宜称云云所有将来受策可只就崇政殿】建立长秋东朝降诏故事可遵也而显仁后自谓不预外庭【绍兴十三年上曰数日来太后趣行中宫之礼朕乞太后降一指挥太后不肯曰我但理家事岂预外庭】英宗推恩元舅太后持其制不下【治平元年知宣徽北院节度使曹佾同平章事初议除拜上问韩琦琦曰陛下推恩元舅非私外戚也遂降制太后持其制不下上固请乃许】髙氏举故事加恩太后辄欲裁损【元祐七年三省言景祐七年李用和等改官移镇恩例今髙氏朱氏皆举故事加恩太皇太后曰章献垂帘初无此例吕大防曰太皇太后以髙氏故深自抑畏如故事何后曰外家恩泽方欲除损可又増长乎大防曰此盛徳事】此犹可也孰知元后贤徳维持宗社其功尤大欤父以子继岂非古今相授之常乎而昭宪切然逺虑且曰四海至广必立长君是言也不惟社稷之福亦生灵之幸【杜太后问太祖曰汝自知所以得天下者乎上曰此皆祖考及太后余庆也后曰不然政由柴氏使防儿主天下羣心不附故尔使周有长君汝安得至此汝后当传位汝弟田海至广能立长君社稷之福也上曰敢不如教】母以子贵岂非家庭相庆之时乎而昭宪愀然不乐且曰治得其道此位可尊是言也不惟子孙鉴之而天地亦临之【宣祖昭宪皇后杜氏太祖既即位拜后于堂上众皆贺后愀然不乐左右曰臣闻母以子贵今子为天子胡为不乐后曰吾闻为君难且天子者置身兆庶之上若治得其道则此位可尊茍或失驭则求为匹夫不可得是吾所忧也尔其勉之太祖再拜曰谨受教】不特此耳元祐初元正小人伺隙之秋宣仁召申公于外郡起司马于散地拯溺救灾革去奸蔼然有庆厯之风此其功为如何【宣仁后元祐初垂帘召申公相司马尽革熈寕政一时政治人谓有庆厯风】建炎渡江正国祚缀旒之日隆祐扫清刘苗再植中天刬危而安芟祸而福赫然中兴之烈此其功又如何【隆祐太后手诏立康王即位后宣问国殱苗刘】诗之思齐徽音螽斯不妬其我朝贤后之谓欤
　　齐家
　　夫子述诗上起关睢鹊巢之风而下终于陈灵之乱序书本于父子之底豫而慨然絶笔于秦穆不憾其为崤之师噫圣人品节裁成所以立国之规模何其正大深逺耶盖宫庭祍席之防而系于邦国都鄙之治父子兄弟之伦而关于上下内外之分推而至于国可以安治而无憾极而及于天下可以平靖而无隙变故而不能移危疑而不能乱此六经之格言孔孟之大训三代圣人之家法也愚尝诵五子之歌读盘庚之书深切有感焉夫以太康洛表之畋十旬弗反神怨民怒之时也而五子者方且忧恳恻怛不忍自利至援万姓之仇以身当之而不辞盘庚迁都之举安土重迁民咨胥怨卿士浮言之日也而王宫宗室贵后之宠者顾乃从上所命而不烦片辞之告戒是知禹之立夏汤之造商专以齐家为本其纯粹和辑之风乃至于此欤文武造周此意尤厚麟之趾振振公子重宗族也常棣之华鄂不韡韡友兄弟也思齐不瑕樛木无嫉严阃教也典礼以维之雅颂以播之仁义礼乐以化之异时我周东迁晋郑焉依【左传】姜后脱簪辅成中兴【史记】皆祖宗家传之法吾观三代有道之长乆安长治羿浞稔乱而不叛商都七迁而不扰春秋战国绵绵而不絶者盖对越之义常尊而肃穆之风不絶也至汉歴唐此风泯如汉自杯之语一形削灭恩义而父子之伦缺【髙祖纪】吕后之横莫制紊乱旧约而夫妇之义乖【吕后纪】汉之风俗染而成习母子之谇语妇姑之相稽儒者之深忧【贾谊传】子弟杀父兄妻杀夫一岁至数百人中兴名相以为不可一日安者【魏相传】国之不亡岌岌哉唐自兄弟不相忍而蹀血于禁门父子不相安而逼夺于神器【太宗纪】唐之子孙无所取则子摄兵叛其父【太宗太子承干惧废谋变事败太子言为齐王太所图】臣专兵叛其君【禄山朱泚之变】妇驾其夫而兄戕其弟【韦后】凛凛然自立于危亡困厄之中尚何取于凭藉扶持之法哉前辈谓汉大纲正唐之大纲固未正也而汉之大纲又安在耶惟我宋立国大体兵力虽不及于汉唐而家法实无愧于三代是故传授一语鬼神森列金匮藏书千古不磨神器大寳举而委之不啻脱屣然则太祖太宗之相授尧舜揖逊也【太后疾太祖侍药太后曰汝万嵗后当以次传之二弟则并汝之子亦获安矣太祖曰敢不如母教因召赵普于榻前为誓书藏之金匮】终日留侍天顔自怡冐雨扶驾孝心不已冷泉堂诗之防万机之暇父子杯酒相属则髙宗孝宗之相得王李文王唯诺也【淳熈五年史浩奏陛下事亲之懿二典所载诚有不能及者或留侍终日或恭请宴游凡所以尽子之道以天下养者无不极其至　又绍兴三十一年太上移徳夀宫皇帝攀恋垂泣出祥曦殿门冐雨扶驾太上麾谢再三令左右扶掖以还又髙宗作冷泉堂孝宗古风云圣心仁智倩优闲壶中天地非人间蓬莱方丈眇空阔岂若坐对三神山髙宗防之曰此就寛闲之地叠石为山因湖为泉作小亭于其傍用为娱老之具吾儿万机之暇时来游豫父子杯酒相属挹山光而聼泉流濯喧埃而发清兴恍若徜徉乎灵隐天竺之间其乐可胜计耶】圣朝虎闱有训世世不忘亲近儒臣之时多昵比嬖幸之时少賔护名贤歴陈忠孝【寳训太宗命李至李沆为太子賔客启谢之日上曰賔护之任非名贤不可卿等皆乆服大僚语及经借当为陈忠臣孝子事】师傅重任深戒顺从【长编至道九年以李至李沆兼太子賔客见太子如师傅之仪太子见必先拜太宗谓至曰太子仁贤当赖正人辅之以道卿等可尽心调防若动皆由礼则宜賛成事或未当必须力言勿因循而顺从也】则见于太宗之世元良有箴副以诗歌【天禧二年立皇太子上作元良箴赐皇太子又作诗分赐賔客】资善有记戒及戯玩则见于真宗之朝【长编祥符九年诏筑室于元符观南为皇子就学之所名曰资善上作记刻石堂中命杨懐玉为王伴读仍面戒不得于堂中戯笑及陈玩弄之具】此子孙世有哲王也圣朝宫禁严宻出入整肃内之风防不传于外外之请谒不通于内宫人服销金以迎驾真宗却之贵妃衣蜀锦以侍宴仁宗责之【长编】此闺门世有哲后也圣朝开国承家小人勿用虑肺腑之怙势而不授以政虑薫腐之挟宠而不假以权驸马柴宗庆求为使相王曽执议不可【天圣四年仁宗曰驸马都尉柴宗庆求为使相何如王曽曰先帝时石保吉魏咸信皆歴行阵有功晚年方除使相之任岂容私情】宦官王守忠求为节度梁适死争不已【王守忠疾求为节度使梁适曰宦官无除真刺史况真节度乎上曰朕尝许守忠矣适曰臣今日备位宰相明日除内官为节度死有余责翌日守忠卒】此国家世无幸习也我宋家法之善尭舜三代而下诚未之闻也伊川谓三代之后本朝有超越古今者五事诚至论也然伊川所言归本于大体以忠孝廉耻为之纲纪故能如此伊川之言信矣【伊川诏録尝观三代之后本朝有超越古今者五事如百年无内乱四圣百年相授受命之日市不易肆百年未尝诛杀大臣至诚以待夷狄此皆大体以忠孝亷耻为之纲纪故能如此盖睿祖开基规模自别大纲不正万目即紊】吕微仲谓自三代后唯本朝百三十年中外无事亦至论也然微仲所言推原于家法最善歴举其事亲敬长治内勤身之法微仲之言验矣【元祐八年上读寳训毕吕大防等进曰祖宗家法甚正自三代后唯本朝百三十年中外无事盖由祖宗家法甚善臣请举其畧事亲之法事长之法治内之法外戚之法尚俭之法勤身之法尚礼之法寛仁之法】诗曰贻厥孙谋以燕翼子祖宗有焉又曰不愆不忘率由旧章今日有焉
　　睦族
　　周之王业何以兴吾观麟趾而知周之所以兴周之王业何以成吾观行苇而知周之所以成麟趾之信厚不惟公子而止也而且及公族不惟公族而止也而且及公姓何其才之多也行苇之亲睦既肆之筵矣又设之席既设之席矣又授之几何其恩之厚也然则周人之过歴有由矣是故版荡之余常棣缺矣而共和行政周召是赖荒媟之习角弓作矣而我周之东晋郑焉依绵绵葛藟在河之浒兄弟之义何在也而纠合宗族以蕃王室载之麟笔班班可攷焉噫霜降水涸涯涘乃见至文武成康已逺而周以宗强屹若盘石君子是以知同姓之有功于周欤自周以后享国长乆惟汉唐而已然其始固有周人封爵之典而其后不免蹈秦人孤立之失此吾有感于世变也方汉惩前日之弊大者既嗣世而袭封而其苗裔支别则置宗正官以纠合之此其敬宗之意厚矣【前诸侯王表惩戒亡秦孤立之败于是剖裂疆土二等之爵功臣侯者百有余邑尊王子弟大啓九国　又前百官表上宗正卿掌亲属】朱虚列侯辉映王室【朱虚侯刘章与周勃诛诸吕】河间献乐谱系増重亦何负于汉哉【河间献王献】夫何王子分封之令下而侯国削弱【武帝施主父偃之防下推恩之令使诸侯王得分戸邑以封子弟而藩国自析】侯国不得宿衞之禁严而宗室无有在位【自景武间严忌邹阳枚乗之徒皆官事吴梁迨淮南衡山不轨之谋觉天子惩艾作左官之律则天下之士不得仕诸侯矣主父偃齐人而齐为郎中韩安国梁人而入位大司农迨成帝世彭宣迁廷尉以王国人出守太原龚胜学者亦以王国人不得宿衞则王国之乆不许留京师矣　又按髙后纪诛诸吕勃令典客刘愒说吕禄刘章急入宫衞帝始皆宿衞自武帝不与诸国人宿衞宗室无有在京师者至昭帝诏刘辟强其养仕于朝自是辟强之子徳为宗正徳之子向向之子歆并在朝俱楚元王之后耳】异时刘龚诸人畔汉献符者岂非有所激耶【王莽传莽曰嘉新公国师以符命为予四辅明徳侯刘龚率取侯刘等凡三十二人皆知天命或献天符或贡昌言或捕告反虏厥功茂焉诸刘与三十三人同宗共祖者勿罢嘉新公刘歆也】吾观汉诸侯王表有所谓莽知殚微生其奸心之言信夫【前诸侯王表哀平之际亲属踈逺是故王莽知汉中外殚微本末俱弱亡所忌惮生其奸心究其终始强弱之变明鉴戒焉】唐有天下之后亲者固宠殊恩踈者亦防王爵此其亲爱之意厚矣江夏定难玉牒有光河间立功宗室标的亦何负于唐哉【唐太祖诸子賛襄髙祖禳除四方河间之功江夏之畧可谓宗室标的者也始唐兴防属毕王至太宗稍稍降封又见江夏郡王道宗河间元王孝恭二传】夫何未及再传而降封之礼已薄【见上】迨至亲尽而仕宦之制无别【唐宗室世系表唐有天下三百年子孙蕃衍可谓盛矣然其初皆有封爵至其世逺亲尽则各随其人贤愚与异姓之臣杂而仕宦或至流落于民间甚可叹也】异时刘秩名儒因武氏之祸欲行封建者岂非有所感耶【唐太祖诸子賛至名儒刘秩因武氏之祸则建论以为设爵无上署官不职非古之道故权移外家宗庙絶而更存存之之理在取顺而难逆絶之之原在单弱而无所惮至谓郡县可以小寜不可以久安大抵与曹元首陆士衡之言相上下】吾观唐宗室世系表有所谓流落民间甚可叹也之言信夫【见上】噫厚叙九族臯陶有谟立爱惟亲伊尹有训斯道也帝王相传之家法汉唐其可忽诸国朝睦族之恩与周比隆公族之贤亦与周比隆分王之爵天圣制也【奏议天圣四年司谏刘随言皇家谦抑宗族亲王之子不封郡王亲王既没不立嗣王阙典未行属在继圣　又寳训仁宗谓辅臣曰自荆王没而祖宗之后未有封王爵者三代皆建宗戚乃以皇叔徳文为东平郡王皇兄濮安懿王为汝南郡王允弼为北海郡王皇弟允良为华原郡王侄从蔼为颍国公宗説为沂国公】南班之恩景祐制也【景祐二年南郊太祖宗室并与转官仍自诸司使以下至殿直皆换西班官诸司使镇诸州刺史者十二人换诸衞大将军领诸州刺史诸司副使以下十九人换诸衞大将军内殿承制以下一百三十人并为将军率府率副先是宗子无迁官法惟遇稀旷大礼则普迁一官及南郊并侑三圣宗子并上表乞推恩故为此制按实録会要正史并称换西班官百官表独称南班官当考又职源天禧元年定制宣祖太祖太宗初命授诸衞将军曽孙右侍禁元孙授右班殿直景祐中初定南郊縁入礼乞惟恩遂有南班之授】至和二年迁官有法也【寳训仁宗谓辅臣曰宗室乆不推恩今悉迁官可乎宰相等曰睦九族尭舜之道陛下推恩宗室此新政之美也又长编至和二年诏曰任职之臣则有考课迁官之法而宗姓不与吏事先朝着格使十八年一迁所以隆族示爱也朕尚念有耆老乆次者令中书枢宻第其服属自明道覃防后且十年咸与进官】熈宁初元出补有法也【奏议元丰元年赵彦若言熈寜初始命宗子出补外官封事任列于有职之臣此盛徳至公之事昔汉之取人不限踈近而宗正有郡国歳计上籍之文刘向以髙才进　唐宗正寺岁送进士二十人李程李肱皆为举首今宗正寺不预荐士切恐臣职有所未称谓宜俾诸教官依国子监外官学例为课试法毎遇秋试就宗正寺锁院试别立人数颇示优异】其防封之恩诚笃矣睦亲有宅【寳训仁宗诏以玉清宫地为潞王等宅赐名睦亲上既建睦亲宅徐国公承节愿得美名榜其所居之宅赐名广亲】睦宗有院【职官崇寜元年蔡京置敦宗院光宗即位改为睦宗院】意何勤也分赐有铭【防要大中祥符三年帝作宗室座右铭并注分赐元渥等以申诲导】赓咏有诗【祥符元年召宗室从官及宫僚射于密王元偓宫赐以御诗及衣币有差元渥能自脩励尝曰读书日记两事岁月滋乆为益多矣上毎称其好学御诗出必令继和焉】情何宻也其厚遇之礼诚至矣然祖宗之意不以是而止也盖生长侯王之第不知政事稼穑之难豢养富贵之势不知诗书礼乐之训是以记室之除必择良士【寳训太宗以王龟从王素毕士元张茂贞充诸王府记室参军谓之曰诸王生长深宫未知世务必资良士賛导为善使日闻忠孝之训卿等皆谨恪有行各宜勉之】翊善之命必戒迂儒【元俨年少尤资训导翊善成维迂儒循黙崔昈性颇严以之代维庶有补益】王府侍讲谨选徳行之人【四朝国史郑穆为岐嘉二王侍讲府僚缺员陈防请择人神宗曰如勤脩徳行乃宜左右王也任三年一满非公事不至执政之门讲説有法可为劝戒】宫院教授亦须端慤之士【仁宗尝曰诸宫院教授非止讲习经防亦须选行端慤者于是以张维翰充】则善心日长也一大长宗正之职既有宗正又有同知【职源国朝宗正寺掌叙宗派纪属籍以昭穆定亲踈元丰六年诏宗正事长二不专用同姓盖自有大宗正寺掌皇族　乂皇祐三年初置宗正司以宁江军节度允逊知大宗正事章化军留后守节同知大宗正事时诸王孙众多既聚居睦亲院故于祖宗后各择一人训导纠违失凡宗族之政皆令关掌崇宁元年増置同知大宗正事一员以宗惠领其职】一外宗正之职既有宗丞又有宗簿【职原崇寕元年蔡京申请宗室既许分居两京辅郡乞于两京置外宗正司择宗室之贤管干于本州通判职官内选二人兼领丞簿中丞南外置司泉州西外置司福州丞系倅兼簿系佥判兼绍兴亦有宗司乾道七年省绍兴宗司行在置四门宗司】则畏心日生也夫示之恩宠以养其身加之训督以养其心则陶和毓粹皆汉河间唐江夏也自今观之其勤于学问则有手抄经史百家者【兴国团练使徳文少好学凡经史百家手自抄王为文雅上以其刻励如诸生尝因进见戯呼之曰王秀才由是宫中悉称之上封祀徳文表赋颂上毎赐之诗】有上诗赋十卷者【宝训夏竦拟试诗赋论十卷上之请与进士赴廷试上曰宗子好学亦朝廷美事命学士院召试三题】有以文章第进士者【寳训皇祐中叔韶所为文召试学士院赐进士及第入谢上曰宗子好学无几尔独以文章得进上第前代宗子无有也】其忠于规谏则有所献多忠言者【荆王元俨性喜儒学在宫中时孙奭为侍讲平日与论经艺王病上亲至卧内屏人语乆之所献多忠言】有所上关治原者【寳训右神武大将军宗谔上治原十五卷上曰宗谔采实録祖宗所行善事而为书意在规谏亦宗室之良也】有论新法而感泣者【闻见録神宗岐王至太皇太后宫太皇太后曰吾闻民间甚苦新法宜因赦罢之王安石怨之者众不若出之于外帝曰羣臣推安石能横身为国家当事耳峧王曰太皇太后之言是也帝怒曰是我坏天下耶汝自为之岐王泣曰何至是皆不乐而罢】其严于律己则有自奉俭薄者【从积奉已俭薄嵗时禄赐置珍异物献于御厨动以万计】有性谨寡欲者【荆王元龙多蓄书好为文性谨约寡嗜欲长编】有事亲至孝者【新平郡王宗保奉母康氏至孝母或遣人至虽贱必衣见之康氏好方书毎岁以钱十余万为药以施疾者母死宗保岁岁为之每制药必涕泣追慕】至若国歩多艰之秋策勲社稷中兴有功伸威絶域闻者起畏屹然有宗强之势此尤为宗籍之荣也信王忠义坚如金石击敌慰民两河响应犹系人心于如线【中兴本末二圣北狩诸亲王皆从独信王榛至庆原府遁归赵邦杰马旷率兵击敌奉信王为首两河响应榛奏曰邦杰与旷忠义之心坚若金石臣陷敌中颇知其虚实贼今稍隳皆懐归心望朝廷早遣兵来援】其气槩之英发威望之赫奕岂一朝一夕之所致哉噫凡今之人莫如兄弟此上人之责也懐徳惟寜宗子维城此臣下之责也
　　戚畹
　　周因申伯而戚畹始有任职之选是时也以贤而不以亲【诗】秦任穰侯而戚畹始有窃政之弊是时也以亲而不以贤【穰侯太后之弟秦昭王之舅时用为相专政用事通鉴】嗟夫扳援肺腑未免纵侈之习依凭城社或有专恣之权苟不痛惩力革则其有不可胜言者故汉自吕氏颛权产禄怙势白马盟寒争防王爵棯成北军之变【吕后纪及王陵陈平传】王氏根据莽凤长奸垂涎汉鼎举朝不问卒致簒夺之患【王莽传】此虽吕王之罪亦汉人抑制无法也唐自三思鄙夫怙恩昭仪气使缙绅势倾朝野于是有诸李殱灭之祸【武后髙宗立为昭仪髙宗崩武后听政武三思日横后武后尽诛诸王宗室】国忠小人托爱贵妃中外倾附倚为太山于是有胡雏唱乱之兵【杨国忠以贵妃故为右相公卿以下莫不震慴张彖曰君辈以杨右相如太山吾以为氷山耳初安禄山以李林甫狡猾故畏服之及国忠为相禄山以是有隙遂反】此虽武杨之罪亦唐人宠任太盛也推原其由其亦秦人作俑之过乎呜呼窦长君少君其质甚美彼灌绛犹选士之有节行者为之师傅賔客【窦婴传】东都四姓小侯立学且拳拳于姻戚之教【后显宗立四姓小侯学教导国戚】然则外戚其可无训导裁抑之法欤严矣哉国朝之法也魏咸信更立行阵本功臣也而晩年方有使相之除【天圣四年上谓辅臣曰驸马都尉柴宗庆求为使相何如王曽曰先朝石保吉魏咸信皆歴行阵有劳晚年方除使相将相之任岂容私情上曰卿等可召谕之】向传范典郡有声本贤守也而当时且靳郓州之命【治平四年十一月知潭州向传范改知郓州諌官杨绘言传范后族不当领安抚枢使文彦愽曰传范累典郡有政绩故授此非縁外戚上曰諌官如此言甚善可以止他干请也】其吝于用赏如此不独上之人为然张尭佐迁宣徽使包希仁抗防力争【皇祐二年三司使戸部侍郎张尭佐为宣徽南院使淮康节度使景灵宫使又加同羣牧制置使知誎院包拯乞追还恩命王举正为中丞亦言尭佐一日而除四使乂赐二子科名不当以后宫踈漏庸常之才过受宠渥不报举正留百官班庭争尭佐亦辞宣徽景灵使乃诏学士贴麻处分】曹佾拜中书令吕公着执奏不可【元丰三年上以慈圣光献故大推恩曹氏于后为兄弟行转三官子行两官孙行一官且欲以佾为中书令吕公着言正中书令宋兴以来未尝除人况不节度使即宰相也上曰此诚阙典第不如是不足以称厚防公着固争乃以节度兼中书令】是其臣吝于用赏亦然也杜彦圭贩易免征未害也至有鄱阳之行【饶州防御使杜彦圭太宗时圭遣亲吏于秦陇间市竹木过度免其役既至又多其直市于官即责授饶州刺史彦圭乃昭宪皇太后之侄也】王继勲或有戕暴未甚也且有登州之贬【王继勲孝明皇后之亲弟官至彰徳军节度观察留后太祖以戕杀奴婢削夺官爵乃配登州】其严于用法如此不独上之人为然思永有过有司奏之【绍兴元年宰执奏有司勘到伪造告身事连知閤门潘思永上曰虽戚里既有过安可废法于是令罢閤职】士曈落职宰相论之【绍兴三年宰执奏戚里髙士曈乞落阶官及差遣诏除客省四方馆公事仍转一官上曰士曈宣仁近亲故优异之然不可躐等朕于外戚未尝假以恩泽今后宫之家未有过保义郎者】是其臣严于用法亦然也用赏既吝则骄汰之习戢用法既严则敬畏之心生君臣上下更相告戒其为虑逺矣不特此尔自古椒房未有不私其亲今也外家有求髙后手札曰二髙不得干请也【英宗宣仁皇后髙氏尝修北宅以奉亲其母两国太夫人入谢且请置潜火一铺髙后手札戒二髙不得干请其家至今寳藏之】元舅加恩太后面谕曰外家不可増长也【元祐七年三省言景祐七年李用和等改官移镇防例今髙氏朱氏皆举故事加恩太皇太后曰章献垂帘初无此例吕大防曰太皇太后以髙氏故深自抑畏如故事何后曰外家防泽方欲裁损可又増长乎大防曰此盛徳事也】又不特此耳自古戚里未有不自荣其家今也李遵勉奏请纳禄力辞锡赉【驸马都尉李遵勉属疾奏请纳禄车驾临问赐白金五千两不受】王贻永求罢辅政欲逺权利【至和元年枢宻使彰徳节度同平章事王贻永数以疾求罢去本朝外姻未有辅政者贻永在枢十五年常逺权利归第则杜门谢賔客人称其谦静】噫椒房抑逺裁制既无私亲之心戚畹谦静退抑复无贪禄之态宜乎陶和毓粹折节卑礼有古人之风欤


　　古今源流至论后集卷九
&lt;子部,类书类,古今源流至论&gt;
　　钦定四库全书
　　古今源流至论后集卷十　　宋　林駉　撰
　　劝农
　　尝观诸史而知周人重农之意厚矣诗曰曾孙来止以见君之尊严出入田亩而不为屈也又曰尝其防否以见田畯之官相忘豆觞而不为耻也夫栉风沐雨莫劳乎农沾体涂足莫贱乎农周之君臣从事扵袯襫之间交孚扵闾里之所则当时为农者安得不相劝勉哉然周人之意不止此也天子所命者农命官所先者农朝廷所加恵者农官府所分作者农下至州乡闾巷妇人女子贱小夫歌咏讃颂亦无一不在农者噫盛矣夫自民不里居农非前世之农劝相之方视为末务去而为游手弃而为末作散而为诸侯之食客聚而为山泽之盗贼汉复古意多方劝率免其租以优之【文纪赐民田租之半】设其科以贵之【吕后元年初置孝弟力田二千石一人】民未知种麦则劝之种麦【仲舒説上曰今关中俗不好种麦愿陛下诏大农使关中民益种宿麦】民未知养苗则教之养苗【食货志以赵过为捜粟都尉遣令长三老力田及田父老善为田者受田器各耕种养苗】春事欲作则铸以耕种之器【终军传徐偃曰偃矫制教种者欲及春耕种赡民器也】田务正殷则不行发卒之令【发巴蜀卒相如为檄晓论百姓以发卒之事方今田时重烦百姓已亲见近县】至其法之最良者则自天子而下无不以农为务躬耕借田率劝民耕天子劝农也【征和四年上耕扵钜鹿又昭帝始元六年上耕扵上林】分府计吏告郡劝农宰相劝农也【后百官志注汉旧仪曰哀帝元寿二年以丞相为大司徒郡国守长吏上计事毕遣归告二千石帅劝农桑思称厚恩】司农诸丞部州分劝【大司农部丞十三人各部一州劝农桑事】　少府水衡各置农官则九卿劝农也【前百官志水衡少府并置农官】刺史行部必问垦田【何武武为刺史行部必问垦田顷亩五谷羙恶】博士廵行举奏野荒则监司劝农也【武纪元符六年分遣博士六人分廵行天下野荒治苛者举奏】渤海太守劝趋田亩【龚遂遂为渤海太守劝民农桑民有持刀劒者使卖劒买牛卖刀买犊曰春夏不得不趋田亩秋冬课収敛郡皆有蓄积】南阳太守出入阡陌则州郡劝农也【召信臣为南阳太守出入阡陌劝农】呜呼汉人劝相之意亦至矣愚之所不满者汉当去古未逺之日不能正其经界均其田里或为外戚之所占【孙寳帝舅红阳侯立使客因南郡太守李尚占草田数百顷颇有民所假少府陂泽畧皆开发上书愿以入县官有诏郡平田予直有价万万以上寳闻之遣丞相史按验发其奸劾奏立尚尚下狱死】或为豪民之所侵【食货志豪民侵陵分田劝假】有仁心仁闻而民不被其泽者有由也噫自汉以后世道愈趋经界之制固若难行而劝勉之令独不讲乎五代以来民无常业万目聧聧其不聊生甚乎田税三斗钱氏弊政而两浙之农病【两浙田税亩三斗钱氏国除朝廷遣王方贽均两浙新税方贽令亩出一斗使还责擅减租税方贽以为亩税一斗者天下之通法两浙既为王民皆当循为国之法上从之至今畆税一斗惟江南福建犹循旧额当时无人论列】牛输税米马氏横敛而湖湘之农病【咸平三年李允则知潭州初马氏暴敛营田户给牛输税米四斛牛死犹输谓之枯骨允则除之】田器有税五代相承而河北之农病【河北五代末揶筭田器吕文靖叹曰王道本扵农此何名哉因表除之朝廷推其法他路自是农器无征】夫田也牛也耕器也盖农民所恃以为生养之地暴征虐敛一至扵此尚何望其无惰农哉天生圣人为天下主以务农立国以足食为政凢一毫有便扵农者极力行之因王方贽之请而减田赋因李允则之请而去牛租因吕夷简之请而不税农器【并见上】夫惟优农之仁既行则劝农之政得施矣上而天子之劝相则田中刈麦法驾亲视【政要增释开寳六年驾出观民刈麦刈禾兴国二年出南薫门观稼从臣列坐田中令民刈麦】民间机杼清问勤劬【同上天圣二年观刈麦闻民间有机杼声召问之乃贫妇因曰其勤如此尚不免贫赐茶防】赐田妇以坐席勤者知劝【太宗逰金明池召田妇数十人赐席使坐问以民间疾苦】赐耕者以茶防惰者知愧【政要增释仁宗驻驾观道左耕者赐茶防】下而官吏之劝相则长吏劝垦田数悉书印纸见扵至道之诏【至道元年诏募民请佃诸州旷土仍蠲二嵗租州县劝民垦田之数悉书扵邙纸以施赏】知通漕台劝农并令入衔见扵景徳之命【景徳六年二月丙子权三司使丁谓等曰今诸州长吏职当劝农知州者并兼管内劝农使余及通判并兼劝农事诸路运使副使兼本路劝农使诏可劝农入衔自此始】劝农置司嵗终赏罚见扵皇祐之令【皇祐元年右司谏钱彦逺本朝转运使提防刑狱知州通判皆带劝农之职拜敕结衔所在督课而徒有虚文无劝导之实谓宜置劝农司设法劝课俟嵗终农隙运司考较赏罚从之】不特此耳念农之歌置之坐侧【真宗制贵廪食吟珍农民吟念农歌皆置之座右】耕田之绘置之左右是无徃而不在农也【绍兴十一年上曰朕闻民间乏牛皆以人耕田其劳可闵令昼以人耕田之象置之左右庶不忘稼穑之艰难】民食野豆天语恻然【咸平五年上谓辅臣曰河北谷虽登民间尚有食野豆者】民食麻滓帝心恧然是无念而不在农也【咸平四年上诏辅臣以诸州物价晓示之又出麻滓蓬实曰民已食此可速赈济】此周官分井之意豳诗七月之情温乎可想也今之为官吏者果无负九重念农之仁乎闻有带劝农之衔矣木铎方闻东郊有作不过设供帐以为园林防乐之举闻有示劝农之文矣老氓玩视胥吏循常不过挂墙壁以为里巷无用之物是岂有真情实意哉呜呼吾农愿无催税打门之声不愿有防酒彘肩之赐愿无黄放白催之文不愿有连篇累牍之语朝廷以此责州县州县以此寛吾民则不至为具文尔若夫复成周耕凿之农无汉人兼并之害则今日经界不可不讲也
　　户口
　　愚尝歴观古今民数登耗之由矣自其有兵革之祸也雕耗扵战鬬之场枕藉扵干戈之役而民始不堪其命自其有形役之害也根连株系扵罗织之狱劳筋苦骨扵营缮之工而民始不聊其生自其失农桑之业也亡而为盗贼去而为浮屠而民始不安其居噫可叹也夫世道之盛衰系扵夫家之众寡夫家之众寡系扵君政之善否此任生灵之寄者可不谨欤夫自春秋战国而至汉版籍莫盛扵汉之元始户凢千二百二十三万三千六十二【汉志元始民户千二百二十三万三千六十二口五千九百五十九万四千九百七十八】自三国六朝而至唐版籍莫盛扵唐之开元户凢八百九十一万四千七百九【通鉴隋炀帝大业二年户八百九十万七千五百三千六此隋之极盛也唐元宗户总八百九十一万四千七百九口总五千二百九十万九千三百九此唐之极盛也】吁有由矣盖汉承累代战争之余加以刘项相持盗贼蜂起转输征伐曾无宁嵗观曲逆一县秦尚三万户间者兵起仅至五千其耗可知也【陈平传髙祖南过曲逆顾问御史曲逆户口几何对曰始皇时三万余户间者兵数起多亡匿今见五千余户】扵是髙帝讲和亲而民始息肩文帝劝农桑而民始安业【本纪】然而犹未也至宣帝惩海内减半之后极力抚摩胶东相劳来流民而赐爵【胶东相王成劳来流民自占八十万余口赐爵关内侯】南阳守户口增倍而赐金【召信臣为南阳太守户口増倍赐黄金十斤】所以元始户籍之登者此也唐承南北纷乱之余加以隋人不网莽为盗区内刘外夷十耗八九观隋大业尚有八百万余户至唐初仅有三百万其耗可知也【唐食货志唐正观初户不及三百万绢一疋易米一斗余见上】扵是太宗恤刑而死罪絶少【同上是嵗天下断死罪者二十九人号太平】髙宗承平而天下乂安【同上髙宗承之海内乂安】然而犹未也元宗惩役费并起之后厉精为治蠲徭给符而免苦役之劳【李义甫许敬宗用事役费并起初以武氏之乱民不胜其毒元宗初立遂立蠲徭给符之令州县上户口之登耗以为殿最】髪僧为农而无防手之病【开元初姚崇为相髪僧归农至万二千人】所以开元户籍之登者此也嗟夫受民数者必拜见负版者必式古人重民之意拳拳不能自己也如此然则牧民者可不加意乎五代纷纷生齿凋弊天生圣人为民父母方建隆之元年也版籍来上严定陞降【长编建隆元年有司请据诸道所具版籍陞降天下县令以四千户以上为望三千户以上为紧二千户以上为上千户以上为中不满千户为下仍请三年课责户籍别定陞降从之】至眀年也户口増耗申严殿最【长编建隆二年先是按令文州县官抚摩有方户口增益者各凖见户每上分加一分刺史县令各进考一等若抚摩乖方户口减耗各凖增户法亦减一分降考一等主司因循例不进考至是有司上言自今请以减损户口一分科纳余欠三分并降考】夫开基立极岂无急政一则曰定版籍之陞降二则曰严户口之殿最者深知本固邦宁之意欤列圣相承天防地育故梅询之告仁宗曰二圣相承休养百姓今之户数至倍扵前【长编寳元二年上谓侍臣曰今天下户籍几何梅询对曰自五代之季生齿凋耗太祖受命而太宗真宗继圣承祧休养百姓今天下户口之数盖増扵前矣诏三司及编修院检阅】王安石之告神宗曰户口之盛无如今日本朝百年不见兵革【长编熈宁六年上论户口之数王安石奏户口之盛无如今日本朝太平百年生民未尝见兵革上曰累圣以来咸以爱民为心既未有征役又无别馆离宫营缮之事生齿蕃庶盖不足怪】是知我朝无兵革之祸无刑役之苦无农桑之弃则生太平之世为太平之民无怪乎不蕃息也是故以太宗视太祖加百余万以真宗视太宗加五百万【长编寳元二年编修院上厯代户口数太祖朝二百五十万八千九百六十五太宗朝三百五十七万四千二百五十七真宗朝八百六十六万九千七百九十七寳元元年一十一十二万四千二百九十】自祥符而视景徳已増百余万【太中祥符元年是嵗天下户七百九十万八千五百五十五口一千七百八十万三千四百又景徳四年权三司使丁谓言景徳三年新收户三十三万二千九百九十八流移者四千一百五十总旧管七百一千一万七千五百七十一户一千六百二十八万二百五十四口比咸平六年计增五十五万三千四百一十户二百万二千二百一十四口】自寳元而视祥符已増三百余万【寳元二年户部上天下主户六百四十七万九百九十五口千四百二十九万九百五客户三百七十万八千九百九十四口六百一十九万五千四百二】其在治平视国初凢十有五倍【治平四年主户九百七十九万九千三百四十七客户四百三十八万二千一百三十九】其在元丰视国初凢十有八倍【元丰六年主户千一百三十七万九千一百七十四客户五百八十三万二千五百三十九】至于绍兴盖二十倍有竒【绍兴四年主户千一百六万八千七百四十一客户六百二十六万六千百二十九】噫至此始见深仁厚泽之功尝谓自古规恢大业维持国本未有不加防养扵数年之前越报夫差十年生聚【越王困扵会稽而归乃严不产子之令产一子者赐酒肉产二子者与保主姬后十年生聚十年教训卒平吴国】濬平吴亦用此术【晋王濬传】况襁负子来云集鳞附宜亟为生聚教训之计今日中兴欲侔周徳当观诸鸿鴈之诗
　　民心
  </div>
  <div class="pagination">
   <a href="古今源流至论_page5.html">
    上一页
   </a>
   <a href="古今源流至论.html">
    1
   </a>
   <a href="古今源流至论_page2.html">
    2
   </a>
   <a href="古今源流至论_page3.html">
    3
   </a>
   <a href="古今源流至论_page4.html">
    4
   </a>
   <a href="古今源流至论_page5.html">
    5
   </a>
   <span class="current-page">
    6
   </span>
   <a href="古今源流至论_page7.html">
    7
   </a>
   <a href="古今源流至论_page8.html">
    8
   </a>
   <a href="古今源流至论_page9.html">
    9
   </a>
   <a href="古今源流至论_page10.html">
    10
   </a>
   <a href="古今源流至论_page11.html">
    11
   </a>
   <span>
    ...
   </span>
   <a href="古今源流至论_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
