<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 170 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 170 页/共 331 页</h1>
    <div class="content">　　【太平御览】
　　符子曰：桀观炮烙于瑶台，谓龙逢曰：乐乎？龙逢曰：乐。桀曰：观刑何无恻恒之心？龙逢曰：天下苦之，而君以为乐，臣君之股肱，何不悦乎？桀曰：听子谏，谏得我改之，谏不得我刑之，龙逢曰：臣观君冠，危石也；臣观君履，春冰也；未有冠石而不压，蹈春冰而不陷。桀笑曰：是曰亡则与具亡，子知我之亡，而不自知乎亡？子就炮烙之刑，吾观子。龙逄歌趋曰：造物劳我以生，息我以炮烙，故涉斯我乐。人不知，赴火而死。
　　战死
　　【西汉书】
　　《李陵传》：成安侯者，颖川人。父韩千秋，故济南相，奋击南越，战死，武帝封其子延年为侯，以校尉随陵，单于使骑并攻汉军，疾呼曰：李陵韩延年趣降。遂遮道急攻。陵夜半时击鼓起，士鼓不鸣，陵与韩延年俱上马，壮士从者十余人，虏骑数千追之，韩延年战死。《应天府志》：临海松阳人柳荣，从张悌至杨州，荣病死船中二日。时军已上岸，无有埋之者，忽然大呼言：人缚军师，人缚军师，声激扬，遂活。人问之。荣曰：上天北斗门下，卒见人缚张悌，意中大愕，不觉大呼言：何以缚张军师？门下人怒荣，叱逐使去。荣便去。怖惧曰：余声发扬耳。其日悌战死。《元史》《忠义传》：任志死国，王闵之，令其子存袭。庚寅岁，金将武仙攻潞州，存战死。
　　当战死
　　【北史】
　　《安同传》：宜城王奚斤自长安追赫连昌至安定，同子颉为监军侍御史，斤以马多疫死，士众乏粮，乃筑垒自固。昌遂骄矜，日来侵掠，颉曰：等死，当战死，宁可坐囚乎？乃阴与尉眷等谋选骑马，昌来攻垒，颉出应之，昌马蹶而坠，颉擒昌送京师。
　　尚战死
　　【新唐书】
　　《骠骑传》：昆明蛮尚战死，恶病亡，胜兵数万。
　　父子战死
　　【资治通鉴】
　　唐高宗龙朔二年，二月戊寅，左骁卫将军白州刺史沃沮道总管庞孝泰，与高丽战于蛇水之上，军败，与其子十三人皆战死。
　　与贼战死
　　【续通鉴长编】
　　宋神宗元丰五年，初费万为蛮所袭，经略司数移文责知宣州王奇，奇不能堪，后数日贼万余人攻普义砦，与官军战，奇出遂败，尚有亲兵数百，或劝奇乘骑逃去。奇辄骂曰：大丈夫当尽节以报国。遂死之。
　　兵出战死
　　【资治通鉴】
　　昭宗景福二年，时溥求救于朱瑾，朱全忠遣其将霍存将骑兵三千军曹州以备之，瑾将兵二万救徐州，存引兵赴之。与朱友裕合击徐兖兵于石佛山下，大破之。石佛山近彭城，《薛史》曰：石佛山在彭门南。《述征记》：彭城南有石佛山，顶方二丈二尺。瑾遁归兖州，辛卯徐兵复出，存战死。霍存恃胜而不虞，徐兵之复出，故战败而死。复，扶又翻。
　　城陷战死
　　【宋史】
　　《韩浩传》：浩丞相琦孙，守潍州。建炎二年，金人攻城，浩率众死守。城陷，力战死之，特赠三官，官其家三人云。
　　上岸战死
　　【隋书】
　　《麦铁杖传》：铁杖骁勇有膂力，辽东之役，请为前锋，顾谓医者吴景贤曰：大丈夫性命自有所在，岂能艾炷炙安页，瓜带贲欠鼻，治黄不差而卧死儿女手中手？将度辽，谓其三子曰：阿奴当备浅色黄衫，吾荷国恩，今是死日，我既被杀，尔当富贵，唯诚与孝，尔其勉之。及济桥未成，去东岸尚数丈，赋大至，铁杖跳上岸，与贼战死。
　　下马战死
　　【有官龟鉴】
　　张须陀以功迁齐郡通守。领河南道十二郡黜陟讨捕大使，寻将兵拒东都郡赋翟让，前后二十余战，每破走之，转荥阳通守。时李密说让取洛口仓，让惮须陀。不敢进。密劝之，让遂与密率兵逼荥阳，须陀拒之。让惧而退，须陀乘之，逐北十余里，时李密邀击须陀，军遂败。密与让合军围之，须陀溃围辄出，左右不能尽出，须陀跃马入救之，往来数四，众皆败散，乃仰天曰：兵败如此，何面目见天子乎？乃下马战死。
　　舍马战死
　　【宋史】
　　《忠义传》：牛皓与金将遇，所部步不满二百，乃下与战，谓其从曰：吾所以舍马者，欲与若等同死也。金人欲招之，皓力战死。
　　犒军死战
　　【新唐书】
　　《李希烈传》：高彦昭击家牛犒军士，死战，斩首三千级。
　　饮血力战死
　　【元史】
　　《石天应传》：天应曰：先时人谏我南迁，吾违众而来此，事急弃去，是不武也，汝等勉之。少顷，敌兵四合，天应饮血力战，至日午死之，木华黎闻而痛惜马。
　　男儿当战死
　　【元史】
　　《石天应传》：吾年垂六十，老耄将至，一旦卧病床第，闻后生辈立功名，死不暝目矣。男儿要当死战阵以报国，是吾志也。
　　为君父死
　　【宋史】
　　《忠义传》：李成大知金坛县，北兵至，战不胜，为吏民挟降，乃谋复金坛，事泄系狱。榜掠不屈，遂杀其二子以惧之，终不屈。笑曰：子为父死，臣为君死，卒杀之。
　　【张南轩语录】
　　先生曰：某顷侍先公在淮上，忽报虏骑至，先公以城中兵少为忧，问某曰：将何以应之？某曰：惟当率城中军民戮力一战，不得已，则父为君死，子为父死而已。但为主死《忠义传》：张弘范兵至崖山，得张世杰甥韩，命以官，使三至招之。世杰历数古忠臣曰：吾知降生且富贵，但为主死不移耳。
　　为国家死
　　【宋史】
　　《赵师旦传》：师旦知康州，侬智高破邕州，顺流东下，贼已薄城下，师旦止有兵三百，开门迎战，杀数十人，会暮贼稍却，师旦语其妻取州印佩之，使负其子以匿，曰：明日贼必大至，吾知不敌，然不可以去，尔留死无益也。遂与监押马贵部士卒固守州城，迟明，贼攻城愈急，左右请少避，师旦曰：战死与戮死何如？众皆曰：愿为国家死。至城破，无一人逃者，矢尽，还据堂而坐，智高麾兵鼓噪争入胁师旦，大骂曰：饿獠，朝廷负若何事，乃敢反邪？天子发一校兵，汝无遗类矣。智高怒，贫贵杀之。贼去，州人立庙，事平，赠光禄少卿云
　　为国致死
　　【左传】
　　昭公元年，赵孟曰：临患不忘国，忠也；思难不越官，信也；图国忘死，贞也；谋主三者；义也。
　　【宋史】
　　《刘汲传》：时金人复渡河，谍知邓州为行在所，命其将银朱急攻京西，汲遣副总管侯成林守南阳，金人奄至杀成林。汲集将吏谓曰：吾受国恩，恨未得死所，金人来必死，汝有能与吾俱死者乎？皆流涕曰：惟命。乃下命募敢死士四百人。及南阳陷，命将戚鼎将兵三千逆战，及命靳义与赵宗印分西南门掎之，汲自以牙兵四百登陴，望见宗印从间道遁，即自至鼎军中，麾其众阵以待敌至，皆死斗。敌却，俄而义败，金人攻之益急，矢下如雨，军中请汲去，汲不许。曰：使敌知安抚使在此，为国致死。敌大至，汲死之。事闻，赠太中大夫，谥忠介。
　　为社稷死
　　【北盟录】
　　靖康二年，金人出榜阙下求立异姓，云军前南官亦当举。唯何桌。李若水预此议。及军前，取其家属兄若虚到南薰门亲见，番官数人共叹其忠，且言我大辽死难者二十馀人，你南朝只李侍郎一人。后自京师奔大元帅府，上书者数十人，皆言为社稷死者，唯李若水一人。
　　为民而死
　　【元史】
　　《杨朵儿只传》：子不花，文宗入继大绕，除通政院判。将行，值陕西诸军拒诏，郡邑守事率民逃之，不花独率众出御，呼西人谕之曰：民者祖宗所致，国家大事，何与于民？汝等既昧逆顺，又欲残此无辜，吾有为民死尔，不汝从也。阵溃，遂见杀。
　　为忠义死
　　【名臣言行录】
　　孙昭远为都总管，尝与诸子书曰：今日御甚难，若假一岁，度几可保，吾四男二女，今不复念，要为忠主死耳。
　　尽忠得死
　　【史记】
　　《郑世家》：解扬将死，顾谓楚军曰：为人臣毋忘尽忠得死者，楚王诸弟皆谏王赦之，于是赦解扬。
　　守正而死
　　【新唐书】
　　《列女传》：殷保晦妻封，保晦历校书郎，黄巢入长安，共匿兰陵里。保晦逃，贼悦封色，欲取之，固拒。贼怒，勃然曰：从则生，不然正膏我敛。封骂曰：我公卿子，守正而死，犹生也。终不辱逆贼手。遂遇害。保晦归，左右曰：夫人死矣。保晦号而绝。
　　抱义而死
　　【马令南唐书】
　　《潘丞传》：王延政镇建州，辟丞为度支判官，延政与福州构隙，丞极谏，不纳。会晋安使至，延政大阅以夸示之，辞气益悖，丞长跪固谏，其言甚切，延政大怒，谓军士曰：汝可为我食判官肉。丞曰：与其不义而生，孰若抱义而死！事势如此，蚤死为幸。久之乃解。
　　竭力效死
　　【金史】
　　《马庆祥传》：大将蒙古不花将攻凤翔行省，檄庆祥分道清野，行遇先锋于浍水，战不利，且行且战。将及城，会大兵邀其归路，度不能脱，令其骑曰：吾属荷国厚恩，竭力效死，乃其职也。
　　臣愿效死
　　【名臣言行录】
　　金人再犯京师，议割雨河，须大臣偕行。聂昌耿南仲皆以事辞，陈过庭曰：主忧臣辱，臣愿效死。
　　见难能死
　　【程氏外书】
　　匹夫悍卒，见难而能死者有之矣。惟情欲之牵，妻孥之爱，断而不惑者鲜矣。
　　握节以死
　　【宋史】
　　《崔纵传》：纵登政和五年进士第，累迁承议郎，干辨审计司。二帝北行，高宗将遣使通问，廷臣以前使者相继受击莫肯往，纵毅然请行，乃授朝请大夫右文殿修撰，试工部尚书以行。比至，首以大义责金人，请还二帝，又三遣之书。金人怒，徙之穷荒，纵不少屈。久之，金人许南使自阵，而听其还，纵以王事未毕，不忍言。又以官爵诱之，纵恚恨成疾，竟握节以死。洪浩、张邵还，遂归纵之骨，诏以兄子延年为后。
　　守城而死
　　【倦游杂录】
　　侬贼破邕州，偶江涨，遂乘桴沿流入番禺。时赞善大夫赵师旦知康州，到任始一月，贼既迫境，谕官属吏民使避贼。谓曰：吾固知斯城不可守，然守城而死，乃监兵洎吾之职也。若曹无预祸。贼既至，率弱卒不满百御之半日。城陷，赵与监兵者皆死之，士卒得免者无一二。先是一日，赵方出其妻藏于山谷，道中生一子，弃草中。贼去凡三日归，视之尚生，人谓忠义之感，又有曹观者，以太子中舍知封州，贼既至，乃易服遁去，未十余里，为贼所擒。贼犹谓曰：汝乃好骂我南人作蛮者也，今日犹不拜耶？曹竟不屈，至晚积薪燔死于江。时本路主漕连者与曹有旧，乃移师旦事于观，仍诗之于石，朝廷赠观太常少卿，子孙弟侄洎女子授官赏命服者数人。赵赠卫尉少卿，一子得殿直。赵史君之事，岭外人率皆知之。康州人为之立祠堂，至今祭享不绝。
　　冒阵而死
　　【续后汉书】
　　《诸葛瞻传》：魏邓艾自阴平由景谷道入，瞻督诸军拒之，至涪而艾已长驱而前，破瞻前锋。瞻退住绵竹，艾遣书诱瞻曰：若降者，必表为琅琊王。瞻怒，斩艾使，遂战，大败，临阵死，时年三十七。瞻长子尚叹曰：父子荷国重恩，不早斩黄皓，使败国殄民，何用生焉？策马冒阵而死。
　　叱贼而死
　　【北史】
　　郦道元，字善长，除御史中尉。时雍州剌史萧宝寅友状稍露。侍中城阳王徽素忌道元，因讽朝廷遣为关右大使，遣其行台，郎中郭子帙围道元于阴盘驿亭，道元目叱贼，厉声而死。
　　骂贼而死
　　【金史】
　　《李宝信妻王氏》：张觉以平州叛，王氏陷贼中，贼欲逼室之。王氏骂贼，贼怒，遂支解之。
　　【元史】
　　《忠义传》：萧景茂家贫力农。至元四年，南胜县民李智甫作乱，掠龙溪，景茂与兄佑集卿丁拒之。众败，景茂被执，贼胁使从已，景茂骂曰：狗盗，我生为大元民，死作隔洲鬼，岂从汝为逆耶？贼怒，缚景茂于树，脔其内，景茂益愤骂。贼以刀决其舌，景茂骂不绝声而死。
　　遇贼而死
　　【元史】
</div>
    <div class="pagination">
<a href="永乐大典残卷_page169.html">上一页</a><span>...</span><a href="永乐大典残卷_page165.html">165</a><a href="永乐大典残卷_page166.html">166</a><a href="永乐大典残卷_page167.html">167</a><a href="永乐大典残卷_page168.html">168</a><a href="永乐大典残卷_page169.html">169</a><span class="current-page">170</span><a href="永乐大典残卷_page171.html">171</a><a href="永乐大典残卷_page172.html">172</a><a href="永乐大典残卷_page173.html">173</a><a href="永乐大典残卷_page174.html">174</a><a href="永乐大典残卷_page175.html">175</a><span>...</span><a href="永乐大典残卷_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
