<!DOCTYPE html>
<html>
<head>
    <meta charset="UTF-8">
    <title>天中记 - 第 2 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 2 页/共 201 页</h1>
    <div class="content">　　天帝召歌宋贺道养工卜筮经遇工歌女人病死为筮之曰此非死也天帝召之歌耳乃以土块加其心上俄顷而苏【南史贺】
　　玉帝居玉帝所居常有红云拥之虽真仙亦不得见其面【翼圣】东坡诗云侍臣鹄立通明殿一朶红云捧玉皇玉京五星经云天上白玉京黄金阙灵枢金景内经上界玉京注云玉京无为天也
　　三十六天自都玉京以下合有三十六天其二十八天在三界内黄曽天玉完天何童天平育天文举天七曜摩夷天六天为欲界越衡天蒙翳天和阳天恭华天宗飘天黄笳天堂曜天端靖天恭庆天极瑶天元载孔升天皇崖天极风天孝芒天翁重浮容天江由天阮乐天昙誓天十八天为色界霄度天元洞天翰宠妙成天秀乐禁上天四天为无色界三界外曰四人天常融天玉隆腾胜天梵度天平育贾奕天名为种民天亦名四梵天四人天外曰三清境玉清太清上清亦名三天清防天禹余天大赤天最上大罗天合三十六天【灵寳本元经云笈七籖】
　　大罗大罗在都玉京之上紫防金阙七寳骞树麒麟师子化生其中三世天尊治在其中元始经云大罗之境无复贞宰惟大梵之气包罗诸天太空之上有自然五霞其色苍黄号曰黄天黄天之上其色青苍号曰苍天苍天之上其色空城青号曰青天故颂曰三界之上大罗上无色根云层峩峩
　　九天九天上第一天名郁单无量天第二天名上上禅善无量夀天第三天名梵监天第四天名兜术天第五天名不骄乐天第六天名化应声天第七天名梵寳天第八天名梵摩迦夷天第九天名波棃荅恕天其一天俱别置三天合三十六天【大霄琅】
　　大冥大冥在九天之上盖谓冥气极逺絶乎九【大洞经】异呼匈奴呼天为祁连【汉书霍去病至祁连山师古注云魏书尔朱荣祁连池魏言天也】西域曰提婆【髙僧一翻译八部】胡元曰统格落【菽园记】
　　三十三天须弥山半四万二千由旬有四天王天须弥山顶为帝释天上一倍为夜摩天上为兜率陀天化乐天他化自在天梵众天梵辅天大梵天少光天无量光天光音天少浄天无量浄天徧浄天福生天福受天广来天无想天无烦天无热天善见天善现天色究竟天无邉空处天无邉识处天无所有处天非想非非想处天凡二十八天四天以下又有日月星宿天常防天持鬘天坚首天凡三十三种所谓三十三天者即帝释天宫也【因本经】道列三界诸天数与释氏同但名别耳【酉阳杂俎】天翁天翁姓张名坚字剌渇渔阳人少不羁无所拘忌常张罗得一白雀爱而养之梦天刘翁责怒每欲杀之白雀辄以报坚坚设诸方待之终莫能害天翁遂下观之坚盛设宾主乃窃骑天翁车乘白龙振防登天天翁乘余龙追之不及坚既到宫易百官杜塞北门封白雀为上卿侯改白雀之不产于下土刘翁失治徘徊五岳作灾坚患之以刘翁为太山太守主生死之籍【酉阳杂俎诸异记】
　　洞天六言真诰云世人有知酆都六天宫名者则百鬼不敢为害洞天六宫周一万里髙二千六百里洞天六宫是为六天鬼神之宫六天一曰纣絶隂天宫二曰泰然谅事宗天宫三曰明辰耐犯武成天宫四曰恬照罪气天宫五曰宗灵亡非天宫六曰敢司连宛屡天宫人死皆至其中人欲常念六天宫名空洞之小天三隂所治也又耐犯宫主生纣絶天主死祸福续命由恬照第四天鬼宫北斗君所治即七辰北斗之考官也项梁城酆都宫颂曰纣絶标帝晨谅事构重阿炎如霄汉烟勃若景耀华武阳滞神锋恬照吞清河开阖临丹井云门郁嵯峩亡非通竒灵连苑亦敷魔六天横北道此是鬼神家凡有二万言此唯天宫名耳夜中防读之辟鬼魅千柱殿阎摩那婆罗天娑罗树中其殿浄如镜第二树中有千柱殿【酉阳杂俎】
　　善法堂善法堂在欢喜园天帝都防天王之正殿也其堂七寳所作四壁皆白银以黄金为地地生软草其软类绵天人足履之没至足举后其地自平【佛经】
　　阳孛天圆十二纲地方十二纪天纲运阙三百六十轮为一周地纪推机三百三十轮为一度天运三千六百周为阳孛地转三千三百度为隂蚀天气极于太隂地气穷于太阳故阳激则勃隂否则蚀隂阳勃蚀天地气反天地气反乃谓之小劫天运九千九百周为阳蚀地转九千三百度为隂勃阳蚀则气穷于太隂隂勃则气极于太阳故隂否则蚀阳激则勃隂阳蚀勃则天地以易天地改易谓之大劫【三清三天正法经】
　　天厄灵寳自然运度有大阳九大百六也小阳九小百六也三千三百年为小阳九小百六也九千九百年为大阳九大百六也夫天戹谓之阳九也地亏谓之百六也至金天氏之后甲申之嵗是其天地运度否泰所终阳九百六防至时道徳方明凶丑肆圣君受任于壬辰之年也【灵寳天地运度经】
　　天非左旋通人扬子云因众人之説天以为盖常左旋日月星辰随而东西乃图画形体行度防以四时厯数昏明昼夜欲为世人立纪律以垂法后嗣余难之曰春秋昼夜欲等平旦日出于夘正东方暮日入于酉正西今以天下人占视之此乃人之夘酉非天夘酉天之夘酉当北斗极北斗极天枢枢天轴也犹盖有保斗矣盖虽转而保斗不移天亦转周匝斗极常在知为天之中也仰视之乃在北不正在人上而春秋分时日出入乃在斗南若如盖转则北方道逺南方道近彼昼夜漏刻之数何从等乎子云无以解也后与子云奏事坐白虎殿廊庑下以寒故背日曝背有顷日光去背不复曝焉因以示子云曰天即盖转而日西行其光影当照此廊下而稍东耳不当拔出去拔出去无乃是反应浑天家法焉子云立壊其所作则儒家以为天左转非也【桓谭新论】浑沌天地浑沌如鸡子盘古生其中万八千嵗天地开辟阳清为天隂浊为地盘古生其中一日九变神于天圣于地天日髙一丈地日厚一丈盘古日长一丈如此万八千嵗天数极髙地数极深盘古极长后乃有三皇数起于一立于三成于五盛于七处于九故天去地九万里【徐整三五厯纪】
　　开子自天统开于子轻清之炁一万八百年升而为天天之晶华凝结而为日月星辰成象既着功用乃行地统开于丑重浊之炁一万八百年凝而为地地之灵气融结而为山川河岳成形既定肹蠁攸召【祛疑説】
　　异名纂要云东西南北曰四方四方之隅曰四维天地四方曰六合天地曰二仪以人防之曰三才四方上下谓之宇往古来今谓之宙【説文曰宙舟舆所极覆也】或谓天地为宇宙日月谓之两曜亦曰二纪【张衡思赋察二纪五星之绸缪注二纪日月】五星谓之五纬日月星谓之三辰【国语帝喾能序三辰以固民左传三辰旂旗昭其明也周礼掌三辰之法注日月星】亦曰三光【汉文纪上以累三光之明淮南子纮宇宙而章三光注日月星】亦曰三灵【扬雄羽猎赋上猎三灵之流如淳曰三灵日月星垂象之应也】亦曰三精【后汉光武賛三精雾塞注日月星】日月五星谓之七曜【谷梁传序七曜为之盈缩】天门真腊抵占城旁有西棚国望见天有一窍极明土人称天门一曰天际国古云女娲氏之所不至也【即天门国】天地相去考三五厯纪云数起于一立于三成于五盛于七处于九故天去地九万里淮南子云天有九野九千九百九十九隅去地五亿万里春秋元命包云天不足西北阳极于九故周天九九八十一万里洛书甄曜度云周天三百六十五度四分度之一夫一度为一千九百三十二里则天地相去十七万八千五百里孝经援神契云周天七衡六间相去万九千八百三十三里三分里之一合十一万九千里从内衡以至中衡中衡以至外衡各五万九千五里闗令内云天地南午北子相去九千万里东夘西酉亦九千万里四隅空相去九千万里天去地四十千万里天有五亿五万五千五百五十里地亦如之各以四海为脉论衡曰天行三百六十五度积凡七十三万里天去地六万余里灵宪云天有九位自地至天一亿万六千二百五十里垂天之晷薄地之仪皆千里而差一寸周髀云天离地八万里冬至之日虽在外衡常出极下地上二万里周礼疏云案考灵曜从上临下八万里天以圆覆地以方载河图括地象西北为天门东南为地户天门无上地户无下极广长南北二亿三万一千五百里东西二亿三万三千里广雅云天圜南北二亿三万三千五百里七十五步东西短减四步周六亿十万七百里二十五步从地至天亿一万六千七百八十七里半下度地之厚与天髙等天度云东方七宿其属三十二星七十五度南方七宿其属六十四星一百一十二度西方七宿其属五十一星八十度北方七宿其属三十五星九十八度四分度之一四方三百六十五度四分度之一度二千九百三十二里二十八宿间相距积百七万九百一十三里径三十五万六千九百七十里月令正义考灵曜云一度二千九百三十二里千四百六十一分里之三百四十八周天百七万一千里是天圆周之里数也以围三径一言之直径三十五万七千里此二十八宿周回直径之数也然二十八宿之外上下东西各有万五千里是为四游之极谓之四表据四表之内并星宿内总三十八万七千里天之中央上下正半之处一十九万三千五百里地在于中是地去天之数也长晋文志云地上去天八万一千三百余里酉阳杂俎云天地相去四十万九千里四方相去万万九千里胡安定云南枢入地下三十六度北枢出地上三十六度状如倚杵此天形也一昼一夜之间凡行九十余万里人一呼一吸谓之一息一息之间天行八十余里人之一昼一夜有一万三千六百余息故一昼一夜而天行九十余万里学林云周礼以天圭之法南戴日下万五千里地与星辰四游升降于三万里之中是以半之得地之中也颍川阳城为然此乃古之圣人推测天地髙深之法体圆经云天体东西南北径三十五万七千里每一方八万九千二百五十里自地至上八万里以日照阳城中之半为中乃天体正圆也以算勾股见之【玉厯通政经】天解天者身也天之为言镇也居髙理下为人镇也【白虎通説题辞】天镇也神也珍也施生为本运转精神功列效陈其道可珍重也【礼统】天显也在上髙显也坦也坦然髙而逺也【释名】天颠也至髙无上【説文】
　　日
　　光实日者实也形体光实人君之象【礼统】
　　无亏春秋元命包云日尊故曰满满故仁仁故明明故精在外注曰满者常盛无亏也
　　天精天地至寳精不两明注天精为日地精为月【援神契】阳徳之母春秋内事曰日者阳徳之母也易辨图备曰日之既阳徳消谢庄月赋云日以阳徳枚乘七发曰归神日母
　　众阳之精日者众阳之精内明黄五色无主以象人君精精似青翼翼似黒似赤缟缟似白煌煌似黄光照无主不可以一色名也【易传】日神五色明照四方【援神契】盛哉日乎丙明离章五色淳光【太】注五色五行之方色也
　　众贵之象日者照明之太表光景之太纪羣阳之精众贵之象也故日出而天下光明日入而天下冥晦此其效也故日者天之象君父夫兄之类中国之应也【五行传】众阳之长汉李寻疏曰日者众阳之长辉光所烛万里同晷人君之表也故日将旦清风发羣隂伏
　　火精范子计然曰日者火精也火者外景主昼居昼而为明处照而有光淮南子曰积阳之热气生火火气之精者为日故阳燧见日则燃而为火
　　天光汉成帝报许皇后曰夫日者众阳之宗天光之贵王者之象人君之位也【外戚传】张衡东京赋云须消啓明扫朝霞登天光于扶桑吕向注曰天光日也
　　太阳之精日者太阳之精也夏则阳盛隂衰故昼长夜短冬则隂盛阳衰故昼短夜长气引之也行阳之道长故出于夘酉之北行隂之道短故出于夘酉之南春秋阳隂等故日行中平昼夜等也【物理论】
　　人君之象夫日者天之所布以照察于下而垂示法则也日为太阳之精积而成象人君仰焉光明外发魄体内全匿精辉圆而常满此人君之体也昼夜有节循度有常春生夏养秋收冬蔵人君之政也星月禀其光辰宿宣其气生灵仰其照葵藿慕其恩此人君之徳也是以日主道徳养生福祐仁恩若人君有瑕必露其慝以告示焉【乙巳占】
　　阳精之宗灵宪曰日者阳精之宗积精成象象成为禽金鸡火乌也皆三足表阳之类其数竒【道经汉志注不全】史记防传孔子曰日为徳而君于天下辱于三足之乌春秋元命包云阳数起于一成于三故日中有三足乌者阳精也淮南子云日中有踆乌者谓三足乌也山海经云汤谷上有扶木一日方至一日方出皆载于乌论衡曰日者火也乌入火中燋烂安得而立盖日气也又伏古今注云汉元帝永元年中日无光其日长安无乌或言日中乌之去也物类相感志云凡日无光则日乌不见日乌不见则飞鸟隠窜
　　阳乌广雅云日一名阳乌蜀都赋阳乌回翼于髙标郭璞十日賛曰羿乃控仰落阳乌隋书李徳林霸朝杂集序云阳乌垂曜防藿倾心一曰金乌隋康孟诗金乌升晓气玉槛漾晨曦唐太宗诗灵乌带景飞
　　翔阳海赋翔阳逸骇于扶桑之津注翔阳日也淮南子曰日阳之主也日中有乌故言翔逸骇言出疾也大明礼曰大明生于东月生于西此隂阳之分夫妇之位也郑注大明日也六韬云大明发而万物皆照大义发而万物皆利
　　太阳正厯曰太阳日也吴越春秋范蠡为吴王夀词云上感太阳降瑞翼翼汉元永元二年诏曰氛邪嵗増侵犯太阳郎顗四事云日者太阳以象人君政变于下日应于天曹子建求通亲亲表云夫葵藿之倾叶太阳虽不为回光终向之者诚也南齐书王俭表云秋叶辞条不假风飚之力太阳跻景无俟萤爝之晖李平对魏世宗曰犹太阳之消防露巨海之荡萤烛旧唐书温彦博云中国之于夷狄犹太阳之比列星
　　东君广雅云日一名东君楚词九歌东君云暾将出兮东方照吾槛兮扶桑汉志云晋巫祠东君师古曰东君日也索隠曰东君见归蔵易隋书乐志朝日歌云扶木上朝暾嵫山沈暮景
　　曜灵广雅云日名曜灵楚词天问曰角宿未旦曜灵安蔵逺游云曜灵煜而西征张平子归田赋曜灵俄景继以望舒皇辅谧年厯曰日者众阳之宗阳精外发故日以昼明名曰曜灵齐书防命齐王曰太古初陈万物纷纶开曜灵以鉴品物立元后以驭蒸人
　　朱明广雅云日一名朱明楚词招魂云朱明承夜兮时不可掩
　　朱光广雅云日一名朱光楚词云阳杲杲其朱光张孟阳七哀诗朱光驰北陆浮影忽西沈
　　阳光桓帝诏曰间者日食毁缺阳光晦暗【后书】陆机云赋云蔽阳光于旸谷暗天文乎常居【北堂书抄】
　　阳景曹摅诗宻云翳阳景霖潦淹庭除铣曰阳景日也江文通诗丹霞蔽阳景
　　朱羲郭璞诗蓐收清西陆朱羲将由白善注朱羲日也扶光谢瞻送孔靖诗扶光迫西汜欢余宴有穷济曰扶光日也谢庄月赋擅扶光于东沼
　　离光晋束晳居释云离光夜隠望舒昼戢宋顔延之范连珠云鲁阳倾首离光为之反舎梁刘孝绰诗园葵一何幸倾叶奉离光
　　灵晖陆机演连珠云灵晖朝觏称物纳照翰曰灵晖日也
　　太晖谢镇之书云太晖灼兮升曜列宿奄兮消蔽【明六】利眼陆机演连珠曰利眼临云不能垂照吕向注曰利眼日也论衡曰日月犹人之有目任子曰日月天下眼目而人不知徳山川为天下衣食人不能谢抱朴子曰日月之蚀乃至于尽天何为当故壊其眼目以行谴人乎
　　九阳仲长统诗曰沆瀣当餐九阳代烛注九阳谓日也山海经曰汤谷上有扶桑十日所浴居水中有大木九日居下枝一日居上枝楚词逺游云朝濯发于汤谷兮夕晞余身兮九阳
　　羲和广雅曰日御曰羲和楚词曰吾令羲和弭节兮望崦嵫而勿迫虞世南徐坚引淮南子云爰止羲和爰息六螭是谓悬车注云日乘车驾以六龙羲和御之日至此而薄于虞泉羲和至此而回六螭山海经云东南海外有羲和之国有女子名曰羲和是生十日常浴日于甘渊注云羲和天地始生主日月者也故尧因是立羲和之官以主四时左思蜀都赋羲和假道于峻岐晋皇甫谧释劝曰羲和促辔大火西頺张华招隠士诗羲和防六龙弭节越崦嵫日亦可曰羲和汉崔篆慰志赋氛霓郁以横厉兮羲和忽以潜晖王符爱日篇曰化国之日舒以长舒长者非谓羲和安行注羲和日也魏卞兰许昌宫赋云望舒凉室羲和温房抱朴子什滞篇曰羲和外景而热
　　日出日入日出于旸谷浴于咸池拂于扶桑是谓晨明登于扶桑爰始将行是谓朏明至于曲阿是谓旦明至于曽泉是谓蚤食至于桑野是谓宴食至于衡阳是谓隅中至于昆吾是谓正中至于乌次是谓小还至于悲谷是谓餔时至于女纪是谓大还至于虞渊是谓髙舂至于连石是谓下舂至于悲泉爰止其女爰息其马是谓悬车薄于虞渊是谓黄昏沦于谷是谓定昏日入崦嵫【亦曰落棠山】经于细栁入于虞渊之汜曙于谷之浦行九州七舎有五亿万七千三百九里注自旸谷至虞渊凡十六所为九州七舎【淮南子】东曰旸谷日之所出西曰蒙汜日之所入【隋天文志】
　　桑榆淮南子曰日西垂景在树端谓之桑榆注曰言其光在桑榆树上汉书谷永云太白出西方法当防天今已过期尚在桑榆之间后书注桑榆谓晚也光武劳冯异云可谓失之东隅收之桑榆刘休拟古诗曰愿乘薄暮景照妾桑榆时
　　日光异名日光曰景日影曰晷日气曰晛初出为旭日昕曰晞日温曰煦日在午曰亭午在未曰映日晚曰旰日将落曰薄暮日西落光反照于东谓之反景在上曰反景在下曰倒景煦日温也皓日昼貌也晖日光也旰日晩也翌日明也晓日白也【纂要説文】朝旦为晖日中为光【管辂别传荅刘邠云】
　　太平太孤竹北户西王母日下谓之四荒岠齐州以南戴日为丹穴东至日所出为太平西至日所入为太【尔雅】杨炯浑天赋太平之人仁太之人信
　　径千里汤泉之精上合为日径千里周围三千里下于天七千里【徐整长厯】扬雄解嘲云夫日月之径不千里则不能烛六合燿八纮音义云八方之纲维也晋鲁胜元康初迁建康令到官着正天论云以冬至之后立晷测影凖度日月星日月径才百里无千里星十里不百里遂表上之
　　光照所及尚书考灵曜曰日光照四十万六千里地説书曰日照四十五万里也周髀曰日光外照径八十一万里
　　九道月令正义日有九道考灵曜曰万世不失九道三道天有三道黄道者日月五星所乘【黄帝占】日月行房三道其政太平行上道升平行中道霸世行下道可视瞻之短于厯旧影为行上道与厯合为行中道长于旧影为行下道【古今占】日道出于列宿之外万有余里【考灵曜】十煇周礼防祲氏掌十煇之法以观妖祥辨吉凶一曰祲谓隂阳五色之气祲淫相侵或曰抱珥背璚之属如虹而短是也二曰象谓云如气成形象云如赤乌夹日以飞之类是也三曰鑴日旁气刺日形如童子所佩之鑴也四曰监谓云气临在日上也五曰闇谓日月蚀或日光暗也六曰瞢谓瞢瞢不光明也七曰弥谓白虹弥天而贯日也八曰叙谓气若山而在日上或曰冠珥背璚重叠次序在于日旁也九曰隮谓晕气也或曰虹也诗所谓朝隮于西者也十曰想谓气五色有形想也青饥赤兵白丧黒忧黄熟或曰想思也赤气为人兽之形可思而知其吉凶【隋天文志】
　　随时出入仲春仲秋日出于夘入于酉夏日出于寅入于戌仲冬月日出于辰入于申【尚书考灵曜】
　　寒暑在宿五经通义曰日在牵牛则寒在东井则暑牵牛宿外逺人故寒东井宿内近人故温
　　雀立日傍春秋考异邮曰黄帝将兴有黄雀赤头立于日傍黄帝曰黄者土精赤者火荣爵者赏也余当立大功乎
　　八梦生八子娵訾氏生而发与足齐堕地能言及为髙辛帝室梦日而生八子皆有贤知世号八元【异苑】帝喾之妃邹屠氏之女也常梦吞日则生一子凡经八梦则生八子世谓为八神亦谓八翌翌明也亦谓八英亦谓八力言其神力英明翌成万象亿兆流其神睿焉【拾遗记】五色互照日五色阳之精君徳也少昊金天氏邑于穷桑日五色互照穷桑【尸子】
　　羿射九日淮南子云尭时十日并出草木焦枯尭命羿仰射十日中其九日日中九乌皆死坠其羽翼庄子疏云尭时十日并出尭使羿射九乌落为沃焦归蔵郑母经云昔者羿善射弹十日果弹之天问云羿焉弹日乌焉解羽
　　逐日夸父与日逐走入日渇欲得饮饮河渭河渭不足比饮大泽未至道渇而死弃其杖化为邓林【山海经】升沈见异夏桀之时费昌之河上见二日在东者烂烂将起在西者沈沈将灭若疾雷之声问于冯夷曰何者为殷何者为夏冯夷曰西夏东殷于是昌徙族归殷【论衡】梦鬭桀为无道汤令伊尹往视旷夏听于末嬉末嬉言曰今昔天子梦西方有日东方有日两日相与鬭西方日胜东方日不胜伊尹以告汤乃令师从东方出于国西以进未接刃而桀走【吕览慎大】
　　乘船过傍伊摰将应汤命梦乗船过日月之傍
　　乘云绕日傅说赁为赭衣者舂于深岩以自给梦乘云绕日而行筮得利建侯之卦嵗余殷以玉帛聘为阿衡也【拾遗记】
　　着身文王梦日月着其身【帝王世纪】
　　比政周文王问鬻子曰敢问君子将入其职则于其民何如对曰君子将入其职则于其民也旭旭然如日之始出也既入其职则于其民也暵暵然如日之正中也既去其职则于其民也暗暗然如日之已入也故君子将入而旭旭者义先闻也既入而暵暵者民保其福也既去而暗暗者民失其教也文王曰受命矣【贾谊】
　　冬日夏日左传曰酆舒问于贾季曰赵衰赵盾孰贤对曰赵衰冬日之日也赵盾夏日之日也注冬日可爱夏日可畏邓析书曰君人者当如冬日之阳夏日之隂万物归之
　　夹赤鸟楚有云如众赤鸟夹日以飞三日楚子使问周太史太史曰其当王身若禜之可移于令尹司马王曰移腹心之疾置之股肱何益王弗禜而死孔子曰昭王其不失国也宜哉【左哀六】
　　辨日逺近孔子东游见两小儿辨鬭问其故一儿曰我以日始出时去人近而日中时逺也一儿以日初出逺而日中时近也曰尔何以知一儿曰日初出大如车盖及日中则如盘盂此不为逺者小而近者大乎一儿曰日初出沧沧凉凉及其日中如探汤此不为近者热而逺者凉乎孔子不能决也两小儿笑曰丘孰谓汝多知乎【列子】
　　负暄宋有田夫曝日于野美之不识广厦绵缟之丽谓其妻曰吾负日之暄以献吾君将获重赏【上】
　　夜照齐有不夜城盖古者有日夜照于东境故春秋时莱子立此城以不夜为名【解道康齐地记】
　　作桥视出始皇作石桥欲过海观日出处时有神人驱石下海石去不速神辄鞭之皆流血至今石悉赤阳城山石尽起立嶷嶷东倾状如相随行【三齐畧记】
　　日为再中燕丹子曰燕太子丹质于秦王遇之无礼急欲求归秦王不听与誓曰使日再中天雨粟乃得归太子仰天叹之日为再中天雨粟秦王不得已遣之风俗通曰成帝间刘向俗説文帝自为代王及征当即位后期不得立日为之再中向曰文帝少即位不容再中日再中文帝十七年新垣平言日再中居顷之日郤复中于是更为元年令天下大酺【汉书】日再中乌连嬉仁圣出握知时【易辨终备】
　　日中王字文帝时日中有王字【帝王世纪】君应阳君臣和得道度则日含王字【春秋纬】
　　神女捧日汉景帝梦神女捧日以授王夫人夫人吞之十四月而生武帝景帝曰吾梦赤气化为赤龙占者以为吉可名之吉【汉武内传】
　　重光汉书云元封元年从登封太山倪寛上夀曰癸亥宗祀日宣重光李竒曰太平之世日抱重光谓日有重日也崔豹古今注曰汉明帝为太子乐人作歌诗四章一曰日重光云天子之徳光明如日太子比徳焉故云重光尚书五行传曰明王践位则日俪其精重光以见吉祥陆士衡演连珠云重光发藻寻虚捕景
　　对日南北张重字仲笃明帝时举孝防帝曰何郡小吏荅曰臣日南吏帝曰日南郡人应向北看日荅曰臣闻鴈门不见垒鴈为门金城郡不见积金为郡臣虽居日南未曽向北看日【后汉书】范泰古今善言云重曰今郡有云中金城不必皆有其实
　　负日灵帝王美人妊娠畏何后乃服药欲除之而胎安不动又数梦负日而行四年生献帝协【后汉后纪】
　　纳懐魏文帝为王时梦日坠地分为三分己得一分而内懐中【谈薮】
　　捧日程昱少时常梦上大山两手捧日昱私异之以语荀彧及兖州反赖昱得完三城于是彧以昱梦白操操曰卿当终为吾腹心昱本名立操乃加日其上更名昱也【魏书】
　　对日逺近晋明帝讳绍元帝子也初元帝镇扬州时中原丧乱有人从长安来帝问洛阳消息潸然流涕帝年数嵗问何故具以东渡意告之因问帝汝意谓长安何如日逺荅曰不闻人从日邉来只闻人从长安来帝异之明日集羣臣宴防说以此荅明帝又以为日近帝动容问何故异昨日之言荅曰举头不见长安只见日以是知近帝大悦【刘昭幼童传】
　　梦日环城王敦将举兵内向明帝宻知之乃乘巴滇骏马防行至于湖隂察敦营垒而出敦正昼寝梦日环其城惊起曰此必黄须鲜卑奴来也帝母荀氏燕代人帝状类外氏须黄敦故谓帝云【晋书】
　　堕身袁愍孙世祖出为海陵守梦日堕身上寻而追还典机宻【谢绰宋拾遗録】
　　梦抱后魏辽西王当英梦日堕所居黄山下水中村人以牛车挽致不出英独抱戴而归闻者异之【北史】
　　化逐魏孝文皇后髙氏之懐宣武也梦为日所逐化而为龙而绕后后寤而惊悸遂成心疾冯太后召徐謇王显为后诊脉謇以为防风入蔵显云按三部非有心疾将是懐孕生男之象果如其言【显】初后之幼也曽梦在堂内立而日光自牕中照之灼之而热后东西避之光犹斜照不已如是数夕以白其父飏飏以问辽东人闵宗宗曰此竒征也日者人君之徳帝王之象也光照女身必有恩命及之女避犹照者主上来求女不获已也昔有梦月入懐犹生天子况日照之征此女必遂将被帝命诞育人君之象也遂生世宗【后传】
　　捧日纳口陈武帝霸先常游义兴馆于许氏梦天开数丈有四人朱衣捧日而至纳之帝口及觉腹内犹热帝心独喜【南史】
　　梦两日鬭陈文帝蒨梁大清初梦两日鬭一大一小大者光灭堕地色正黄其大如斗帝三分取一懐之【南史】影长袁克上表云隋兴以后日影渐长谨按春秋元命包云日月出内道璇玑得常天帝崇灵圣王相功京房别对曰太平日行上道升平行次道霸世行下道伏惟大隋啓运上感乾元影短日长振古未之有也上大悦告天下将作役功因加程课丁匠苦之
　　登山捧日杨炎未仕时尝梦陟髙山之巅下瞰人境杳不可辨仰而视之见端日在咫尺红光赫然洞照万里因举左右手捧之炎燠之气如热心目久而方寤因语于人有解者曰日者君象也此登相位而辅人君之祥也其后歴登相位果叶捧日之祥【宣室志】
　　三日金梁凤谓祠部郎中裴冕曰象有变半年间有兵起公此时当为宰相大富贵冕曰公乃狂言冕何至此梁凤曰有一日向东京一日入蜀川一日来向朔方此时公得相冕惧其言深谢絶之未几安禄山反哥舒翰奏冕为御史中丞冕问以三日之説梁凤曰东京日即自磨灭蜀川日亦不能久此间日向转分明其后安禄山僣号宗幸蜀肃宗即位灵武冕果为中书侍郎平章事【旧唐书续世説】
　　首承日贾隠林朱泚之难扈徳宗于行在至卧内奏曰臣尝梦日坠以首承之帝曰非朕耶因令纠察行在【唐书】车载日淄清郑尚书光防昌六年春梦自御大车中载瑞日光烛天地自执靷行通衢中俄而惊寤且竒叹后月余宣宗即位以元舅之故累拜尚书淄清节度果契前梦【宣室志】
　　梦吞伪吴毛贞辅累为邑宰应选之广陵梦吞日既寤腹犹热以问侍御史杨廷式杨曰此梦至大非君所能当若以君而言当得赤乌场官也果如其言【稽神録】日车庄子徐无鬼篇小童荅黄帝曰若乗日之车而游于襄城之野李尤九曲歌曰年嵗晩暮日已斜安得壮士飜日车南齐书庾易临川王暎表荐之饷麦百斛易谓使人曰民驰骋日月之车得保自耕之禄于大王之恩亦已深矣辞不受南史齐禅梁武防曰文教与鹏翼齐飞武功与日车并进
　　白驹庄子人生天地之间若白驹之过郤忽然而已注白驹或云日也汉书魏豹畔汉汉王使郦生往説之豹谢云人生一世间如白驹过隙汉王嫚人吾不忍见也迎日迎日之词曰维某年某月上日明光于上下勤施于四方旁作穆穆维予又某敬拜迎日于郊【尚书大传】倒景谷永説成帝云仙人防兴轻举登遐倒景注曰在日月上日月反从下照故曰倒景【郊祀志】
　　长绳系景萧大圜深信因果心安闲放常云人生若浮朝露宁俟长绳系景实所愿言执烛夜游惊其迅速【北史】日箭南唐苏洪进扬州版筑发一塜不显姓名刻石为铭曰日为箭兮天为弓射四时兮无穷【郑文寳江表志】
　　醉日卫元规酒后忤丁仆射以书谢曰自兹囚酒星于天狱焚醉日于秦坑【摭言】
　　若华山海经云灰野之山有树青华赤华名曰若木日所入处在昆仑西附西极也淮南子曰若木在建木西未有十日其华照下地髙诱注曰未端也若木端有十日状如连珠华光也光照其下地一云状如莲花离骚曰折若木以拂日天问曰羲和之未扬若华何光曹子建与吴质书折若木之华闭蒙汜之谷应休琏与从弟书折若华以闭日
　　盈尺圣人身犹日也夫日圆盈尺光满天下圣人居室弥纶六合犹圣人之身小其所烛逺矣【尸子】
　　晨晖髙闾至徳颂云重光丽天晨晖叠旦【魏书】
　　晨离曹毗晋穆帝歌云如彼晨离曜景扶桑梁元帝檄云霜戈照日则晨离夺晖龙骑蔽野则平原掩色晨曦胡义周统万宫殿颂曰晃若晨曦照见列星驰晖谢朓赠西府驰晖不可接何况隔两乡善曰驰晖日也又至浔阳诗过客无留轸驰晖有奔箭
　　倾羲谢灵运秋懐诗云頺魄不再圆倾羲无两旦頺阳谢瞻诗頺阳照通津善曰楚词云日晻晻而下頺济曰頺阳落日也
　　日足梁虞骞诗落晖散长足细雨织斜文李太白诗赤霞动金光日足森海峤
　　熟羊甲贞观中史官所载铁勒回纥部在薛延陁之北去京师六千九百里又有骨利干居回纥北方瀚海之地草多百药地出名马骏者行数百里北又距大海昼长而夕短既日没后天色正曛煮一羊脾才熟而东方已曙盖近日出入之所【旧唐天文】
　　没即出钦察国去中国三万余里夏夜极短日渐没即出【元史托和传】
　　拜日新罗每以元日拜日月神【旧唐书】契丹贵日每月朔旦东向而拜日【五代史】
　　东门向日天竺属国数十有泇没路国其俗开东门以向日【旧唐书】
　　烛龙山海经云钟山之神名曰烛隂视为昼暝为夜吹为冬呼为夏不饮不食不喘不息身长千里人面蛇身赤色注曰即烛龙也又云西北海之外赤水之北有章尾山有神其暝乃晦其视乃明视烛九隂是谓烛龙诗含神雾曰天不足西北无隂阳消息故有龙衔火精以照天门中者也天问曰日安不到烛龙何照选雪赋云烂兮若烛龙衔燿照昆山淮南云烛龙在鴈门北蔽于委羽之山不见日其神人面龙身而无足张説赋南穷火鼠之译北尽烛龙之防
　　赤人顶轮扬州有赵都统号赵马儿常提兵船往援李坛于山东舟至登莱滞留数月常于舟中见日初出海门时有人通身皆赤眼色纯碧头顶大日轮而上日渐髙人渐小凡数月所见皆然【癸辛杂志】
　　日中无影白民之南建木之下日中无影呼而无响盖天地之中也【吕氏春秋】广都众帝所自上下日中无影盖天地之中【淮南子】河南阳城县是为土中夏至之景尺有五寸所以为【太康纪】何承天以博物著名问释慧严佛国将用何厯严云天竺夏至之日方中无影所谓天中于五行土徳色尚黄数尚五八寸为一尺十两当此土十二两建辰之月为嵗首及讨覈分至推校薄蚀顾步光影其法甚详宿度年纪咸有条例承天无所厝难【髙僧传】随天入地或曰天北际下地中日随天而入地地宻障隠故人不见如审运行地中凿地一文转见水源天行地中出入水中平实者天不在地中而日出上日入下者随天转运【论衡】葛稚川曰黄帝书曰天在地外水在天外水浮天而载地者也又易曰时乗六龙夫阳爻称龙龙者居水之物以喻天天阳物也又出入水中与龙相似故比以龙也圣人仰观俯察审其如此故晋卦坤上离下以证日出于地也又明夷之卦离下坤上以证日入于地也又需卦干下坎上此亦天入水中之象也天为金金水相生之物也天出入水中当有何损而谓为不可乎王生必固谓为不然者疏矣【隋志】何承天云天形正圆而水居其半地中髙外卑水周其下言四方者东曰谷日之所出西曰蒙汜日之所入庄子又云北溟有鱼化而为鸟将徙于南溟斯亦古之遗记四方皆水证也四方皆水谓之四海凡五行相生水生于金是故百川发源皆自山出由髙趣下归注于海日为阳精光曜炎炽一夜入水所经焦竭百川归注足以相补故旱不为减浸不为益【宋书】
　　濯曜罗门轮及太洞经云九天真人呼日为濯曜罗三天真人呼日为圆光蔚太素天中呼日为眇景皇上清真人呼日为九曜生泰清天中仙人呼日为太明太极天中呼日为圆明玉贤天中呼日为防东华真人呼日为紫曜明亦名圆珠亦谓始晖亦谓太明【云笈七籖】圆曜罗方诸下真人呼日为圆曜罗右英夫人示许长史诗云圆曜暎南轩朱风扇幽室【真诰】
　　郁仪太洞经云日亦名郁仪月亦名结璘玉京山经云左顾提郁仪右眄携结璘七圣记曰郁华赤文与日同居结璘黄文与月同居郁华日精结璘月精也黄庭经曰郁仪结璘善相保梁邱注曰郁仪奔日之仙结璘奔月之仙一云日月之神也蛾睂山洞石书云郁仪引日精结璘致月神
</div>
    <div class="pagination">
<a href="天中记.html">上一页</a><a href="天中记.html">1</a><span class="current-page">2</span><a href="天中记_page3.html">3</a><a href="天中记_page4.html">4</a><a href="天中记_page5.html">5</a><a href="天中记_page6.html">6</a><a href="天中记_page7.html">7</a><span>...</span><a href="天中记_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
