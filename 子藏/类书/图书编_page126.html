<!DOCTYPE html>
<html>
<head>
    <meta charset="UTF-8">
    <title>图书编 - 第 126 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 126 页/共 220 页</h1>
    <div class="content">












　　经有十二络有十五余三络者是何等络也然有阳络有隂络有脾之大络阳络者阳蹻之络也隂络隂蹻之络也故络有十五焉
　　径而直者为经支而横者为络
　　经络总论
　　经行气故见色常应于时络主血故受邪则变而不一然经之常色如心赤肺白肝青肾黒脾黄隂络之絶应其经阳络之色变无常随四时而行也寒则凝沍则青黒热则燥泽则黄赤此皆常色若病则五色具见寒热故云经行气而络主血其色常变不同也






















　　经言肺之原出于太渊心之原出于太陵肝之原出于太冲脾之原出于太白肾之原出于太谿少隂之原出于兊骨胆之原出于丘墟胃之原出于冲阳三焦之原出于阳池膀胱之原出于京骨小肠之原出于腕骨十二经皆为腧原者何也然五脏腧者三焦之所行气之所留止也三焦所行之腧为原者何也然脐下肾间动气者人之生命也十二经之根本故名曰原三焦者原气之别使也主通气行三气经歴于五脏六腑原者三焦之尊号也故所止辄为原五脏六腑之有病者皆取其原也






















　　经言肝主色心主臭脾主味肺主声肾主液鼻者肺之而反知香臭耳者肾之而反闻声其意何也然肺者西方金也金生于己巳者南方火火者心心主臭故令鼻知香肾者北方水也水生于申申者西方金金者肺肺主声故令耳闻声
　　五脏藏于中者难知九窍通于外者易见即其通于外以察其藏于中者亦易易也况口之于味目之于色耳之于声鼻之于臭喉舌之于声尤有易知者在乎故肺气通于鼻肝气通于目脾气通于口心气通于舌肾气通于耳三焦气通于喉五脏九窍合外内之道也茍心不在焉则视而不见聴而不闻食而不知其味果知此义而握其养徳养生之枢焉则一以贯之何病之有



















　　五脏俱等而心肺俱在膈上者何也心者血肺者气血为荣气为卫相随上下谓之荣衞通行经络营周于外故令心肺在膈上也
　　肺主气其脉居右寸脾胃命门三焦各以气为变化运用故皆附焉心主血其脉居左寸肝胆肾膀胱皆精血之隧道筦库故亦附焉
　　人之四肢百骸惟气血已尔内经曰诸气皆统于肺诸血皆统于心所以六脉心首左寸肺首右寸心劳则血亏而百病皆生肺塞则气喘而通身不宁亦可见矣














</div>
    <div class="pagination">
<a href="图书编_page125.html">上一页</a><span>...</span><a href="图书编_page121.html">121</a><a href="图书编_page122.html">122</a><a href="图书编_page123.html">123</a><a href="图书编_page124.html">124</a><a href="图书编_page125.html">125</a><span class="current-page">126</span><a href="图书编_page127.html">127</a><a href="图书编_page128.html">128</a><a href="图书编_page129.html">129</a><a href="图书编_page130.html">130</a><a href="图书编_page131.html">131</a><span>...</span><a href="图书编_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
