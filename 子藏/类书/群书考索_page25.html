<!DOCTYPE html>
<html>
 <head>
  <meta charset="utf-8"/>
  <title>
   群书考索 - 第 25 页/共 127 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   群书考索 - 第 25 页/共 127 页
  </h1>
  <div class="content">
   羣书考索卷五十二
&lt;子部,类书类,群书考索&gt;
　　钦定四库全书
　　羣书考索卷五十三　　　宋　章如愚　撰律歴门
　　律吕类
　　昔者黄帝吹九寸之管得黄钟正声半之为清声倍之为缓声三分损益之以生十二律十二律还相为宫以应十二月之律此律之正也至于周礼九变之乐宫商徴羽之法考之七始之次序乃杂然而不同也周礼之变为人思而作人以情相合大吕太簇应钟律之相合者也将以致人思则安得以相生之正体而必其同欤音律之用自是而变益不穷掌者于是求为法以通之京房之六十律通十二律之法也房受学于焦延寿既以律吕之本衍而相生始于黄钟极于中吕然后又立执始去灭南事之名以毕之其为术亦精矣五音之叙宫商必浊徴羽必清正也然律吕之用或相配而成或相反而生其清浊岂得独有定体耶黄钟之宫在十始之次则太簇为商而浊在九变之叙则太簇为徴而清可疑也五音之宫商角为正徴羽为变固也然五声之作其配则金木水火土其象则君臣民事物臣与民不可变变者君与事而已是故有变宫变徴而无变商角羽何分之渎哉若所谓积黍为律之制此又古人定律之法后世学者纷纷于短长广狭之辨而不一也古者因一桴二米之黍以起数由一黍之多积而至于律度量衡皆以黍而定后世之黍未必皆与古同学者之法不生于自悟之心而责诸不同之黍其惑亦冝矣要之公孙崇之以长累寸即李照之以横累寸也李照之以横累尺即刘芳之以广积分即胡瑗之以横累尺也差之毫厘缪以千里安得以不求法于心以断之哉【陆唐老防】　律定于尺乐主于音音生于律律定于尺尺成于黍黍既不具尺亦不定尺无所凖律亦自差古者神瞽考中声而量之以律所以立均出度也司马迁黄钟之律八寸七分之一太簇七寸七分之二林钟五寸七分之四应钟四寸二分之三班固司马彪说黄钟长九寸声最浊太簇长八寸林钟长六寸应钟长四寸七分四厘强声最清蔡邕郑杜防荀朂防所论尺有损益而黄钟之宫要以九寸为定始荀朂当武帝泰始中校大乐八音不和知汉到魏尺长于古四分有余乃部著作郎刘恭依周礼制尺所谓古尺也后汲冢得古周时玉律及钟磬与新律闇同于时郡国或得汉时故钟吹朂律以命之其声皆应时人称其精宻【徐古编】　乐有所谓本中声者乐之本亦有所谓末器者乐之末也秉本以正末若挈裘振领之易也就末以齐本犹治丝而棼之也先王之作乐岂徒事其干戚羽毛钟磬管籥缀兆疾徐以为世俗观美哉探天地之至赜求隂阳之妙义得所谓中声者黄钟之宫也子曰黄钟以生之中正以平之礼曰量声中黄钟之宫月令曰律中黄钟之宫则黄钟信乎其为乐本也黄钟以一生三以三而生九九而九之终于八十一其管所以九寸而余律自此生也雄之作太也以一元生三方三方生九州九州生二十七部二十七部生八十一家而其音之辞则曰阳气潜萌于黄钟之宫信乎无不在其中是则之文高极苍天深入黄泉大也包畛纎也企戚良由求黄钟之法而创为方州部家也夫得黄钟之法犹足以草又况以是而制作乌不足以考中声哉黄帝之云门颛帝之五茎而帝喾之六英尧之咸池舜之箫韶禹之大夏汤之大濩武之大武成王之大酌乐名虽异其中声之和未始不本于黄钟也是以奏之圜丘则神明降用之方泽则地祗升搏拊球石则百兽率舞乐终九成则瑞禽来翔此徳音之音雅乐之情也三代而下号为博识之士相与论譔定次多矣由汉已来则有京房六十律由唐以来则有祖孝孙之八十四调因而转相祖述又从而损益高下之其间祖意决着眉睫之论无所考者类皆弃经任传徒纷纭为此赘疣也彼乌知所谓中声哉古语有曰黄钟委弃瓦釡雷鸣吾知殆为此曹设也夫欲乐之声清不太轻浊不太重髙不至于下不至于抑大不过宫细不过羽当以黄钟之中声求之也【三山疑难要折】　　前汉志律以统气类物吕以旅阳宣气周景王时铸无射问律于伶州鸠对曰律所以立均出度也纪之以三平之以六成于十二一曰黄钟所以宣飬六气九徳也二曰太簇所以金奏賛阳出滞也三曰姑洗所以羞洁百物考神纳賔也四曰防宾所以安靖神人献酬交酢也五曰夷则所以咏歌九则示平民无贰也六曰无射所以宣布哲人之令徳示民轨仪也为之无间以沉伏而黜散越也元间大吕助宣物也二间夹钟出四隙之细也三间中吕宣中气也四间林钟和展百事俾莫不任肃纯恪也五间南吕賛阳秀也六间应钟均利器用俾应复也皆所以述时气效节物也五音尊卑清浊月令孟春其音角注云角数六十四属木者以其清浊中民象也正义曰凡数多者浊数少者清今宫数八十一商数七十二徴数五十四羽数四十八角数六十四少于宫商多于徴羽故云清浊中既尊者为浊卑者为清民则卑于君臣尊于事物亦是尊卑之中故云民之象也案乐记及律歴志云宫为君商为臣角为民徴为事羽为物羽属北方其数少所以黄钟在子其数多者冬时凝寒之气在于地土水又清轻羽既禀寒气又象水声故其数少冬至阳气伏于地下温积土中黄钟含藏阳气又象土声故其数多各自为义不相须也凡声尊卑取象五行者宫主土土声浊其数多故主君商主金金声稍重其数稍多故为臣角主木木声清浊中其数多少中故为民徴主火火声稍轻其数少故为事事谓人之所营事务也羽主水水声极轻其数最少故为物也物谓人之所用财物也月令季夏之末云中央土其音宫正义云案律歴志五声始于宫阳数极于九九九相乘故数八十一以五声中最尊故云君之象春三月其音皆角夏三月其音皆徴秋三月其音皆商冬三月其音皆羽
　　八音本五声说心感于内情形于外而单出者乐之声也曲折成万交错成文而杂出者乐之音也乐发声则中之为宫章之为商触之为角徴之为徴宇之为羽此五声原于五行也五方于器则金石以动之丝竹以行之匏以宣之瓦以賛之革木以节之此八音所以逐八风也大司乐曰凡乐皆文之以五声播之以八音曰五声和八音谐而乐成此五声八音而成之者也然五声者八音所从出也故金尚羽石尚角瓦丝尚宫匏竹尚徴而无清浊之常革木一声而无清浊之变其说以谓律吕和五声施之八音合以成乐也是则知音必自声始故曰不知音者不可与言声不知声者不可言乐案书曰声依永律和声继之以八音克谐无相夺伦则音本于声者明矣【三山要防】
　　律吕相生京房易云十二律得位者生五子失位者生三子不失不得生四子五律得位各生五子谓黄钟太簇姑洗林钟南吕也五五二十五并五凡三十也失位者生三子亦五半谓大吕夹钟中吕夷则无射三五十五并本五凡二十二十就三十合成五十也不得不失者生四子谓防賔黄钟也二四为八并本二为十也十就五十合为六十也言其得位者谓以阳居阳以隂居隂失位者谓以阳居隂以隂居阳不失不得者处隂阳交际之间也又黄钟太簇等七律各统一月自为宫其余五十三律随所生月六七等为其月之宫则周一期月数如京房所述然其所生者则黄钟生色育执始大吕生分否陵隂之类是也其上三分益一下生三分去一皆汉书律歴志云【礼记正义】　续通典云汉书所载律吕相生皆一上一下起黄钟九寸为首展转生之终于仲吕得十二律所云下生者谓长管生短管也所谓上生者谓短管生长管也皆云三分其管而损益之应下生者损其一分应上生者益其一分各得其所生之管长短之数是则损长为短益短为长也假如黄钟九寸之管分作三分每分合有三寸计九寸除其三分自然合成六寸即得六月林钟之管谓之下生也如以林钟六寸之管分作三分即三分合有二寸即此之数加于六寸之上自然合成八寸即得正月太簇之管谓之上生也尽十二管其例一同阳下生隂隂上生阳然则准黄钟林钟太簇三管各得全寸之分余外九管则有防分之数中三分损益自然之所致也据汉志又司马迁等本法皆三分十月应钟益一上生五月防賔损一下生十二月大吕若用此法则大吕之管惟长四寸有竒此是汉志一上一下之法而京房等遂从五月防賔又重上生十二月大吕縁此大吕夹钟仲吕三管各于汉志本数之上三分益一以为生于是六吕之管添长八寸有竒夹钟之管添长七寸有竒仲吕之管添长六寸有竒余之九律并依汉志不改所以防賔本合下生大吕而遂改为上生因与应钟重生上也縁大吕一管改作上生所以自大吕以下相生咸易汉志上下之号故大吕本合上生夷则而遂改为下生也夷则本合下生夹钟而遂改为上生也夹钟本合上生无射遂改而为下生也无射本合下生仲吕而遂改作上生也案晋书律歴志云五音之体务在和声益则加倍损则减半其于本音常为无爽然则言上生下生者相生之道也言重上生者吹候之用也于防賔重一生者通为用之数故言律者因焉非相生之正谨案晋书此说犹未尽其义何者既云其于本音常为无爽何更云非相生之正耶案所以防賔重上生大吕者亦不独在取声和以及吹候之用也其本意盖取排管余杀欲使一例均同耳律吕乘之数礼运曰五声六律十二管还相为宫也郑注云宫数八十一黄钟长九寸九九八十一也三分宫之一生徴徴数五十四林钟长六寸六九五十四也三分徴益一生商商数七十二太簇长八寸八九七十二也三分商益一生羽羽数四十八南吕长五寸三分寸之一五九四十五又三分寸之一为四十八也三分羽益一生角角数六十四姑洗长七寸九分寸之一七九六十三又九分寸之一为六十四也三分角去一生变宫三分变宫益一生变徴自此以后则随月而变所谓还相为宫【三塲指南】
　　声律生于日辰子云曰声生于日律生于辰取法于五行十二辰之义也声生于日日有五故声亦有五日谓甲己为角乙庚为商丙辛为徴丁壬为羽戊癸为宫是五行合为五日五音之声生于日也律生于辰者十二律出于十二辰子为黄钟之类是也
　　律吕后之说唐礼乐志云声无形而乐有器古之作乐者知夫器之必有弊而声不可以言益惧器失而声遂亡也乃多为声以着之故始求声者以律而造律者以黍自一黍之广积而为分寸一黍之多积而为龠合一黍之重积而为铢两此造律之本也故为之长短之法而着之于度为之多少之法而着之于量为之轻重之法而着之于权衡是三物者亦必有时而弊而又摠其法而着之于数使其分寸龠合铢两皆起于黄钟然后律度量衡相用为表里使得律者可以制度量衡因度量衡亦可以制律不幸而皆亡则推其法数而制之用其长短多少轻重以相参攷四者既同而声必至声至而后乐可作矣夫物用于有形而必弊声藏于无形而不竭以有数之法求无形之声其法具存无作则已茍有作者虽去圣人于千万嵗后无不得焉此古之君子知物之终始而忧世之虑深其多为之法而丁宁纎悉可谓至矣三代既亡礼乐失其本至其声器有司之守亦以散亡自汉以来歴代莫不有乐作者各因其所学虽清浊髙下时有不同然不能出于法数至其所以用于郊庙朝廷以接人神之欢其金石之响歌舞之容则各因其功业治乱之所起而本其风俗之所由黄钟之宫月令中央土律中黄钟之宫正义云黄钟之宫于诸宫为长季夏土王其声最重谓土之声气应此黄钟之宫声非黄钟一声也黄钟候气之管本位在子此是黄钟宫声与中央土声相应但土无候气之法取黄钟之宫声以应土耳非候气也故贺玚云黄钟是十一月管何縁复应此月正以土义居中故虗设律于其月实不用候气也是以此项注云季夏气到则黄钟之宫应直言律中黄钟之宫不言律应者明谓中央土声与黄钟为宫音相应非为气应也蔡氏及熊氏以为黄钟之宫谓黄钟少宫半黄钟九寸之数管长四寸五分六月用为候气案六月林钟之律长六寸七月夷则长五寸三分有余何以四寸五分之律于六月候之乎又土声最浊何以与黄钟半声相应乎其说非也【不云黄钟律最长而云黄钟之宫最长者惟黄钟宫声于诸律最长故云黄钟之宫也】礼记正义曰国语云黄钟所以宣飬六气九徳案彼注十一月建子阳气在中六气隂阳风雨晦明九徳金木水火土谷正徳利用厚生作事宣徧黄钟象气伏地物始萌所以徧飬六气九功之徳若施于人六情正徳天徳利用地徳厚生人徳也
　　变宫变徴说夫五音相生而独宫徴有变声何也宫为君商为臣角为民徴为事羽为物君也者法制号令之所自出也宫故生徴法度号令所以授臣臣所以奉承者也徴故生商君臣一徳以康庶务则万物得所民遂其生矣故商生羽羽生角也然臣有常职民有常业物有常形不可以迁迁则失其常矣商羽角三声此其所以无变也君摠万务不可执以一方事通万务不可滞于一隅故宫徴二声必有变也
　　钟律月令注曰律候气之管以铜为之律中者中犹应也孟春气到则太簇之律应应谓吹灰也正义云角是春时之音律审正月之气音由气成以其音气相须故角律同处其太簇夹钟六律六吕等皆是候气管名又计太簇管数倍而更半铸之为钟名曰太簇之钟元生于太簇之律是律在于前钟生于后故律歴志云黄帝制十二筩以听鳯凰之鸣其雄鸣则为六律雌鸣为六吕是律生在前蔡氏以为太簇钟名先有其钟后有其律非也阳管为律隂管为吕又隂律利同言与阳同也摠而言之隂阳皆称律故十有二月皆称律中也律管案司农注周礼阳律以竹为管隂律以铜为管郑康成则以皆用铜为之案律歴志量者龠合升本之黄钟之龠而五量加之其法皆用铜声中黄钟以此凖之故知用铜也司农云阳律以竹隂律以铜非也律应谓之吹灰者蔡邕云其法为室三重户闭涂苴必周宻布缇缦室中以木为案每律各一案内庳外髙从其方位加律其上以葮灰实其端其月气至则灰飞而管通也熊氏云谓作十二律管于室中四时位上埋之取芦莩烧之而实之律管中以罗縠覆之气到则吹灰动縠矣律空围九分凡律空围九分者以黄钟为诸律之首诸律虽长短有差其围皆以九分为限孟康云林钟长六寸围六分则围之大小随管长短然则分寸之数不可定故郑氏皆以为围九分也
　　九数郑氏注周礼保氏九数云方田粟米差分少广商功均输方程羸不足旁要今有重差夕桀句股也礼记正义云九数之名书本多误儒者所觧方田一粟米二差分三少广四商功五均输六方程七羸不足八旁要九今有重差句股者郑司农指汉时云今世于九数之内有重差句股二篇其重差即为旧数差分也去旧数旁要而以句股替之为汉之九数即今之九章也马融干寳等更云今有夕桀各为一篇未知所出今依郑司农注周礼之数余并不取【礼记正义】　度量权衡书乃同律度量衡三代式遵斯制秦防学之后纷纭莫定汉书曰夫推歴生律制器规圎矩方权重衡平唯防嘉量探頥索隠钩深致逺莫不用焉度长短者不失毫厘量多少者不失圭撮权轻重者不失黍累纪于一恊于十长于百大于千衍于万其法在筭术宣于天下小学是则职在太史羲和掌之度者分寸尺丈引也所以度长短也本起黄钟之长以子谷秬黍中者【子北方北方黒谓黒黍也】一黍之广度之九十分黄钟之长【黄钟九寸】一为一分十分为寸十寸为尺十尺为丈十丈为引而五度审矣量者龠合升斗斛也所以量多少也本起于黄钟之龠用度数审其容以子谷秬黍中者千有二百实其龠以井水凖其槩十龠为合十合为升十升为斗十斗为斛而五量嘉矣权者铢两斤钧石也所以称物平施知轻重也本起于黄钟之重一龠容千二百黍重十二铢两之为两二十四铢为两十六两为斤三十斤为钧四钧为石权与物钧而生衡衡运生规规贠生矩矩方生防防直生凖凖正则平衡而钧权矣是谓五则也位于北方太隂为智为水水曰润下智者谋谋而深故为权北方之义也大小有准轻重有数各应其象五权谨矣度以黍起亦以丝起隋志曰孙子筭法云蚕所生吐丝为忽十忽为杪十杪为毫十毫为厘十厘为分此皆起度之源
　　斛数秉莒稯秅仪礼聘礼云十斗曰斛十六斗曰薮【色缕反】十薮曰秉【秉十六斛为江淮之间量名有为薮者今文薮为愈】二百四十斗【谓一车之米】秉有五薮四秉曰莒【此秉谓刈禾盈手之秉也莒音才竹反者也若今莱易之间刈稲聚把有名为莒毛诗云彼有遗秉又云此有不敛穧】十莒曰稯总十稯曰秅防四百秉为一防【一车之禾三稯为千二百秉三百莒三十稯也】
　　王制言古尺周尺玉人职云圭尺有二寸又云桓圭九寸是周犹以十寸为尺也王制云以周尺六尺四寸为步乃是六十四寸则谓周八寸为尺也或言周尺八寸郑即以古周尺十寸为尺八尺为歩则歩八十寸郑又以今周尺八寸为尺八尺为歩则今歩皆少于古歩一十六寸以此计之则古之四歩剰出今之一歩古之四十歩为今之五十歩古之八十歩为今之一百歩则合云古者百亩当今百五十六亩二十五歩古者百里当今百二十五里今王制乃曰古者百亩当今东田百四十六亩三十歩古者百里当今百二十一里六十歩四尺一寸二分与此不相应者盖六国时变乱法度经文散乱不可用也【礼记正义】　周有十寸之尺有八寸之尺家语曰布指知寸布手知尺投壶记曰筹室中五扶堂上七扶公羊曰肤寸而合郑氏曰铺四指曰扶一指按寸何休曰侧手为肤按指为寸扶即肤耳然则寸尺之度取诸身也汉律歴志曰一黍之广为分十分为寸十寸为尺然则寸尺之广又取诸物也先王制法近取诸身逺取诸物足以考信而无疑焉然后尺寸之度起矣则指尺之与黍尺一也黍有巨细故尺有长短先儒以黍之巨者积而为寸则于肤指不合于是有指黍二尺之辨谓圭璧之属用指尺冠冕尊彛之属用黍尺岂其然乎周礼典瑞羡以起度考工记壁羡度尺好三寸以为度壁径九寸羡而长之从十寸广八寸同谓之度尺则周之法十寸八寸此皆为尺也考工记于案言十有二寸于镇圭言尺有二寸此十寸尺之证也说文曰咫八寸周尺也王制曰周尺八尺为歩今以周六尺四寸为歩六尺四寸乃八尺亦此八寸尺之证也隋书所载歴代之尺至有一十五种盖古尺既废后世长短异同之论遂不一也【陈礼书】
　　造歴之时太史公之为律书其始不言律而言兵不言兵之用而言兵之偃及言兵之偃而言汉文帝尤加详焉既曰陈武请伐朝鲜而文帝以谓愿且临边设候结和通使由是而天下富庻鸡鸣狗吠烟火万里可谓和乐者矣又曰文帝之时能不扰乱由是而百姓遂安耆老之人不到市廛游遨嬉戯如小児状呜呼若太史公者可谓知制律之时而逹制律之音者也何则文帝时偃兵息民结和通使而天下安乐则民气欢洽隂阳恊和而天地之气亦随以正茍制律以候之其气之相应自然知音律之为是其气之不合自然知音律之为非因天地之正气以定三代之正律律有不可定者乎古人所谓天地之气合以生风天地之风气正而十二律定殆谓是欤
　　后周正律唐制十二和乐合四十曲八十四调又有九功九徳之舞开元中更造三和乐郊庙元防册命大礼则用之自渔阳入防乐工散亡乐音不嗣周世宗留意雅乐时王朴窦俨俱号知音显徳中命朴俨考正八音为一代之乐朴乃以古黒黍之法以审其度造成律吕以定六律六吕旋相为宫之义【续通典】
　　宋朝考正音律五代之乱礼乐之制寂然无闻太祖虽在兵革之间注意于礼乐之内故和岘之徒因周人旧乐创为一代之制其为典则有龙安髙安之异其为舞则有文徳武徳之殊用之宗庙而交神人之庆也以至太宗增琴阮之制真宗新随月之律厥后李照叅考和岘之徒而黄钟之音或近于太簇岘遂改造而调又髙则是和岘失之于清而李照失之于浊也于是又制神紫芝甘露嘉禾玉兎之歌谓之五瑞又假律铸十二钟设黄钟大吕太簇夹钟以附四清声之次以奏朝防登歌此其所以有雅郑之异也　皇祐中仁宗祀明堂遂锐意乐律诏访天下通知音律之士而胡瑗阮逸之徒相继而起瑗以上党之黍考正钟律而钟之不合于古制者三磬之不合于古制者七莫不按古乐为之仁宗遂造七均十二律造干安之曲制化俗右文威功睿徳之舞与夫大善大宰大顺大庆大定大盛大明之舞相间之郊庙明堂故一代之典鼎新大备盖由先和民心后正律吕而然也









　　羣书考索卷五十三
　　钦定四库全书
　　羣书考索卷五十四　　　宋　章如愚　撰歴数门
　　歴类
　　歴数之起尚矣伏羲昼八卦以象二十四气炎帝分八节以纪农功皇帝迎日推防乃使羲和占日常仪占月车区占星气大挠造甲子首作筭数容成综斯六术考定气象建五行察微敛起消息正閠余述而着焉谓之调歴洎于少昊以鸟名官而鳯鸟氏实为歴正鸟氏司分伯赵氏司至青鸟氏司啓丹鸟氏司闭颛帝则南正重司天北正黎司地建孟春以为元是为歴宗其后三苖乱徳二官咸废而闰余乖次孟陬殄灭摄提失方尧复黎育重之后使纂其业【西汉志】书曰乃命羲和钦若昊天歴象日月星辰敬授人时朞三百有六旬有六日以闰月定四时成嵗夏至太康羲和废职唐一行曰汤作商歴以十一月甲子合朔冬至为上元又曰商歴得庚寅一分周歴得己丑二分武王访箕子言大法九章而五纪明歴法故自商周咸正歴纪以应天道周衰天子不班朔鲁歴不正以閠余一之嵗为蔀首故春秋襄二十七年十一月乙亥朔日有食之于是辰在申司歴以为在戍史书建亥哀十二年亦以建申流火之月为建亥而恠蛰虫之不伏也自文公閠月不告朔至此百有余年莫能正歴数五伯之末史官所纪惟有黄帝颛帝夏商周及鲁歴秦兼天下用颛帝厯推五胜而自以为获水徳乃以十月为正色尚黒【前汉志　后汉志曰黄帝造厯元起辛邜而颛帝用乙卯虞用戊午夏用丙寅周用丁巳鲁用庚子秦用乙卯汉初因之】
　　汉兴厯凡五变初袭秦正朔以张苍言用颛帝厯比于六厯防阔中最为微近然正朔服色不覩其真而晦朔月见望满亏多非是苍曰苍为计相善筭厯以髙祖十月始至覇上故因秦时本十月为嵗首推五徳之运以为汉当水徳尚黒如故汉家言厯者本张苍迨文帝诏公孙臣立土徳时厯制度苍由此绌着十八篇言隂阳律厯事此汉初用颛帝厯也武帝元豊七年汉兴百二嵗公孙卿壶遂司马迁等言歴纪壊废宜改正朔上与倪寛等议曰推序文则今夏之时也其以七年为元年于是遂诏卿遂迁与侍郎尊大典星射姓等议造汉歴乃以前歴上元泰初四千六百一十七嵗至元封七年复得阏逢摄提格之嵗中冬十一月甲子朔旦冬至日月在建星【即牵牛也】太嵗在子巳得太嵗初本星度新正姓等奏不能为筭愿募治歴者更造宻度各自増减以造太初歴乃选邓平等及与民间治歴二十余人唐都洛下闳与焉部分天部而闳运筭转歴其法以律起歴曰律容一龠积八十一寸则一日之分也故黄钟纪先气之谓律律法也莫不取法焉与邓平所治同于是皆观新星度日月行更以推筭如闳平法名曰阳歴元朔月生隂歴朔而后月乃生乃诏迁用邓平所造八十一分律歴罢废尤防逺者十七家复使淳于陵渠覆太初歴晦朔望皆最宻日月如合璧五星如连珠遂用邓平歴后二十七年元凤三年也张寿王言黄帝调律歴汉元年以来用之今不调宜更歴之过也诏鲜于妄人诘问寿王不服请与麻光等杂候钧校诸歴诏杂候上林清防课歴防宻凡十一家寿王课踈逺【寿王所治乃商歴】汉元年不用黄帝调歴复候尽六年太初歴第一徐万且徐禹治太初歴亦第一寿王季信治皇帝调歴皆防阔寿王又妄言太初虚四分日之三去小余七百五分以故隂阳不调竟以下吏歴之本验在于天自汉歴初起尽元凤六年三十六嵗而是非坚定【蔡邕曰太初用丁丑唐一行亦曰元起丁丑推而上之皆不值甲寅东都李洪难张衡曰太初多一日冬至日值斗而云在牵牛踈阔不可复用独衡以为宻近边诏曰太初至永平十一年百七十嵗进退余分六十三治歴者不知处之推得十二度望不知初废述者得切其说】此武帝太初歴也孝成世刘向总六歴列是非作五纪论子歆防其微妙作三统歴及谱以说春秋推法要宻其歴曰经元一以统始易太极之首也春秋二以目嵗易两仪之中也于春每月书王易三极之统也于四时虽无事必书时月易四象之节也时月以建分至啓闭之分易八卦之位也象事成败易吉防之効也朝聘防盟易大业之本也易与春秋天人之道也以易穷则变之数为閠法以参天九【天终数】两地十【地终数】为防数以天数二十五地数三十【即易天地之数五十有五也】为朔易之防是为防月【以防数乘之周于朔旦冬至也】章月【至日同朔谓之章】閠月是为统嵗三统为元嵗又曰夏数得四时之正也三代各据三统也黄钟为天统始施于子半为天正林钟为地统受于丑初而毕于辰也【天地生物自十二月至三月毕】为地正太簇为人统受于寅初而成于申为人功【自正月至七月毕】故歴数三统天以甲子【夏正月朔】地以甲辰【商正月朔】人以甲申【周正月朔】孟仲季迭用事为统首【边韶曰歆验之春秋参以易道唐一行曰三统歴以己邜为尧商之嵗非也今三统歴自太初至开元朔后天三日数而上之以至周初先天之失盖益甚焉班固谓其要宻着于汉志且賛曰三统歴谱考歩日月五星之度有意其推本之也然歆之歴追考春秋所书三十六食仅得其一故杜预考古今十歴以验春秋乃知三统之最踈】此刘歆三统歴也【以上并西汉志】后汉志曰自太初元年开三统歴施行百余年歴稍后天朔先歴朔或在晦月建武中朱浮许淑等言歴不正当改天下初定未遑至永平中诏杨岑课望官歴皆失复令张盛景防鲍邺等以四分法与岑课盛等所中多岑六事四分之衍始颇施行是时盛防未明歴元但用望而已至元和二年太初失天益逺章帝知其错谬故召治歴编防李梵诏改行四分歴而防梵尤以为元首十一月当先大帝使贾逵问卫承李崇等以为月当先小勑无拘歴已班天元始起之月当小歴遂定永元中复以九道法候望无差安帝延光中亶诵言当用甲寅元梁豊言当复太初诏公卿施延等议太初过天日一度望失正元和改从四分虽宻于太初复不正皆不可用甲寅元与天相应合图防可施行李洪议四分歴起圗防最正不宜易甲寅元多失未可取正上纳其言顺帝汉安二年边韶上言章帝以保干圗三百年斗歴改宪之文就用四分以庚申为元无明文按望足以知之准百官议虞恭常防等言建歴之本必先立元元正然后歴可成四分歴仲纪之元起文帝后元三年嵗在庚辰止四十五嵗嵗在乙未歴度与天相应不可复尚君更三圣【光武创之孝明放之章帝行之】其元则上统开辟其数则复古四分宜如甲寅奏可灵帝熹平中冯光陈晃言歴元不正蔡邕议曰太初歴行百八十九嵗章帝改从四分元用庚申今光晃以庚申为非甲寅为是及用四分以来攷之行度宻于太初是新元効于今日者也光晃以隂阳不和盗贼之兴皆元之咎诚虚妄造勘劾之【四分歴仅七十余年而已谬盖建歴元初専泥三百年斗建改宪之文是以斗分太多揆诸月行遂踈阔较之天度出三百年而余一日积世不误刘洪何承天能指言其失则踈太甚】此东都四分歴也【以上东汉志】永光中宗绀上书正月十六日月当食而四分歴以二月诏行绀法熹平三年二十九年之中月先歴食者十六事于是差矣洪作七曜术时孙诚言继法当改洪奏冝用诚术遂用洪等施行诚术晋志曰灵帝光和中洪考古今歴法言其进退之行知四分歴踈阔更以五百八十九为纪法一百四十五分为斗分而造乾象歴冬至日在斗二十二度以术追日月五星之行依易立数名为乾象歴又制日行月行黄道赤道之度法转精宻矣献帝建安中郑受其法又加注释焉自黄初后改歴者皆斟酌乾象洪术遂为后代推歩之表此刘洪乾象歴也【宋何承天曰四分于天出三百年而盈一日积世不误刘歆三统又踈濶方于四分六千余年又益一日雄心惑其说采为六元班固谓之最宻着于汉志】
　　魏文帝黄初中髙堂隆议歴数改革韩翊以为乾象减斗分太过后当先天造黄初歴以四千八百八十三为统法千二百五为斗分其后陈羣奏翊首建恐不审故以乾象互相参校更相是非无时而决徐岳议刘洪以歴后天加太初元十二纪减十斗下分元起己丑实精宻可长行今翊所造皆用洪法小益斗下分所错无防岳课日月蚀五事乾象四逺黄初一近翊术自踈又杨伟言韩翊据刘洪之术知贵其术而弃其论至明帝景初元年杨伟改造景初歴欲以大吕之月为嵗首建子之月为歴初遂以建丑之月为正改其年三月为孟夏三年正月复用夏正【晋姜岌曰古歴斗分强不可施于今乾象斗分细不可通于古景初虽得其中而日之所在乃差四度合朔于盈皆不及其次唐一行曰韩翊杨伟更造新术而皆依防纬三百嵗改宪之文攷经之合朔多中校之南至则否说斋曰翊创于前伟继于后咸遵刘洪之议未及洪之深妙盖二歴皆冩子模毋终不过洪之术也】蜀仍汉四分歴吴王蕃以刘洪术制仪象及论故吴用乾象歴此魏黄初景初歴也
　　晋武帝因魏之景初歴改名泰始歴自泰始十年上元甲子朔夜半冬至日月五星始于星纪为正歴杜预又着春秋长歴及论武帝咸宁中李脩卜显依预论为术名干度歴表上之时尚书史官以干度与泰始参校古今注记干度歴殊胜泰始歴上胜官歴四十五事今其术具存元帝渡江更以乾象五星法代杨伟歴穆帝永初八年正朔造通歴以甲子为上元【说斋曰因其上元为开阳之始其说畧见于晋史其私不用于日官莫可考也】其后武帝太元中姜岌造三纪甲子元歴其畧曰治歴之道必审日月之行然后可以上考天时下察地纪一失其本四时变移自羲皇暨汉魏各自制歴以求厥中考其防宻惟交防薄蚀可以验之然书契所纪惟春秋着日食之变凡三十六其朔晦不知用何歴班固以为春秋用鲁歴歴不正闰失其序鲁以闰余一之嵗为蔀首春秋置闰不与此蔀相符合歴序曰孔子为春秋之故退脩商之故歴故其数事于后世则是春秋用商歴【并晋志】　晋之歴有五曰泰始曰干度曰乾象曰通歴曰三纪甲子然终晋之世止用泰始而余歴不果施行
　　南朝宋武帝永初元年改泰始歴为永初歴文帝元嘉二十二年何承天撰元嘉新歴刻漏改二十五箭以日食之冲知日所在又以中星验之知尧时冬至日湏女十度今在斗十七度又测景以校二至差三百有余知今之南至日应在斗十三四度于是更立新法冬至徙上三日五时日之所在移四度又有迟疾前歴合朔月食不在朔望今晋以盈缩定其小余以正朔望之日诏付外详之太史令钱乐之等奏皆如承天所上推月频三大频二小此旧法殊为乖异谓冝仍旧诏可又元嘉十四年河西王牧犍遣使献河西赵所撰甲寅元歴【通鉴】自宋迄齐相仍用元嘉歴梁武初兴因循齐旧天监中因祖常进甲子元歴令太史候新旧二歴气朔交防及七曜行度新歴宻旧歴踈乃更用祖常所造甲子元歴【又名大明歴】至大同十年诏太史虞氏更造新歴以甲子为元未及施用而遭侯景之乱陈氏亦用祖仲之歴【隋志　南朝之歴曰永初曰元嘉曰甲寅元曰甲子元曰大同新歴然甲寅元大同二歴不用永初歴又复因晋四朝所用者元嘉甲子元二歴而已】
　　北朝元魏大武时崔浩上表言自秦燔书而汉以来妄造歴术者十余家皆不得天道之正大误四千小误甚多不可言尽宜改误歴术若以从天游曰五寅元歴其后浩以国书之祸坐诛终魏之世惟用元始正光二歴而五寅元不果行也【浩传】初魏入中原但得景初歴世祖克沮渠氏得赵元始歴时人以为宻髙宗兴安元年始行之世宗以元始歴寖踈命更造新歴至肃宗正光中崔光取张龙翔等九家所上歴候验得失合为一歴以壬子为元应魏之水徳命曰正光歴【宏词篇】又有信都芳因祖常之法私撰灵宪歴筭月频大频小食必有朔证据甚明每云何承天亦用此法而不能精灵宪若成百代无异议者书未成而卒其法亦莫考也及东魏兴和元年以正元歴浸差命李业兴更加脩正以甲子为元号曰兴光歴西魏入关尚行兴光歴法
　　北齐显祖天保元年命宋景业造天保歴行之而重峻郑元伟立议非之又与刘孝孙张孟賔二人同上甲寅元歴后周明帝武定元年始造周歴于是胡克逊庾季才及诸日者采祖常旧议通简南北之术然周齐并时而歴差一日颇覩其缪故正光废而天和作矣天和歴上于甄鸾其后大象年间太史马显等上景徳元歴即行之时隋髙祖辅周欲以符命曜天下道士张賔知上意乃自言星歴有代谢之证乃更造新歴【又名己巳元歴】何承天法防加増损行于开皇之四年賔歴既行刘孝孙刘焯并称其失所驳六条十七年张胃元论曰日影短长羣臣咸以胃元为宻乃行胃元所造歴刘焯増修其书名曰皇极歴又名甲子元更有増损迄于义宁【并隋志　北朝之歴曰五寅元曰元始曰正光曰灵宪改元魏之歴也曰兴光曰天保曰甲寅元此东魏髙齐之歴也曰天和曰景寅元曰己巳元曰皇极此后周隋氏之歴也言歴者不一行之数十年輙复差缪故南朝之歴则以何承天为宗而北朝则依赵祖冲之以为据此南北歴之大防也】
　　唐志曰唐终始二百九十余年而歴八改初曰戊寅元厯盖髙祖时傅仁均所造也用于武徳之二年阅明年而月蚀比不验明年诏祖孝孙等考定乃畧去其尤防阔者其后崔善与李淳风复更定其数十条淳风又言仁均减除稍多定朔遂差二刻其二曰麟徳甲子元歴髙宗时李淳风作也戊寅歴推歩既踈淳风乃増损刘焯皇极歴作是歴古歴有章蔀纪元有日分度参差不齐淳风为总法千三百四十以一之损益中晷术以考日至为本浑图以测黄道当时以为宻与太史令瞿昙罗所上经纬歴参行其三曰开元大衍歴僧一行所作也开元九年麟徳歴书日蚀比不效诏一行作新歴推大衍数立术以应之较经史所书气朔日名宿度可考者皆合本志曰自太初至麟徳歴有二十三家与天虽近而未宻也至一行宻矣其倚数立法固无以易也后世虽有作者皆依放而已窃考其详本于天地之二中始于冬至之中气以晦朔定日月之防以日度正周天之数以卦气定七十二候以中星正二十四气其原皆出于易自春秋以来至开元十二年变更凡二十一事戊寅歴得十六麟徳歴得二十三而开元得二十四用此例以校古今之薄蚀五星之变差而开元歴课皆第一然开元十二年七月朔十三年十二月朔于歴当蚀而皆不蚀杜预有云日月动物虽行度有大量不能不小有盈缩故有虽交防而不蚀者或有频交而食者是也若因开元二蚀曲变交限而从则差者益多矣肃宗时山人韩頴言大衍或误頴乃増损其术更名曰至徳歴其四曰寳应五纪歴司天郭献之等所上也代宗以至徳歴不与天合诏献之等复用麟徳元纪更立嵗差増损迟疾交防及五星差数以冩大衍旧术上元七曜起赤道虚四度帝为制序题曰五纪歴其与大衍小异者九事而已其五曰建中正元歴司天徐承嗣所上也徳宗时五纪歴气朔加时稍后天推测星度与大衍差率颇异徐承嗣等杂麟徳大衍之防治新歴上元七曜赤道虚四度建中四年歴成名曰正元其气朔发敛日躔月晷漏交防悉如五纪法其六曰元和观象歴司天徐昻所上也宪宗元和二年用之然无章蔀之数至于察敛啓闭之候循用旧法测验不合其七曰长庆宣明歴穆宗即位以为累世纉绪必更歴纪乃诏日官改撰歴术名曰宣明上言七曜起赤道虚九度其气朔发敛日躔月皆因大衍旧术晷漏交防则稍増损之更立新度以歩五星其八曰景福崇元歴边冈所造也昭宗时宣明歴施行已乆数亦渐差边冈筭改治新歴冈用筭巧能驰骋反复于乘除间虽筹防便易而冥于本原【用唐志修】一行歴议曰易天数五地数五五位相得各有合所以神变化而行鬼神也天数始于一地数始于二合二始以位刚柔天数终于九地数终于十合二终以纪闰余天数中于五地数中于六合二中以通律歴天有五音所以司辰也地有六律所以司辰也参伍相周防于六十圣人以此见天地之心也自五以降为五行生数自六以徃为五材成数五十为大衍之母蓍数之变九六皆一乾坤之象也七八各三十六子之象也故爻数通六十是为天地之枢如环之无端盖律歴之大纪也
　　五代初用唐崇元歴而晋髙祖时马重绩始更造新歴不复推古上元甲子冬至七曜之防而起唐天寳十四载乙未为上元用正月雨水为气首初唐建中时术者曹士荐始变古法以显庆五年为上元雨水为嵗首号符天歴然世谓之小歴祗行于民间而重绩乃用以为法遂施于朝廷赐号调元律行之五年輙差而复崇元歴周广顺中士王处讷私撰明元歴于家民间又有万分歴而蜀有永昌歴正象歴南唐有齐政歴五代之时大畧如此而调元歴法既非古明元又藏其家万分止行民间其法既不足纪而永昌正象齐政歴皆止用于其国今亦亡矣周世宗内修法度王朴通于歴数乃诏朴撰嵗余朴奏曰自唐季以来乱日失天陛下考古道举坠典敢不奉诏乃包万象以为法齐七政以立元测圭箭以候气审朓肭以定朔明九道以歩月按疾迟以推星考黄道之邪正辨天势之升降而交蚀详焉乃以一篇歩日一篇歩月一篇歩星以卦气防没为下篇都四篇【歴经一卷歴十一卷显徳三年七政细行歴一卷】为钦天歴世宗嘉之诏司天监用之以明年朔旦为始显徳钦天歴行自前诸歴并废用【五代歴修王朴歴成王处讷谓之曰此歴可且行乆则差矣既而果然宋兴乃命处讷正之】
　　国朝隆兴二年以王朴钦天歴时刻差缪命有司重加研覈四年王处讷上新歴号应天歴此国朝歴法之始也太平兴国中以应天歴置闰有差误诏吴昭素等各造新歴而昭素歴颇精宻赐号乾元此歴之一变也其后朔望有差真宗咸平四年史序王熈元献新歴更名仪天此歴之再变也始熈元等上仪天歴赵昭逸请覆之而不从后二嵗而歴果差昭逸言其荧惑度数稍缪复推验之果如其说后以星躔差仁宗天圣中司天监复上新歴赐名崇天晏殊为序此歴之三变也英宗初司天言崇天歴五星之行及诸气节有差又以日蚀差诏周琮等各造新歴以范镇详定惟琮歴最宻乃用之号明天歴此歴之四变也初右道言琮歴不可用至神宗熈宁中月食东方与歴不叶诏歴官杂候时有言卫朴通歴法召朴至朴言其失在置元不当诏朴改造朴以已学为之视明天歴朔减二刻歴成行之沈恬上之号奉天歴此歴之五变也九年奉天以日蚀不当诏集歴家考验其后有司言奉天有后天之差有诏改造歴哲宗元祐六年歴成诏以观天为名此歴之六变也徽宗崇宁三年命姚虞辅造歴名曰占天此歴之七变也未几而蔡京令虞辅更造用帝受命之年即位之日元用庚辰日起己夘歴成而名以纪元此歴之八变也纪元立朔既差定腊亦舛日食不验髙宗建炎三年乃改造统元歴元用甲子日起甲子盖自古造歴多起朔旦甲子夜半冬至惩虞辅用受命年月日之失也此歴之九变也寿皇以统元日食有差于是改造乾道歴又改淳熈歴【以四朝志及防要修】主上践祚歴号曰会元章蔀纪元摄提迁次黄龙移辰谓之嵗嵗首至也月首朔也至朔同日谓之章同在日首谓之蔀蔀终六旬谓之纪嵗朔又复谓之元是故日以实之月以闰之时以分之嵗以周之章以明之蔀以部之纪以记之元以原之极建于中道营于外【东汉志】
　　总论欧阳公曰歴起于数数者自然之用其用无穷而无所不通以之于律于易皆可合也【太初以律起数大衍以易起数】然其要在于候天地气以知四时寒暑而仰察天日月星之行运以相参合而已然四时寒暑无形而运于下天日月星有形而见于上二者常动而不息一有一无出入升降或迟或疾不相为谋其乆而不能无差失者势使之然也故为歴者其始未甞不精宻其后多踈而不合亦理之然也不合则屡变其法以求之自尧舜三代以来歴未甞同也吾甞因是而观诸易矣革之象曰泽中有火革君子以治歴明时天下之事可革者多矣而圣人必以歴言者盖事之在天下最易差者莫如歴而不可不修者莫如歴
　　四朝志曰自古帝王必先考正歴象盖将以前民用授人时也然以圣人之智其于天地之理隂阳五行之运日月星辰之纪考验推测无有不尽其至立法倚数固宜歴万世而不忒徃徃之稍乆其应輙差何哉天地之数其妙而不可测者常在于忽毫厘之际而其象与气推移嬴缩亦有时而不齐故虽圣智不能尽穷积以嵗月则歴之不能无差理固然也圣人不能使歴之无差尝因其差而正之而歴家者流徃徃各持其说以相矛盾主其议者又从而以私意轻重之汉唐以来歴之所以数变而无一定之说亦有由矣大抵汉歴五变而太初最宻唐歴八改而大衍最宻宋朝初用钦天歴至太平兴国中始更定歴名曰乾元至咸平复改曰仪天天圣曰崇天嘉祐曰明天熈寕曰奉元元祐曰观天崇宁曰占天后复改曰纪元盖自乾元以至纪元凡八变法虽不同至于前民用授人时其归则一矣
　　辨嵗差自汉改歴之初洛下闳谓八百年后当差一度然当时史官考诸中星知太初歴已差五度而闳不之察盖古之为歴未知有嵗差之法其论冬至日月躔之宿一定不移而不知今嵗之日在冬至者视去嵗冬至之日纒常有不及之分至晋虞喜始觉其差遂立嵗差之法以五十年日退一度然失之太过宋何承天倍増其数以百年退一度又反不及至隋刘焯取二家中数以七十五年退一度较之二家之歴虽为差近亦未甚宻故唐一行复以大衍之法推之乃得八十三年而差一度自唐以来歴家皆宗其法迄于今日又不若统天歴之为渐宻也大衍立法谓日躔于一嵗之间行周天度未徧余分而日已至焉每嵗若有不及之分故一度为三千四十分其所差之分一嵗三十有六又积而至于八十三年则差一度矣然犹未也考古验今其实七十九年而退一度是故尧时之日月在虚一度自是而降渐退在女又过在斗自牵牛而退在斗二十六歴斗二十五迤而退则在建星矣知嵗差之法则知古今之中星不同可坐而判或者不知嵗差之法每以尧典校之月令至于今日不啻差一次矣求其说而未得遂谓节气有初中之殊又谓古以午为中今以未为中是皆自欺之说固不足信盖尝考诸经史自尧以来至于宋朝冬至日躔各自不同然后知嵗差之法固不可废大衍歴推帝尧縯纪之端日在虚一度则鸟火虚昴皆以仲月昏中合于尧典考诸尧时日之所在冬至在虚一度夏至在柳十四度春分在胃十二度秋分在氐十度至唐开元大衍歴冬至日在斗十度夏至在井十六度春分在奎七度秋分在轸十四度今之统元歴冬至在斗二度夏至在井十八度春分在奎初度秋分在轸七度自冬至之日黄道至斗为极南黄道极南之所出辰入申故日亦出辰入申又渐退而北行至于春分正当黄赤道之交出夘入酉故日亦出夘入酉进而至夏至黄道至井而极北黄道极北之所出寅入戍故日亦出寅入戍自夏至后日渐退而至于秋分复当黄赤道之交出夘入酉故日亦出夘入酉又退而至于冬至复如初极之于南矣日之出入也北而复南南而复北者黄道之势使然也故太元经曰日一北而万物生一南而万物死正谓是矣月之行天也循黄道内外而东黄道内曰阳歴外曰隂歴与黄道赤道相去最逺者二十四度月道与黄道相去最逺者六度日行黄道月行九道青道二出黄道东朱道二出黄道南白道二出黄道西黒道二出黄道北其交必由于黄道而出入故兼言为九道也然此特言其大槩尔至五代王朴乃以黄道一周分为九节一节之中分为九道尽七十二道而斜正之势无所隠遯明月之行道备于此矣日之行也舒月之行也速当其同度谓之合朔舒速先后近一逺三谓之相与为衡分天之中谓之望以速及舒光尽体伏谓之晦其循黄道左右而进也春分以东井亦犹日之夏至而极北也秋分于南斗亦犹日之冬至而极南也然不可与日同测景者以月有入隂阳歴之差也故周官有冬夏致日春秋致月者此也至五星之行其出入夫隂阳之歴大畧与日月不异然其伏见迟留进退前后又各不同当以五纬推歩法求之可也【浑仪畧说】裴胄之问董生曰日常右转星常左转大凡不满三万年日行周二十八舎三百六十五度然必有差约八十年差一度自汉文帝三年甲子冬至日在斗二十二度至唐兴元元年甲子冬至日在斗九度九百六十一年差十三度矣【唐李肇国史补】
　　疑难西汉之歴莫善于太初东汉之歴莫善于四分由魏至隋莫善于皇极在唐则大衍为善在五代则钦天为善然其立法各有不同太初以八十一为日法四分则用蔀月九百四十皇极则用一千二百四十二大衍则用二千四十钦天则用七千二百其多寡之异何耶太初以三百八十五为斗分四分则用章法十九皇极则用万二千一十有六大衍又以七百七十九为虚分钦天则一千八百八十四其増损又如此之异何耶泰初诸歴则日为一法度为一法至大衍又合日度为一法太初诸歴则余分置于斗分至大衍则余分置于虚分此又何耶太初之歴本于钟律以八十一分为统母其数起于黄钟之龠而终汉之歴号为最详开元之歴求乎大衍以四十九分为筭而终唐之世号为最宻是非所祖之多门而为数则同也黄帝造歴元起辛夘髙阳氏起乙夘虞舜用戊午夏商周以三统改正朔是非立元之多门为数则同也汉灵帝时刘洪作乾象歴以五百八十九为纪四百四十五为斗分魏文帝时韩翊造黄初歴以四千八百八十三为纪法千二百五为斗分汉之歴或八十一为法鲁之歴或以九百四十为筭是非倚数之多门而为数则一也若夫孝昭清台之候课诸歴法号为得宜而张寿王书乃以隂阳不调为更歴之过章帝元和之诏用四分歴其法颇宻而冯光陈晃之论乃以为不合于图防此皆不经之言也



　　羣书考索卷五十四
　　钦定四库全书
　　羣书考索卷五十五　　　宋　章如愚　撰歴数门
　　歴类
　　古今歴名调歴【黄帝】颛帝歴虞歴夏歴殷歴周歴鲁歴【以上歴谓之古歴皆以四分起数若同六歴则不数虞歴】太初歴【西汉武帝时邓平所作】三统歴【西汉末刘歆推说此歴】四分歴【本古歴法东汉以太初疏阔章帝元和间用之】乾象歴【东汉灵帝时刘洪作】黄初歴【曹魏文帝初韩翊作】景初歴【曹魏明帝时杨伟作】泰始歴【即景帝初歴晋武帝改此名】正歴【西晋武帝时刘智作】春秋长歴【杜预作】干度歴【西晋初年李脩王显用杜预歴论作】通歴【东晋穆帝时王朔之作】三纪甲子元歴【姚秦姜岌作】七曜歴【宋何承天表言徐广有此歴不知作者】元嘉歴【宋文帝时何承天作】大明歴【宋孝武时祖冲之作】梁歴【武帝大同中命虞作】赵歴【凉太史赵作】正光歴【北魏孝明宗时崔光合九家歴作】兴和歴【东魏孝静帝命李业兴更修正光歴】天保歴【北齐文宣帝初宋景业作】甲寅元歴【北齐董复郑元伟作】刘孝孙歴【北齐后主时】张孟賔歴【北齐后主时】明克譲歴【北周明帝时】天和歴【北齐武帝时甄鸾作】丙寅元歴【北周静帝时马显作】张賔歴【隋文帝开皇初】张胃元歴【隋开皇十七年】皇极歴【隋刘焯作】戊寅元歴【唐髙祖初传仁均作】麟徳甲子元歴【唐髙祖时李淳风作】经纬歴【唐髙宗时瞿昙罗上】光宅歴【武后命瞿昙罗作】乙巳元歴【中宗时南宫说作】开元大衍歴【宗时僧一行作】九执歴【来自西域】至徳歴【肃宗时韩頴作】寳应五纪歴【代宗诏郭献之作】建中正元歴【徳宗时徐承嗣杨景风作】元和观象歴【宪宗时徐昴上】长庆宣明歴【穆宗初诏日官作】景初崇歴【昭宗时边冈等作】符天歴【唐建中时曹士荐作】调元歴【石晋时马重绩作】明歴【五代周太祖时王延讷作】万分歴【五代时民间有此歴】永昌歴【前蜀王建时胡秀林作】正象歴【亦蜀人作】齐政歴【南唐时陈咸勲作】显徳钦天歴【五代至周世宗时王朴作】
　　以上五十七歴
　　立元黄帝调歴【辛夘】颛帝【乙卯】虞【丙午】夏【丙寅】殷【甲寅】周【丁巳】鲁【庚子】太初【丁丑】三统【庚戍】四分【庚申】乾象【己丑】景初【壬辰】
　　以上十二歴立元各不同必始以甲子
　　正朔之通歴【自此歴始以甲子为上元】祖冲之大明歴【自此歴始立论以为作歴上元必当以甲子】曹士荐符天歴【此歴始不立上元而以近出唐显宗五年庚申起】起数古之七歴皆以十九嵗为一章有七闰积章月二百三十五
　　一嵗凡三百六十五日四分十之一【是名月分】一月凡二十九日九百四十分日之四百九十九
　　太初歴始变古法以八十一为日法以一千五百三十九为统法
　　一嵗凡三百六十五日一千五百三十九分日之三百八十五
　　一月凡二十九日八十一分日之四十三
　　其一嵗余则増四分法多六千一百五十六分日之一故积六千一百五十六年则増多四分之法之一日
　　然犹以十九嵗为一章
　　东汉四分歴即古歴耳　乾象歴始减斗分　以五百八十九为纪法百四十五为斗分　亦犹以十九嵗为一章
　　大明歴始破章法　不复以十九嵗为一章
　　乃以三百九十一嵗为一章有一百四十四闰积章月四千八百三十六　虽斗分章法尽变古法并日法度法两者并立则犹无异于古也　日法者约朔周之法　度法者约嵗周之法
　　麟徳甲子元歴至此歴始并日法度法为一而立总法总去一千三百四十
　　一嵗三百六十五日一千三百四十分日之三百三十八
　　一月二十九日一千三百四十分日之七百十一
　　施用乆近黄帝至周凡二千四百一十四年而歴止七改【黄帝颛帝虞夏殷周鲁】　汉四百年而歴始改【初用颛帝武帝用太初章帝用四分】　景初一歴自曹魏明帝始尽魏渉两晋至宋文帝元嘉二十二年始改凡用二百八十年　元嘉歴用于宋渉齐至梁凡六十五年大明歴用于梁终梁讫陈凡八十年　唐始终二百九十余年而歴九改【唐志序云八改及考志中乃凡九改】戊寅元　麟徳甲子元　脱元大衍　至徳　寳应五纪　建中正元　元和观象　长庆宣明　景初崇
　　宋朝方二百六十余年而歴十余改
　　应天　干天　仪天　崇天　明天　奉天　观天占天　纪元　统元　乾道　淳熈　防元　统天大抵古歴用之乆后世之歴改之频
　　因袭三统袭太初　四分袭古歴一黄初景初俱袭乾象一张賔依何承天法　张胃元歴窃刘焯术　戊寅元歴祖术张胃元稍以刘孝孙术参之　麟徳歴因刘焯皇极法増损所宜　寳应五纪歴用麟徳元纪为大衍旧术　建中正元歴以后三四歴皆因大衍旧术调元歴用符天法立元用宣明法推气朔用崇元法
　　推五星
　　创改乾象始创月行迟疾法　黄初始课日蚀　景初始有交蚀起亏术　元嘉始改斗分为室分　　大明又改室分为虚分始立嵗差法　马显丙寅元歴始推交蚀定小余　张胃元始立五星入气加减法始立日应食不食术　皇极始有推黄道月道术　大衍始立歩中朔术始以九服逺近推轨漏交防创立嵗星差合术　崇始立相减相乘法以求黄道月道　钦天始变五星法令迟疾留行舒亟有渐
　　精宻太初上元日月如合璧五星如连珠【清防课校太初第一】乾象方于前法转为精宻郑徐岳并觧释之自黄初以后改作歴术皆斟酌乾象所减斗分朔余月行疾徐以求折洪术为后代推歩之师表
　　大明歴本宋祖冲之所作宋不及用至梁武帝天监中冲之子祖常上其父术诏与元嘉歴参校起八年十一月讫九年七月冲之歴皆密元嘉歴皆疎
　　张胃元歴与古不同者三超古独异者七　皇极歴术士或称其妙　麟徳歴当时以为宻　大衍歴较经史所书气朔日名宿度可考者皆合
　　因南宫说陈元景防言其九执术诏李麟防较灵防候簿大衍十得七八麟得才三四九执一二焉自太初至麟徳歴有二三十家与天虽近而未宻也至一行宻矣其倚数立法固无以易也后世虽有改作者皆依仿而已
　　宣明歴自大衍歴后法制简易合望宻近旡能出其右者
　　自誉杨伟作景初歴上表云虽使研桑心筭首运筹重黎司晷羲和察景以考天路歩验日月防极精微尽术数之极皆未能并臣如此之妙也
　　姜岌作三纪甲子元歴其畧云图防皆云三百嵗斗歴改宪今治新歴上可以考合于春秋下可以取验于今世此法乃可千嵗用之岂三百年歴改宪者乎
　　马显作丙寅元歴上表云谨案史曹旧簿及诸家法数弃短取长共定今术两曜亏食五星伏见参校积时最为精宻
　　刘焯作皇极歴自言于皇太子曰頋循记注自许精防秦汉以来无所与譲寻圣人之迹悟曩哲之心则七曜之行得三光之度正诸气朔成一歴象防通今古符元经稽于庻类信而有徴
　　王朴作钦天歴奏云包万象以为法齐七政以立元测土箭以气审朓朒以定朔明九道以歩月校迟疾以推星考黄道之斜正辨天势之升降而交食详焉陈舛颛帝歴汉初用之朔晦月见望满亏多非是三统歴方于四分六千余年輙益一日何承天以为歆几乎不知而妄言者杜预考古今歴以验春秋知三统之最踈　四分歴施用至魏日蚀率常在晦　乾象法魏太史令许攸云刘洪月行术用以来且四十余年以后觉失一辰有竒　韩翊以为乾象减斗分太过后当先失　景初歴晋改名泰始而用之其推五星尤疎阔晋元帝更以乾象五星法代之　姜岌云殷歴斗分麄故不可施于今乾象斗分细故不可通于古景初斗分虽在麄细之中而日之所在乃差四度宋何承天云景初二至差三日五时　元嘉歴既施用祖冲之上表云日月所在觉差三度二至晷影几失一日五星伏见至差四旬　梁时与祖冲之参校元嘉歴踈　张賔歴既行刘孝孙刘焯并称其失凡六条如冬至日守常度五星不同元等事　丙寅元歴刘焯以为日躔莫辨缓急月离妄为两种月道交防去极晷满立术之疎不可纪极随事紏駮凡五百三十六条　戊寅元歴施行至武徳三年正月望二月八日朔当蚀比不効　麟徳歴施行至开元九年曽署日蚀比不効　至徳歴施行至寳应元年六月望戊夜月蚀三之一至徳加时在日出后有交不署蚀不与天合　五纪歴施行至徳宗时五纪歴气朔加时稍后　观象歴测验不合　宣明歴施行至昭宗时数亦渐差　调元歴行之五年輙差不可用舎而复用四分【西汉初用颛帝歴即四分法武帝改太初　东汉章帝复用四分】　崇【唐昭宗时始用崇至石晋髙祖始用调元行之輙差不可用而后用崇】二歴参用东汉用四分后以刘洪月行术参之　西晋用泰始至东晋元帝以乾象五星法参之　唐髙宗用麟徳歴以瞿昙罗经纬歴参之
　　歴家争辨太初西汉既用太初二十七年至元鳯三年太史令张寿王执古调歴与之争诏课清防太初歴第一寿王课比下有司劾寿王所执乃殷歴非调歴又寿王改易黄帝以来帝王世代竟以下吏自太初歴初起至元凤六年而是非坚定
　　四分东汉既用四分至安帝延光中谒者亶诵言当用甲寅元顺帝汉安中边韶言当复用太初歴灵帝熹平中冯光陈晃复议四分五元之非欲用甲寅为元每有异论輙集众议尚书令忠称甲寅之失于先太史用虞恭辨太初之非于中议郎蔡邕断四分之是于后是以终东汉一代四分不易
　　元嘉何承天上新歴宋文帝诏付外详之太史令钱乐之等奏皆如承天所上唯月有频数比月法乖异请宜仍旧诏可
　　大明祖冲之表上新歴宋孝武帝下之有司使内外议时人少觧歴数竟无异同之辨唯太子旅贲中郎将戴法兴立议六条其改立章法一议其歳日度嵗差一议其歴元甲子一议其七曜同元一议其改移辰次一议其迟疾隂阳异率一议冲之随辨析之各有条理时法兴方有权宠议者皆附之唯中书舎人巢尚之是冲之之术
　　天保北齐用宋景业天保歴至后主时董峻郑元伟皆立议非之遂上甲寅元歴又有广平人刘孝孙张孟賔名为歴术赵通严又更盈缩争论未定遂国亡
　　张賔歴賔歴既行刘孝孙刘焯并称其失凡六条遂上孝孙歴法时賔有宠刘晖附防之共短孝孙等斥罢之后賔死孝孙讼其事帝令与賔歴参校
　　张胃元歴张胄元亦短賔歴异论锋起乆之不定帝令参考日食事杨素等奏賔歴无验胄元孝孙所尅皆中帝于是引见孝孙等劳徕之孝孙请先斩刘晖乃可定歴帝不怿而罢
　　皇极歴及孝孙卒杨素牛复荐胄元帝召见因言日长景短之事帝大恱令定新术刘焯闻胄元进用又増损孝孙歴法更名七曜新术以奏之袁充与胄元害之焯又罢至开皇十七年胄元歴成刘晖与国子助教王颇等执旧术与司歴刘宜援据古史驳难胄元言合朔晷影月见亏蚀等事胄元不能尽下迭相驳不决防通事舎人顔敏楚上书云汉改太初言后八百年当有圣人改之今七百余年胄元其是矣帝遂废退刘晔等而施用胄元歴　开皇二十年帝命皇太子召歴筭之士集东宫议歴事刘焯复増修其书名曰皇极歴太子嘉之未获考验以官不满意称疾归至仁寿四年焯言胄元之失于皇太子以为胄元之歴实窃焯歴前本遂紏驳其失凡五百三十六条胄元复难刘焯以为既定朔不应复有歳月平率若值三小犹减三五为十四值三大犹増三五为十六皆非三五之正互难不决焯又罢归炀帝大业四年太史奏日食无效帝召焯欲行其歴袁充方幸于帝左右胄元共排焯歴又防焯死歴竟不行　戊寅元唐髙祖既用戊寅元歴至太宗贞观初李淳风防论十八事诏崔善为课之其七条改从淳风麟徳贞观十四年太宗将亲祀南郊戊寅元歴以十
　　月癸亥朔甲子冬至而李淳风新术以甲子合朔冬至国子祭酒孔頴逹等议请从淳风十八年淳风又上言仁均歴有三大二小云日月之蚀必在朔望十九年九月后四朔频大诏集诸觧歴者详之不能定庚子诏用仁均平朔
　　大衍一行作大衍歴善筭瞿昙罗譔者怨不得与改歴事开元二十一年与陈元景奏大衍冩九执歴其术未尽南宫说亦非之诏侍御史李麟等较灵防候簿大衍十得七八九执才一二乃罪说等而是否决
　　会太初本于律　三统说易春秋　四分之元在图防
　　通歴以上元为开辟之始天保用图防三十五数　大衍依于易
　　假歴天保因北齐文宣受禅遂假托图防以为握图元命包言齐受禄之期当魏终之纪得乘三十五以起数张賔歴【隋文帝作辅于周张賔揣知其欲受禅之意欲得进用而主此歴】
  </div>
  <div class="pagination">
   <a href="群书考索_page24.html">
    上一页
   </a>
   <span>
    ...
   </span>
   <a href="群书考索_page20.html">
    20
   </a>
   <a href="群书考索_page21.html">
    21
   </a>
   <a href="群书考索_page22.html">
    22
   </a>
   <a href="群书考索_page23.html">
    23
   </a>
   <a href="群书考索_page24.html">
    24
   </a>
   <span class="current-page">
    25
   </span>
   <a href="群书考索_page26.html">
    26
   </a>
   <a href="群书考索_page27.html">
    27
   </a>
   <a href="群书考索_page28.html">
    28
   </a>
   <a href="群书考索_page29.html">
    29
   </a>
   <a href="群书考索_page30.html">
    30
   </a>
   <span>
    ...
   </span>
   <a href="群书考索_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
