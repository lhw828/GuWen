<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 242 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 242 页/共 485 页</h1>
    <div class="content">　　君不见黄河之水天上来奔流到海不复廻又不见髙堂明镜悲白发朝如青丝暮成雪人生得意须尽欢莫使金樽空对月天生我材必有用千金散尽还复来烹羊宰牛且为乐防须一饮三百杯岑夫子丹邱生将进酒杯莫停与君歌一曲请君为我倾耳听钟鼎玉帛岂足贵但愿长醉不复醒古来贤圣皆寂寞唯有饮者留其名陈王昔日宴平乐斗酒十千恣欢谑主人何用言少钱且须沽酒对君酌五花马千金裘呼儿将出换美酒与尔同消万斛愁
　　饮中八仙歌　　　　　　杜　甫
　　知章骑马似乗船眼花落井水底眠汝阳三斗始朝天道逢麯车口流涎恨不移封向酒泉左相日兴费万钱饮如长鲸吸百川啣杯乐圣称避贤宗之潇洒美少年举觞白眼望青天皎如玉树临风前苏晋长斋绣佛前醉中徃徃爱逃禅李白一斗诗百篇长安市上酒家眠天子呼来不上船自称臣是酒中仙张旭三杯草圣传脱巾露顶王公前挥毫落纸如云烟焦遂五斗方卓然髙谈雄辨惊四筵
　　唐李适之罢相诗避贤初罢相乐圣且衘杯试问门前客今朝防个来故子美诗葢用此意
　　絶缨歌　　　　　　　　李　颀
　　楚王燕客章华台章华美人善歌舞玉顔艶艶空相向满堂目逆不得语红烛灭芳酒阑罗衣半醉春夜寒絶缨觧带为一欢君王赦过不之罪暗中珠翠鸣始爱贤不爱色青蛾买死谁能识果却三军全社稷
　　谢答闻善二兄絶句　　　黄鲁直
　　黄闻善名友闻此篇大概以闻善与桞氏兄弟杯酒相失为开广之
　　身入醉乡无畔岸心与欢伯为友朋更阑骂座客星散过午末苏发鬅鬙　未尝顷刻可去酒无有一日不吟诗诗狂克念作酒圣意美常思年少时　群猪过饮尚可乐疥手轑瓮庸何伤桞家兄弟大廹窄狂药不容人发狂　莫作呌号惊四邻瓮中有地可藏身渊明醉握逺公手大笑絶倒人不嗔　阮籍醉睡不论婚刘伶鸡肋避尊拳至今凛凛有生气饮酒真成不愧天　公择醉靣桃花红人百忤之无愠容莘老夜防倾数斗焚香黙坐日生东　推牀破面怅触人作无义语怒四隣樽中欢伯笑尔軰我本和气如三春　陶令舎中有名酒无日不为父老倾四坐欢欣观酒徳一灯明防又诗成阮籍刘伶智如海人间有道作糟丘酒中无诤真三昧便要嵇康输一筹
　　诗话
　　托酒逺
　　石林诗话云晋人多言饮酒有至沉醉者此未必意真在于酒葢方时艰难人各惧祸惟托于醉可以踈远世故葢陈平曹参以来用此防汉书记陈平于刘吕未判之际日饮醇酒戏妇人是岂真好饮耶曹参虽与此异然方欲觧秦之烦苛付之清浄以酒杜人是亦一术不然如蒯通軰无事而献説者且将日走其门矣流传至嵇阮刘伶之徒遂全欲用此为保身之计此意惟顔延年知之故五君咏云刘伶善闭关懐情灭闻见韬精日沉饮谁知非荒宴如是饮者未必剧饮醉者未必真醉也后世不知此凡濡于酒者徃徃以嵇阮为例濡首腐胁亦何恨于死耶【渔隐】
　　送酒曰嗺
　　公燕合乐毎酒行一终令人必唱嗺酒然后乐作此唐人送酒之辞本作碎音今多为平声文士亦或用之王仁裕诗淑景易从风雨去芳樽须用管嗺【石林燕语】
　　戒酒
　　羣书要语越庶国饮唯祀徳将无醉【酒诰】矧汝刚制于酒厥或诰曰群饮汝勿佚尽执拘以归于周予其杀又惟殷之廸诸臣百工乃湎于酒勿庸杀之姑惟教之【同上】不为酒困语
　　诗句一尔乖出处未尝持酒杯【欧】中年畏病不举酒孤负春来数百觞【山谷】愤眠处士云庵里倦醉佳人锦瑟傍【坡】复作骑驴不跨驴此生断酒不须扶【山谷】
　　古今事实
　　不以滛继
　　陈公子完奔齐桓公使为正卿辞使为工正饮桓公酒乐公曰以火继之辞曰臣卜其昼未卜其夜不敢君子曰酒以成礼不继以滛义也以君成礼弗纳于滛仁也【庄二】
　　以废业断
　　邴原旧能饮酒自行八九年酒不向口至陈留师韩子临归师友以原不饮酒陈仲弓范仲愽卢子斡防米肉送原原曰本能饮但以荒思废业断之今逺别可尽饮终日不醉
　　諌君戒饮
　　晋元帝颇以酒废事王导以为言帝命酌引觞覆之于此遂罢【本纪】
　　亡亲戒酒
　　陶侃每饮酒有定限常欢有余而限已竭或劝更少进侃凄怅良乆曰年少曽有酒失亡亲见约故不敢逾
　　醉輙自杖
　　庾兖叔褎父在常戒褎以酒后每醉輙自责曰余废先人之戒何以训人乃于墓前自杖二十
　　临别戒饮
　　诸葛乐与管辂别戒以二言卿性乐酒虽温克然不可保宁当节之卿有水镜之才所见者妙祸如膏火可不慎持卿散才以游于云汉之间不忧不富贵也辂言酒不可极才不可尽吾欲持酒以礼持才以愚何患之有邪【别传】
　　告新莫饮
　　刘明为山隂令告新尹傅翽曰作县唯日食一升饭莫饮酒此为第一防
　　覆瓿布烂
　　孔群性嗜酒导尝戒之曰卿常饮不见酒家覆瓿布日月乆糜烂耶荅曰公不见肉糟淹更堪久耶
　　忍断杯中物
　　吴衎好饮后醉诟权贵遂戒饮阮宣命饮衎曰近断饮宣以拳欧其背曰看看老癖痴汉忍断杯中物耶抑而饮之
　　囚酒星
　　衞元规酒后忤丁仆射以书谢曰自兹囚酒星于天狱焚醉目于秦坑【摭言】
　　诳妻戒酒
　　刘伶尝渇甚求酒于其妻妻捐酒毁器涕泣諌曰君酒太过非摄生之道必宜断之伶曰善吾不能自禁惟当祝鬼神自誓耳徃可具酒肉妻从之伶跪祝曰天生刘伶以酒为名一饮一石五斗觧酲妇人之言慎不可听仍引酒御肉块然复醉
　　欲言即饮
　　唐阳城为諌议大夫八年未肯去方日夜剧饮客欲谏止者城揣知其情强饮客客辞即自饮满客不得已与酬酢或醉仆席中或先醉卧客懐中不能听客语
　　帝戒其饮
　　石延年字曼卿宋真宗曰朕知卿有才乆矣但闻卿好饮酒恐醉不能了事延年曰臣非好饮酒盖以自释耳然臣虽醉其于临事愈于不醉之人
　　友戒其饮
　　张文忠公喜酒饮量过人旣登第通判济州日饮醇酎徃徃至醉是时太夫人年已髙颇忧之一日山东贾存道先生过济文忠馆之数日先生爱文忠之贤虑其以酒废学生疾乃为诗示文忠曰圣君恩重龙头选慈母年髙鹤髪垂君宠母恩俱未报酒如成病悔何追文忠矍然起谢之自是非亲客不对酒终身未尝至醉古今文集
　　杂著
　　断酒诫　　　　　　　　庾　阐
　　盖神明智惠人之所以灵也好恶情欲人之所以生也明智运于常涯好欲安于自然吾以知穷智之害性任欲之防真于是椎金罍碎玉椀破兕觥捐觚瓉
　　家诫　　　　　　　　　魏王肃
　　夫酒所以行礼养性命欢乐也过则为患不可不慎是故賔主百拜终日饮酒而不得醉先王所以避酒祸也凡为主人饮客使有酒色而已无使至醉若为人所强必退席长跪称父戒以辞之敬仲辞君而况于人乎为客又不得唱造酒史也若为人所属下坐行酒随其多少犯令行罚示有酒而已无使多也祸变之兴常于此作所宜深慎
　　酒箴【并序】　　　　　　　皮日休
　　皮子性嗜酒虽行止穷泰非酒不能适居襄阳之鹿门山以山税之余继日而酿终年荒醉自戏曰醉士居襄阳之洞湖以舶防载醇酎一甔往来湖上遇兴将酌因自谐曰酒民于吾性至荒而于此其亦为圣哲之罪人也又自戏曰醉士自谐曰酒民将天地至广不能容醉士酒民哉又何必厠丝竹之筵粉黛之座也襄阳元侯闻醉士酒民之称订皮子曰子耽饮之性于喧静岂异耶皮子曰酒之道岂止于充口腹乐悲欢而已哉甚则化上为滛溺化下为防酗是以圣人节之以酬酢喻之以诰训然尚有上为滛溺所化化为亡国下为防酗所化化为杀身且不见前世之饮祸耶潞酆舒有五罪其一嗜酒为晋所杀庆封易内而耽饮则国朝迁伯有窟室而耽酒终奔于驷氏之甲栾髙嗜酒而信内卒败于陈鲍氏卫侯饮于籍圃卒为大夫所恶呜呼吾不贤者性实嗜酒尚惧为酆舒之僇过此吾不为也又焉得俾喧为静乎俾静为喧乎不为静中滛溺乎不为酗祸之波乎旣滛溺酗祸作为心得不为庆封乎伯有乎栾髙乎卫侯乎盖中性不能自节因箴以自符箴曰酒之所乐乐其全真宁能我醉不醉于人
　　古诗
　　止酒　　　　　　　　　陶　潜
　　居止次城邑逍遥自闲止坐止髙防下歩止荜门里好味止园葵大欢止稚子平生不止酒止酒情无喜暮止不安寝晨止不能起日日欲止之营衞止不理徒知止不乐未信止利已姑觉止为善今朝真止矣从此一止去将止扶桑涘清顔止宿容奚止千万祀
　　诸公和渊明止酒诗因同赋
　　陈去非
　　爱河漂一世旣溺不能止不如淡生活吟诗北窓里肺肝亦何罪困此毛锥子不如友麯生是子差可喜三杯取径醉万绪散莫起柰何刘伶妇告语见料理不如一觉睡浩然忘彼已三十六防中此防信髙矣政使江变酒誓不涉其涘尚须学王通艺黍供祭祀
　　止酒　　　　　　　　　张安国
　　饮酒见真性此酒不可止一饮病三日止酒宁获已饮酒有别肠劝酒无恶意既因酒成疾那识酒真味将军醉不敬次公醒而狂破面长触人不如持空觞人言我止酒似是遣客计但使客常满客醉我亦醉
　　律诗
　　陈述古以诗见责屡不赴防复次韵
　　苏子瞻
　　我生孤独本无邻老病年来益自珍肯对红裙辞白酒但愁新进笑陈人北山怨鹤休惊夜南畆巾车欲及辰多谢清诗屡推毂脂膏那觧转方轮
　　诗余
　　沁园春【见词曲门】











　　古今事文类聚续集卷十五
<子部,类书类,古今事文类聚>
　　钦定四库全书
　　古今事文类聚续集卷十六
　　宋　祝穆　撰
　　食物部
　　饭【粥羮】
　　羣书要语馈馏稔也滫食饭也馏蒸饭气也【说文】水浇饭曰飱【通俗文】饮食男女人之大欲存焉【礼运】民之质矣日用饮食【天保】一箪食一豆羮得之则生弗得则死嘑尔而与之行道之人弗受蹴尔而与之乞人不屑也【告子】八政以食为首【前食货志】人情一日不再食则饥【同上】主人为臣炊雕胡之饭【宋玉赋】羮臛肉羮【说文】臛蒿也香气也【释名】大羮不和注肉汁也【记】羮之有菜者用挟【曲礼】惩于羮者而吹虀【楚词】诗句饭抄云子白【杜】新炊间黄粱【杜】尝新破旅顔【杜】尝拟报一饭【杜】滑喜雕胡饭【杜】粥担槖以取薪斧冰持作糜【魏武帝苦寒行】羮劝客驼蹄羮霜橙压香橘【杜】谁欲讨莼羮【杜】媿客茹藜羮【杜】为尔致羊羮【杜】莫将比海金虀脍轻比东坡玉糁羮【坡】干锅更刮瓠羮【坡】
　　古今事实
　　蒸谷为饭
　　黄帝始蒸谷为饭烹谷为粥【周书】又云始有釡甑火食【古史考】
　　埃堕饭中
　　子在陈絶粮従者病【语十五】孔子厄于陈蔡従者七日不食子贡以所赍货窃犯围而出告籴于野人得米一石焉顔回仲由炊之于坏屋之下有埃墨堕饭中顔回取而食之子贡自井望见之问曰仁人防士穷改节乎回曰改节即何称于仁防哉子贡以所饭告孔子子曰吾将问之召顔渊曰畴昔子梦见先人岂或唘佑我哉子炊而进饭吾将祭焉对曰有埃墨堕饭中欲置之则不洁欲弃之则可惜回即食之不可祭也孔子曰然乎吾亦食之【家语】
　　防食而乐
　　孔子曰饭防食饮水曲肱而枕之乐亦在其中矣
　　食我以礼
　　孔子曰吾食于少施氏而饱少施氏食我以礼
　　二旬九食
　　孔子居于卫緼袍无里二旬九食田子方闻之使人遗狐白之裘
　　一箪食
　　顔子一箪食一瓢饮在陋巷人不堪其忧回也不改其乐
　　杀鸡为黍
</div>
    <div class="pagination">
<a href="古今事文类聚_page241.html">上一页</a><span>...</span><a href="古今事文类聚_page237.html">237</a><a href="古今事文类聚_page238.html">238</a><a href="古今事文类聚_page239.html">239</a><a href="古今事文类聚_page240.html">240</a><a href="古今事文类聚_page241.html">241</a><span class="current-page">242</span><a href="古今事文类聚_page243.html">243</a><a href="古今事文类聚_page244.html">244</a><a href="古今事文类聚_page245.html">245</a><a href="古今事文类聚_page246.html">246</a><a href="古今事文类聚_page247.html">247</a><span>...</span><a href="古今事文类聚_page243.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
