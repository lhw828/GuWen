<!DOCTYPE html>
<html>
<head>
    <meta charset="UTF-8">
    <title>职官分纪 - 第 22 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>职官分纪 - 第 22 页/共 52 页</h1>
    <div class="content">　　晋百官志太仆银章青绶五时朝服两梁冠佩水苍玉隋百官志梁太仆卿位视黄门侍郎后齐九寺置卿少卿丞各一人【隋九寺置卿少卿各一人】
　　后魏职令太仆少卿第四品上第三请用坚强敏捷识事者
　　唐百官志太仆寺卿一员【从三品上古有太仆正卿其名也后无正字惟名太仆梁始为列卿隋品第三龙朔为司驭正卿光宅为司仆卿神龙复】少卿二人【从四品上】卿之职掌邦国廏牧车舆之政令总乘黄典廏典牧车府四署及诸监牧之官属少卿为之贰凡国有大礼及大驾行幸则供其五辂属车之属
　　六典太仆寺卿一人从三品【周礼有太仆下大夫二人汉官仪云天子驾出太仆御属车八十一乘梁天监七年置十二卿太仆与太府为夏卿班第十陈因之后魏太仆卿第二品上又置少卿太和二十二年九卿并第三品后周依周官隋帝降为从三品皇朝因之】少卿二人从四品上【后魏太和十五年九卿各置少卿一人品第三上二十二年降为正四品上北齐因之隋加置二人帝降为从四品上皇朝因之龙朔咸亨光宅神龙随寺改复】
　　国朝元祐官品令太仆寺卿从四品少卿正六品奉车【前汉夏侯婴高祖为沛公以婴为太仆常奉车从公左右沛公为汉王赐婴爵列侯复为太仆从击项籍至彭城汉王不利驰去见孝惠鲁元载之汉王急马疲虏在后常蹳两儿弃之婴常取载行靣雍树驰汉王怒欲斩婴者十余乃得脱后王至平城为胡所为围七日不得通高帝使使厚遗阏氏冒顿乃开其围一角高帝出欲驰婴固徐行弩皆持满外乡卒以得脱婴自上初起沛常为太仆竟高祖崩以太常事惠帝惠帝崩以太仆事高后后崩代王之末婴以太仆与东牟侯入清宫废少帝以天子法驾迎代王与大臣共立文帝复为太仆】数马【石庆为太仆御出上问车中几马庆以防数马毕举手曰六马庆于兄弟最为简易矣然犹如此】奉辔【子虚赋云孙叔奉辔卫公参乘注云孙叔者太仆公孙贺字孙叔大驾则太仆卿御】赂遗贵戚倾家自尽【陈万年字防公迁太仆卿万年亷平善事人赂遗贵戚倾家自尽】安慰天下【后汉赵岐字台卿为太仆卿安慰天下】吾之御侮【祭彤字次孙防有志节建武中拜辽东太守彤有旅力能贯三百斤弓虏每犯塞常为士卒锋数破走之后徴为太仆彤在辽东三十年衣无兼副显宗既嘉其功又美彤清约后从东巡狩过鲁坐孔子讲堂顾指子路室谓左右曰此太仆之室太仆吾之御侮也】仆臣司驾【雄太仆箴肃肃太仆车马是供锵锵和銮驾彼时龙昔在上帝巡狩四宅王用三驱前禽是射纣作不令武王征殷檀车孔夏四騵孔昕仆夫执鞗载骍载骃我舆云安我马云闲虽驰虽驱匪逸匪愆廏多肥马野有饿殍仆臣司驾敢告执皂】肃肃【上】布衣蔬食【魏志国渊为太仆居列位布衣蔬食】造乘舆箴【潘尼字正叔侍中为太仆造乘舆箴】廏马充足【晋诸公讃郭展为太仆留心于养畜是以廏马充足其后伐呉得以济事】还乡赐锦袍【唐书张暐为殿中监太仆卿天寳初暐还乡拜扫特赐锦袍缯防御赐诗以宠异之乘传来往敕郡县供拟暐鬂髪华皓在舆中子弟车马连接数里衣冠荣之】司仆正卿位居九列【刘士经以驸马交通列位穆宗用为太仆卿韦景与给事薛存庆封还诏书论士经伏以司仆正卿位居九列在周之命伯冏其人所以推服旧勲素所称重今士经戚里常人班叙散秩名声不在于士林行义无闻于朝野忽长卿寺有凟官常以亲则人物未贤以勲则宠待常厚令叨显任诚谓谬官其刘士经新除太仆卿敕未敢行下穆宗遣宰臣宣谕景等固执如前改卫尉卿】封还诏书【上】
　　丞
　　前汉百官表太仆有两丞秦官
　　后汉百官志太仆丞一人比千石
　　隋百官志后齐九寺丞各一人隋九寺丞各一人唐百官志太仆四人【从六品上】掌判寺事
　　六典太仆丞四人从六品上【魏晋因汉东晋或省或置宋齐省梁天监七年十二卿各有丞列卿丞通朝请班第三陈因之后魏列卿丞从五品中太和末降为七品上北齐从六品下隋太仆丞三人品同北齐大业五年加为从五品皇朝为从六品上武徳中减置二人永徽中加一人开元初又加一人领兽医学生博士等】掌判寺事凡补兽医生皆以庻人之子考试其业成者补为兽医业优长进为博士
　　国朝元祐官品令太仆寺丞正八品
　　主簿
　　隋百官志后齐隋九寺各置主簿等员
　　唐百官志太仆寺主簿二人【从七品上】掌印勾检稽失省署抄目
　　六典主簿二人从七品上【梁天监七年十二卿各置主簿一人位不登十八班者别署七班主簿班第三陈因之北齐一人隋二人皇朝因之武徳中品正第八贞观中加至从七品上】国朝元祐官品令太仆寺主簿从八品
　　乘黄令
　　沈约宋书乘黄令晋官也主乘舆金根车及安车追锋诸车马
　　齐职仪乘黄廏因兽名也龙翼马身黄帝乘之而仙后人以名廏
　　六典乘黄署令一人从七品下【乗黄古神马名亦曰飞黄皆有角日行万里六韬云乘黄震死淮南子曰天下有道飞黄伏皂然车马职同后汉有未央廏令长乐廏丞至魏改乗黄廏晋因之宋太常属官有乘黄令一人掌乘舆金根车及安车追锋诸车马齐品第七秩四百石铜印墨绶进贤一梁冠降朝服梁太常属官有乘黄令丞三品勲位陈因之后魏有令丞北齐掌诸辇辂隋太仆寺统乘黄署令丞皇朝因之领驾士羊车小吏等】丞一人从八品下【魏有乘黄丞晋因之宋齐并有令无丞梁陈后魏北齐隋并有丞皇朝因之】令掌天子车辂辨其名数与驯驭之法丞为之贰凡乘舆五辂【周礼巾车氏掌王五辂有玉金象革木之制至秦惟乗金根车汉承秦制以为乘舆晋武帝时始备五辂令掌为天子法车宋齐梁陈因而不改后魏五辂各依五色并加五马后周设六官置司辂之职皇帝之辂十有二等一曰苍辂二曰青辂三曰朱辂四曰黄辂五曰白辂六曰辂七曰玉辂八曰碧辂九曰金辂十曰象辂十一曰革辂十二曰木辂后阅视武库得魏旧物有乾象辇驾二十四马又有大楼辇车驾二十牛又有象辇初驾二象后以六驳代之皆魏天兴中所制也宣帝以来皆服御之兼以赐皇后隋开皇元年以魏周舆辇非古之制皆废毁改造五辂也】一曰玉辂祭祀纳后则乘之二曰金辂飨射郊征还饮至则乘之三曰象辂行道则乘之四曰革辂巡守临兵事则乘之五曰木辂田猎则乘之【玉辂青质以玉饰诸末驾六苍龙金辂赤质以金饰诸末驾六赤驳象辂黄质以黄饰诸末驾六黄骝革辂白质鞔之以革驾六白辂木辂黒质漆之驾六黒骝国朝玉辂之制箱上置平盘黄屋四柱皆油画刻镂左青龙右白虎文金鳯翅杂花龙鳯金涂银装间以玉饰顶轮三层各施银耀叶轮衣小带络带并青罗綉云龙周缀绶带罗文佩银穗毬小铃平盘上布黄褥四角勾栏设圆鉴翟羽诸饰内贴银镂香罨轼柜银龙二衔香囊银香炉香寳锦带下有鄣尘青画轮辕银毂采叶三辕银龙头横木上有银鳯十二左造青旗十有二旒皆綉升龙右载阘防綉黻文并青采色又设青綉门緑饰梯一托又二推竿一银踏头银装行马青防裹索驾六骑马马有金面插雕羽鞶缨攀胷铃拂青綉鞍锦结尾又设马二在辂前饰同驾马余辂及副辂皆有之驾士六十四人金辂色以赤驾六赤马驾士六十四人象辂色以浅黄驾六赭白马驾士四十二人革辂色以黄驾六骝马驾士四十人木辂色以黒驾六黒骝马驾士四十人自金辂而下皆同玉辂惟无玉饰】五辂皆有副车【按蔡邕独断云五辂之外复设五色安车立车各一乗皆驾四马是为五时副车故张良击始皇中副车魏志云天子命太祖驾金根六马设五时副车江左乃阙至梁始备隋开皇十四年始造五辂及副皇朝因之国朝并驾六马驾士四十人当用银饰者皆以铜余制同玉辂】又有指南车【崔豹古今注云旧説周公所作也周公理致太平越裳氏重译来献使者迷其归路周公锡以軿车五乘皆为司南之制使越裳氏载之周年而至其国故常为先导示服逺人而正四方也秦汉无闻后汉张衡始复创造汉末防乱其法不存沈约宋书云魏明帝始令博士马钧造之晋乱又亡石虎使飞解姚兴使令狐生又造宋武帝平关中得之其制如鼓车设木人于车上举手指南车骤囘转所指防差至齐祖冲之又造之歴梁陈隋无所变改皇朝因之驾四马正道先啓而行匠一人驾士十四人国朝赤质两箱画青龙白虎四靣画花鸟重台勾栏镂拱四角埀香囊上有仙人车虽转而手首常南指一辕鳯首驾四马驾士旧十八人雍熈四年乃増为三十人服綉孔雀天圣五年定王府记室参军工部郎中直昭文馆燕肃言按指南车天子出常为先导示服逺人而正四方也自五代至于皇朝但设其车以备法驾而不闻得其制者臣今创意成之其车独辕车箱外笼上有重构立木仙人于上引臂南指用大小轮九只合齿百二十脚轮二只高六尺围一丈八尺附脚立于轮二只径二尺四寸围七尺二寸出齿各二十四齿间相去二寸辕端横木下立小轮二只径三寸鐡轴贯之左小平轮一只径一尺二寸出齿十二右小平轮径一尺二寸出齿十二中心太平轮一只径四尺八寸围一丈四尺四寸出齿四十八齿间相去三寸中立贯心轴一条高八尺径三寸上载木仙人其车行而木人南指若折而东拥辕右旋附右脚子轮须转十二齿系右小平轮二匝触中心太平轮右旋四分之一转十二齿车东行木人交而南指若折而西拥辕左旋附左脚子轮随辕须转十二齿车正西行木人立而南指若欲北行或东或西转亦如之诏有司制造仍付史馆】记里鼓车【崔豹古今注云车上为二层皆有木人执木捶行一里下一层击鼓行十里上一层击镯亦名大章车所以识道里也国朝赤质四靣画花鸟重台勾栏镂拱行一里则上层木人击鼓行十里则次层木人击镯一辕鳯首驾四马驾士十八人雍熈四年増为三十人服綉对鹅天圣九年内侍卢道隆言创记里鼓车其车独辕双轮箱上为两层各安木人手执木捶脚轮各径六尺围一丈八尺脚轮一周而行地三步古法六尺为一步三百步为里今法五尺为步三百六十步为里立轮一只附于左脚径一尺三寸八分围四尺一寸四分出齿十八齿间相去二寸三分下平轮一只径四尺一寸四分围一丈二尺四寸二分出齿五十四齿间相去与附立轮同立贯心轴一条上安铜旋风轮一枚出齿三齿间相去一寸二分中平轮一只径四尺围一丈二尺出齿百齿间相去与旋风轮第次安小平轮一只径三寸少半寸围一丈出齿十齿间相去一寸上平轮一只径三尺少半尺围一丈出齿百齿间相去与少小平轮同其中平轮转一周车行一里下层木人击鼓上平轮转一周车行十里上一层木人击镯都用大小轮八只共二百八十五齿逓相钩锁木牙相制周而复始亦诏有司依此制造】白鹭车【隋志名鼔吹车上施层楼上有翔鹭国朝赤质周施花板上有朱柱贯五轮相重轮衣以绯皂顷及绯络带并綉飞鹭柱杪刻木为鹭衔鵞毛翎红绶带一辕驾四马驾士十八人服綉翔鹭】鸾旗车【晋志云鸾旗车先辂所载也析羽毛编之十二旒列系幢旁国朝赤质曲壁一辕上载赤旗綉鸾鸟驾四马驾士十八人服綉瑞鸾】辟恶车【崔豹古今注云秦制也桃弓苇矢所以禳祓不祥太卜令一人在车执弓箭平巾帻绯两裆大口袴国朝乾徳元年改名崇徳车赤质周施花板四角刻辟恶兽中载黄旗亦綉此兽太卜令一人在车执旗驾四马驾士十八人服綉辟邪】皮轩车【晋志以兽皮为轩左金吾卫队正一人在车执弩服同太卜令自指南车皆驾四马正道匠一人驾士十四人国朝汉制前驱车也取曲礼前有士师则载虎皮之义赤质曲壁上有柱贯五轮相重画虎文驾四马驾士十八人服綉虎】安车【晋舆服志云坐乘谓之安车倚乘谓之立车各一乘名五时车俗谓之五帝车驾四马驾士二十四人国朝乾徳元年改进贤车赤质两壁纱窻擎耳虚柜一辕绯帐衣络带门皆綉鳯红丝网中设朱漆床香案紫绫案衣绯缯裹挽索朱漆行马驾四马驾士二十四人服綉瑞麟】四望车【晋志云阳遂四望繐皂轮小形车驾牛晋中朝大驾卤簿日御四望车驾牛中道皇朝驾四马国朝乾徳元年改为明逺车仍驾四马赤质制如屋重门勾栏上有金龙四角垂铜铎上层四靣垂帘下层周以花板三辕驾士四十人服綉对鳯】耕根车【晋志云建赤旗十有二旒天子亲耕所乘也一名芝车一名二葢车置耒耜于轼上驾六马驾士三十二人国朝制如五辂之副驾士四十人服綉鳯衔嘉禾】羊车【周迁舆服杂事曰羊车一名辇车其上如轺伏兔箱漆画轮轭小儿衣青布袴褶紫碧襻青耳屩五辫髻数人引之今代名为羊车小史而汉代或以人牵或以驾果下马晋志曰武帝乘羊车于后宫恣意所之宫女挂竹叶杨条羊之来也国朝古辇车也亦为画轮车驾以牛隋驾以果下马今亦驾以二小马赤质两壁画文金鳯翅綉绯幰衣络带门皆綉瑞羊童子十八人服綉瑞羊】黄钺车【崔豹古今注云黄钺三代通用以断斩今以黄钺为乘舆之饰武王以黄钺斩纣故王者以为戒驾二马左武卫队正一人在车执武弁朱衣革带驾士十二人国朝汉制乘舆建之在大驾后晋卤簿有黄钺车唐初无之贞观后始加赤质曲壁中设金钺锦囊绸杠左武卫队正一人在车下执钺驾两马驾士十五人服对綉鵞】豹尾车【崔豹古今注云周制也所以象君子豹变尾言谦也古车正建之今惟乘舆得建焉汉书曰成帝以幸姬赵飞燕置属车问豹尾中驾二马左武卫队正一人在车执武弁朱衣革带驾士十二人国朝汉制最后车一乘豹尾以前即用禁中唐贞观后始加此车于卤簿内制同黄钺车上载朱漆竿首缀豹尾右卫队正一人执之驾两马驾士十五人服綉立豹】属车十有二【一曰副车一曰贰车一曰佐车汉因秦制大驾属车八十一乘行则中央左右分之法驾属车四十六乘最后车悬豹尾皆皂葢朱里蔡邕独断曰古者诸侯贰车九乘汉武祠太一甘泉皆尽用之明帝上原陵又用之法驾三十六乘小驾十二乘大业初备八十一乘三年帝嫌其多问阎毗毗曰此起于秦遂为后式宋孝建时议准旂旒之数设十二乘今宪章往古大驾依秦法驾依汉小驾依宋帝曰大驾宜三十六乘法驾宜用十二小乘驾除之可也皇朝因之用十二乘驾牛驾士各八人自指南车驾士皆平巾帻绯衫大口袴唯耕根车青衫羊车服则殊也国朝因唐大驾唯用十二乘黒质两箱举装前有曲栏金铜饰上施紫通幰络带门皆綉云鹤紫丝网帉錔每乘驾三牛驾士十人服綉云鹤】大驾则用之若法驾则减五副辂白鹭辟恶安车四望车四分属车之一同大驾若小驾又减象革木辂指南车记里鼓车鸾旗皮轩耕根羊车属车黄钺豹尾等车余同法驾若有大礼则以所御之辂进内既事则受而藏之凡将有事先期四十日尚乘供马马如辂也率驾士预调习指南等车亦如之
　　典廏令
　　汉百官表太仆属官有太廏未央家马三令各五丞一尉又车府辂軨骑马骏马四令丞【应劭汉官仪六廏各主马万疋】又龙马闲驹橐泉【如淳曰在橐泉宫下】騊駼承华五监长丞又牧橐昆蹏令丞【应劭曰橐駞昆蹄好马名如淳曰因以名廏】武帝太初元年更名家马为挏马【应劭曰主乳马取其汁和酪之味酢可饮因以为名也】汉书苏武为栘中监【栘中监名音移】
　　齐职仪诸廏同圉师牧人养马之官校人掌王之马政六典典廏令二人从七品下【后汉太仆属官有未央廏主乗舆及宫中诸马其后置左骏廏令别主乘舆御马魏有骅骝廏令晋太仆统乘黄骅骝龙马等廏令过江之后或省或置哀帝省骅骝为门下之职宋齐因之梁太仆统龙廏内外廏陈因之后周有左右廏各上士一人北齐太仆寺统骅骝左右龙廏等署隋太仆寺统龙廏署皇朝改为典廏署令领执驭驾士等】丞二人从八品下【隋有龙廏丞皇朝改为典廏丞】令掌系饲马牛给养杂畜之事丞为之贰
　　上以为忠【汉上官桀为羽林期门郎从上甘泉大风车不得进解葢授桀桀奉葢虽风常属车两下葢輙御上竒其材力迁朱央廏令上体不安及愈见马多瘦上怒曰令以我不复见耶桀曰圣体不安日夜忧惧意诚不在马言未卒泣数行下上以为忠】马瘦【上】
　　车府令
　　史记赵高为秦车府令
　　汉书百官表太仆属官有车府令一人六百石丞二人齐职仪车府署周有巾车掌五辂之职辨五辂之制六典车府署令一人正八品下【后汉主乘舆诸车魏晋因之宋齐梁陈并尚书驾部领后魏阙文北齐太仆寺领车府令丞与乘黄令分职隋因之皇朝因隋】丞一人正九品下【秦汉以来并有丞一人隋二人皇朝省置一人】令掌王公以下车辂辨其名数及驯驭之法丞为之贰
　　执法守正【永平中车驾出信阳侯干突车骑卤簿车府令齐国徐匡就车収奴下狱诏谴匡匡自系不出呉良上书信阳侯骄漫干突车骑无人臣礼大不敬匡令掌王公而下狱臣恐陛下政化由是隳矣于是诏出匡迁太丘长】
　　羣牧司
　　六典上牧监一人从五品下【汉书仪太仆牧师诸苑三十六所分布北边西边以郎为苑监官婢奴三万人分养马三十万头择取教习给六廏中羊无数以给牺牲中兴省汉阳有牧马苑令羽林郎监领魏置牧官都尉晋因之宋齐阙文梁太仆统南牧左右牧等丞陈因之后魏阙文北齐太仆寺统左右牧駞牛司羊等署令丞后周有典牡典牝上士一人中士一人又有典駞典牛典羊各有中士一人隋太仆寺统典牧署牛羊署等令丞皇朝因分为牧监】副监二人正六品下丞二人正八品上主簿一人正九品下
　　中牧监一人正六品下副监一人从六品下丞一人从八品上主簿一人从九品上
　　下牧监一人从六品下副监一人正七品下丞一人正九品上主簿一人从九品下
　　诸牧监掌羣牧孳课之事凡马五千疋为上监三千疋以上为中监以下为下监凡马牛之羣以百二十駞骡驴之羣以七十羊之羣以六百三十羣有牧长牧尉凡马有左右监以别其麄良以数记为名而着其簿籍细马之监称左麄马之监称右凡马各以年名籍之每岁季夏造至孟秋羣牧使以诸监之籍合为一【诸羣牧别南北东西以分统】常以仲秋上于寺凡在牧之马皆印
　　国朝旧制国马之政皆骐骥二院监官专之咸平二年置羣牧司领内外廏牧之政自骐骥而下皆聴命焉三年令诸州有监牧处知州通判兼管内羣牧事六年令河北转运使兼羣牧事
　　羣牧制置使
　　国朝嘉祐二年诏以奉寜军留后检校太保同知枢密副使以下充羣牧使屡罢而复置葢明道二年尝罢而复置寳元二年又尝罢而复置四年九月兵部侍郎知枢密院事陈尧叟兼羣牧制置使时内侍省副都知阎承翰为都监真宗以尧叟事陈居近密之职而与承翰联事合避舆议帝曰国马戎事之本宜得大臣总领不可辞也自是以枢臣领之
　　同羣牧制置使
　　国朝不常置曾歴中书枢密及使相宣徽使节度使为之至和元年差龙图阁直学士吕公弼同羣牧制置使后不得为例
　　羣牧使
　　唐贞观十五年尚乘奉御张万岁除太仆少卿勾当羣牧不入衔至麟徳三年太仆少卿鲜于正裕检校陇右诸牧监虽入衔未置使仪凤三年太仆少卿李思文检校陇右诸牧监使自兹始有使号后又有楼烦监牧使龙陂监牧使元和十四年置临海监牧命淮南节度使兼之至太和二年废又于襄州谷城县置临汉监牧使以牧马仍令山南东道节度使兼充监牧使太和七年废国朝咸平三年九月以枢密直学士主客郎中陈尧叟为制置羣牧使凡内外廏牧之事皆领焉尧叟同知枢密院事以礼部郎中知制诰薛映充使景徳四年复命尧叟为羣牧制置使因以制置羣牧使大中祥符四年知制诰朱巽兼使职出知江陵府五年巽以擅牒给驲马被劾解使职自是不复有外任兼领者咸平三年制置羣牧使陈尧叟请令诸州有监牧处知州通判兼管勾羣牧使从之
　　熈寜元年诏今后羣牧使副各置一员都监两员并专管勾本司更不兼厘他务仍并任九年诏今后枢密都承防兼羣牧使副都承防兼羣牧副使更不兼别差遣
　　同羣牧使
　　国朝不常置待制以上为之皇祐元年以翰林学士梁适为同羣牧使羣牧使旧止一员学士彭乘已为使此特置之
　　羣牧副使【更见羣牧使门】
　　国朝景徳三年以内侍省右班副都知阎承翰为之天禧元年以枢密都承防杨崇勲为之
　　羣牧都监【更见羣牧使门】
　　国朝大中祥符三年以入内内侍省副都知张继能为之熈寜元年九月诏已分置河北河南监牧使统领外监其羣牧使省都监一员治平二年诏【见判官门】
　　羣牧判官
　　国朝景徳二年以著作郎王晓为之四年増置一员以太子中舎田谷充是后每岁更出诸州巡坊监印鞍马天圣七年诏羣牧制置使今后不得自举判官只候朝廷差人皇祐三年诏羣牧判官自今以朝臣歴一任知州馆职一任通判者为之即不得干托保荐及有陈乞治平二年诏羣牧都监判官在羣牧路分转运使之下同羣牧事知军州外郎之上与提刑狱相序以官上羣牧故事六巻【景徳二年羣牧判官王晓上羣牧故事六巻上嘉其详博诏奨之】上马政【熈寜三年羣牧判官王诲上马政条贯行之】
　　左右骐骥院
　　唐有小马坊飞龙院之号
　　五代后唐长兴元年分飞龙院为左右以小马坊为右飞龙院国朝太平兴国五年改飞龙为天廏院雍熈元年改左右骐骥院各领天驷二监天廏一坊大中祥符二年诏左右骐骥院及诸坊监马数目令旬奏月比以省日奏之繁五年羣牧制置使言左右骐骥院六坊监见饲马万七千疋所费刍粟四百万自今请止留马二千余悉遣就淳泽监放牧或官有急用可信宿而至岁省刍粟三百余万从之
　　左右天驷监
　　唐马有左右监
　　国朝太平兴国四年置养马务五年作四廏诏以为天驷监左右各有二焉熈寜三年以天驷监并作左右两监
　　左右天廏坊
　　国朝雍熈二年置咸平元年并北务遂分为左右二坊熈寜八年诏权废罢左右天廏坊
　　牧养上下监
　　国朝景徳二年以郑州养马务病马于京城置坊养饲大中祥符四年羣牧制置使奏请于在京诸务监及诸军病马就京城西开逺门外草地分两监量彼草料牧放诏以为牧养上下监马病重送下监轻者上监
　　诸州监务
　　唐凡马有左右监仍以土地为名
　　国朝景徳三年改诸州牧龙坊以本州军土地为名先是诸坊借用奉使印今各铸印给用
　　河南府洛阳监
　　国朝旧曰飞龙院太平兴国五年改为牧龙坊景徳四年陈尧叟奏请以东京右养马务人员兵士送河南府牧龙坊牧养在京送去少嫩马仍改为洛阳监大中祥符六年陈尧叟言洛阳监秣马五千疋颇费刍粟已令裁减二千五百上曰大都马数及十万可止王旦曰聴民间任便畜养官有所须以本直市之犹外廏也所费刍秣皆出两税少损马粟用资军储亦当世切务也天圣六年废景祐二年复置
　　大名府大名三监
　　国朝太平兴国三年置养马务改牧龙坊景徳二年五月分为二坊七月改为大名第一第二监大中祥符二年又置第三监于洺州境
　　洺州广平二监
　　国朝建隆二年置养马务改牧龙坊景徳二年改广平监大中祥符三年羣牧制置使言河北孳生马多可更于邢洺赵州境标地万顷以广牧放因诏増置第二监景祐二年废其一
　　卫州淇水二监
　　五代周显徳中置牧马监
　　国朝建隆初増葺后改东西牧龙坊景徳二年改淇水监后又分为第一第二监熈寜七年合为一
　　郑州武原监
　　国朝旧曰马务建隆初増葺后改牧龙坊景徳二年分为第一第二牧监又改为广武监大中祥符二年改原武监仍合为一熈寜四年废并分擘羣马与洛阳单镇两监牧放
　　同州沙苑二监
　　六典沙苑监监一人从六品下副监一人正七品下丞一人正九品上主簿二人从九品下监掌牧养陇右诸牧牛羊以供其宴防祭祀及尚食所用每岁与典牧分月以供之丞为之贰若有司应供者则以时皆供之凡羊毛及杂畜皮角皆具数申送所由焉【一本太仆属官有沙苑监开元二十三年省】国朝建隆初葺故地为监后改牧龙坊景徳二年改沙苑咸平六年分二监每监牧马凡四千五百疋
　　相州安阳监
　　五代周显徳中置马坊
　　国朝建隆初増葺后改牧龙坊景徳二年改今名
　　澶州镇寜监
　　国朝建隆初濮州置养马务开寳八年徙于澶州后改牧龙坊景徳二年改镇寜监干兴元年废
　　滑州灵昌监
　　国朝旧置马监后改牧龙坊景徳二年改为灵昌监天禧三年河决羣牧司请以监马送大名淇水五监牧放水落别为规画后废
　　邢州安国监
　　国朝大中祥符二年河北诸监言邢赵草地甚广宜置监牧遣羣牧判官括视闲田得万余顷可牧马万疋其八月置养马景徳二年废后给充天庆观庄田
　　郓州东平监
　　国朝大中祥符元年置天圣五年废羣牧司请以监马分配诸处其地募民分佃之熈寜七年废
　　中牟县淳泽监
　　国朝大中祥符四年置干兴元年废
　　许州单镇监
　　国朝大中祥符六年羣牧制置使言单镇有牧地诏置监天圣五年凡再置而废
　　同州病马务
　　国朝景徳元年置初以沙苑监官兼主之别养本监及诸处病马天圣二年别差使臣勾当
　　估马司
　　国朝咸平元年置在建隆坊勾当官二人以诸司使副充掌诸州所市马估直验记牧养
　　乳酪院
　　国朝旧有南北两院有监官景徳二年合为一以骐骥院监官专副兼充掌供御厨乳酪酥
　　大理【廷尉】
　　前汉百官表廷尉秦官掌刑辟有正左右监秩皆千石景帝中六年更名大理武帝建元四年复为廷尉宣帝地节三年初置左右平秩皆六百石哀帝元寿二年复为大理王莽改作士
　　后汉百官志廷尉卿一人中二千石掌平刑罚
　　韦昭辨释名廷尉古官也以尉尉人心也凡掌贼及司察之官皆曰尉尉罚也言以罪罚奸也犹刺史刺举不法也
　　晋职官志廷尉主刑法狱讼属官有正监评并有律博士员
</div>
    <div class="pagination">
<a href="职官分纪_page21.html">上一页</a><span>...</span><a href="职官分纪_page17.html">17</a><a href="职官分纪_page18.html">18</a><a href="职官分纪_page19.html">19</a><a href="职官分纪_page20.html">20</a><a href="职官分纪_page21.html">21</a><span class="current-page">22</span><a href="职官分纪_page23.html">23</a><a href="职官分纪_page24.html">24</a><a href="职官分纪_page25.html">25</a><a href="职官分纪_page26.html">26</a><a href="职官分纪_page27.html">27</a><span>...</span><a href="职官分纪_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
