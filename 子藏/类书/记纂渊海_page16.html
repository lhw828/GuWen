<!DOCTYPE html>
<html>
<head>
    <meta charset="UTF-8">
    <title>记纂渊海 - 第 16 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 16 页/共 130 页</h1>
    <div class="content">　　兴国军【倚郭一　永兴外县二　大冶　通山】
　　郡号磁湖　阳新　富川大冶
　　军沿革分野界扵吴头楚尾之间禹贡扬州之域春秋战国楚地秦南郡地汉江夏郡地吴属武昌郡隋属鄂州大业属江夏郡唐属鄂州本朝析鄂州置军【沿革表】县沿革永兴本汉江夏郡鄂县地吴孙权改鄂县为武昌别置阳新县为武昌郡东晋析置永兴县隋改阳新曰富川省永兴入焉十八年改富川曰永兴属鄂州本朝置郡治此　大冶本唐鄂州武昌县地天佑为青山场本朝置大冶县初属鄂州后属兴国军　通山本永兴县地南唐置县属鄂州本朝置军来属【地理沿革表】形胜瑶山在大冶县有醉吟窝　玉洞在永兴荆山观旁是卞和取玉处　防仙岩在通山县　朝真洞在通山县东北　凤栖岩在永兴　龙鬬岩在通山县九宫山之后　大泉洞在大冶县东西二洞相对　大城山在通山张平子隠此　九宫山在通山县西南　千仭山武昌记云其山髙万丈　黄龙洲在富池大江中白雉山在大冶县【舆地纪胜】
　　人物皇朝有吴中复仁宗书铁御史三字赐之兄几复弟嗣复聨名登第子立礼为御史直言不避有父风烈弟则礼应贤良科　盛子充亲防庐墓乡曲称孝【舆地纪胜】集西塞长云尽南湖片月斜【薛能】西塞山前白鹭飞桃花流水鳜鱼肥【张志和】
　　本朝太平兴国二年析鄂州永兴县置永兴军三年改兴国军干徳五年以鄂州武昌县青山置大冶县太平兴国置军以鄂州大冶通山二县改本军绍兴四年废通山县为鎭属永兴五年复置【沿革表】
　　集溪上青山三百叠快马轻衫来一抹倚山修竹有人家横上青泉知我渴【东坡】满目江山富一堂公余身在水云乡【王十朋】眼中十里是烟波天遣江山助子多自是玉堂挥翰手不应此处乆懐坡【前人题懐坡亭】看尽吴头楚尾山不嫌心似鸟知还可怜樽爼登临处正在烟霞杳霭间酒甲江南聊可醉山横楚尾恨无诗【周紫芝】富川置治
　　湖山中胜气环聚称清雄　富川郡治居髙闲万顷平湖几案间【陶山泰】
　　南安军【倚郭一　大庾外县二　南康　南安】
　　郡号大庾　上防　上犹　南埜
　　军沿革星纪之分禹贡扬州之域春秋百越地战国楚地秦九江郡地汉豫章郡地吴属庐陵南部晋属南康郡及庐陵郡隋南康郡地唐防州地五代地入吴杨氏后属南唐李氏本朝置军【沿革表】
　　县沿革大庾唐神龙元年析南康县初置属防州本朝置军治此　南康本汉豫章郡南埜县地吴析置南安县属庐陵南部晋改南康县属南康郡南埜属庐陵郡宋改南康曰贑县南野亦属南康郡后省为南野鎭复改南康县唐属防州本朝置军来属　南安本南康县地五代吴杨氏置上防南唐陞为上防县属防州本朝置军来属后改今名【沿革表】
　　形胜梅岭即大庾岭其上多梅秦守五岭此其一也又上犹县一岭亦曰梅岭　谷山在县东上有池水有五色鱼　风洞在上犹风出其中　月谷在上犹　石障山白鹤岭在大庾县东有蔡仙井　青龙冈在大庾东北　玉枕山在郡正北盖主山也　石笋峯在上犹龙凤山上犹之主山有龙凤飞舞状　双鹤山在大庾西南有神龙居之人溷其井龙化双鹤飞去　卓锡泉放鉢石在大庾云封寺【舆地纪胜】
　　人物皇朝何大正为上庠三杰之一　田辟号大隠居士子侄登第及得恩者凡七人　杨大明亲防庐墓三年蓄鸡司晨为狸所捕越夕狸震死【舆地纪胜】
　　集折梅逢驿使寄与陇头人江南无所有聊赠一枝春【陆凯寄范】回头渐觉长安逺有意须令瀚海清【李白】
　　本朝淳化元年置南安军治大庾县以防州南康上犹二县改隶本军嘉定改上犹为南安县【沿革表】
　　集创得幽亭近岭梅緑隂名好称仙才四边山色檐头出一带泉声竹里来【王汉谋题緑隂亭】两州南北防梅关尽日人行石壁间　路当岭表初通处地占江西最上头【章頴】诗人尝说岭头梅徃徃春风自此来我到岭头都不见空将春梦又空回【张无垢】岭云夏变梅蒸早越贾秋藏桂蠧多【刘均】
　　淮阳东路
　　扬州【倚郭一　江都外县一　泰兴】
　　淮南节度　淮东安抚司制置司
　　郡号江都维　淮海　南兖　防沟　广陵　吴州州沿革斗牛之分星纪之次禹贡扬州之域春秋属吴越战国属楚秦九江郡广陵郡汉初为荆国后又为江都又为广陵国东汉为广陵郡三国魏为重鎭别置寿春为扬州后吴取之东晋青兖二州都督鎭此宋置广陵郡文帝兼置南兖州北齐改东广州陈复曰南兖州后周改吴州隋改为扬州改寿春旧扬州为寿州大业为江都郡唐武徳曰南兖州七年曰防州九年曰扬州属淮南道天寳曰广陵郡至徳为淮南节度乾元复曰扬州五代初为扬行宻所据后李氏取之周显徳中又取之【沿革表】
　　县沿革江都本秦广陵县汉为广陵国之江都县广陵县宋改广陵为江阳县北齐置广陵江阳二郡隋扵江都为郡治废广陵郡改广陵县曰防江大业复曰江阳为江都郡治后省入江都唐为扬州治贞观复置江阳县后改广陵本朝省入江都　泰兴本汉临淮郡海陵县地五代时南唐析置泰兴县属泰州本朝改属扬州【沿革表】
　　形胜州在江都南海濵云祖逖击楫之地　花市在开眀桥之间　平山堂在大眀寺侧　鎭淮楼在南城上　大铜山在江都西北吴王濞铸钱之所　大仪鎭在州西北　戱马台在广陵　鬬鸡台放萤苑见牧诗茱萸滩在江阳东北　玉蘂花在后土祠王元之更
　　名琼花【舆地纪胜】
　　人物后汉刘瑜举贤良方正　魏陈琳太祖爱其才尝苦头风读琳所作翕然而起曰此愈我病　隋来护儿平陈封荣国公　唐来济护儿之子也泣諌立武后得贬　李善注五臣文选其子雝号为书簏　李彦博广陵达士　皇朝徐铉与韩熙载齐名弟锴编方舆记晏孝广女为敌所得二十年卒不能犯敌人皆义之孙洙举贤良　李易进士第一名【舆地纪胜】
　　集故人西辞黄鹤楼烟花三月下扬州孤帆逺影碧空尽惟见长江天际流【李白】雄藩本帝都逰士多俊贤夹河树郁郁华馆十里连　雄藩鎭楚郊地势郁岧嶤【韦应物】落花逐流水共到茱萸湾　寒潮落歩秋色上芜城【刘长卿】芜城西眺极沧流漠漠春烟暗树楼歩早潮吞建业防山晴日照扬州【独孤及】日落龙门外早潮歩前后王何以鉴前王请防隋堤亡国树【白乐天】二十四桥
　　眀月夜玉人何处教吹箫　秋风放萤苑春草鬬鸡台【杜牧】广陵实佳丽隋季此为京八方称辐辏五达如砥平【权载之】取履桥边啼鸟唤钓璜溪畔落花初【李徳裕】入郭楼台出郭船红楼日日栁年年君王忍把平陈业只换雷塘数畆田【罗隠题炀帝陵】
　　本朝熙宁五年省广陵县入江都干徳三年移鎭泰兴县扵柴墟鎭属泰州宣和四年来属绍兴初属泰州十二年复来属【沿革表】
　　集二十四桥千歩栁春风十里卷珠帘【韩忠献】上连牛斗参天濶下带江淮据广平【石圭】野无佩犊子府有骑鹤仙扬州云液却如酥【东坡云液酒名】东南淮海维扬州国士无
　　双秦少防【黄鲁直】栋宇髙眀古寺间尽收佳处入雕栏山浮海北青螺逺天转江南碧玉寛　照海旌旛秋色里激天鼔吹月眀中【秦少防】江淮天设险星斗地分维【尤袤】
　　眞州【郭一　扬子外县一　六合】
　　淮东转运司
　　郡号仪真　迎銮　白沙　建安
　　州沿革斗牛之分星纪之次禹贡扬州之域春秋属吴战国楚地秦属九江郡汉广陵国地东汉广陵郡地三国属魏宋属广陵郡南兖州北齐属广东州周属吴州隋初属扬州后属江都郡唐属扬州南唐以永贞县地置迎銮鎭本朝置建安军后改眞州【沿革表】
　　县沿革扬子本汉江都县地唐永淳析置扬子县属扬州后改永贞县本朝来属后改旧名　六合本春秋楚之堂邑汉为临淮郡堂邑县东汉广陵郡三国初属魏后属吴晋元康置堂邑郡安帝改置秦郡后又别立尉氏县北齐兼置秦州后周改曰方州改郡曰六合隋废郡改尉氏为六合县省堂邑入焉大业州废属江都唐武徳分置石梁县属方州贞观州废省石梁以六合属扬州本朝来属【沿革表】
　　形胜六合即定山也旧名六峯曰寒山曰狮子曰双鸡曰芙蓉曰髙妙曰石人山有三泉曰虎跑曰真珠曰白鼍　独山在竹鎭　三山在竹鎭曰巴山曰麝香曰盘石　横山丫山方山在子县三山鼎峙　娥眉山在六合东北　玛瑙涧在灵岩山　灵岩山在扬子县西灵湖堰在州南　长芦寺旧在长芦鎭后徙扵滁口
　　山之东　芳草涧在六合县【舆地纪胜】
　　人物陈吴眀彻决策北征大破齐师　皇朝蔡嶷魁天下不肯与蔡京通谱　陈次升为给事中蔡京除参政力駮词头　刘湜其子大中仕至执政以议和不恊补外　淮南三善士皆在真州之扬子曰杜君徐君征君集维舟至长芦日送烟云髙摇扇对酒楼把袂持蟹螯【李白】骏马淮南客归时引望新江声六合暮楚色万家春【韩翊】
　　本朝乾徳三年扵扬州永贞县之迎銮鎭置永安军雍熙二年以永贞县来属大中祥符六年改为真州改永贞为扬子县属焉至道二年以扬州六合县来属【沿革表】集潮落淮风怒不收升州一日到真州多情杨栁能青眼底事风涛亦白头【彭汉】涛翻鹭羽连天白山叠屛风到海清【刘敞出长芦口】江淮一郡防【司马公】金山只隔水特复听晨钟【頴濵】水归歩小船下秣陵多【梅尧臣】
　　泰州【倚郭一　海陵外县一　如臯】
　　淮东路提刑司提举司
　　郡号泰兴　海陵　吴陵　如臯
　　州沿革斗牛之分星纪之次禹贡扬州之域春秋属吴战国属楚秦九江郡地汉临淮郡地晋属广陵郡安帝分置海陵郡隋废郡属江都郡唐武徳置吴州七年废之属扬州唐末杨行宻立海陵制置院南唐陞为泰州【沿革长】
　　县沿革海陵属汉临淮郡东汉省之晋复置属广陵郡安帝置海陵郡隋废郡属江都唐武徳改县曰吴州七年州废复故名南唐置泰州治此　如皐本汉广陵郡地晋安帝置宁海如臯二县隋省如臯入宁海属扬州唐太和析海陵五乡置如臯场属扬州南唐陞为县属泰州【沿革表】
　　形胜凤凰台在扬子城南昔有凤凰集此　凤凰池在资福院　鸡雀湖在海陵东　金牛池在妙智观前罗浮山在海陵泽薮中望之如浮　天目山在海陵有双井相对蒋之竒扵井中得金龙玉璧三十六　七星井八字桥在城内　九十九湾在如臯又名逰龙河【纪胜】人物皇朝许元其孝弟着扵三世　胡瑗以布衣召论乐为湖学教官学者尊之为安定先生　王维熙当侬智髙叛时官吏坐弃城当死者数十人维熙悉奏免之子觌两以论时事得谪安置　周麟之中词科班冠玉笋【纪胜】
　　本朝集唐世碑犹在髙丽鼔半穿【范文正题圣果院】一学许周查三仕周陈唐　东南沧海郡幕府清风堂徳星一防聚直有千载光【范文正】境土连江徼人家压海隅【曾致尧】更无尘土当轩起只有松萝绕槛生【前人咏清风楼】沙鹭窥吟榻风蝉入坐隅【前人咏芙蓉楼】云昏迷馆树缺辨江潮【前人咏望京楼】香粳吹熟泰州红苣甲莼丝放箸空【陆防】
　　通州【倚郭一　静海外县一　海门】
　　郡号静海　横江　海门　崇州　崇川
　　州沿革星土分野歴代地理并同泰州南唐置静海制置院周世宗克淮南陞静海军寻改通州【沿革表】
　　县沿革静海周世宗析海陵之东境置县　海门周世宗以东州鎭置县【沿革表】
　　形胜琅山本名狼山在静海有五山相连属又名五狼山　军山在海江之际　紫石岩在狼山　緑漪亭在郡治　南布洲旧是大海其中涨沙后为布洲场今为金沙场　东布洲旧是海屿因布机流至沙上得名布洲夹在静海县南潮势如箭激【纪胜】
　　人物皇朝呉及仁宗时擢为諌官　姚原道仕至吉州守黄鲁直志其墓　张日用见郑獬竒之即妻以女獬果魁多士张次山日用之子也包孝肃公荐扵朝　崔泾号放生公【纪胜】
　　本朝天圣元年改通州曰崇州明道二年复故【沿革表】集通为州极淮之南矩江海之濵其地舄卤而瘠无丝粟之饶其民苦窳而贫有鱼盐之利【朱彦海山楼记】濒海江南通闽越北通齐鲁民以鱼盐为业【俞授能奏劄】门外海涛奔铁骑槛前山背拥金鳌【陈愽古题海山楼】狼山五峯竒下压淮堧郡中有佛图居沿巅数百仭【赵清献】海腹藏吴楚天枢转斗牛夜分惊日浴潮落见鲸逰【齐唐】郡僻山尤逺尘喧与世违水横观鴈度天静见龙归【吴及】一线横大江千螺簇层峦空外飞鸟没烟中片帆还【蒋之竒逰狼山】初日光防天尚瞑暮潮声落地先秋【姚辟登县楼】
　　亳州【倚郭一　谯县外县七　城父　防城　鄼　蕲县临涣　虹县　灵壁】
　　集庆军节度
　　郡号沛国　豫州　防城　谯郡
　　州沿革禹贡豫州之域春秋属陈楚战国属宋秦砀县地汉沛郡地东汉沛国兼豫州刺史治魏置谯郡元魏兼立南兖州后周改亳州隋复为谯郡唐曰谯州贞观更名亳州属河南道天寳曰谯郡乾元复曰亳州【沿革表】县沿革谯县春秋焦夷地谯即焦也汉为谯县属沛郡东汉为豫州治魏置郡元魏置小黄县及陈留郡以谯为亳治隋改小黄曰谯县　城父本春秋焦夷地夷即城父也汉为城父县属沛郡东汉属汝南郡晋属谯郡宋曰浚仪隋改曰城父五代后梁改为焦夷后唐复故防城本汉山桑县属沛郡东汉属汝南郡魏属谯郡
　　元魏置涡州及涡阳县兼置南谯郡梁改涡州曰西徐州东魏曰谯州隋废郡改涡阳县为肥水大业改曰山桑属谯郡唐属亳州天寳改今名　酂梁置睢州扵竹邑隋废竹邑入符篱属彭城郡唐置州治焉　蕲县本秦县名汉为沛郡蕲县及龙亢县东汉属沛国晋属谯郡宋为郡治齐为北谯郡元魏改蕲曰蕲城梁置蕲郡北齐复置州又扵龙亢置龙郡隋废郡复为蕲县省龙亢入焉属彭城郡唐属宿州临涣梁置临涣郡北齐废郡隋属谯郡唐武徳置北谯州贞观废之属亳州后改属宿州　虹县本汉沛郡虹及夏丘县东汉虹县属沛夏丘属下邳晋后皆废之北齐复置夏丘县及郡兼置潼州后周改州为宋州县曰晋陵隋州郡并废复曰夏丘属下邳郡唐武徳置仁州又析夏丘置虹县六年省夏丘贞观州废属泗州元和改属宿州　灵璧本虹县地本朝析置【地理沿革表】
　　形胜嵇山在临涣县【地理志】睢水在灵壁县项羽破汉军扵灵壁东睢水为之不流【项羽传】
　　集去年冬来此主人与余有故哀其穷居余扵符离睢上【韩文公与孟东野书】
　　本朝大中祥符七年以临涣县属亳州天祐元年复属宿州元祐七年陞灵壁鎭为县【沿革表】
　　海州【倚郭一　朐山外县三　懐仁　沭阳　东海】
　　郡号东海　朐山　郯郡　琅琊　龙沮　曲阳州沿革禹贡徐州之域春秋鲁东境战国属楚秦属薛郡后分为郯郡汉改郯为东海郡东汉置徐州宋侨立青冀二州梁置南北二青州后入元魏东魏立海州隋废郡大业废州为东海郡唐武徳复曰海州属河南道天寳曰东海郡乾元复为海州【沿革表】
　　县沿革朐山本秦朐县地汉属东海郡宋省之梁置招逺县元魏复为朐县又置琅琊郡后周郡县俱名朐山隋为东海郡治唐属海州武徳置龙沮曲阳县八年省入　懐仁本汉东海郡祝其利成二县宋省二县梁置南北二青州治此东魏置义塘郡及懐仁县隋废郡属东海郡唐武徳时改置新乐县六年改新乐曰祝其八年省入懐仁　沐阳本汉东海郡厚丘县宋省之梁置潼阳郡东魏改曰沐阳郡及置懐文县后周改沐阳郡隋大业臧君相据此为沐州唐武徳置厚丘县八年省为鎭沐阳县总章属泗州咸亨来属　东海本汉琅琊郡贑榆县地东汉属东海郡晋废贑榆县宋置东海县及郡又侨置青州元魏改海州废县立临海鎭置广饶县后周复置东海县隋开皇废东海县及郡仁寿改广饶曰东海属海州唐武徳置环州并置青山石城贑榆三县八年州废省三县以东海来属五代省入朐山为东海监【沿革表】
　　形胜秦东门在朐山县海上　羽山在懐仁县禹贡曰防羽舜殛鲧扵此【沿革表】祝其在懐仁县一名夹谷孔子扵此却莱人兵【见左传】郁州山在东海县一名苍梧山俗传自苍梧徙来上有南方株木　郁林在东海县四面环海齐田横所保也【沿革表】
　　本朝开寳三年复以东海监为东海县【沿革表】
　　泗州【倚郭一　临淮】
　　郡号徐国　泗水　下邳　临淮　徐城
　　州沿革禹贡徐州之域春秋属徐战国属吴秦泗水郡地汉临淮郡地东汉下邳国地兼置徐州晋属临淮郡元魏属下邳郡梁置髙平郡又置济隂郡隋废郡属泗濠二州后以泗州为下邳郡唐曰泗州属河南道天寳为临淮郡【沿革表】
　　县沿革临淮本春秋徐国汉临淮郡下相僮二县地晋省僮县后下相亦废梁置髙平郡东魏又置髙平县隋改髙平县曰徐城本朝建隆三年省徐城入临淮县【沿革表】
　　淮南东路
　　滁州【倚郭一　清流外县二　来安　全椒】
　　郡号永阳　全椒　滁阳　临滁　滁城　滁上　清流
　　州沿革吴地斗分野禹贡扬州之域春秋属吴战国属楚秦九江郡地晋淮南郡地宋置新昌郡梁置南谯州北齐改郡为临滁后周改曰北谯隋废郡改南谯曰滁州废属江都唐武徳复滁州天寳曰永阳郡乾元复曰滁州属淮南道
　　县沿革清流本汉全椒县属九江郡晋属淮南郡元魏置顿丘县及新昌郡北齐为南谯州治隋开皇改滁州废郡为新昌郡后改曰清流大业州废属江都唐置滁州治此　来安本汉九江郡全椒县地隋江都郡清流县地唐景隆析置永阳县属滁州后改名来安　全椒本汉九江郡全椒阜陵二县地晋属淮南郡后废阜陵梁置北谯县及郡北齐改县曰临滁后周复曰北谯隋开皇废郡改县曰滁水大业复曰全椒属江都【沿革表】形胜金山在清流县西　醉翁亭在琅琊山欧阳公作记　茶仙亭在琅琊寺曾肇作记　琅琊山在清流有琅琊洞　玻瓈泉又名六一泉　真珠泉在幽栖庵前逰者抚掌则泉若跳珠　紫薇泉在琅琊山旧名幽谷乌山在来安　白石洞在全椒有石如观音　黑龙
　　山在全椒山巅有黑龙寺　玉溪即滁水也　花山在全椒县北　菱溪在清流　白鹤洞在醉翁亭东　卧龙山在全椒有卧龙庵　回马岭在醉翁亭南　桃花洞在清流　梅子山在来安　偃月洞在龙蟠山　归云洞在琅琊山【纪胜】
　　人物唐邢文伟以直諌东宫著名　皇朝张洎南唐人太祖朝为参政　吴蔚为临淮尉青苖法行蔚施行得宜民以不扰　茅革五子登科　徐徽自号独山居士编滁阳歴集　茍与龄防母庐墓有草芝瑞旌表门闾【纪胜】集古国羣舒地前当桐柏关烟绵江上雨稠叠楚南山【司空曙】吏散閤门掩鸟鸣山郡中　数家砧杵秋山下一郡榛荆寒雨中【韦苏州】
　　本朝集环滁皆山也其西南诸峯林壑尤美望之蔚然深秀者琅琊也山行六七里渐闻水声潺潺而泻出乎两峯之间者酿泉也峯回路转有亭翼然临扵泉上者醉翁亭也作之者谁山之僧曰智僊也名之者谁太守自谓也【欧公醉翁亭记】淮边永阳郡人物自熙熙【王元之】琅琊山色绕城池　醉卧懐嵩楼　腊月滁州始觉寒年丰嵗暮郡斋闲官供好酒何忧雪天与新诗合防山　连袤复岧嶤峯峦驾泬寥流名自东晋积翠满南谯【前人咏琅琊山】弊邑亦何有青山绕城楼石丑骇溪怪水竒瞰龙湫滁山殊絶滁水深空岩悲风夜吹林山溜白玉垂清琴一写万仭源莫寻　滁阳幽谷抱山斜我凿清泉手种花故事流父老说世人今作画图夸【欧阳公】琅琊倚天色苍翠逊泉落石声玲珑【富郑公】夜雨暗添西涧水春风开徧北楼花【曾肇】庶子泉寒澄雅思阳氷篆古足清心【刘渭】
　　淮安军【倚郭一　山阳外县二　盐城　淮隂】
　　郡号山阳　淮隂　射阳　楚州
　　州沿革星纪牵牛之分禹贡扬州之域春秋战国属楚秦九江郡地汉属临淮郡广陵国东汉广陵郡下邳国地晋为临淮广陵二郡东晋为重鎭安帝置山阳郡元魏置淮隂郡东魏改为淮州隋开皇立楚州大业属江都郡唐武徳曰东楚州八年曰楚州属淮南道天寳曰淮隂郡乾元复曰楚州后唐陞顺化军节度后废之【沿革表】县沿革山阳本汉临淮郡射阳县东汉下邳国后属广陵晋置山阳郡改射阳曰山阳县隋置楚州大业属江都臧君相窃据曰东楚州唐去东字以山阳县属焉盐城本汉临淮郡盐渎县东汉属广陵晋安帝改盐陵郡北齐置射阳郡陈改曰盐城郡隋开皇废郡属江都郡大业盗韦彻据之置射州及射阳安乐新安三县唐武徳收复废其州县复置盐城以焉南唐割属泰州淮隂本汉临淮郡淮隂县东汉属下邳郡晋广陵郡
　　治元魏置淮隂郡东魏改淮州北齐置懐恩县后周改寿张隋改淮隂后州省县入山阳唐干封复置属楚州【沿革表】
　　形胜紫极宫在城尝有神仙留题　白水塘在淮隂邓艾所修　金牛冈在山阳　铁柱冈在盐城北　桃花浪在山阳永丰村　杏花村在望云门外　捍海堰在盐城南　射阳湖在山阳县东南　茶坡在山阳　蓼涧在淮隂【纪胜】
　　人物汉韩信淮隂人今县东有漂母家信所寄食也枚乗枚臯并淮隂人　陈容隋臧洪为东郡丞袁绍杀洪容死之　三国歩隲代陆逊为丞相犹手不释书王粲与建安七子之数　皇朝苏师旦与侬智髙战死赠光禄卿　徐积从胡瑗学諡节孝处士　张耒从东坡学　刘晟以气概名乡里为叛臣刘晏所杀　衞抃精扵歴术【纪胜】
　　集山阳郭里无潮野水自向新桥鱼网平铺荇叶鹭鸶闲歩稻苖【李嘉祐】家在枚臯旧宅边竹轩晴与楚墙连芰荷香透垂鞭袖杨栁风横闻笛船城碍十洲烟路鹤寺临千顷夕阳川【赵嘏】楚泽雪初霁楚城春欲归淮清变寒色逺树含清晖　万顷水田连郭秀四时烟月应淮清【刘梦得】
　　本朝开寳九年以盐城县还属楚州【沿革表】寳庆以逆全之乱降楚州为淮安军【邸报】
　　集云梦何须伪出逰遭谗尤得故乡侯平生萧相真知己何事偏同女子谋【张耒题淮隂庙】良将未得用几人能赏音恩难忘一饭报肯惜千金旧俗喜出胯后时空愧心至今重风义庙食配淮隂【杨杰题漂母祠】
　　寳应州【倚郭一　寳应】
　　郡号安宜
　　州沿革星土分野歴代地理并同淮安军寳庆三年以防国进寳玺诏年谷屡丰雨旸时若可谓受寳之应其以寳应县陞寳应州【邸报】
　　县沿革寳应本汉寳陵国平安县东汉属广陵郡魏邓艾筑石鼈城以营田晋省平安县宋置安宜县梁置阳平郡及陈筦郡隋废郡属江都郡唐武徳以县置沧州州废属楚州上元以获定国寳十三枚改元寳应因改县名本朝寳庆置州治此【沿革表】
　　形胜云山在城西南百二十里有龙潭　箕山在城东六十里　兰亭院在城东王野村　白水陂在州西八十里邓艾所立　白马湖在州北十五里　石鼈城在县西八十里　得寳冈女尼真如所居也按神寳记云真如忽见皂衣引见天帝出寳授之令达扵天子肃宗疾甚召代宗立为皇太子曰今天赐寳获扵楚州天祚汝也即日以寳应纪年云　金钗涧在城西　射阳阜东临射阳湖【舆地纪胜】
　　本朝集雪楼当日动清寒渭水梁山鸟外看闻说徳宗曾到此吟诗不敢倚栏干【雍陶】半升浊酒试莼羮贱买鱼虾已厌烹浅水依蒲有船过淡烟笼月更人行【吕本中】
　　髙邮州【倚郭一　髙邮外县一　兴化】
　　郡号髙沙　广业　承州　防州
　　军沿革分野同扬州禹贡扬州之域春秋吴地战国楚地秦九江郡地汉属广陵国东汉属广陵郡晋属临淮郡宋属广陵郡梁置广业郡后改神农郡隋废郡属扬州大业属江都郡唐属扬州五代地入吴杨氏后入南唐后周取之本朝置军【沿革表】
　　县沿革髙邮秦初置县汉属广陵吴省之晋复置属临淮郡宋属广陵郡梁分为竹塘三归二县隋属扬州本朝置军治焉　兴化本汉临淮郡海陵县地五代吴杨氏置兴化县属扬州南唐属泰州本朝来属【沿革表】形胜孤山在兴化县东南　五湖离城六十里　七里湖离城二十七里　千人湖在兴化　緑杨湖在城南三十里　黄蒲堰在兴化　捍海堰在兴化　平淮堰在髙邮李吉甫所筑【舆地纪胜】
　　人物皇朝崔希甫者有文武才号重金御史　孙正臣孙辛老号孙龙图　乔执中与孙辛老秦少防齐名号曰三贤　秦观字少防习制科有文号淮海集弟秦觌有诗名【纪胜】
　　集九陌黄尘乌防底五湖春水白鸥前【山谷】吾乡如覆盂地据楚脊环以万顷湖粘天无四壁　髙邮西北多巨湖累累相贯如连珠【秦少防】一川风雨髙邮夜玉麈清谈画鹢州【曾子固】三十六湖水所潴其间尤大为五湖中间可以置邮戌隠然髙阜如覆盂【蒋頴叔】一州斗大君休笑国士秦郎此故乡【杨诚斋】
　　招信军【倚郭一　盱眙外县二　天长　招信】
　　郡号盱眙　龟山　泗口
</div>
    <div class="pagination">
<a href="记纂渊海_page15.html">上一页</a><span>...</span><a href="记纂渊海_page11.html">11</a><a href="记纂渊海_page12.html">12</a><a href="记纂渊海_page13.html">13</a><a href="记纂渊海_page14.html">14</a><a href="记纂渊海_page15.html">15</a><span class="current-page">16</span><a href="记纂渊海_page17.html">17</a><a href="记纂渊海_page18.html">18</a><a href="记纂渊海_page19.html">19</a><a href="记纂渊海_page20.html">20</a><a href="记纂渊海_page21.html">21</a><span>...</span><a href="记纂渊海_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
