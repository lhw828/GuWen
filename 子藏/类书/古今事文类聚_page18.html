<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 18 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 18 页/共 485 页</h1>
    <div class="content">　　捕蝇虎
　　世传淮南王安万毕术以五月五月取蝇虎杵碎拌荳荳自踊跃可以击蝇后山蝇虎诗却行奋臂吾甚武明日淮南作端午
　　捕蟾蜍
　　肉芝者谓万嵗蟾蜍头上有角目赤颔下有丹书八字以五月五日日中取之隂干带于身辟五兵六日则不中用简斋诗六日蟾蜍乖世用【抱朴子】
　　羮枭鸟
　　汉史曰五月五日作枭羮赐百官以其恶鸟故以五月五日食之古者重枭羮炙枭羮盖欲灭其族类故庄子云见弹思鸮炙颍滨帖子云百官却拜枭羮赐凶去方知舜有功
　　养鸜鹆
　　零陵记云鸜鹆人多养之五月五日去其舌尖则能语声尤清越虽鹦鹉不能过也刘义庆幽明录云晋司空桓溪在荆州有参军五月五日剪鸜鹆舌教语无所不能后于大防悉效人语声无不相类时有参佐齆鼻因内头瓮中效之有主典盗肉乃白参军以新荷裹置屏风后搜得罚盗者僧虚中端午诗云菖蒲花不艳鸜鹆性多灵
　　九子粽
　　端午粽子名品甚多形制不一有角粽锥粽菱粽筒粽秤锤粽又有九子粽王沂公端午皇后阁子帖云争传九子粽皇祚续千春章简公端午帖子云九子黏筩玉粽香五丝萦臂宝符光【嵗时杂记】端午烹鹜以菰叶裹粘米谓之角黍【风土记】
　　射粉团
　　唐宫中每端午造粉团角黍钉金盘中纎妙可爱以小小角弓架箭射中粉团者得食盖粉团滑腻而难射也都中盛行此戏【天宝遗事】端午作水团又名白团或杂五色人兽花果之状最精者名滴粉团或加麝香又有干团不入水者张文潜端午韵云水团冰浸砂糖裹透明角黍崧儿和【嵗时杂记】
　　菖蒲酒
　　端午以菖蒲或缕或屑泛酒章简公端午帖子菖华泛酒尧樽绿菰叶萦丝楚粽香【嵗时杂记】
　　五彩丝
　　五月五日以五防丝系臂者辟鬼及兵一名长命缕一名续命缕一名辟兵缯【风俗通】北人端午以杂丝结合欢萦纒手臂【提要录】又名条达织组杂物以相赠遗及日月星辰鸟兽之状文绣金缕帖画贡献于所尊古诗云绕臂双条达【初学记】欧诗五色双丝献女功多因荆楚记遗风又云綉茧夸新巧萦丝喜续年章简公皇帝阁帖云清晓防披香朱丝续命长一丝増一嵗万缕献君王又云茧馆初成长命缕珠囊仍带辟兵缯栾城帖子云饮食祈君千万夀良辰更上辟兵缯
　　桃印符
　　续汉书刘昭曰桃印本汉制以止恶气今世端午以防缯篆符以相问遗亦以置屏帐之间魏收诗辟兵书鬼字神印题灵文章简公帖子云桃印敞金扉鸣环蠒馆归又云赤符神印穿人缕团扇鲛绡画鳯文
　　赤灵符
　　抱朴子或问辟兵之道答曰以五月五日作赤灵符着心前王沂公端午夫人阁帖子欲谢君恩却无语心前笑指赤灵符章简公帖子云自有百神长侍卫不应须佩赤灵符欧阳公云五兵消以徳何用赤灵符今谓之钗头符
　　画天师
　　端午都人画张天师像以卖又作泥塑张天师以艾为须以蒜为拳置于门上苏子由大妃阁帖子太医争献天师艾瑞雾长萦尧母门【嵗时杂记】
　　带蒲人
　　端午刻菖艾为小人子或葫芦形带之辟邪王沂公帖子云明朝知是天中节旋刻菖蒲要辟邪【嵗时杂记】
　　结艾人
　　荆楚人端午采艾结为人悬门户上以禳毒气王沂公帖子仙艾垂门绿灵丝绕户长又云百灵扶绣户不假艾为人章简公帖子云艾叶成人后榴花结子初
　　戴艾虎
　　端午以艾为虎形至有如黑岂大者或剪防为小虎粘艾叶以戴之王沂公帖子钗头艾虎辟羣邪晓驾祥云防宝车章简公云花隂转午清风细玉燕钗头艾虎轻【嵗时记】
　　鬭草戏
　　五月五日踏百草今人又有鬭百草之戏欧诗云共鬭今朝胜盈襜百草香章简公帖子五蓂开瑞荚百草鬬香苕又云五日看花怜并叶今朝鬭草得宜男【荆楚嵗时记】
　　浴兰汤
　　大戴礼五月五日蓄兰为沐浴楚词浴兰汤兮沐芳华王禹玉作夫人阁帖云金缕黄龙扇兰芽翠釡汤章简公帖子菖酒朝觞满兰汤晓浴温
　　古诗【以下系竞渡】
　　竞舟　　　　　　　　　元微之
　　楚俗不爱力费力为竞舟买舟俟一竞竞敛贫者赇年年四五月茧实麦小秋积水堰堤壊拔秧蒲稗稠此时集丁壮习竞舟亩头朝饮村社酒暮椎邻舍牛祭船如祭祖习竞如习讐连今数十日作业不复忧君侯撰良吉防客陈膳羞画鹢四来合大竞长江流建标明取舍胜负死生求一时欢呼罢三月农事休岳阳贤刺史念此为俗疣习俗难尽去聊用去其尤百船不似一一竞不滞留自为里中游我亦不寓游吾闻管仲教沐树惩惰游节此淫竞俗得为良政不我来歌此事非独歌此州此事数州有亦欲闻数州
　　竞渡曲　　　　　　　　刘禹锡
　　沅江五月平堤流邑人相将浮防舟灵均何年歌已矣哀谣振楫从此起扬枹击节雷阗阗乱流齐进声轰然蛟龙得雨鬐鬛动防蝀饮河形影聨刺史临流褰翠帏揭竿命爵分雄雌先鸣余勇争鼔舞未至衔枚顔色沮胜负本自有前期一飞由来无定所风俗如狂重此时纵观云委江之湄防旗夹岸照蛟室罗袜凌波呈水嬉曲终人散空愁暮招屈亭前水东注
　　竞渡歌
　　五月五日天清明杨花绕江啼晓莺使君未出郡斋外江上蚤闻齐和声使君出时皆有准马前已被红旗引两岸罗衣破鼻香银钗照日如霜刃鼔声三下红旗开两龙跃出浮水来棹影斡波飞万剑鼔声劈浪鸣千雷鼔声渐急标将近两龙望标目如瞬波上人呼霹雳惊竿头防挂虹蜺晕前船抢水已得标后船失势空挥挠疮眉血首争不定输岸一朋心似烧只将输赢定罚赏两岸十舟五来往须臾戏罢各东西竞脱文身请书上吾今细观竞渡儿何殊当路权相持不思得所各休去防到摧舟折楫时【文苑英华】
　　律诗
　　竞渡　　　　　　　　　郭功父
　　竞渡传风俗旁观亦壮哉棹争飞鸟疾标夺彩龙囘江影浑翻锦欢声逺震雷轻生一向乐时序宻相催诗话
　　治鳬车
　　南方竞渡者治其舟使轻利谓之飞鳬又曰水车又曰水马州将父老土人悉临水而视之盖越人以舟为车以楫为马古诗云兰汤备浴传荆俗水马浮江吊屈魂又章简公端五帖子云丝竹渐髙桡鼔急瑶津亭下竞鳬车【荆楚嵗时记】















　　古今事文类聚前集卷九
<子部,类书类,古今事文类聚>
　　钦定四库全书
　　古今事文类聚前集卷十
　　宋　祝穆　撰
　　天时部
　　六月
　　羣书要语季夏之月日在桞昏火中旦奎中其日丙丁其帝炎帝其神祝融律中林钟温风始至蟋蟀居壁鹰乃学习腐草为萤命渔师伐蛟取鼍登取鼋命泽人纳材苇命妇官染采命虞人毋有斩伐不可以兴土功不可以起兵动众毋举大事以摇养气是月也土润溽暑大雨时行烧薙行水利以杀草如以热汤可以粪田畴可以美土疆【月令】六月食鬰及薁【诗】
　　古今事实
　　六月北伐
　　六月宣王北伐也六月栖栖戎车既饬玁狁孔炽我是用棘
　　古今文集
　　古诗
　　六月乐辞　　　　　　　李贺
　　裁生罗伐湘竹帔拂踈霜簟秋玉炎炎红镜东方开晕如车轮上徘徊啾啾赤帝骑龙来
　　伏
　　羣书要语伏者何也金气伏藏之日也四时代谢皆以相生立春木代水水生木立夏火代木木生火立冬水代金金生水至于立秋以金代火金畏于火故至庚日必伏庚者金故也【厯忌释】初伏荐麦于祖祢【崔寔月令】牧羊酤酩以俟伏腊之费【潘安仁赋】田家作苦岁时伏腊烹羊炮羔斗酒自劳【杨恽传】
　　古今事实
　　秦作伏祠
　　秦徳公二年初作伏祠社磔狗四门以御虫灾则祠社用伏日【诸侯年表】六月伏日周时无至此乃有之师古曰伏者谓阴气将起迫于残阳而未得升故为伏藏因名伏日【汉郊祀志】
　　方朔割肉
　　伏日诏赐从官肉太官日晏不来东方朔独防剑割肉谓同官曰伏日当蚤归请受赐即懐肉去太官奏之朔入上问之朔免冠谢曰朔来受赐不待诏何无礼也防剑割肉一何壮也割之不多又何亷也归遗细君又何仁也上笑曰使先生自责乃反自誉复赐酒一石肉百斤【本传】
　　伏闭尽日
　　后汉和帝永元六年初令伏闭尽日注汉官旧仪曰伏日万鬼行故尽日闭不干它事
　　体不霑汗
　　郄嘉賔三伏之月诣谢公炎暑熏赫虽复当风交扇犹沾汗流离谢着故绢衣食热白粥晏然无异
　　避暑饮
　　光禄刘松北镇而袁绍夜酣以盛夏三伏之际尽日与松饮酒以避一时之暑故河朔有避暑饮　魏正始中郑公慤三伏之隙率宾僚避暑取荷叶盛酒以簮刺叶令与大柄通屈茎轮囷如象鼻传噏之名碧筩酒
　　琢氷山
　　杨氏子弟毎至伏中取大氷使匠琢成山周围于宴席间座右虽酒酣而各有寒色亦有挟纩者其骄贵如此【天寳遗事】
　　古今文集
　　古诗
　　怀河阳县　　　　　　　潘岳
　　南陆迎脩景朱明送末垂初伏啓新节隆暑方赫曦朝想庆云兴夕迟白日移挥汗辞中宇登城临清池凉风自逺集轻衫随风吹露圃曜华果通衢列高椅
　　伏日　　　　　　　　　程晓
　　平生三伏时道路无行车闭门避暑卧出入不相过今世褦襶子触热到人家主人闻客来嚬蹙柰此何摇扇臂中疼流汗正滂沲传戒诸髙明热行宜见歌
　　秋
　　羣书要语秋揫也物揫敛乃成熟【律厯志】秋为白藏【尔雅】秋曰素商【纂要】西方金行之气【西羌传】少昊乗兑执矩司秋【前魏相传】一叶落天下知秋【淮南子】秋歌西颢【前礼乐志】西颢沆砀秋气肃杀含秀垂頴续旧不废【郊祀歌】七月流火【诗】流火而清风戒寒【国语】秋阳以暴之【滕文上】壮士悲秋感阴气也【韩诗】兑正秋万物之所说也【说卦】秋风萧萧舒芳兮振条【楚辞九懐】泬防兮天髙而气清寂寥兮潦收而水清【宋玉九辩】悲哉秋之为气也萧瑟兮草木摇落而变衰憭栗兮若在逺行登山临水兮送将归【同上】嫋嫋兮秋风洞庭波兮木叶下【同上】皇天平分四时兮切独悲此凛秋白露既下降百草兮潦离被此梧楸【楚辞】秋既先戒以白露兮冬又申之以严霜【同上】云既浄而天髙潦将收而水洁【虞世南赋】
　　古今事实
　　唱逥风曲
　　唐宫人丽娟善歌唱回风曲庭叶翻落如秋【洞记】
</div>
    <div class="pagination">
<a href="古今事文类聚_page17.html">上一页</a><span>...</span><a href="古今事文类聚_page13.html">13</a><a href="古今事文类聚_page14.html">14</a><a href="古今事文类聚_page15.html">15</a><a href="古今事文类聚_page16.html">16</a><a href="古今事文类聚_page17.html">17</a><span class="current-page">18</span><a href="古今事文类聚_page19.html">19</a><a href="古今事文类聚_page20.html">20</a><a href="古今事文类聚_page21.html">21</a><a href="古今事文类聚_page22.html">22</a><a href="古今事文类聚_page23.html">23</a><span>...</span><a href="古今事文类聚_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
