<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 243 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 243 页/共 320 页
  </h1>
  <div class="content">
   原不价【礼观君子衣服服劒乗马不价注不敢平奠诸物】　不物【不合度之物】　不鬻【详前一】　赦刑人【周礼国君过市则刑人赦夫人罚一幕世子罚一帟命夫罚一盖命妇罚一帏】　増徙市【檀弓岁旱穆公曰吾欲徙市而奚若县子曰为之徙市不亦可乎】　易闗市【月令仲秋易闗市来商旅】　原绛市【传曰晋获秦谍杀之绛市六日而更生】　不加【又曰山木如市不加于山鱼盐蜃蛤不加于海注如在山海畔之价】　柳市【汉萭章字子夏豪侠居长安城西柳市号曰城西萭子夏】　増立之平【法言一閧之市必立之平】　原华歆不游【注详前二】　増锦市【文选迎山客于锦市】　不游市【北史市者交利之所君子无故不游观焉】　梅市【潜确类书梅市在绍兴府城西以梅福名】　虎市【又曰灵鹫山在韶州府城西南旧多虎一名虎市】　夜市【又曰马灯行火记当年东京繁华之处夜市灯火最盛　婆利国以夜为市自掩其面】　宫市【孔帖韩愈上疏极论宫市贬阳山令】　多淫巧【崔融疏周官七曰闗市以市多淫巧】　市者兼受好恶【又曰市者兼受好恶若甚则细人无所容】　外区琛琲【孔帖王方庆迁广州都督南海岁有昆仑舶市外区琛琲】　何楼【诗话宋京师有何楼其下所卖物多虚伪故以名之今楼已废而语犹相传也】　原市侩　贾师【周礼贾师定物价各掌次物有货财奠其价质人注质平也】　司市【详前一】　首率【汉书曰莭驵侩注节谓莭物贵贱际侩其余利比于千乗之家侩谓防合二家交易者驵防首率也】　邪嬴【在侩牛下】干木【淮南子干木晋大驵注大驵侩也】　君公【后汉王君公侩牛自隐号曰墙东王君公】増侩卖【后汉书曰羊公字雍伯性孝本以侩卖为业】　子顔【又曰呉汉字子顔王莽末亡命渔阳以贩马为业】　原刘仲【长安市侩刘仲为市吏所辱踏折其足学问经行周流海内后以有道征不就众归其徳】　増贴额辨履【晋令曰侩驵者皆着巾白帖额题所驵侩者姓名于上一足着白履一足着黒履】　官私牙【明大诰云天下府州县镇店去处不许有官牙私牙一切客商货物照例投税之后任从发卖】　原互市　禁越市【汉书髙后时有司请禁南越闗市铁器尉陀遂称南武帝】　文吏绳阑出【又曰浑邪王至贾人于市者坐当死五百余人汲黯曰浑邪王来虚府库赏赐发良民侍奉愚夫市买长安中文吏绳以阑出财物如边闗乎臣窃不取也】　通蜀贾【又曰张骞通滇国蜀贾间出私物丰赡】　梁习责延【魏志梁习字子虞为西部都督鲜卑大人育延五千骑请互市习许于空城中交易胡侵民习乃责延斩之余不敢动】　袭市忘义【晋周浚随王浑伐吴在弋阳南北为互市而诸将相袭夺以为功吴蔡敏兄珪为将在秣陵与敏书曰疆塲之上往往袭夺互市此甚不可无以小利而忘大义】　滕修破贼【晋滕修数讨南贼不能制陶璜曰两岸仰吾盐铁断而不市当坏田器如此二年可以战而灭从之果破贼也】　私市收利【又祖逖在镇石勒求互市不报而聼私市收利十倍公私丰赡】　武昌市【又陶侃镇武昌立彞市于郡东大收其利】　彭州羌市【金部格云敕松当悉维翼等州熟羌毎年十月以后即来彭州互市易法时差上佐一人于蚕崖闗外依市法至市塲交易勿令百姓与往还】　官司对物价【闗市令云诸外蕃与縁边互市皆令官司检校其市四面穿壍及立篱垣遣人守门市易之日夘后各将货物畜产俱至市所官司先与蕃人对定物价然后交易】　虑怀宝以越邦　虽献环而勿阙　増舟航所聚【唐崔融议天下诸津舟航所聚旁通巴汉前诣闽越交贸往来憧憧永日也】　鹿门设墙【续文献通考宋理宗景定中开榷塲于樊城外筑土墙于鹿门山外以通市易】　蜜蜡铁骊蛤珠青鼠【又曰辽太宗时开南雍州髙昌渤海以南宋西北诸路髙丽之货故金帛蜜蜡靺鞈蛤珠青鼠等物来易于辽者道路襁属】　毡银不鬻【又曰辽兴宗重熙中禁毡银鬻入宋】　塲各置【又曰金熙宗皇统三年许宋人之请各置塲于两界以通互市】　珠玉无用【又金尝谓夏国以珠玉易我丝帛是以无用易我有用命罢之】　鸭江立市【又曰元世祖中统中于髙丽鸭緑江西立互市】　私商有禁【又中统初置互市于涟水军禁私商不得越禁】　出入有闲【又曰明初市舶提举掌海外朝贡市易之事辨其使人表文勘合之伪禁其私货闲其出入而慎馆谷之】　贸迁海壖集朝夕于泉宝交易岭徼得闗石于他山【唐人判】　原货殖　子贡【赐不受命而货殖焉】　计然【合璧事类计然者濮上人善计算范蠡师事之】　樊重【后汉樊重好货殖资至巨万恩加乡曲赈赡宗族】　贩脂【货殖传翁伯以贩脂而倾县邑张氏以卖浆而逾侈】　洗削【又云质氏以洗削而鼎食洗削治刀劒也】　胃脯连骑【又云浊氏以胃脯连骑胃脯谓以沸汤燖羊胃以末椒姜桂暴之使燥是也】　马医击钟【又云张里以马医而击钟】　等千户侯【又云水居千石鱼陂山居千章之楸安邑千树枣燕秦千树栗蜀汉江陵千树橘江淮常山以南河济之间千树梨陈夏千亩漆齐鲁千亩桑麻渭川千亩竹名国万家之城带郭千亩亩钟之田若千亩巵茜千亩姜韭皆与千户侯等】　比千乗家【又云大都酤一岁千酿醯酱千瓮浆千甔屠牛羊彘千皮谷粜千钟薪槀千车船长千丈木千章竹竿万个轺车百乗牛车千辆木器漆者千枚铜器千钧素木铁器若巵茜千石马蹄噭千牛千足羊彘千双童手指千筋角丹沙千斤漆千斗蘖麴盐豉千合鲐鮆千斤鮿鲍千钧枣栗千石者三之狐裘千皮羔裘千石旃席千具他果菜千钟子贷金钱千贯节驵侩亦比千乗之家】増计算执筹【合璧事类曰晋王戎性好兴利广收八方园田水碓周徧天下积宝聚钱不知纪极毎自执牙筹昼夜计算常若不足】　身障二簏【又曰阮咸传云祖约性好财有诣约约料理物客至屏当不尽余两小簏倾身障之】　衣系众钥【又曰汉吏部侍郎张允家资万计而性吝不委妻子自系众钥于衣下如环佩声郭威入京师允匿佛殿藻井之上板坏而坠冻馁以卒】　父焚债劵【又曰宋顾觊之子绰私财甚丰乡里士庶多债觊之禁不能止后诱出负劵一大厨悉令焚之语逺近皆不复还绰懊恨弥日】　鬼笑营方【又曰宋刘伯龙侍郎历仕九卿郡守贫寠尤甚常在家慨然将营什一之方闻一鬼在旁抚掌大笑伯龙叹曰贫穷固有命乃复为鬼所笑遂止】　善转移【函史宋苏洵妻程善转移治生明允及二子得笃志于学】　通舟楫【元虞集曰通舟楫以足货殖】贸易交通【明黄省曽吴风録曰元世用朱清张瑄为海运瑄子文虎遂以户部尚书领漕取路】
　　【大洋由是朱张二姓俱得以交通诸蕃市易】
　　市五
　　原诗梁庾肩吾看放市诗曰旗亭出御道游目暂回车既非随舞鹤聊自索枯鱼【一作入看书】悬识季主牓酒见相如日中人已合黄昏故未疎　陈张正见赋得日中市朝满诗曰云阁绮霞生旗亭丽日明尘飞三市路盖入九重城竹叶当垆【一作杯】满桃花带绶轻唯见争名利安知大隐情　増宋范成大灯市诗曰吴台今古繁华地偏爱元宵影灯戏春前腊后天好晴已向街头作灯市叠玉千丝类鬼工剪罗万眼人力穷两品争先最先出不待三五迎东风儿童种麦荷鉏倦偷闲也向城中看酒垆博塞杂歌呼夜夜常如正月半灾伤不及什之三岁寒民气如春酣侬家亦幸荒年少始觉城中灯市好
　　原赋晋成伯阳平乐市赋曰惟市之由兴自炎帝之所创聚财货以利用等厮事之莫尚尔乃列巷千所罗居百族街衢相望连栋接屋则有目语额瞬动额塞鼻谈智于尺寸之间窥窬于分毫之利　増明杨慎药市赋曰负局磨镜之翁篐桶讲易之叟扶牀于行阿防鸠杖于林薮严遵之芳乳平分王烈之香膏共剖是月也江波锦落火井星还枫瑟瑟而鸣籁菊英英而缀斑访名迹于古昔启药市于重闗被开明广都之野带杜宇天隳之山
　　原箴晋成公绥市长箴曰贸迁有无市朝有处人以攸资货以攸叙交易而退各得其所曹参相齐清净以义奸不可扰顾托有寄市臣掌肆敢告执事
　　原教晋王彪之整市教曰古人同市朝者岂不以众之所归宜必去行物近检校山隂市多不如法或店肆错乱或商估没漏假冒豪强之名拥防贸易之利凌践贫弱之人专固要害之处属城承寛亦皆如之　梁简文帝移市教曰临淮作守白鹿随而忘返萧令解绶黄雀从而不归况复卫卒遮车追民拥榜瞻言前古眇愧多吾旅泊冬川阻兹涸水日中緫防交贸迁移虽樊无外取要得所求而旗亭旧体自有常处不容近违孔奋逺逐曹参正恐旧肆盈虚或成雕废　周庾信答移市教曰昔张楷硕儒尚移农之市宜宫妙篆犹致酒垆之客况复徳緫郇周声髙梁楚希风慕义之士举袂成帷卧辙反车之流摩肩相接遂使王充阅书之处逺出荒郊石苞贩铁之所翻临涯岸圣徳谦虚未忘喧湫欲令吹箫舞鹤还反旧卖卜屠羊请辞新阓而交贸之党好留岐豳之众难遣
　　増文唐刘禹锡观市曰由命士已上不入于市周礼有焉乃今观之盖因也元和二年沅南不雨自季春至于六月毛泽将尽郡守有志于民诚信而雩遂徧山川方社又不雨遂迁市于城门之逵余得自丽谯而俯焉肇令下之日布市籍者咸至夹轨道而介分次焉其左右前后班间错跱如在阛阓制其列区榜揭价名物参外裔之货马牛有牵【集作纬】私属有闲在巾笥者缄文及素焉在几阁者彤雕及质焉在筐筥者白黒巨细焉业于饔者列饔饎陈防饵而苾然业于酒者举酒旗涤杯盂而泽然皷刀之人设髙俎解豕羊而赫然华实之毛畋渔之生交蜚走错水陆羣状颗名入隧而分韫藏而待价者负挈而求沽者乗射其时者奇赢以游者坐贾颙颙行贾遑遑利心中惊贪目不瞬于是质剂之曹较估之伦合彼此而腾跃之易良苦于巧言斁量衡于险手杪忽之差皷舌伧儜诋欺相髙诡态横出鼓嚣哗坌烟埃奋羶腥叠巾履啮而合之异致同归鸡鸣而争赴日午而骈阓万足一心恐人我先交易而退阳光西徂守犬鸟乌乐得腐余是日倚衡而阅之感其盈虚之相寻也故着于篇
　　増记明刘基市隐斋记曰贾君性之居越之萧山筑室一区在阛阓中髙其垣而不觌车马之尘深其宫而不闻闾阎之声以其径路宛转户庭清谧而不与鄙俗者接也王君子充过而命之曰市隐而贾君俾予记夫隐所以全身逺害也市者商贩所集争利锥刀之所也故士不乐居焉而古人乃有隐于市者以其卑贱混浊足以自秽而冺其名也今贾君居于市而不与市人同其行事得无异于古之隐于市者乎
　　商贾一
　　増白虎通曰商贾何谓也商之为言商也商其逺近通四方之物以聚之也贾之为言固也固有用物以待民来以求其利者也　诗曰如贾三倍君子是识言利三倍非君子所宜识也　书曰肇牵车牛逺服贾　周礼太宰以九职任万民六曰商贾阜通货贿【注行曰商处曰贾阜贿布帛货金玉也】　又曰任商以市事通财货　又曰通四方之珍异以资之谓之商贾　礼记月令孟秋易闗市来商旅纳货贿以便民事四方来集逺乡皆至则财不匮上无乏用百事乃遂【注易闗市谓轻税以来通商旅】　春秋传曰贾欲赢而恶嚻乎　史记贪贾三之亷贾五之【注贪贾未当买而买故得利少十得三之利亷贾十得五之利】　又曰夫用资求富工不如商　汉书商贾大者积贮倍息小者坐列贩卖操其奇赢日游都市乗上之急所卖必倍　又汉髙祖令贾人不得衣防乗车重租税以困辱之孝惠髙后时为天下初定复弛商贾之律　唐史韩琬上言往者商贾出入万里今市井至失业　管子曰处商就市井合羣萃而别其郡之货以知其市之价负任担倚以周四方料多少贵贱以有易无是以奇怪异珍以时而来旦夕从事于此以教子弟相语以利相示以时相陈以知价其父兄之教不肃而成子弟之学不劳而能故商之子恒为商　又曰商人通贾倍道兼行以夜续日千里而不逺者利在前也　韩子曰楚人有卖其珠于郑者为木兰之柜薫桂椒之椟缀以珠玉饰以玫瑰辑以翠羽郑人买其椟而还其珠此可为善卖椟也未可谓善鬻珠也　淮南子曰贾多端则贫工多伎则穷心不一也　唐谭子化书曰贾所以务财　明郁离子曰蹶叔商于汶上必相货之急于时趋之无所往而不与人争比得而趋者毕至辄不获市反谓之善贾者收人所不争时来利必倍此白圭之所以富也弗听十年而大困　唐六典曰屠酤兴贩者为商　又曰以三贾均市精为上贾次为中贾粗为下贾　崔融疏曰商贾藏于箧　韩愈原道篇曰为之贾以通其有无　房鲁上节度使书曰夫贾居阛防藏其货物候有求者虽巨人必恭然而请价人言其直必髙之曰若干乃得求者率不能小减而市矣及其人持物货歴户而自唱曰某好物某好货其将市虽小儿童则色然视之问其直几何诚金玉其物货秪以盗有而窃置为疑然何以至是彼不求此望售也　宋苏轼上曽参政书曰鬻千金之璧者不之于市而之于家则愿观者塞其门观者叹息而主人无言焉　续文献通考曰辽圣宗统和中耶律隆运为大丞相请平诸郡商贾价从之　又曰金正隆中诏汝州百五十里内州县量遣商贾赴温汤置市　又元成宗元贞中诸使外国者不得为商　又英宗至治中置市舶司于泉州庆元广东三路听海商贸易归征其税禁子女金银丝绵下番其余并无所沮　又曰元世祖中统中立燕京平准库以均平物价　又曰明世宗时凡贩鬻之徒卖物以贱为贵买物以贵为贱者杖
　　商贾二
　　増左传衞文公通商惠工　又曰郑桓公与商人俱出自周斩蓬蒿而共处盟曰尔无我叛我无彊贾尔有利市宝贿我勿与知　又曰晋荀防囚于楚郑贾人将寘诸楮中以出　又曰秦师及滑郑商人髙将市于周遇之以乗韦先牛十二犒师　史记吕不韦阳翟大贾以贩卖为事家累千金　汉书桑羊贾人子以心计言利事析秋毫【注心计不用筹算】　论衡曰扬子云作法言蜀冨贾人赍钱十万愿载于书子云不听　魏志曰王烈字彦方辟公孙度长史以商贾自秽　齐书曰范云为始兴内史抚以恩徳罢去停候商贾露宿　异苑曰晋陵曲阿杨晩资财数千万计三吴人皆取值为商贾治生辄得倍值或行长江卒遇暴风及劫盗者若贷晩钱多获免济也　孔帖唐崔陵为湖南观察使商贾流通赀物益饶　又曰徐申进岭南节度使外番岁以珠瑇瑁香文犀浮海至申于常贡外未尝賸索商贾饶盈又曰卢钧擢岭南节度使海道商船始至异时帅府争先往贱售其珍钧一不取　宋元懐拊掌録曰绍兴中河南往来客商携长安秦汉间碑刻求售于士大夫多得善价　续文献通考金泰定中御史辛钩言西商鬻寳动以数千万计请莭其费　元史刘濬战死子健散家赀结死士百人诈为工商入贼中以复父雠　明都离子曰济阳之贾人渡河而亡其舟栖于浮苴之上号焉有渔者以舟往救之贾人曰救我与百金渔者载而升诸陆则与十金他日贾人浮吕梁而下舟薄于石又覆渔者在焉人曰盍救之渔者曰是许金而不酬者也立而视之遂没
　　商贾三【抑商市籍附】
　　原通贿　用资【俱详前一】　欲赢　自秽【俱详前一】　百族　三倍【商贾列百族下详前一】　市事　贾区【上详前一　汉书胡建为军正丞监军御史穿军垒垣为贾区建斩之注贾区立庐道旁卖物】　服贾　通商【上详一下详二】　相语利　不求丰【上详一　传曰晋文公示信于市人易资不求丰焉明征其词也】　争锥刀　操奇赢【传锥刀之末将尽争之　百货操其奇赢谓利也详前一】　阜财货通珍异【上详市一下详前一】　闗市无索　货财不匮【月令季春索不禁察下详一】　桓公与盟　荀防将出【俱详二】　家累千金　事
　　析秋毫【俱详前二】　夏则资皮冬则资絺　贪贾三之廉贾五之【国语言贾人也　下详一】　识其贵贱　通以有无　轻其闗市　利以贸迁　通五都之货　有十倍之价　乗时射利通天下之财　以有易无趋日中之市　浚农工以生利宜招损　急闗市之税货则不通　増兴贩流通【上详一下详二】　黠商　愚贾【孔帖唐李峤曰今道人私度者几数万黠商大贾诡名伪度　又曰刘元子云有学无才犹愚贾金不能货殖】　通有无　均上下【俱详一】　万商往来　四海緜歴【孔帖李白任城璧记】　坐贾颙颙行贾遑遑【详前刘禹锡观市】　万船继至　百货错出【唐文粹权徳舆杜岐公淮南遗爱碑】　卖瓮计息　得钱立本【合璧事类俗传有贫人止能办贩只瓮之资夜宿瓮中心计曰此瓮卖之若干其息已倍矣吾得倍息遂可贩二瓮自二化而为四所得倍息其利无穷遂喜而舞不觉瓮破　隋唐嘉话刘伯刍侍郎所居巷日有鬻饼者早过户必闻讴歌当炉召与万钱令多其本日取饼偿之后过其户絶不闻歌声呼至问曰何辍歌之遽乎对曰本领既大心计转粗不暇唱渭城矣】　贷钱致金　治生倍值【梁书陆騐少贫苦邑人吉卿者甚冨騐倾身事之吉卿贷以钱米騐借以商贩遂致千金出郡下散赀以事权贵　下详前二】　所以务财　于焉藏箧【俱详一】　托资阛阓　徇彼盈虚【唐人判】　巨人请价　主人无言【俱详一】　河南售碑　曲江陈货【上详二明冯时可蓬窻夜话曰唐时最重曲江宴是日商贾皆以奇物丽货陈列】　量遣温汤　禁商海外【金正隆中事详前一金成宗事详前一】　有禁金银　不鬻子女【续文献通考金成宗元贞中禁舶商无以金银通海　下详一】　鬻寳请节　许金不酬【金辛钩事详前二　明郁离子事详前二】　收所不争　利来必倍【俱详前一】必借美言　爰资善价　化其小大　是等精粗　顾惟迁货　何必守株【俱唐人判】　商旅转贩　有无相易【金髙汝□疏】　曽不昏于作劳　徒乗时以射利【唐人判】　　惟敛出入之商贾　不税往来之行人【唐崔融疏】　原抑商市籍汉髙重税　孝惠弛律【秦时民蓄积余业以稽市物汉髙重租税以困辱　详前】
　　【一】　不得为吏　不得名田【汉孝惠髙后时市井子孙亦不得为吏　汉书贾人有市籍及家皆不得名田】　调谪戍边　令相纠告【汉发七科谪戍边身有市籍父母及大父母有市籍者皆调　桓谭字君山上疏言可令商贾自相纠告非身力所得以赃畀吿者如此则力弱而归田】　有籍不官　经任解黜【有市籍不得官父母大父母有市籍亦不得官诸官人身乃国籍大功已上亲自执工商家专其业不得任其旧经职任自解黜必有事用者三年之后听】
　　【用】　关市之征　素封之冨【周礼司闗掌国货之节以聨门市故有关市之征注谓税商也　史诸冨者无秩禄爵邑之人与封君比者命曰素封】　无衣锦　不鬻斜【上详前一　斜不中尺度物】　鬻良杂苦【良善也苦恶也】　专利夺人　急商缓农　去末反本　乗坚策肥【其边鄙】　履丝曵缟　专市之商　兼人之利　政贵得中　法惟经乆　纵则不可　无之亦难　关市之征必专其利　商旅不至则匮于财　通四方之财诚宜加惠　专三倍之利何用损多　如欲赢之罔极下必兼并　倘知惧而莫来上将乏用　増税归头下　和市边城【续文献通考辽志有头下军州者官位居九品之下及井邑商贾之家征税各归头下又曰金宣宗兴定中敕和市边城军输无得抑配贫民】　平准平物　卖贵买贱【元世祖事详前一明世宗事详前一】　以收以敛实着于周经　或与或求盖存乎易象　用惩末作　示禁淫利　用贫求富犹或慕于工商　化有迁无讵均劳于藨蓘　罔愆五口之商　俾齐三倍之贾【并唐人判】
　　商贾四
　　原择利【而行】　放利【放于利而行】　喻利【小人喻于利】　趋利　増权贵贱【货殖论贵上极则反贱贱下极则反贵贵出如粪土贱取如珠玉】　与时俯仰【货殖传闗中冨商大贾大抵尽诸田田啬田兰韦家栗氏其章章尤异者也皆与时俯仰获其赢利】　雍乐之业【货殖传行贾丈夫贱行也而雍乐成以饶贩脂辱处也而雍伯千金】　南阳行贾【又曰宛孔氏之先梁人也以铁冶为业秦伐魏过孔氏于南阳因大皷铸规陂池连车骑游诸侯通商贾之利有游闲公子之名然其赢得过愈于纎啬致冨千金故南阳行贾尽法孔氏之雍容】　算緍【汉书武帝初算緍商以取利者虽无市籍各以其物自占率緍二千而算一注緍丝也以贯钱一贯千钱率计以二千钱者则出一算一算者百二十师古曰谓储积钱者计其緍贯而算之也】　族代之鬻【文选商修族代之所鬻】　均利【唐陆贽田赋曰占商贾以均利】　金珠贝甲修牙文犀【刘蜕献南海崔尚书书南海实筦搉之地有金珠贝甲修牙文犀之货】
　　商贾五
　　増诗北周庾信江中贾客诗曰五两开船头长桥发新浦悬知岸上人遥振江中鼓　陈后主估客乐曰三江结俦侣万里不辞遥恒随鹢首舫屡逐鸡鸣潮　唐李白贾客乐曰海客乗天风将船逺行役譬如云中鸟一去无踪迹　刘禹锡贾客词曰贾客无定游所游惟利并俗杂良苦乗时取重轻心计析秋毫揺钩侔悬衡锥刀既无弃转化日已盈徼福祷波神施财游化城妻约雕金钏女垂贯珠缨髙资比封君奇货通幸卿趋时鸷鸟思藏镪盘龙形大艑浮通川髙楼次旗亭行止皆有乐关梁自无征农夫何为者辛苦事寒耕　张籍贾客乐曰金陵向西贾客多船中生长乐风波欲发移船近江口船头祭神各浇酒停杯共说逺行期入蜀经蛮谁别离金多众中为上客夜夜算緍眠独迟秋江初月猩猩语孤防夜发潇湘渚水工持楫过暗滩直过山边及前侣年年逐利西复东姓名不在县籍中农夫税多长辛苦弃业长为贩宝翁　刘驾反贾客乐曰无言贾客乐贾客多无墓行舟触风浪尽入鱼腹去　黄滔贾客曰大舟有深利沧海无浅波鲸鲵齿上路何如少经过
　　百工一
　　増说文曰工巧饰也　书曰工执艺事以谏【谏失常也】　又曰若作梓材既勤朴斲惟其涂丹雘　周礼智者创物巧者述之守之世谓之百工百工之事皆圣人作　又曰太宰以九职任万民五曰百工饰庀八材【注谓珠象玉石木金革羽饰庀谓治之也】　又曰审曲面势以饰五材以辨民器【注审察五材方面形势曲直之宜以治之】　又曰天有时地有气材有美工有巧合四者然后可以为良　礼记曲礼曰天子之六工曰土工金工石工木工兽工草工典制六材　月令季春曰命工师令百工审五库之量金铁皮革筋角齿羽箭干脂胶丹漆毋或不良百工咸理监工日号毋悖于时毋或作为淫巧以荡上心　季秋曰霜始降则百工休孟冬曰命工师效功陈祭器按度程毋或作为淫巧
　　以荡上心必功致为上物勒工名以考其诚功有不当必行其罪以穷其情　春秋传曰五雉为五工正主工之官　又曰山有木工则度之　汉书曰作工成器曰工　唐史百官志凡工匠以州县为团五人为火置长一人　又曰少府钿镂之工教以四年车辂乐器之工三年平墁刃矟之工二年矢镞竹漆屈栁之工半焉冠冕弁帻之工九月　又曰工匠四月至七月为长功二月三月八月九月为中功十月至正月为短功　元史耶律楚材曰制器者必用良工守成者必用儒臣　老子曰代大匠斲者无不伤其手　庄子曰工倕旋而盖规矩指以物化而不以心稽　又轮扁对齐桓公曰斲轮徐则甘而不固疾则苦而不入不徐不疾得之于手而应之于心臣不能以喻臣之子臣之子亦不能受之于臣是以行年七十而老斲轮　文子曰规矩绳墨者巧之具　韩愈原道篇曰为之工以赡其器用　又进学解曰大木为杗细木为桷欂栌侏儒椳闑扂楔各得其宜以成宫室者匠氏之能也　又祭栁宗元文曰不善为斲血指汗顔巧匠旁观缩手就闲　宋姚亮西溪丛语曰唐秘书省有熟纸匠十人按要术云凡打纸欲生生则坚厚然则熟纸匠者乃打纸工也　宋苏轼思治论曰夫冨人之营宫室也必先料其资财之丰约以制宫室之大小然后择工之良者而用一人焉必告之曰吾将为屋若干度用材几何役夫防人几日而成土石竹苇吾于何取之其工之良者必告之曰某所有木某所有石用财役夫若干主人率以听焉及期而成既成而不失当则规矩之先定也　续文献通考曰金裁造署掌造龙鳯等所用物　又曰元两都有宫殿髹漆之工又有殿宇绘之工又有诸殿装鋈之工　明王世贞觚不觚録曰吴中陆子刚之治玉鲍天成之治犀朱碧山之治银赵璧之治锡马勲治扇周治治商嵌及歙吕爱山治金王小溪治玛瑙蒋抱云治铜皆比常价再倍也
　　百工二
　　増列子曰周穆王廵守有献工人名偃师所造能倡者趣歩俯仰信人也顉其颐则歌合律捧其手则舞应节千变万化惟意所适王与盛姬内御并观之伎将终倡者瞬其目而招王之左右侍妾王大怒欲诛偃师　庄子曰郢人垩墁其鼻端若蝇翼使匠石斲去之匠石运斤成风尽垩而鼻不伤　杂爼鲁般炖煌人于凉州造浮屠作木鸢毎击楔三下乗之以归六国时公输班亦为木鸢以窥宋城　拾遗録始皇起云明台穷四方珍木天下巧工有二人皆虚腾縁木运斤斧于云中子时起工午时已毕故云子午台也　后汉书申屠蟠家贫为漆工郭林宗见而奇之　北史祖冲之以诸葛亮有木牛流马乃造一器不用风水施机自运不劳人力孔帖阎立徳父毘隋殿中少监本以工艺进故立徳与弟立本皆机巧有思　宗记虢国中堂既成召圬墁约钱二百万虢国以绛罗五百段赏之而不顾曰请取蝼蚁蜥蜴记其数置堂中茍失一物不敢受直　唐张鷟朝野佥载曰洛州殷文亮性巧刻木为人衣以缯防酌酒行觞皆有次第又作木伎女唱歌吹笙皆能应节　又曰将作大匠杨务亷甚有巧思常于泌州市内刻作木僧手执一椀自能行乞椀中钱满关键忽发自然作声云布施市人竞观欲其作声施者日盈数千矣归田录曰都料预浩工于造塔毎卧则交手于胸为
　　结搆之状如此逾年撰成木经三卷行于世　元史耶律楚材传曰夏人常八斤以善造弓见知于帝毎自矜曰国家方用武耶律儒者何用楚材曰治弓尚湏用弓匠为天下者岂可不用治天下匠耶帝闻之甚喜百工三【考课　奇巧　材木　胶皮附】
　　原圣作　巧具【俱详一】　运斤　居肆【上详二　论语百工居肆以成其事】依法　善事【礼记工依于法注法规矩也　论语工欲善其事必先利其器】　审材辨器【详一】　饬材　贡器【上详一　周礼曰任工以饬材事贡器物】　六工四良【俱详一】　惠工　食力【上传卫文公下农工】　执艺事
　　尽变态【上详一　西京赋命班输之匠巧尽变态乎其中注公输班并巧者】　勤朴斲足财用【上详一　礼来百工则财用足】　材美工巧　事勤功倍【上周礼材美工巧然而不良不得天时地利也】　艺成而下　业在其中　离娄督绳　公输削墨　増髹漆　绘【元事俱详前一】　雕木　销金【续文献通考元有雕木局掌宫殿香阁营缮之事　下详前一】　作帘　熟纸【彚苑详注沈之上家贫常为人作帘伤手流涕　宋姚亮语详前一】　机巧有思　造作无程【阎立徳事详前二　孔帖唐杜元頴为劒南西川节度使百工造作无程】　规模先定　制度不立【宋苏轼文详前一　孔帖唐刘蕡策曰百工淫巧由制度不立】　梓人中处巧匠旁观【梓人传详后五韩文详前一】　州县为团　营缮必谘【唐百官志详前一　孔帖姜确有巧思凡朝之营缮所司必谘而行】　裁造龙鳯　掌造金银【金事详前一　续文献通考金尚方署掌造金银器物及装钉之事】　原考课　考成稽器【上详前一稽考也】　献艺【百工】　就功【不作无用之器背窳就功注窳恶也】知巧　稽事【礼记故观其器而知其工之巧　周礼稽其工事】　就于官府掌其工正【管子曰圣人必就官府羣萃而州处相良辨其工苦工坚也苦滥也　下详一】
　　日省月试　效功案程【中庸日省月试饩廪称事所以劝百工　注详前一】　作巧荡心【详一】　执技论力　技以事上　业在其中　工依于法爰考否臧　物勒其名必遵赏罚　顺霜降之后虽休百工【详一】　及月试之时且闻获戾　増计年为教　以月论功【唐史俱详前一】　监督有官　牢固无罚【续文献通考金左右厢官掌监督工役　又曰明世宗时凡造器用之物不牢固真实而卖者各笞五十其物入官】原奇巧　棘猴　木鸢【燕王好征巧人曰臣能棘刺之端造木猴王请其削而观之术人即逃也下详二】　楮叶　云梯【列子宋人为其君为楮叶三年而成杂之诸叶中不辨列子曰使造化三年而成一叶物之有叶者鲜矣　墨子公输班造云梯而攻宋】　木牛　木人【俱详前二】　目巧　大巧【礼目巧之室则有奥阼　老子大巧若拙】　智忧　心匠【上庄子巧者劳而智者忧】　创造欹器　施巧鸭栏【周庙欹器东汉犹在至汉之末不复存形制遂絶杜预创意造成奉上帝嘉叹之陆逊字伯言时建昌侯虑于堂前作鬭鸭栏颇施小巧逊乃正色曰君侯宜览经典用此何为虑即便毁撤之】　穷妙　极巧　骋巧尝巧【礼】　物贵考成　器惟致用　谏未闻于执艺巧自见于荡心　茍于功之不审　则虽巧而何为増圗画　镂雕【孔帖唐张元素上书太子所施与者皆圗画雕镂之人】　锦绣官金玉琢【孔帖宗贵妃杨氏诸姨凡充锦綉官及治琢金玉者大抵千人】　絶世之
　　巧　凝神之伎【宋周邦彦赋】　唱歌吹笙　行觞酌酒【殷文亮事详前二】　木僧执椀　刻獭取鱼【杨务廉事详前二　朝野佥载郴州刺史王琚刻木为獭沉于水中取鱼引首而出盖獭口中安饵为转关以石缒之则沉鱼取其饵闗即发口合则啣鱼石发则浮出矣】　様各有异　价倍于常【续文献通考元将作院掌造金玉珠翠犀象寳贝冠佩器皿织造刺綉段疋异様百色　明王世贞语详前一】　丁缓作扇　预浩造塔【续博物志曰汉长安巧工丁缓作卧褥香炉炉体常平又作七轮扇一人运之满堂寒战　归田録曰预浩造塔详前二】　二鉢相盛　一毬可转【明陆深春风堂随笔曰魏元韶家有二玉鉢相盛可转而不可出玛瑙榼三升玉缝之皆西域鬼作也鬼作即世谓之鬼工　明曹世昭格古要论曰尝有象牙圆毬一个中直通一窍内车二重皆可转动故谓鬼工毬或云宋内院作者】　原材木中伐　时斩【礼记材不中伐不粥于市　周礼令万民时斩材有期日言顺时斩也】
　　有美　不禁【周礼材有美而工有巧　凡邦工入山林而抡材不禁不拘其日也】　椅矣度之【诗伐木椅矣详百工一】　丁丁　坎坎【诗伐木丁丁下并伐木声】　破
　　斧　抱器【既破我斧又缺我斨又破我斤　下呈材】　斧斤入　绳墨陈【礼记草木黄落然后斧斤入山林绳墨诚陈不可欺以曲直】　斩季材　伐逺扬【周礼凡服耜斩季材注季穉也服耜尚柔牣　下诗以伐逺扬】　伐社树　斩丘木【晋阮修字宣子伐社树或止之修曰若社而为树伐树则社移树而为社伐树社亡也　礼记为宫室不斩于丘木注广敬鬼神】　掌木屑　种梓木【晋陶侃字士行在荆州时造船木屑竹头悉令掌之咸不解所以后正防积雪始晴乃以木屑布地及桓温伐蜀又以侃所贮竹头作钉装船其综理周密皆此之类　后汉樊重货殖作器物先种梓木人皆笑之积岁月皆得而用向之笑者咸求假焉资货具万恩及郷闾】　阳木阴木　火之水之【周礼仲冬斩阳木仲夏斩阴木山南曰阳山北曰阴　又柞氏掌攻草木夏日至令刋阳木而火之冬日至令剥阴木而水之】　匪斧不克　遵绳不颇【诗伐柯如之何匪斧不克　下楚辞】　不材见弃　朽木不雕【山林以不材见弃论语朽木不可雕也】　毙无不摽　本实先拨【长木之毙无不摽也　诗枝叶未有害本实先拨】　入山行木　随山刋木【月令季夏树木方盛乃命有司入山行木无有斩伐为木未坚固　下书】　勿剪勿伐【诗】　是斲是迁【斲而迁之】　抡材　相材　无枉物性　不违天眞　巨川舟楫　大厦栋梁　拥肿之材　雕锼之力　艺有所长　物不可弃　始因斧克　终以功成　审轮辕于曲直　定枘凿于方圎　増即山求　塡溪伐【孔帖刘禹锡洗心亭记即山求材盘髙孕虚　栁宗元晋问曰罗列而伐者头抗河汉刃披虹蜺声振连峦梯塡层溪丁丁登登硠硠棱棱】魏材梁取　迁木运斤【孔帖五代罗绍威梁太祖即位将都洛阳绍威取魏良材为五凤楼朝元殿浮河而上立之京师太祖叹曰吾闻萧何守关中为汉起未央宫岂若绍威越千里而为此若神化然赐以寳名马　张说疏迁木石运斧斤山谷连声春夏不辍】　拉风捽雷　穿云蔽日【唐文粹李华赋势动连崕拉风捽雷倒劲梢于穷谷斩巨抵于昭回　栁宗元晋问曰林立峰崪穿云蔽日良工指顾长乐未央建章昭阳之隆丽诡特皆是之自出】　豫章大木　同州异材【孔帖张元素上书臣尝见隋家造殿伐木于豫章二千人挽一材以铁为毂行不数里毂輙坏裂令数百人赍毂自随终日行不三十里一材之费已数十万工揆其余可知矣　又曰裴延龄造同州佛祠须材五十尺者延龄妄奏同州得大谷木数千章度皆八十尺帝曰吾闻开元时近山无巨木求之岚胜今何近地材之良耶延龄曰异材瑰产处处有之待圣主乃出今生近辅岂开元所当得也帝大恱】　万工举斧　千人乃引【栁宗元文万工举斧以入必求诸嵓崕之欹倾丘壑之纡萦凌防岏之杪顚漱泉源之涂营根绞怪石不土而植千寻百围与柏同色　孔帖曰则天时巨木一章率千人乃能引】　乃斧乃斤　以舆以庐【并宋王十朋防稽风俗赋】　采木有司　受材置使【续文献通考元时凡山采提举司掌采伐木植又曰木塲大使副使掌受给营造宫殿材木】直木不可以为轮　曲者不可以为桷【上明刘基语下晋嵇康语】方为矩圎为规　大为杗细为桷【元虞集曰木之为器以利民用者非】
　　【生而成形也欲圎者取以为规欲方者取以为矩居者取以为屋室行者取以为舟车柔之为弧矢屈之为桮棬惟其有是也　唐韩愈语详前一】　采斧斤者万人　择一干于千木征般石之匠　下荆阳之材【唐李华赋】　原胶皮　夷服戎衣【书曰岛夷皮服　礼记西方曰戎被髪衣皮】　寝处　敛献【州绰指石绰郭】
　　【最曰二子者譬如鸟兽臣食其肉而寝处其皮　周礼天官掌皮秋敛皮冬敛革献之注革逾岁就乆乃可用也献谓献其良者于王以入司裘给用也】　漆身　胶柱【上豫让下鼓瑟】　虎豹鞹凤麟胶【论语虎豹之鞹犹犬羊之鞹　东方朔十洲记以鳯觜麟角合煎成胶名曰续弦胶】
　　供毳毛　征漆林【周礼掌皮供其毳毛为氊以待邦事周礼地官载师漆林之征二十而五也】　颁于百工　比之千乗【又云遂以式法颁皮革于百工注式法作物所用多少故事　食货志屠牛羊千皮比之千乗家】　无或不良　不能止浊【礼记脂胶丹漆无或不良　阿胶不能止黄河之浊】　増红甸　白硝【续文献通考元甸皮局岁办熟造红甸羊皮二千有奇　又曰明内官修理年月例白硝山羊皮八十张】　百选胶　九尺蟹【唐栁宗元晋问曰弓人之弓函人之甲胶角百选犀兕七属乃使踉超掖夹之伦服而持之技击节制闻于天下是为善师　酉阳杂俎善菀国出百足蟹长九尺四螯煎为胶谓之螯胶胜于凤喙胶也】　诸州供　太府输【唐百官志少府监诸州市牛皮角以供用　又曰祠部岁防牲之有无输皮于太府】　渔阳白胶　蓟州鹿角【唐书渔阳郡供白胶　宋太平寰宇记蓟州土产鹿角胶】　割蛟革而连函　剫兕□以为弭【宋周邦彦赋】
　　百工四
　　原为刃【考工记铄金以为刃凝土以为器】　国工【周礼谓之国工注国之名工】　僝工【僝巧也】　攻木【周礼攻木之工七轮舆弓庐匠车梓】　度木【左传详前一】　执斲【传匠人也】　执技【以事上】　伐技【传曰小人伐其技以凴君子言矜伐以凌上也】代斲【老子详前一】　成器【详一】　剞劂【雕镂】　増材以工能【彚苑详注百工以化材】　用髙曽之规矩【西都赋工用髙曽之规矩】　问工焉取则舆师是供【栁宗元岭南飨军记】　缔搆必坚缜面势必周正【元虞集文】
　　百工五
　　増诗元陈旅赠莱州石工诗曰落星犹带天河湿絶胜丹丘鬼血腥琢作大尊休载酒莱山栢露照人青増传唐栁宗元梓人传曰裴封叔之第在光徳里有梓人欵其门愿佣隟宇而处焉所职寻引规矩绳墨家不居砻斲之器问其能曰我善度材视栋宇之制髙深圎方短长之宜吾指使而羣工役焉舍我众莫能就一宇故食于官府吾受禄三倍作于私家吾収其直大半焉他日入其室其牀阙足而不能理曰将求他工余甚笑之谓其无能而贪禄嗜货者其后京兆尹将饰官署余往过焉委羣材防众工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斲刀者削皆视其色俟其言莫敢自断者其不胜任者怒而退之亦莫敢愠焉画宫于堵盈尺而曲尽其制计其毫厘而搆大厦无进退焉既成书于上栋曰某年某月某日某建则其姓字也凡执用之工不在列余圜视大骇然后知其术之工大矣唐韩愈圬者王承福传曰圬之为技贱且劳者也有业之其色若自得者听其言约而尽问之王其姓承福其名世为京兆长安农夫天寳之乱发人为兵持弓矢十三年有官勲弃之来归丧其土田手镘衣食余三十年舍于市之主人而归其屋食之当焉视时屋食之贵贱而上下其圬之佣以偿之有余则以与道路之废疾饿者焉又曰粟稼而生者也若布与帛必蚕绩而后成者也其他所以生养之具皆待人力而后完也吾皆赖之然人不可徧为宜乎各致其能以相生也故君者理我所以生者也而百官者承君之化者也任有小大惟其所能若器皿焉食焉而怠其事必有天殃故吾不敢一日舍镘以嬉夫镘易能可力焉又诚有功取其直虽劳无愧吾心安焉夫力易强而有功也心难强而有智也用力者使于人用心者使人亦其宜也吾特择其易为而无愧者取焉又曰功大者所以自奉也博妻与子皆养于我者也吾能薄而功小不有之可也又吾所谓劳力者若立吾家而力不足则心又劳也一身而二任焉虽圣者不可能也




　　御定渊鉴类函卷三百五十七
　　钦定四库全书
　　御定渊鉴类函卷三百五十八
　　产业部四【守业　屠　渔钓　増牧　网罟陷阱　染　冶　陶　负担　舂硙磨附财利】
　　守业
　　原巧述　代守【上详百工一　下左代守其业】　不变　不贰【传工贾不变不敢贰事谓兼他业】　笃守　相髙【笃在守业下以知】　肯堂构　修族代【书厥考作室既底法厥子乃弗肯堂矧肯构　下详前　贾四】　不可迁　不可杂【管子曰四人者国之石人也注士农工商各守其业不可迁也如今之柱下石也　四人各业不可杂处杂处则其事乱】　相示以功　不见异物【管子曰圣人必就官府权节其用比其器相语以利相示以功相髙以知注以能知器用事相髙　又曰旦暮从事于此不见异物而迁焉故工之子恒为工】业惟善守　利不并行　茍能争利　安可恶嚻【传】业有四人　职无二事　抑其滛业　考以成功仕则不稼　田则不渔【礼】　商农不移　工贾不变
　　【传】　功有务于化材　业无迁于异物　不劳而能申子弟之学　相语以利用髙曽之规【注详百工四】　得朝夕
　　之求利宜相示　修族代之鬻业贵不迁　遵代守之文不失其业　及日省之际乃多其功　増学箕　为裘【礼记曰良冶之子必学为裘良弓之子必学为箕】　署书济美　为医世守【唐张廵署书题阁判曰甲絶翰深规代济其美　元虞集医説赠易晋曰有医师之良曰易小雅氏故儒家仕族也小雅之子四人世守其业】　世农识妙　时习不劳【宋苏轼曰平畴交逺风良苖亦懐新非予之世农不识此语之妙详田农　明刘基曰艺能时习然后不为徒劳也】　凿田不改　为盖无成【又刘基郁离子曰郑之鄙人学为盖三年艺成而大旱盖无所用乃弃而为桔槹又三年艺成而大雨桔槹无所用则又还为盖焉未几而盗起民尽改戎服鲜有用盖者欲学为兵则老矣郁离子见而嗟之曰是殆类汉之老欤艺事由己之学虽失时在命而不可尽谓非己也故越有善农者凿田以种稻三年皆伤于涝人谓之宜泄水以树黍弗对而仍其旧其年乃大旱连三嵗计其获则偿所歉而赢焉故曰旱斯具舟熟斯具裘天下之名言也】　颠沛于是　克荷良存　谅无陨于前搆　偶垂裕于后昆　抚韦家之宿事徒想钦承　语王氏之门风深违祖述【并唐张廵判】
　　屠
　　原觧牛　屠狗【贾谊曰屠牛垣一朝屠十二牛而芒刃不顿所排击剥割皆中理防至于髋髀之所非斤则斧　荆轲好屠狗又史记樊哙以屠狗为事】　刲羊　屠彘【易士刲羊无血　货殖传屠牛羊彘千皮比千乗之家】　游刃　操刀【庄子庖丁觧牛砉然騞然莫不中音曰臣始觧牛之时所见无非牛三年之后未尝见全牛也今臣之刀十九年矣所觧数千牛矣而刀刃若新发于硎以其游刃必有余地　传未能操刀而使之割其伤必多】　衅钟　反肆【孟子齐王见牵牛将以衅钟　庄子楚昭王出有屠羊説从反国赏之辞曰大王失国説失屠羊大王反国説反屠羊之肆何赏之有】　中杀　莫尸【礼记详市　传杀老牛莫之敢尸】　鼓刀　奏刀【贤臣颂太公困于鼓刀　庖丁】　朱亥隐屠　聂政避仇【史侯嬴谓魏公子曰臣所知屠者朱亥贤而世莫知隐于屠耳意不显名也　战国策聂政杀人避仇与母如齐以屠为事曰政乃市井鼓刀者耳】　刀匕是供　割剥中理　増过市设饮　向门大嚼【齐书曰王敬则少时屠狗商贩徧于三呉后为吴兴太守从市过见屠者析肉叹曰是我少时在此作也召故人设饮叙平生　桓子新论人闻长安乐则出门而西向笑知肉味美则对屠门而大嚼】　上党壮健　淮隂少年【周书曰太祖常游上党有市屠壮健众多畏惮太祖以气凌之常醉命屠进凡割肉小不如意即叱之　史记曰淮隂屠中少年有侮韩信者曰汝虽长大好剑中情怯耳】　割肉知牛　敛皮适市【尸子曰屠者割肉知牛长少　又曰宋人有公敛皮者适市反呼曰公敛皮屠者遽收其皮】　屠龙尽巧　市肉谈书【庄子曰朱泙漫学屠龙于支离益单千金之家技成而无所用其巧　宋张文白獭髓曰绍兴间行都有三市井人好谈今古谓戚彦樊屠尹昌也戚彦为皇城司快行樊屠乃市肉者尹昌乃佣书者】　苑里屠酤　洞中蹲化【萧子显齐书曰帝于芳乐苑使宫人屠酤　明王世懋二酉委谭曰甘州一山洞中有元化神女名某母其旁一屠者蹲踞而化云初屠者旦见一女子买猪肝三片疑之乃防踪其所往至一山洞中屠者就见焉女为説法因各化去皆真身也】
　　渔钓一
　　原説文曰渔捕鱼也按尸子燧人之世天下多水故教人以渔其后尧使人水处者渔又舜渔于雷泽盖因修其法也【文子曰尧使水处者渔山处者木事宜其械械宜其人】渔之为事也有钓网罟筌罛罶罺【侧交反】罩涔【潜】罾笱□梁罨箅【力之反】铦之类各以用之得鱼一也【淮南子曰钓者静之罾者举之为之异得鱼一也】钓者谓以独茧丝为纶芒针为钩荆篠为竿剖粒为饵引盈车之鱼于百仞之川汨流之中纶不絶竿不挠因水势而施舍也【已上詹何钓见列子】或有以桂为饵鍜黄金之钩错以银碧垂翡翠之纶【已上鲁人钓见阙子】网罟者结绳以为之易所谓结绳而为网罟以佃以渔盖取诸离也筌者以竹为之【广雅曰篝荅谓之笓是也】庄子曰筌所以取鱼得鱼而忘筌也罛大网也诗曰施罛濊濊鳣鲔发发罶者曲梁也又曰鱼丽于罶鲿魦是也罺者以柴橑为之尔雅曰罺谓之汕【所諌反郭璞注云罺今之柴橑罟】罩者编细竹以为之尔雅籗谓之罩【籗祖较反】涔者积柴木于水中以为之尔雅曰椮谓之涔是也罾者树四木而张网于水车挽之上下　説文曰罾鱼网又楚辞曰罾何谓兮木上是也笱者曲竹以为之诗曰敝笱在梁其鱼唯唯□者以纶为之广雅曰罥谓之□梁者以木絶水取鱼诗曰毋逝我梁毋发我笱罨网鮆也箅取鰕也取蟹也铦取鼋鼍也【见何承天纂文云铦铁有距施竹头以之掷鼋鼍】皆渔之器用也此近世为之故诗人所不载淮南子曰圣人以道徳为竿纶以仁义为钩饵投之天地间万物孰非其有哉张天下以为笼因江海以为罛又何亡鱼失鸟之有乎故矢不若缴缴不若网网不若无形之象此亦渔钓之义也　増唐陆防渔具诗序曰天随子渔于海山之岩有年矣矢鱼之具莫不穷极其趣大凡结绳持网者总谓之网罟之流曰罛曰罾曰罺圎而緫含曰罩挟而升降曰缗而竿者緫谓之筌筌之流曰筒曰车横川曰梁承虚曰笱编而沈之曰箅矛而卓之曰矠棘而中之曰叉镞而纶之曰射扣而骇之曰桹置而守之曰种列竹于海澨曰□错薪于水中曰所载之舟曰舴艋所贮之器曰笭箵其他或术以招之或药而尽之皆出于诗书杂传及今之闻见可考而騐之不诬也今择其任用者作十五题以讽噫试鱼之具也如此予既歌之矣矢明之具也如彼谁其嗣之鹿门子有髙洒之才必为我同作　皮日休添渔具诗序曰天随子为渔具诗十五首以遗余凡有以来术之与器莫不尽于是也噫古之人或有溺于渔者行其术而不能言用其器而不能状此与泽助之者又何异哉如吟鲁望之诗想其致则江风海雨槭槭生齿牙间真世外渔者之才也余昔之渔所在泂上则为庵以守之居岘下则占矶以待之江汉间时率多雨惟以籉笠自庇每伺鱼必多俯籉笠不能庇其上由是织背篷以障之上抱而下仰字之曰背篷今观鲁望之十五篇未有是作因次而咏之用以补其遗者渔家生具获足于吾属之文也　原诗曰其钓维何维丝伊缗齐侯之子平王之孙　増又曰毋逝我梁毋发我笱　又曰三星在罶　又曰之子于钓言纶之绳其钓维何维鲂及鱮　礼记月令季冬是月也命渔师始渔天子亲往乃尝鱼先荐寝庙　周礼人掌以时为梁春献王鲔辨鱼物为鱻薧以共王膳羞　春秋公羊传公矢鱼于棠公羊曰公如棠观鱼登来百金之鱼而张之【注云张网罗也登来美问大得也】　原论语曰子钓而不纲弋不射宿増焦赣易林曰曳纶江海钓挂鲂鲤王孙利得以飨仲友　礼乐志曰临川羡鱼不如退而结网　后汉书曰明帝时下令禁人二业刘毅上言郡国以官禁二业至有田者不得渔捕今濵江湖郡率少蚕桑人资渔采以助口食且以冬春闲月不妨农事夫渔猎之利为田除害有助谷实无闗二业也　晋书曰翼庄惟以弋钓为事及长不复猎或问渔猎同是害生之事而先生止去其一何哉庄曰猎自我钓自物且夫贪饵忘钩岂我哉管子曰渔人入海海深百仭就波逆流乗危百里宿
　　夜不出者利水也　原墨子曰钓者之恭非为鱼也饵防以肉非爱之也　吕氏春秋曰善钓者引鱼于千仭之下饵香也　増孙绰子曰海人与山客辨其方物海人曰横海有鱼额若华山之顶一吸万顷之波山客曰邓林有木围三万寻直上千里有人曰东极有大人斩木为策短不可支钓鱼为觧不足充饥　傅子曰刘子责杨暨曰夫钓者中大鱼则纵而随之须可制而后牵之则无不得也　抱朴子曰金钩玉饵虽珍不能制九渊之沉鳞　桓范世论曰水则有波钓则有磨我欲更之无如之何　又曰钓巨鱼不使婴儿轻预非不亲力不堪也　原楚辞曰以直钩而为钓维何鱼之能得増谢与兄书曰居家大都无所为正以垂纶为事足以永日北固下大鲈鱼一出水钓得四十七枚又与书曰昨日疏成后出钓手所获鱼为二坩鲊今奉送　王朝之与庾安牋曰此间万顷江湖挠之不浊澄之不清而有投一纶下一筌者皆夺其鱼器不输十疋则不得放不知漆园吏何得持竿不顾渔父歌枻而歌沧浪也宋庄绰鸡肋篇曰钓丝之半系以荻梗谓之浮子视
　　其没则知鱼之中钩韩退之钓鱼诗云羽沉知食駃则唐世盖浮以羽也　使辽録曰北人打围一歳各有处所五月钓鱼海上于水底钓大鱼　演繁露曰辽俗钓牛鱼以其得否占嵗好恶近世周茂振使金金主赐之鱼曰手所亲钓者亦用辽制也　明宋濓元竹溪逸民传曰逸民间私谓其友曰吾于世味愈孤矣将渔于山樵于水矣其友疑其诞逸民曰樵于水志岂在薪渔于山志岂在鱼是无所利也无所利乐矣　刘基集曰耸壑之鱼穿于一丝之溜　又曰钓鲸鲵不雨盈之沟
　　渔钓二
　　原説苑曰吕望年七十钓于渭渚三日三夜鱼无食者与农人言农人者古之老贤人也谓望曰子将复钓必细其纶芳其饵徐徐而投之无令鱼骇望如其言初下得鲋次得鲤刳腹得书书文曰吕望封于齐望知当贵吕氏春秋曰太公钓于滋泉文王得而王　増穆天
　　子传曰天子北征舍于珠泽以钓于流水又曰辛未天子北还钓于渐泽食鱼于桑野又曰天子乃钓于河观姑繇之木　庄子曰庄子钓于汉水之上楚王使二大夫往见焉曰愿以境内累子庄子持竿不顾　又曰任公子为大钩巨缁五十犗以为饵蹲于防稽投竿东海旦旦而钓期年不得鱼已而大鱼食之牵巨钩陷没而下骛扬而奋鬐白波若山海水震荡声侔鬼神惮赫千里任公子得若鱼离而腊之自淛河以东苍梧以北莫不厌若鱼者　列子曰渤海之东有五山焉曰岱舆员峤方壶瀛洲蓬莱帝使巨鼇十五举首而戴之迭为三畨而龙伯之国有大人一钓而连六鼇于是岱舆员峤二山沉于大海　刘向新序曰楚人有献余鱼于王者曰今日获鱼食之不尽卖之不售弃之可惜故来献王也王曰渔者仁人也　王子年拾遗记曰帝常以季秋之月泛冲澜鹍之舟穷晷继夜钓于台下以香金为钩霜丝为纶丹鲤为饵得白蛟长三丈若大蛇无鳞甲帝曰非珍祥也命大官为鲊肉紫骨青味色香美　刘向列仙传曰陵阳子明好钓钓于旋溪得白龙子明觧钩拜谢放之后得白鱼腹中有书教子明服食三年白龙来迎之　葛洪神仙传曰左慈字元放庐江人也少有神道尝在曹公座公曰今日髙防珍馐略备所少者呉江鲈鱼为鲙耳元放曰此可得也因求铜盆贮水以竿饵钩钓于盆中湏臾引一鲈鱼出防者皆惊　祖冲之述异记曰漆澄豫章人有志干絶伦常乗船钓鱼得金鎻俄顷盈舟既而有物出水鹿鳞黒色长如十丈不见头尾阖船惊怖澄独色不变　宋书曰王之性好钓常垂纶于上虞江石头北过者不识因问渔师得鱼卖否之曰亦自不得得亦不卖日夕载鱼入上虞郭经亲故门各以一两头置门内而去　又曰文帝常以羣臣临天井池帝垂纶良乆不获王景文越席言曰臣以为垂纶者清故不获贪饵众皆称善　又曰太康孙缅为浔阳太守落日逍遥渚际轻舟凌波隐显一渔父神韵潇洒垂纶长歌问有鱼卖乎渔父笑而荅曰其钓非钓宁卖鱼者耶乃歌曰竹竿籊籊河水悠悠相忘为乐贪饵忘钩非夷非惠聊以忘忧于是悠然鼓棹而去　山堂肆考唐时楚江有渔者换酒饮醉辄自歌舞不言姓氏江陵守崔铉见而问之曰君之渔隐者之渔耶渔者之渔耶渔者曰昔姜子牙严子陵皆以为隐者之渔也殊不知不钓其鱼钓其名耳　合璧事类唐张志和居江湖自称烟波钓徒垂钓不设饵志不在鱼也又曰陆防髙放舟设篷席中赍书册茶灶笔钓
　　具往来时谓江湖散人或号甪里先生自比涪翁渔父江上丈人　函史宋仙居吕徽之家深山中樵渔自给偶雪中诣富家易谷方集客分韵赋诗一人得滕字苦吟弗就徽之寒因失笑众知其能诗邀入坐赋有蛱蝶飞来妙过滕之句坐客叹服问姓字不荅与之米不受刺船去雪霁共往迹之深谷草屋一间閴无人呼之米桶中有人声乃其妻也因天寒坐其中问翁安在荅曰方捕渔溪上至溪见之隔溪遥谓曰诸公先至舍我得鱼当换酒饮诸公也少倾携鱼与酒至尽欢而散后去不知所之　夷坚志卓彦恭常过洞庭月下有小渔舟过其旁卓呼问有鱼否应曰无鱼有诗卓喜曰愿闻一篇可乎其人鼓枻髙吟曰八十沧洲一老翁芦花江上水连空世间多少乗除事良夜月明收钓筒　宋二老堂杂志曰周枢密麟之充金哀谢使金主爱之享以所钓牛鱼　明郁离子曰蔡人渔于淮得符文之玉
　　渔钓三
　　原玉璜　金鏁【尚书大传曰周文王至磻溪见吕望文王拜之尚父望钓得玉璜刻曰周受命吕佐昌德合于今昌来提　金鏁详二】　磻溪　珠泽【上详玉璜注下详前二】　篠竿　桂饵【并详前一】　坐茅　倚栁【太公曰吕尚坐茅以渔文王劳而问政吕尚曰鱼求于饵乃牵其缗人食于禄乃服于君故以饵取鱼鱼可杀以禄取人人可竭以小钓钓川而擒其鱼中钓钓国而擒其万国诸侯　宋玊钓赋曰左挟鱼罶右执乔竿立于潢污之涯倚于杨栁之间情不离乎鱼喙思不出乎鲋鳊】　濮水　滋泉【上详二　郦善长水经注曰滋泉偶有石室盖太公所居水次平石即太公垂钓处】　芳饵　香钩【徐广钓赋曰投芳饵于纎丝洒长纶于平流　下详前二】挂鲤　引鲈【上详前一　下详前二】　翠纶　鲂饵【上详前一孔丛子】
　　【曰子思居卫衞人钓于河得鳏鱼焉其大盈车子思问之曰鳏鱼难得者子如何得之对曰吾始下钓垂一鲂之饵鳏过而弗视更以豚之半体则吞之子思曰鳏虽难得贪以死饵士虽懐道贪以死禄】　白龙紫贝【上详前二　子虚赋曰网玳瑁钓紫贝】　汴溪　涪水【列仙传曰吕尚钓于】
　　【汴溪　益部耆旧传曰广汉有老翁钓于涪水自号涪翁】　増玉符　金印【上明郁离子语详前二　宋许观东齐记事曰绍兴中洞庭渔人获一印方仅二寸制甚古纽有连环四两两相贯上有一大环总之盖所以佩也渔者以为金献之官辨其文乃夀亭侯印四字】　烟波钓徒　江湖散人【并详前二】　不言姓氏　但有诗篇【并详前二】　钩不用饵锁尽见牛【函史唐末隐者李道殷居华隂其钓钩而不饵　异苑曰晋康帝建元中有渔父垂】
　　【钓得一金锁引锁尽见金牛急挽出牛断锁而没犹得锁长二尺】　醉眠江国　鼓枻长桥【元耶律楚材诗曰醉眠江国一渔蓑　函史宋松江渔者棹小舟长桥往来扣舷酣歌有闽人潘裕者异之起揖之曰先生非渔钓者也盍有以语我乎笑而不荅鼓枻去】　雕楹自居　牛鱼为享【宋张芸叟南迁録浔阳甘棠湖南有孟氏者世业渔钓访之孟生葛衫草履茅庑左右渔器腥秽顷至中堂轩楹雕采器服粲然所设酒味莫不嘉防乆之出伎女三四人戚里服餙京师新声使人终日怳然盖任侠而隐于渔者也　下详前二】　两岸桃花　三声渔笛【元耶律楚材小溪诗曰小溪流水碧于油终日忘机羡白鸥两岸桃花春色里可能容个钓鱼舟　又溪上诗曰芦花逺映钓舟行渔笛时闻三两声一阵西风吹雨散夕阳还在水边明】
　　渔钓四
　　原诗陈隂铿观钓诗曰澄江息晩浪钓侣拽轻舟丝垂遥溅水饵下暗通流歌声时断续楫影乍横浮寄言濯缨者沧浪终滞游　张正见钓竿篇曰结宇长江侧垂钓广川浔竹竿横翡翠桂髓掷黄金人来水鸟没楫渡岸花沉莲揺见鱼近纶尽觉潭深渭水终湏卜沧浪徒自吟空嗟芳饵下独见有贪心　隋李巨仁钓竿篇曰潺湲面江海滉瀁属波澜不惜黄金饵惟怜翠竹竿斜纶控急水定楫下飞湍潭廻风来易川平雾散难寄言朝市客沧浪余自安　増唐李颀渔父歌曰白首何老人蓑笠蔽其身避世长不仕钓鱼清江濵浦沙明濯足山月静垂纶寓宿湍与瀬行歌秋复春持桡湘岸竹爇火芦洲薪渌水饭香稻青荷包紫鳞于中还自乐所欲全吾真而笑独醒者临流多苦辛　储光羲渔父词曰泽鱼好鸣水溪鱼好上流渔梁不得意下渚潜垂钩乱荇时碍楫新芦复隐舟静言念终始安坐看沉浮素髪随风扬逺心与云游逆浪还极浦信潮下沧洲非为狥形役所乐在行休　岑参渔父曰扁舟沧海叟心与沧海清不自道乡里无人知姓名朝从滩上饭暮向芦中宿歌竟还复歌手持一竿竹竿头钓丝长丈余鼓栧乗流无定居世人那得识深意此翁取适非取鱼　沈佺期钓竿篇曰朝日敛红烟垂竿向緑川人疑天上坐鱼似镜中悬避楫时惊透猜钩每误牵湍危不理辖潭静欲留船钓玉君徒尚徴金我未贤为看芳饵下贪得防无筌　宋建炎御制曰青草开时已过船锦鳞跃处浪防圆竹叶酒栁花毡有意沙鸥傍我眠　又曰无数菰蒲间藕花棹歌轻举酌流霞随好处转山斜也有孤村三两家　金密国公璹渔父词曰杨栁风前白板扉荷花雨里緑蓑衣红稻美锦鳞肥渔笛闲拈月下吹　又曰钓得鱼来卧防书船头稳置酒葫芦烟际栁雨中蒲乞与人间作画圗　李节渔父词曰举世从谁话独醒短蓑轻箬寄余生半篙春水世尘逺一笛晩风山雨晴穉乳满船生事简鱼鰕到市利源轻旁人莫怪机心少曽与沧洲白鸟盟　元郭钰渔诗曰子何为渔碧海之丘长虹为纶月为钓六鼇昂首相向愁眼看海水不扬波扁舟稳系珊瑚柯邂逅徐家儿与女防剑屠龙共君煮烟淡淡雨疎疎人间弹铗食无鱼吁嗟归来乎吾与尔渔　明髙启捕鱼词曰后网初沉前网起夫妇生来业淘水忽惊网重力难牵打得长鱼满船喜不教持卖去南津且向江头祭水神愿得年年神作主无事全家卧烟雨不论城中鱼贵贱换得酒归侬不怨
　　原赋晋潘尼钓赋曰抗余志于浮云乐余身于蓬庐寻渭濵之远迹且游钓以自娱左援修竹右纵飞纶金钩厉钜甘饵垂芬众鲲奔涌游鳞横集触饵见擒值钩被执长缴缤纷轻竿翕熠云往飚驰光飞电入曜灵未及警防盖已获其数十且夫燔炙之鲜煎熬之味百品千变殊芳异气随心适好不可胜纪乃命宰夫脍此潜鳞电剖星流芒散缕觧随风离锷连翩雪累西戎之蒜南夷之姜咸酸调适齐和有方和神安体易思难忘　増唐周鍼钓鱼盈舟赋曰傍遥汀依极浦下纤钓而任运念红鳞而必取纶抽独茧钩屈芒针缀香饵半粒袅荆条数寻泛万顷之阔投百丈之深不争之以手而争之以心跃涛戏瀬掉尾扬鳍入其口挂其颐据洪津而曽不暂惊静宜尅也恐巨力而难乎运制动必随之　李君房独茧纶赋曰维丝伊缗体道之要袅长风而若絶度晴空而引耀随惊波而乍紧逐潜流而曳引时髣髴而如见忽漂揺而将尽美夫纶之袅袅浮川浩浩疑空外之游丝罥波中之弱藻斯纶也异园客之功斯钓也得詹何之道　王起吕望钓玉璜赋曰拔深泉激红涟振锦鳞而云霞焕若获玉璜而篆籀昭然皎皎霜浄亭亭月悬表苍兕之期功邻造化腾白虹之气理契先天所以耀川所以夸渔者临清流而素彩荧煌昭白日而祥光上下
　　原文唐骆賔王钓矶应诏文曰余以三伏辰行至七里滩此地即新安之江口也有严子陵钓矶焉澄潭至清洞彻见底往往有羣鱼历历如水上行耳舟人有钓者试取而投或有游而不顾之者或有含而辄吞之者引竿而举因以获焉其始出也掉尾扬鬐有若恃力而自免其少退也即鼓鬛濡沫有似屈体而求哀嗟乎势牵于人道穷乎我将欲以下座而歌冯子又安能中辙而呼庄周哉余乃祝之曰猛兽搏也拘于槛阱鸷鸟奋也絷于笼樊素濡也被发阿门白龙神也挂鳞罝网何不泥潜而穴处何故吞钩乎于是放之江流尽其生生之理也时同行者顾诘余曰夫至人之处物也拟迹而后投隐心而后动始终不易其业悔吝不生其情而吾子沈缗于川登鱼于陆烹之可以习政术羞之可以助庖厨曩求之将何图今舍之将何欲余笑而应之曰圣人不凝滞于物智士必推移于时知微之谓神含生之谓道殷乙圣也囚于夏矣孔丘贤也畏于匡矣以明哲之资尚罹幽忧之患况乎鳞羽之族能无弋钓之累哉故曩吾有心也恐求之而不得今吾无心也既得之而亡求夫求与舍不亦双美乎烹与羞不亦两伤乎况疗饥者半菽可以充腹为政者一言可以兴邦亦奚必因小鳞而后明三异之规勦大命而后寄一餐之饱擒而不杀可不谓仁乎获而不飨可不谓防乎且夫垂竿而为事乎太公之遗术也形坐磻溪之石兆应滋水之璜夫如是者将以钓川耶将以钓国耶然后知古之善钓者其惟太公乎又有妙于此者其惟文王乎夫文王制六合为钩悬四履为饵荐之于清庙投之于巨川一引而获太公再举而登尚父由此观之蹲防稽而沈犗者鲍肆之徒也据沧溟而负鼇者渔父之事也斯并眇小之所习安知大丈夫之所钓哉
　　牧一
　　増毛诗曰谁谓尔无羊三百维羣谁谓尔无牛九十其犉　尚书曰今惟淫舍牿牛马杜乃获敜乃穽无敢伤牿牿之伤汝则有常刑　礼记月令季春曰是月也乃令累牛腾马游牝于牧　周礼曰校人祭先牧　又曰牧人掌牧六牲以蕃其物　又曰牧师掌牧地皆有厉禁而班之孟春焚牧　元史董文用传右丞卢世荣建议立法治财嵗当増倍而民不扰文用问曰此钱取于右丞之家耶将取之于民耶牧羊者嵗尝两剪其毛今牧人日剪其毛而献之则主者固悦其得毛之多矣然而羊无以避寒热即死且尽毛又可得哉世荣不能对庄子曰臧与谷二人相与牧羊而俱亡其羊问臧奚
　　事则挟防读书问谷奚事则博塞以游二人者所事不同其于亡羊均也　列子曰初杨朱见梁王言治天下如运诸掌王曰先生有一妻一妾而不能治三亩之园而不能芸言治天下何也曰君见夫牧羊者乎百羊而羣使五尺童子荷棰而随之欲东而东欲西而西使尧牵一羊舜荷棰而随之亦不能前之矣　符子曰汉王闻宋朦子方牧羊于巨泽鼓而歌南风之诗使者进曰汉王闻先生之贤使使者致命于先生委国政焉宋防子矍然曰是何言欤令汉王待四海之士与十羣之羊其于职司也奚以异乎而大王废其牧羊之任委以四海之政是错乱天位不愿为也乃逃于隂山之阳　唐次山子曰元子戏牧儿曰尔为牧歌当不责尔暴牧儿歌去乃暴他人之田田主鞭之啼而冤元子元子友真卿过元子曰彼牧儿望次山犹儓隶不敢干其主及茍戏乃或与次山犹仇雠斯岂盛徳也欤元子报真卿曰吾戏牧儿得过几不免彼行于世有爱憎相忌是非相反焉得不因茍戏以及者乎吾当以戏为规　明郁离子曰穆王得八骏以造王母归而伐徐偃王灭之乃立天闲内外之廏八骏居天闲食粟日石其次乗居内廐食粟日八斗又次居外廐食粟日六斗其不企是选者为散马日食粟五斗又下者为民马弗齿于官牧以造父为司马故天下之马无遗良而上下其食者莫不甘心焉　唐张说开元十三年陇右监牧颂徳碑序云元年牧马二十四万匹十三年乃四十三万匹上顾谓监牧张景顺曰我马几何其蕃育卿之力也对曰帝之福也仲之令也臣何力之有焉　宋苏轼防曰里有畜马者患牧人欺之而盗其刍菽也又使一人焉为之廐长廐长立而马益癯　续文献通考曰辽初诸牧监北面有西路羣牧使司有倒塔岭西路羣牧使司有洋河北马羣司有漠南马羣司有漠北滑水马羣司　又曰金羣牧所掌检校羣牧畜养蕃息之事　又曰明初江北诸郡县限于长江马至京难又滁介江淮多山山下故多旷土饶荐草水泉可牧
　　牧二
　　増史记公孙淄川人家贫牧豕海上年四十余乃学春秋礼记　又曰卜式入山牧羊十余嵗羊致千余上召之曰吾有羊上林中欲令子牧之乃布衣牧羊嵗余羊悉肥上过见其羊喜之式曰非独羊也治民亦犹是也以时起居恶者辄去无令败羣上以式为竒拜为郎后汉书曰承宫年八嵗为人牧猪乡里徐子威明春
　　秋授诸生数百人宫过其庐下见诸生讲好之因亡其猪　晋书曰张华少家贫常以牧羊为事　前燕録曰李景少贫养于叔父常使牧羊见其叔子讲读羡之后从博士乞得百余字牧羊之暇折草木书之叔乃悟曰此吾家千里驹也　续文献通考辽圣宗时萧博诺幼孤贫佣于医家牧牛伤人稼数遭笞辱医者尝见博诺熟寝有蛇绕身异之教以读书聪明好学不数年渉猎经史习骑射仕终奚部六大王盖龙种也　宋濂王冕传曰元王冕者诸暨人七八嵗时父命牧牛陇上窃入学舍聼诸生诵书聼已辄黙记暮归亡其牛或牵牛来责蹊田父怒挞之已而复如初　又王先生小传先生名毅字刚叔父机命牧牛挂书牛角而读之随牛而东西行日入忘归
　　牧三
　　増饭牛　牧豕【淮南子曰齐桓公郊迎客夜开门戚饭牛车下望见桓公而悲叩牛角而疾为商歌曰南山粲白石烂中有鲤鱼长尺半生不逢尧与舜禅短褐单衣适至骭从昏饭牛至夜半长夜漫漫何时旦桓公闻之曰异哉歌者非常人也命后车载之　史记公孙详前二】　称为天师知其君子【庄子曰黄帝问途于牧马童子因问为天下小童曰为天下者亦奚以异乎牧马者哉亦去其害马者而已矣黄帝再拜称天师而退也　山堂肆考百里奚始为人牧牛秦穆公问牛何肥也对曰臣饮食之以时使之不以暴有险先后之以身是以肥也穆公知其君子相之】　博塞亡羊闻诵失豕【上详前一　下详前二】　荷棰而随　乞字以牧【上详前一下详前二】　蕃育　调习【上详前一　续文献通考金殿前都提防掌调习牧养以奉其】
　　【事】　孳产　检校【续防要宋驾部司凡内外监牧孳产登耗租入多寡皆检察焉　下详前一】　诸路羣司　滁州水草【上详前一下详前一】
　　牧四
　　増诗唐储光羲牧童词曰不言牧田逺不道牧陂深所念牛驯扰不乱牧童心圆笠覆我首长蓑披我襟方将忧暑雨亦以惧寒隂大牛隐层坂小牛穿近林同类相鼓舞触物成讴吟取乐湏防间宁问声与音　张籍牧童词曰逺牧牛绕村四面禾黍稠陂中饥鸟啄牛背令我不得戏陇头入陂草多牛散行白犊时向芦中鸣隔堤吹叶应同伴还彀长鞭三四声牛羣食草莫相触官家截尔头上角　僧峦牧童词曰牧童见人俱不识尽着芒鞋戴蓑笠朝阳未出众山时露滴蓑衣犹半湿二月三月时平原草初緑三个五个骑羸牛前村后村来放收笛声才一举众穉齐歌舞看看白日又西斜各自骑牛又归去　刘驾牧童词曰牧童见客拜山果懐中落昼日驱牛归前谿风雨恶　元周权牧童词曰我牧不惮逺牧多良苦辛所幸牧已狎驯扰无败羣平原湿春烟碧草何披纷大牛隐重陂小牛饮芳津旦出露未晞及归景常曛时复扣角歌歌俚全吾真取乐田野间世事非所闻歌防卧牛背仰见天际云　明髙启牧牛词曰尔牛角弯环我牛尾秃速共拈短笛与长鞭南陇东冈去相逐日斜草逺牛行迟牛劳牛饥惟我知牛上唱歌牛下坐夜归还向牛边卧长年牧牛百不忧但恐输租卖我牛
　　网罟
　　原伏羲作　成汤祝【易云伏羲作网罟详田猎　史记汤出见野张网四面曰上下四方皆入吾网汤曰嘻尽之矣乃去三面祝之曰欲左者左欲右者右不用命者入吾网诸侯闻之曰汤徳及禽兽矣】　兽人掌　罗氏作【周礼兽人掌罟　又云罗氏掌罗鸟蜡则作罗襦】　设弧张　施缯缴【又云氏掌设弧张注弧张则罿罦以局罝禽兽也　戚夫人歌虽有缯缴将安所施】　鸿则离　鱼不畏【诗鱼网之设鸿则离之　夫鱼不畏网而畏鹈鹕以网无情故也】　九罭　周阹【诗美周公也注鱼网　汉以网为周阹注阹遮禽兽围阵】　雁缴　雀罗【楚人以弱弓微缴加归雁之上翟公废职门外可设雀罗】　毕翳　罝罘【月令季春畋猎罝罘罗网毕翳餧兽之药无出九门　玉篇云罝罝罘覆车也】　良罟数罟【国语里革断罟公曰良罟也　孟子数罟不入汚池】　鹰化设罗　豺祭布网【礼鹰化为鸠然后设罻罗　豺獭未祭罝网不布于梁泽鹰隼未发矰弋不施于蹊隧】　鸟乱于上　兽乱于泽【庄子弓弩毕弋机变多则鸟乱于上钩饵网罟矰笱多则鱼乱于水也又曰削格罗络罝罘多则兽乱于泽也】　忘蹄忘筌【庄子】　毕之罗之　増取禽　得鱼【唐文粹元结补乐调网罟伏其义盖称伏义能易人取禽兽之劳吾人吉兮水深深网罟设兮水不深吾人苦兮山幽幽网罟设兮山不幽宋苏轼赋十月之望歩自雪堂将归于临皐二客从予行歌相荅客曰今者薄暮举网得鱼巨口细鳞如松江之鲈于是携酒与鱼游于赤壁之下】　云罗布　浪花圆【唐文粹李白大猎赋曰云罗张天网布元黄庚观鱼诗曰鸣榔舟叶聚撒网浪花圎】　求罝　载网【孔帖滕王元婴为金州刺史借狗求罝所过为害　又曰巢王元吉喜鹰狗出常载网罟三十车】　网罟嵗广　笼罩无捜【又曰帝遣李乂使江南发在所库赀以赎生乂上疏鬻生之徒惟利是视钱刀日至网罟歳广　明大诰云小人生事将农民取鱼罾网罩笼之类一概捜拏今后敢有仍前夺民取采鱼虾具者许民人拏付有司】　众网何加虞罗自合【孔帖唐元稹制策施众网以加一禽尚不能得况张一目以罗万品而望其飞者走者大者小者尽出乎其间其可得乎　又杜甫鹰诗虞罗自合虚施巧】　人多结网　即谓临河【唐人判】　张罗网于门　设罝罘于道【韩愈顺宗实録贞元末五坊小儿张捕鸟雀于闾里皆为暴横以取财物至有张罗网于门不许人出入者或有张井上者使不得汲水近之辄曰汝惊供奉鸟雀痛殴之出钱物求谢乃去　孔帖唐张直方好驰猎往往设罝罘于道】　数罟不禁　罾网如云【明郁离子曰今夫洿泽之间数罟不禁罾网如云】
　　陷阱
　　原驱纳　杜敜【礼人皆曰予智驱而纳诸罟擭陷阱之中而莫之知避也　书杜乃擭敜乃阱注塞之】　在槛　出柙【史虎豹在嚢槛　论语虎兕出于柙柙槛也】　春为秋塞【周礼雍氏掌凡害于国稼者春令为阱擭秋塞阱杜擭注害稼谓禽兽也擭谓防也设于阱中秋塞之为其伤人也】　灵鼓欧　明帜幖【又曰冥氏掌为阱擭以攻猛兽以鼓驱之注鼓六面鼓也欧使趋阱擭也　律云于深山作陷阱者湏明立幖帜恐陷人也】　猛兽求食【猛兽在于陷阱则揺尾而求食】　鸷兽禁暴　擭兽利人　除害犯暴増射窝　塞阱【孔帖唐开元令诸有猛兽之处聼作槛穽射窝等　又曰唐顾少连补登】
　　【封主簿邑有虎民患之少连命塞陷阱移文岳神虎不为害】　自投　诱入【孔帖李翰五等论大臣侧目相视自投机阱　又曰唐文粹刘秩私钱议今塞其路是设陷阱而诱之入也】　百里若拘　二州去暴【孔帖唐吴武陵信州人呉少阳子元济叛武陵遗以书曰数百里之内拘若槛阱常疑死于左右手低回姑息不可谓明　又曰唐李绅迁滁夀二州刺史霍山多虎撷茶者病之治机阱民误蹈之射发不能止绅至则尽去之虎不为暴】　翳蕃以草　扼害操机【明刘基曰句章之野人翳其蕃以草闻唶唶之声发之而得雉　又曰盗犨以如芒之钩系八尺之丝钩牛舌而牵之宵奔而牛随之行郁离子曰中其肯扼其害操其机而运蔑不从矣】
　　染
　　原黄　朱緑【诗载载黄　礼记遂朱緑之黄之以为黼黻文章注谓三宫世妇所献茧之丝染之以为君祭服】　纁　缁白【书厥篚纁　论语不曰白乎涅而不淄】　孔阳　以湛【诗我朱孔阳为公子裳　周礼冬官钟氏以朱湛丹秫三月而炽之注湛渍也丹秫赤粟也湛读如渐车帷裳之渐炽炊也染羽所以餙旌及王后之车也】　三纁　五色【又云三入为纁五入为緅七入为缁注云染纁三入而成又再入深以黒则成緅复再染以黒乃成缁论语曰君子不以绀緅餙又曰缁衣羔裘尔雅曰三染谓之纁　礼记水无当于五色五色不得不彰】　掌丝帛防黼黻【周礼天官染人掌丝帛凡染春暴练夏纁秋染夏冬献功掌凡染事注暴练练其素而暴之纁天地之色以为祭服夏五色谓之夏者其所谓色以夏为式也书曰羽畎夏翟　月令命有司染防黼黻文章必以法故无或差贷黒黄苍赤莫不质良无敢诈伪以给郊庙祭祀之服以为旗章以别贵贱等级之度】紫夺朱　白受采【论语恶紫之夺朱　下礼记】　増柳汁　黦茶
　　【孔帖唐李固言未第前行古柳下闻有弹指声因问之荅曰吾柳神九烈君也已用汁染子衣矣科第无疑果得蓝袍当以枣餻祀我固言许之未乆登第　又曰李守贞与桑维翰有隙贼平行赏悉以黦茶染木给之军中大怒】　花叶　茎实【唐六典织染令凡染大抵以草木而成有以花叶有以茎实有以根皮出有方土采以时月皆并其时而修其职焉】　水碧　莺黄【宋蔡绦鐡围山丛误江南李重光染帛多为天水碧天水国姓也未几王师果下江南　宋周美成意难忘词曰衣染莺黄】　染云履　浣御衣【孔帖唐白乐天飞云履染以四选香　唐食货志代宗性俭约身所御衣必浣染至再三欲以先天下】　掌锦罗　籍绫帛【唐百官志织染署令一人丞二人堂染锦罗纱縠绫绸絁绢疋　唐语林曰陈谏强记染人嵗籍所染绫帛丈尺寸为簿合围陈泛览悉记之】　署于监　局改为司【续文献通考金有尚方职染文思裁造文绣等署　又曰元绫织锦染局至元中改为提举司】　使号通经　所名杂造【明宋濂曰东广孙君蕡通经而能文词洪武壬寅乡贡进士今为织染局使云　续文献通考明织染所杂造局大使一员副使一员】
　　冶
　　原范金　型土【上铸金为器下铸鐡模】　善鍜　案程【晋书嵇康善鍜向秀为之佐欣然旁若无人宅中柳树激水圜之夏月居下鍜钟防往省之不与言鼓鍜不辍　程器大小】为器　为裘【周礼铄金以为刄　注详守业】　攻金之工　修火之利【周礼攻金之工六】　金锡之节　黒白之气【又曰金有六齐注金锡相和之节又曰凡铸之状金与锡黒浊气竭黄白次之黄白之气竭青气次之然后可铸】　鳬氏为钟防氏为量　鍜氏为铸　桃氏为劔　筑氏执下齐【多锡为下齐】　冶氏执上齐【少锡为上齐以上并周礼】　増铜冶　鐡炉【孔帖唐李聼为蔚州刺史有铜冶自天寳后废不治民盗铸不禁聼乃开五炉官铸钱十五万人无犯者　唐柳宗元文永州北郭有歩曰铁炉歩盖常有鍜铁者居其人去其炉毁者不知几年矣】　银州　金俑【续文献通考辽太祖于渤海富州地置银冶改名曰银州　孔帖唐文懿公主葬冶金为俑怪寳千计实墓中】　成器　易镕【又曰唐百官志凡诸冶成器上数于少府监然后供之　又唐陆防曰武王既伐商有泣者有司责其人其人曰吾冶家孙也数十年之间再易其镕范矣吾祖始铸田器嵗东作必大售商赋重秉耒耜者一拨不敢起吾父易之为工器属宫室台榭侈其售倍民凋力穷土木中辍吾易之以为兵器防师旅战阵其售又倍前也今四海将奉文理吾之业必壊武王闻之于是包干戈劝农事冶家子复祖之旧】　大卤金　棠谿工【柳宗元晋问大卤之金棠谿之工火化水淬器备以充】边州不置　署令一人【唐百官志边州不置铁冶器用所需皆官供　又云掌冶】
　　【署令一人丞二人掌镕金铁银铜及琉璃涂餙玉作铜铁人采而官收以税】　禁中召鍜开采聼民【续文献通考宋孝宗乾道中有以银鑛献者上命守臣询究且将召冶工即禁中鍜之又曰金世宗大定中聼人射迈寳山县银冶又诏金银坑冶聼民间采无得收税】　淘金栖霞冶银望云【又曰元世祖中统中令益都漏籍户四千淘金登州栖霞县每戸输金嵗四钱又二】
　　【十八年置望云银冶】
　　陶【陶瓦陶器并入】
　　原虞陶　纪甗【周礼有虞氏上陶注贵质　传齐賔媚人赂晋师以纪甗甗无底甑也賔媚人国佐也】　凝土　合土【周礼凝土以为器　礼记范金合土谓陶器也】　必良不苦【陶器必良　史记舜陶于河濵器不苦窳窳滥也】　陶人　埴器【冬官考工记陶人为甗甑鬲庾埏埴以为器】　弄瓦　鼓缶【诗乃生女子载弄之瓦易日昃之离不鼓缶而歌】　瓮牖　瓦棺【上注礼　又有虞氏瓦棺】　为甑　用缶【周礼陶人为甑实二鬴厚半寸唇寸七穿　下注易】　鼓盆　运甓【荘子丧妻箕踞鼓盆而歌　晋陶侃为广州每于赍中运甓甓俾力反】　建瓴　凿坏　塼埴之工　陶旊之事【周礼二注塼拍也埴粘土也　又曰凡陶旊之事髺薛暴不入市注髺音括垦损伤也薛音百破裂也暴音剥不坚也四者为其不任用不入于市也】　戴盆望天　毁瓦求食【司马迁书曰戴盆何以望天　下注孟子】　盗饮瓮间【晋毕卓入比舍郎瓮间盗饮】　毁方瓦合　鸳鸯【甑瓦】　瓴甓　増甄官　陶工【续文献通考金甄官掌劖石及埏埴之事　柳宗元与吕恭书陶甄梓匠之工备孽火不得作化惰窳之俗】　埏泥　屑石【孔帖李珏牛僧孺碑埏泥范塼　又曰西域柫菻无陶瓦屑白石塈屋坚润如玉】　变瓦　易蒲【又曰王仲舒徙苏州隄松江为路变瓦屋　又曰杨于陵为岭南节度使教民陶瓦易蒲屋以絶火患】斧甎　板瓦【续文献通考明司礼监修理经厰板瓦六万斤白城塼三千个斧刃塼三千个】埴在署侧　陶于水涯【柳宗元零陵亭记陶土以埴亦在署侧人无劳力　又湘】
　　【妃庙碑陶埴于水涯乃桴乃载】　韦丹聚材　宗室敎作【唐韩愈韦丹墓志江南民不知为瓦屋观察使韦丹聚瓦材于塲召工教为陶度其费为估人能为屋者受材于官免其半赋　孔帖宗室复转岭南节度使教民作陶瓦】　瓮中退笔　瓶里著书【唐刘禹锡嘉话録右军孙智永住永兴寺积年学书后有笔头十二瓮瓮皆数万　宋杨文公谈苑人言白居易作六帖以陶家瓶数千各题门目作七层架列置斋中命诸生采集其事类投瓶倒取之抄取成书故其所记时代多无次序】目作茶神　幸为酒器【宋恱生随钞云时有鬻茶之家陶为陆羽之像置于炀器】
　　【名曰茶神有交易则以茶祭之无则以釜汤沃之　事词类竒云郑泉字文渊临卒谓同类曰必葬我于陶家之侧庶百嵗之后化而成土幸见取为酒壶实获我心】金碧相鲜　纯粹如玉【元呉莱大食瓶诗西南有大食国自波斯传兹人最觧寳厥土善陶埏素瓶一二尺金碧灿相鲜定州譲巧薄邛邑鬭清坚　明陆深春风堂随笔宋时有章生一生二兄弟皆处州人主龙泉之琉田窰生二所陶青器纯粹如美玉生一所陶色淡皆为世贵】　任各有宜　铸必以土【宋嬾真子録陇右诗云旊大缻瓮小所任各有宜考工记云塼埴之工陶缻注云缻读如甫旊读如放　明刘基曰铸洪钟必以土型】　艺精埏埴　制合规模　禀至徳之陶蒸自无苦窳　合太和以融结克保坚贞　且无瓦釜之鸣　是犹土型之徳【并柳宗元进磁器表】
　　陶二
  </div>
  <div class="pagination">
   <a href="御定渊鉴类函_page242.html">
    上一页
   </a>
   <span>
    ...
   </span>
   <a href="御定渊鉴类函_page238.html">
    238
   </a>
   <a href="御定渊鉴类函_page239.html">
    239
   </a>
   <a href="御定渊鉴类函_page240.html">
    240
   </a>
   <a href="御定渊鉴类函_page241.html">
    241
   </a>
   <a href="御定渊鉴类函_page242.html">
    242
   </a>
   <span class="current-page">
    243
   </span>
   <a href="御定渊鉴类函_page244.html">
    244
   </a>
   <a href="御定渊鉴类函_page245.html">
    245
   </a>
   <a href="御定渊鉴类函_page246.html">
    246
   </a>
   <a href="御定渊鉴类函_page247.html">
    247
   </a>
   <a href="御定渊鉴类函_page248.html">
    248
   </a>
   <span>
    ...
   </span>
   <a href="御定渊鉴类函_page244.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
