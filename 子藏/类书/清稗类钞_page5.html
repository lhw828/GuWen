<!DOCTYPE html>
<html>
<head>
    <meta charset="UTF-8">
    <title>清稗类钞 - 第 5 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 5 页/共 432 页</h1>
    <div class="content">　　温壮勇能用民团咸丰癸丑，粤寇陷金陵，分党攻六合，知县温绍源徇于民曰：「吾闻粤贼所至，杀掠甚惨，与其束手受屠，不如杀贼而死。今与诸君约：能杀贼者，夺得贼所掠物，任自分之。」六合民素悍，一呼而集者万人，是为民团.寇以六合下邑，不设备，大败而去，温以所获辎重颁之于民团.团既获利，又知寇伎俩，气益壮，每至，民团辄败之。一日，偃旗息鼓，乘黑夜薄城，而民团未之知。竖云梯，将登城矣，居民登城视之，始知有寇。出追之，大得所弃财物军仗。前后六犯六合，皆不克。温擢至道员，加布政使衔，仍权六合县事。既而托明阿忌温威名，疏劾温纵民团肆掠，坐革职，发往军台.何桂清方督两江，疏言温实有功，请免发遣，仍令守六合。

　　李素贞谙兵法唐县李方伯孟羣有女弟素贞，知书工骑射，熟谙孙吴兵法，穷究天文占验之学.咸丰乙卯，方伯以知府奉楚抚胡文忠公檄，督师讨粤寇，招素贞至军，画策决胜，累建奇功，杀贼踰万.方伯常剿寇失利，被围十数重，他将瞠目束手，不能相救，素贞怒马独出，突围而入，手斩数十人，护方伯归，甲裳尽赤，羣寇注视，惊为天神。后某中丞攻汉阳，城坚不能下，素贞与方伯谋，欲夜袭之。孤军深入，中伏，救兵不至，遂战死，年二十余耳。后二年，方伯亦战殁于安徽。

　　塔忠武论兵事塔忠武公齐布初官湖南守备，以粤寇北犯，知湖南必首受其祸，上书骆文忠公秉章，论兵事。文诘倔，几不可句读，骆不解，挥之去。明日又上之，适曾文正公国藩至，亦不解，异而呼问之，则言之了了。曾知其可大任，乃劝骆，姑付以一军。既奉命，即赴校场，植四旗于地，令曰：「有能先夺此旗者为哨官！」果有四人起夺之，即授哨官。又植八小旗，令曰：「夺此者为队长！」顷刻而布署定，遂于是日率其众，就校场操之。不逾月，寇至，出战，即报捷。骆赏其功，延饮于节署，亲为执控以谢过，自是而塔名遂振。

　　周天爵为真将军东河周天爵以县令起家，洊至湖广总督。缘事镌级，再起漕督。辞皖抚，以兵部侍郎衔专办团防，积劳卒于颍州途次，予谥文忠。

　　陵遐林之变，省垣失守，全皖摇动。周不动声色，四面兜围，未十日，渠魁授首。尝使主簿包曜升、游击刘玉豹往东南一带会剿，包奉檄，不俟刘，领百余兵先行，甫半途，猝遇贼伏，大骇，弃舆奔，乡兵阵亡二十余人。周闻，大怒，立缚包至，命正法。包叩头乞哀，周怒不解，命人弛包裩，重责五十，逐之。时侍立文武员弁数十，咸股栗舌挢，曰真将军。

　　张忠武用兵神化张忠武公国梁在军日久，其用兵神化处，遵古而不泥古，虽老将莫测.当金陵长围初成之时，兵多调援在外，不敷防护.围东角为粤寇所必争，以副将马得昭守之，马又赴援扬州，大帅以此地为忧.张笑曰：「某往驻三日，可无虞矣。」即率亲健五百人往，别遣将驰太平，声言调大炮，令诸将三日毋见，以大黑布帏里许.四日，帏撤。及返，羣视之，乃于帏中又浚一深沟，架以竹浮桥。距沟十余步内，筑一高土台，上设万余斤大炮三尊，旁罗数百斤炮十尊，覆以草屋，蔽以草帘，令心腹将守之，授疲卒三千，凡伤老者，须归此营.旗帜亦敝，寇瞷之，疑而返。及大军溃，四围皆破，此地独全，寇仍不敢近。久之，黠者自炮后撼之，随手而落，始知其为土炮也，大叹服。

　　包立身避实击虚咸丰庚申，绍兴全郡悉为粤寇所据，而诸暨之包村，独坚守不破，则包立身守之也。初，包既被困，求救于苏松太道应宝时，应谋于属，谁可使者，冯某自白，与包有雅故，愿受命。时粤寇围包村者十重，冯历数险达包所，包甚喜，留之，为言「大兵急至可救，吾力可十日守耳」。乃导冯观其营垒，略似八阵图，为指画攻守。方语未毕，急勒冯倒地，则飞弹簌簌掠面而过.包曰：「是敌中某酋号神枪者也，谋吾者数矣，惟吾能避之。」冯宿其营，一夜凡数徙。一夕倏起，令军中急备，谓西北有非常。俄寇果冲西北，有备而返。其营外环之以濠，设机穽其上，有采者入，辄觉，往往杀其人。择面似者教以术，即使探敌情，得其虚实，避实击虚，无不得利。一日召冯，泣曰：「吾事不济矣！寇尝啖我重利，欲我不为梗，吾不许.兹空绍兴一府众来，决一战，吾力已疲，且不忍重伤我乡人。吾去矣，兄欲去，则请今日即出。」冯效寇装，指其途而别，遂不知包所往。

　　洋将亦为我用咸， 同间， 粤寇扰江浙， 大军有参用西法训练兵士者， 如常胜军等是也。 戈登， 华尔， 口 丢乐德， 买忒勒等， 皆战功卓著， 有声于时. 华尔阵亡， 遗命以我国官服入殓。 买忒勒颇读我国古书， 同治壬戌， 攻绍兴，亦殒于阵。买在营时，一日，寒甚，某牧冒雪访之。入门，买循西例，与之握手而言曰：「北风其凉，雨雪其雱，惠而好我，携手同行。」

　　刘忠壮从军十八年咸、同间，湖湘多将才，顾求其结发从戎，转战十四行省，平粤、捻、回与乱事相终始而功尤独伟者，则湘乡刘忠壮公松山无与比矣。

　　刘自隶老湘营，百战江皖，及保垂危之秦，救不支之晋，又宿卫畿甸，以步当马，为天下先。凡从军十有八年，仅归省亲一次。年逾三十聘妇，二十余年未娶。妇家议送女至军中，而又驰驱无定所，妻父乃携女历西江皖楚，居二年，皆弗值。及后，侨中州以待。刘既平捻贼，以回乱援陕，道出洛阳，始成礼.会羽檄日数至，居旬日，即投袂行。自是遂靖节西陲，不复与家人相见矣。

　　僧忠亲王行军得民心忠亲王僧格林沁本蒙古科尔沁郡王，以功晋爵。军行所至，深得民心。咸、同间，捻匪为乱，驻兵山东数年，捻所至，必追踪及之。首令保护百姓，故民皆仰之如父母。中丞某设筵飨之，甫入座，忽喧声沸于门外。命视之，云：「某村因捻至，赴诉于王。」王自座起，呼马，中丞请稍餐，王不及待，即于席次怀馒首数枚而去。

　　欧阳小岑主移营东流湘潭欧阳小岑与曾文正公同年至契，以文章干略，闻于当代，着有《兵要辑览》。文正困于祁门，强请小岑至营，商搉要政。小岑间道访之，适朝旨切责文正劳师糜饷，致休宁久不能下。文正愧奋，将自攻之，而以大营事属小岑管摄.已而文正被围，募人賷密书乞援。小岑为急调鲍超兵救之，遂主张移营东流，俾可遥制安庆，文正从之，得奏大捷。

　　王壮武善以少击众王壮武公鑫精通战略，屡以数百人破湘、粤间之粤寇数万，寇号为「王老虎」，望见王帜，即惊呼曰：「王老虎至矣！」咸散去。

　　其治军，以训练为急。所部壮丁，习刀矛火器之暇，以《孝经》、《四书》转相传诵.每营门夜扃，书声琅琅出壕外，不知者疑为村塾也。部勒营阵，皆用己意。点名时，辄鼓吹升座，军麾所至，恒以忠义风动其民，能使顽懦感悟。江西抚、建各属士民，称为恩人，呼为青天。临战则自相纠集，负荷裹粮，候指撝。每当敌至，先一日，传各将弁席地坐，出舆图指示：某路宜迎，某路宜伏，某路宜守，某路宜抄，各听其意自任之。明日无一违者，往往获胜。军行岭峤间，仄径崎岖，王喜乘二人肩舆，每疾行出寇前。登山岭，手一旗以指挥，分路进攻，无不如志。尝曰：「舁吾之四大轿夫，亲见吾之指挥应变，日久遂习知战略，他日此四轿夫，必为一代名将。」后果如其言。四人，即张忠毅公运兰、蒋果敏公益澧、刘忠壮公松山也，其一则佚其名。

　　王为罗忠节公泽南门下士，罗尝讲学湘乡山中，专言性理，聚生徒数十人，暇则教以战术，及技击、剑术、超距之属，整队为战阵，以时演习。时人咸讶为狂，罗曰：「不然，不出数年必大乱，不可不先修武备。」王时年少，而性最刚猛，习之尤勤。罗曰：「吾门下能为名将者，其王生乎！」曾文正公治团练于湘乡，湘军大兴.罗率王及李忠武公续宾、李勇毅公续宜诸人出，部勒军伍，始议东下。王时在军中负气，好大言，文正惧其浮夸偾事，不欲多予兵。而曾所拔用者，争自请隶门生籍，文正尤欲得王为弟子，王独不肯，曰：「吾师惟罗山一人耳！」文正大恚。王初出，轻敌军，又不素练，独率千余人，先进屯岳州。会粤寇前军大举上犯，众至数万，王接战不利，援兵又不至，不得已，弃城去。中途遇伏，大败，部卒略尽，仅以身免。文正大怒，欲戮之，左文襄、郭筠仙力救，乃止。

　　岳州屡失守，文正未措意。王独奋然曰：「岳州为湖南门户，何得置之？」遂毅然以二营兵驻守其中。俄而寇大至，兵少粮绝，几濒于危。文正遣炮船往，欲援之使出，营哨官欲请迁避，而惮王不敢发，兵众稍稍移就东城。王怪询故，部下白言兵众饥疲，欲就船状。王知不能强，而耻于前说，急拔刀欲自刎，部下救之，得不死，遂登船去。后文正督师出征，王请从，不允，曰：「是好为大言者，必无用。」因汰王军，王曰：「渠以我未隶门生籍也，故齮龁至此！」左文襄言于湘抚，以王别领一军，讨土寇。每战必捷，左欲增其军为万人。王笑曰：「吾得三千人，可横行天下矣！焉用多为？」王用兵，善以少击众，所向克捷，声施赫然，出文正军上。文正方困于江西，前后被重围，急召王赴援。王辞不往，以书报之曰：「吾不复为公所属。」文正叹曰：「有良将而不知用，吾之过也。」

　　黎太守母指授方略同治初，粤寇扰江右，南安戒严，知府黎兆棠请其母冯氏出城暂避，冯怒叱之，出簪环犒士，并指授方略，命兆棠登陴死守，寇攻益急，则率乡兵开城出击之。屡挫狂寇，郡城获全，冯力也。巡抚沈葆桢以闻，得旨旌奖。

　　胡文忠论捻胡文忠密陈河南捻匪情形一疏，有云：「计近二年来，每年春仲秋季，两次出巢，大掠河南。本年秋冬，将及湖北之襄阳、汉阳、德安等府，又必扰入陕西、山东、山西等省，再一二年骎骎而及于附畿州县矣。腹心之患，此为最大。」又云：「臣非仅为襄汉等府作自保之计，为忧危之词也。臣极知所言越分，特以臣今日言之，已无救于河南，臣再默而不言，则五省均将受害。使臣言而不中，则固北路五省之福也。」

　　胡文忠用多隆阿胡文忠公权谋机警。当楚、皖危急，粤寇陈玉成纠合捻首张洛行等十余万人围扰太湖诸军，念前敌无统率，号令不齐，而自驻英山后路，兼筹粮运，势难前行，特奏派都统多隆阿为总统.曾文正公时驻宿松，甚不然之，以书力争者，日凡三四，文忠卒持之。严饬诸军统领，遵多调度，违者有功亦罪。时统领鲍超尤骁悍，唐训方、金国琛才望亦不相上下，卒赖多四面经营，大破粤捻于太湖潜山一带，追至安庆、桐城，两路分驻重兵，皖事大定，楚边始得稍息，文正亦甚服焉。文忠尝笑谓僚友曰：「涤帅之意，恐骄多而失众心，实则事定后，行止在吾，吾假此济急耳。」其后多驻桐城，仍统所部，与诸军绝不相关，然感文忠特甚。

　　孙绍襄以兵法部勒鎗船孙金彪，字绍襄，吴江之盛泽镇人，张勤果公曜部将也，少以勇侠称.父曰孙七，精拳技，恃博为生，有鎗船四五十艘。七死，奉金彪为主，能以兵法部勒其众。咸丰庚申四月，粤寇踞苏城，盛泽镇有富人黄某者，虑寇掠镇，密款嘉兴之酋，得檄保民。时江浙商贩自上海出入寇中者，辄以盛泽为中枢，镇益富。邻镇有巨猾名法大者，闻盛泽繁盛，率鎗船百艘至，冀大掠。黄大恐，沈玉叔谓黄曰：「欲除法大，非金彪不可。」黄设筵款金彪，金彪诺.会有巢湖帮千人，以避乱至镇，金彪得其助，以与法大战，擒而磔之，尽夺其舟，于是设保卫局，集鎗船团练为战守计。金彪势大盛，在苏之粤寇亦莫敢犯。同治壬戌，李文忠公克吴江，金彪以保卫功授千总。旋从张勤果至陕，积战功擢提督，授陕西汉中镇总兵。

　　程忠烈用兵能相地势得士心同治癸亥十月，程忠烈公学启攻围苏城时，所部三十余营，人数不足二万，而粤寇在城者二十余万.忠烈于城外诸山联翩立营，树以旌旗，令各营将士分番出入，或分日移驻，时见灶烟突火，寇瞭望，不知多寡，震慑，约降。往来其间者，提督郑国魁也。寇必欲要忠烈面议，忠烈慨然往。要以三事，亦允之，降计始定。李文忠公期以五日后纳忠烈所部龚副将营中，至期，忠烈密布方略，逮寇魁六人至营，文忠接以温语.将入宴矣，左右报有廷寄，文忠起曰：「速请程军门陪客。」文忠起，忠烈入，麾勇士直前擒斩。其一纵步出帐，追至濠边，始获之。忠烈旋鸣鼓统师入城，驻守各门，派诸卒分走街衢，大呼曰：「逆首诈降，已伏诛！胁从无罪，各闭门守，出即杀！」令下，无一人探首出声者。旋呼男子投器械，分门出，各以将士监之，留营者入伍，归籍者资遣，悉听其便。未踰三日，城中无一寇踪，所余者妇女五六万而已。当寇魁五人之伏诛也，计甚秘，国魁亦不知。

　　忠烈初隶曾文正公部下，从克庐江、三河，声绩已着。一日，文忠将援上海，议招忠烈同行，属孙云锦探之，忠烈慨然曰：「某受曾公厚恩，义当终始。然下游亦国事，且熟习下游情形无如某者，曾若允行，愿从之。吾辈皖人，入湘军，终难自立。丈夫当别成一旅，岂可俯仰因人？」孙颔之。文忠遂商于文正，举为前锋.文忠问入吴方略，答曰：「下游水乡多桥，有一河即须一营，有一桥即须一将。得营得将，何事不成？」及功绩大着，或问其学何兵法，答曰：「先有事，后有法。何今何古，在相地势得士心而已。」

　　忠烈军法极严，入苏时，禁当街驰马，犯者立斩，即文忠亲军亦不恕之。其谋斩苏城降寇，文忠踟躇三昼夜，不能决.忠烈以去要之，始定。惟性嗜杀，论者少之。然苏城降寇所约三事，曰留半城屯其余众；曰编定百营照给饷；曰受翎不薙发。此何可从？盖寇自有取死之道也。

　　鲍超善用游勇鲍超，四川人，短小精悍，胆略过人。咸丰初，入炮船为兵，一日，某抚军失利，危急，偪江干，负而渡之，抚军记其姓名。又一日，巡水营，招之曰：「谁是鲍超者？」鲍对曰：「小卒是。」始知前所渡者抚军也。保以营官带陆路兵，临大战，身先士卒，所向无前。自楚皖达三江，复城池及诸隘口以百数，粤寇闻风披靡。他军假其旗号，隔数百里即逃矣。

　　鲍本胡文忠部曲，其乡人李申甫，曾文正门人也，为荐之于文正。未几，由文忠给咨，诣文正大营.初进见，文正以两营相属，鲍少之，退而言于李曰：「曩胡帅之遇我也，推心置腹，视诸将佐有加。兵若干，饷若干，凡吾陈乞，不吾稍靳也。吾兵有功，则赏赉随之；有疾，则医药立至。吾乏衣甲，帅解衣衣我；吾阙鞍马，帅易骑骑我，以是感激，遂许吾帅以驰驱，而所向亦往往克捷。今曾帅，未若胡帅之待人以诚也。且两营，何能为役？君爱我，速为我办咨文，愿仍归胡帅。」李温语慰劝之，为言于文正。文正曰：「鲍某未有尺寸功，何遽嫌兵少？姑先率两营.傥稍着成效，虽十倍之，吾何吝？」李再三言之，乃得加一营.覆于鲍，且语之曰：「吾师待人，未遽不如胡公，特初至，未款洽耳。姑少安，观其后。」鲍意未慊也。

　　明日，文正招鲍饮，延之上座。文正嗜猪脾，燕客则设之，而佐以鸡鹜.席间，鲍屡言兵少，文正辄曰：「今日但鬯饮，且食猪脾，勿言兵。」于是举杯相属，殷勤劝进，鲍竟不得复言。退而又谓李曰：「曩胡帅燕我，皆盛馔。宁为口腹之欲？礼重也！今顾以猪脾佐酌，此固养贤之大烹耶？幸赐晤对，又不令尽言，仆武夫，安能郁郁久居此？君速为吾办咨文，愿仍归胡帅！」李又慰劝之。俄警报至，粤寇扑某城急，文正檄鲍赴援，大胜而归.文正亟奖藉之，立加数营，礼貌优异。自是始绝口不言去，而文正亦甚倚重之矣。

　　蒋果敏军用五色帜同治甲子，蒋果敏公益澧之复杭州也，其驻师，西南则清波门外翁家山，东北则钱塘门外宝石山。时城中粤寇尚十万，蒋仅二万人，亦号十万.为五色帜，衣亦异色。使二万人绕苏堤，自北而南，日二番，番必易衣帜，若为有十万人者。粤寇不审虚实，且日忧无给，遂溃。

　　唐忠壮日巡诸营唐忠壮公殿魁身长八尺余，威棱可畏，终日不言笑，坐帐中，所部出入，无敢直行者。与部将议事，是则温言慰之，非则怒目斥之，顷刻而恩威互变。然洞悉艰苦，体恤隐微，人以是畏而感之。日巡视诸营，或马或步，无定时.至则与将弁勇夫杂坐同餐，有如家人。见枪炮刀矛器械，必反复省视，损者立修补，不齐者立责斥，或自为磨治以导之。将弁有临阵勇往者，立言于主帅，超拔之。暇日与谈家事，时有缓急，别资之，不留私财。

　　唐初充营官，李文忠督诸军围常州时，值程忠烈初亡，粤寇悍党麕聚，则分数营奔牛以遏其援。忠壮任其事，而洋将白齐文忽反助寇，以轮船入内河攻奔牛营，忠壮固守十数日，粮米子药几尽.募健卒，泅水乞救，文忠派营将黄桂兰裹粮携药，与忠壮会合，亦入围，不得出。忠壮悬重赏，得死士，乘夜怀巨钉，潜赴轮船钉炮眼，即大出队，以火箭喷筒环烧之。白齐文不知所为，弃轮舟而遁，寇惊退。不数日，常州克矣，时同治甲子四月也。文忠奏褒其功，以唐、黄百战之将并称.然黄非唐比，略与多隆阿相似耳。

　　陈国瑞以少击众陈国瑞战术，善于以少胜众。每率数百人击寇，寇见其寡也，围之数重，国瑞乃号于众曰：「拉起来！」所部遂列成一长方式，人各向外，己居中，指挥刺击。使围渐逼紧，复号于众曰：「冲！」于是数百人面面突围而前，悍不能御，寇每溃败。

　　陈每战，则短衣草履手械，与所部同。手自杀寇，寇从不知其所在。惟喜以红色临敌，辄令士卒多掣红旗。寇与战久，见红旗，即辨为陈军，恒有未战先却者。

　　郑绍宗方曜勇悍善战光绪初，粤有两福将之称，一谓陆路提督郑绍宗，一谓水师提督方曜也。郑初从粤寇，为陈金刚部下之健将。有军师孙某，诡谲多智术，至为陈所信任， 「 陈破广西贺县后，以李氏宗祠为王府，门前署联云：「王者命自天，谁敢化蛇当道；英雄居此地，何妨扪虱谈兵。」即孙所撰。」 与绍宗素不睦。城破后，争一女子，卒为绍宗所有，愈不能平，时媒孽之。绍宗屡立功，不得赏，心已怏怏。会因言事争执，孙嗾陈鞭之，绍宗益愤，遂乘间刺杀陈，并杀孙，以降于官军，隶金统领麾下。主将爱之甚，乃易从主将姓。积功，官至提督，始奏请归宗。

　　郑居官久，立功甚多，尤长于捕盗.尝练兵一营，曰组靖营，约束极严，尤能与士卒同甘苦，故士卒乐为所用。时水师提督方曜之部下多潮勇，无纪律，时出肆扰.然其勇悍善战，乃与绥靖营同。

　　冯子材谙悉边事冯萃亭宫保子材，嚄唶宿将，谙悉边事。自平李扬材之乱，久镇边关，众心积附。张靖达公抚桂省时，奏令回提督本任，与提督黄桂兰代统防营.光绪甲申、乙酉间，法、越事起，冯告病回籍，黄补提督缺，而边事益不可问，黄亦坐罪自毙矣。

　　吴大澄抚韩边外吴大澄尝以奉吉林平寇之命，至吉林，以单骑入韩边外寨中，晓以大义.晚宿韩所，约同至官军营，韩有难色。吴曰：「吾孤孑一身，入君寨不惧，君独惧我，是疑我也，请尝白刃！」韩感其诚，许之。又越日，偕至官军营，遂释怨息兵。在吉久，见宁古塔草深丈许，向不产五谷，吴曰：「谷，草木类也。草木蕃殖，五谷当亦然。」招河朔老农，搂其农具而垦荒焉。

　　李文忠论以毒攻毒李文忠之将薨也，尝言曰：「俄之伸势于满洲，不妨袖手观之，盖日本必不甘默视此封豕长蛇之侵略者。时机既至，势必起而相战。两虎争鬬，彼此皆疲，是即可乘之会也。宜借欧美之力以恢复之，此即以毒攻毒之妙法也。」

　　马玉昆论外兵马玉昆尝与于光绪甲午中、日之战，遂习知外人坚脆。尝曰：「列国军士之有智慧有法纪，虽其将死而指麾自如者，以德、法为最，英、日次之，俄乃最下。俄之军士，其能力无以加于我国，惟将校稍胜耳。仓猝遇伏，将校既歼，行列自乱.又克城以后，往往四出掳掠，大将本营或空虚无人，出不意袭之，往往转败为胜。日本之兵，果锐为诸国最，其耐久战之力，德、法、英、俄皆不及也。而器械之锐利，动作之敏捷，远不如德人。故论列国之兵，法人诎于体，久战先倦；俄人诎于智，失将先乱，皆非不可胜者也。今日我师虽非甚精，然以抗俄人，尚足取胜，惟俄人兵数多而铁道便，彼以众来而我以寡当之，此其所当踌躇者耳。」马尝以此言力陈于当道，皆不省。后卒有日、俄之战，其胜败，一如马所预料。

　　黑丫头负殊勇齐王氏有先锋曰黑丫头，负殊勇，每战必先。某监司之从仆皖人裴某，能手举五百斤，常以自豪。一日，川督勒保议出队，裴出，跪帐前，愿杀贼自效。勒壮其胆，令带百人往，及获胜而归，则赏六品顶带。越月，方出队，遥见一女子单骑持枪至，裴以其女子也，漫视之，策马直前，举矛刺之。女略一举手，裴已堕沟，见女下骑搜觅，亟跃起，以矛刺其喉，女乃仆地死，旋斩其首以归.同列见之，惊曰：「此即一日手斩两总兵之黑丫头也！乃为若所斩！」献首于勒，勒大喜，超擢参将。

　　萧三娘能马上指挥射粤寇军中有萧三娘，号女元帅，或云即朝贵妹也。年二十余，长身猿臂，能于马上指挥其众，且能左右射。咸丰癸丑三月，陷镇江时，尝率女兵数百登城，勇悍过男军，当者无不披靡。洪秀全妹宣娇，亦尝骑马临阵，与三娘同，惟从壁上指挥，不能交锋.清稗类钞    徐珂 编  目录

　　清稗类钞  徐珂 编  巡幸类

　　清稗类钞巡幸类圣祖六巡江浙圣祖南巡，始于康熙甲子十月二十六日，御舟抵浒墅关.先于二十四日过扬州，将由仪征幸江宁，忽遇顺风，可以速达京口，遂乘沙船顺流而下。次早幸金山，晚登舟扬帆，过丹阳、常州、无锡，俱未及泊，一昼夜，行三百六十余里。时汤斌为巡抚，务俭约，戒纷华，御舟已入邑境，县令犹坐堂皇决事也。上骑而入阊门，士庶夹道，辄缓辔，命勿跪，访求民间疾苦。至接驾桥，南行，幸瑞光寺，巡抚前导，由盘门登城，从齐门而下，幸拙政园.晚达葑门，驻跸织造署。

　　第二次南巡为己巳二月初三日，御舟抵浒墅关，苏州在籍诸臣汪琬、韩菼、归允肃、缪彤等接驾.日晡时，入城，衢巷始结灯彩.次日幸虎邱，登万岁楼。时楼前有玉蝶梅一株，盛开，注目良久，以手抚之。出至二山门，有苏州士民刘廷栋、松江士民张三才等伏地进疏，请减苏松浮粮，命侍卫收进，谕九卿科道会议.第三次南巡为己卯，奉慈圣太后以行。三月十四日驾抵苏州，在籍绅耆接驾，俱有黄绸旛，旛上标明都贯姓名恭迎圣驾字样。于姑苏驿前虎邱山麓，凡驻跸之所，皆建锦亭，联以画廊，架以灯彩，结以绮罗，备极壮丽，视甲子已逾十倍矣。十八日，恭逢万寿，诗若干帙，分天地人和四册，以祝万年之觞.又于诸山及城中名剎普设祝圣道场。十九日，召苏州在籍官员翁叔元、缪日藻、顾汧、王原祁、慕琛、徐树谷、徐升入见，赏赐各有差，又赐彭孙遹、尤侗、盛苻升御书匾额.二十日辰刻，御驾出葑门，登舟，幸浙江。时两江总督为遂宁张鹏翮，江苏巡抚为商邱宋荦也。上问云：「闻吴人每日必五餐，得毋以口腹累人乎？」鹏翮奏云：「此习俗使然。」上笑云：「此事恐尔等亦未能劝化也。」四月朔，驾由浙江回苏.初二日，传旨：「明日欲往洞庭东山。」初三日晨出胥口，行十余里，渔人献鲫鱼、银鱼二筐。又亲自下网，获大鲤二尾。上色喜，命赏渔人元宝。时巡抚已先候于山，少顷，有独木船二拨桨前行。御舟近岸，而从者未至，巡抚备大竹山轿一乘，伺候升舆，笑曰：「亦颇轻巧。」有山中耆老百姓等三百余人执香跪接，又有比邱尼艳妆跪而奏乐。上云：「可惜太后未来。」先驱引导者，倪巡检、陈千总也。在山士民老幼妇女，观者云集。上谕众百姓：「你们不要踹坏了田中麦子。」是时菜花结实成角，命取一枝细看，问巡抚何用。奏云：「打油。」上曰：「凡事必亲见也。」是日，有水东民人告菱湖坍田赔粮，收纸，付巡抚。上问扈驾守备牛斗云：「太湖广狭若干？」奏云：「八百里。」上云：「何以《具区志》止称五百里？」奏云：「积年风浪冲坍堤岸，故今有八百里。」上云：「去了许多地方，何不奏闻开除粮税乎？」奏云：「非但水东一处，即如乌程之湖溇，长兴之白茅嘴，宜兴之东塘，武进之新村，无锡之沙潡口，长洲之贡湖，吴江之七里港，处处有之。」上云：「朕不到江南，民间疾苦利弊，焉得而知耶。」初四日，由苏起銮回京。

　　第四次南巡为癸未二月十一日，驾抵苏州。时巡抚宋荦在任，一切行宫彩亭，俱照旧例。荦扈从时，见上逢名胜必有御制诗或写唐人诗句，荦从容奏云：「臣家有别业在西陂，乞御笔二字，不令宋臣范成大石湖独有千古。」上笑曰：「此二字颇不易书。」荦再奏云：「臣曾求善书者书此二字，多不能工，倘蒙出自天恩，乃为不朽盛事。」上即书二字颁赐.顷之，又命侍卫取入，重书赐之。

　　第五次南巡为乙酉三月十八日，驾抵苏州。是日为万寿圣诞，奉上谕：「江南上下两江举监生员人等，有书法精熟，愿赴内廷供奉钞写者，着报名齐集江宁、苏州两处，俟朕回銮日，亲加考试。」四月十四日，命掌院学士揆叙赴府学考进呈册页，取中汪泰来等五十一人，同前考过郭元焊等十人，俱赴行宫引见，各蒙赐御书石刻《孝经》一部。是年，驾又幸昆山县，登马鞍山，旋往松江，阅提标兵水操。

　　第六次南巡为丁亥二月二十六日，上幸虎邱山。三十日，幸邓尉山。圣恩寺僧际志恭迎圣驾.午后传旨宫门伺候，御赐人参二觔，哈密瓜、松子、榛子、频婆果、葡萄等十二盘.上云：「吾见和尚年老也。」初，无锡惠山寄畅园有樟树一株，其大数抱，千年物也，圣祖每幸园，尝抚玩不置，回銮后，犹忆及之，问无恙否。查慎行诗云：「合抱凌云势不孤，名材得并豫章无.平安上报天颜喜，此树江南只一株。」

　　圣祖南巡赋诗康熙己卯，圣祖第三次南巡视河工回跸，有御制诗云：「行徧江南水与山，柳舒花放鸟绵蛮.明朝又入邳徐路，凤阙龙楼计日还。」

　　圣祖赐青浦孔宅匾联衢州孔氏，世称圣裔南宗，而江苏青浦县城北亦有孔宅。考孔宅志，孔子二十二代孙潜，字景微，先居梁国，为汉太子太傅，避地会稽，遂为郡人。至三十四代正，为苏州长史，隋末乱离，奉先圣衣冠宝玉葬于大盈浦上，立家庙以祀，子孙家焉。康熙乙酉三月，巡幸江浙，涂经青浦，贡监生员孙鋐等吁请御书，匾云「圣迹遗徽」，联云：「泽衍鲁邦，四海人均化育；裔分吴会，千秋世永蒸尝.」雍正甲寅，诏立五代王祠。乾隆丙寅，礼部题准奉祀生。己亥，巡抚杨魁疏奏估修，嗣后多请帑重修，沿为故事。

　　高宗六巡江浙高宗南巡亦六次，始于乾隆辛未，终于甲辰，其间奉皇太后以行者四，仅率诸皇子以行者二，然辛未、丁丑两度，不过令河臣慎守修防，无多指示，至壬午，始有定清口水志之说.丙午，乃有改迁陶庄河流之为；庚子，遂有改筑浙江石塘之工；甲辰，更有接筑浙江石塘之谕.余如高堰之增卑易砖，徐州之接筑石堤，类皆迟之又久，始底于成者也。其时所过郡邑，恒减免租税，增广学额，优礼耆年，以志盛举.高宗南巡供应之盛高宗第五次南巡时，御舟将至镇江，相距约十余里，遥望岸上着大桃一枚，硕大无朋，颜色红翠可爱。御舟将近，忽烟火大发，光焰四射，蛇掣霞腾，几眩人目。俄顷之间，桃砉然开裂，则桃内剧场中峙，上有数百人，方演寿山福海新戏。彼时各处绅商，争炫奇巧，而两淮盐商为尤甚，凡有一技一艺之长者，莫不重值延致。又揣知上喜谈禅理，缁流迎谒，多荷垂询，然寺院中实无如许名僧，故文人稍通内典者，辄令髠剃，充作僧人迎驾.并与约，倘蒙恩旨，即永为僧人，当酬以万余金，否则任听还俗，亦可得数千金。故其时士子稍读书者，即可不忧贫矣。又南巡时须演新剧，而时已匆促，乃延名流数十辈，使撰《雷峰塔传奇》，然又恐伶人之不习也，乃即用旧曲腔拍，以取唱演之便利，若歌者偶忘曲文，亦可因依旧曲，含混歌之，不至与笛板相迕。当御舟开行时，二舟前导，戏台即架于二舟之上，向御舟演唱，高宗辄顾而乐之。

　　高宗南巡禁卫之严高宗南巡之经扬州也，地方官办皇差者，每于运河两岸之支港汊河，桥头村口，各设卡兵，禁止民船出入。御舟行时，塘河两岸，左右打纤，曰龙须纤.每纤道一里，设站兵三，惟许村镇民妇跪伏瞻仰，于应回避时，令男子退出，而不禁妇女。一日，御舟过平望，两岸市廛栉比鳞次，适一女子将炊，于楼头钻石取火，火光熠烁不定。御前侍卫见之，以为潜蓄逆谋，将危及卤簿也，遽从舟中发一箭，女遂应弦死。

　　高宗命对烧酒高宗南巡，舟至横塘，以横塘之向出烧酒也，乃以「横塘镇烧酒」五字命随銮诸臣对。诸臣瞠目苦思，皆辞不能。盖此五字，初视之无甚难，而其偏旁适按木土金火水五行，故不易也。

</div>
    <div class="pagination">
<a href="清稗类钞_page4.html">上一页</a><a href="清稗类钞.html">1</a><a href="清稗类钞_page2.html">2</a><a href="清稗类钞_page3.html">3</a><a href="清稗类钞_page4.html">4</a><span class="current-page">5</span><a href="清稗类钞_page6.html">6</a><a href="清稗类钞_page7.html">7</a><a href="清稗类钞_page8.html">8</a><a href="清稗类钞_page9.html">9</a><a href="清稗类钞_page10.html">10</a><span>...</span><a href="清稗类钞_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
