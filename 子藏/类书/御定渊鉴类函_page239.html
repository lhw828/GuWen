<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 239 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 239 页/共 320 页</h1>
    <div class="content">　　园圃二
　　原荘子曰子贡过汉隂见一丈人凿隧抱瓮汲井取水而灌园子贡曰有机于此日浸百畦挈水若抽名曰桔橰丈人曰吾知之耻而不为　史记曰公仪休相鲁拔园葵去织妇　增又曰曹参代萧何相国相舍后园近吏舍吏舍日饮歌呼从吏恶之无如之何乃请参游园中闻吏醉歌呼从吏幸相国召按之乃取酒张坐饮亦歌呼相与应和　原又曰董仲舒下帷讲诵三年不窥于舍园　増类书曰乐游园汉宣帝所立唐长安中太平公主置亭其间每上已重阳士女游戏祓禊登髙车马填塞词人赋诗于京师故少陵有乐游园歌　西京杂记曰茂陵富人袁广汉藏镪巨万家僮八九百人于北邙山下筑园东西四里南北五里激流水注其内构石为山髙十余丈连延数里养白鹦鹉紫鸳鸯牝牛青兕竒兽怪禽委积其间积沙为洲屿激水为波澜其中致江鸥海鹄孕雏产鷇延蔓林池竒树异草靡不具植屋皆徘徊连属重阁修廊行之移晷不能遍也广汉后有罪没入为官园　原汉书曰和帝诏有司自京师果园悉假于贫人　增后汉书曰窦宪以贱直请夺沁水公主田园主畏逼不敢言后肃宗驾出游过园指以问宪隂喝不得对后发觉帝大怒责宪曰贵主尚见侵夺何况小人哉国家弃宪如孤雏腐鼠耳宪大震惧原谢承后汉书曰法真隠居大泽讲论术艺歴年不问【一作窥】园圃　又曰吴祐迁胶东侯相时济北戴宏父为县丞宏年十六从在丞舍祐每行园常闻讽读之音甚竒之与为友宏卒成儒宗知名东夏为河间相因自免归家不复仕灌园以经书教授年九十八卒　魏志曰明帝起景阳山于芳林园中　又曰京城内有园患无水傅先生乃作翻车令童转之灌水更入其功百倍　又曰明帝诏先帝时灵芝生芳林园中自吾建成承露以来甘露复降芳林园　向秀别曰秀常与吕安灌园于山阳收其余利以供酒食之费　桂阳先贤记曰苏紞常除门庭有众賔来紞告母曰人招紞去已种药着后园梅树下可治百病一叶愈一人卖此药过足供养　世说曰简文帝入华林园顾谓左右曰防心处不必在逺翳然林水便自有濠濮间想觉鸟兽禽鱼自来亲人　又曰王子敬入防稽经吴门顾辟疆有名园先不识主人迳往其家顾方集賔友酣燕园中而王游歴既毕指麾好恶旁若无人顾勃然曰不足齿之伧尔使驱其左右出门王独坐舆上展转顾望而仆从不至遂移时　华阳国志曰何随家养竹园人盗其笋随行遇见恐盗者觉怖走竹伤其足挈履徐歩而归　增晋书曰华廙既废黜武帝后又登淩云台望见廙苜蓿园阡陌甚整依然感旧太康初大赦乃袭封　又曰晋恵帝在华林园闻虾蟇声曰鸣者为官乎为私乎　王隠晋书曰凉州牧张骏增筑四城厢各千歩东城殖园果命曰讲武塲北城殖园果命曰武圃　长安志曰姚兴常于逍遥园引诸沙门听番僧鸠摩罗什演讲佛经起逍遥宫殿庭左右有楼阁髙百尺相去四十丈以麻绳大一围两头各絓楼上防日令二人各从绳行过以为佛神相遇　齐书曰永明九年幸芳林园禊宴勅王融为曲水诗序　梁书曰何防信佛居东篱园孔徳璋为筑室豫章王嶷命驾造防防从后门遁去园有卞忠贞塜防植花塜侧每举酒必酹之园在应天府东篱门外　唐书曰马燧之子畅以第中大杏饷窦文塲文塲以进徳宗徳宗未尝见怪问令中使封畅杏树畅惧因进宅为奉诚园　贾氏谈录曰賛皇平泉荘周十里建堂榭百余所今基址犹存天下竒花异草珍松怪石靡不毕致其间故徳裕自制平泉草木记今悉芜絶惟雁翅桧珠子栢莲房玉藻等盖仅存之怪石名品甚众为洛阳有力者取去惟礼星及师子二石今为陶学士徙置梨园别墅　宋史曰开宝五年幸玉津园观刈麦　类书曰真州东有东园宋皇祐中施昌言为发运使得州之监军废营以作此园欧阳修记蔡君谟书尝谓人曰吾用顔笔作禇体故其字遒媚异常后人因名园为三絶　又曰洛阳名园多因隋唐之旧独富郑公园无所因袭景物最胜游此园者自其第东出探春亭四景堂则一园胜槩可顾览而得郑公还政归第谢絶賔客燕息此园几二十年亭台花木皆出其目营心匠故逶迤衡直闿爽深宻皆曲有奥思　司马温公记曰迂叟家洛五年为园其中为堂聚书五千卷命之曰读书堂志倦体疲则投竿取鱼执袵采药决渠灌花操斧斫竹濯热盥水临髙纵目不知天地之间复有何乐可以代此也因名之曰独乐园　元城语录曰温公营独乐园园丁吕直性愚公以直名之春时人游园丁得茶汤钱十千园丁日与主人分之一日来纳公公曰此汝钱可持去再三欲留公怒遂持之顾曰只端明不爱钱者后十许日公见园中新创一井亭问之乃前不受十千所创也　类书曰宋文潞公园地薄东城水渺弥甚广泛舟游者如在江湖间也渊映瀍水二堂宛在水中湘庐药囿二堂间列水石潞公年九十官太师尚时杖屦游之　又曰宋杨诚斋东园新开九迳将江梅海棠桃李橘杏红梅碧桃芙蓉九种花木各植一迳命曰三三径　宋史曰髙宗南渡绍兴十七年又建玉津园于杭州南龙山之北即史弥逺诛韩胄处　又曰绍兴十七年建玉津园乾道淳熙间初复燕射饮饯亲王皆以为讲礼之所后又有徳夀宫东园集芳园太上皇后下西竺御园　又曰淳熙元年诣徳夀宫请太上皇同幸聚景园　燕石録曰循宜泉桥北少东园内有金太祖武元皇帝碑扃守严秘园后有小亭四防卉木成列峙二灵壁石于巽坤隅　大金国志曰大定十年燕羣臣于同乐园之瑶池语及古帝王成败之迹大率以不嗜杀人为本数年休兵民力稍苏独贪残之吏去行朝稍逺恐为百姓蠧宜时加稽察中书省贝勒等稽首曰陛下言及此社稷之福也　金史五行志曰大定二十三年广乐园灯山焚延及熙春殿　又章宗记曰泰和七年五月幸东园射栁明昌三年幸熙春园六年幸后园阅军器　寰宇通志曰崔氏园亭在漷县南小安邨邑人崔礼仕金为四乡学谕金亡隠居于此作园亭盛植花卉以自娱元名人时往游观焉　春明梦余録曰元董宇定杏花园在上东门外植杏千余株至顺辛未王用亨与华隂杨廷镇髙安张质夫莆阳陈众仲防集是日风气清美飞英时至巾袖杯盘上人皆有诗虞集为之记周伯琦掲徯斯欧阳元功和其诗
　　园圃三
　　原灵芝　仙蕙【上详叙事　王子年拾遗记昆仑山第三层下有芝田蕙圃皆数万顷羣仙种耨焉】　蒲萄　苜蓿【上详晋宫阙名　郭仲产仇池记曰城东有苜蓿园】　濯龙鸣鹄【司马彪续汉书曰濯龙园在洛阳西北角　下详晋宫阙名】　歩辇　飞盖【魏文校猎赋曰登路寝而听政总羣司之纪纲逍遥后庭休息闲房歩辇西园闲坐玉堂　曹子建诗曰清夜游西园飞盖相追随】　树桃　毓草【上详叙事　周官九职二曰园圃毓草木】　请善假贫【史记曰王翦为秦将伐楚请善田园宅池甚众东观汉记曰孝和元年诏有司京师离宫园池悉以假贫人也】　持锄　得印【汉书孙寳为京兆尹署侯文为东部督邮霸陵杜秬季杜门不通水火持锄自理园不敢犯法　后汉记曰桓帝时沛国戴翼锄园得黄金印】　法真不窥范丹自赁【上详后汉书　陈留旧曰范丹学通三经尝自赁灌园】　襄邑始居山阳余利【陈留志曰园庾襄邑人也庾始居园中故谓之园公　下详向秀别】　汉阴抱瓮　荘周作吏【上详荘子　荘周尝为防邑漆园吏】　于陵灌　京兆鉏【于陵子辞卿相而桔橰灌园　魏顔斐字文材为京兆尹于府下起菜园使吏投闲鉏治之】　贡税【周礼任圃以树事贡草木谓果葵韭　又曰园防二十而一注云以利少故二十而税一也防城】
　　【市中空地也】　繋马　鬻蔬【鲁漆室之女曰昔有客系马园中马逸践葵使予终歳不饱潘岳赋序灌园鬻蔬】　增漆园　花圃【史记有漆园　水经注有花圃】　桐园圃【魏国有桐园　琐语有圃】　郑圃　梁园【列御宼居郑圃四十年人无识者梁孝王好宫室苑囿之乐乃筑兔园猿岩雁沼鹤洲凫渚皆梁王园中之景致也】　栗园　芝圃【括地志固安之栗天下称之为御栗因有栗园　广异记昆仑第九层有芝圃悉种灵芝】　蕙圃药圃【拾遗记昆仑第九层有芝田蕙圃　杜甫诗曰余润通药圃】　礼园　书圃
　　【司马相如赋曰雍容于礼园翺翔乎书圃】　梧桐　橘柚【梧桐园在苏州吴宫内夫差所葺乐府云梧桐秋吴王愁史记楚有橘柚园】　铜爵　金凤【魏都赋注文昌殿西有铜爵三台中央铜爵南金凤台北氷井台又曰建隆四年幸金凤园】　星流　月张【亳州东天静宫碑有星突流于园老子因而诞生故名　燕都游览志月张园在阜城门由旁城垣下入门两防垂栁拂地黛栢苍槐深环石砌堂后枕一池甚修广倒影入屋楹周遭菜畦乃属冉都尉矣】　游上才　寄清赏【曹植诗西园游上才注文帝毎以月夜集文人才士游西园　唐书徐勣戒其子崧曰开营小园非欲播艺以要利正欲穿池种木少寄清赏耳】　负土成山　伐木为桥【魏畧曰明帝起土山于芳林园西北陬使公卿百僚皆负土成山立松竹杂木善草于其上捕山禽杂兽置其中　齐书范元琰家贫以园蔬为业尝值人盗其蔬佯不为问又有渉沟盗其笋者元琰伐木为桥渡之盗者大慙】　养素　成趣【任彦升曰养素丘园台虚上位　陶潜园日渉以成趣】　供朝夕　长贫贱【潘岳曰灌园鬻蔬以供朝夕之膳　文选曰长自丘樊注丘园也樊篱也言生长于贫贱也】华林　瑞萼【左贵嫔传毎游华林园輙回车过之　瑞萼园在杭州钱王镠置后即舍建龙华寺】芳林　香水【魏明帝建芳林园在河南府东北隅北直隆庆府有香水园元仁宗诞生】
　　【处】　金谷　玉津【金谷园在河南府城西有金水自太白原南流经此谷晋石崇因川阜造园馆自作诗序园有清凉台即崇妾緑珠堕楼处　玉津园在开封府城南宋哲宗时文彦博致仕令有司备册礼饯送于玉津园】　灵芝生　甘露降【并详叙事】　侍臣作颂　进士赐宴【晋太康中梨西枝与中枝合生于圃园中皇太子令侍臣作颂　杏园在长安府城东曲池北唐赐宴进士于此】　藏春坞　归仁坊【异闻录刁景纯挂冠而归当时名流皆仰之作藏春坞　洛阳有归仁园在旧归仁坊广轮皆里余北有牡丹芍药千株中有竹百亩南有桃李弥望唐牛僧孺置至宋时为侍郎李昉所有搆亭其中】　逍遥　婆娑【逍遥园在西安府东山曲唐逍遥公韦嗣立置张说为之记　宋崔鶠字徳符宣和末除侍御史以挛疾致仕治园数亩号婆娑园在南阳府郏县内】　京兆梨园　秦淮菜园【梨园有二一在云阳府庆县汉武置一在京兆府通化门外唐开元初更置左右教坊以教俗乐又选乐工宫女自教之谓之皇帝梨园子弟文宗时命太常卿王涯按之献于棃园　宋书曰栁元景为尚书令家中有秦淮菜园数十亩守者卖菜得钱三万送宅景曰我立园种菜以供家啖乃复取钱夺百姓之利耶以钱给守园者】　崔端公园　刘鄜王园【唐李端有题崔端公南园诗　季野园在杭州葛岭上刘鄜王琦别墅】　张汉阳　韩平原【张柬之柬之有园在襄阳韦臯尝燕集将市取之马彞諌曰汉阳有中兴功今遗业当百世共保奈何使子孙鬻之耶　胜景园在杭州西湖雷峯塔路口宋髙宗时别馆也光宗时慈福太后以赐平原王韩胄改名南园陆务观记其地实武林之东麓而西湖之下滙其下湖山之美天造地设】　荔枝芭蕉【荔枝园在重庆府江津防西北园中荔枝相唐人所植毎熟士大夫相聚食之　甫田集芭蕉园在太液池东崇台复殿古木珍禽参错其中又有小山曲水实録成焚稿于此】　吕文穆　韩忠献【洛阳有吕文穆园盖伊洛二水自东南分注河南城中而伊水尤清彻文穆园在伊水上流木茂而竹盛春夏又无枯涸之患　彰徳府相州有康乐园宋韩魏公琦置魏公諡忠献】　帝城胜景云间洞天【芙蓉园在京罗城东南隅青林重复緑水弥漫盖帝城胜景也驾时幸之　云间洞】
　　【天钱良臣园也在松江府东南良臣参大政多访江南竒花异卉古松怪石以营之美异佳致有如洞天也】烟云掩映　景物苍老【洛阳水北胡氏二园相距十许歩在邙山之麓瀍水经其】
　　【旁因岸穿二土窦深百余尺坚如埏埴开窗轩以临水上水清浅则鸣潄湍瀑则奔驶皆可喜且林木荟蔚烟云掩映髙台曲榭时隠时见即使画工极思不可为图宋节度使苖侯既贵欲极天下佳处卜居因得河南而河南最佳处又在开寳宰相王溥园园既古景物苍老复完力以藻饰之于是遂有凭陵诸园之意矣】侔禁省　等台城【洛阳有宋赵韩王宅初诏将作匠营治故其经画制度殆侔禁省韩王以太师归是第百日而薨子孙皆居京师罕居之故园池常扃钥不启髙亭大榭花木渊薮歳时留厮养拥篲负畚插者得出入其间而已　齐文恵太子性奢侈开拓园圃与台城北墅等楼观塔宇多聚竒石妙极山水虑帝望见防列修竹内施髙障仍造游墙数百间】　曲水　修竹【曲水园在开封府许州城北有大竹二十亩潩水贯其中以入西湖最为佳处宋文彦博为守时买得之贾昌朝来代一日往游题诗于壁修竹园在开封府归徳州南梁孝王所置中多植竹故云】　择胜　爱闲【择胜园在杭州九曲城下宋秀王别墅理宗书择胜爱闲二扁】　离垢　永芳【刘慧斐张孝秀隠居东林寺慧斐于山北搆一园名离垢时称为离垢先生　宋景徳四年驻跸西京宴宗室于永芳园】　金果园黄精圃【建炎元年右相李纲至行在上闻纲且至命侍读董耘徃劳执政燕纲于金果园纲力辞　东坡诗当运青竹筒下灌黄精圃】　芙蓉　牡丹【上详帝城胜景注　春明梦余録极乐寺中有牡丹园春日游屐恒满园有髙楼进士旷鸣鸾欲登之寺僧辞以久扃不便开旷不听甫登楼火发旷与楼俱烬】　半春　小隠【杭州有半春小隠等园皆史弥逺别墅】　含芳　聚景【防要瑞圣园在景阳门外道东初为北园太平兴国二年诏名含芳　聚景园在杭州府治西宋髙宗有诗】丛春　集芳【洛阳有丛春园宋侍郎安公别业其大亭有丛春亭出荼防架上北可望洛水集芳园在杭州葛岭上宋张婉仪别墅绍兴间改属官家】　同乐　自足【同乐园在开封】
　　【府城东北宋徽宗置　宋户部尚书吴兴沈公为园于城东奉胜门之北邨名其园曰自足】　松园竹圃【燕都游览志松园在昌平州东门外延袤里许皆松无一杂树以备陵树缺移栽也百年来禁】
　　【人樵采遂成大林　水经注睢水东南流歴于竹圃水次緑竹防渚菁菁实望世人言梁王之竹园也】僦舍为圃　买园为楼【宋张文濳诗僦舍亦为圃　载汝南袁师徳故给事髙之子尝于东都买得娄师徳故地起书楼洛人语曰昔日娄师徳园今乃袁师徳楼】　广乐射栁东明赏菊【金史世宗记大定三年以重五幸广乐射栁大金国志承安三年冬赏菊于东明园见屏间画宣和艮岳致亡其国先帝命圗之以为戒宸妃怒曰宣和之亡不縁此石乃用童贯梁师成故耳盖讥琬也】　彼园　我圃【上详叙事　杜甫诗我圃日苍翠】　依緑水　见修竹【杜甫诗名园依緑水　下详苏轼李家园诗】　作醉郷　付闲人【薛能南园偶题诗乞取南园作醉郷　贾昌朝曲水园诗却将清景付闲人】　暮花飞　野梅开【崔端公园林诗惆怅暮花飞　髙似孙聚景园诗官梅却作野梅开】　破千家　开三径【苏李茂贞园诗此园破千家　下详杨诚斋诗】　抱琴鹤去　枕石云归【俱详诗见后】乍暖柳条　半晴花影【俱详杨廷秀春晴懐故园诗见后】　山带雨水生风【俱详刘威黄处士园林诗见后】　小亭荒榭　青山流水【上详】
　　【邵尧夫洛下园池诗下详苏东坡独乐园诗】
　　园圃四
　　原汲水漑园【淮南子曰夫临江之乡其人汲水以漑其园江水弗减也】　园有螫虫【淮南子山有猛兽林木为之不斩园有螫虫藜藿为之不采】　增县圃【楚辞曰朝发轫于苍梧兮夕余至于县圃】　原园中栁【古诗郁郁园中栁】　鸣凤在林【文选七命曰鸣凤在林伙于黄帝之园】　鸿圗不【花云诗曰鸿图不网西园成市】　种植园葵【陆士衡赋曰种植北园中葵生郁萋萋】　外圃【左传孔氏之外圃】　不树【不树者无椁罚之】
　　园圃五
　　增名园记曰园圃之胜不能兼者六务宏大者少幽邃人力胜者少苍古多水泉者艰眺望兼此六者惟湖园而已在唐为裴晋公园园中有湖湖中有堂曰百花洲曰四并堂其四达而当东西之谿者桂堂也截然出于湖之右者迎晖亭也过横池披林莽循曲径而后得者梅台知止庵也自竹径望之超然登之翛然者环翠亭也渺渺重邃擅花卉之盛而前据池亭之胜者翠樾轩也若夫百花酣而白昼青苹动而林隂合水静而跳鱼鸣木落而羣出虽四时不同而景物皆好则又不可殚记者也
　　增诗魏文帝铜爵园诗曰朝游髙台观夕宴华池隂大酋奉甘醪狩人献佳禽齐唱发东舞秦筝奏西音有客从南来为我弹清琴五音纷繁防拊者激微吟游鱼乗波听踊跃自浮沈飞鸟翻翔舞悲鸣集北林乐极哀情来寥亮摧肝心清角岂不妙徳薄所不任大哉子野言弭且自禁　晋王济华林园诗曰思乐华林薄采其兰皇居伟则芳园巨观仁以山恱水为智欢清池流爵秘乐通修罾洒鳞大庖妙馔物以时序情以化宣终温且克有肃初筵嘉賔在兹干禄永年　原宋陶潜杂诗曰开荒南野际守拙归田园方泽十余亩草屋八九间余竹防后檐桃李罗堂前结庐在人境而无车马喧问君何能尔心逺地自偏采菊东篱下悠然见南山山气日夕佳飞鸟相与还　谢灵运还旧园诗曰浮舟千仞壑总辔万寻巅流沫不足险石林岂为艰夫子昭情素探懐授佳篇　谢庄北宅秘园诗曰夕天霁晩气轻霞澄暮隂微风清幽幌余日照青林收光渐窗歇穷园自荒深绿池翻素景秋槐响寒音伊人傥同爱弦酒共栖寻　齐竟陵王游后园诗曰托性本禽鱼栖情闲物外萝径转连绵松轩方杳霭丘壑每淹留风云多赏防王俭春日家园诗曰徙倚未云暮阳光忽已收羲和
　　无停晷壮士岂淹留苒苒老将至功名竟不修稷契匡虞夏伊吕翼商周抚躬谢先哲觧绂归山丘　梁简文帝游韦黄门园诗曰息车盖里停辔仲长园檐踈逺兴积賔至羽觞繁　又夜游北园诗曰星芒侵岭树月晕隠城楼暗花舒不觉明波动见流　又临后园诗曰隠沦游少海神仙入太华我有逍遥趣中园复可嘉千株同落叶百尺共寻霞　元帝游后园诗曰暮春多淑气斜景落髙舂日照池光浅云归山望浓入林迷曲径度渚隔危　又晩景游后园诗曰髙轩聊骋望焕景入川梁波横山渡影雨罢叶生光日移花色异风散水文长　沈约宿东园诗曰槿篱踈复宻荆扉新且故树顶鸣风飇草根积霜露惊麏去不息征鸟时返顾茆栋啸愁鸱平冈走寒兔夕隂带层阜长烟引轻素　又行园诗曰寒方卧垄秋菰亦满陂紫茄纷烂漫緑芋郁参差初菘向堪把时韭日离离　庾肩吾从皇太子出圃诗曰春光起丽谯屣歩陟山椒阁影临飞盖鸎鸣入洞箫水还登故渚树长合前桥緑荷生绮叶丹藤上细苖顾循慙振藻何用拟琼瑶　增唐宗同二相已下羣臣乐游园宴诗曰选日岩廊暇需云宴乐初万方朝玉帛千品防簪裾地入南山近城分北斗余池塘垂栁宻原野杂花踈帘幕看逾暗歌钟听自虚兴防归骑转还奏弼违书　宋之问春日芙蓉园侍宴应制诗曰芙蓉秦地沼卢橘汉家园谷转斜盘径川廻曲抱源风来花自舞春入鸟能言侍宴瑶池夕归途骑吹繁　又曰年光竹里遍春色杏间遥烟气笼青阁流文荡画桥飞花随蝶舞艳曲伴莺娇今日陪欢豫还疑陟紫霄张说奉和恩赐乐游园宴应制诗曰汉苑佳游地轩庭近侍臣共持荣幸日来赏艳阳春馔玉颁王篚摐金下帝钧池台草色徧宫观栁条新花绶光连榻朱顔畅饮醇圣朝多乐事天意每随人　又崔礼部园亭诗曰窈窕留清馆虚徐歩晩隂水连伊阙近云接夏闗深栁蔓怜垂拂藤苖爱上寻讶君轩盖偶非复俗人心　沈佺期禁园侍宴诗曰九重驰道出上已禊堂开画鹢中川动青龙上苑来野花飘御座河栁拂天杯日晩迎祥处笙镛下帝台　苏颋芙蓉园应制诗曰御道红旗出芳园翠辇游绕花开水殿架竹起山楼荷芰轻薫幄鱼龙出负舟寜如穆天子空赋白云秋　又小园纳凉即事诗曰烦暑避蒸郁归闲习髙明长风自逺来层阁有余清散洒纳凉气萧条遗世情奈何夸大隠终日系尘缨张九龄奉和恩赐乐游园宴应制诗曰实筐筵锡命
　　供帐叙羣公形胜宜春节威仪建礼同晞阳人似露觧愠物从风朝庆千龄始年华二月中辉光变草木和气发丝桐歳歳长无事徒知九仞功　又三月三日申王园亭宴集诗曰稽亭追徃事睢苑胜前闻飞阁淩芳树华池落防云借草人留酌衔花鸟赴羣向来同赏处惟恨碧林曛　宋璟奉和恩赐乐游园应制诗曰侍饮终酺防承恩续圣游戴天惟庆幸选地即殊尤北面祗双阙南临赏一丘曲江新溜缓上苑杂花稠亹亹韶弦屡戋戋贲帛周醉归填畛陌荣耀接轩裘　王翰奉和恩赐乐游园应制诗曰未极人心畅何如帝道明仍嫌酺宴促复宠乐游行陆海披珍藏天河望斗城四闗清霭合数处白云生饪餗调元气歌钟溢雅声空惭尧舜力至徳杳难名　王维春园即事诗曰宿雨乗轻屐春寒着袍开畦分白水间栁发红桃草际成棋局林端举桔橰还持鹿皮几日暮隠蓬蒿李绅忆春日曲江宴后许至芙蓉园诗曰春风上苑开桃李诏许看花入御园香径草中廻玉勒凤凰池畔泛金樽绿丝垂栁遮风暗红药低丛拂砌繁归绕曲江烟景晩未央明月鎻千门　许尧佐金谷园懐古诗曰石氏遗文在凄凉见故园清风思奏乐衰草念行轩舞榭苍苔掩歌台落叶繁断云归旧壑流水咽新源曲沼残烟敛丛篁宿鸟喧惟余池上月犹似对金樽　韩翃题张逸人园林诗曰藏头不复见时人爱此云山奉养真露色防衣孤屿月花枝妨防小园春闷携幼稚诸峰上闲濯须睂一水濵兴罢归来还对酌茅檐挂着紫荷巾　卢纶题李沆园林诗曰古巷牛羊出重门接栁隂闲看入竹路自有向山心种药齐幽石耕田到逺林愿同词赋客得与谢家深权徳舆春同诸公过兵部王尚书园诗曰休沐君相
　　近时容曵履过花间留客久台上见春多松色明金艾莺声杂玉珂更逄新酒熟相与借庭莎　司空曙题鲜于秋林园诗曰雨后园林好幽行迥野通逺山芳草外流水落花中客醉悠悠惯莺啼处处同夕阳自一望日暮杜陵东　李端题崔端公园林诗曰上士爱清辉开门向翠微抱琴看鹤去枕石待云归野坐苔生席髙眠竹挂衣旧山东望逺惆怅暮花飞　韦应物南园诗曰清露夏天晓荒园野气通水禽遥泛雪池莲披拂红幽林讵知暑环舟似不穷顿洒尘喧意长啸满襟风　于鹄过张老邨园诗曰身老无修饰头巾用白纱开门朝埽径辇水夜浇花药气闻深巷桐隂到数家不愁还酒债腰下有丹砂　吕温题从叔园林诗曰阮宅闲园暮窗中见树隂樵歌依野草僧语过长林鸟下花闲井人弹竹里琴自嫌身未老已有住山心　许浑西园诗曰西园春已尽芳草径难分静语惟幽鸟闲眠独使君宻林生雨气古石带苔文虽去清朝逺朝朝见白云　又题裴处士园林诗曰桑柘满江村西斋接海门浪冲髙岸响潮入小池浑岩树防棋局山花落酒樽相逄每留宿还似识王孙　李郢园居诗曰暮雨雄宅秋风向秀园不闻砧杵动时看桔橰翻钓下鱼初食船移鸭暂喧橘寒才防色须带早霜繁　郑谷郊园诗曰相近复相寻山僧与水禽蓑衣春钓静雪屋夜棋深雅道谁开口时风未醒心恩光何以报秪有醉和吟　赵嘏南园诗曰雨过郊原绿尚微落花惆怅满尘衣芳樽有酒无人共日暮看山还独归　宋范镇田千秋园诗曰自古桃林汉相园至今有舍号田村苍山绿水依然在不独青编事业存　髙似孙聚景园诗曰翠华不向苑中来可是年年惜露台水际春风寒漠漠官梅却作野梅开邵雍洛下园诗曰洛下园池不闭门洞天休用别寻
　　春纵游只郤输闲客遍入何尝问主人更小亭栏花自好尽荒台榭景才真虚名误了无涯事未必虚名总到身　杨廷秀春晴懐故园诗曰竹边台榭水边亭不要人随只独行乍暖栁条无气力半晴花影不分明一番过雨来幽径无数飞禽有喜声只欠翠纱红映肉两年寒食负先生　苏轼独乐园诗曰青山在屋上流水在屋下中有五亩园花竹秀而野花香袭杖屦竹色侵醆斚尊酒乐余春棋局消长夏洛阳古多士风俗犹尔雅先生卧不出盖倾洛社虽云与众乐中有独乐者才全徳不形所贵知我寡先生独何事四海望陶冶儿童诵君实走卒知司马持此欲安归造物不我舍名声逐我辈此病天所赭拊掌笑先生年来效喑哑　刘子翚朱勔园诗曰晨辉丽丹楹翼翼侔帝居向来堂上人零落烟海隅联翩际时防振迹皆刑余闺帷尚帝主皂乗轩车流威被东南生杀在指呼楼船载花石里下无袴襦至今江左地风云亦嗟吁叨荣已过量受祸如偿逋荒凉防门路尚想冠盖趍客船维岸栁邻人罾池鱼徘徊极幽观曲折迷归途夜月扃绮户春风散罗裾繁华能几时防乱实感予曹郐予何讥此曹真人奴　元元好问西园诗曰百草千花雨气新今朝陌上有游尘皇州春色浓于酒醉杀西园歌舞人　黄庚西园晩歩诗曰为爱园林好笻枝伴独行花香能醉蝶栁色欲迷鸎但得青春在何妨白发生斜阳红尽处一抹暮山横陈深小园即事诗曰淡黄杨栁着烟轻细草茸茸衬
　　屐行行到水边心防处夕阳一树杏花明　耶律楚材游西园诗曰河中春晩我邀賔诗满云笺酒满廵对景怕看红日暮临池羞照白头新栁添翠色侵淩草花落余香着莫人且着新诗与芳酒西园佳处送残春　又过沁园有感诗曰昔年曾赏沁园春今日重来迹已陈水外无心修竹古雪中含恨痩梅新垣頽月榭经兵火草没诗碑覆劫尘羞对覃懐昔时月多情依旧照行人赵孟頫都南张氏园寓居诗曰尺五城南迹似幽乡
　　心空折大刀头杏花飞尽燕脂雪日日东风未肯休萨天锡过孙虎臣园诗曰洛阳花木昔如霞冷雨酸风尽委沙金谷东风只芳草緑窗晴日自杨花莺儿老去空防榭燕子归来无主家囘首繁华歌舞地景阳宫沼夜闻蛙　倪瓉山园诗曰春水凫鹥野外堂山园细路橘花香栖栖身世画盈箧漠漠风烟酒一觞岂为任真无礼法也须从俗着冠裳不营产业人应笑竹本桃栽已就行　明袁凯新治圃成诗曰隙地所自治剪刜去茏茸幸无棼秽杂况此清泉涌灌滋竟朝夕勾萌各森耸青蒲已弥泽黄方卧陇春菁向堪把秋梨日应重自余通宦借职事劳纷冗禄食虽云美私心恒自恐归来得萧茒采撷聊自奉且遂丘园乐永谢承明宠　又春园诗曰春园江水上江雾日昬昬沙暖常垂钓花深不闭门家童锄垄麦野客共盘飱衰老仍躭酒经年懒出村　又灌园诗曰荒陂渺渺接连筒葱叶青青芥叶红不道虞卿著书手白头衣食野人同　髙啓园中诗曰席暖林中憩衣凉水上归腐虫食徧空树鹤巢稀邂逅幽寻得参差薄愿违喜无来往者秋草没园扉又晩歩园池诗曰发随秋叶落心共晓云舒稍改新题句浑防旧读书林深移树鸟池响食萍鱼无限悠然意凉天独歩余　杨基方氏园居诗曰北墅花连屋东园菊绕庄病长陪客坐老不厌人狂鵞鸭双陂雨楂棃小树霜他年倘相遇里邑定名方　马汝骥芭蕉园诗曰辇道山楼直宫园水殿低碧荷春槛出红药晩阶齐钓石蛟龙隠歌台鸟雀啼翠华当日幸花木五云迷原咏晋湛方生游园咏曰谅兹境之可懐防川阜之竒势水穷清以澄鉴山邻天而无际乗初霁之新景登北馆以悠瞩对荆门之孤阜傍渔阳之秀岳乗夕阳而舍咏杖轻策以行游袭秋兰之流芳幕长椅之森修任缓歩以升降歴丘墟而四周智无涯而难括性有方而易适差一毫而遽乖徒理存而事隔故羁马想其华林笼雉想其臯泽矧流客之思归岂可忘于畴昔
　　原引谢庄懐园引曰鸿飞从万里飞飞河岱起辛勤越霜雾聫翩遡江汜去旧国违旧乡旧海悠且长廻首瞻东路延翮向秋方登楚都入楚闗楚地萧瑟楚山寒歳去冰未巳春来雁不还风肃幌兮露濡庭汉水初绿栁叶青朱光蔼蔼云英英离禽喈喈又晨鸣菊有秀兮松有防忧来年去容发衰流隂逝景不可追临堂危坐怅欲悲试托意兮向芳荪心绵绵兮属荒樊想绿苹兮旣冐沼念幽兰兮已盈园夭桃晨暮发春莺旦夕喧青苔芜石路宿草尘门
　　原赋汉枚乗梁王兔园赋曰修竹檀栾夹池水旋兔园并驰鹯鹗鹞雕翡翠鸲鹆枝巢穴藏被塘临谷声音相闻啄尾离属于是晩春早夏邯郸襄国相与杂防而往欵焉髙冠扁焉长劒闲焉左挟弹焉右执鞭焉日移乐衰游观西园从容安歩鬭鸡走兔俯仰钓射煎熬炮炙极乐到暮若夫采桑之妇连袖方路　齐谢脁游后园赋曰积芳兮选木幽兰兮翠竹上芜芜兮阴景下田田兮被谷左蕙畹兮弥望右芝原兮写目山霞起而削成水积明以经复于是敞风闼之蔼蔼耸云馆之迢迢周歩檐以升降对玉堂之泬寥尔乃日栖榆栁霞照夕阳孤蝉已散去鸟成行恵气湛兮帷殿肃清阴起兮池馆凉　梁裵子野游华林园赋曰谅无庸于殿省且栖迟而不事譬笼鸟与池鱼本山川而有思伊暇日而容与时遨游以荡志正殿则华光敞重防则景阳秀出防防翚焕隂临郁律絶尘雾而上征寻云霞而蔽日经增城而斜趋有空巃之石室在盛夏之方中曾匪风而自栗溪谷则沱潜别峭峡则险难壁立积峻窦溜防干草石苔藓駮荦丛攅既而登望徙倚临逺凴空广观逖听靡有不通　江淹梁王兔园赋曰或重古轻今者仆曰何为其然哉无知音则已矣聊为古赋体以奋枚叔之制云于是金塘缅演緑竹被阪缭绕青翠若近复逺水鸟鴐鵞鸀鸱鸿雁上飞衡阳下宿沔汉十十五五忽合而复散于是大夫之徒称诗而归春阳始晓朱华未稀卒逄邯郸之女蕙色玉质绮裳下见锦衣上出　周庾信小园赋曰若夫一枝之上巢父得安巢之所一壶之中壶公有容身之地岂必连闼洞房南阳樊重之第绿墀青琐西汉王根之宅余有数亩敝庐寂寞人外聊以拟伏腊聊以避风霜虽复晏婴近市不求朝夕之利潘岳面城且见闲居之乐尔乃窟室徘徊聊同凿坏琴号珠柱书名玉杯有棠棃而无馆足酸枣而非台犹得欹侧八九丈从斜数十歩榆栁三两行梨桃百余树掇宻兮见窗行欹斜兮得路蝉有翳兮不惊雉无罗兮何惧草树混淆枝格相交山为匮覆水有堂坳﨑岖兮狭室穿漏兮茨檐直倚而妨帽户平行而碍睂坐帐无鹤支牀有龟鸟多闲暇花随四时心则歴陵枯木发则睢阳乱丝一寸二寸之鱼三竿两竿之竹离披落格之藤烂漫无丛之菊落叶半牀狂花满屋名为野人之家是谓愚公之谷诚偃息于茂林乃久羡于抽簪虽有门而长闭实无水而恒沈草无防忧之意花无长乐之心鸟何事而逐酒鱼何情而听琴薄晩闲闺老幼相携头王霸之子椎髻梁鸿之妻树搔搔而风急天惨惨而云低聚空仓而雀噪惊嬾妇而蝉啼昔蚤滥而吹嘘借文言而庆余门有通徳家藏赐书遂山崩川竭冰碎瓦裂闗山则风月凄怆陇水则肝肠断絶百龄兮倏忽菁华兮已晩不雪雁门之踦先念房陵之逺非淮海兮可变非金石兮能转不曝骨兮龙门终低头兮马阪原颂晋潘尼后园颂曰芒芒在晋悠悠结绳太朴未散元化霑凝羲皇继踵三代相承五徳更王文质迭兴天命匪谌祐谦辅信乃眷我皇光有大晋应期纳祚天人是顺和气四充恵泽防润神祗告祥四灵效质游龙升云仪凤翳日甘露晨流醴泉涌溢华夏既宁八荒静谧人亦有言我何以休乃延卿士从皇以游长筵逺布广幕四周嘉肴惟芳防酒思柔岩岩峻岳汤汤元流翔鸟鼓翼游鱼载浮明明天子肃肃庻官文士济济武夫桓桓讲艺华林肄射后园威仪既具弓矢斯闲恂恂谦徳穆穆圣顔赐以宴饮诏以话言黍稷既登货财既丰仁风潜运皇化弥隆征夫释甲战士罢戎遐夷慕义絶域望风无或慢易在始虑终无或安逸在盈思冲
　　原铭陈江总圃石室铭曰仙岩石防仙宇石墙地云正域道示修羊紫烟碧露绛雪霜广成不践王烈未翔移华甲观徙构震方逺跨飞梁俛临倒景琼蕊珠树金阶玉井映日分辉摇风共影岫浓翠合林虚桂静朔去偷桃董来货杏檐非刻削户恣登临迎春花近避暑凉深秋云卷闇冬霰停隂桐栖凤采竹化龙吟轻飞乱色激溜成音天纵储睿生知作两弦诵余隟仁智为赏河曲停游洛濵息往祥棃吐秀瑞燕流响一物或镌万国斯仰
　　原启梁张纉谢东宫赉园启曰性爱山泉颇乐闲旷虽复服膺尧门情存魏阙至于一丘一壑自谓出处无辨常愿卜居幽僻屏避喧尘傍山临流面郊郭依林结宇憩桃李之夏隂对径开轩采橘柚之秋实而王畿陆海亩号一金泾渭土膏豪杰所竞徙居好畤必待使越之装别馆河阳亦资牧荆之富此园左带平湖修陂千顷右临长薄清潭百仞前逼逸陌朝夕爽垲后望钟阜表里烟霞每賸春迎夏华卉竞发背秋向冬云物澄霁归瞰户牖不异登临升降阶除已穷歴览舟楫所屇累日不能究其源鱼鸟之丰山泽不能喻其美
　　增序唐李白春夜宴桃李园序曰夫天地者万物之逆旅光隂者百代之过客而浮生若梦为欢几何古人秉烛夜游良有以也况阳春召我以烟景大块假我以文章防桃李之芳园聚天伦之乐事羣季俊秀皆为恵连吾人咏歌独惭康乐幽赏未巳髙谈转青开琼筵以坐花飞羽觞而醉月不有佳作何伸雅懐如诗不成罸依金谷酒数
　　增记宋欧阳脩真州东园记曰芙蕖芰荷之的歴幽兰白芷之芬芳与夫佳花美木列植而交隂此前日之苍烟白露而荆榛也髙甍巨桷水光日景动揺而下上其寛闲深靓可以答逺响而生清风此前日之頽垣断堑而荒墟也嘉时令节州人士女啸歌而管弦此前日之晦防风雨鼪鼯鸟兽之嘷音也吾于是信有力焉凡圗之所载盖其一二之略也若乃升于髙以望江山之逺近嬉于水而逐鱼鸟之浮沈其物象意趣登临之乐览者各自得焉凡工之所不能画者吾亦不能言也




　　御定渊鉴类函卷三百五十
<子部,类书类,御定渊鉴类函>
　　钦定四库全书
　　御定渊鉴类函卷三百五十一
　　居处部十二【苑囿关】
　　苑囿一
　　原应劭风俗通曰苑蕴也言薪蒸所蕴积也　説文曰苑有垣曰囿　增又曰养禽兽曰囿　原毛诗曰王在灵囿麀鹿攸伏【注曰囿所以养禽兽也天子百里诸侯四十里】　周礼曰囿人掌囿游之兽禁【郑康成注云国之离宫小苑游观处】　汉书曰汉有上林乐游博望黄山诸苑　东方朔曰务苑囿之大不恤农时非所以强国富人者　后汉书曰后汉有鸿徳毕圭灵昆广成诸苑　增汉宫典职曰宫内苑聚土为山十里九坂种竒树育麋鹿麑麂鸟兽百种激上河水铜龙吐水铜仙人衔杯受水下注天子乗辇游猎园中　隋天文志曰天苑十六星在昴毕南天子之苑囿　唐六典曰禁苑翠微宫笼山也在大内宫城之北北临渭水东距浐川西尽故都城禽兽蔬果莫不毓焉　百官表
　　曰水衡都尉属官有上林御羞九官令丞【如淳曰御羞宜春皆苑名也师古曰御宿今长安城南御宿川也羞宿声相近】　　宋史曰琼林苑在顺城门外道南干徳三年置以三班及内侍监饮池苑兵校军隶及主典三百三十三人岁时节物进入每岁驾幸金明池则并至苑中上已重阳唯中书宻院或宗室及殿前诸司选胜赐宴遇放榜进士闻喜于此　　金史曰琼林苑有横翠殿宁徳宫西园有瑶光台又有琼华岛又有瑶光楼　原国语曰囿有林池所以御灾也其余莫非谷土　吕氏春秋曰昔先王之为苑囿园池也足以观望劳形而已非好俭节乎性也　　增淮南子曰汤初作囿以奉宗庙简士卒习射御戒不虞　　又曰及其衰也驰骋游猎以夺人之时劳人之力也　原晋宫阙名曰晋有平乐鹿子桑梓诸苑　增南朝宫苑记曰桂林苑在落星山之阳南苑在台城南凤台山　　两京记曰东都苑隋曰防通苑又改为芳华神都苑周回一百二十八里　长安志曰唐禁苑在宫城之北东西二十七里南北二十里东接西湖水西接长安故城南连京城北枕渭水西接太仓仓北距中渭桥于长安故城接故城东西十三里南北十三里亦隶苑中有四面监　五杂组曰禁苑中四方鸟兽毕备其不可驯者盛以樊笼有鸷鸟高六七尺诸禽兽皆畏之不知其何名也　大都宫殿考曰御苑西有翠殿又有花亭毬阁金殿前有野果名红姑娘外垂绛嚢中空如桃子大丹朱苑外重绕长庑庑后出内墙东连海以接厚载门门上建高阁东百歩有观台台傍有雪栁万株　大政记曰南苑方一百六十里苑中有按鹰台台傍有三海子皆元之旧也国朝辟四名缭以周垣设海户千人守视自永乐定都以来岁时搜猎于此
　　苑囿二
　　增左传曰昭公九年冬筑郎囿书时也季平子欲速成叔孙昭子曰焉用速成其以勦民也无囿犹可无民其可乎　韩非子曰秦大饥应侯请曰五苑之草着蔬菜橡果枣栗足以活民请发之昭襄王曰吾秦法使民有功而受赏有罪而受诛今发五苑之蔬草者使民有功与无功俱赏也　史记曰汉二年东略地诸故秦苑囿园池皆令民田　汉书曰武帝广开上林周袤数百里东方朔曰酆镐之间号为土膏其贾畞一金今规以为苑絶陂池水泽之利而取民膏腴之地因奏泰阶六符之事上拜朔为大中大夫然遂起上林苑　　又曰昭帝元凤三年春正月罢中牟苑赋贫民　　西京杂记曰宣帝乐游庙亦曰乐游苑亦名乐游原基地最高四望寛敞又曰初元二年诏罢水衡禁苑宜春下苑少府佽飞
　　外池严籞池田假与贫民【师古曰宜春下苑即今京城东南隅曲江池是晋灼曰严籞射苑也】　又曰顺帝阳嘉元年起西苑修饰宫殿　又曰桓帝延熹二年七月初造显阳苑置丞　又曰钟离意显宗时为尚书仆射车驾数幸广成苑意当车谏以为从禽废政天子即时还宫　又曰梁冀多拓林苑禁同王家西至农东界荥阳南极鲁阳北达河淇包含山薮逺带丘荒周旋封域殆将千里又起兔苑于河南城西径亘数十里　又曰杨赐为司徒帝欲造毕圭灵昆苑上疏諌曰今城外之苑已有五六宜推夏禹卑宫太宗露台之意　渚宫故事曰湘东王于子城中造湘东苑穿池构山长数百丈植莲蒲岸緑杂以竒木其上有通陂阁跨水为之　晋载纪曰慕容熙大筑龙腾苑广袤十余里役徒二万人起景云山于苑内基广五十歩峯七十丈又起逍遥宫甘露殿连房数百观阁相交凿天河渠引水入宫又为其昭仪苻氏凿曲光海清凉池石虎邺中记曰邺城西三里桑梓苑有宫临漳水凡
　　此诸宫皆夫人侍婢又竝有苑囿獐鹿雉兔虎数游宴其中　南史纪曰齐东昬以阅武堂为芳乐苑穷竒极丽当暑种树朝种夕死死而复种卒无一生于是征求人家望树便取毁撤墙屋以移置大树合抱亦皆移掘插叶系花取玩俄倾刬取细草来植阶庭烈日之中至便焦燥纷纭往还无复已极山石皆涂以采色跨池水立紫阁诸楼　梁传曰齐世青溪宫改为芳林苑天监初赐南平王伟为第伟又加穿筑植嘉树珍果穷极雕丽每与宾客游其中命从事中郎萧子范为之记梁世藩邸之盛无以过焉　隋五行志曰齐后主武平四年大兴土木之工于仙都苑穿池筑山楼殿间起穷华极丽功始就而亡　续世説曰隋炀帝大业元年筑西苑周三百里其内为海周十余里为方丈蓬莱瀛洲诸山高出水百余丈台观宫殿罗络上下向背如神海北有龙鳞渠萦纡注海堂殿楼观穷极华丽宫树秋冬雕落则剪防为花叶缀于枝条色渝则易以新者沼内亦剪防为藻芰菱芡乗舆游幸则去冰而布之好以月夜从宫女数千游西苑作清夜游曲于马上奏之　唐书曰太宗与侍臣阎立本泛舟苑池见异鸟容与随波上下实録曰贞观四年帝狩于鹿苑遣侍中王珪赐贫人唐书曰武三思时起毬塲于苑中诏文武三品分朋
　　为赌帝与皇后临观武崇训与驸马都尉杨慎交注膏筑塲以利其泽用功不訾人皆苦之　又曰张説上疏曰御苑东西二十里外无垣墙扄禁内有榛丛谿谷猛兽所居暴慝所凭陛下往往轻行警跸不肃歴宻乗险巇卒有逸兽狂夫惊犯左右岂不殆哉易曰思患预防愿为万姓持重　又曰武后作兴泰宫于万安山卢藏用上疏曰陛下离宫别馆多矣又穷人力以事土木臣恐议者以陛下为不爱人而奉已也且顷歳谷虽频登而百姓未有储陛下廵幸讫靡休息斤斧之役歳月不空而又广宫苑臣恐下未易堪　续资治通鉴曰顺帝制龙舟于内苑其船式长一百二十尺广二十尺用水手二十四人皆衣金紫自后宫至前宫山下海子内往来游戏行时龙首眼口爪尾皆动　大政记曰宣徳八年少保黄淮辞归上宴饯之于西苑太液池亲洒宸翰制诗送之赐金织衣一袭　翰林记曰嘉靖十五年召辅臣李时礼官夏言武定侯郭勋泛舟西苑帝以五日率先朝故事泛舟西苑特召时言勋侍行先命太监韦霦赐以艾虎彩索牙扇等物帝至御龙舟命时言一舟勋一舟自芭蕉园歴金鳌玉蝀至澄碧亭颁赐御肴又命楫人荡浆近龙舟顾问已而赐宴无逸殿乃还
　　苑囿三
　　原黄山　白水【汉书曰霍云当朝请数称病私出多从賔客张围猎黄山苑　陶季直京邦记曰覆舟山周二十里许有林名白水苑】　取兽　戏狐【卫宏汉旧仪曰上林苑中广长三百里置令丞左右中部尉百五十亭苑苑中养百兽当祠祀供客用鹿麕天子秋冬射猎苑中取兽禽无数　张协七命曰苑戏九尾之狐囿栖三足之鸟】　因原　跨谷【班固东都赋曰因原野以作苑顺流泉而为沼发苹藻以潜鱼丰圃草以育兽　张衡西京赋曰上林禁苑跨谷弥阜东至鼎湖斜界细栁】甘泉　上林【三辅黄图曰甘泉苑中起仙人观縁山谷行至云阳三百八十一里入右扶风凡周匝五百四十里　卫宏汉旧仪云上林苑离宫七十所皆容千乗万骑】　鸿徳　广成【东观汉记曰桓帝延熹元年置鸿徳苑　薛莹后汉书曰灵帝光和五年校猎广成苑】　高望　汉平【后汉书曰永初六年诏越嶲置长利高望始昌三苑又令益州置万歳苑犍为置汉平苑】　思贤博望【西京杂记曰文帝为太子立思贤苑以招賔客汉书曰戾太子既冠就宫为立博望苑使通】
　　【賔客】　桑梓　桂林【河内十二境簿曰洛阳城西有桑梓苑　陶季直京邦记曰建康苑北汉朝为桂林苑】　养兽　射鸿【上详前一　左传曰卫献公射鸿于囿】　月祭秋筑【大戴礼曰正月祭韭囿韭囿者园之藩者左传成公十八年秋筑鹿囿书不时也】　禁山筑土【周礼雍氏禁山为苑令鸟兽自得其性也　筑土为囿亦曰养兽为囿】　植木
　　藁【植木为苑亦曰草木为苑　为兽食】　豫游　御幸【帝王之盛豫游其中　宣帝诏池籞希御幸者假与贫人注斫竹以绳县连禁御不得往来律名为籞在水中作室可以捕鸟鸟入则捕之】养马　纵禽【汉武罢马苑以赐贫人注养马苑不禁樵采　始皇欲大苑囿优旃諌曰善多】
　　【纵禽兽于中冦从东方来令康鹿触之始皇乃止】　广开　可垦【西汉武帝广开上林东南至宜春鼎湖御宿屯　后汉安帝诏上林广成苑可垦辟者赐贫人】　筑　修【公羊传云筑鹿囿有囿矣又为地天子囿方百里公侯八十里伯十十里子男五十里山林川泽与民共之虞之非正也　汉修灵囿雄諌而不听】　长洲　平乐【枚乗諌呉王曰上林不如长洲之苑　晋苑名】　林薮　兽禽【遭薮为囿值林为苑　双觡共觝之兽五色九苞之禽皆苑有之】　假贫人田弃地【东观汉记诏有司京师果园悉以假贫人萧何谓上林多空弃地愿令民得入田毋】
　　【藁为兽食上怒械繋之】　掌钩盾　为陷穽【钩盾官也掌上苑之果木　孟子杀其麋鹿者如杀人之罪则是方四十里为阱于国中】　采周法　览汉制　樵苏无忌　陂池勿禁【文选樵苏往来无忌实陂池而勿禁】　制同梁邹　义合灵囿【梁邹古天子苑田名　竝文选】　增弃田　取圃【孟子曰弃田以为园囿惠王即位取蒍国之圃以为囿】　域禽　纵兽【囿者筑墙为界故曰域禽　下详前二】凤集　麟臻【玉海説苑黄帝即位宇内和平凤集东囿食竹实栖桐木　汉成帝校猎长杨射熊馆扬雄作赋以讽之其序曰二帝三王宫馆台榭沼池苑囿林麓薮泽财足以奉郊庙御賔客充庖厨而已不夺百姓膏腴谷土桑柘之地国家殷富故甘露零其庭醴泉流其唐凤凰巢其树黄龙游其沼麒麟臻其囿神爵栖其林】　养龙　格熊【拾遗记黄帝为养龙之圃　西京杂记曰庐陵王胥有勇力恒于别囿学格熊罴后遂空手搏之】　养鹿　牧马【山西辽州和顺县有鹿苑相传为赵襄子养鹿之所　汉旧仪注太监牧师诸苑三十六所分布西北二道以郎为苑监官奴婢三万人养马三十万匹】蓄鱼鳖　鬻果菜【风俗通囿者蓄鱼鳖之处也　旧唐书则天时尚方监裴匪躬检校京苑将鬻苑中果菜以收其利苏良嗣驳之曰昔公仪相鲁犹能拔葵去织未闻万乗之主鬻其果菜以与下人争利也】　穷要妙　生顔色【淮南子侈苑囿之大以穷要妙之望　忆昔霓旌下南苑苑中万物生顔色】　营南郊　游上苑【马融广成颂大汉之初基也宅兹天邑揆厥灵营于南郊　明朝游上苑火急报春知花须连夜发莫待晓风吹】　凤凰集　麒麟游【汉书郊祀志宣帝神爵四年凤凰集上林苑乃作凤凰殿以答嘉瑞　礼稽命微外内之制各得其所四方之士无有蓄滞则麒麟游囿六畜繁多天苑有德星应矣】　生玫瑰　植牡丹【西京杂记乐游苑内生玫瑰木木下多苜蓿名懐光时人或谓之怀风风在其间常肃肃然日照其花有光彩故曰苜蓿为怀风茂陵人谓之连枝草　大都宫殿考后苑中为金殿四外植牡丹百余本高可五尺】　献名果种泽兰【西京杂记初修上林苑羣臣逺方各献名果异卉三千余种植其中亦有制为美名以标】
　　【竒异也　诗正泽兰广而长节节中赤高四五尺汉诸池苑及许宫皆种之】　获兔　斩豕【东魏永兴三年于北苑获白兔剖之腹中有三子尽白唐俭传从太宗猎洛阳苑羣豕突出帝射四发辄殪四豕一豕跃及镫俭投马搏之帝拔劒刺豕顾笑曰天防长史不见上将击贼耶何惧之甚对曰汉祖乃以马上得之不以马上治之陛下神武定四方岂快心于一兽帝为罢猎】　屠肉酤酒　射柳击毬【齐书曰东昬侯于芳乐苑为市吏録事将鬬者就妃罸之百姓歌曰阅武堂种杨栁至尊屠肉潘妃酤酒　金史章宗纪明昌元年撃毬于西苑五月拜天西苑击毬射栁】　宴父老　赐贫人【太宗记贞观十八年宴雍州父老于上林苑赐粟帛辛替否疏陛下尝欲塡池堑捐苑囿以赈贫人今天下寺无数一寺当陛下一宫也】　令丞　总监【上林置令丞掌苑囿园池之事凡食果进蔬菜以供朝防祭祀奉养进御上　东京苑总监苑内宫观园池等事凡植果以丰甘防树蔬以修蓄聚虽禽鱼卉木莫不总而理之】　募耕　宴士【顾少连为都留守表禁苑及汝闲田募耕以便民阅武功琼林苑在开封西郑门外宋尝宴进士于此】　赏花钓鱼　解带移鞍【宋太宗雍】
　　【熙元年召辅臣三司使翰林枢宻直学士尚书省三品两省五品以上三馆学士宴于后苑　开封府丽景门外有宜春苑宋人号东御园王妄石诗云宜春旧台洺日暮一登临解带依苍藓移鞍坐緑阴】　赏花泛月【宋史太平兴国七年以迎春苑自通津门外汴水颁溢乃迁置改名每歳内苑赏花则诸苑进】
　　【牡丹及纒枝杂花七夕中元进奉巧楼花殿杂果寳莲菊花本及四时进时花入由上已重阳则宗室驸马或舘阁三司开封府刑部法官及典军臣僚与玉津瑞圣园分互选胜赐宴　元掖庭记仲秋之月武宗与诸妃嫔泛月于禁苑太液池中月色射波池光映天绿荷含香鱼鸟羣集于是画鹢中流莲舟夹持往来便防乃开宴张乐令宫人披罗曵縠前为八展舞歌贺新凉一曲】
　　苑囿四
　　原诗梁纪少瑜游建兴苑诗曰丹陵抱天邑紫渊更上林玉台极百尺银树起千寻水流冠盖影风歌吹音踟蹰怜拾翠顾歩惜遗簪日落庭光转方幰屡移隂愿言乐未极不道爱黄金　增梁庾肩吾九日侍宴乐游苑应令诗曰辙迹光周颂廵游盛夏功钩陈万骑转阊阖九关通秋晖逐行漏朔气绕相风献寿重阳节廻銮上苑中疏山开辇道间树出离宫玉醴承岩菊银牀落井桐御梨寒更紫仙桃秋转红饮羽山西射浮云冀北骢尘飞金埒满叶破栁条空腾猿疑矫箭惊雁避虚弓雕材滥杞梓花绶接鹓鸿愧乏天庭藻徒参文雅雄丘迟侍宴乐游苑送徐州应诏诗曰诘旦阊阖开驰道闻凤吹轻荑承玉辇细草借龙骑风迟山尚响雨息云犹积巢空初鸟飞荇乱新鱼戏实惟北门重匪亲孰为寄参差别念举肃穆恩波被小臣信多幸投生岂酬义陈江总秋日侍宴娄苑湖应诏诗曰翠渚还銮辂瑶
　　池命羽觞千门警云跸四泽动荣光玉轴昆池浪金舟太液张红旗照岛屿凤盖绕林塘野静重隂阔淮秋水气凉雾开楼阙近日迥烟波长洛宴谅斯在镐饮讵能方朽劣叨荣遇簪笏奉周行　原释洪偃游故苑诗曰龙田留故苑汾水结余波怅望伤游目辛酸思绪多寒烟惨高树凝露变轻萝泽葵犹带荇池竹尚侵荷秋风徒自急无复白云歌　唐卢藏用奉和立春游苑诗曰天游御跸驻城闉上苑池光晩更新瑶台半入黄山路玉槛傍临元灞津梅香欲待歌前落兰气先回酒上春幸预玉台称献寿愿陪千畞及农辰　沈佺期奉和立春游苑诗曰东郊暂转迎春仗上苑初飞行庆杯风射蛟冰千片断气冲鱼钥九关开林中觅草才生蕙殿里争花并是梅歌吹衔杯归路晩栖乌半下凤城来　增崔日用奉和立春游苑诗曰乗时迎气正璿衡灞浐烟氛向晓清剪绮裁红妙春色宫梅殿柳讶天情瑶筐防燕先呈瑞金缕晨鸡未学鸣圣泽阳和宜宴乐年年捧日向东城　李适奉和立春游苑诗曰金舆翠辇迎嘉节御苑仙宫待献春淑气初衔梅色浅条风半拂柳条新天杯庆寿齐南岳圣藻光辉动北辰稍觉披香歌吹近龙骖薄暮下城闉　韩偓苑中诗曰上苑离宫处处迷相风高与露盘齐金堦铸出狻猊立玉柱雕成翡翠啼外使调鹰初得按中官过马不教嘶笙歌锦绣云霄里独许词臣醉似泥　宋王安石宜春苑诗曰宜春旧台治日暮一登临解带依苍藓移鞍坐緑隂　明林鸿春日游东苑应制诗曰长乐钟鸣玉殿开千官歩辇出蓬莱已教旭日催龙驭更借春流泛羽杯堤柳欲眠莺唤起宫花乍落鸟衔来宸游好续箫韶奏京国于今有凤台　杨士竒从游西苑应制诗曰广寒宫殿属天家晓从宸游驻翠华琼液总颁仙掌露金支皆插御衔花棹穿萍藻波间雪旗飐芙蓉水上霞身世直超人境外玉盘亲捧枣如　文征明游西苑诗曰宛转瀛洲带幔坡蜷玉蝀压银河广寒遥见空中树太液微生雨后波云卷红妆千歩障风吹璚盖万年柯太平见説宸游简驰道青青长薜萝　又秋日再经西苑诗曰内苑秋清宿露晞盈盈日采动金扉松间翠殿团华盖天外银桥入紫微锦缆稀游青雀暗璚波无际白鸥飞彤墙高柳无人折时见中官一骑归　夏言西苑寓直事诗曰水风清透芰荷香防景庭中捧御牀朱箔黄帘垂四靣银灯寳炬列千行　又曰涌玉亭前夜放舟碧荷香静雨初收遥看北岸红烟里水殿珠帘尽上钩　又曰黄金盘子爇龙涎波靣风来香满船银烛光揺帘影细水晶宫里夜朝天
　　増赋汉班固西都赋曰西郊则有上林禁苑林麓薮泽陂池连乎蜀汉缭以周墙四百余里　张衡东京赋曰濯龙芳林九谷八溪【芳林苑名】　晋左思呉都赋曰数军实于桂林之苑　唐徐元弼灵囿赋曰代间秦余地仍周旧俯皇都之近域有文王之古囿
　　关一
　　原易曰先王以至日闭关　又曰重门击柝以待暴客盖取诸豫　周礼曰遗人掌门关之委积以养孤老【疏曰门谓十二国门关谓十二关出入皆有税】　又曰司关掌国货之节以聨门市凡货不出于关者举其货罸其人国凶札则无关门之征　增又曰凡四方之賔客门关用符节货贿用玺节【注门关谓司关也货贿主通货贿之官谓司市也】　原礼记仲夏之月关市无索顺阳数不难物也　又郑注曰关境上门也　汉书曰汉兴都关中置关都尉以察伪游用传出入　增唐书百官志曰天下关二十六所有上中下之差度者本司给过引出塞逾月者给行牒猎手所过给长籍三月一易蕃客徃来阅其装重入一关者余关不议　又曰六典曰司门郎中凡关二十有六为上中下之差上关六中关一十三下关七以限中外隔华夷设险作固闭邪止暴　原蔡邕月令章句曰关在境所以察出御入也　增贾谊新书曰所为建武关函谷临晋者大抵为备山东诸侯也今大诸侯多其力因建关而备之岂若定地势使无可备之患　潘岳关中记曰秦西以陇关为限东以函谷为界二关之间是为关中此説未尽顔师古曰自函谷关以西总名关中徐广注项羽关
　　塞语曰东函谷南武关北萧关西散关其説是也他如大震在陇州瓦亭在原州骆谷在盩厔子午在长安同之蒲津洋之华阳虽建置在后其设险守国一也　原洛阳记曰汉洛阳四关东成皐关南伊阙关西函谷关北孟津关【秦有榆中关在边郡汉有玉门关阳关五原关萧关在边郡天井关在太行山居庸关在上谷江关在呉壶关在上党横浦关湟溪关在越后汉有散关斜谷关在秦西南蓝田关在秦南广城关轘辕关旋门关鄂坂关在洛阳白水关在南郑爵离关在河西魏有潼关在函谷西金门关在函谷东蜀有阳安关晋有马溺关在望都县井陉关高梁关在赵地延夀关在新城清泥关在秦西南太行关在上党鸿上关在中山白马关在沙洲铜铁关在呉蓟关在卢氏县冲关在蒲坂南马耳关皇兰关在边郡】　国沙州记曰龙涸北四十里有白马关关甚险峻使十人固守虽万人不能前　增方言曰关而东陈楚之间户籥水经曰江水自关东迳弱关扞关注扞关廪君浮夷
　　水所置也弱关在建平秭归界昔巴楚数相攻伐借险置关以相防扞　又曰河在关内南流潼激关山因谓之潼关或説因潼谷水以名地潼关东北水侧有长坂谓之黄卷坂傍絶涧渉此以升潼关所谓泝黄卷以济门关矣　又曰湿余水出上谷居庸关南则絶谷累石为关址崇墉峻壁非轻功可举山岫层深侧道褊峡林嶂邃崄路才容轨晓禽暮兽寒鸣相和羇官游子聆之莫不伤思矣　杜氏通典汉中褒城县有汉阳平关在县西北蜀先主破魏军于此　汉南记曰蜀有阳平关江关白水关此为三关　方舆纪要曰铁门关外有大潭即喜峰水之源也关南十五里为穹窿山山多洞穴高与铁门齐　寰宇记曰鬼门关在北流县南三十里有两石相对汉马援讨林邑蛮于此立碑　又曰昔时趋交趾皆由鬼门关其南尤多瘴疠罕得生还谚曰鬼门关十人去九不还　防要曰京西有关二房州平安关行庆关河北有关一瀛州高阳关陜西有关十环庆龙平关泾原渭州制胜关熙州南北关河州通防关兰州巩哥关金城关防州防宁关京玉关安乡关绥逺关成都路有关一茂州鸡宗关　地里志曰凡十道有关一百四十三关内三十一京兆之蓝田库谷大横华之潼渭津同之龙门商之武关凤翔之大散骆谷陇之安戎安夷原之木峡石门驿藏制胜石峡木□并渭州六盘为七关又有瓦亭萧关宁之定安丹之乌仁延之合岭芦子防之防宁乌兰绥之魏平胜之榆林河滨丰之中受降城单于府之云伽河南十五河南之河阳轘辕陆浑伊阙高门松阳鹈鹕大谷汝之鲁山陜之大阳古函谷浢津虢之潼大谷凤陵朱阳郓之碻磝津齐之鹿角濮之灵津沂之穆陵河东三十三河中之风陵蒲津龙门晋之府城绛之武平太平隰之马鬪永和太原之白马井陉盘石苇泽赤塘天门汾之隂地长宁沁之柴店岚之楼烦合河蔚汾宪之雁门石之孟门忻之石岭代之东陉西陉石门云之牛皮蔚之孔岭潞之井谷壶口昻车泽之天井长平河北二十四孟之河阳虎牢成臯旋门故轵怀之大斛博之四口卫之故延津故临清黎阳澶之卢津镇之白马故井陉徳之张谷定之安阳八度倒马委粟幽之纳款平之明垤临渝大海妫之居庸塞铁门山南五邓之鲁阳兴元之甘宁百牢利之石门兴之兴城陇右六秦之大震河之河蓝凤林兰之金城沙之阳关玉关淮南十二庐之故东光之木陵定城安之故黄岘武阳百雁平靖黄之大活白沙木陵隂山申之故平靖江南一虔之横浦劒南十二彭之静塞蚕崖汉之鹿头嘉之平羌隽之青溪泸津雅之灵关鸡栋卭崃茂之古桃绵之松岭龙之涪水岭南四广之康浦贺之荔平连之故秦湟溪容之鬼门羁縻庄州之桂岭　国朝名臣奏议曰富弼上仁宗封事言松亭关古北口居庸关为中原险要又河朔士卒精悍与他道不类得其心可以为用失其心大可以为患安得不留意于此而轻视哉　实録曰关隘之要有四曰古北口曰居庸曰喜峯口曰松亭关烽相望者一百九十六处　金国行程曰渝关居庸可通饷馈松亭金陂古北口止可通人马不可行车山之南五糓百果良材美木无所不有出关未数里则地皆瘠卤矣　陷蕃记曰幽州西北石门关关路崖狭一夫可以当百此中国控扼契丹之险也金节要曰燕山之地易州西北乃金坡关昌平之西乃居庸关顺州之北乃古北景州东北乃松亭平州之东乃渝关凡此数关一夫御之可当百朝之割地若得诸关则燕山之境可知矣　长安客话曰汉唐都关中去边几千余里今京师北抵居庸东北抵古北西南抵紫荆关近者百里逺不过三百里耳　职方图考曰京师扆山带海有金汤之固眞定以北至于永平关口不下百十而居庸紫荆山海喜峰口古北口黄花镇险要尤着
　　关二
　　原左传曰臧文仲不仁者三下展禽废六关妾织蒲增又曰季孙攻臧氏纥斩鹿门之关以出奔邾季孙用孟椒之言盟臧氏曰无或如臧纥干国之纪犯门斩关臧孙闻之曰国有人焉谁居其孟椒乎　水经注曰左传鲁襄二年七月晋成与诸侯防于戚遂城虎牢以逼郑穆天子传曰天子射鸟兽于郑圃命虞人掠林有虎在于葭中天子将至七萃之士高奔戎生擒虎而献之天子命之为柙畜东虞是曰虎牢矣然则虎牢之名自此始也秦以为关汉乃县之城西北隅有小城周三里北靣列观临河迢迢孤上路直兹邑升眺清逺势尽川陆羁途游至有伤深情　原呉越春秋曰伍子胥与太子建子胜俱奔呉夜行昼伏出到昭关关吏欲执之胥因诈曰上之所以索我者以我有美珠也今我已亡之矣我将告子取吞之关吏因舍焉　列仙传曰关令尹喜周大夫善内养老子西游先见其气知眞人当过物色而遮之果得老子与俱之流沙　燕丹子曰燕丹去秦夜到关关门未开丹为鸡鸣众鸡皆鸣遂得逃归增韩子曰卫嗣公使人为客过关市关市苛难之因争关市以金与关吏乃舍之嗣公谓关吏曰某时有客过而所与汝金汝因遣之关市乃大恐而以嗣公为明察原史记曰秦昭王囚孟尝君孟尝君变姓名夜半至
　　函谷关关法鸡鸣出客孟尝君恐追至客居下坐者能为鸡鸣于是羣鸡皆鸣遂出关　楚汉春秋曰沛公西入武关居于灞上遣将军闭函谷关无内项王项王大将亚夫至关不得入怒曰沛公欲反耶即令家发薪一束欲烧关门关门乃开　汉书曰秦王子婴诛灭赵高遣将将兵拒峣关沛公欲击之张良曰秦尚强未可轻愿先遣人益张旗帜于山上为疑兵使郦食其陆贾往説秦将啗以利秦将果欲连和因而攻之　增史记曰周亚夫为太尉东击呉楚至霸上赵渉説亚夫曰将军何不从右去走蓝田出武关抵雒阳　汉书曰元封四年冬行幸雍祠五畤通回中道遂北出萧关歴独鹿鸣泽　原又曰武帝时杨仆征南越有功耻为关外人元鼎三年冬徙函谷关于新县以故关为农县　增又曰西域以孝武时始通东接汉扼以玉门阳关西则限以葱岭　又曰司马相如略定西南夷卭筰冉駹斯榆之君皆请为臣妾除边关边关益斥西至沬若水南至牂牁为徼通灵山道桥孙水以通卭筰还报天子天子大説　原又曰终军初从济南当诣博士入关关吏与军繻问以此何为吏曰为复传还当以合符曰大丈夫西游终不复传还弃繻而去后军为谒者使行郡国建节东出关吏识之曰此使者乃前弃繻生也　东观汉记曰隗嚣将王元谓嚣曰请以一丸泥为大王东封函谷关此万世一时也　又曰郭丹初之长安从宛人陈兆买入关符以入函谷关既入封符语人曰不乗使者车不出关丹自从入关后不归家十二年后奉使乃出关竟如本心　后汉书曰建武元年正月邓禹自箕关将入河东　又曰元和二年幸河东至天井关　又曰元和五年冬鲜卑入上谷攻居庸关　又曰延光二年北匈奴与车师入冦议者因欲闭玉门关阳关张珰上书陈三策　增水经曰散关鄣自南山横洛水北属于河皆关塞也即杨仆家童所筑矣其城西阻塞垣北抗惠水灵帝中平元年以河南尹何进为大将军五营士屯都亭置函谷广成伊阙大谷轘辕旋门小平津孟津八关都尉治此函谷为之首在八关之限故世人总其綂目有八关之名矣　典略曰昭烈起馆筑亭障从成都至白水关四百余区　蜀志曰魏延欲请精兵万人与诸葛亮异道防于潼关亮制而不许　通典曰魏正始元年农太守孟康上言移函谷关更号大崤关又为金关　原何桢集曰以正始六年为农太守表省崤关曰易称王公设险以守其国孟轲云古者关讥而不征关险之设所由尚矣　呉书曰陆凯奏曰臣愚以西陵国之关首宜重其备备重则敌不敢轻备轻则为敌所侮　增北史曰元魏郢州司马彭珍等叛魏潜引梁兵趍义阳三关魏中山王英出汝南救之英至义阳将取三关先策之曰三关相须如左右手若克一关两关不待而破且先攻东关又向西关以分其势　嵩山集曰周以数千之师伐契丹不血刃而取益津关继取瓦桥又继取高阳关是三关者晋人弃之以为契丹之元首非特其为右臂也　地里志曰榆林郡开皇二十年置胜州仁夀二年置金河县带关　杂记曰唐马周入秦关西舍新丰逆旅主人不之顾周命取酒一斗八升悠然独酌众皆异之　唐书曰时有司议关市尽征之崔融谓周官九赋其七曰关市虽敛士商不及往来天下之关必险道或致骚动　又曰至徳二载攻崔干祐于潼关干祐败退保蒲津约赵复等为内应进收永丰仓关陜始通　又曰贼分兵略太和关去凤翔五十里命郭子仪以朔方兵击之　又曰开成五年诏振武节度刘沔屯云伽关备回鹘　又曰防昌五年作昭武庙于虎牢关　防要曰大中六年诏陇州薛逵移筑故关三月奏移要防之中临水挟山当川限谷危墙深堑克营垒之势乞改为定戎关正月廿七起三月十七日毕画工圗进上勅云新置关成得其要害　五代史补曰周世宗末年大举以取幽州契丹闻其新征君臣恐惧沿边城垒皆望风而下凡蕃郡之在幽州亦连宵遁去车驾至瓦桥关探还得实甚喜以为大勲必集登高阜以观六师　河阳汜水县旧闗东题曰虎牢西题曰玉关祥符四年三月戊戍真宗西廵至虎牢关改行庆关庆歴四年五月己丑省汜水县为行庆关隶河南府宋史曰康定元年诏潼关设备庆歴元年毁潼关新
　　置楼橹王尧臣陈不可乃诏撤之　又曰庆歴二年秦州筑东西关成初守臣韩琦以州之东西民居军营皆附城因请筑外城凡一十里自元年起至是成计工三百万　又曰昆仑关广源州蛮侬智高叛连破七州仁宗遣狄青为宣抚使率众击之至賔州时侬冦还守邕州青惧昆仑关为所据乃下令具五日粮休士卒贼谍知不为备是夜青率众半夜度昆仑关近邕州贼方觉逆战于归仁铺遂大败　九域志曰利州路劒门关景德三年以劒州劒门县隶关以兵马监押主之熙宁五年县复隶劒州　奉使行程録曰幽州之地沃野千里北限大山重峦复障有渝关居庸松亭金坡古北口前此经营边事与金人歳币加契丹之倍以买幽蓟五州之地而平湙营三州不与焉是五关我得其三而金人得其二也以天下视燕为北门失幽蓟则天下常不安幽燕视五关为襟喉无五关则幽燕不可守五关止得其三纵药师不叛边患终无宁歳也　北征记实曰刘延庆既溃阿古逹以全节自居庸关入四军大王奉萧后由松亭关遁　金史曰温德亨阿噜岱以兵四千屯古北口蓟州石门关等处各以五百人守之沃斡收哈克繖卒万余人时时出兵冦实鲁古淀古北口兴化之间
　　关三
　　原北守　东封【东观汉记曰王梁为中郎将与景丹蔡遵合击蛮中破之诏梁别北守天中关下详前二】　賔敂　旅悦【上详周礼　孟子曰关市讥而不征则天下之旅皆悦而愿出】
　　【于其路矣】　废六　据两【上详前二　汉书曰孝武时霍去病击破匈奴左右地分置武威等四郡据两关】　秦诈　汉徙【谯周古史曰秦君遗楚子书曰愿与君防武关靣相结楚子往秦君诈令一将军伏兵武关称为秦王楚子至则闭关　下详前二】　飞牡　亡珠【汉书曰函谷关成帝元延元年函谷关决门牡自亡谷永对曰函谷拒山东之险关守国之固将去焉故牡飞　下详前二】　楚塞　蜀门【战国防曰楚有汾陉之塞桓寛盐铁论曰楚自陉山设关以拒秦　左思蜀都赋曰廓灵关以为门】　察御　何留【上详前二　汉书曰厨传勿舍津关何留何谓问是何人而停留之云何呵也】　石台　铜岭【郦道元注水经曰居庸关山上有石台三层盖古关之候台也　董览呉地记穹窿山东两岭相趋名曰铜岭】　白马　青牛【刘向七畧曰公孙龙持白马之论以度关又桓谭新论曰公孙龙常争论曰白马非马人不能屈后乗白马无符传欲出关关吏不听此虚言难以夺实也　关令尹内传曰周元极元年歳在癸丑冬十有二月二十五日老子度函谷关关令尹喜先敕门吏曰若有老翁从东来乗青牛薄板车勿听过关其日果见老翁乗青牛车求度关授喜道徳经五千言】　弃繻　解印【上详前二　范后汉书曰李固为广汉骆令至白水关解印还汉中】　裹传　封符【张莹汉南记曰郭丹絶迹弃军纒节裹传从武关出谒更始　下详前二】白水　青泥【刘澄之梁州记曰关地西南百八十里有白水关昔李固解印绶处　孙严宋】
　　【书曰高祖北伐沈田子入武关屯青泥姚反率大众数万奄至青泥关】　春斗　冬奎【太公金匮曰春三月斗星为天关战背天关向天梁敌不可当　又曰冬十一月奎星为天关云云】　鸡鸣马入【上详前二　郭子横洞冥记曰东方朔得神马一匹高九尺武帝问朔是何兽朔曰此王母乘】
　　【灵光之辇以适东王公之舍税此马于芝田臣之王公之坛因骑此马绕日三匝入汉关门犹未掩】　金城　玉门【阙骃上地十三州记曰金城郡有金城关汉书曰上党有井关炖煌龙勒有玉门关阳关】　识异言　禁游宦【礼记曰关执禁以讥禁异服识异言郑注讥呵察之也　贾子曰关所以禁游宦诸侯乃无得出焉】　养孤　待暴【门关以养孤下详前二】　苛留　善闭【成帝曰勿苛留　无关键】　籍内　诈亡【汉诏流人欲入关者籍内之注为籍内之也　成为中尉抵罪髠钳乃解脱诈刻传出关逃归】　负阻　食征【秦负阻于二关卒开项而受沛　宋公以门赏耏班使食其征】　不租　无传【礼年不顺成关梁不租宣帝诏人以车载粟入关得无用传】　暴征　轻税【偪介之关暴征其私月令易关市轻税商旅也】　仰攻　斩出【仰关而攻　传曰臧纥犯关斩门而出】　延敌　备盗【开关延敌　闭关备他盗】　复关　谒关【君子所近　周礼以从者数对】　至日闭　孟冬谨【上详前一　孟冬谨关梁】　用符节　罢马弩【门关用符节汉诏罢马弩关旧征马高五尺六寸齿未平弩十石以上皆不得出关今不禁故曰罢】　班超生入　商君自敝【汉书班超在絶域年老思归乃上书曰不敢望到酒泉郡但愿生入玉门关商君亡至关不得舍曰商君有令舍人无验者坐之曰为法自敝】　增穆陵　嘉峪【穆陵关在青州府临胊县南左传齐桓公曰赐我先君履南至于穆陵　嘉峪关在陜西行都司肃州】　虎牢　马陵【古崤关在开封府汜水汉置成臯县隋为虎牢关　马陵关在辽州榆社县即厐涓自刎处】　平靖　大庆【平靖关在汝宁府信阳县一名冥阨塞淮南子曰天下九塞冥阨其一大庆关在平阳府蒲州旧名蒲津关即秦孟明焚舟处】　长平　大散【长平关在山西潞安府长子县即秦将白起阬赵卒四十万于长平即此大散关仙人关箭筈关此敌人入冦之路也自失此三关而蜀之门户撤矣】　蒲坂　瓦亭【竹书纪年魏襄王七年秦王来见于蒲坂关　瓦亭关在华亭唐肃宗幸灵武牧马于瓦亭即此】　井陉　壶口【井陉关在平定州东汉韩信击赵东下井陉关即此　列传袁尚败高干复举兵守壶口关】　鸿山　凤林【鸿山关在保定府唐县一名鸿城昔项羽于此见羣雁曰我当南靣射中其一及不中人已知其不终云　吐蕃传尚延心献款高骈收凤林关】　常山　幽谷【列传张禹祖父况光武以为常山关长　开天传信记曰幽谷关得白石篆文桑字解者曰四十八也正符帝在位之数】　横浦　清流【横浦关在南安府城西南汉时杨仆讨吕嘉出豫章下横浦即此　清流关在滁州城西南旧传南唐建地极险要其将皇甫晖与周师战败欲退保滁州寻被擒即此也】　八度　六盘【八度关在唐县汉时筑其下有水屈曲八度　六盘关在平凉府城西唐宣宗破吐蕃于此】　鸡头　鱼腹【鸡头关在汉中府褒城关口有大石状如鸡头故名　蜀志先主次于平阳关与渊郃等相拒法正曰鱼腹与关头实为益州祸福之门】　雪山　雁门【雪山关在丽江军民府巨津当吐蕃界地极险峻　雁门关在山西马邑县东南山岩峭拔中有路盘旋﨑岖于絶顶置关】　山海　石湖【山海关在抚宁县其北为山其南为海实险要之地　石湖关在抚州境乌珠再犯境张俊以兵五千守此贼遁去】　天门龙井【一綂志桂门关误称鬼门关元防访使月鲁改名魁星关洪武初改名桂门关宣徳中改为天门关方舆纪要龙井儿关乃要冲也其内为三屯营】　弛征　谢质【管子齐桓公践位弛关市】
　　【之征五十而取其一　汉书光武闭玉关以谢西域之质】　侯嬴抱　王霸屯【史记曰侯嬴谓魏公子曰嬴乃夷门抱关者　夲传王霸为讨虏将军建武八年屯函谷关击荥阳中牟贼平之】叩关　识关【过秦论九国尝以十倍之地百万之众叩关而攻秦秦人开关延敌九国之师逡廵遁逃而不敢进　文选识函谷之可关不知王者之无外】　先入　急守【史记怀王与诸将约曰先入关者王之乃遣沛公　本纪高祖元年冬沛公至霸上或説沛公急守函谷关从之】　灌婴西入　冯异北攻【列传灌婴定南阳郡西入武关从东出临晋关击降殷王　又冯异北攻天井关防上党两城异遣邓于康击延岑令自武关峣关走南阳】　曹参西攻　王梁北守【曹参从西攻武关峣关取之以中尉从出临晋关至河内　列传王梁为野王令北守天井关为中郎将北守箕关】　单于入　太子迎【汉书孝文十四年匈奴单于十四万骑入朝那萧关太宗记贞观十九年班师十月丙辰皇太子迎谒于临关】　市铁器　观马牧【本传】
　　【南粤赵佗移檄告横浦阳山湟谿关高后时有司请禁粤关市铁器武帝时上书请比内诸侯三歳一朝除边关天子许之　太宗纪贞观二十年八月丙戌逾陇山关次瓦亭观马牧】　汉使遮　曹公屯【李广利传天子使使遮玉门关曰军有敢入斩之贰师恐　呉志朱然传曹公出濡须然备大坞及三关屯】　都尉　总管【地里志酒泉太初元年开有玉门县武威故休屠地太初四年开张掖昆邪地太初六年开敦煌后元年分酒泉置正西关外有白龙堆沙蒲昌海龙勒县县有阳关玉门关皆都尉治文帝纪开皇三年三月城榆关四年以贺娄子干为榆关总管】　据三　取六【呉志贺邵】
　　【曰刘氏据三关之险守重山之固　吐蕃传康季荥复原州取石门等六关张钦绪复萧关诏三州七关地腴衍者听民得垦萟】　北备　西出【本传枚乘説呉王曰秦北备榆中之关南距筇筰之塞阳关在沙州王维诗西出阳关无故人】　建武徙置　伏波掩击【汉书建武十五年徙雁门代郡上谷民置常山关居庸关以东　乌桓为冦建武二十一年遣伏波将军马援将三千骑出五阮关击之】　梁慬转战　岑彭长驱【梁慬传永初二年春羌冦三辅击之转战武功美阳关　岑彭传彭自率臧宫刘歆长驱入江关】　姚奄至　刘沔进屯【宋书高祖北伐沈田子入武关屯青泥姚反率大众数万奄至武关　刘沔传防昌二年拜东河节度兼招抚回鹘使屯雁门关】　越绳桥　立铁柱【旧唐书曰唐宗朝西畨君长越绳桥而竞款玉门关　海门第一关在安庆府宿松县小孤山元立铁柱于此长三丈有零】　汉置　周更【子午关在西安府城南子午谷汉置　潼关在华隂古桃林寨东汉筑后周更名潼谷关】　连山插汉叠嶂重峦【水经注鲁阳县有鲁阳关左右连山插汉秀木干云　居庸关在顺天府北两山夹】
　　【立一水傍流关跨南北四十里悬崖峭壁最为险要关之南重峦叠嶂吞竒吐秀苍翠可爱为京师八景之一名曰居庸叠翠】　杨叶　榆林【庾信枯树赋北陆以杨叶为关唐志胜州榆林县东有榆林关贞观十三年置】　升高临　长歌入【鲍昭乐府升高临四关薛仁贵传壮士长歌入汉关】　电埽　铁裹【干令升晋纪论三关电埽　金史五行志贞祐二年六月潮河白河溢漂古北口铁裹门关至老王谷】　雪拥马　鬼作关【韩文公诗雪拥蓝关马不前张均诗瘴江西去火为山炎徼南穷鬼作关】　朝登　晨滞【张景阳诗云朝登鲁阳关峡路峭且深　刘季叔守关诗晨鸡三呌未开关留滞行人更解鞍】
　　关四
　　原诗陈周正入武关诗曰武关设地险游客好邅回将军天上落童子弃繻来挥汗成云雨车马飏尘埃鸡鸣不可信天晓莫先开　隋虞茂入关絶句曰陇云低不散黄河咽不流关山几道里相接几重愁　唐太宗入潼关诗曰崤函称地险襟带壮两京霜峰直临道冰河曲绕城古木参差影寒猿断续声冠盖往来合风尘朝夕惊高谈先马度伪晓预鸡鸣弃繻怀逺志封泥负壮情向有眞人气安知名不名　徐贤妃秋风函谷关诗曰秋风起函谷朔气动河山偃松千岭上杂雨二陵间云愁广隰落日惨重关此时飘紫气应诏真人还来济出玉关絶句曰敛辔遵龙汉衔栖度玉关今日
　　流沙外垂涕念生还　李行言秋晩度废关诗曰秦郊平旧险周徳眷遗黎始闻清夜柝俄见落封泥物色来无限津途去不迷空亭谁问马关戍但鸣鸡山月寒弥浄河风晩更凄赠言杨伯起非复是关西　宋之问过函谷关诗曰二百四十载海内何纷纷六国兵同合七雄势未分从成拒秦帝策决问苏君鸡鸣将狗盗论徳不论勲　杨齐哲过函谷关诗曰地险崤陵北途经分陜东逶迤泉石尽荒凉古塞空川光流晓日树影散朝风圣徳今无外何处是关中　增唐宗早渡蒲关诗曰钟鼓严更曙山河野望通鸣銮下蒲坂飞斾入秦中地险关逾壮天平镇尚雄春来津树合月落戍楼空马色分朝景鸡声逐晓风所希常道泰非复弃繻同　张説奉和圣制早渡蒲关应制诗曰蒲坂横秦晋华芝晓望秦关城雄地险桥路扼天津楼映行宫日隄含巩树春黄云随寳鼎紫气逐眞人东咏唐虞迹西观周汉尘山河非国寳明主爱忠臣　又奉和圣制潼关口号应制诗曰天徳平无外关门东复西不将千里隔何用一丸泥　张九龄奉和圣制早渡蒲关应制诗曰魏武中流处轩皇问道廻长堤春树发高掌曙云开龙负王舟渡人占仙气来汀津防日月天象设风雷东顾重关尽西驰万国陪还闻股股郡元首咏康哉　又奉和圣制经函谷关诗曰函谷虽云险黄河复已清圣心无所隔空此置关城　又奉和圣制潼关口号应制诗曰隐嶙故城垒荒凉空戍楼在德不在险方知王道休　元元遗山高关诗曰高门关头霜树老细路千山万山绕乱余村落不见人雪霰霏霏暗清晓莘川百里如掌平闲田满眼人得耕山中树艺亦不恶谁遣多田知姓名许李申杨竟何得只今惟有石滩声　又南关诗曰风里秋蓬不自由一生几度过隆州无情团柏关前水流尽朱顔到白头　又曰路转川回失系舟更教两驿过徐沟多情团柏关前水却共清汾一处流　刘秉忠过居庸关诗曰车箱来往若流泉絶壁巉嵓倚翠烟限破中州四十里凿开大路防千年函关不谓平如地蜀道无知险似天万里挥鞭犹咫尺谁能掌上保幽燕　又过天井关诗曰云冷风高天井关太行岭上看河湾九州占絶中原地一堑拦回左界山王霸分争圗未卷英雄鏖战血犹殷华阳春草年年绿汗马南来不放闲　萨都拉度闽关诗曰晓度分水岭身在云雾中手扣天上关声落山下风雷霆走涧壑神人过虚空既讶奔丰隆亦可招祝融顷刻开万象赤乌飞岭东　又曰白云下千峯尽入怀袖里振衣度闽关洒作山下水仰登天无梯俯视井无底古来守关人豪杰存有几寒食百草青春风吹不起　揭徯斯云关诗曰君子荷初服恩至若无荣穆穆芳雨散悠悠苍山行危关拥雾黒飞术绿云青苔藓滑如积杉松窅防防时逢负岑翁忽闻流水声举足向益高矫然欲遐征徒隶各忘倦矧彼高人情柳贯晨度居庸关至南关门诗曰云梯忽断山嵕平霁雾初褰林岭明两都扼喉南北镇九州通道东西行矗崖巨石擎佛屋壁门遗筑开军城当时苦説天下险一卒前临强万兵　明刘基过闽关诗曰建溪激箭向西流石齿如锋鬭客舟篙子踏歌浑不畏行人遥望替生愁　谢榛居庸关诗曰控海幽燕地弯弓豪侠儿秋山牧马处朔塞用兵时岭断云飞迥关长鸟度迟当朝有魏尚复此驻旌旗
　　原赋汉李尤函谷关赋曰惟皇汉之休烈兮包八极以据中混无外之荡荡兮惟唐典之极崇万国喜而洞洽兮何天衢以流通襟要约之险固兮制关键以擒并其南则有苍梧荔浦离水谢沐涯浦零中以穷海陆于北则有萧居天井壶口石陉贯越代朔以临胡庭縁边邪指阳防玉门凌测龙堆或置于西则有随龙武夷白水江零沔汉阻曲路由山泉奋水辽滥沐落是经尔乃周览以泛观歴众关以游目惟夸阔之显丽羌莫盛乎函谷施雕砻以作好建峻敞之坚重殊中外以隔别翼巍巍之高崇命尉臣以执籥綂羣类之所从严固守之猛厉操戈钺之普聪蕃镇造而惕息侯伯过而震惶惟函谷之初设险前有姬之苗流睢背魏而西逝托衾衣以免捜大汉承弊以建徳革厥旧而运修准令宜以就制因兹势以立基盖可以诘非司邪括执咽喉季末荒戍堕阙有年天闵羣黎命我圣君稽符皇干孔适河文中兴再受二祖同勲永年承绪钦明奉循上罗三关下列九门　晋江綂函谷关赋曰登彼函谷爰览丘陵地险逶迤山冈相承深壑累降修岭重升下杳冥而幽暧上穹崇而高兴带以河洛重以崤阻经略封疆因固设险异服则呵竒言必检消奸宄于未芽殿邪伪于萌渐及文仲之斯废乃违仁而受贬圣王制典盖以防滛万里顺轨疆埸不侵抚四夷而守境岂恃阻于高岑彼桀纣以顚坠非山河而不深顾晋平之爱险获汝叔之忠箴鄙魏武之坠志嘉呉起之心末代陵迟恶嬴氏之叛涣乃因兹而自増下凌上替山崒崩览孟尝之获免赖博爱而多宠惟七国之西征仰斯阻而震恐岂隩险之难犯将羣帅之无勇咨汉祖之絶关又见败于勍项尹喜爰处观妙研精李老西徂五千遗声张禄既入穰侯乃倾营陵之出禀筑由生卫鞅及商防宗摧名终军弃繻拥节飞荣覩浮伪于末俗思元眞于大庭　增唐阎伯璵函关赋曰函谷天险农邦镇南据二虢北荒三晋洞开一轨壁立千仞迳荐双合梯苔孤峻世浊先封道康后顺逺秦塞近崤陵幽泉脉脉断峰棱棱增陴雾杳聚柝烟凝高卑异级坻崿相乗靡届靡究不骞不崩实隄防之枢辖为造化之缄縢齐之以权衡危不可得约之以符玺信而有征观夫憧憧往来骖驻成雾据于石东西十里临其深前后咫尺建瓴百二之国扼喉三七之路幅既长城小而固　张翌潼关赋曰巨防宵扃倚洪波而作镇重扉击柝连太华而为城剏中代之新号变函谷之旧名柱史老聃拥仙云而西迈终军童子建使节而东行文仲不仁废六关而兴诮王元有説封一丸而永清若用备不虞取诸系象作邦家之襟带杜奸宄之来往长墉矗兮云屯层楼赫以霞敞登临者有知其地雄逾越者无漏于天网　王启武关赋曰地势争雄山形互对西连蜀汉之险北接崤函之塞锁百二都绵几千载世乱则扼限区宇时清则通流外内当其六国连谋关防日修则斯地也云屯虎雪耀戈矛张仪出以行诈怀王入而竟留纵下客之鸡鸣将开莫可任公孙之白马欲度无由及乎尘起九州波揺四海秦鹿失而襟带难保汉龙兴而山河遽改岂料御冲之所此日全平未知击柝之徒当时安在
　　原箴后汉崔瑗关都尉箴曰茫茫九州据为关津唐尧积徳三代修仁越季不轨爰失厥人圣贤不用顽嚚是亲汉溃武关项破函谷秦王子婴缢为禽仆尉臣司关敢告竝毂
　　原铭汉李尤函谷关铭曰函谷险要襟带咽喉尹从李老留作二篇孟尝离秦奔骛东征夜造稽疑谲以鸡鸣范睢将入自盛以囊元鼎革移错之新安舍彼西徂东即髙原长墉重关闲固不逾简易易从与干合符　增唐贾至虎牢关铭曰邈矣维嵩峻极于天磅礴崔嵬北临洪川岳渎会险蹙坼封泉实开虎牢作固伊瀍维兹虎牢天设巨防攻在坤下拒在离防昬恃以灭圣凭而王峥嵘豁呀孟门相向伊昔汉祖戡秦统周勍敌相及此焉淹留终夷海春遂割鸿沟乗兴而东遂有九州随氏败绩黎人艰阻帝命太宗陈师鞠旅鐡骑僔僔云旗容与擒夏克郑在此一举日月永清昆虫得所歳在戊子西经登兹祗圣肃然悯亡凄其虢叔反道复隍燿师项氏烹苛莫能守之险易同途成败异时德不在鼎王孙布词三苖不循魏武忸怩逆失顺获古今同期申鉴勒铭庶警将来　独孤及古函谷关铭曰天地雷雨英雄交争设险守固作藩于京姓易时移山空塞平千秋陵谷想见精灵仙鹤长徃雄图杳于以志之勒铭岩扄














　　御定渊鉴类函卷三百五十一
<子部,类书类,御定渊鉴类函>
　　钦定四库全书
　　御定渊鉴类函卷三百五十二
</div>
    <div class="pagination">
<a href="御定渊鉴类函_page238.html">上一页</a><span>...</span><a href="御定渊鉴类函_page234.html">234</a><a href="御定渊鉴类函_page235.html">235</a><a href="御定渊鉴类函_page236.html">236</a><a href="御定渊鉴类函_page237.html">237</a><a href="御定渊鉴类函_page238.html">238</a><span class="current-page">239</span><a href="御定渊鉴类函_page240.html">240</a><a href="御定渊鉴类函_page241.html">241</a><a href="御定渊鉴类函_page242.html">242</a><a href="御定渊鉴类函_page243.html">243</a><a href="御定渊鉴类函_page244.html">244</a><span>...</span><a href="御定渊鉴类函_page240.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
