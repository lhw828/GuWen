<!DOCTYPE html>
<html>
<head>
    <meta charset="UTF-8">
    <title>群书考索 - 第 78 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 78 页/共 127 页</h1>
    <div class="content">　　缓下限之租又八年劄子窃见今州县催科之责皆在县令得人彼固自有处若非其人其权尽出于胥吏之徒多防其党且如监司州郡人吏有产者未尝纳官物假使纳破未尝足数盖县邑之庇也至于县邑人吏又复自庇又各庇其亲党拖欠官物嵗嵗有之岂独此哉揽纳等人揽民户钱物在已不尽以输官例是计防乡司互相蔽而乡司等人亦复与之为市胶固深结牢不可破此两色者所欠税赋初未尝足祥符三年郊赦与夫水旱异恩放至某年则彼固皆脱然无累矣至于贫民下户初未尝沾尺寸升斗之恩故朝廷实恵悉为虚文者良由此盖有说彼县邑催科既庇其大者虽多不问乃治其小者至丝粟不贷安得有隔嵗不纳者乎故小民所欠尺寸升合往往出引追逮络绎道路不问其数多少与已纳未纳并行决挞流血盈庭所不堪闻又分委佐官谓之比校所欠税户累累枷锢口无浆饭而身被楚毒往往狼狈而死倚郭大邑大抵如是人不为怪而况山僻小邑又可知已然则和气安得不伤水旱安得不作臣愚以为宜令州县索簿防对有人吏之不纳揽户之不输者并行断罪即时监纳仍出榜令人陈吿至扵下户所欠税赋夏税二尺以下苗米一斗以下令各县不得追呼及行决挞如此则所欠多者不得容隐所欠少者庶免追扰矣夏税二尺以下苗米一斗以下止是数百文上下钱利害又自各有大保长催纳必不至拖少臣所以致免其追呼决挞者有利于民无损于官故也令夏税未及下限苗米亦未及下限苗亦未起催朝廷约束政可施行防望圣慈以臣所言利病行下州县仍令监司太守觉察所部有催科不扰抚字有方者具实荐闻有催科烦扰为害小民者以名申奏庶几州县之间有所惩劝不至循习以伤和气圣防依禁受纳情弊仁宗庆厯七年四月二十三日臣寮上言窃见诸路转运司广要出剰求媚于上民之输租已是大半之赋厚有加耗谓之润官江西诸州军体例百姓纳米一石出剰一斗徃徃有聚敛之臣加耗之外更要一斗以万数积累则所聚之数不少且江西路嵗百万石为准若每石米一斗以百万石出剰已及十万石米数若在民间米价必不至腾贵一旦于民间取十万耗入官则民下必食贵米理为均然此只粗引一路之弊如此况天下之广其弊可知臣愿陛下阅其奏目或有横加收敛以为出剰乞赐贬黜使民知陛下之意上谕之曰古称聚敛之臣过于盗贼今如此掊敛是与朕结怨于民也遂下诸路止禁之
　　髙宗绍兴元年即位赦文内云比来州县受纳税赋务加槩量以规出剰可并行禁止　绍兴七年进呈论诸路和采米加耗太多如饶州一石至収四斗下提刑司体究上曰郡守谓谁体究得实当痛与惩戒　二十四年进呈臣寮言诸路州县受纳物帛官吏作弊邀难人户将中程好物沮抑不受至用柿油等退印损坏纵容揽子多取民钱将纰疎之物纳官上察其为民害命有司申严见行条法行下令监司御史台次第纠劾民有越词者聴之【圣政】　淳熙四年勅访闻诸路州县月纳人户苗米徃徃过数多収斗面显是违法重困民力四月六日三省同奉圣防令诸路监司常切约束觉察如有违戾去处按劾以闻
　　哲宗轻重太祖开寳八年诏防绢不满疋许纳价钱仁宗庆厯六年诏诸路转运司夏秋折卖自今于未纳半年前榜谕之
　　绍兴二十六年上宣谕曰前日臣寮有论川中折帛钱太重绢一疋私直不及五千而官估则取十千他物率皆称是去嵗裕民所蠲减价直不过一千而已须量与减损若只令行下看详未济事不若便劄与四川总领司令契勘合蠲减数目申朝廷庶几民受实惠【圣政】减上供数目建炎元年即位赦文内云上供悉有常数后因臣寮奏请嵗有増加不胜其弊仰诸路转运司开具祖宗上供旧制及増添数目闻奏当损以舒民力三年知婺州苏迟乞奏减年额上供罗上问祖宗额几何辅臣对皇祐编勅一万匹问今几何辅臣指迟奏言五万八千七百九十七匹上惊叹曰民将何堪时迟奏乞减半上曰尽依皇祐法辅臣奏今用度与祖宗时不同上复曰与减二万匹并八千有余今数因着为定制仍令给以本钱【圣政】
　　诏令监司通融州县淳熙六年三月御笔手诏朕躬节俭以先天下无暴征无苛取期吾元元跻于富庶之域郡国之间宜若公私交裕矣今顾不然丰年乐嵗中外少事或未免于匮乏州廹于县县廹于民其故安在无乃赋入寡而用费众欤吏二千石有能有不能欤将轻费妄用莫知撙节欤汝等得不深思视所部为一家周知其经费而通融其有无廉察其能否而裁抑其耗蠧数者备矣郡计何患乎不足郡计足则属邑寛属邑寛则民力裕则吾宵旰之虑释国有信赏于汝何吝若乃有余者取之不足者听之逮其乏事然后从而劾之斯亦晩矣是则黜陟之行奚独郡守而已诸道转运其明知朕意
　　漕臣条具州县取民色目劄子臣恭覩今年三月二十四日亲手诏曰丰年乐嵗中外少事或未免于匮乏州廹于县县廹于民其故安在故分道置台寄耳目于尔漕臣职当计度欲其计一道盈虚而经度之也职当按察欲其早正奏定毋使病民也圣意恻怛何其知民疾苦如是之深切也臣久在州县粗知色目试论其所以然大率守令下车未循民事首请属邑督责财赋必欲如数遵依方许还邑此之谓献助钱又不测委郡丞职幕官乍邑防检责办邑官认寝钱制抑无为有増少为多此之谓刚刷钱二税就州输纳创为色目既倍収合耗重价折科又刷具合令就整一寸纳一尺一合纳一升谓之畸令钱酒税不照用祖额止从重数谓之逓年课利钱至于催到上供钱物之类申发钞状到州多行截留先填旧欠别行催发谓之改钞钱及当支散春衣赐抛降数目拘催谓之军衣钱又有无额经总制补亏州用之类不一而足籍为定数按月解发曰板帐曰纲目曰格目又有所谓月桩并青册子钱所在州县名虽不同是皆州廹于县之色目也督促之期急于星火每月输委丞簿尉催发稍有所亏动辄监系大率不过敦请上户劝诱预借非理科罚籍没家产积欠既放而复催常赋已足而重纳寄纳官库少有给还理索賷到纳官例多干没和买役钱嵗有定额今平江诸邑无故追索人户砧基簿驱磨虚具失纳和买役钱监催三年六科人户遇有交易方可买契今台州诸邑则有预借税契钱有契日销还甚者多卖于人价増数倍应词讼及胥吏行遣供责必勒令责买方与受理此风则江西盛行又有年计广造恶酒应皂行铺僧道倡优皆无幸免此风则秀州尤甚是皆将廹于民之色目也臣欲乞自今以徃取见州县逓年収支之数量其入以为出凡县道匮乏当自州郡假借苗税容其从便输纳酒税使之随宜措置少寛其积欠凡州县财无渗漏有余赢者则照对文厯申朝廷不可作寛剰而刷不可作羡余而献虽牋目之数未能遽革其间有名无实不便于民违戾三尺如前所陈必痛行蠲除或守令有爱民之实则使之论荐其并縁为奸者按劾上闻如此则奉行诏防裁抑其耗蠧也七月十七日奉圣防令诸路漕臣约束所部不得违矣如有科扰之处即具名按劾漕臣失觉察亦重寘典宪
　　修贡籍之利淳熙四年户部侍郎韩彦古劄子奏天下贡赋之籍朝廷不能尽知州县所入之虚实州县不能必知百姓所输之多寡所谓帐目者皆临时以应故事而已是以州县可以欺民间而恣其所欲朝廷不能制州县盈虚之数且当取于百姓乃薄钞所书之数而此外巧立名色大率増倍今朝廷所凭者州郡之帐籍州郡所凭者县乡之胥吏多寡任情轻重无制隐落窜易其弊如麻豪民大斛与之为一则可以属餍贫户细民所操有限则任其诛剥于是富者日益富贫者日益贫而国始病矣臣尝考唐制合天下之税租其用有三其一曰上供今之户部所入是也其一曰留州今州郡系省得用钱是也其一曰送使今转运所得是也今户部所知之数则上供而已其留州送使盖无得而考焉若州郡处处得人不为官吏侵耗不为豪强隠落则虽竭民力而取之亦是文遣不辨何益于事不但此弊而已朝廷不知取民之实数多寡任情轻重无制民间合输一石不止两石合纳一疋不止两疋多取之罪则一律而不言法禁纵弛民间将何所措手足哉今二税之额秋苗自正数之外有所谓正耗有所谓义仓有所谓本州耗又有所谓合令又有所谓随萝斛面出剰及仓例扫撮又有头子勘合朱墨水脚市例縻费夏税正额外有所谓和买有所谓合令就整又有畸令折帛又有寛剰布帛又有头子勘合朱墨市例縻费亦何理哉此姑举二説而言尔其他征求又不止此为今之计谓且取见诸路大都财赋之所入稍依唐制分为三等视其用度多寡而为之制自上供为始上供所余则均之留州留州所余则均之送使送使所系则分逓减悉蠲于民朝廷不利其赢焉然则自朝廷至于郡国取于民者皆有成数不可得而利出剰于其间然后整齐天下之帐目外而责任转运使内而责户部量入为出嵗攷其能否而为之殿最州县不得多取于民朝廷亦不多取于州县上下相恤有无相通无废事无伤财贡籍之成太平之基立矣此诚长治久安之至计也伏惟圣朝采择而行之天下幸甚奉御笔批韩彦古所陈周知民隐其造贡籍可择一才力通敏者先次施行一郡俟已就绪当颁降诸路依仿行之正月二十一日三省同奉圣防令薛元鼎前去秀州依此将钱绢米斛等数帐目闻奏
　　论税簿之弊高宗绍兴二年三月癸丑诏曰朕于民事未尝敢缓而守令监司弗之察也访闻造簿之弊或奸藏狼籍民被其苦苛自今后应逃亡死絶诡名挟佃产去税存之户不待造簿书特依法倚閤检察推割庶使斯民犹堪给养而不被无艺之横敛也如违令佐公吏并窜海岛知通监司隐庇不举发者同罪并许民户越诉










　　羣书考索后集卷五十三
　　钦定四库全书
　　羣书考索后集卷五十四
　　宋　章如愚　编
　　财赋门
　　杂赋类
　　古者取民谓之税军用谓之赋而杂征或通谓之税赋禹贡摠以贡名周官一书有所谓九贡九赋有所谓近郊逺郊之异又有所谓屋粟夫布漆林山泽之征然角羽草葛皆以之而充赋不强民以所无也秦人头会箕敛无艺甚矣汉氏之兴其取民者虽曰三十税一然田租之外民七嵗以上则有口赋十五以上有筭赋又戍边则有更赋班史以为厥名三十仍什税五【王莽下令亦曰汉氏减轻田租三十税一常有吏赋罢产咸出厥名三十实什税五也仲舒曰田租口赋盐铁之利二十倍于古汉兴循而未改】史记曰孝惠时量吏禄度官用以赋于民孝武时入物补官出货除罪更皮币筭舟车盐铁置均输酒酤其目多矣唐初租出谷庸出绢调出缯布未尝以钱为赋其后始有青苗钱地头钱至徳宗相杨炎遂作两税法先计州县嵗贡及上供数而赋于民未几而借商之令出増税之法行其后筭间架并除陌竹木茶漆皆有税矣方初定两税时货重钱轻乃计钱而赋帛既而物价愈下所纳愈多输一者过二度支以税物颁诸司皆増本价为虚估倍给之而缪以滥恶督州县剥价谓之折纳赋役日重陆贽极言之使民摘山而煮海官售劵而纳息曰权货之钱官给屋以居民民出钱以奉官曰楼店之钱重五合之价计其谷而折其直使民贡谷以输官曰折变之钱严酒麴之禁使民为之而入其课曰坊场之钱据津渡之冲要使民主之而取其筭曰河渡之钱重门闗之防使吏守之而察其货曰商税之钱凡杂钱盐钱物产钱则曰两税之钱丝麻果蔬百物之货则曰杂赋之钱曰地头钱丁口之钱曰免役之钱免引之钱曰青苗之钱除陌之钱折帛淳化间天下承平防每疋为钱六百文绢为钱八百文朝廷于民之乏先于春夏之交每疋给本钱一贯文夏秋始责之输绢于是有和买之名其后大农不足始命东南郡以塩折直崇宁以后塩利尽归朝廷而嵗输其帛如故中兴之初绢价倍増每疋为钱十贯文建炎三年乃令上戸输绢下戸输钱于是有折帛之名每疋折钱六贯【新安志】折钱八贯省和议以后令人戸输纳者八分折钱二分纳本色绢三分折钱七分纳本色当时兵火之余桑柘煨灰绢价倍増朝廷损价折钱本欲优民戸也承平既久桑麻遍野绢每疋为钱三贯省而民间所折八贯省至是民戸益用输钱之苦
　　和买预置咸平二年李士衡建言民间每春收息利于家不若官中预给缗钱至秋输帛从之　祥符元年知颍州王明请贷钱与民蚕成输绢是时绢疋七百官出一千又先得之民以为便天下谓之预买绢仁宗天圣七年江都主簿王琪上书言江都戸止五千而嵗和买绢三千祖宗旧法降本其后或给塩又其后则直赋于民今又以其十之三以为折帛而充上供矣承平时有支移折变之目熈宁元祐绍圣中虽有意于更张而卒不能改宣和中有言非法折变者既曰以绢折钱又以钱折变以绢较钱钱倍于绢以钱较麦麦倍于钱展转増加民无所防高宗赦书和买本支实价闻立价甚低或以他物凖折或以无虗实劵充数甚者未支实钱而前期起催委提刑觉察
　　商税古者闗讥而不征至周公而后始有市防之征周公非以为利盖有田以耕有宅以居而又有隙地以为圃艺植如是而或有自放于防惰者始从而困辱之所以抑末而归本且战国之间始有贱丈夫者出而征商此孟子之所以叹也盖井田既废贫富不闗于上其势不得不操尺寸之货以逐千百之利汉髙令贾人不得乗车重租税以困辱之其意犹未以为利也
　　至武帝时外兴师旅县官太空而富商不佐公上之急始更币以抑之商贾以币交而积货于是有筭商车之法而告缗之令行矣建隆之元首诏诸州不得羇留行旅货币常输外不得发箧淳化二年诏曰闗市之征其来旧矣用度所出未遑削除征筭之条当从寛简诸路商税宜参酌裁减以利细民五年诏商旅除货币外细碎交易不得收税其当筭之物令有司条祈颁下天圣三年免荆湖防江上水空船力升康定元年诏访闻诸州搜检税物不依条例冀为绩効今后并依自来体例不得创増无名税额庆歴中议弛茶塩之禁及减商税范文正公不可茶塩商税之人但分减商贾之利今国用未减既不取之商贾复取之农恐害农也　天禧以前二浙之大郡合一都征商之入有不及五六万者自熈宁以来坊河渡白地房廊坑冶市舶农田水利各置提举而利权不在州县矣　自方镇之乱始息而经制之钱兴自金人之扰愈甚而总制之名立【渡江后】陈享伯创二浙之籴本　江东西湖南北之大军月桩诸县之版帐青册军衣无额经总制其目不一
　　宋国初平斛斗【太祖去广南大斛之弊】而秋苖唯正赋间虽有义仓之敛【每一石正赋输一斗建隆中置而干徳罢景祐平甫置未几而防罢】然防即罢去今日有正耗有省耗有中耗有斗脚有市例头子之外有糜费后唐明宗尝入仓观受纳主吏惧责其多取乃故为轻量明宗曰仓廪宿藏动经数歳若取之如此后岂免折阅吏因诉曰自来主藏者所以致破家竭产以偿欠正为此耳明宗恻然乃诏自今石取二升为防雀耗至今行之所谓加耗是也近世立般量出剰法本防吏奸而州县贪暴多取于民一斛苖糙倍纳二斛又至于加七加八以其正数上供而存出剰以自给则加耗之害又不足言
　　财赋总论
　　禹平水土水火金木土谷惟修正徳利用厚生惟和益稷奏艰食鲜食懋迁有无化居此为民理财也禹贡一书始任土以作贡赋之法冀州赋上上错【第一杂出第二】兖州赋贞青州赋中上【第四】徐州赋中中【第五】扬州赋下上上错【第七杂出第六】荆州赋上下【第三】豫州赋错上中【第二杂出第一】梁州赋下中三错【第八杂出第七第九三等】雍州赋中下【第六】贡皆随地所产如扬之橘柚荆之大必待锡命而后贡亦非常用之物其取田赋不过什一此虞夏贡赋之大畧也商以天子之地百里之内以供官公田籍【助也】而不税是以其求也寡其供也易又冢宰于嵗之杪五谷皆入然后制国用量入以为出【説者曰商制也】至商末暴虐厚赋敛以实鹿防巨桥之积周武王伐商而有天下发其财其粟于是分其九畿侯畿贡祀甸畿贡嫔物男畿贡器物采畿贡服物卫畿贡财物蛮畿夷畿贡货物镇畿藩畿其所贵寳为防及周公作周官而理财之法益详以九赋敛财贿【邦中四郊邦甸家削邦县邦都闗市山泽币余】以九式均节用【祭祀宾客防荒羞服工事币帛刍秣匪颁好用之式】以九贡致邦国之用【祀嫔器币材货服斿物凡九贡】皆属于天官冡宰小宰致邦国九贡九赋九式之贰以内节财用又有太府受其财用之入凡颁财以法式授之外府掌邦布之出入以待邦之用内府掌赋贰之货贿以待邦之大用职内则掌邦赋之入职嵗则掌邦赋之出其理财之官可谓众矣然而任地国宅无征园防二十而一近郊十一逺郊二十而三甸稍县都皆无过十二唯漆林之征二十而五无非度地以取诸民周公所以为善理财者欤此商周财用之大畧也周衰鲁宣公初税甸哀公用田赋春秋讥之其初履亩而税始用田赋也是时有若对哀公年饥用不足之问曰盍彻乎公曰二吾犹不足如之何有若曰百姓足君孰与不足又问孔子子曰薄赋敛则人富公曰寡人贫矣子曰未有子富而父贫也管仲相桓公専以渔塩之利富国陵夷至战国上之人拳拳乎利国之问下之人皆曰我能为君充府库故孟献子曰百乗之家不畜聚敛之臣与其有聚敛之臣宁有盗臣白圭问孟子曰吾欲二十而税一何如孟子曰子之道貉道也秦孝公用商鞅开阡陌而十二年初为赋始皇又尽括提封之内撮粟尺布以自奉重以内兴功作外攘夷狄收太半之赋【仲舒曰秦田租口赋盐赋之利二十倍于周】二世不变而海内遂叛汉髙帝鉴秦之轻田租什五而税一量吏禄度官用以赋于民而山川园地市肆租税之入自天子以上封君汤沐邑名为私奉养不领于天下之经费重租税以困商贾四年史书初为筭赋【汉仪注云人年十五至五十六出赋钱】每人百二十为一筭盖讥其变古重敛也孝惠复十五税一文帝人赋四十丁男三十而税一其筭赋稍减于前矣帝朝而问丞相勃曰天下一嵗钱谷出入防何勃谢不知问平平曰当责治粟内史是皆不知理财宰相之事也是时晁错言令人入粟拜爵除罪【自此利源开】郡县邉食足可勿收农人租帝从之贾谊亦曰公私之积犹可哀痛乃下诏赐十一年租税之半十三年诏除田租正以仓廪丰故也孝景二年令人半出田租平分而税一其后上郡旱复修卖爵令及输粟除罪文景相承京师之钱至钜万贯朽而不可校太仓之粟陈腐而不可食武帝因文景之蓄忿胡粤之害于是始招东瓯继事两粤通西南夷以罢巴蜀置沧海郡以动燕齐及马邑之衅开而财赂耗废不赡矣于是下入物补官出货除罪之令而兴利之臣自此而始财赋稍充遂筑朔方费巨万府库益虗矣复募民入奴婢而入羊者得为郎大将连嵗伐羌经用又竭矣乃置武功赏官直三十万金骠骑比年大出且通漕救饥县官复大空矣更造白鹿皮币白金三铢钱以东郭咸阳孔仅领塩鐡事而桑洪羊贵幸三人言利析秋毫及卫霍絶漠赏赐五十万金是时财又匮战士颇不得禄矣其后宫室之役兴封禅之礼举则以榷塩鐡算舟车告缗钱【时富人争匿财乃尊卜式以风之而百姓终莫分财而杨可告缗钱矣】榷酒酤也廵守赏赐帛百万而金钱以万计则又以均输平凖之置也【洪羊置均输平凖尽笼天下之货贵卖贱买名曰平凖】推原其故由文帝蓄积之富是以啓武帝之欲心昭帝时贤良文学皆愿罢塩鐡酒钱均输官元始中罢酒元鳯四年减口赋十三【汉仪注民十嵗至十四出赋二十三其二十以食天子三钱武帝以马车骑焉】宣帝甘露中减民筭三十至元帝始罢塩鐡官三年而复之孝成又减天下赋筭四十是以王莽下令曰汉民轻田税三十税当有更赋罢癃乃出厥名十三实什税五也光武中兴田租三十税一明章时人无横徭【时张休请封钱以年帛为租帝从之】安帝用不足三公始请入粟为闗内侯桓帝又置西方金堂为私藏灵帝乃垂鸿都之牓开卖官之路三公拜者皆输东园礼钱千万况其下乎【晋刘毅云桓灵卖官钱入官库】时赵忠又説帝令敛天下田税钱以营宫室【延熹中陈蕃有三空之説】此两汉财用之大畧也晋泰始中杜预为度支定谷价较塩鐡制课调内以利国外以救邉五十余条成帝又度田取十分之一亩税米三升至咸康初米空垂五十余万斛尚书诸曹以下免官【县帑藏空惟有练布数千而王道身衣大练遂贵】孝武増口税五十宋武帝制人戸嵗输布四疋明帝时师旅不息加以侈费百官皆停禄埋钱于殿中为私钱后魏正光后国用不足充折六年租调取之又赐与无节乃减百官之禄彻军人常廪后因苏绰以国用不足而征税颇伤既而叹曰今之所为正如张弓非平世法也后之君子其谁能弛乎子威以为己任至隋时奏减赋役文帝躬节俭益免田租寛税赋有司上言府库皆满更开左藏创屋以受之诏曰宁积于人无藏府库炀帝继之天下充赋乃大治宫室百役繁兴东西廵幸征伐髙丽供奉不给天下积怨而亡此晋南北朝隋财用之大畧也唐初授田以口分世业而取以租庸调之法其用之有节制兵以府卫故兵多而无损设官有常员故官不滥而易禄自高宗用李义府许敬宗役费并起永淳以后财不足加以天后之乱赋益惨矣宗开元初复租庸调而国用充天宝以来天子骄佚而用不知节大抵用物之数常过所入于是韦坚愼矜王鉷杨国忠各务防刻嵗进非租庸正额钱百亿万入大盈库以供天子燕私更禄山之变民物耗肃宗即位第五言财赋所产江淮居多假臣一职可无乏用即以为江淮租庸使上元中用刘晏充度支治财赋焉二年以元载代之载取八年租调之逋负者又平分民租谓之曰着代宗永泰二年分天下财赋铸钱常平转运塩鐡置二使以刘晏第五主之晏斡山海以佐军用虽兵戈数十年敛不及民而用度足晏理财以得人养民为先第五琦盐以佐军兴初嵗收緍钱六十万末乃什之嵗入千一百万而塩居大半先是天下财赋皆归左藏而太府以时上其数尚书比部覆其出入至第五为度支使请归大盈库供天子给赐主以中官自是天下之财为人主私藏有司不得程其多少至徳宗罢刘晏相杨炎遂作两税法量出以制入是法既行而朱滔王武俊田悦叛用益不给而惜商之令出赵賛又请税竹木茶漆十之一税间架除陌钱及泾卒大呼之后而间架除陌竹木等税皆罢暨朱泚既平帝属意聚敛常赋之外进奉不息劒南有日进江西有月进其他皆徼射防泽以常赋入贡名为羡余至代易又有进贡自裴延龄用事益为天子积私财而生民重困至顺宗乃罢宫市及月进宪宗又罢代进奉及两税外率分天下之赋为三一曰上供二曰送使三曰留州及讨淮西度支杨于陵坐馈运不继贬以皇甫鏄代由是益为刻剥后李巽代杜佑为塩鐡使自刘晏之后居财赋之职者莫能继巽掌一年征课所入过之又一年加一百八十万缗淮西既平上浸骄侈皇甫鏄程异晓其意数进羡余以供费是时四方争进奉谓之助军贼平又进谓之贺礼后又进奉谓之助赏上加尊号亦进奉谓之贺礼穆宗即位一切罢之两税外加一钱者以枉法论是时钱重杨于陵请广铸鼓两税皆输丝纩唯塩酒用钱张平叔请官自卖塩又奏追逺年逋欠皆不从武宗防昌未置备邉库收度支塩鐡钱宣宗更号延赏资库初以度支郎中判之至是以属宰相其任益重诸道进餽诸军皆输焉天下遂困竭矣此唐财赋之大畧也【以通典周礼唐志史记修】
　　宋法后唐之制三司使实总国计贡赋之入朝廷未尝与焉总塩鐡度支戸部号计皆使位亚执政目为计相又有副使而逐司各置判官二员其三司则判官六员分主之【开折司衙司磨勘司修造司曹案司渠案】太祖太宗多以武仪为三司自真宗以防莱公充之始不用武仪矣其任人也如此景徳中丁晋公着景徳防稽録皇祐中田况着皇祐防稽録治平中蔡襄着治平防稽録元祐中苏辙着元祐防稽录其计度也如此太祖以来有景福内库太宗改名内藏廪所贮金帛备国用也凡郊祀所费钜万皆出于此不取于民真宗时李逈曰祖宗初置内藏库欲取西北支凶年请出以佐国用帝大发以赐三司其置库也如此真宗尝谓王旦曰三司官不欲数易财谷案籍往往不见本末仁宗时赐发运使出身以久其任时范蜀公镇上疏请约祖宗以来官吏兵数酌取其中为定制以今赋入之数十七为经营而储其三备水旱非常又官古者冡宰制国用唐以宰相兼度支今中书主民枢宻主兵三司主财各不相知故财已匮枢益兵无穷民已困而三司取财不已请使中书通知兵民财利大计与三司使同制国用其攷察出纳之数也如此【祖宗之时每嵗塩利大率三千余万缗茶税百四十万缗采山之铸六百万缗】熈宁以来祖宗之法变矣国初财用未使三司总之【三司使自唐明宗以张廷明为三司使三司使之名始此】其费用蠧耗之大者皆可节以制度也至王安石为相取周礼以行新法谓宰相当主财计遂与三司分权凡赋税常贡征之利方归三司摘山煮海坑治货戸絶汲纳之财悉归朝廷其立法与常平免役坊场河度禁军阙额地利之资皆号朝廷封桩又有嵗科上供之数尽运入京师别创库以贮之三司不预焉于是祖宗处国计之良法尽坏矣宋朝分路设转运使副判官付以按察之权使督财赋悉三司凡经费羡余转运官献之三司尽转都城积于左藏库别有科名及分贮内藏库者皆三司使主之熈宁理财乃纳劝沮之法所遣使者尽出宰相之门皆务聚敛以恱庙堂非若三司使有权以动人则漕臣亦不敢横敛也章圣朝帑入盈溢其名数皆籍于三司其总数唯使得知也章圣屡欲知其数宰相李文靖公沆每对以容令三司使供具王钦若见乆不奏问之文靖曰非不能取索但不敢奏知恐知数多而广用也此乃深得祖宗置三司使之防意沆又言在朝廷十余年四方之言利者未尝施行以此报国耳安石乃置旁通簿于御前尽籍国帑之数在神宗恭俭郡国帑藏率皆盈溢至崇寜后蔡京制礼作乐种种蠧国劝上以奢费内兴营缮外拓境土而又宦官専局应奉及滛巧缮修与夫除戎器备河患之费凡百端皆不先闗戸部但各作决科次请于朝廷或兼取于戸部者非若三司使有専按以闗防也自元丰改制户部尚书全无计相之权职在朝廷之文移仅能经画在京师官吏诸军俸给而已以此论之三司使之职不待改官制而失其权自熈宁变法度之时已坏矣况政和之后以钜铛为承受独总财计以便宜取则戸部尤难守其职业矣【以防要蔡元道旧典修】　自天圣以来天下病夫官之多也而州县有待阙官月料之费自熈宁以来初置宫观差遣而州县有宫观官请俸之费自熈宁以来初遣宗子疎属补外官而州县有宗子口劵之费自绍兴以来初遣养老之兵而州县有养老使臣廪给之费


　　羣书考索后集卷五十四
<子部,类书类,群书考索>
　　钦定四库全书
　　羣书考索后集卷五十五
　　宋　章如愚　编
　　财赋门
　　漕运类
　　古无漕运之法禹贡所载入于渭乱于河之类不过是朝廷之路所输者不过币帛九贡之法通典曰其四百里粟五百里米盖麄而重者为近赋百里纳总二百里纳铚三百里纳秸精而轻者为逺赋若数千里漕运其费百倍矣至周王畿止于千里赋税则无逺输其管仲曰粟行三百里国无一年之积粟行四百里无二年之积粟行五百里众有饥色孙武曰千里馈粮士有饥色食敌一钟当吾二十钟是言粟不可推移也【通典】
　　左传曰秦输粟于晋自雍及綘相继命曰泛舟之役吴城防沟通江淮通粮道也
　　秦欲攻匈奴使天下飞刍挽粟于琅琊负海之郡转输北河率三十钟而致一石漕运之法自此方详
　　汉髙祖击楚萧何转关中给军帝又筑甬道属河以取敖仓粟时漕山东粟以给中都官不过数十万石【谓京师之官府通典】
　　孝文时贾谊上疏曰天子都长安而以淮南东道为奉地镪道数千不轻致输郡或乃越诸侯而逺调均发徴至无状也古者天子地方千里中之而为都输将繇使其逺者不在五百里而至公侯地百里中之而都输将繇使逺者不在五十里而至输者不苦其繇繇者不伤其费故逺方人安及秦不能分人寸地欲自有之输将起海上而来一钱之赋数十钱之费不轻而致也上之所得甚少而人之苦甚多也帝不能用【通典】
　　武帝官多役使在关中之粟四百万犹不足于建元中通西南夷千里负担馈粮率十余钟致一石其后东灭朝鲜置沧海郡人徒之费拟西南夷又卫青击匈奴取河南地复兴十万余人筑卫朔方转漕甚逺郑当时请引渭穿渠以漕虽曰便利其后来皆言漕从山东西嵗百余万石更经底柱之险败亡甚多后张汤欲通褒斜道五百余里道果便近而水多湍石不可漕【通典】
　　宣帝时耿夀昌五鳯中奏故事嵗漕闗东谷四百万斛以给京师用卒六万人宜籴三辅宏农河东上党太原诸郡谷足供京师可省闗东漕卒之半萧望之以为不可帝从之漕事果便【通典】
　　赵充国条留屯十二便其五曰至春省甲士卒循河湟漕谷至临羗以威羗虏扬武折冲之具也
　　光武北征命防恂守河内收四百万斛以给军以辇车騼驾转输不絶虞翊为武都太守开漕船道而水运通利【本传】蜀诸葛亮出祈山以木牛运又出斜谷以流马运魏正始四年司马宣王使邓艾开河渠广漕渠东南有事兴众泛舟而下达于江淮资食有储而无水害【通典】晋武帝太始十年凿陜南山决河东注洛以通运漕谢淝水之役乃堰吕梁水以利运漕公私便之【通典】懐帝永嘉元年修千金堨于许昌以通运【通典】
　　成帝咸和六年以海贼寇抄运漕不继发王公已下千余丁各运米六斛【通典】
　　穆帝时频有大军粮运不继制王公已下十三户共借一人助度支运【通典】
　　后魏自徐扬州内附之后经畧江淮转运中州以实边镇有司请于水运随便置仓乃于小平石门白马津漳涯黒水济州陈郡大梁凡八所各立邸阁毎军国有须应机漕引【通典】
　　孝文太和七年骨律镇将刁雍上表曰臣镇内之兵率皆习水一运二十万斛方舟顺流五日而至用人工轻于车运十倍诏永以为式【通典】
　　隋开皇三年以京师仓廪尚虚议为水旱之备诏于蒲陜虢熊伊洛郑懐邠卫汴许汝等十三州置运米丁又于卫州置黎阳郡陜州置常平仓华州置广通仓转相灌注漕关东及汾晋之粟以给京师【通典】　又诏韦瓉向蒲陜以东募人能于洛阳运米四十石经底柱之险逹于常平者免其征戎其后以渭水多流沙有浅深漕者苦之【通典】　四年又诏宇文恺率水工凿渠引渭水自大兴城东至潼闗三百余里名广东渠转运通利闗内赖之【通典】炀帝大业元年中发河南诸郡开通济渠自西苑引殳洛水达于河又引河通于淮海自是天下利于转输【通典】四年又发河北诸郡开永济渠引沚水南达于北河
　　通涿郡　五年于西域之地置西海鄯且【子余切】末等郡大开屯田发四方诸郡运粮以给之　七年大防涿郡分江淮别以舟师济沧舳舻数百里粮防于襄平【髙丽所都并通典】
　　唐都长安而闗中号称沃野然其土地狭所出不足以给京师备水旱故常转漕东南之粟髙祖太宗之时用物有节而易赡水陆漕运岁不过二十万石故漕事简自髙宗已后岁益增多而工利繁兴民亦罹其弊矣初江淮漕租未至东都输含嘉仓以车或驮陆运至陜而水行来逺多风波覆溺之患其失常十七八故其率一斛得八斗为成劳至陆运至陜才三百里率两斛计庸钱千民送租者皆有水陆之直【食货志】
　　唐髙祖武徳中姜行本请开五节堰引水通运许之贞观永徽之际廪禄数少毎年转运不过一二万斛而已唐髙宗咸亨三年于岐州陈仓县东南开渠引渭水入升源渠通船栰至京故城【通典】
　　唐明皇至开元国用渐广每年陜路漕运米二百五十五万斛时李杰奏濬汴州梁公堰以通江淮漕运开元十八年宗问朝集使利害之事宣州刺史裴耀卿上便宜以水陆遥逺转运艰辛功力虽劳仓储不益窃见毎州所送租及庸调斗门水浅已有阻碍渡淮入汴干浅停留上河入洛船艘隘閙般载停滞备极艰辛伏见旧法河口置武牢仓巩县置洛口仓爰及河阳仓栢崖仓太原仓永丰渭南仓安置使江南之舟不入黄河黄河之舟不入洛口水通则随近运转不通则且纳在仓不滞逺船不忧欠耗等利病防奏不省【通典】至开元二十一年耀卿为京兆尹京师谷价踊贵帝召裴耀卿问以救人之术奏曰若能通河漕变陆为水则所支有余且江南租船所在水始进吴人不便河漕由是所在停留上然其言乃置河隂县及河隂仓河清县置栢崖仓三门东置集津仓三门西置三门仓开三门北止十八里陆行以避滩险自江淮西北泝鸿沟悉纳河隂仓自河隂浮漕含嘉仓又逓送纳于太原仓所谓北运也自太原浮于渭以实关中凡三年运七百万石省脚费三十万贯民间传云用斗钱运斗米其糜耗如此及耀卿罢相北运颇艰米歳至京师才百万石二十五年遂罢北运【通典】　崔希逸为河南陕运使歳运百八十万石其后以太仓积粟有余歳减漕运十万石　开元二十七年河东采访使汴州刺史齐澣以江淮漕运经淮水波涛有沉损遂开广济渠下流自泗水至楚州合于淮逾时毕功既而以水流浚急行旅艰险旋即停废【通典】开元二十九年陜郡太守李齐物避三门河路急峻于其北凿石渠通运船为漫流河泥旋填淤塞不可漕而止【通典】　卢晖开通济渠置楼百余间以贮江淮之货天宝三年左常侍兼陜州刺史韦坚开漕河自苑西引清水因古渠至华隂入渭引永丰仓及三门仓米以给京师名曰广运潭【通典】　是嵗漕山东粟四百万石自裴耀卿言漕事进用者常兼转运之职而韦坚为最【唐志】初耀卿兴漕路请罢陆运而不果废自景云中陆运北路分入逓雇民车牛以载开元初河南尹李杰为水陆运使运米嵗二百五十万石【唐志】
　　肃宗末年史朝义兵分出宋州淮运于是沮絶租庸盐铁泝汉江而上河南尹刘晏为户部侍郎兼勾当度支转运盐铁铸钱使江淮粟帛繇襄汉越商于以输京师【唐志】及代宗出陜州关中空窘于是盛转输以给用【唐志】广徳二年以刘晏颛领东都河南淮西江南东西转运租庸铸钱盐铁转输至上都度支所领诸道租庸观察使凡漕事亦皆决于晏晏即盐利雇佣分吏督之随江汴河渭所宜故时转运船繇润陆运至杨子斗米费钱十九晏命囊米而载以舟减钱十五繇扬州距河隂斗米费钱百二十晏为歇艎支江船二千艘每船受千斛十船为纲江船不入汴汴河不入河河船不入渭江南之运积扬州汴河之运积河隂河船之运积渭口渭船之运入太仓岁输粟百一十万石又分官吏主丹阳湖禁引溉自是河漕不涸【唐志】
　　大厯八年以闗内丰穰减漕十万石度支和籴以优农晏自天宝末掌出纳监岁运知左右藏主财谷三十余年矣【唐志】
　　及杨炎为相以旧恶罢晏转运使复归度支凡江淮漕米以库部郎中崔河图主之【唐志】
　　徳宗以给事中崔造为相乃奏诸道观察使刺史选官部送两税至京师废诸道水陆转运使及度支巡院江淮转运使以度支盐铁归尚书省宰相分判六尚书事以户部元琇判诸道盐铁酒侍郎吉中孚判度支诸道两税増江淮之运浙江东西嵗运米七十五万石复以两税易米百万石江西湖南鄂岳福建岭南米亦百二十万石诏浙江东西节度使韩滉淮南节度使杜亚运至渭桥仓【唐志】　韩滉复为江淮转运使而滉为度支诸道盐铁转运使于是崔造亦罢滉遂劾琇常运米缁青河中而李纳懐光倚以构叛贬琇雷州司户寻赐死是时汴宋节度使春夏遣官监汴水察盗灌溉者嵗漕经底柱覆者几半河中有山号米堆运舟入三门雇平陵人为门匠执标指麾一舟百日乃能上【唐志】　陜虢观察使李泌益凿集津仓山西迳为运道属于三门仓治上路以回空车费钱五万缗下路减半又为入渭船方五板输东渭桥太仓米至百三十万石遂罢南路陆运【唐志】　其后诸道盐铁转运使张滂复置江淮廵院及浙西观察使李锜请使江淮堰埭浙西者増私路小堰之税以副使孟汤主上都留后【唐志】　李巽为诸道转运盐铁使以堰埭归盐铁使罢其増置者自刘晏后江淮米至渭桥寖减矣至巽乃复如晏之多【唐志】　初扬州防太子港陈登塘凡三十四陂以益漕河輙复堙塞淮南节度使杜亚乃濬渠蜀冈防句城湖爱敬陂起隄贯城以通大舟河益庳水下走淮夏则舟不得前节度使李吉甫筑平津堰以泄有余防不足漕流遂通然漕益少江淮米至渭桥者才二十万斛【唐志】　诸道盐铁转运使卢坦籴以备一歳之费省冗职八十员自江以南补署皆剸属院监而漕米亡耗于路颇多【唐志】　刑部侍郎王播代坦建议米至渭桥五百石亡五十石者死其后判度支皇甫鏄议万斛亡三百斛者偿之千七百斛者流塞下过者死盗十斛者流三十斛者死而覆船败挽至者不得十之四五部吏舟人相挟为奸榜笞号苦之声闻于道路禁锢连歳赦下而狱死者不可胜数【唐志】　秦汉时故漕兴成堰东逹永丰仓咸阳县令韩辽请防之自咸阳抵潼闗三百里可以罢车挽之劳宰相李固言以为非时文宗曰茍利于人隂阳拘忌非朕所顾也议遂决堰成罢挽车之牛以供农耕关中頼其利【唐志】　及户部侍郎裴休为使以河濒县令董漕事自江逹渭运米四十万石居三嵗米至渭桥百二十万石凡漕达于京师而足国用者大畧如此【唐志】
　　太祖建隆元年汴都仰给漕运故河渠最为急务先是嵗调丁夫开浚糗粮皆民自备丁未诏悉从官给遂着为式又以河北仍嵗丰稔谷价弥贱命髙其价以籴入【长编】　二年给事中范阳刘载徃定陶督漕军丁夫三万浚五丈渠自都城北歴曹济及郓以通东方之漕上因谓侍臣曰烦民奉己之事朕必不为也开导沟洫以济京邑盖不获已也【同上】
　　太宗雍熈四年始并水陆路发运为一司以右神武将军王继升刑部贠外郎直史馆董俨同掌之【同上】　至道元年先是汴河嵗运江淮米三百万石菽二百万石黄河粟五十万石菽三十万石惠民河粟四十万石菽二十万石广济河粟十二万石凡五百五十万石非水旱大蠲民租未尝不及数是歳汴河运米至五百八十万石上因问汴水防凿之由参知政事张洎退而讲求其事以奏曰今甲数十万战骑称是萃于京师仍以亡聊之民悉集于辇下此汉唐京邑民庶其人矣甸服时有水旱而不至艰难者有惠民金水五丈汴水等四渠引脉分防于天邑舳舻相接赡足京师以无匮乏也唯汴之水横亘中国首承大河漕引江湖利尽南海半天下之财赋并山泽之百货悉由此路而进然则大禹防凿以分水势炀帝开甽以奉廵游虽数堙塞而通流不絶者百代之终为国家之用者其上天意乎【长编】真宗大中祥符元年江南转运使阙中书进拟人数见却一日上乃除张士逊为之士逊谒宰相王旦于政事堂自言止歴县道未歴郡事今未领使职愿闻善教旦从容曰朝廷权利至矣士逊起谢既去旦语人曰此转运识大体士逊后徙广西河北再思旦言不敢妄有兴建云【长编】　景徳元年宋雄监河隂屯兵雄习河渠利害因领防汴口均节水势以济江淮漕运居官数年三迁将作监不易其任职务修举朝廷頼焉【同上】　天禧二年以崇仪使昭州团练使贾宗户部贠外郎薛奎并为制置发副使郭盛为都监发运司置都监始此【同上】
　　仁宗天圣四年闰五月定江淮制置发运司嵗漕米课六百万石初景徳中嵗不过四百五十万石其后益至六百五十万石故江淮之间谷常贵而民贫于是吴耀卿请约咸平景徳嵗漕之数立为中制故裁减之然东南灾险輙减嵗漕数或百万或数十万又转移以给他路者时有焉【同上】　康定元年初以陜西宿兵乆命晁崇恐与夏竦韩琦议进取之策琦竦乃以所画攻取二策上之至是上与两府议用攻策欧阳修上便宜三事一曰通漕运今江淮之米嵗入于汴者六百万石宜以三百万石分给关西浚治汴渠按修唐裴耀卿旧迹于大河三门东西置仓陆运于所开山路十八里以避其险卒泝河入渭可纾闗中之困又置逓按求汉髙祖入闗之道自武昌汉郢襄复梁洋金商均房光化沿汉等十二州之地日入闗而不絶【同上】　至和元年王鼎为淮南江浙荆湖制置发运副使居二年遂以为使前使者多渔市南方物因奏计京师特遗权贵鼎一无所市独悉精吏事度漕路逺近定先后为成法于是劳佚均吏不能为轻重官舟禁私载舟兵无以自给则盗官米为奸有能居贩自赡者市人持以法不肯偿所逋鼎为移州县督偿之舟人有以自给不为奸而所运米未尝不足也【同上】　嘉祐三年桂州兴安县有灵渠北通江湖南入海自秦汉通舟檝皆石底浅狭十八里内置三十六斗门一舟所载不过百斛乗涨水则可行李师中积薪焚其石募工凿之废斗门三十六后三旬而成舟以通【同上】江湖上供米旧转运使以本路纲输真楚泗州转般
　　仓载盐以归舟还其郡卒还其家其汴舟诣转般仓漕米输京师歳运者四河冬涸舟卒亦还营至春复集名曰放冻卒得番休逃亡者少而汴船不渉汴路无风波沉溺之患其后发运使权益重六路上供米团纲发船不复委本路独发运使专其任文移坌仲事日繁移有不能检察则吏胥可以用意于其间操舟者赇诸吏輙得诣富饶郡市贱贸贵以趍京口自是江汴之舟合杂混转而无辨矣挽舟卒有终身不还其家而老死河路者籍多空名漕事大敝【长编】
　　神宗元丰二年六月甲寅提举导洛通汴河言请汴城四月甲子起役六月戊申毕工凡四十三里自任村沙谷至河隂瓦亭子并泛水关北通黄发漕运运河长五十一里河两岸为堤总长一百三里间所占官私地二十九顷已引洛水新口斗门通流入汴水调匀可塞汴口乞徙汴口官吏河清指挥于新开洛口从之【同上】孝宗淳熈六年三月丁丑宰执奏事上曰诸路漕臣职当计度欲其计一道盈虚而经度之也今则不然于所部州郡有余者取之不足者听之逮其乏事从而劾之吾民亦被其扰矣朕今以手诏戒谕之俾深思古谊视所部为一家周知其经费而通融其有无亷察其能否而裁抑其耗蠧庶几郡邑寛而民力裕也【圣政】
　　总论攷之诗书如仓积于粮峙于申防搜之偹逹于卫境忽有水旱之变则省耕省敛以为施惠防同军旅之事则资粮屝屦以供困乏不责天下以取办也自战国以来兵革不息于是漕挽之术起而竭土地之有无问逺近以应上输然事已兵休犹不至于甚病汉初漕运髙后文景时中都所用者省歳计不过数十万石而足是时漕运之法亦未讲到得武帝官多徒役众在闗中之粟四百万犹不足给之所以郑当时开漕渠六辅渠之类盖縁当时用粟之多漕法不得不讲然当汉之漕在武帝时诸侯王尚未尽输天下之粟至武宣以后诸侯王削弱方尽输天下之粟汉之东南漕运至此始详当髙帝之初天子之州郡与诸侯封疆相间杂诸侯各据其利粟不及于天子是时所谓淮南东道皆天子奉地如贾生说是汉初如此至汉武帝时亦大概有名而无实其发运粟入关当时尚未论江淮到得唐时方论江淮何故汉会稽之地去中国封疆辽逺开垦者多粟不入京都以京都之粟尚不自全何况诸侯自封殖且如吴王濞作乱枚乗之说言京都之仓不如吴之富以此知当时诸侯殖利自丰不是运江淮之粟到唐时全倚办江淮之粟唐太宗以前府兵之制未壊有征行便出兵兵不征行各自归散于田野未尽仰给大农所以唐髙祖太宗运粟于闗中不过十万后来明皇府兵之法渐壊兵渐多所以漕粟自此多且唐睿明皇以后府兵之法已壊是故用粟乃多向前府兵之法未壊所用粟不多唐漕运时李杰裴耀卿之徒未甚讲论到二子讲论自是府兵之法既壊用粟既多不得不讲论且如汉漕系郑当时之议都不曽见于髙惠文景之世唐之李杰裴耀卿之议都不曽见于髙祖太宗之世但只见于中睿明皇之时正缘汉武帝官多役众唐中睿已后府兵之法壊兵聚既多所以漕运不得不详大抵这两事常相为消长兵与漕运常相闗所谓宗庙社飨之类十分不费一分所费广者全在用兵所谓漕运全视兵多少且唐肃宗代宗之后加河北诸镇皆强租赋不领于度支当时有如吐蕃回纥为乱所用犹多宝应至徳之间嵗遣两河诸镇所以全倚办江淮之粟议论漕运其大畧自江入淮自淮入汴自汴入河自河入渭各自正输水次各自置仓如集津仓洛口仓含嘉仓河隂仓渭桥转相般运道途之逺此法遂壊自当时刘晏再整顿运漕之法江淮之道各自置船淮船不入汴汴船不入河河船不入渭水之曲折各自便习其操舟者所以无倾覆之患国计于是足所以唐人议论之多惟江淮为最急徳宗时縁江淮米不至六军之士脱巾呼于道韩滉运米嵗至徳宗太子置酒相庆可见唐人倚办于此如此其急唐时漕运大率三节江淮是一节河南是一节陜西到长安是一节所以当时漕运之臣所谓无如此三节最重者京口初京口济江淮之粟并会于京口京口是诸侯咽喉处初时润州江淮之粟至于京口到得中间河南陜西互相转输然而三处惟是江淮最切何故皆是江淮发足所以韩滉由漕运致位宰相李锜因漕运飞扬防扈以至作乱以此三节惟是京口最重所谓汉漕一时所运临时制宜不足深论到得宋朝定都于汴是时漕运之法分为四路东南之粟自淮入汴至京师若是陜西之粟使自三门白波转黄河入汴至京师若是陈蔡一路粟自惠民河至京师京东之粟自广济河至京师四方之粟有西路四条河至京师当时最重者惟是汴河最重何故河西之粟江无阻及入汴大计皆在汴其次北方西粟自三门白波入闗自河入汴入京师虽惠民广济来处不多其势也轻宋朝置发漕两处是江淮至真州陆路转输之劳其次北方之粟防柱之门舟楫之利若其他置发运如惠民河广济河虽尝立官然不如两处之重此宋朝之大略如此然而宋所谓嵗漕六百万石専倚办江淮其所谓三门白波之类非大农仰给之所惟是江淮最重在祖宗时陆路之粟至真州入转船仓自真方入船即下贮发运司入汴方至京师诸州回船却自真州请盐散于诸州诸州虽有费亦有盐以偿之此是宋朝良法凡以江淮往来迟速必视风势本朝发运使相风旗有官专主管相风旗合则无罪如不合便是奸大船之迟速何故以风为旗盖縁风动四方万里只是一等所以使得相风旗真州便是唐时杨子江后来宋朝改号曰真州运法未壊诸州船只到真州请盐回其次入汴入京师后来发运嵗漕船谓之发运官船与诸州载米发运申眀汴船不出江诸州又自造船虽有此约束诸州船终不应副因此漕法渐壊惟发纲发运未罢及蔡京为相不学无术不能眀考祖宗立法深意遂废改盐法置直逹法无水处不如此且时奸吏多虽有漕运之官不过催督起发其官亦有名而无实大抵用官船逐处漕运时便都无奸计若用直达法经渉嵗月长逺故得为奸所费甚多东南入京之粟亦少故太仓之粟少似东南蓄积发运有名无实此召乱之道也宋朝漕运之法壊自蔡京东京发遣本原大畧如此【东莱文】
　　漕法
　　唐制凡陆行之程马日七十里歩及驴五十里车三十里水行之程舟之重者泝河日三十里江四十里余水四十五里空舟泝河四十里江五十里余水六十里沿流之舟即轻重同制河日一百五十里江一百里余水七十里
　　漕数
　　汉初嵗不过数十万石武帝时度四百万石唐初不过二十万石　太宗时河南陜运一百八十万石　开元中崔希逸嵗运百八十万石　天寳中毎嵗水陆二百五十万石　代宗时刘晏嵗百一十万石刘晏后浸减至李巽乃复如晏之多后漕益少江淮米至渭桥才二十万斛【通典】
　　宋太平兴国始制汴河岁运江淮秔米二百万石豆百万石
　　大中祥符初七百万石此最登之数也　天禧末诸州水运上供金帛缗钱二十二万一千余贯两端疋珠宝香药三十七万五千余斤
　　太宗时岁漕江浙米四百万石　景徳三年上供六百万石永为定制用发运李溥之请也至天圣四年或增置六百五十是岁以吴耀卿言诏减五十万石
　　漕费
　　秦三十钟致一石
　　汉武伐西南夷率十余钟致一石
　　唐都长安初漕租米至东都输含嘉仓以车或驮陆运至陜而水行来逺多风波覆溺之患其失常十七八率一斛而得八斗为成劳而陆运至陜率两斛计庸钱千又宗时所出水陆之直增以函脚营窖之名民间
　　传言用斗钱运斗米
　　漕运得人
　　唐有裴耀卿刘晏韩滉
　　宋范旻为淮南转运使太宗谓曰江淮之间辇运相继实我仓廪卿之功也旻曰唐贞元中江淮输米才十万石今每嵗辇运倍于贞元上曰知卿有功【要览】　三司张方平画漕运十四防富弼读于上前漏尽十刻上太息称善悉如所启施行弼退谓方平曰自庆歴以来公论食货详矣朝廷毎有损益必以公奏议为本其后未朞年而京师有五年之蓄
　　宋朝置官
　　宋置淮南浙江湖路都大发运使副使都监以朝官以上或诸司使充　至道元年两浙发运使始于淮南创值廨三年罢发运使自后并以淮南转运使领其务景祐元年罢江淮发运使五年复置【会要】
　　羣书考索后集卷五十五
　　钦定四库全书
　　羣书考索后集卷五十六
　　宋　章如愚　编
　　财赋门
　　役类
　　三代役法莫详于周周礼五两军师之法此兵役也惟田追胥之法此徒役也府史胥徒之有其人此胥役也比闾族党之相保受此乡役也有司徒焉则因地之善恶以均役有族师焉则校民之众寡以起役有乡大夫焉则计年之老少以从役有均人焉则论嵗之丰凶以行役役云众矣
　　秦废井田开阡陌民始困于役商鞅立法一嵗屯戍一歳力役三十倍于古
　　汉髙初兴十里一亭十亭一乡置三老以事相教复勿经役以啬夫收赋税以游徼禁盗贼所以役民者歳不过三日所谓涆戍也不行者出钱三百以给戍者此因秦制也
　　惠帝举民孝悌力田者复其身　孝景令男二十而始传以给公家徭役年九十者一子不事八十者二子不事　武帝天汉四年敷役发七利之论【注曰吏有罪一亡命二赘壻三贾人四故有市籍五父母有市籍六大父母有市籍七】　孝昭元鳯中雇役有三品之号【内有卒更践更过更三品之号】汉末天下大乱民皆役于兵无复制度至于北齐始定制丁男之役嵗不过二旬【又十五以下为少者皆复役】　文宣中九等之户富者税其资贫者役其力
　　后周太祖创制六官掌力役之政令遂分为三等丰年则役不过三旬中年则二旬下年则一旬起役无过家一人　武帝颁新令制立保正之法以相检察焉魏初髙宗民无官役豪强诛敛李冲上言复立三长五家立一邻长五邻立一里长五里立一党长海内安之隋文之制嵗役不过二十日不役则取其资
　　唐太宗初置租庸调之役谓之庸嵗不过二十日闰加二日不役日为绢三尺有事而加役二十五日免调二十日租调俱免通正役不过五十日自杨炎变两税法取大厯中一年科敛多者总为二税则昔日之庸固已在其中矣【东坡亦有是言】
　　宣帝之诏州县差役不均自今每县据人贫富及役轻重作差役簿送刺史标簿轮差则是庸钱已敛而差役犹在民也武徳中量其产定为三等九年又诏为九等天寳中勅定戸籍每有差科先从髙等别籍异居者有禁客户终年者编籍唐之役法盖亦详矣
　　宋旧法虽因唐制州县之役悉差乡户坊郭之间或有科配然太祖以来未尝轻于役民浚河通漕凡以为名上悯其劳日加廪给且立为定式先是多以道路为民为逓夫而太宗乃诏郡国悉行禁止其不忍于役民者如此　兴国九年赦江南两浙荆湖南北人户有丁钱今以二十成丁六十入老其未成丁入老者并与蠲放真宗时定均役之法所以抑豪强之避徭役也列圣嗣守此意不坠南丰曽公所谓民或老死而不知加力政然忧怜怛恻常谨复除之科急擅兴之禁盖未尝兴一暴役者此也郷户致力以供上嵗月番休劳逸相代吏若徇理不以非法加民则被役之家本无大苦然役人既为税户家有产业诛求必得吏少亷隅不免侵取此役法之所以弊而蘓公辙所以拳拳言之也科役既多人规避免天下始有不均之患
</div>
    <div class="pagination">
<a href="群书考索_page77.html">上一页</a><span>...</span><a href="群书考索_page73.html">73</a><a href="群书考索_page74.html">74</a><a href="群书考索_page75.html">75</a><a href="群书考索_page76.html">76</a><a href="群书考索_page77.html">77</a><span class="current-page">78</span><a href="群书考索_page79.html">79</a><a href="群书考索_page80.html">80</a><a href="群书考索_page81.html">81</a><a href="群书考索_page82.html">82</a><a href="群书考索_page83.html">83</a><span>...</span><a href="群书考索_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
