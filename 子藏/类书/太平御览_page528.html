<!DOCTYPE html>
<html>
<head>
    <meta charset="UTF-8">
    <title>太平御览 - 第 528 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 528 页/共 737 页</h1>
    <div class="content">《续搜神记》曰：聂友，豫章新滏人。少时贫，常夜照见一白鹿，射中之。明寻踪，血既尽，不知所在。且已饥极，便卧一梓树下。仰见箭着树枝，视之，乃是昨射箭。怪其如此，於是还家赍粮，命子侄持斧以伐之。树微有血，遂裁截为板二枚，牵着陂塘中。板常沉没，然时复浮出，辄家有吉庆。每欲致宾客，辄乘此板。於中流欲没，客大惧。聂君呵之，还复浮出。仕宦大如意，位至丹阳太守。在郡经时，外司白云：“涛入石头，聂然。”聂君以陂塘中板来耳，视之果然。聂君以板来必有意，即解职归家。下船便闭户，二板挟两边，一日至豫章。自尔之後，板出，便反有凶祸，家大坎坷。
《幽明录》曰：义熙中，江乘聂湖忽有一板，广数尺，长二丈馀，恒停在此，川溪采菱及捕鱼者，资此以自济。後有数人，共乘板入湖，试以刀斫，即有血出。板乃没，数人溺死。
瓦
《古史考》曰：夏世昆吾氏作屋瓦。
《礼》曰：慕贤而容众，毁方而瓦合。（去己之大圭角下与众人小合也。）
《史记》曰：秦攻韩，军於武安西。秦军鼓噪勒兵，武安屋瓦尽震。
《汉书》曰：霍禹第，巷端人见禹居堂屋上，撒瓦投地，就视亡有，大怪之。举家忧愁，未几被诛。
《续汉书》曰：董卓作乱，烧南北宫，洛阳城无只瓦尺木。
《吴时外国传》曰：大秦国以水精为瓦。
《晋起居注》曰：成都王讨长沙王，使陆机都督三十七万众，围洛阳四匝。夜鼓噪，京师屋瓦皆裂。
《晋中兴书》曰：泰宁元年五月，大回风吹刘曜太庙瓦垣外数十步。其栾梁拱梧无离者，瓦亦不毁。曜素服五月，缮治之。
《淮南子》曰：以磁石之能运铁也，而求其引瓦，则难矣。
《汉武故事》曰：武帝起神明殿，砌以文石，用布为瓦，而淳漆其外，四门并如之。
《语林》曰：晋张载字孟阳，甚丑。每出，为小儿掷瓦盈车。
葛洪《神仙传》曰：孙博者，河东人也。有藏人亡奴在军中者，因以求之，不得。博语奴主曰：“吾为卿烧其营舍，奴出走，卿但谛伺取之。”於是博以一赤瓦掷之，须臾火起张天，奴果出走而得之。博乃以青瓦掷之，火即灭。屋舍百物向已焦燃者，悉复如故。
《灵鬼志》曰：有士人姓邹，坐斋中，忽有一人通刺诣之，题刺云“舒甄仲”。既去，疑其非人，寻其刺，曰：“吾知之矣，是予舍西土瓦中人耳！”便往，令人将铧掘之，果於瓦器中得桐人，长尺馀。
《管子》曰：栋桡不胜任，则屋覆，而人不怨者，其理然也。弱子，慈母之所爱也，不以其理而下瓦，则慈母笞之。故其理动者，虽覆屋不为怨；不以其理动者，下瓦必笞。
《庄子》曰：师旷为晋平公作清角。一奏，有□从西北起。再奏，大雨大风随之，裂帷幕，破俎豆，堕廊瓦。平公惧，伏於室内。
《抱朴子》曰：土半瓦，不可救饥。
砖
《尔雅》曰：瓴谓之甓。（砖也，今江东呼甓。甓，音蒲历切。）
《古史考》曰：乌曹氏作砖。
《魏略》曰：扈累独居道侧，以砖为障，施一厨床，食宿其中。
《晋书》曰：吴兴吴陆经疫疠，死者十三。在青惟逵夫妻，家贫，冬无被裤，昼佣赁，夜还烧砖伐木。期年中成七墓，葬十二丧。
《宋书》曰：范晔，字蔚宗。母如厕产之。额为砖所伤，故以砖为小字。
郑缉之《东阳记》曰：独公冢。在县东八十里，有冢临溪，其砖文曰：“筮言吉，龟言凶，三百年，堕水中。”义熙中，冢犹半在。自後，稍已崩尽。
《续搜神记》曰：顺阳范启，母丧当葬。前母墓在顺阳，往迎之。既至，而坟垄杂沓，难可识别，不知何许。袁彦仁时为豫州，往看之，因云：“闻有一人见鬼。”范即如言，令物色觅之，云：“此墓中一人，衣服颜状如之。”即开墓棺，物皆烂，冢中灰壤深尺馀。意甚疑，试令人以足拨灰中土，冀得旧物。果得一砖，铭云“顺阳范坚之妻”，然後信之。
《述异记》曰：豫章胡兹，家在郡治。宋泰始四年，空中忽有故冢墓砖、青苔、石灰着之盖然，掷其母前，其数或五三俱至。举家惊惧，然终不中人，旬日乃止。
《语林》曰：陶太尉既作广州，优游无事，常朝自运甓於斋外，暮运於斋内。人问之，陶曰：“吾方致力中原，恐为尔优游，不复堪事。”
堑
《东观汉记》曰：周纡，字文通。为渤海太守，坐事免。家贫，身筑堑以自给食。
刍茭
《书》曰：峙乃刍茭，亡敢弗多。
《诗》曰：生刍一束，其人如玉。
《礼》曰：以足蹙路马刍，有诛。
《声类》曰：茭，乾刍也。
《老子》曰：天地不仁，以万物为刍狗；圣人不仁，以百姓为刍狗。
赵壹《娱邪赋》曰：势家多所宜，咳唾自成珠。被褐怀金玉，兰惠化为刍。
垩
《礼》曰：在垩室之中，不与坐焉。
《山海经》曰：慈聋之山，其中有大谷，是多白墨、青垩。（谓有杂色之垩。）
《太公六韬》曰：昔帝尧王天下，上世谓贤君其治，则宫恒室屋不垩也。
《庄子》曰：郢人垩漫其鼻端，若蝇翼。使匠石斫之，运斤成风。尽垩而鼻不伤，郢人立而不失容。
竿
《诗》曰：{翟}々竹竿，以钓于淇。（{翟}々，长而杀也。）
《说文》曰：竿，竹挺也。
《汉书》曰：斩木为兵，揭竿为旗。（揭音竭，负也。）
《续汉书》曰：高凤，字文通，南阳人。妻将之田，曝麦於庭，令凤护鸡。忽然天暴风大雨，凤持竿诵经，不觉潦水流麦。妻还，怪问，凤方悟。
《博物志》曰：詹何以独茧之丝为纶，芒针为钩，荆为竿，剖粒为饵，引盈车之鱼於百仞之渊。
《庄子》曰：楚王聘庄周於濮水之上，庄子持竿不顾。
钩
《史记》曰：桀有力，能伸钩索铁。
《搜神记》曰：京兆长安有张氏，昼独处室，有鸠自外入，止前床。张氏恶之，披怀而祝曰：“鸠，尔来为我祸耶？飞上承尘！为我福耶？来入我怀！”鸠翻入怀。以手探之，则不知鸠之所在，而得一金钩焉，遂宝之。自是之後，子孙昌盛，资财万倍。蜀贾客至长安中，闻之，乃厚赂内婢，婢窃钩以与客。张氏既失钩，渐贫死丧。而蜀客亦数罹穷厄，不为己利。或告之：“天命也，不可以力求。”於是赍钩以返张氏，张氏复昌。故关西称张氏钩。
《风俗通》曰：顺帝时，京师谣曰：“直如弦，死道边；曲如钩，乃封侯。”
张衡赋曰：仰飞纤缴，俯钓长流，触矢而{敝死}，贪饵吞钩。
钉
《魏略》曰：晋宣王讨王陵，陵自知罪重，试索棺钉，以观太傅意。太傅给之，陵夜呼掾属，与诀曰：“行年八十，身名并灭！”遂自杀。
盛弘之《荆州记》曰：冠军县东，有魏征南司马张詹墓，元嘉初尚俨然。六年，民饥，始被发，金银朱漆之器烂然。有二朱漆棺，棺前垂竹薄帘，以金钉钉之。
杨龙骧《洛阳记》曰：石牛一头，在城西北九重里。耆旧传说：往者石虎当襄国，石牛夜唤，声三十里。事奏虎，虎遣人打落牛两耳及尾，以铁钉钉四脚，今现存。
《抱朴子》曰：吴有赵炳，以大钉钉柱，入尺许，以气力吹之，即钉跃出，如弩箭之发。
钅
《广雅》曰：钅集（音集）谓之钅。（弋涉切。）
《说文》曰：钅集，钅也。
砺
《诗》曰：周道如砥。
《书》曰：扬州，厥贡砺砥。（砥细于砺，皆磨石也。）
又曰：若金用汝作砺。
《史记》曰：封爵之誓曰：“黄河如带，太山如砺。”（言河山如带、砺，国乃绝耳。）
蔡邕《劝学》曰：木以绳直，金以淬刚，必须砥砺，就其锋芒。
《魏志》曰：杀幽州牧刘虞，有童谣曰：“燕南垂，赵北际，中央不合如砺，惟有此中可避世。”公孙瓒以己当之，乃筑京固守，积三万斛。
《广志》曰：砺石出首阳山，有紫、白、彩色。出南昌者最善，今武库有数枚，治御刀。
《山海经》曰：高梁之山多砥砺。
《尸子》曰：铁使越之工，铸之以为剑，而勿加砥砺，则以刺不入，击不断；磨之以砻砺，加之以黄砥，则刺也无前，击也无下。自是观之，砺之与弗砺，其相去远矣！今人皆砺其剑，而弗知砺其身。夫学，身之砥砺也。
卷七百六十八　舟部一
叙舟上
《释名》曰：船，循水而行。
又曰：舟，言周流也。船上屋曰庐，象舍也。其上重屋曰飞庐，在上，故曰飞也。又在其上曰雀室，於中候望，若鸟雀之警视也。
又曰：舟名青翰、千翼、赤马，亦名首。
《说文》曰：船，从舟，从铅省声。艘，船总名也。（艘，音骚。）
《易》曰：刳木为舟，剡木为楫。舟楫之利，以济不通。
《诗》曰：彼柏舟，在彼中河。（舟在河中，犹妇人在夫家，是其常处。）
又曰：二子乘舟，（二子，、寿。）泛泛其景。愿言思子，中心养养。
又曰：泛泛杨舟，载沉载浮。（杨，木也。舟之泛浮随所载。）既见君子，我心则休。
《书》曰：予乘四载，随山刊木。（所载者四，其一曰水乘舟。）
又曰：若乘舟，汝弗济，臭厥载。
《礼》曰：季春之月，舟牧覆舟。五覆五反，乃告舟备，具于天子。（郑玄曰：舟官覆反舟者，备倾漏也。蔡邕《章句》曰：备谓戢棹绋绠维引之具。）
《左传》曰：齐侯与蔡姬乘舟于囿，荡公。公惧，变色，禁之不可。公怒，归之，未之绝也。蔡人嫁之，齐侯以诸侯之师侵蔡。
又曰：冬，晋荐饥，使乞籴于秦。秦输于晋，自雍及绛相继，命之曰泛舟之役。（泛谓水运入河汾也。）
又曰：秦伯伐晋，孟明济河焚舟，（示必死也。）取王宫及郊。（王宫、郊，皆晋地。）晋人不出，遂自茅津济，封崤尸而还。（茅津，在河东大阳县西。封，埋藏。）
又曰：楚败吴师，获其舟馀皇。（馀皇，舟名。）
又曰：晋、楚将战，赵婴齐使其徒先具舟于河，故败而先济也。
《春秋潜潭巴》曰：泽浮舟，天子以亡为忧。（宋均注曰：潭，无底之泽，今浮舟，言阴盛之耳。）
《论语》曰：南宫适问於孔子曰：“羿善射，荡舟，俱不得其死然。”
《尔雅》曰：舫，舟也。天子造舟，诸侯维舟，大夫方舟，士特舟，庶人乘付。（郭璞注曰：造，比船为桥也。维，连四船也。方，并两船也。特，单船也。付，编木以渡也。）
《广雅》曰：监，大船也。舫、旁，船也。蒙冲、め、（步典切。）句、（音钩）鹿、（音鹿）舸，（古可切。）ノ、（音洪）艇、（音挺）艋，（音猛）舟也。
《家语》曰：舟非水不行，水入舟则没；君非民不治，民犯上则君危。
《战国策》曰：或谓公叔曰：“乘舟，舟漏而不塞，则舟沉矣；塞漏舟而轻阳侯之波，则舟覆矣。今公自以辩於薛公而轻秦，是漏舟而轻阳侯之波也。愿公察之。”
《帝王世纪》曰：昭王济汉，船人恶之，以胶船进王，中流胶船解，王没于水。
《史记》曰：项羽欲东渡乌江，（瓒曰：牛渚。）乌江亭长舣船待，（徐广曰：羲音仪。る案，应劭曰：羲，正也。孟康曰：羲，音蚁，附也，附船著岸也。如淳曰：南方人谓整船向岸曰羲也。）谓项王曰：“江东虽小，地方千里，众数十万人，亦足王也，愿大王急渡。今独臣有船，汉军至，无以渡。”项王笑曰：“天之亡我，我何渡为？且籍与江东子弟八千人渡江而西，今无一人还，纵江东父兄怜而王我，何面目见之！纵彼不言，籍独不愧於心乎？”及为亭长曰：“吾知公长者，吾骑此马五岁，所当无敌，尝一日行千里。吾不忍杀之，以赐公。”
又曰：韩信击魏，魏王盛兵蒲坂，塞临晋。信乃益为疑兵，陈船欲渡临晋。而伏兵从夏阳，以木罂渡军，袭安邑，虏魏王豹。
</div>
    <div class="pagination">
<a href="太平御览_page527.html">上一页</a><span>...</span><a href="太平御览_page523.html">523</a><a href="太平御览_page524.html">524</a><a href="太平御览_page525.html">525</a><a href="太平御览_page526.html">526</a><a href="太平御览_page527.html">527</a><span class="current-page">528</span><a href="太平御览_page529.html">529</a><a href="太平御览_page530.html">530</a><a href="太平御览_page531.html">531</a><a href="太平御览_page532.html">532</a><a href="太平御览_page533.html">533</a><span>...</span><a href="太平御览_page529.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
