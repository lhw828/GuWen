<!DOCTYPE html>
<html>
<head>
    <meta charset="UTF-8">
    <title>清稗类钞 - 第 91 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 91 页/共 432 页</h1>
    <div class="content">　　星命术数家以人生之年月日时推算禄命，谓之星命之学，始于唐之李虚中。但虚中止用年月日而不用时，至宋之徐子平，始以八字推算，故亦称善此术者曰子平。其书或托名于鬼谷子，或托名于郭璞。

　　推算之法，以六十甲子分四段，自甲子、己卯、甲午、己酉各得十五辰。甲子、甲午之前三辰为阴错，己卯、己酉之前三辰为阳错.谓以天干配地支，所余之数，甲为阳辰，故有阴错；己为阴辰，故有阳错，其日不吉。

　　八卦以乾坤喻夫妇，故星命家以男命为干造，女命为坤造。婚礼以男家为干宅，女家为坤宅，亦此义.隔夜算命有曰隔夜算命者，凡以八字令其推算，必嘱其人就坐案侧而谓之曰：「君今日当来，我先夕已知之。尊造早推算，命书亦批定。今姑请以生年月日及父母存亡、兄弟有无，一切过去之事，详述一过，以证我隔夜推算之当否。」迨其人如言，自述生平毕，乃启其案上倚壁之书橱，出一先期批成之命书示之，则与其人所自言者无不合。盖其倚壁橱后，有孔通至隔室，室别有人在。来客自述生平时，其人即如所言，笔之于纸。书毕，自孔传入，宜其若合符节也。

　　夏某为陈某择日诸暨店口镇有陈氏之屋，遇火不毁.相传国初有陈紫衣者，将建此屋，自至郡城，乞夏姓者卜日。夏曰：「请少待，为君择之。」陈即出资为谢.夏曰：「既如此，请三日后来。」陈知其以酬谢之多寡为选择之精粗，乃以白金百两揖而进之，曰：「老朽一生辛苦，始有此举，幸先生留意焉。」夏曰：「既如此，请一月后来。」及期而往，则曰：「日已选矣，幸勿稍有更动。」陈谨如所教。屋成而镇上大火，前后左右尽为焦土，惟新屋岿然独存。自是以后，历三十余次火灾矣。至光绪时，陈氏犹世守之。而夏之子孙，亦尚以择日为业.星士为徐松岑推算徐松岑监丞元美，江都人。顺治甲申、乙酉间，家中落，居北乡湖滨，郁抑不得逞。偶就村市星士问休咎，星士推干支列宿，举指摇目，睨之曰：「死，命也。」松岑怒。星士复默算良久，瞠目大呼，谓：「不于身，必于妻子，请归验吾言。」松岑益怒，惘惘而归.未三旬，其妇王夫人病死，二子继亡，如星士言。遂卖田屋，营丧葬，家人各散去，余一丱僮，使肩襥被从入郡。及北郭，反顾，则僮逸矣，弃襥被道旁五十步外，亦不追，自提襥被以行。只身依故人，歌吟与涕泣常相平，而学日以进.高特骋自知有子顺治时，宿迁有高处士者，名踰骈，字特骋.授徒于湖东之陆氏，月一至家而已。一夕，语邻僧曰：「吾占六壬，尚有一子，当归了此事。」僧笑之。明年，果生子，命之曰晤，盖与其妇仅一晤者也。

　　方进为张荣推算顺治初，有方进者，判人休咎禄命均奇中。时巡抚张存仁与明兵夹江对垒，部卒有张荣者叩进推算，判荣以二月初二日当死于兵。荣惧，盗马而逃，为逻者所获.存仁鞫之，荣述进推命之故。乃逮进至，问曰：「汝推张荣今日应死，汝推自命若何？」进曰：「我命不死，但责三十板，枷三个月耳。」存仁笑曰：「我偏不打汝。」竟将荣斩讫，方进枷号三个月。徧示合城云：「方今正在将士用命之秋，术士方进妄谈祸福，煽惑军人，以致张荣盗马欲逃，除将张荣正法外，方进枷号三个月，以儆将来。」

　　刘德白自推命数刘公言，字德白。父瑜，明袭青州左卫指挥佥事。德白，其仲子也，生有异征。少为文章，空明骀荡，一洗程序熟烂之习。乃数踏省门，不见收，遂谢去举子业，专肆力于诗古文辞.汲古之余，旁及方术，尤邃于星命，以人始生年月日所值星辰，推人寿夭贵贱，不失毫发。淄川韩允嘉累困锁院，德白谓其一生科禄，皆会于戌，当于是年得举人。韩以戌非乡试期，疑之。顺治丙戌，山左再开省闱，果为丙戌，韩果举于乡.及戊戌，遂成进士。

　　德白尝自推命数，谓年七十当死，然不至药裹纠缠，床蓐淹顿，差异世人耳。岁在辛卯，年数适符，其老妻方借舂邻家，德白闭门独坐，及启扉，死矣。

　　吴子缨为笪在辛推命句容笪在辛，名重光，顺治壬辰联捷礼闱，以丁艰归里，过吴门，寓其同年姚茵穉家。一日，闲步至吴子缨命馆，令推子平。在辛貌朴，而又　衣　冠，子缨为之布算，亦甚略，未及科名。推毕，在辛取子缨所持素扇，书高达夫「尚有绨袍赠，应怜范叔寒。不知天下士，犹作布衣看」句，后题笪重光书。盖以子缨牌板书「命友天下士」，书此诗以讥之也。子缨见之，惶愧无地。而在辛无怒容，一笑而别.至暮，其牌板已为人取去。随有为之介绍者，馈银十二两，始还。

　　张某谓韩文懿当饿死吴人张某以星卜游公卿间，尝许缪念斋彤以状元。康熙丁未，缪以第一人及第，自是门外车马遂不绝，张亦自高声价，累致千金。时韩文懿公菼教授陋巷，托友人询之，张厉声曰：「此人来岁当死，犹问科名乎？」及文懿中会状，张遂遁，不知所往矣。

　　何永锡自谓何如何万年，字永锡，长洲人。父愿良，善言命，多中，好酒，浮湛里闾，自得也。万年读父书，尤精其学.人来请者，必以实告，不妄誉人。然喜儒，常从诸生游，诇其生年月日时之干支，以决得第之早晚。秋榜将发，窃自计平生所决之必隽者，日造其门，询消息，至而阒然，诧曰：「吾言必不谬。」即卧其家。已而吉语闻，则大喜狂叫，自谓：「何生何如也？」

　　韩文懿公少时轗轲，中年尤甚，星家多谓其老于诸生。康熙壬子春，文懿北行，永锡往话别，曰：「勉之，此行必捷。吾曩决子发科卯辰间，今以流年参之，在今岁也。」其它率多验。而尝谓文懿曰：「吾恨不读书，然于星家言，穷日夜研寻，每进一年而知曩年之误，虽不能悉中，后又安知今日言之非谬也。」又尝语人曰：「吾决人科名，亦仅言其半耳。读书不勤，安有俟命之理耶？」

　　史冑司精子平溧阳相国史文靖公贻直之父，字冑司，名夔，素精子平学.康熙辛酉，携家入都，舟泊水驿，生文靖。冑司取其造推算之，谓当大贵.时阻风，舟不得行，乃登岸纵步。见一冶工家适生子，问时日，正同，心识之。后二十余年，文靖已官清禁，冑司告归，复经其地。欲验旧事，自访之，则门宇如故，一白皙少年持斤操作甚勤。问其家，即辛酉某日生者也。竟夕不寐，忽悟曰：「四柱中惟火太盛，惜少水以制之。生于舟者，得水之气，可补不足。若生于镕铸之所，则以火济火，全无调剂之妙矣，其贫贱也固宜。」

　　吴梅村精星命学吴梅村晚年精星命学，连举十三女，而子暻始生。时娄东江孙华为名诸生，年已强仕，赴汤饼会，居上座，梅村戏云：「是子当与君为同年。」孙华意怫然。及康熙戊辰，暻举礼部，孙华果与同榜。或赠梅村五十生子诗云：「九子将雏未白头，明珠老蚌正相求。兰闺自唱河中曲，十六生儿字阿侯。」盖少妾所出也。璟后官兵科给事中。

　　印天吉为毛西河推命康熙戊寅，毛西河年七十八，京口印天吉为其推演命造。其八字为癸亥、壬戌、壬戌、庚戌，盖生于明之天启癸亥十月初五日戌时也。天吉谓八十五不死，当享寿至九十四。然西河竟以是年卒。时西河之姬人年三十二，为康熙丙午正月十六日子时生，其八字为丙午、庚寅、丁酉、庚子，盖即曼殊也，亦令天吉推命，而殷殷以子息为问。天吉谓今年不育，则终无子矣。

　　嵇叔子为妻推命嵇叔子精子平，自谓官可四品，而夫人之禄位不称.举孝廉，即丧偶，媒妁盈门.叔子算其八字，俱以为不类。某富翁欲以女妻之，先以年庚付一术士推之，术士云：「此十恶大败之命也。」翁以情告，术士曰：「试易之，何如？」因将生日移前数日，而时干亦易，通局俱变矣。翁乃付媒妁使往议之，叔子以手推之曰：「是恭人也。」遂成姻。任杭州太守时，妻受四品封。叔子卒后十余年，诸子将为母称七十觞，先期营办，恭人笑止之云：「某日，非吾真生辰也。」因述其故，家人皆惊.盖嵇氏父子为所绐者四十年矣。

　　星士为励文恭所养静海励文恭公杜讷久不徙官，一日，世宗召问曰：「闻卿家养星士，卿亦自知何日大拜乎？」文恭惶恐谢罪。上曰：「此事有命，朕也不能作主。」寻转吏部。于时常熟蒋文肃公廷锡方病笃，文恭固无恙也，忽腹热如火，以鸡卵熨之，旋熟，遂先文肃二日逝。

　　信庄二王生命信恪郡王如松、庄慎亲王永瑺，同年月日生。庄后信数刻，互以兄弟称.稽其生命，信先庄薨十七年。然其子恭王淳颕以复睿忠王爵，赠王为亲王。庄亲王无子，嗣其弟子承能。信恪王少封公爵，任工部侍郎等官。庄慎王少亦赐公，品级历副都统等官。虽文武稍差，而升转固如一也。

　　刘某为高宗推命高宗幸江宁，微服而出，遇星者刘某，戏就之推子平。刘排其生年干支，艴然色动，欷歔久之。高宗大异，问故。刘曰：「仆操星命之术，三十余稔矣。自谓断人休咎，无不奇验如神。闲时亦将贱造流年推算，当小贵，二千石之禄不难致也，乃竟落拓如此。今见贵造，富贵极矣，即无乘干驭宇之鸿福，亦当肩蟒腰玉，缘何反得与仆觌面耶？」高宗神其技，默然而退，后授刘以知府。

　　钱竹汀为仆推生造嘉定钱竹汀宫詹有一仆，服役多年，体魁梧而勤干，竹汀恒倚重之。为推生造，谓必以军功保举，官至三品武职。久之不验，疑之，因以其造录寄钦天监，属为之推算。覆曰：「某命果佳，如君言，然必生长北方。若生于南方，则终身仅能近贵而已，此所以给事君邸也。」

　　廖鸿章为郭肇鐄推步郭凤池侍讲肇鐄以丁艰归，服阕，诸要人皆寄书，促北上。束装有日矣，过其同年友廖编修鸿章，以行期商之。廖夙精子平学，为推步毕，惊曰：「一年之内，慎勿入都，若入，祸且不测.尽一年，则无害矣。」郭犹豫未决.而促行之书踵至，且闻上意向用甚隆，遂买舟而北。途次某镇，有姻家邀之饮。郭已有酒意，复强之。主人觞政甚虐，虽不饮者，亦必以巨觞沃之。是日酣醉过度，归至舟，惫甚，延医无及，旦而卒。

　　王勿庵八字缺水归安王勿庵侍郎以衔初生时，星家推算八字，谓其中缺水。或告太夫人曰：「必令小儿在渔舟上乳养百日以补之。」乃召一渔人妇，畀其钱米，寄养百日焉。

　　汪成命造相同人有生同年月日时而命绝不相似者，星家言所生之地有不同也。汪文端公廷珍与成少司马书之年月日时，无不相同。汪进士及第，成犹举人；汪官六品，成则五品；汪官五品，成则四品；成官侍郎，汪则三品。及汪官尚书，而成犹侍郎，其爵位犹不甚相远.所可异者，汪、成面貌亦酷肖，二人丁内外艰之年岁亦略相同。

　　戴简恪为泥孩推命开化戴简恪公敦元精星命学，为人推测，恒多验。一日，奇想天开，属玩具肆中人制小泥孩若干，并记其捏成之年月日时于背，为之推命，以记于别纸。制成携归，给家中小儿，使佐嬉。及其碎坏，出别纸证之，验者乃十而八九。

　　罗养斋精星命罗养斋，名浩，侨居海州之板浦场，与凌仲子廷堪为戚。经史书数，无不涉猎，尤精星命之学.尝曰：「自李虚中以来，均以富贵贫贱寿夭定命之高下。吾则以贤不肖为之经，贫富寿夭为之纬。贤者虽贫夭，命为上；不肖者虽富寿，命为下。」人多迂之。

　　某笔帖式命有一日之荣道光时，满人某尝以其子之生造使术者推之。术者推算良久，曰：「怪哉此子！所居位无上。虽然，一生穷困以死。」某以为戏己，怒而去。后其子长，为太常寺笔帖式，贫甚。适署中需人为遣儿，辄应其召。遣儿者，凡遇郊庙、耤田大典，前期大演礼，有司恐仪式有误，辄以一人为主者。其人衣服破旧，然行止拜跪，与主者无异。自王公大臣以下，向之行礼，亦与主者无异，固一日之荣也。然必笔帖式之贫乏者为之，他人皆不肯为，以为折福，为之必致病云。其为此，每次得京钱八千而已。

　　以河洛数推命有演河洛数者，推测禄命吉凶，悉有验。或艳其术，叩之，则吐实曰：「其数，设一时为十刻，刻三分，以之考其父母、兄弟、妻子存没多少之数。稍误，则曰：「非此刻此分也。」凡三十分，屡迁而得其详，而后按所得以衍之，可无失矣。」其数之辞，则以千百为隐语而系之以卦。如中人也则以中孚，富人也则以丰以豫，贵也则以鼎以泰，好鬬则以讼，疾则以损.诸生也，甲乙榜也，戎行也，缁、黄、医、巫也，农、工、商贾、隶役也，皆有卦以系之。干以系父，坤以系母，同人以系兄弟。推而广之，无有遗者。又分年递载于所系卦之下，故取之左右，皆如其人，实皆刺探察视，以售其术也。

　　以蠢子数推命道光以前，山西有以蠢子数鬻技于都中者，言人之贵贱穷通，颇有验。其于湘人刘协揆之降调升复，语皆符合。

　　武陵赵文恪公慎畛曾就其人而询之，乃知此数于国初由关东传至山西，原书八箱，五箱损于水，遂有无从检查之八字，即诿之此沈失之数。但云传自邵康节，然宋以前即能测定满洲姓氏耶？如瓜尔佳氏、钮钴禄氏者，皆能算出，即可知其伪矣。

　　张立帆自算命张立帆以精通天文名，咸丰庚申春，苏州失，昆山继陷，粤寇所至，迁避一空。张独留不去，且为之赞画一切。或问其故，张曰：「吾夜观天象，知清运已衰，太平天国当起而代兴.千载一时，机不可失。吾尝推算命理，行年五十当贵，意即在此乎？」张尝为粤寇筹饷，邑中富室按名勒派，不允，则拘而敲扑之，故皆衔之刺骨，粤寇乱平，遂为怨家告发.张大恐，倾家营谋之，乃免。后有人问以太平天国天象如何者，张辄摇首太息曰：「气数，气数！」

　　徐式如为潘兆芙推命松江徐式如孝廉良钰精青乌家言，尤长于推算之学，顾多作隐语，不欲明以示人。其里人潘兆芙方以明经应秋试，踵门求推命造。式如不语，惟书「和」字示之，人皆不解所谓.后潘落第，始恍然曰：「此所谓名利两不成也。」自是遂屏弃帖括，壹意为善，以终其身。

　　瞽者推算如神光绪时，淮安乡间来一瞽者，推人年命如神。有李氏子就之推算，瞽决其一生足衣食，无刑祸，有子女各六，然当有两妻。李笑曰：「吾农家子，不鳏足矣，焉有两妻。」瞽曰：「不然，命如是也。」又有陈叟者延之至家，悉以其家人年命使推之，一一不爽。至其女，则曰：「偏房，命也。」叟怒曰：「老朽薄有田产，何至以女为人妾。」瞽曰：「不然，命如是也。即不作妾，亦非正妻。」已而李氏子娶于赵，甫六月，生一子，乡里姗笑之。李之父惧为门户羞，归之于母家。赵女固贞淑，母家知其无他，然六月生子，无以自明。请反，不可，乃留之，仍抚养其子。而李氏子所续娶者，叟女也，甫六月，亦生一子。于是赵女之父母兄弟，咸哗于李氏之门曰：「尔谓吾女不贞，故六月而生子。今陈女亦六月生子，何也？留则俱留，逐则俱逐。一留一逐，行且兴讼.」李父子无以为计，其宗族姻戚咸谓其父曰：「若子两娶，皆六月而生子。赵、陈两姓，清白旧家，两女亦皆端好，必无他故，是无可疑者也。宜迎赵女以归，使与陈女以姊妹称.」而陈女顾长赵女一岁，赵犹忿争，乃议不以长幼为次，而以先后为次，姊赵而妹陈，事乃定。两女皆婉娩，颇相安。俄各受孕，逾期不育，至十二月始生，则皆女也。嗣后男女相间而生，生男皆六月，生女皆十二月，羣疑尽释。两女各生三男三女。李氏子果有两妻，子女各六，叟之女果亦如偏房矣。

　　四庚辰年月日时干支俱同者，六十年中，惟甲戌岁有甲戌月、甲戌日、甲戌时，乙酉岁有乙酉月、乙酉日、乙酉时，丙申岁有丙申月、丙申日、丙申时，丁未岁有丁未月、丁未日、丁未时，戊午岁有戊午月、戊午日、戊午时，己巳岁有己巳月、己巳日、己巳时，庚辰岁有庚辰月、庚辰日、庚辰时，辛卯岁有辛卯月、辛卯日、辛卯时，壬寅岁有壬寅月、壬寅日、壬寅时，癸亥岁有癸亥月、癸亥日、癸亥时.然甲戌之岁必有甲戌月，甲戌之日必有甲戌时，而甲戌之月不能必有甲戌日，其余皆然。故遇此，难也。光绪庚辰三月十三日日加辰，是为庚辰岁庚辰月庚辰日庚辰时.杭有杨翁者，精于丛辰之学，死后营葬，有术者为择此年此月此日此时，取四庚辰也。他术者以为不可用，议改用初六日癸酉。其家以翁素精此术，乃就其灵前拈阄决之，竟拈得四庚辰者，遂用以葬。丁松生与执绋焉，还过俞楼，为俞曲园言之。

　　赵展如信星命赵展如尚书舒翘生平以服膺宋学著称，而酷信星命家言。其以凤阳守举卓异入都引见也，四川司旧同僚觞之陶然亭。酒次，赵畅论董氏正谊明道之说，且曰：「诸君今日皆候补主事也，然须存一终身此官之意，非惟不冀得京察，简道府，且并不冀题升郎员，甚且并补缺之希望而亦断绝之。必如此，乃可谓正谊不谋利，明道不计功。董子一生，得力如此。宋、明诸儒，得力亦不外此。诸君能身体力行，庶可合名儒名臣而一之矣。」赵语未毕，忽某编修至，编修故深通星命家言，赵自谓弗及者也。甫就坐，赵即呼某曰：「君于吾造已细推否？吾究以何时可升道员？实告君，果命中三年内不得升缺者，吾即由此归秦，不复出矣。」因屈指自计一麾出守，已历六年，尚不获迁一秩，言之愤然，若有余憾。座中人皆匿笑，赵弗觉也。

　　陈石遗为杨惺吾推命宜都杨守敬，字惺吾，治地理学甚精。生平敝精力，为《水经注疏》一书，举全、赵、戴诸家缪误，摧陷廓清，无所于让。方年六十余时，常汲汲顾日影，虑不得上寿，不及成书，请其友人陈石遗以子平法算之。石遗谓可至耄耋，且曰：「君躯干修伟，丰髯，声如洪钟，神似画像毛西河、冒巢民，于相法亦享高寿。」则大喜。后十余年，与石遗相见于京师，则急出《水经注疏》稿本相质曰：「吾书幸已成，泰半为弟子能生助属稿。山东刻工廉，已半付写定矣。」

　　日者为袁忠节樊云门谈命光绪庚子三四月间，袁忠节公昶与樊云门布政增祥至京师琉璃厂，就日者谈命。日者谓樊驿马星发动，樊问何方，曰：「在西。」忠节曰：「我何如？」曰：「君后未可量。」以死事言之，未可量者，廋辞也。

　　星士为易实甫推数光绪朝，易实甫观察顺鼎游宦河南，遇一星士，推为铁板神数，言其以前经历，无一不验，推至五十七八岁时，有两句云：「赖有吉人扶，当今复用吾。」

　　揣骨听声摸笏唐时有瞽者龙复，以揣骨、听声、摸笏，判人休咎，定人禄命。久之而摸笏之法失传，瞽者仅能以摸骨、听声为事矣。

　　相名相名之说，谓就人名所取之字，相其体之欹正疏密，音之阴阳清浊，义之吉凶向背，可以定其人之穷通贵贱，然实与摸骨、听声、摸笏等术，同其荒诞也。

　　术士相梁溪父钱塘梁溪父，为文庄公诗正之尊人，少为名诸生，与同辈诣一术士，问曰：「得一第乎？」答曰：「不仅是，更向上。」问曰：「官翰林乎？」答如前。又问为京堂耶？卿贰耶？俱如前。问曰：「然则作相矣？」曰：「真者不能，假者可致。」同辈曰：「盖协办耳。」后终老明经，而以文庄贵，受大学士封。

　　范文园工相术海宁范騋，字文园，善相。尝谓武进周清原、吴江徐釚皆当不由科甲入翰林。至康熙己未，周、吴果皆以宏博及第，授检讨。

　　海宁邑城有隙地，或塑太岁像以祠之。范以为威仪具足，应享巍峨。未几，遂成巨剎.又谓嘉兴千佛阁之肖型，其貌惨戚，当厄于火。已而果然。

　　陈文勤有乞丐相海宁陈文勤公世倌秉赋甚薄，每日饭不过一瓯，或啜莲实少许，即可度一日，而年跻大耋。京师尝有一瞽者善揣骨相，文勤与史文靖相国屏车骑往访之。瞽者揣文靖未半，即跪而呼曰中堂。洎揣文勤，则曰：「此乞丐也。」文靖呵之曰：「此陈中堂也。」瞽者揣之良久，又抱其身摇之，愕曰：「真乞丐也，乌得欺我！」文勤笑曰：「岂以我无食禄之故耶？」

　　僧为羊山朱氏看三世相国初羊山朱氏，苏州申衙前富人也，素豪侈。一僧叩门请见，朱出迎，貌甚古，延坐，问何来，僧曰：「吾与君同坐空山修行，君忘本来面目，特来点化耳。」命取三盆水来，曰：「请看前生。」朱视水中，一老僧也。次看今生，宛然朱形容也。再看来生，一疯丐也。朱大诧。僧曰：「若再不悟，暴殄天物，虽欲为疯丐亦不可得矣。」遂去。朱遣人尾其后，至市，忽不见。

　　吴三桂看相吴三桂久蓄异志，居常郁郁不乐。羽士某相术为滇中冠，尝至省，三桂使人召之，不至，乃微服诣之。某熟视良久，谓之曰：「君状贵不可言，然颊下有纹，主后不昌，殆无嗣乎？」三桂大恚。既而使觇某，将杀之，则行矣。自是，三桂每日必揽镜视纹，深自怨愤。或慰之，且力言某之妄，三桂始释然，而异谋日亟矣。

　　相王楼村宝应王楼村修撰式丹生而顶有异香，经月不散。稍长，耳白过面。相者曰：「当以文名天下。」

　　相李寅伯李寅伯上舍暾，鄞人，杲堂子也。杲堂艰于嗣，年四十后，始举寅伯。初堕地，面部有如小耳者数十，为去之。稍长，左颊有瘢，作鸦青色。有相者见之曰：「此海外阿罗汉化身也。」

　　相陈其年陈其年检讨维崧年四十余，犹困于诸生。一日，过京口，有术者谓之曰：「君年过五十，必入翰林。」梅杓司因赠以诗曰：「朝来日者桥边过，为许功名似马周。」康熙己未，其年以诸生应博学宏词，荐授翰林院检讨，时年五十六矣。

　　史瞎子揣骨听声顺、康间，浙东有史瞎子者，遇男子则揣骨，遇女子则听声，言休咎，多奇中。

　　年遐龄有二子，曰希尧、羹尧。希尧，嫡出也。某岁，遐龄以内擢都统入觐，闻史适在都，因召之入邸，令相希尧。曰：「一品官也。」时羹尧方就抚于遐龄之仆，已为史所见，即告遐龄曰：「顷在门房相一儿，他日当位极人臣也。」遐龄大诧，即呼阍人入，诘之，以某仆之养子对。立召之至，询何来，仆乃备述始末。盖遐龄之夫人妬而无子，希尧未生时，遐龄通于婢而生。夫人觉，逐婢弃儿，儿遂为仆所养.至是，遐龄见其状甚雄伟，乃告之夫人，抚为子。其后果掌大将军印，如史言。

　　徐文定公元梦抚浙时，其孙舒文襄公赫德方丱角，而休宁汪文端公由敦以诸生为之师。文定令史相师弟二人，史曰：「皆大位也。」舒为世家贵公子，其显达固意中事。文端则寒诸生，念不到此，意谓史特因弟以及师，聊作周旋语耳。是夕，史独怅怅，至书塾，谓文端曰：「君勉之，将来官职声名在主人之上。」文端益惶恐不敢当。史曰：「非谰语也。君寒士，谀君，何所利？正以我之命，某年当有厄，某年当得脱。计君是时已登显仕，我之厄或由君而解，故郑重相托，君是时幸勿忘今日言，当力拯之。」

</div>
    <div class="pagination">
<a href="清稗类钞_page90.html">上一页</a><span>...</span><a href="清稗类钞_page86.html">86</a><a href="清稗类钞_page87.html">87</a><a href="清稗类钞_page88.html">88</a><a href="清稗类钞_page89.html">89</a><a href="清稗类钞_page90.html">90</a><span class="current-page">91</span><a href="清稗类钞_page92.html">92</a><a href="清稗类钞_page93.html">93</a><a href="清稗类钞_page94.html">94</a><a href="清稗类钞_page95.html">95</a><a href="清稗类钞_page96.html">96</a><span>...</span><a href="清稗类钞_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
