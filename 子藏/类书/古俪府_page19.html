<!DOCTYPE html>
<html>
<head>
    <meta charset="UTF-8">
    <title>古俪府 - 第 19 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古俪府 - 第 19 页/共 33 页</h1>
    <div class="content">　　陈徐陵皇太子临辟雍颂　臣闻天大王大详于道徳之言天文人文显于爻象之説是以大君革命黔首所以庇焉圣人创制文籍所以生焉咸由此道制为民极莫不对越上灵裁成庶类济世育徳昭被昆虫皇帝世膺下武体兹上徳握天镜而授河图执玉衡而运乾象皇太子曜彼重离光兹匕鬯仪天以文化成天下侍中国子祭酒新安王宗室羽仪衣冠凖的惟善为乐造次必儒粤以十一年三月二十一日受诏宣发论语题摄齐升堂抠衣即席对扬天人开辟大训清言既吐精义入神副徳爰动音【阙】锋起问难泉涌辨论纶之异定伦理之疑玉振锵锵云浮雨布介王奉系圣踪驰辨秀出信令张禹慙其师法何晏忸其训诂穆穆焉洋洋焉此实虞朝之盛徳生民之壮观者也臣抑又闻之鲁颂聿兴史克宣其懿晋雍大启王廙逞其词所以述休平之风扬君上之徳轻以下材敢为颂曰皇运勃启膺图受命紫盖东临黄旌南映积仁累徳重明叠圣四海无浪三阶已平储驾戾止和鸾有声风讲肆崇儒肃成丹书贵道黄金贱籝洙泗兴业阙里増荣
　　礼部【州郡学】
　　梁简文帝求宁国临城二公入学表　臣闻瞻彼缉狐既次良冶相诸笋玉犹借他山故沮涣之水可居邹鲁之乡为贵下帷投斧昔人以为精力弃竿委麦先哲以为美谭伏惟陛下至徳之微言阐无为之妙説话郊讲道不劳贾生之议就阳启位无待公玉之图愿得齿年国胄随肩选造
　　梁元帝请于州立学校表　臣闻公宫之南四术四教司乐成均六诗六律韶濩既舞羽籥之道行焉党塾兹备离经之志辨焉故不升嵩霍岂识干行之峻不临溟渤安知地载之厚洎乎秦焚金篆周亡玉镜羣言争乱诸子相腾书则夏侯欧阳易则神输道训诗乃齐鲁毛韩传称邹左张夹礼有曲台王史之异乐有龙徳赵定之殊伏惟陛下抚五辰而建五长播九徳而导九州容成为厯兴景云之瑞伶伦吹律应黄钟之管拨乱反正经武也制礼作乐纬文也若非六经庖厨百家异馔三坟为瑚琏五典为笙簧岂能暴以秋阳纡就望之景濯以江汉播垂天之泽
　　王僧孺为萧监利求入学启　窃以翘首伺飞不如修弋宛足念远莫若驱镳故朴斵成于丹雘篠簜资于栝羽敢因莩末有志庠均为山资于一篑学海渐其微流任昉为刘瓛立馆启　昔在魏中爰及晋始书贵虚人悦陶纵瑚琏废泗上之容樽俎恣林下之适春干秋羽委旷而弗陈西序东胶寂寥而谁仰所以金鸡忘晓玉羊失驭神器毁于獯戎寳厯迁于于越岂不悲欤刘瓛澡身浴徳修行明经贱珪璧于光隂劲松筠于嵗晚贫不陨获其心穷不二三其操而困无居止浮寓亲游垣栋倾替窐衢垫侧有朋自逺无用栖慿皆负笈担簦栉风沐露瓛之器学无谢前修辄欲与之周旋开馆招屈臣第西偏官有闲地北距晋山南望通邑虽曰人境实少浮喧广轮裁盈数畆布以施立黉塾薄艺桑麻麤创茨宇
　　唐梁肃昆山县学记　昔崔瑗有南阳文学志王粲有荆州文学志皆表儒训以着不朽
　　萧定袁州文宣王庙记　廊庑庭除防不毕葺笾豆簠簋防不毕陈入其室若闻讲诵之音升其堂如聆金石之响冀夫袁江之上将洙泗之风袁山之人能传邹鲁之学儒行充于比屋中庸化而为俗矣
　　礼部【养老】
　　后汉张衡东京赋日月防于龙狵恤人事之劳疚因休力以息勤致欢忻于春酒执銮刀以袒割奉觞豆于国叟降至尊以训恭送迎拜于三寿敬慎威仪示民不偷我有嘉宾其乐愉愉
　　晋隂澹请索袭为三老书　今四表辑寜将行乡射之礼先生年耆望重道冠一时养老之义实系儒贤既树非梧桐而希鸾凤降翼器谢曹公而冀盖公枉驾诚非所谓也然夫子至圣有召赴焉孟轲大徳无聘不至盖欲阐大猷敷明道化故也今之相屈遵道崇教非有爵位意者或可然乎
　　礼部【丧葬】
　　梁何逊悲行路孤坟诗　行路一孤坟路成坟已毁空疑年嵗积不知陵谷徙几经秋叶飞骤见春流弥金蚕不可织玉树何曽蕋陌上驱驰人笑歌自侈靡今日非明日可怜讵怜此
　　陈张正见和杨侯送袁全紫葬诗　泉开隧道白日照佳城一朝嗟此路千载几伤情秋气悲松色凄风咽晚声归云回谷散还栁背山轻唯当三五夜垄月暂时明唐太宗望送魏征葬诗　阊阖摠金鞍上林移玉辇野郊怆新别河桥非旧饯惨日映峰沈愁云随盖转哀笳时防续悲旌乍舒卷望望情何极浪浪泪空无复昔时人芳春共谁遣
　　皇甫冉送魏六侍御葬诗　哭葬寒郊外行将何所从盛曹徒列柏新墓已栽松海月同千古江云复几重旧书曽谏猎遗草议登封畴昔轻三事常期老一峰门临商岭道引洛城钟应积泉中恨无因世上逢招寻偏见厚疎慢亦相容张范唯通梦求羊永絶踪谁知长卿疾歌赋不还邛
　　李端张丞相挽歌　素斾低寒水清笳出晓风鸟来伤贾傅马立祸滕公松栢青山上城池白日中一朝今古隔唯有月明同
　　张説崔司业挽词　像设存华馆威仪下墓田凤池伤旧草麟史泣遗篇帷盖墟烟没干旌垅日悬古来埋玉树流恨尽山川
　　温庭筠过北海墓诗　抚事如神遇临风独涕零墓平春草緑碑折古苔青珪玉埋英气山河孕炳灵发言惊辨囿挥翰动文星蕴策期干世持权欲反经激扬思壮气流落叹頺龄恶木人皆息贪泉我独醒轮辕无匠石刀几有庖丁碌碌迷藏器规规守洁瓶愤容陵鼎镬公议动朝廷故国将辞宠危邦竟缓刑上卿亷白璧凡石砺青萍掲月昭东夏抟风滞北溟后尘遵轨辙前席咏仪型木秀当忧悴弦伤不底宁矜夸遭尺鷃光彩困飞萤草羽留谈柄清风袭徳馨鸾凰婴雪刃狼虎犯云屏兰蕙荒遗址榛芜蔽旧坰羡君虽不禄犹得到明庭又过陈琳墓诗　曽于青史见遗文今日飘蓬过此坟词客有灵应识我霸才无主始怜君石麟埋没藏春草铜雀荒凉对暮云莫怪临风倍惆怅欲将弓劒学从军张祜真娘墓诗　佛地葬罗衣孤魂此是归舞为蝴蝶梦歌谢伯劳飞翠发朝云防青蛾夜月微伤心一花落无复恋春晖
　　罗隠经耒阳杜工部墓诗　紫菊馨香覆楚醪奠君江畔雨萧骚旅魂自是才相累闲骨何妨冢更髙騄骥丧来轻蹇蹶芝兰衰后远蓬蒿屈原宋玉怜居处几驾青螭缓郁陶
　　宋晁补之代司马康子植谢应副葬事表　致主之心已沦幽壤饰终之锡更躐旧章兆协卜之以时思殒身而莫报伏念臣祖光以徳业名世常擢任于宰衡臣父康以诗礼成家亦登延而劝讲而侈俗方改哀杨绾之已亡太医遽临痛桓荣之未老无禄私室荐罹鞠凶自启手足之初至掩窀穸之际君命屡至赗赐有加复因属匠之鸠材俾过家茔而视堋残喘何力秋毫赖官仁深念功礼不遗旧将博劝于士类岂曲私于臣门克意绍先独自期于忠孝纒哀待尽两无报于君亲
　　周庾信拟连珠　盖闻谷林长远苍梧不从惟桐惟葛无树无封是以随珠日月无益骊山之火雀台弦管空望西陵之松
　　唐李商隠重祭外舅司徒公文　简子将战之誓唯止桐棺晏婴送死之文宁思石椁素车朴马疎巾弊帷成一代之清规扬百古之休闻
　　周庾信娄慈神道碑但以游魂久客反葬途远道阻山长妻孤子幼哀声满野愁气连云况复松槚飘飖方临武威之戍丘陵回远直对临洮之城马援亡于武溪尸柩返于魏里梁鸿死于防计妻子归于平陵
　　又郑伟墓志　合葬非古既异三王之前死则同穴还同六载之始虽复衔珠两鹤同归紫盖之松出匣双龙共没延平之水
　　梁任孝恭祭杂坟文惟尔防然往代求圆石而无名邈矣遐年讨方砖而不记封树漂殄谁别羽商之家坟垄倾回终迷庚癸之向不谓纶绳所用遂毁牛亭之基锹锸所侵爰伤马鬛之势重使翠幕临风佳城见日昔灵沼枯骨周王盖以衣冠广武横尸汉主加其轊椟輙勒彼山虞覆頺隍于旧址命兹匠者修反壤于故林还蚁结之文依似坊之势幸得宜阳大道无变无移京兆长阡勿回勿徙庶幽魂逰止践昔径而不疑涂车往还瞻旧辙而犹在
　　陈沈炯祭袁府君文　长乐未央已夹樗里之墓公宫鲁库非复少昊之墟成土一棺未知何托解劒絮浆转増欷歔【已上丧葬】
　　唐陈子昻为义兴公求拜扫表　臣祸衅所钟早日孤露坟茔莫扫松柏凋荒臣之不天实有由咎死罪死罪昔先臣下代遗训未亡而殃降不图家祸渐遘兄弟无故并为参商中冓之言所不可道孤臣不孝万死余责死罪死罪然臣之负谴实陷无辜吏议不明以投魑魅自泣血去国寄命南荒歴年被病再以生死炎山涨海气瘴穷天戴白之老俗无闻者孤臣疲苶岂望须臾分谓委骨沧溟饵身鱼鼈狼荒之鬼永悲长逝不意庆云重泽天涣横流拂拭露霜生见白日踊跃昭泰情何以堪死罪死罪而余殃未泯凶故仍臻亡兄济江合家沦溺嫂侄俱没一不生存寻途未中臣妻又殒重叠亡殁契濶山川至止之日生意尽矣誓将守死陵墓殁齿家园不图恩幸曲成宠章仍及题舆别驾职是恩州再造生涯天实为徳死罪死罪臣自归日浅茔庙未修荆棘荒芜祭祀无主今则便祗王命远职边夷嵗月方賖拜扫何日瞻言出涕感咽崩摧伏惟陛下仁养羣生孝理天下万物咸遂各得其宜臣独向隅有以长戚伏愿天慈恺悌怜悯孤穷寛以简书之刑赐其告归之请使其骏奔西土长号北陵获申存殁之悲生谒园茔之树稽颡松阙谢不睦之辜肉袒山门祈自新之路誓刻肌骨奉以周旋然后退死蛮夷沈骸粪土甘心朽灭庶无遗恨倘昊天鉴照孤诚可哀则臣之鮿生志毕今日不胜崩迫之至
　　李商隠为杨赞善奏请东都洒扫状　窃惟令式合许芟除追远兴情敢希荣于陆报恩未死宁自誓于羲之【祭扫附】
　　礼部【諡】
　　南齐虞羲为袁彖求諡与萧令王仆射书　岱山委岫昆岳摧峰四海搢绅谁不掩泣明公徳冠时宗道髙物表若得横议圣时斟酌今古采茂实于当年标流芳于千载驰徽諡于山道润贞气于泉门岂非体国之至公典谟之盛轨者哉
　　礼部【家庙】
　　唐顔真卿郭子仪家庙碑　友于着睦脔龙虎者十人贻厥有光纡青紫者八九勲庸举集今古莫俦昔奋号尊荣红粟才霑于万石恽家全盛朱轮不出于十人繇吾观之事不侔焉　清庙之典所以仁祖考鸿伐之刻亦以垂子孙爰创制于旧居将永图而观徳中堂有侐丕构克崇感霜露而怵惕以増叙昭穆而敬恭斯在庶乎观盥颙若既无斁于永懐入室僾然必有觌乎其位哀荣既极情礼用申仁人之所及远哉孝子之事亲终矣岂惟温温孔父远称谗鼎之铭穆穆鲁侯独美龙旂之祀
　　牛僧孺代郡开国公王涯家庙碑铭　閟宇神庭邃清而严上公之仪四室耽耽牺以洁牲粢以大糦交神尚敬合魄尚气子姓宗工骏奔奉事副笄侈袂俨恪居次孝孙兢兢执爵而升以祼以濯以伏以兴水陆具来羶芗毕登列于圜方其气増増乃初烝尝敬而追远二昭二穆孝以尊本瞻瞻几幄蹜蹜堂阃礼成起慕涕洟衮濡露践霜谁无永懐不如达者哀与荣偕逢时奋庸谁不得位不如仁人以道为贵惟公之达兮名以显亲惟公之仁兮徳以澡身六朝之清臣一代之全人宜其世家翼亮振振防不恭肃祗于庙门










　　古俪府卷七
<子部,类书类,古俪府>
　　钦定四库全书
　　古俪府卷八
　　明　王志庆　编
　　乐部【总载】
　　唐刘公舆太常观四夷乐赋　于是鞮鞻掌其方位太常总其乐器列在天庭陈其鼓吹僸佅兠离风旋鸟翅其舞也无进旅退旅之容其音也非皦如绎如之义狄鞮骋能扶娄効智既夷乐之具陈彰帝徳之广被
　　周存太常新复乐悬冬日荐之圜丘赋　于是绳五元以应气考八能而术全侈弇不兴鳬氏之规惟妙上下合度磬师之法可爰设业以设簴备宫悬与宿悬尔其金石具陈鞉皷间出和其戛击节以徐疾五色不乱以成文八风不奸而从律大章彰之已合陶唐之代韶尽美矣不惟有虞之日　撞黄钟而角动扣太蔟而徴流大不逾宫而清浊迭和细不过羽而终始相酬是以六变而天神可礼九成而帝徳惟休
　　高郢吴公子听乐赋　时则崇牙对望猛簴相向捶钟击鼓乍陵厉而清壮鸣磬戛弦又发越而寥亮八音宣六律畅马弥髦而仰秣鱼竦鳞而跃浪信可以察邦国政教之盛衰见造化隂阳之情状及夫曲已终奏斯阕言之者莫隠观之者咸恱足使防旷心沮牙期思絶邵轸云韶乐赋　乃翌日出云韶而舞之徒观其降辇路临广塲曵罗裠之嫋嫋鸣玉佩之锵锵始逶迤而并进终婉转而成行于是合以弦匏从之磬管昭敬意于防直本喜心之啴缓克和四夷应春候而角调取象八风如舞行之缀短霓裳防鬭云髻花垂清歌互举玉歩徐移俯仰有节周旋中规将导志以变转防成文于合离尔其美目流盼轻姿耸峙或少进而赴商俄善来而应徴贯鱼初度惊鸿乍起容裔自得蹁跹未已褧衣屡更新态不穷忽举防而萦紫复回身而拖红及夫繁音九变曲度将终神人以和天地攸同立五常之行移四海之风然后乐师告罢退之惟宫
　　李子卿功成作乐赋　贞观草创已模五茎六英开元増修更叶黄钟大吕命防典事大制宫悬鸣丝则文动奏金则武宣羽毛含其春露干戚耀其秋天庆云既同于舜日大风无异于汉年于是八音具举六乐斯备工无夺伦守不假器伏羲之琴瑟有序女娲之笙簧毕萃乗逸韵于伯牙得遗音于师摰穷搏拊之深术尽戛击之幽致动角则寒谷花明叩商则春林叶坠声无误曲周郎之顾何施调有雅音季子之听应异初舞而鱼跃龙腾终曲而鹤翔鳯至诚可以克谐神人交畅天地者矣
　　蒋至洞庭张乐赋　聆黄帝之遗音澹乎至察天非私覆称其徳以无三国有风应其方以宣八所以合徳枢之幽键率至人之大戛　非剽之以耳宁听之以心风师拊石云将摐金弃园客之丝弹为鹤舞辞羌人之竹擫以龙吟虽不击而不考或习习而愔愔　回日月之运行防鬼神之柔克凄清广莫之野蔓衍华胥之国奔夷貊于蟠木之东耸鳞翰于幽陵之北和容逺被休气充塞邦用荣懐人之克谐何以鼓灵鼗之坎坎撞猛簴之喈喈
　　吕温乐出虚赋　圣人取象于物观民以风辟嗜欲之由塞决形神之未通欲使和气潜作闗暗空与吹万而皆唱起生三而尽同自我及人托物于未分之表蟠天极地开机于方寸之中于是澹以无倪留而不滞有非象之象生无际之际是故实其想而道升窒其空而声蔽洞乎内而笙竽作刳其中而琴瑟制波腾恱豫风行于有道之年别商宫雷动于无为之世杳杳徐徐周流六虚信阗尔于始寂乃哗然而戒初铿锵于百姓之心于斯已矣鼓舞于一人之徳知彼何如是则垂其仁有其实乐因之祖述六其形实其质声因之洞出理在无二情归得一塞云谷而响絶疏天籁而音逸未随于物絪缊乎七政八风忽变其和剖判于五声六律由是迁为草木散作笙镛羣分自此而焱起九奏因之而景从道薄风醨莫究箫韶之本声销韵息空干戚之容今则素扆垂休清悬继响平心已立于皇极率舞犹虚于睿想如是则薰然泄泄将生于象罔
　　梁王暕观乐应诏诗　赵瑟含清音秦筝凝逸响参差陈九夏依迟纷四上从风绕金梁含云映珠网递奏岂二八繁弦非一两幸叨东郭吹厠陪南风赏忘味信铿锵飡和终俯仰轻尘已飞散逰鱼亦翻荡恩光实难遇咏言寕易放
　　隋何妥奉勅于太常寺修正古乐诗　大乐遗钟鼓至乐贵忘情俗乆淳和变年深礼教生嶰谷调孤管仑山学鳯鸣浮云成舞曲白雪作歌名闻诗六义辨观漏八风平肃穆皇威畅沦涟河水清钧天动丝竹聒地响錞钲尽美兼韶濩威徳摠咸英寥亮鳬钟彻飘扬翟羽轻小臣属千载时幸预簮缨行欣负苍璧衢坛听九成何妥乐部曹观乐诗　东海余风大陶唐遗思深何如观徧舞奏鼓间枞金清管调丝竹朱弦韵雅琴八行陈树羽六徳审知音至道兼韶濩充庭总韎任高天度流火落日广城隂百神谐景福万国仰君临大乐非钟鼓且用戒民心
　　许善心于太常寺听陈国蔡子元所教正声乐诗　维阳盛礼乐治定昔君临充庭观树羽上帝仰摐金既因钟石变将随河海沈湛露废还序承风絶复寻衮章无旧迹韶夏有余音泽竭英茎散人遗忧思深悲来未减瑟泪下正闻琴讵似文侯睡聊同微子吟钟奏殊南北商声异古今独有延陵听应知亡国音
　　北齐马元熈日晚弹琴诗　上客敞前扉鸣琴对晚晖掩抑歌张女凄清奏楚妃稍视红尘落渐觉白云飞新声独见赏莫恨知音稀
　　唐吕炅贡举人谒先师闻雅乐诗　礼圣来羣彦观光在此时闻歌音乍逺合乐和还迟调朗能偕竹声微又契丝轻泠流簨簴缭绕动缨緌九变将随节三终必尽仪国风由是正王化自雍熈
　　陆防晓过南宫闻太常清乐诗　南宫闻古乐拂曙听初惊烟霭遥迷处丝桐暗辨名节随新律改声带绪风轻合雅将移俗同和自感情逺音兼晓漏余响过春城九奏明初日寥寥天地清
　　周庾信贺新乐表　天地顺动则雷出为豫圣人功成则风行有节故六徳在咸池之宫山谷可调八风入承云之奏人神不杂吾太祖文皇帝体国经野设官分职变魏作周移风正雅衣裳而朝万国珪璧而防诸侯至如经纶圗籍校讐烟烬乐正无缺章秩宗无废典岂但商颂十篇得诸太师之室虞书五礼取于恭王之宫伏惟陛下以下武嗣兴中阳继业运日月之明动渊泉之虑律厯着微无烦于太史隂阳晷度躬定于天官故得参考八音研精六代封晋魏为二王序殷周为三恪虽复朱干玉戚尚识典刑素韨纁裳犹因雄据未若山云特起八卦成形鳯凰于飞九州观徳改金奏于八列合天元于六舞声含击石更入登歌调起初钟还参玉管足以感天地而通神明康帝徳而光象昔者斋居扈为曲在于云门师渡盟津习舞归于山立遂乃包括三名克谐一代作者之谓圣天之所启乎岂唯路鼓灵鼗空桑孤竹广矣大矣轮焉奂焉是知零陵孝防空玉管始平太守虚称铜尺臣等并与钧天同观张乐轩墀敞栏槛眺听崇牙业业猛簴趪趪翠鳯扬旌灵鼍树鼓杳冥云雾荡薄丘陵醴泉与甘露同飞赤雁与斑麟并下聘鲁请观自当见其盛徳适齐忘味定是知其尽美渊鱼听曲尚得耸鳞枥马闻弦犹能仰秣臣等诚愧知音敢忘説豫若使详其音律是所邈然但能记其铿锵于兹为幸
　　唐王维贺古乐器表　臣闻隂阳不测之谓神变化无方之谓圣唯神与圣感而遂通伏惟开元天寳圣文神武应道皇帝陛下居皇建之极中得混成之大道奉先天之圣祖化协于无为育率土之羣生至仁侔于隂隲然犹精意不倦圣祀逾崇遍礼羣仙思祐九服故得厐眉皓发遥同入昴之人真诀言来告驭风之客栖身七曜以俟唐尧藏乐九疑不虞舜留之石室思献玉墀凭野豕以呈形表洞仙之属意且神物思变古亦有之龙跃平津实为寳剑鳬飞叶县空余素履器非上品人才下仙犹能积诚聿修神变浚若况殊庭致贶天老効祥愿授至尊以享上帝亦既考击动谐律吕韶濩慙其九奏云咸失其八音翠鳯入于洞箫殊非雅韵朱鹭于鼗鼓敢比仙声天地同和神人降福无穷之夀永抚寳图无疆之休以康庶绩实由至徳斯感大道通神人亲告于休徴灵仙不秘其空乐稽之古昔实未见闻
　　乐部【律】
　　唐王起律吕相生赋　原夫制自伶伦迹于嶰谷始叶音于灵鳯终制器于截竹其名可纪则一暑而一寒其数可陈则隂六而阳六所以均我节物而周乎倚伏借如黄钟建子以为本林钟建未以为君动夷则而叶坠应姑洗而草薫霜雪因之以罔忒禽鸟候之而必闻虽覆载之莫穷而飞灰可揣谓隂阳之不测而寸管斯分故王者厯象为务职司是朂奉之以布令法之以成俗肃杀初佐于金风絪缊竟调于玉烛动植无扰含灵斯足莫不因律吕之相生济仁夀之大欲既而同其法度节其疾徐既环周之无极亦鳞次而用诸故能钦月令之不爽布嵗和之有余八风既从兮惠化爰被十旬不散兮休徴可书伊上瑞之临汝实畴人之起予则律不作无以叶五音之术吕不助无以成万物之实洞于精微生于隂隲在孕育以咸畅处金石而无失则吹于寒谷不惟邹子之方叶于乐府奚独延年之律
　　【阙】　　黄钟宫为律本赋　克谐韶濩唯子野以能知自得厚均匪伶伦而莫究故洪纎溥畅上下无颇腾葭灰而渐散映缇幕以方多初感于人复京房之姓氏终均于地成燕谷之阳和俾玉烛以调均与璇玑而错综于以宣于四序于以贞乎三统　雄鳯鸣而雌鳯应盖皆类此商为臣而徴为事未足方斯为律之本兮既如彼为天之统兮又如此明廷乐协宁俟于李延年堂上声防岂慙于夏后氏
　　【阙】　　黄钟管赋　黄帝稽六气正三光颁命于伶伦之职伐竹于嶰谷之乡创管籥于分寸审制度于毫芒为十二之首律道初九之潜阳俟青陆之功防而可纪察黄钟之气闇然而彰所以定位于初道生于一将启四分之厯潜运三重之室取厚窍而均者当分至而藏宻统缇幔以依辰布葭灰以候律经天顺地察晷度而有常隂伏阳回知萌芽而溥出超土圭之至理得铜浑之妙术　一气潜应定立均于数源七曜旋行酌至神于物极　由是平之以六纪之惟三仰经纶之秘奥终视听之所覃单穆不独称其美周景抑亦懐其慙故以鳯为名也于尽善而称未以律为候也实用之而不既裴元律中应钟诗　律穷方数寸室暗在三重伶管灰先动秦正节已逢商声辞玉笛羽调入金钟宻叶翻霜彩轻氷敛水容望鸿南去絶迎气北来浓愿托无凋性寒林自比松
　　周庾信为晋阳公进玉律秤尺斗升表　臣闻三才既立君臣之道已陈六位时成礼乐之功斯正故以叶和日月测度隂阳恱豫兆民仪刑万国者也　伏见勅旨刋正音律平章厯象奏黄钟而歌大吕变孤竹而舞云门莫不器取踈通声从安乐四分既明三防是定是以闻钟于洛浦即辨声乖听铎于邯郸先知响陨二分二至行于司厯之官九变九成被于和乐之职足以动天地感鬼神化被风俗平分寒暑岂直啸吟谿谷回翔鸾鳯而已哉是知零陵庙前徒寻舜管始平城下空论周尺臣闻上制其礼下习其仪君定其法臣行其事谨造玉律云云所冀节移隂管毋劳河内之灰气动阳钟不待金门之竹而琬琰事轻般倕虑浅不足展采成均増耀度量
　　王褒上新定钟表　周发听声春冬之生杀师旷吹律知晋楚之衰亡
　　晋书律厯志　圣人观四时之变刻玉纪其盈虚察五行之声铸金均其清浊所以遂八风而宣九徳和大乐而成政道然金质従革侈弇无方竹体圎虚修短利制是以神瞽作律用冩钟声乃纪之以三平之以六成于十二天之道也
　　隋书律志　昔者淳古苇籥创观人籁之源女娲笙簧仍昭鳯律之首后圣广业稽古弥崇伶伦含少乃擅比竹之工虞舜昭华方刻玉之美是以书称叶时月正日同律度量衡又曰余欲闻六律五声八音七始训以出纳五言此皆候金常而列管凭璿玑以运钧统三极之元纪七衡之响可以作乐崇徳殷荐上帝【七衡六间见援神契】刘贶太乐令壁记　周世旋宫因孝孙而再设京房灰管遇毛爽而重彰汉章和世实用旋宫汉世羣儒备言其义牛祖孝孙所由凖的也杜防汉世之乐郎不识旋宫之义荀勉晋朝之博识莫知古律之则厯动而右移律动而左转律以厯合气以错行金奏随律而变宫以宣地灵登歌与厯而改调以应天气歌奏相命所以合天地之情也
　　玉海　周显徳六年正月诏王朴考正雅乐朴依京房为律凖至景祐元年九月帝亲临视宋祁为之赞曰有周有臣嗣古成器弦写琯音柱分律位俾授攸司谨来世上圣稽古规庭阅视嘉御正声亲铭寳字奎钩奋芒河龙献势乐府増崇干华俯贲用叶咸韶永和天地蔡氏曰晋氏而下多求之金石梁隋以来又参之秬
　　黍下至王朴専恃累黍而金石亦不复考矣　金门浮竹玉尺调钟　河内之灰金门之竹　冬至阳气应则乐均清景长极黄钟通土炭轻而衡仰夏至隂气应则乐均浊景短极蕤宾通土炭重而衡低
　　乐部【歌】
　　晋袁山松歌赋　朱唇不啓皓齿不离清气独转妍弄潜移或似停而不留或如疾而不驰
　　唐谢偃听歌赋　于时日下梧宫隂清竹殿羣云始落光风初扇余霞未敛残虹犹见玉辇既陈兰肴乃荐登高阁以骋目临曲池而逰眄于是徴赵女命齐倡动琼佩出兰房横宝钗而曜首覩铅华而饰妆低翠蛾而敛色睇横波而流光声欲抽而含态气未理而腾芳乍绵连以烂漫时顿挫而抑扬始析宫而合徴终分角而和商掩余姿于雕扇散轻尘于画梁若夫振幽兰飞激楚俯仰艳逸顾盼容与故其繁防也类春禽振响而流变其防引也若秋蝉轻吟而曵绪似将絶而更连疑欲止而复举短不可续长不可去延促合度舒纵有所听之者虑荡而忧忘闻之者意恱而情抒
　　阎伯璵歌赋　騐讴歌于乐府戒伶人以迭唱随转意合难为形状始趋曲以熈熙终沿风以飏飏缭绕容与逶迤超畅函五声之参差极六律之清壮浮而不荡聚而不盈比击鼓以作气寻鸣笛以遣声亘箫笳之易响乱楚汉之疑兵　或引商刻角或溃渭通泾思弹剑于逆旅念采菱于江汀　于是载赓载扬頽思覆句引韵下散沿源上遡若寒云凝于沙漠秋风起于燕路情慷慨而为霜气絪緼而掩露　启子均洛北之曲泉客理淮南之调　蹈迹载徳流言居要九辨勤于水土二南分于周召寳鼎见于汾隂天马来于荒徼　省周诗于鲁防钦汉风于沛乡　制颂创雅漂齐流商瞽统乐教士符人康展来苏于日域谐击壤于皇唐附威仪之济济和金石之锵锵白云互进緑水激扬聊以永日歌而无荒
　　沈朗霓裳羽衣曲赋　假宫商之具举成曲度之妙絶变虚徐之歌态始讶遏云振飘飖之舞容忽惊回雪既应弦而合雅亦投袂而赴节已而乐自宸虑备于太常首琼殿之法曲改梨园之乐章配八佾以称美旌九功而无荒尽文物之全盛致众庶之欢康
　　【阙】　　霓裳羽衣曲赋　霓裳绰约兮羽衣蹁跹高舞妙曲兮似扵羣仙长袖若缓而若急雅音或断而或连想奏禁城之里如闻玉皇之前迎拍动容缥缈而罗衣曵雾含霜吐曲响亮而徳音彻天止有余态动无遗妍金石铿锵而不杂丝竹要妙而相续　舞随节以袖
　　急歌和气而韵长退若防龙之乍婉进如惊鸿之欲翔陈嘏霓裳羽衣曲赋　尔其绛节回互霞袂飘飏或眄盼以不动或轻盈而欲翔八风韵肃清音思长引洞云于丹墀之下飒天风于紫殿之旁懿乎乐洽人和曲含仙意杂弦管之繁节澹君臣之思清凄满听无非冲漠之音飒沓盈庭尽是云霄之事
　　【阙】　　歌响遏行云赋　息直气以足踵激清声于匏墀【疑作瓠犀】四畅既交五声大戛以咽喉为管声以唇吻为椌楬　气调万象口运四时奏羽商而寒光冽冽动角徴而春光熙熈声欲断而复续若贯珠之累累
　　元稹善歌如贯珠赋　悠扬緑水讶合浦之同归缭绕青霄环五星以一气望明月而宛转感潜蛟之歔欷美清泠而发越忆辉光之璀璨始终无异细大靡殊中规矩而圎折成条贯以萦纡似是而非赋湛露则方惊缀网有声无实歌芳树而空想垂珠
　　梁简文帝江南行　桂檝晓应旋歴岸扣轻舷紫荷钓鲤鱼银筐揷短莲人归浦已暗那得乆回船　阳春路时使家人度桂中水上春并归长拂地桃花飞清风吹人光照衣景将夕且掷黄金留上客
　　梁栁恽江南行　汀洲采白苹日落江南春洞庭有归客潇湘逢故人故人乆不还春华复应晚不道新知乐只言行路逺
　　唐李商隠闻歌诗　敛笑凝眸意欲歌高云不动碧嵯峨铜台罢望归何处玉辇忘还事几多青冢路边南鴈尽细腰宫里北人过此声肠断非令日香灺灯光奈尔何薛能赠歌者诗　一字新声一颗珠啭喉疑是击瑚听时坐部音中有唱后璎花叶里无汉浦蔑闻虚解佩临卭焉用枉当垆谁人得向青楼宿便是仙郎不是虚梁沈约谢齐竟陵王宋永明乐歌启　鳯防鸾章霞鲜锦缛觌寳河宗未必比丽观乐帝所逺有慙徳虽日月在天理絶称咏而徘徊光景不能自息
　　魏繁钦与太子笺　都尉薛访车子年始十四能转喉引声与笳同音乃知天壤之所生诚有自然之妙物潜气内转哀音外激大不抗越细不幽散声悲奋笳曲美常均及与黄门鼓吹温胡迭唱迭和喉所发音无不响应遗声抑扬不可胜穷暨其清激悲吟杂以怨慕咏北狄之遐征奏胡马之长思是时凉风拂袵背山临谿莫不泣陨涕悲懐慷慨窃惟圣体兼好爱竒是以先白魏文帝答　披书欢笑不能自胜竒才妙技何其善也顷守土孙世有女曰琐年始九嵗梦与神通寐而悲吟哀声激切涉歴六载于今十五近者督将具以状闻是日博延众贤遂奏名倡曲极数弹欢情未逞乃令从官引内世女须臾而至厥状甚美素顔髪皓齿丹唇详而问之云善歌舞于是提袂徐进扬蛾防眺芳声清激逸足横集然后循容节妆改曲变度斯可谓声协钟石气应风律令之妙舞莫巧于绛树清歌莫善于宋腊岂能上乱灵只下变庶物漂悠风云横厉无方若斯也哉固非车子喉转长吟所能逮也吾练色知声雅应此选谨卜良日纳之闲房
　　陈琳答东阿王牋　刜钟无声应机立断此乃天然异禀非钻仰者所庶防也音义既逺清辞妙句焱絶焕炳譬犹飞流星超山越海龙骥所不敢追况扵驽马可得齐足夫聴白雪之音观緑水之节然后东野巴人蚩鄙益着载懽载笑欲罢不能谨韫椟玩耽以为吟颂
　　乐部【舞】
　　汉张衡西京赋　秘舞更奏妙材骋伎妖蛊艳夫夏姬美声畅于虞氏始徐进而羸形似不任乎罗绮嚼清商而却转増婵娟以跐豸纷纵体而迅赴若惊鹤之羣罴振朱屣于盘樽奋长防之飒纚要绍修态丽服飏菁眳藐流眄一顾倾城展季桑门谁能不营
　　张衡舞赋　抗修防以翳面兮展清声而长歌歌曰惊雄逝兮孤雌翔临归风兮思故乡搦纎腰而互折嬛倾倚兮低昂増芙蓉之红花兮光的皪以发扬腾目以顾盼眸烂烂以流光连翩络绎乍续乍絶裾似飞燕袖如回雪于是粉黛施兮玉质粲珠簮挺兮缁发乱然后整筓揽发被纎垂萦同服骈奏合体齐声进退无差若影追形
　　傅毅舞赋　其始兴也若俯若仰若来若往雍容惆怅不可为象其少进也若翔若行若竦若倾兀动赴度指顾应声罗衣从风长袖交横骆驿飞散飒沓合并翩燕举拉防鹄惊绰约闲靡机迅体轻姿絶伦之妙态懐慤素之洁清修仪操以显志兮独驰思乎杳冥在山峨峨在水汤汤与志迁化容不虚生明诗表指嘳息激昻气若浮云志如秋霜观者増叹诸工莫当
　　梁简文帝舞赋　不迟不疾若轻若重盼鼓防吟回巾自拥发乱难持簮低易捧牵情恃恩懐娇妬宠
　　唐谢偃观舞赋　罗荐周设黼帐高舒雾凝珠网风清玉除烟浮晖子缇幕烛笼光于绮疏尔乃咀清哇扬激徴金石奏丝桐理竒调间发新声互起促宴洽而忘疲欢情畅而未已于是燕余齐列绛树分行曵绡裾兮拖瑶佩簮羽钗兮珥鸣珰擢纎腰之孤立若卷旌之未扬纡脩袂而将举似惊鸿之欲翔退不失伦进不逾曲流而不滞急而不促弦无差袖声必应足香散飞巾光流转玉若乃巴姬并进郑女俱前对席齐举分庭共旋乍差池以燕接又防沓而鳬连止有余态动无遗妍似两艶之同发类双花之偶然进止合度俯仰如一节缓则顾迟唱逺则回疾殊姿异制不可殚悉若夫金翠的皪缃绮参差方趋应矩圎步中规飞铅雪落頽鬓云垂舒类飞霞曵清汉屈若垂栁萦华池既而曲变终雅奏阕清角止流商絶顿华履以自持整文袿而竚节始绰约而回步乃迁延而就列
　　【阙】　　平列舞赋　掩长袖以徐吟顿纎腰而起舞低鳯鬟于绮席聴鸾歌于促柱烛若蓉蕖折波而涌出婉若鸿鹄凌云而欲举其为体也似流风回雪而相应其为势也似野鹤山鸡而对镜总众丽以为姿集羣眸而动咏观其蹑影赴节体若摧折将欲来而不进既似去而复辍回身若春林之动条举袂若寒庭之流雪【阙】　　开元字舞赋　八佾之羽仪繁防七盘之绮袖缤纷雷转风旋应鼍鼓以赴节鸾回鹤举循鸟迹以成文周瑜之顾不作苍颉之字爰分　烟霏桃李对玉顔而共春日照晴霓间罗衣而一色
　　钱众仲舞中成八卦赋　赴度应声倐鳯转而龙翥攅青拖紫粲霞骇而锦新翘遥兮比大章而未匹缥缈兮异钧天之下陈
　　【阙】　　国子舞赋　天子敛贤才之地合礼乐之府命宗伯因四时之宜教胄子以六代之舞惟徳是务以和为主翕左手以执籥就前轩以树羽方将发挥五礼张皇六诗忽投步而赴节乍整容而自持虽锵锵与济济必庸庸以只只及夫钟鼓铿訇丝竹宴衍音容间起干旄迭见屹然山立歘然风从观者如堵曷不肃雍寔经国之洪范盖训人于中庸　文徳温恭则羽籥在归根之时武事发扬则干戈居蘖萌之后夫手之舞之有小有大成童舞象弱冠舞夏并允浃于生灵良克谐于风雅莫善于乐执而勿舍圣人若斯须而去身则孰垂拱于天下
　　卢肇湖南观双柘枝舞赋　乃整金蝉收玉鷰袭舞衫突舞弁珠彩荧煌钤光炫转外寳带以连玉中丹裾以疉蒨则有鞶鉴逶迤琼瑰四垂鞾瑞锦以云匝袍蹙金而鴈歌【疑作欹】　再抚华裙巧襞修袂将匀玉顔若抗琼睇懐要妙以盈心望深思而满背　突如其来翼尔而进毎当节而必改乍惨舒而复振惊顾兮若严进退兮若慎或迎兮如流即避兮如恡傍睨兮如慵俛视兮如引风褭兮弱栁烟羃兮春松缥缈兮翔风婉转兮防龙相迩兮如借相逺兮如谢忽抗足而相跐复和容而若射势虽窘于趋速态终守乎闲暇飞飇忽旋鸾鹤聨翩撼帝子之瑶佩触仙池之玉莲拥惊波与急雪卷祥云及瑞烟　屹而立若双鸾之窥石镜专而望似孤云之驻蓬莱轻攅翠蛾稍拂香汗蹔尔安逸复骋陵乱抽轧轧于蕙心耀纎纎之玉腕踌躇旷望若恋虞以南驰俯偻回旋非为刘而左袒拾华袵以双举露轻裾之一半花灼灼鼓逄逄帽莹随蛇熠熠浥兰之露裾翻荘蝶翩翩猎蕙之风来复来兮飞燕去复去兮惊鸿善睐睢盱偃师之招周妓轻躯动荡蔡姬之詟齐公
　　乔潭裴将军劔舞赋　合桑林之容以尽其意照莲花之彩以宣其利翕然鹰扬翼尔龙骧锋随指顾锷应回翔　尔其陵厉清浮绚练夐絶青天兮何倚白云兮可决覩二龙之追飞见七星之明灭杂朱干之逸势应金奏之繁节至乃天轮宛转贯索回环光冲融乎其外气混合乎其间若涌雪涛如飞云山万夫为之雨汗八佾为之慙顔
　　梁简文帝舞诗【二首】　戚里多妖丽重娉梦燕余逐节工新舞娇态似凌虚纳花承襵垂翠逐珰舒扇开衫影乱巾度履行疎徒劳交甫忆自有専城居　可怜二八初逐节似飞鸿悬胜河阳妓闇与淮南同入行看履进转面望鬟空腕动昭华玉衫随如意风上客何须起啼乌曲未终
　　王训舞诗　新妆本絶世妙舞亦如仙倾腰逐韵管敛色聴张弦袖轻风易入钗重步难前笑态千金动衣香十里持此双飞鷰定当谁可怜
　　杨皦舞诗　红顔自燕赵妙妓迈阳阿就行齐逐唱赴节闇相和折腰送余曲敛袖待新歌嚬容生翠羽曼睇出横波虽称赵飞燕比此讵成多
</div>
    <div class="pagination">
<a href="古俪府_page18.html">上一页</a><span>...</span><a href="古俪府_page14.html">14</a><a href="古俪府_page15.html">15</a><a href="古俪府_page16.html">16</a><a href="古俪府_page17.html">17</a><a href="古俪府_page18.html">18</a><span class="current-page">19</span><a href="古俪府_page20.html">20</a><a href="古俪府_page21.html">21</a><a href="古俪府_page22.html">22</a><a href="古俪府_page23.html">23</a><a href="古俪府_page24.html">24</a><span>...</span><a href="古俪府_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
