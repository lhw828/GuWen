<!DOCTYPE html>
<html>
<head>
    <meta charset="UTF-8">
    <title>清稗类钞 - 第 344 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 344 页/共 432 页</h1>
    <div class="content">
　　林文忠公则徐深恶鸦片烟，道光戊戌，奉命为广东钦差大臣，严禁之，悉烧英商所有者，遂启战衅。其初盛时，仅行于闽、广，继而各省并皆渐染。其公班土出明雅喇，白皮出孟买，红皮出曼达喇萨。乌土为上，「即公班」白皮次之，红皮又次之。红皮则以花红为上，油红次之。出吗喇及盎（口几）哩者，名鸭屎红。文忠有和邓嶰筠制军韵《高阳台》词，盖即烧鸦片烟时所作也。词云：「玉粟收余，金丝种后，蕃航别有蛮烟。双管横陈。何人对拥无眠？不知呼吸成滋味，爱挑镫夜永如年。最堪怜，是一泥丸，捐万缗钱。春雷欻破零丁穴，笑蜃楼气尽，无复灰然。沙角台高，乱帆收向天边。浮槎漫许陪霓节，看澄波似镜长圆。更应传绝岛重洋，取次回舷。」

　　鸦片成瘾

　　鸦片之害，流毒全国。按时而吸，名之曰瘾。瘾有绝奇者。初吸之时，在烟馆，必须敝帷破席而始过瘾，引至洁室，虽倍吸之，亦无益。他如解衣脱袜而成瘾，或止卧一边而成瘾，或左一口右一口而成瘾，千奇百态，必如其式，始克过瘾。如欲改易，非竭力抑制不可。道光时，吉安有妓混名金字招牌者，狎之者，当其吸烟时，褪其衵服，自后淫之，遂成痼疾，自是非如此不能过瘾。年渐老，无与往来者，则出资雇健男数人，每日三次过瘾时，必竭其力以悦之而后已。

　　彭刚直有弟吸鸦片烟

　　彭刚直公刚介绝俗，然至性过人。其弟某游客秦豫，遭乱，隔绝二十年。及刚直授安徽巡抚，见邸钞，识其名，始间关至军中，相见，哭失声，爱护甚笃，与共寝食。弟久客，吸鸦片烟成瘾。而军中方严禁烟，以情告，刚直大怒，立予杖四十，斥出之，曰：「不断烟瘾，死无相见。」弟感愧自恨，卧三日夜，濒死，竟绝不更服，复为兄弟如初。刚直以其习商业，令行盐，致资巨万。

　　勒少仲嗜鸦片烟

　　新建勒少仲方伯方锜未达时，癖嗜阿芙蓉甚深，率竟日卧不起，于枕边稍进饮食，亦不少溲，且不转侧。如是者，或三五日以为常。一日，有友过访，值委卧三昼夜矣。呼之，不起，强拉之，直其躬，怀中有物堕地，厥声嗤然。亟视之，一巨鼠惊而跳踉，数乳鼠蠢蠢动，盖鼠免身于其怀而不知也。及后仕宦，早起早眠，不若是矣。

　　苏子熙吸鸦片烟

　　刘忠诚与广西提督苏子熙宫保元春皆以大瘾着于时，而皆不夺其治事之日力。苏烟瘾尤大，其所用烟灯大而高，视常人所用者倍之，日吸膏四两有奇。两僮侍左右，苏卧广榻，榻置已装膏之五枪，一僮持五枪，更替进吸，一僮装膏于枪，置之榻，每就卧而吸，辄罄十枪。既罄，起坐，则吸水烟或卷烟，又佐之以鼻烟。俟一僮五枪装成，复卧而吸，又如前。

　　吸鸦片烟者之巧计

　　光、宣之交，厉行禁烟，官吏亦须调验。宣统己酉秋，福州鼓楼前某鞋肆出售新履，其底空，为中藏烟泡吗啡之用，冀调验时，不至为所搜及也。值奇昂，每双银三十圆。旋制售夹袋靴，则附一小囊于靴之骑缝处以藏吗啡。闽县令叶新第被察破案，总督松寿奏革其职。

　　江宁设立禁烟公所，以候补知府某主其事。某欲见好于上官，为他日调剂优差地，乃日伺调验者之隙。适有某巡检入所，冀有所得以邀功。一夜，漏三下矣，蹑足入其室，则巡检方酣睡，揭衾，以鼻近其股嗅之。会巡检下气泄，中有烟气，某大喜，意必挟烟以俱，潜自过瘾也。亟禀知江督张安圃制军人骏。张奖其办事认真，而巡检执言被诬，势汹汹，将当众解裤，请某覆验。众力解之，始已。其后果有某同知肛门吸烟事之败露。盖同知瘾甚大，口吸不足以济，复以烟涂于肛门也。

　　有人馈京师西城新街口铁匠营胡同德宅节礼两匣，其门丁启视，均腊肠也，乃私窃一串，预备午觞佐酒。熟而剖之，中皆墨汁，臭之，有异味，细察之，知为大土烟膏，复出以献主人。主人大惭，给以银币数圆，戒勿声张。

　　吸卷烟

　　卷烟为欧美运至之舶来品，亦有产于我国者。以纸裹于外也，故又曰纸烟。以吸时有香也，故又曰香烟。中含尼古丁质，有毒。可衔于口以吸之，自王公贵人以至贩夫走卒，无不嗜之，以其便也。有用管者，其材为金、银、牙、晶、竹、木，吾国能自制之。至所谓海沫、蜜蜡者，则亦至自欧美也。光、宣间，妇女亦起而效尤，出行且吸之，不顾西人之诮为行同泰西之娼妓也。

　　吸雪茄烟

　　雪茄烟之值，较卷烟为昂，虽亦有尼古丁毒质，于饭后吸之，能助消化，吾国之富贵者类嗜之，而上海则吸者甚多。宣统时，有倾脚头「溲粪曰脚头，见宋《梦粱梦》。」者曰杨阿宝，口中时衔此烟。人问之，则曰：「取以却臭。」值虽较卷烟为昂，而耐久不易烬也。

　　吸鼻烟

　　鼻烟，以鼻吸取之烟也。屑叶为末，杂以花露，一器值数十金，贵人馈遗以为重礼。置于小缾，取之以匙。入鼻，则嚏辄随之，久则相习矣。有红色者，玫瑰露所和也。有绿色者，葡萄露所和也。有白色者，梅花露所和也。来自欧洲之意大里亚国。明万历辛巳，利玛窦泛海入广东，旋至京师献方物，始通我国。国初，西洋人屡以入贡，朝廷颁赐大臣率用此。其品以飞烟为上，鸭头绿次之。旧传有明目去疾之功，故嗜之者颇多。亦谓之士拿。

　　以足跟为烟碟

　　同治时，有裕某者，由粤督调两江，所役女仆，以粤东顺德之梳头妈为多，常侍左右。梳头妈貌姣好，且柔婉解人意。其脚之后跟，日用细石凈水相磨擦，以是洁白而光润。平时惟趿拖鞋，露其水磨之脚跟，以为勾引之具。行路时，玉痕宛宛，略知纤月，至粤者每谓见此令人之意也消，有过于柳眉樱唇者。裕素嗜鼻烟，其闻烟时，必以各妇之脚罗列于前，以其脚跟为盛烟之碟，谓其远胜于象牙、翡翠之各碟也。有人微讥其近秽者，裕笑曰：「昔杨铁崖鞋杯行酒，千古美谈。吾之此事，风流蕴藉，开千古未有之创举。想铁崖闻之，犹当欣羡。尔辈俗人，不足以语此」云云。言者谓系闻之恩厚也。

　　王步云嗜鼻烟

　　光绪中叶，雪茄烟、卷烟盛行，而鼻烟一物，势将处于消极之极点矣。然烟愈贵，而讲求之者逾专，往往有以百金千缗购一甑半瓮者。禾人王步云大令甲荣酷嗜之，见之者每谓其鼻观中常日如积尘也。

　　李文忠饮鸡汤

　　李文忠督直时，尝以阅兵出巡，过某地，某官供张甚谨。上食时，某官恐不得当，肴膳咸自验，方敢进。犹恐味未醲厚，每汤一碗，辄杀鸡三五。不意撤膳时，仆人辄传语曰：「汝等所进之肴，中堂实不能食，已受饿矣。」某官大惶悚，乃传厨人至，呵斥之，复殷殷告戒。乃更加醲厚，五鸡而一汤，余率类是，自谓可告无罪矣。不意又命将所进肴撤出，且厉声斥曰：「实不足食，中堂愈受饿矣。」令大恐，无可为计。或教之曰：「中堂出，必自挈庖人，盍令其代办而以重金馈之，必谐矣。」令大悟，使人辗转托之，并先馈以重金，再三言，始可。令因思彼有何秘方，自往觇之。但见以一鸡煮汤，甫煮讫，厨子即举碗饮之尽，乃搀水入釜中，取其汤入他肴中。令大骇曰：「吾三五鸡制一汤，中堂犹曰不可食，汝乃以此进耶？」厨人睨视，咍之曰：「如汝言，彼在外得饮如此佳汤，将来回署时，我更以何物供给之耶？」令始悟前之作难，悉仆与庖人串通为之也。

　　鸡汁浸布以为汤

　　同、光间，杭城有潘厨子者，以烹调着。其初溧阳姚季眉为仁和令时，实奖拔之。杨石泉制军昌浚时为杭州守，亦甚赏之。已而杨擢陕抚，潘乃持粗布数疋及冬菇为献。杨问之曰：「冬菇，吾知浸酱油其中，甚善也。布何为者？」潘曰：「小人非献布也，盖沁鸡汁于布中，干之。大人至北地，或止顿荒僻处，不能时得佳肴，试翦此方寸入沸水，无殊鸡汤矣。」杨试之，果然，大称赏。

　　鸡血汤

　　鸡血细切成丝，以鸡汤、酱油、纤粉「又名索粉。」和之作汤，柔软滑泽，老年最宜。

　　蛋汤

　　制蛋汤有二法，一专用卵白，一并黄而用之。专用卵白者，亦称碎玉汤。取熟鸡蛋之白，切方圆长短尖角等各式小块，入鸡汤中，加香菌、笋片，煮滚起锅，下盐少许。并黄白而用之者，亦称蛋花汤，倾蛋于碗中，调匀，入鲜美之沸汤，略加盐及火腿丝、虾米，用铲刀截开，使不凝合，再煮一滚，即熟。二者并宜宽汤。

　　朱竹垞饮蛤汤

　　蛤有圆而白者。布花而白者，炒之醉之，不如蒸作汤之味隽也。朱竹垞尝以《双鸂鶒》词咏之。词云：「俊味盐官稠叠，一种小如瓜瓞。最爱兰汤渟雪，卯酒欲醒时节。云母乍分琼屑，玉楮刻成风叶。拾取黏双蝴蝶，惊飞鬓影奇绝。」又作《湘江静》词云：「犷壳深缄潭底并，任吹残老枫谁省？房同芦雉，花输石（虫去）占（鱼清）冷。网洒两筠竿，橛头响青泥成饼。西风古木，斜阳野田，寿啅雀更无影。甲卸初汤沸定，一痕纤嫩黄逾凈。不知许事，相逢且食，把膏脂都屏。犯卯未醒时，唤金钑小盘须钉。几番为尔勾留，住了早春归兴。」

　　蛤蜊鲫鱼汤

　　蛤蜊鲫鱼汤者，扬州人善制之。取极大鲫鱼，加大蛤蜊数枚，清炖白汤，味清醇，其汤莹洁，无纤毫油沫。《燕京杂记》所谓「汤可注砚」者，彷佛似之。此鱼肉用醋蘸食，绝似蟹螯。

　　玉兰片瑶柱汤

　　取玉兰片浸久切片，以江瑶柱若干入碗中，加水及绍兴酒少许，蒸透，取出撕碎，与玉兰片同盛一锅，加入浸玉兰片之清汤及盐一撮，煮透即成。

　　卷藦汤

　　卷藦汤之制法，以蘑菇、香蕈在清水中浸透，去泥沙及蒂，随意撕碎，略加盐花，「其浸剩之汤，滤去沙泥待用。」再用新鲜豆腐皮切小块、将藦菇、香蕈包入，卷成小筒形，至藦菇、香蕈包完为止。入锅，加猪油熬透，取出，即以原汤在他锅煮沸，加入藦菇小卷筒，及盐少许，略煮即成。

　　豆腐皮汤

　　豆腐皮泡软，加紫菜、虾肉作汤。又法，加藦菇、笋煨汤，以烂为度。

　　焯菜汤

　　焯菜者，以菜用沸水焯熟，入麻油、椒盐同焖，贮之罐，可泡汤。

　　宁古塔人饮黄虀汤

　　宁古塔俗尚黄虀汤，每饮用匙。箸曰叉不哈，碗曰么乐。

　　酸梅汤

　　酸梅汤，夏日所饮，京、津有之。以冰为原料，屑梅干于中，其味酸。京师卖酸梅汤者，辄手二铜盏，颠倒簸弄之，声锵锵然，谓之敲冰盏，行道之人辄止而饮之。

　　羊羹

　　羊羹者，切熟羊肉成小块，如骰子大，鸡汤煨，加笋丁、香蕈丁、山药丁。

　　羊肚羹
</div>
    <div class="pagination">
<a href="清稗类钞_page343.html">上一页</a><span>...</span><a href="清稗类钞_page339.html">339</a><a href="清稗类钞_page340.html">340</a><a href="清稗类钞_page341.html">341</a><a href="清稗类钞_page342.html">342</a><a href="清稗类钞_page343.html">343</a><span class="current-page">344</span><a href="清稗类钞_page345.html">345</a><a href="清稗类钞_page346.html">346</a><a href="清稗类钞_page347.html">347</a><a href="清稗类钞_page348.html">348</a><a href="清稗类钞_page349.html">349</a><span>...</span><a href="清稗类钞_page345.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
