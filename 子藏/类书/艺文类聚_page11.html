<!DOCTYPE html>
<html>
<head>
    <meta charset="UTF-8">
    <title>艺文类聚 - 第 11 页/共 154 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺文类聚 - 第 11 页/共 154 页</h1>
    <div class="content">    《风俗通》曰：礼传曰：夏曰嘉平，殷曰清祀，周曰大蜡，汉改曰葛，葛者腊也，因腊取兽，祭先祖也，汉火行，衰於戌，故此日腊也。
    《汉旧仪》曰：腊者报诸鬼神，古圣贤有功於民者也。
    蔡邕《独断》曰：腊者岁终大祭，纵吏民宴饮，非但迎气，故但送不迎。
    《礼记》曰：天子大蜡八，伊耆氏始为蜡，蜡者索也，岁十二月，合聚万物而索飨之。
    又曰：子贡观於蜡，孔子曰：赐也乐乎，对曰：一国之人皆若狂，赐未知其乐也，子曰：百日之蜡，一日之泽，非尔所知也，［蜡之祭，劳农以休息之，言民勤稼啬，有百日之劳，今日饮酒燕乐，君之恩泽也，非尔所知，其义大也。］
    《周礼》曰：国祭蜡则歙豳颂，击土鼓，以息老物。
    《左传》曰：晋侯假道於虞，以伐虢，宫之奇谏，弗听，以其族行，曰：虞不腊也。
    《列女传》曰：鲁之母师者，鲁九子之寡母也，腊日，休家作者，岁祀礼事毕，悉召诸子，谓曰：妇人之义，非有大故，不出夫家，然吾父母家多幼稚，岁时礼不理，吾从汝谒，往监之，诸子皆稽首唯诺。又召诸妇，曰：妇人有三从之义，无专制之行，少系於父母，长系於夫，老系於子，今诸子许我归私家，虽逾妇礼，原与少子俱，以备妇人出入之制，诸妇其慎房户之守，吾夕而反，於是使少子仆而归。
    谢承《後汉书》曰：沛国陈咸，为廷尉监，王莽篡位，还家，杜门不出，莽改易汉法令及腊日，咸常言，我先祖何知王氏腊乎。
    《风俗通》曰：{艹免}髌，俗说，腊正祖食，得{艹免}髌者，名之曰幸。赏以寒酒，幸善祥，令人吉利也。
    郑玄别传曰：玄年十二，随母还家，正腊宴会，同列十数人，皆美服盛饰，语言闲通，玄独漠然如不及，父母私督数，乃曰：此非我志，不在所原。
    《陈留志》曰：范乔，邑人腊，多盗斫其树，人有告，乔佯弗闻，邑人愧而归之，乔曰：乡腊日取此，欲与父母相欢娱耳。
    《会稽典录》曰：陈，乌伤人，家贫为吏，常步檐上下，恒食乾Я，每至正腊，僵仆不起，同僚饮食，请不肯往，其志操如此。
    《世说》曰：王朗中年，以识度推华歆，歆蜡日尝集子侄宴饮，王朗亦学之，有人向张茂先称此事，茂先曰：王之学华，皆是形骸之外，去之所以更玄远。
    晋博士张亮议曰：腊，接也，祭宜在新，故交接也，俗谓之腊之明日为初岁，秦汉以来有贺，此皆古之遗语也。
    《史记》曰：秦惠文公十二年，初腊，始皇三十一年，更名腊曰嘉平。
    《东观汉记》曰：甄宇，北海人，建武中，青州从事徵拜博士，每腊，诏赐博士羊，人一头，羊有大小肥瘦，时博士祭酒议，欲杀羊，称分其肉，宇曰：不可。又欲投钩，宇复耻之，宇因先自取其最瘦者。
    袁山松《後汉书》曰：韩卓，字子助，陈留人，腊日，奴窃食祭其先人，卓义其心，即曰免之。
    《华阳国志》曰：王长文，元康初，试守江源令，县收得盗马贼及发冢贼，长文引前诱慰，时遇腊晦，皆遣归家，狱先有系囚，亦遣之，谓曰：教化不厚，使汝等如此，长文过也，蜡节庆祚，归就汝上下，善相欢乐，过节来还，当为汝思他理，群吏惶忄争请，不许，寻有赦令，无不感思，所宥人誓不为恶，曰：不敢负王君也。
    《搜神记》曰：宣帝时，阴子方者，当腊日晨炊，而灶君神形见，子方再拜受庆，家有黄羊，因以祀之，自是以後，暴至巨富，故後常以腊日祠灶，［事具灶部。］养生要曰：十二月腊夜，令人持椒卧井旁，无与人言，内椒井中，除温病。
    【诗】晋裴秀大蜡诗曰：日躔星纪，大吕司晨，玄象改次，庶众更新，岁事告成，八蜡报勤，告成伊何，年丰物阜，丰孝祀，介兹万祜，报勤伊何，农功是归，穆穆我后，务兹蒸黎，宣力亩，沾体暴肌，饮飨清祀，四方来绥，充仞郊甸，鳞集京师，交错贸迁，纷葩相追，反袂成帷，有肉如丘，有酒如泉，有肴如林，有货如山，率土同欢，和气来臻，祥风协顺，降祉自天，方隅清谧，嘉祚日延，与民优游，享寿万年。
    晋江伟答贺蜡诗曰：正元二年冬腊，家君在陈郡，余别在国舍，不得集会，弟广平作诗以贻余，余因答之曰：蜡节之会，廓焉独处，晨风朝兴，思我慈父，我心怀恋，运首延伫。
    宋张望蜡除诗曰：玄灵告稔谢，青龙驾拂轸，鲜冰迎流结，凝ニ垂檐，人欣八蜡畅，讵知岁聿尽。
    【序】晋嵇含娱蜡赋序曰：玄象运而寒暑交，节会至而万物迁，天地之化，固以不停，况於人道之不变乎，是以百年忧喜相参，能达要终之数，悟生生之宜者，百世不过［○明本作周。］其人，大蜡之夕，虽天下同有，携金兰以齐馨利，贵得意以遣荣势，孰我尚哉。
    ◇律
    《尔雅》曰：律谓之分。
    《尚书》曰：予欲闻六律五声八音，在治忽，以出内五言，汝听。
    又曰：声依永，律和声，八音克谐，无相夺伦，神人以和。
    《周官》曰：太师，掌六律六吕，文以五声，播以八音，教六诗，以六德为之本，以六律为之音。
    《礼记》曰：正月律中太蔟，二月律中夹锺，三月律中沽洗，四月律中仲吕，五月律中蕤宾，六月律中林锺，七月律中夷则，八月律中南吕，九月律中无射，十月律中应锺，十一月律中黄锺，十二月律中大吕。
    《周礼注》曰：律吕相生者，三分益一，下生者三分减一，黄锺律长九寸，下生林锺，六月律也。
    《左氏传》曰：六律七音，八风九歌，以相成也，清浊小大，短长疾徐，哀乐迟速，高下出入，周流以相济也，君子听之，以平其心。
    《孟子》曰：师旷之聪，不以六律，不能正五音。
    《吕氏春秋》曰：昔黄帝命伶伦作为律，伶伦自大夏之西，乃之阮俞之阴，取竹之谷以生空窍厚均者，断两节间长三寸九分而吹之，以为十二筒，听凤鸣以别十二律，其雄鸣为六，雌鸣亦六，故曰黄锺之宫，律之本也。
    《淮南子》曰：夔合六律，调五音，通八风。
    《汉书》曰：至治之世，天地之气，合以生风，天地之风气，定十二律。
    又曰：汉家言律历者，本张苍，苍好书，无所不观，无所不通，而尤究律历。
    又曰：京房本姓李，推律，自定为京氏。
    刘向别录曰：邹子在燕，燕有谷，地美而寒，不生五，邹子居之，吹律而温气至，今名黍谷，［事具地部谷篇。］
    《论衡》曰：孔子吹律，自知殷苗裔。
    杨泉《物理论》曰：听清浊五声之和，然後制为锺律，取弘农宜阳县金门山竹为管。
    晋诸公赞曰：世祖时，以荀勖所造律，得周时玉律，以校正同，荀勖奏曰：中所出御府铜管律二十五具，其三具与杜夔左延年法同。
    【表】周王上新定锺表曰：万物生象，始乎数，天道运行，基乎步术，量有轻重，平以权衡，音有清浊，协乎律吕，是以周发听声，候春冬之生杀，师旷吹律，知晋楚之衰亡，数始黄锺，终仲吕，还宫变徵，参天两地，三分损益，累黍相乘，四时发敛，忽微斯测，皇帝治历明时，推元受命，八音七始之奏，五声六律之和，斟酌繁简，分析节度，推之以升斛，正之以权衡，稽之以古今，之以经传。
    周庾信为晋阳公上玉律表曰：臣闻三才既立，君臣之道已陈，六位时成，礼乐之功斯正，故以叶和日月，测度阴阳，悦豫兆民，仪形万国者也，伏见敕旨，刊正音律，平章历象，奏黄锺而歌大吕，变孤竹而舞云门，莫不器取疏通，声从安乐，四分既明，三微是定，是以闻锺於洛浦，即辨声乖，听铎於邯郸，先知响韵，二分二至，行於司历之官，九变九成，被於和乐之职，足以动天地，感鬼神，化被风俗，平分寒暑，岂直吟啸谷，回翔鸾凤而已哉，是知零陵庙前徒寻舜管，始平城下空论周天，臣闻上制其礼，下习其仪，君定其法，臣行其事，谨造玉律一具，并玉秤尺斗合等，始得成功，至於分粟累黍，量兹数，实以仰禀圣规，参详神思，所冀节移阴管，无劳河内之灰，气动阳锺，不待金门之竹，而琬琰事轻，般亻垂虑浅，不足展采成均，增辉度量。
    ◇历
    《世本》曰：容成作历。
    《尚书》曰：乃命羲和，钦若昊天，历象日月星辰，敬授民时。
    又曰：叶用五纪，其五曰历数。
    《尸子》曰：造历数者，羲和子也。
    《汉书》曰：历数之起尚矣，传述颛顼命南正重司天，火正黎司地，其後三苗乱德，二官咸废，而闰馀乖次，孟陬殄灭，摄提失方。
    又曰：使校历淳于陵渠，复覆太初历，晦朔弦望最密，日月如合璧，五星若连珠。
    又曰：历谱者，序四时之位，正分至之节，会日月五星之辰，以考寒暑杀生之实，故圣王必正历，以探知五星日月之会，凶厄之患，其术皆出焉，此圣人知命之术也。
    《续汉书》曰：昔者圣人之作历也，观玑之运，三光之作，道之发敛，景之长短，斗纲所建，青龙所躔，参伍以变，错综其数，而制术焉。
    《益部耆旧传》曰：巴郡落下闳，汉武帝时，改颛顼历，更作太初历，曰：後八百岁，此历差一日，当有圣人定之。
    杨泉《物理论》曰：畴昔神农始治农功，正节气，审寒温，以为早晚之期，故立历日。
    《风土记》曰：自黄帝颛顼，下达三王，治历十有一家，考课损益，各有变衰，非天运之错，考察意异故也。
    王隐《晋书》曰：张载弟前乌程令名冗，［○《太平御览》十六作亢。又亢下有依字。］蔡邕注明堂令中台要解。又缀诸说历数而为历赞，荀崧见赞，异之，云信该罗历表义矣。
    【表】梁简文帝谢赐新历表曰：五司告肇，万寿载光，叶璧轮，庆休宝历，班和布政，悬阙徇道，或弘敬授之典，载阐浃辰之教。又谢赐新历表曰：环玑，凤司肇律，观斗辩气，玉移春，万福惟新，克刂固天保。
    梁沈约谢赐新历表曰：窃惟观斗辩日，驭生为本，审时分地，稼政莫先，何则，胜杀无舛，拘忌之理难忽，珠璧有徵，礼节之原攸序。
    梁王僧孺谢赐历表曰：窃以龙驭不爽，靡见侵薄，凤职是司，曾无昃眺，璧联珠粲，轮映阶平，义实明时，事惟均政，固以先天候其馀始，执杓验其平分，九瀛仰化，万依朔。
    【启】梁庾肩吾谢历日启曰：凌渠所奏，弦望既符，邓平之言，锱铢皆合，登台视朔，睹云物之必书，拂管移灰，识权衡之有度，初开卷始，暂谓春留，未览篇终，便伤冬及，徘徊厚渥，比日为年。
    ●卷六 地部、州部、郡部
    ○地  野  关  冈  岩  峡  石  尘
    ○冀州  杨州  荆州  青州  徐州  兖州  豫州  雍州  益州  幽州  并州交州
    ○河南郡  京兆郡  宣城郡  会稽郡
    ◇地
    《神农书》曰：湛浊为地。
    《黄帝素问》曰：积阴为地，故地者浊阴也。
    蔡邕《月令章句》曰：总丘陵原隰阪险曰地。
    《春秋元命苞》曰：地者易也，言养物怀任，交易变化，含吐应节，故其立字，土力於乙者为地。
    《河图括地象》曰：地广东西二万八千，南北二万六千，有君长之州，州有九，阻中土之文德，及而不治。
    《山海经》曰：帝令竖亥，步自东极，至于西极，五亿十万九千八百八步，竖亥左手把，右手指青丘北。
    《孝经援神契》曰：计九州之别壤，山陵之大，川泽所注，莱沮所生，鸟兽所聚，九百一十一万八千二十四顷，蛇尧角不垦者千五百万二千顷。
    《易》曰：立地之道，曰柔与刚。
    又曰：在地成形。
    又曰：坤，地也。
    《礼记》曰：孟冬之月，地始冻，仲春之月，地始坼。
    又曰：今夫地，一撮土之少，及其广厚，载华岳而不重，振河海而不泄，而万物载焉。
    《周官》曰：大司徒，掌天下土地之图，知九州之地域，广轮之数，辩五地之物。
    《乐声仪》曰：下元者，地气也，为始万物，生育长养，盖藏之主也。
    《春秋元命苞》曰：地所以右转者，气浊精少，含阴而起迟，故转右迎天，佐其道。
    《尔雅》曰：东至泰远，西至国，南至濮铅，北至祝栗，谓之四极，孤竹北户西王母日下，谓之四荒，九夷八狄，七戎六蛮，谓之四海。
    《老子》曰：地得一以宁，地无以宁将恐发。
    《墨子》曰：禽子问天与地孰仁，《墨子》曰：翟以地为仁，太山之上，则封禅焉，培娄之侧，则生松柏，下生黍苗莞蒲，水生鼋鼍龟鱼，民衣焉食焉，家焉死焉，地终不责德焉，故翟以地为仁。
    《孔子家语》曰：子夏曰：商闻山书曰：地东西为纬，南北为经，山为积德，川为积形，高者为生，下者为死，丘陵为牝，谷为牡。
    【启】梁昭明太子谢敕赉地图启曰：汉氏舆地，形兹未拟，晋世方丈，比此非妙，疋之长乐，唯画古贤，俦之未央，止图将帅，未有洞该八薮，混观六合，域中天外，指掌可求，地角河源，户庭不出，岂问千秋，自识乌桓之地，脱逢庄武，方著博物之书。
    【论】晋裴秀禹贡九州地域图论曰：图书之设，由来尚矣，自古垂象立制而赖其用，三代置其官，使掌其职，暨汉祖屠咸阳，丞相萧何尽收秦之图籍，今秘书既无古今之地图。又无萧何所得秦图书，唯有汉氏所画舆地及诸杂图，各不设分率。又不考正准望，亦不备载名山大川，其所载列，虽有粗形，皆不精审，不可依据，或称外荒迂诞之言，不合事实，於义无取，今制地图之体有六，一曰分率，所以辩广轮之度也，二曰准望，所以正彼此之体也，三曰道里，所以定所由之数也，四曰高下，五曰方邪，六曰迂直，此六者各因地而制形，所以校夷险之故也，有图象而无分率，则无以审远近之差，有分率而无准望，虽得之於一隅，必失之於他方，虽有准望，而无道里，则施於山海绝隔之地，不能以相通，有道里而无高下方邪迂直之校，则径路之数，必与远近之实相违，失准望之正，故必以此六者参而考之，然後远近之实，定於分率，彼此之实，定於准望，径路之实，定於道里，度数之实，定於高下方邪迂直之，故虽有峻山巨海之隔，绝域殊方之迥，登降诡曲之因，皆可得举而定者，准望之法既正，则曲直远近，无所隐其形也。
    ◇野
    《尔雅》曰：邑外谓之郊，郊外谓之牧，牧外谓之野。
    《说文》曰：野，郊外也。
    《山海经》曰：大乐之野，夏后启於此舞九代马，［事具兽部马篇。］
    又曰：都广之野，后稷葬焉，爰有黍稷，百自生，鸾自歌，凤自舞，灵寿宝华，草木所聚。
    《尚书》曰：大野既猪，东原底平。
    《毛诗》曰：我行其野，蔽芾其樗，婚姻之故，言就尔居。
    《左传》曰：辛有伊川，见被发祭於野者，曰：不及百年，此其戎乎，其礼先亡矣。
    又曰：晋文公过卫，出於五鹿，乞食於野人，野人与之块，公子欲鞭之，子犯曰：天赐也，稽首受而载之。
    又曰：裨谌能谋於野，於野则获，谋於国则否，郑国有难，子产载以如野，谋四国之事。
    《穆天子传》曰：旷原之野，飞鸟之所解羽。
    《庄子》曰：黄帝将见大隗于具茨之山，方明为御，昌宇参乘，至於襄城之野，七圣皆迷，无所问涂，遇牧马童子，乃问涂焉，［事具帝王部。］
    又曰：北门成问黄帝曰：帝张咸池之乐於洞庭之野，吾始闻之而惧，後闻之而怠，卒闻之而惑，荡荡默默，乃不自得。
</div>
    <div class="pagination">
<a href="艺文类聚_page10.html">上一页</a><span>...</span><a href="艺文类聚_page6.html">6</a><a href="艺文类聚_page7.html">7</a><a href="艺文类聚_page8.html">8</a><a href="艺文类聚_page9.html">9</a><a href="艺文类聚_page10.html">10</a><span class="current-page">11</span><a href="艺文类聚_page12.html">12</a><a href="艺文类聚_page13.html">13</a><a href="艺文类聚_page14.html">14</a><a href="艺文类聚_page15.html">15</a><a href="艺文类聚_page16.html">16</a><span>...</span><a href="艺文类聚_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
