<!DOCTYPE html>
<html>
<head>
    <meta charset="UTF-8">
    <title>名贤氏族言行类稿 - 第 34 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名贤氏族言行类稿 - 第 34 页/共 81 页</h1>
    <div class="content">　　杨寛字仁通敏有器干频牧数州号称清简歴居台阁有当官之誉　子文恩字温仁仕隋为州刺史甚有惠政及去吏人思之立碑颂徳　弟纪字温范刚正有气局后除宗正卿判礼部尚书
　　杨机字显略为洛阳令京辇伏其威风诉讼者一经其前后皆识其名姓并记其事理歴司州别驾河北太守并有能名除度支尚书方直之心久而弥厉奉公正己为时所称
　　杨干运字元邀歴潼梁二州刺史
　　杨纂从周文经河桥芒山之战毎先登军中咸推其勇敢迁骠骑大将军转华州刺史性质朴不识文字前后涖职但推诚信而已
　　杨绍字子安为鄜城郡守性恕直兼有威惠百姓安之子雄仕隋兼宗正卿迁右卫大将军贵宠冠絶一
　　时寛容下士朝野顾属　雄弟达字士达为鄯郑赵三州刺史文帝差品天下牧宰达为第一擢拜工部尚书杨素毎曰有君子貌兼君子心者惟杨达耳
　　杨荐字承畧早有名誉性亷谨喜怒不形于色后使突厥可汗称防迁大将军
　　杨汪字元度大业中拜尚书左丞明习法令果于剖防号为称职拜国子祭酒帝令百寮就学与汪讲论天下通儒硕学多萃焉论难锋起皆不能屈
　　杨尚希少入太学周文帝亲释奠令讲孝经词防可观擢为国子博士仕隋歴兵部礼部二尚书甚有雅望为朝廷所重
　　孝行杨引母终哀毁过礼恨不识父追服斩衰哀慕不改诏别敇集书标其至行
　　杨庆字伯悦居母忧哀毁骨立负土成坟　齐文宣表其门闾
　　节义杨善防字敬仁仕隋为鄃令以清正闻
　　唐杨恭仁隋观王雄子也大业初与屈突通追获贼炀帝曰比但知卿奉法而乃勇决如此苏威曰仁者必有勇殆谓此邪为凉州总管久乘边习种落情伪颉利率众猎其境恭仁应机设拒张疑屯示之颉利惧而走太宗迁洛州都督　性冲厚以礼自闲未尝与物忤时人方汉石庆
　　杨师道字景猷清警有才思贞观十年拜侍中防领朝政尝曰吾读孔光传想其余风迁中书令善草书工诗与名士燕集歌咏自适后赐宴帝令赋诗少选辄成一坐嗟伏
　　杨礼字履庄素弟之子太宗征辽拜兵部侍郎驻跸之役领歩骑二十四军跳出所向摧靡帝曰越公儿郎故有家风
　　杨武迁西台侍郎
　　杨再思郑州人第明经初调武尉至京师舍逆旅有盗窃之再思曰而苦贫故至此囊中檄汝无所事幸留他物可持去初不为人言但假贷以还　居宰相十余年
　　杨元琰字温虢州人生数嵗未言相者视曰语迟者神定必为重器秀眉美须崇肩博颐居丧七日不食补平棘令课第一御史表其政五迁州刺史咸有风绩悲涕慷慨志在王室中外食其家常数十人
　　杨玚字瑶光华州人为国子祭酒奏有司帖试明经不质大义又言举选多少之限帝然其言　在官清白吏请立石纪徳玚伯父志操颇刚简未遇时作闲居赋以自托
　　杨慎矜隋齐王暕曽孙开元初为太府卿财物羡积如丘山嵗常受有数百万任职以户部尚书致仕
　　杨绾字公权华州人性沈静不好立名第进士举词藻宏丽科绾为冠擢右拾遗制举加诗赋自绾始肃宗即位为中书舍人迁礼部侍郎建复古孝亷力田等科天下髙其议迁吏部品裁清允人服其公拜中书侍郎同平章事制下士相贺于朝复太平旧制未几薨帝惊曰天不使我致太平何夺绾之速耶　绾俭约未尝问生事禄禀造之者清谈终晷而不及荣利欲干以私闻其言必惭愧止经诰防趣学家疑晦者一见即诣其极始辅政御史中丞崔寛豪侈城南别墅池观堂皇为当时第一即日遣人毁之京兆尹黎干出入从驺驭百数省损才留十余骑中书令郭子仪在邠州行营方大防除书至音乐散五之四他闻风靡然自化者不可胜纪世以比杨震山涛谢安云
　　杨炎字公南鳯翔人父播举进士退居归养号静先生炎美须眉峻亷隅文藻雄蔚河西吕崇贲辟掌书记父丧庐墓侧有紫芝白雀之祥诏表其闾三世以孝行闻门树六阙古所未有为中书舍人与常衮同知制诰自开元后言制诰者称常杨徳宗即位拜门下侍郎同平章事建言财赋者邦国大本而生人之喉命先朝权制以中人虽大臣不得知无以计天下利害臣请出之以归有司帝从之初定令有租税庸调法自开元承平久不为版籍法度芜敝而丁口转死田畆换易贫富升降悉非向时炎疾其弊请为两税法　炎兴岭表以单议悟天子中外翕然属望为贤相
　　杨朝晟字叔明夏州人兴行间以先锋授果毅李怀光反父怀賔为韩游环将斩张昕懐光平父子皆为开府宾客军中以为荣后为邠宁节度使
　　杨凭虢州人善文辞与弟凝凌皆有名大厯中踵擢进士第时号三杨　凭重交游尚气节与穆质许孟容李相友善一时歆慕号杨穆许李　凌子敬字茂孝擢进士第平判入等兼太常少卿是日二子戎戴登科时号杨家三喜尝为华山赋示韩愈愈称之士林一时传布李徳裕尤咨赏　雅爱项斯为诗所至称之
　　杨于陵字达夫汉太尉震之裔长有竒志十八擢进士韩滉谓妻栁氏曰吾求佳婿无如于陵滉居宰相于陵不肯调退庐建昌以文书自娱滉卒徳宗闻其名拜中书舍人迁浙东观察使越人饥请出米三十万石赡贫民政声流闻入为京兆尹为岭南节度使辟李翺在幕府教民陶瓦易蒲屋以絶火患　授吏部侍郎　器量方正节操坚明终始不失时人尊仰之
　　杨元卿慷慨有术畧时时髙论人谓狂生吴少诚跋扈元卿与少诚言君臣大义以动其心及元济擅袭元卿欲困其财使不振谬説曰君若大赐将士则诸将悦助我为持表见天子元济许之既至则具条贼虚实请敇诸道执元济拜金吾卫将军擢泾源渭节度使垦废屯田五千顷泾人徳之徙节河阳何进滔乱魏博献粟二十万石助天子经费
　　杨嗣复字继之父于陵始见识于韩滉妻以其女归谓妻曰吾阅人多矣后贵且夀无若生者有子必位宰相既而生嗣复滉抚背谓曰名与位皆逾其父杨氏之庆也因字曰庆门八嵗知属文后擢进士博学宏辞与牛李相善二人引立然不欲越父当国故擢礼部侍郎凡一期得士六十八人多显官开成初以户部侍郎同平章事郑覃与李比廷争朋党嗣复曰臣位宰相不能进贤退不肖以朋党讥非所以重朝廷乞罢帝方委政故慰安之帝问延英政事嗣复领贡举时于陵自洛入朝乃率门生出迎置酒第中于陵坐堂上嗣复与诸生坐两序始于陵在考功擢李师稷及第时亦在焉人谓杨氏上下门生世以为美
　　杨虞卿字师皋虢州人父宁有髙操擢明经调临涣主簿弃官与阳城为莫逆交徳宗以諌议大夫召城城未拜诏宁即谕与俱来仕终国子祭酒　虞卿第进士博学宏辞为校书郎抵淮南防陈商葬其先贫不振虞卿未尝与游悉所赍助之累擢监察御史穆宗初立逸游荒恣虞卿上疏諌云云迁礼部员外郎进吏部
　　杨收字藏之七嵗而孤母亲授经十三通大义善属文所赋辄就吴人号神童里人造门观赋诗至压败其藩收嘲之曰尔非羸角者奚用触吾藩切当类此及壮博学强记至他艺无不通毋以奉浮屠不食肉约曰尔得进士第乃可食　涔阳耕得古钟髙一尺余收扣之曰此姑洗角也既劀拭有刻在两栾果然尝言琴通黄钟姑洗无射三均【音韵】时有安涚者世称善琴且知音收问五弦外其二云何涚曰世谓周文武二王所加收曰能为文王操乎涚即以黄钟之宫而奏之以少商应弦收曰文世安得武声乎涚大惊因问乐意　以兄假未仕不肯举进士兄假既擢进士自浙西判官擢监察御史收亦自西川迁兄弟同台世荣其友
　　杨行宻兴防贱驰射武伎皆非所长而寛简有智略善御将士推心待物无所猜忌淮南被兵六年士民转徙几尽行宻初至赐与将吏帛不过数尺钱不过数百而能以勤俭足用非公燕未尝举乐招抚流散轻徭薄敛未及数年公私富庶　庐州蔡俦尝发行宻父祖墓后行宻斩俦左右请发俦父母冢行宻曰俦以此得罪吾何为效之
　　杨烱华隂人举神童迁盈川令张説以箴赠行戒其苛杨思朂给事内侍省从宗讨内难倚为爪牙
　　杨国忠善窥上意所爱恶而迎之以聚敛骤迁嵗中领十五余使迁给事中兼御史中丞专判度支事恩幸日隆苏冕论曰设官分职各有司存政有恒而易守事归本而难失经逺之理舍此奚据洎奸臣广言利以邀恩多立使以示宠刻下民以厚敛张虚数以献状上心荡而益奢人望怨而成祸使天子有司守其位而无其事受厚禄而虚其用宇文融首唱其端杨慎矜王鉷继遵其轨杨国忠终成其乱仲尼曰宁有盗臣而无聚敛之臣诚哉是言前车既覆后辙未改求达化本不亦难乎
　　五代杨涉祖收唐懿宗时宰相父严官至兵部侍郎涉举进士昭宗时为吏部尚书　涉唐名家世守礼法而性特谨厚不幸遭唐之乱拜相之日与家相对泣下顾其子凝式曰吾不能脱此网罗祸将至矣必累尔等唐亡事梁为平章事知贡举　子凝式有文词善笔札歴事五朝居于洛阳官至太子太保
　　杨彦询字成章河中宝鼎人也少事青州王师范学师范聚书万卷使彦询掌之晋髙祖镇太原废帝疑其贰心择诸将之谨厚者佐之乃以彦询为太原节度副使　卒赠太子太师
　　宋朝杨廷璋字温玉真定人也父洪裕少渔貂裘陂有以二石鴈授之者其翼一揜左一揜右曰吾北岳使也言讫不知所之是嵗生女为周太淑妃明年而廷璋生以淑妃故得赐官世宗即位除节度使国初荆罕儒监晋州兵疑廷璋周之近亲欲图之见必懐刃而廷璋接以至诚卒不敢发初周太祖尝谕廷璋图泾帅史懿廷璋屏左右示以诏书懿受代入朝遂免祸时论以罕儒不能加害为若有施报也未几自镇来朝授静难军节度使移鄜州
　　杨守一字象先其先洛阳人也唐末徙家宋郑之间初名守素太宗为更其名端拱元年除佥书枢宻
　　杨业并州太原人也少任侠善射好田猎谓其徒曰我他日为将用兵亦如鹰犬逐雉兔尔弱冠事刘崇累迁至建雄军节度使屡立战功所向克捷国人号为杨无敌太宗征太原业据城苦战及继元降太宗闻其勇生致之使谕继元以招之业乃北面再拜大哭释甲来见太宗得之大喜以为右领军卫大将军刺代州　子延昭
　　杨延朗下一字犯始祖名改为延昭用业防补供奉官业之死太宗悯之擢延昭崇仪副使契丹入冦延昭在遂城城小无备虏攻之甚急众心危惧延昭集城下防守偶大寒命汲水注城外及旦悉为氷坚滑不可近虏遂解去拜莫州刺史契丹复冦边延昭伏铳兵于羊山之西自北击之且战且走及伏发虏众败绩获其名王函首以献进团练使官至英州防御使　延昭智勇善战沉嘿寡言寒不披衣暑不张盖遇敌必身先功成推其下故人乐为之用威振异域守边二十余年虏人畏之呼为六郎
　　杨砺字汝砺京兆雩人也举进士甲科真宗为襄王以砺为记室始砺隠时尝夜梦见一人衣冠甚古谓砺曰汝能从吾游乎砺随往顷之覩宫卫严防俄陞大殿见一南面而坐者指示砺曰此来和天尊汝异日事之砺再拜而退及为记室谒襄王还谓妻子曰今日见襄王正昔日梦中所见也真宗即位召入翰林为学士咸平元年除工部侍郎枢宻副使
　　杨徽之字仲猷建州浦城人也世尚武力父澄始业儒徽之少好学同邑有江文蔚善赋江为善诗徽之遂与齐名游学于庐山是时福建属江南亦置进士科以延士大夫徽之耻之乃间道诣中朝应举遂登进士第太祖为时望所归徽之上书言其事及太祖受禅太宗见其书谓太祖曰此周室忠臣也太宗即位入为史馆修撰上书曰陛下嗣统鸿图阐文治然擅文章者多获迅迁明经业者罕闻殊用且京师四方之防太学首善之本今五经博士并阙其员非所以厚人伦奬儒学厉贤崇化繇内及外之道也太宗嘉之顾谓宰相曰徽之儒雅之士宜置之馆殿遂判集贤真宗即位拜枢宻直学士兼秘书监咸平初始置翰林侍读学士以徽之为之累官至兵部侍郎
　　杨亿字大年建州浦城人也生之夕其祖文逸梦一羽衣自称懐玉山人觉而亿生有毛被其体其长盈尺逾月始堕母口授以书随即成诵七嵗善属文年十一以童子召对试诗赋五篇下笔立成太宗叹异以为秘书省正字真宗即位拜右正言修太宗实録大中祥符初为翰林学士尝以疾在告真宗遣使挟太医疗之亿表谢真宗批纸尾赐诗有副予前席待名贤之句其顾遇如此亿于歴代典章制度尤为该洽经传子史百家之学罔不通贯为文敏赡数千百言不加防窜对客谈笑挥毫无滞论治道谈世务必稽古騐今究切利病厚风义重名教诱进后学乐道人善贤士大夫翕然宗之真宗尝谓王旦曰亿辞学无比后学皆师慕之文章有贞元元和风格自亿始也卒諡曰文
　　杨崇勲其先苏州人也父全美仕太宗为殿前指挥使崇勲少以父任为东西班承防给事东宫真宗即位授左侍禁累迁至四方馆使属天下久罢兵有言鬻廏马者崇勲曰马者兵之用而战之备也虽无事其可去邪议遂格卒諡恭宻
　　杨大雅字子政杭州钱塘人也初名侃后避真宗藩邸名而更之唐靖恭虞卿之后虞卿孙承休唐天祐初为吴越策礼副使因家钱塘大雅承休四世孙也举进士真宗时召试学士院又上书自荐乃直集贤院久歴外官直集贤院者二十七年不迁有出其后者往往致荣显或笑其违世自守大雅叹曰吾不学乎世而学乎圣人由是以至此吾之所有不敢以荐于人而尝自献于天子矣拜右諌议大夫集贤院学士出知亳州卒
　　杨察字隠父其先成都人也举进士召试学士院改著作郎直集贤院为开封推官同修起居注出为江东转运使部吏颇易其年少及摘发奸伏一路悚栗召为右正言知制诰有上书请罢有司糊名考试及变文格使为放轶以袭唐体者察谓防禁一溃则奔竞复起文无今昔以体要为宗若肆其诞谩亦非唐氏科选之法议遂寝　御史何郯论事不得实问状察言御史故事许风闻若反被责问非所以为人主耳目之官也后拜三司使卒諡宣懿　察七嵗始能言为文敏赡
　　杨遂开封人也少善骑射应募军中王则反于贝州遂穴城以入贼平功第一授神卫指挥使从狄青为先锋至归仁铺与侬智髙遇遂挑战身被数创手杀数十人士卒乘之贼众奔溃神宗时拜宁逺军节度使卒諡庄敏
　　杨绘字元素汉州绵竹人也举进士神宗时为修起居注知諌院建言宗室以服属裁防子之数立出官之法神宗嘉纳向传范帅京东绘请易其任以杜外戚侥求神宗曰得卿如此言甚善诚可以止异日佞求也宰相曾公亮用所善曾巩为史馆绘言公亮以朝廷名器为己物乞正招权之罪巩既罢史官绘亦罢諌职御史中丞滕甫言绘何罪而罢神宗于是诏甫曰绘坚求外补盖绘未究朕意绘迹疎逺立朝寡党不畏强御知无不为朕一见即知其忠直可信故擢置言职知之亦笃矣未阅月再知諌院元祐间复待制知杭州卒
　　杨杰字次公无为人妙龄擢甲科文行有名于时官太常连六七任一朝礼乐皆赖讨论迁南吕舍人入侍讲筵王荆公东坡先生皆钦重之元丰中召对上问以佛法有无为集数十巻











　　名贤氏族言行类稿巻二十二
　　钦定四库全书
　　名贤氏族言行类稿卷二十三
　　宋　章定　撰
　　阳【四百三十四】
　　姓纂周景王封少子于阳樊子孙因氏焉晋有阳处父鲁有阳货北平无终周末阳翁伯适北燕遂家无终秦置右北平因为郡人汉有阳雍于无终山立义浆有人遗白石令种之生玉因号玉田阳氏见范通燕书
　　左传昭十七年吴伐楚阳匄为令尹卜战
　　僖三十二年鬭章请平于晋晋使阳处父报之晋楚始通孟子阳虎曰为富不仁矣为仁不富矣
　　后汉阳球字方正补尚书侍郎娴达故事章奏处议为台阁所崇信迁司校尉既诛王甫等乃敕中都官从事曰且先去大猾当次按豪右权贵闻之莫不屏气诸奢饰之物皆各缄縢不敢陈设京师畏震
　　晋载记阳裕字士伦叔父耽幼而竒之曰此儿非惟吾门之标秀乃佐时之良器干事之才能慕容皝拜郎中令迁大将军左司马谦恭清俭刚简慈笃士大夫流亡羁絶者莫不经营收葬存恤孤遗初卢谌毎曰吾及晋之清平歴观士多矣忠智简毅笃信义烈如阳士伦者实亦未几
　　阳骛字士秋素好学器识沉逺为平州别驾屡献安时彊国之术慕容皝即位迁左长史东西征伐防谋帷幄忠干贞固可托付大事后为太尉清贞廉谨老而弥笃性俭约常乘弊车瘠马
　　南史孝义阳黒头四世同居诏表门闾蠲租赋
　　北史阳尼字景文李冲以尼硕学举为国子祭酒后兼州中正孝文令诸州中正各举所知尼举其子帝曰昔有一祁名垂往史今有二奚当闻来牒　从孙固字敬安俶傥不拘小节博览篇籍有文才累迁侍御史多所劾奏宣武广访得失固上谠言表请早正东储后免官着演赜赋以明通塞之事又作刺残疾嬖幸诗刚直雅正不畏强御居官清洁家无余财　子休之字子列隽爽有风槩好学爱文藻语曰能赋能诗阳休之仕除散骑常侍监修起居注后除中山太守在郡三年再致甘露之瑞又除吏部尚书凡所选用才地俱允典选稍久非所好毎曰此官实自清华但烦剧妨吾赏适真是樊笼矣　早得才名为人物所倾服　固从兄藻字景徳涉猎经史位中书博士子斐字俶鸾仕魏为散骑常侍聘梁梁尚书羊侃
　　与斐故旧欲召斐至宅相见三致书斐终辞焉还除延尉少卿固从弟昭字元景学涉史传尤娴案牍仕齐为墨曹参军　子静立性淳孝操履清方仕齐位三公郎中
　　阳雄字元略善附防能自谋身故任兼出内保全爵禄唐阳峤其先北平人世徙洛阳北平齐尚书左仆射休之四世孙举八科皆中谨饬好学喜诱劝后生以清白闻
　　阳城字亢宗定州人资好学贫不能得书求为吏集贤院窃院书读之昼夜不出户六年无所不通及进士乃去隠中条山与弟堦域常易衣年长不肯娶谓弟曰吾与若孤惸相育既娶则间外姓虽共处而益疏弟义之亦不娶谦恭简素遇人如一逺近慕其行来者接迹于道闾里有争讼不诣官而诣城决之有家奴化其徳亦方介自约哀其馁与之食亦不内李泌荐之朝诏以著作郎召城封还诏泌为相又言徳宗召拜谏议大夫城褐衣到阙下辞让帝遣中出绯衣衣之初未起搢绅想见其风采处谏议以为且死职天下亦惮之裴延龄诬逐陆贽时无敢言者城闻曰吾谏官不可令天子下杀无罪臣乃守延英阁上疏极諌累日不止闻者寒惧城愈励帝大怒不已欲相延龄城显语曰延龄若相吾当取白麻坏之哭于廷帝不相延龄城之力也坐事下迁国子司业引诸生告之曰凡学者所以学为忠孝也诸生有久不省亲者可归省躬讲经籍生徒斤斤皆有法度薛约者狂而直言事得罪谪连州吏捕迹之城家帝恶城党有罪出为道州刺史太学诸生何蕃等二百人顿首阙下请留城为吏遮抑不得上至道州州产侏儒嵗贡诸朝城哀其生奏罢州人感之以阳名子赋税不时观察使数诮责州当上考功第城自署曰抚字心劳追科政拙考下下　阳城徳行道义为士林之所敬服徳宗以银印赤绂起于隠所骤拜谏官可谓贤且遇矣故学生闻道州之贬投业而呌阍贤士怆驿名之同摛辞而颂徳可以知其贤不诬也然韩退之诤臣论乃极口诋之何哉考之本传以谓他谏官论事苛细帝厌苦城浸闻得失日熟犹未之言客屡諌之第辞以酒而不答盖其以有待也至徳宗逐陆贽欲相裴延龄而城伏阙之疏始上谏争恳至累日不解故元防之诗云贞元嵗云暮朝有曲如钩飞章八九上皆若珠暗投且曰事不止臣谏誓不休而白乐天诗阳城为谏议以正事其君其手如屈铁举必指佞臣卒使不仁者不得秉国钧栁子厚亦云抗志厉义直道是陈盖退之诤论乃在止裴延龄为相之前而三子颂美之言乃在阳城极諌之后尔【见葛常之韵语阳秋】
　　阳惠元平州人以趫勇奋以兵三千击田悦有功
　　羊【四百三十五】
　　姓纂晋羊舌大夫之后生职生赤伯华生肸叔向叔鱼生食我春秋末始单姓为羊氏秦乱徙居太山
　　叔向晋大夫羊舌肸书遗子产谏铸刑书　卫人使屠伯馈叔向羮与锦叔向受羮反锦　叔向古之遗直三数叔鱼之恶
　　后汉羊续字兴祖为南阳太守入界羸服间行观歴县邑采问风謡然后乃进　府丞尝献生鱼受而悬于廷
　　党锢羊陟字嗣祖清直有学行迁冀州刺史奏按贪浊所在肃然拜河南尹计日受俸禁制豪右京师惮之
　　晋羊祜字叔子世吏二千石至祜九世并以清徳闻垦田襄阳大获其利在军常轻裘缓带身不披甲入综机宻出统方岳常造岘山置酒言咏终日不倦及卒襄阳百姓于岘山建庙立碑望其碑者莫不流涕因名堕泪碑位太傅平吴之功祜实啓之
　　羊曼字祖延与阮放等八人号兖州八伯而曼为防伯葢拟古之八隽后为丹阳尹
　　外戚羊琇字稚舒皇后之弟累迁至散骑常侍在职十三年典禁兵预机宻宠遇甚厚性豪奢作兽炭以温酒党慕胜己
　　羊鉴字景期
　　羊之惠皇后父迁右仆射加侍中
　　南史羊欣字敬元曽祖忱晋徐州刺史欣泛览经籍尤长书为新安太守在郡四年简惠著称尝曰人生仕宦至二千石斯可矣转义兴太守称病免归
　　羊保祖楷晋尚书都官郎保善奕碁宋文帝亦好奕与赌郡保戏胜以任宣城太守歴丹阳尹防稽吴郡太守以其廉素寡欲故频授名郡为政虽无殊绩而去后常必见思
　　羊侃字祖忻归梁为侍中武帝置武宴诗示之侃即席应诏帝览曰吾闻仁者有勇今见勇者有仁可谓邹鲁遗风英贤不絶　少雄勇旅力絶人
　　羊雅仁字季穆归魏梁征伐青齐间累有功绩位至司空刺史
　　北史羊祉字灵祐性刚爱刑仕魏假节龙骧将军为秦梁二刺史当官不惮彊御朝廷以为刚断毎令出使颇为深文所经之处人号天狗下及　子深字文泉迁驾部郎中时沙汰郎官深以才堪见留在公明断深子肃以学尚知名为武徳郡守　子敦字元礼
　　为本州别驾公平正直见非法终不判署为广平太守甚有能名奸吏局蹐秋毫无犯　从弟烈字信卿以学知名除阳平太守蝗不入境敇书褒美迁光禄少卿家传素业闺门修饬为世所称一门女不再醮
　　羊士谔不知何许人有寻山家诗曰主人闲语未开门绕篱野菜飞黄蝶苕溪渔隠甚称之
　　姜【四百三十六】
　　姓纂炎帝生于姜水因氏焉生太公封齐为田和所灭子孙分散后为姜氏因天水上邽县汉初以豪族徙闗中遂居天水
　　后汉姜肱字伯淮与二弟仲海季江俱以孝行着闻友爱天至常共卧起桓帝徴使画工图形状肱卧于暗以被韬面工竟不得见之
　　姜诗事母至孝赤眉散贼经诗里弛兵而过曰惊大孝必触鬼神后察孝防显宗诏曰大孝入朝拜为郎妻厐盛之女奉顺尤笃母好饮江水嗜鱼鲙舍侧忽有涌泉味如江水毎旦辄出双鲤鱼
　　蜀志姜维字伯约思虑精宻凉州上士也敏于军事才兼于人极上将之重而侧室无妾媵之防后庭无声乐之娱
　　唐姜謩秦州上邽人大业末为晋阳长薛举冦秦州以謩山西豪望诏安抚陇外后仁杲平拜秦州刺史帝曰昔称衣锦故乡今以本州相授所以偿功凉州荒梗宜有以靖之謩至抚边以恩信人喜曰不意复见太平官府
　　姜确字行本以字显贞观中为将作少匠以干力称髙昌之役为行军副总管出伊州距栁谷百里依山造攻械其处有汉班超纪功碑行本磨去古刻更刋颂陈国威灵进平髙昌战有功玺书慰劳　居官虽祁寒烈暑无懈容
　　姜皎长安中为尚衣奉御帝以藩邸旧恩迁太常卿姜晦起家蒲州参军为髙陵令治有声人畏爱之擢御史中丞振台仪转太常少卿时马乏请诏市马改兵部满嵗为吏部侍郎主选曹史处事精明皆以为神人云
</div>
    <div class="pagination">
<a href="名贤氏族言行类稿_page33.html">上一页</a><span>...</span><a href="名贤氏族言行类稿_page29.html">29</a><a href="名贤氏族言行类稿_page30.html">30</a><a href="名贤氏族言行类稿_page31.html">31</a><a href="名贤氏族言行类稿_page32.html">32</a><a href="名贤氏族言行类稿_page33.html">33</a><span class="current-page">34</span><a href="名贤氏族言行类稿_page35.html">35</a><a href="名贤氏族言行类稿_page36.html">36</a><a href="名贤氏族言行类稿_page37.html">37</a><a href="名贤氏族言行类稿_page38.html">38</a><a href="名贤氏族言行类稿_page39.html">39</a><span>...</span><a href="名贤氏族言行类稿_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
