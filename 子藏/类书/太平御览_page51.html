<!DOCTYPE html>
<html>
<head>
    <meta charset="UTF-8">
    <title>太平御览 - 第 51 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 51 页/共 737 页</h1>
    <div class="content">《山海经》曰：华山，冢也，（冢者，神鬼之所舍也。）其祀之以太华。
又曰：泰华之山，削成而四方，其高千仞，其广千里。（郭璞注曰：山上明星玉女主持玉浆，得服之即神仙之道险无不通也。）有蛇曰肥遗，六足四翼，见则天下旱。
《列仙传》曰：马明生从安期先生受金液神丹方，乃入华阴山中，合金神丹天也。
又曰：修羊公者，蜀人也，止华阴山石室中，中有悬石榻，卧其上，石尽穿陷。
又曰：毛女者，在华阴山中，猎师世世见之，体生毛，自言秦始皇宫人也。
又曰：呼子先者，汉中阙下卜师也，寿百余岁。临去呼酒家妪曰：急装，当与妪共应中陵王召，夜有仙人持二茅狗来，先持一与酒家妪，得俱骑，乃龙，上华阴山也。
《周礼》曰：豫州，其镇山曰华山。
《华山记》云：山顶有池，生千叶莲花，服之羽化，因曰华山。
又曰：山有三峰。（谓莲花，毛女，松桧也。）
《辛氏三秦记》曰：华山在长安东三百里，不知几千仞，如半天之□。
《晏子春秋》曰：君子若华山松柏，既多望之，自不知厌。
薛综注《西京赋》曰：华山对河东首阳山，黄河流于二山之间。古语云：本一山当河，河水过之而曲行，河神巨灵以手擘开其上，以足蹈离其下，中分为两，以通河流。今睹手迹於华岳上，足迹在首阳山下，俱存焉。
《韩子》曰：秦昭王使工人施钩梯上华山，以松柏之心为博，箭长八尺，棋长八寸。勒之曰：“昭王尝与天神博于此。”
《周易是谋类》曰：西岳亡玉羊。郑玄注曰：“玉羊，华山之精。”
《山海经》曰：小华山，（即少华也。）其木多荆杞，鸟多赤，可以御火。
泰山
《诗》曰：泰山岩岩，鲁邦所瞻。
《传》曰：郑伯请释泰山之祀而祀周公，以泰山之礻方易许田。
《公羊传》曰：山川有能润于百里者，天子秩而祭之。触石而出，肤寸而合，不崇朝而遍雨欤天下者，惟泰山□尔！
《语》曰：季氏旅于泰山。子谓冉有曰：“汝不能救与？”（旅，祭名也。礼，诸侯祭山川在其封内者，今陪臣祭泰山，非礼也。冉有孔子时仕季氏。救犹止也。）对曰：“不能。”子曰：“呜呼！曾谓泰山不如林放乎？”（孔子意云，泰山之神知礼过于林放之贤远也。）
《白虎通》曰：王者功成封禅必于泰山者何？万物之始，交代之处也。
《史记》曰：汉武帝封泰山，白□起封中。
《汉书》曰：武帝封泰山，禅石闾。应劭注曰：石闾在泰山下，南方土人言仙人闾。
应劭《汉官仪》曰：泰山东南名日观者，鸡一鸣时，见日始欲出，长三丈所。观者望见长安，其高如视浮□，其峻如无道径，望人如盂升，或以为小白石，或以为冰雪。视岩石松树，郁郁苍苍如□中。
《晋书》曰：张忠隐于泰山，教授弟子，教以形，不以言。符坚征之，及至，坚赐以衣冠。辞曰：“年朽落，不堪衣冠，请以野服入觐。”从之。後乞还，坚以安车送之。行达华山，叹曰：“我东岳道士，殁于西岳，命也。”及关而死。
《道书福地记》曰：泰山多芝草，五石下有洞天，周回三千里，鬼神之府。
袁山松《後汉书》曰：光武封泰山，□气成宫阙。
《风俗通》曰：古封泰山，禅梁甫。旧说岱宗上有金箧玉策，能知人年寿修短。汉武帝探策得十八，因倒读曰八十，其後果寿长八十。
《博物志》曰：泰山，一曰天孙，言为天帝孙也，主召人魂。东方万物始成，故知人生命之长短。
《五经通义》云：一曰岱宗，言王者受命易姓，报功告成，必于岱宗也。东方万物始交代之处。宗，长也，言为群岳之长。
《白虎通》曰：王者受命必封禅，封者，广厚也。（禅，除地为坛。字本为单，以为祭神，故从示。）皆刻石纪号，著己之功绩以自效也。天以高为尊，地以厚为德，故增泰山之高以报天，禅梁甫之以报地也。（《史记》曰：无怀氏封泰山禅云云，伏牺氏封泰山禅云云，神农氏封泰山禅云云，炎帝封泰山禅云云，黄帝封泰山禅云云，颛顼封泰山禅云云，帝喾封泰山禅云云，尧封泰山禅云云，禹封泰山禅云云，禹封泰山禅会稽，周成王禅梁甫，肃然及蒿里，石闾，后又凡五修封泰山。）
《後汉书》曰：光武封泰山，禅梁甫。凡云云、亭亭、肃然、嵩里、社首、梁甫，皆泰山下小山也。石闾在西岩下。
《汉官仪》及《泰山记》曰：泰山盘道屈曲而上，凡五十余盘，经小天门、大天门，仰视天门，如从穴中视天窗矣。自下至古封禅处，凡四十里。山顶西岩，为仙人石闾；东岩为介丘；东南岩名日观，日观者，鸡一鸣时，日始欲出也，长三丈许。又东南名秦观，秦观者，望见长安。吴观者，望见会稽；周观者，望见齐。黄河去泰山二百余里，於祠所瞻黄河如带，若在山。山南有庙，悉种柏千株，大者十五六围，相传云汉武所种。小天门有秦时五大夫松，见在。（《茅君内传》云：仙家凡有三十六洞天，岱宗之洞周回三千里，名曰三宫空洞之天。）
《列仙传》曰：稷丘君者，泰山道士也。武帝时以道术受赐。後上东巡泰山，稷丘君乃冠章甫，衣黄衣，拥琴来拜武帝，曰：“陛下勿上也，上必伤足。”上必欲上，及上数里，左右足指果折，乃止。
《列仙真人传》曰：马明灵者，齐国临淄人也。本姓和，字君贤，为县吏捕贼，为所伤，当时殆死。良久，忽於道间见一女，以肘後管中一丸药，大如小豆，与明服之，于是即愈，血绝疮合。随神女还岱宗石室中，上下悬绝，重岩深隐，去地千余丈，其中金床玉枕，乃人迹所不能至。
《神仙传》曰：刘冯者，沛人。学道于穆王子，服石桂英及中岳石硫黄，年三百余岁而有少容，後入泰山中。
又曰：泰山下老父者，失其姓名。汉孝武皇帝巡狩，见老父锄于道间，头上白光高数丈。因问之。父对曰：“臣年八十五时，衰老垂死，头白齿落。有道者教臣绝，但饮水，并作神枕，枕中有三十二物，其二十四物以当二十四气，其八物当八风。臣行之转少，日行三百里，九十矣。”帝受其方，赐缣帛去。父入岱宗山，十年、五年时还乡里，三百余年，乃不复返也。
《上党记》曰：太行坂东头，即泰山也。避世者，区种而食，或射熊于岩间。
《泰山记》曰：泰山庙在山南，悉种柏树千株，大者十五六围。父老传云，汉武所种。庙及东西房三十余间，并高楼三处，春秋飨祀泰山君，常在此坛。
《周易是谋类》曰：泰山失金鸡。郑玄注曰：“金鸡，泰山之精。”
丘渊之《齐记》曰：泰山，东岳也。瀛博二县共界。汉武封禅，割此县以供祀泰山。故曰奉高，三十里有延陵儿冢。
伍辑之《从征记》曰：泰山于所经诸山非最高，而岑轩举，凌跨众阜，□霞草木，霭然灵异，苑囿神奇，故无螫虫猛兽。
《孟子》曰：孔子登东山而小鲁，登泰山而小天下。
《尸子》曰：泰山之中，有神房阿阁帝王录。
《淮南子》曰：清之为明，杯水而见眸子；浊之为暗，河水不见泰山。
《孟子》曰：挟泰山以超北海。
恒山（亦名常山）
《史记》曰：赵简子谓诸子曰：吾藏宝符于常山，往得者立焉。诸子竞往，无所得。无恤曰：“常山临岱可取也。”简子曰：“是知符矣。”遂立之。
《白虎通》曰：北方为常山者何？阴终阳始，其道常久，故曰常。
《後魏书》曰：道武立庙於上，置侍祀九十九人，岁时祷水旱。至文成帝东巡，亲祀其神焉。
《春秋元命苞》曰：昴、毕散为冀州，分为赵国，立为常山。
崔鸿《前燕录》曰：慕容俊寿光三年，常山寺大树根下，得璧七十二，圭七十，光色精奇，有异常玉。
《孙子兵法》曰：常山之蛇，名曰率然，一身而两头，击其一头，则一头至，击其中，则两头俱至。
《神农本草》曰：常山有草，名神农，置之门上，每夜叱人。
《常山图经》曰：北岳恒山，在县西北一百四十里。
《尚书□禹贡》曰：太行恒山，至于碣石，有恒水出焉，其下有祠。
《恒山记》曰：高三千九百丈，上方三十里，周回三千里，上有泰玄之泉，神草十九种，道者服之成仙。
又：太史公云：北岳有五名：一名兰台府，二名列女宫，三名华阳台，四名紫微宫，五名太一宫。或云：太茂山山北四百余里，号飞狐之口，有率然蛇，孙吴喻兵势。
《管子》曰：其山北临代，南俯赵，东接河海之间，早生而晚杀，五谷之所蕃熟，四种五获焉。
阳固《北都赋》曰：茂丘，茂山也。盖恒岳之别名，氵瓜水从西来，甚大，至茂山之西，沉伏于地，过山而复出，其大如初。世言避恒岳之灵。
衡山
《周官》曰：荆州，其山镇曰衡山。
徐灵期《南岳记》曰：衡山者，五岳之南岳也，其来尚矣。至於轩辕，乃以（音潜。）霍之山为副焉。故《尔雅》云：“霍山为南岳”，盖因其副焉。（或云衡山亦名霍山。）至汉武南巡，又以衡山辽远，道隔江汉，於是乃徙南岳之祭于庐江山，亦承轩辕副义也。（干宝《搜神记》曰：汉武徙南岳之祭著卢江潜县之霍山，郭璞《尔雅注》云：霍山在卢江郡潜县，别名天柱山。汉武以衡山辽远，谶纬以霍山为岳，故祭之也。）
《晋书》曰：刘麟之尝采药至衡山，深入忘返，见有一涧水，南有二石，一开一闭，水深广不得过，欲还失道，遇伐弓人问道，仅得还家。或说中皆仙灵方药，麟之欲更寻，终不复知其处。
罗含《湘中记》曰：衡山、九嶷皆有舜庙，太守至，常遣户曹致祀，则如弦歌之声也。
《吴越春秋》曰：禹伤父功不成，登衡山，血白马以祭之。忽然而卧，梦赤绣文衣男子，称玄夷苍水使者，谓禹曰：“欲得我山书者，斋于黄帝之岳。”禹乃退，斋三日，登宛委发石，得金简玉字之书，得治水之要也。
盛弘之《荆州记》曰：衡山有三峰：其一名紫盖，每见有双白鹤回翔其上；一峰名石菌，下有石室，寻山径，闻室中有讽诵声；一曰芙蓉，上有泉水飞流，如舒一幅白练。
《山海经》曰：衡山一名岣嵝山，其上多青ぬ鸟，多鸲鹆。（岣音，矩，嵝音缕。）
《湘中记》曰：衡山、九疑皆有舜庙，遥望衡山如阵□沿湘千里，九向九背，乃不复见，有玉牒焉。（禹按其文，以治水也。）
刘敬叔《异苑》曰：湘东姚祖，太元中为郡吏，经衡山，望岩下数少年并执笔作书。祖行旅休息，乃过之。未至百步，少年相与飞，遗一纸书，其字皆鸟迹。
《郡国志》云：衡山，南岳也。《南岳记》云：当翼、轸，度机、衡谓之衡山。山有锦石，斐然成文。
霍山
《白虎通》曰：南方为霍山者何？太阳用事，护养万物，故为霍山。
《尔雅》曰：大山宫，小山霍。（郭璞注曰：宫谓围绕也。《礼记》曰：君为庐宫是也。）
《汉书》曰：武帝以衡山远，讠记皆以霍山为南岳，故祭其神於此。
《宋书》曰：霍山数年来，常有钟声潜发重壤，山崩间六钟自出，制度合古式，声中律吕。
《山海经》曰：霍山有兽焉，其状如狸，白尾方鬣，名曰フフ，养之可以忘忧。（音沛，谓畜之也。）
《黄庭内景经》曰：霍山下有洞台，方二百里，司命君之府也。
《白虎通》曰：小山绕大山为霍。
卷四十　地部五
王屋山
《列子》曰：太行王屋二山，方七百里，高万仞。北山愚公者，年且九十，面山而居。惩山北之塞，出入之迂也。聚室而谋曰：“吾与汝毕力平险，可乎？”杂然相许。（杂，犹佥也。）其妻曰：“以君之力，曾不能损魁父之丘，如太行王屋何？且焉置土石？”杂曰：“投诸渤海之尾，隐土之北。”遂率子孙荷担者三夫，叩石垦壤，运于渤海之尾。邻人京城氏之孀妻，有遗男，始龀，往助之。寒暑易节，始一反焉。河曲智叟笑而止之曰：“甚矣，汝之不慧。以残年余力，曾不能毁山之一毛，其如土石何？”北山愚公长息曰：“汝之心，曾不若孀妻弱子。虽我之死，有子存焉；子又生孙，孙又生子。子子孙孙，无穷匮也，而山不加增，何苦而不力乎？”河曲智叟无以应。操蛇之神闻之，惧其不已，告之於帝。帝感其诚，命夸娥氏二子负二山，一厝朔东，一厝雍南。
《神仙传》曰：甘始，太原人。善行气，不食，服天门冬，治病不用针、艾。在人间三百岁，乃入王屋山。
《茅君内传》曰：王屋山之洞，周回万里，名曰小有清虚之天。
《太素真人王君内传》曰：王屋山有小天，号曰小有天，周回一万里，三十六洞天之第一焉。
太行山
《史记》曰：郦生说汉高祖曰：“愿足下急复进兵，收取荥阳，据敖仓之粟，塞成皋之险，杜太行之道，距飞狐之口，守白马之津，以示诸侯。
《神仙传》曰：王烈，邯郸人。服黄菁、铅华，老而更少。嵇叔夜甚爱之，与共入山游戏。烈後独入太行山，忽闻山东北如雷声，往视，山上破数百丈，石中有一孔径尺，中有青泥出。烈取抟之，随手坚凝，气味如粳米饭也。烈自食数丸，因掘归以与叔夜，即皆成青石，打之作铜声。案：神山五百岁一开，其中有石髓，得而服之，寿与天地相毕。
《述征记》曰：登滑台城，西南望太行山，白鹿岩、王莽岭冠于众山之表。
《墨子》曰：墨子怒，耕柱子曰：“我无愈于子。”墨子曰：“将上太行，驾骥与羊，子将谁驱？”曰：“将驱骥。以骥足责也。”墨子曰：“我亦以子为足责。”
《尸子》曰：龙门，鱼之难也；太行，牛之难也；以德报怨，人之难也。
《水经注》曰：仲尼伤道不行，欲北从赵鞅，闻杀鸣犊，遂旋车而返。其後晋人思之，于太行岭南为之立庙，盖往时回辕处也。余案诸子书及史籍之文，并言仲尼临河而叹曰：“丘之不济，命也夫！”如是，非大行回辕之言也。
《博物志》曰：按太行山而北去，亦不知山所限极处，亦如东海不知所穷。
霍太山
《史记》曰：智伯攻赵襄子。襄子惧，乃奔保晋阳。原过後至，于王泽见三人，自带以上可见，自带以下不可见。与原过竹二节莫通曰：“为我以是遗赵无恤。”原过既至，以告襄子。襄子斋三日，亲自剖竹，有朱书曰：“赵无恤，余霍太山，（徐广曰：在河东永安县。）山阳侯天使也。三月丙戌，余将使汝反灭智氏，亦立我百邑，余将赐汝林胡之地。”灭智伯，使原过主霍太山祠祀。
又曰：飞廉先为纣作石椁，（徐广曰：作石椁于此方。）还无所报。乃为坛于霍太山而报，得石棺，铭曰：“帝令处父，不与殷乱，赐汝石棺。”
《水经注》曰：霍太山上有飞廉冢，山下有岳阳庙，庙甚灵，鸟雀不栖其林，猛虎常守其庭。此则《禹贡》岳阳也。
《唐书》曰：义旗初建，高祖自太原起兵，西赴阙中，途经霍邑。时隋将宋老生陈兵拒险，义师不得进，乃屯于贾胡堡。会霖雨积旬馈运不给，高祖患之。忽有白衣老人诣军门请见：“余霍山神也，遗语大唐皇帝，若向霍山东南傍山取路，八日雨止，我当助尔破之。”高祖初哂之，遣人东南视，果有微道。高祖笑曰：“此神不欺赵襄子，岂当负吾邪？”及八日月己卯，雨果霁。高祖大悦，以太牢祭其山。
首阳山
《诗》曰：采苓采苓，首阳之巅。采苦采苦，首阳之下。采葑采葑，首阳之东。
</div>
    <div class="pagination">
<a href="太平御览_page50.html">上一页</a><span>...</span><a href="太平御览_page46.html">46</a><a href="太平御览_page47.html">47</a><a href="太平御览_page48.html">48</a><a href="太平御览_page49.html">49</a><a href="太平御览_page50.html">50</a><span class="current-page">51</span><a href="太平御览_page52.html">52</a><a href="太平御览_page53.html">53</a><a href="太平御览_page54.html">54</a><a href="太平御览_page55.html">55</a><a href="太平御览_page56.html">56</a><span>...</span><a href="太平御览_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
