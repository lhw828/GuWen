<!DOCTYPE html>
<html>
<head>
    <meta charset="UTF-8">
    <title>事林广记前集 - 第 22 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事林广记前集 - 第 22 页/共 35 页</h1>
    <div class="content">相识满天下知心能几人　路遥知马力事久见人心
莫信直中直湏防人不仁　相识相益済人须済急
美茶不如薄酒近亲不如远友
糟糠之妻不下堂贫贱之交不可忘
求人须求大丈夫済人须済急时
逢人且说三分话未可全抛一片心
在家不会迎宾客出路方知少主人
富不亲兮贫不疏此是人间大丈夫富则进兮贫则退此是人间真小辈
 居官警语
食淡精神爽心清梦寐安　吏官不立官吏不行
国正天心顺官清民自安　官清人吏瘦神灵庙祝肥
尔俸尔禄民膏民脂下民易虐上天难欺
 为吏警语
智过十人方为一吏　人心似铁官法如炉
为人莫为吏为吏莫为推　惧法朝朝乐欺公日日忧
一阶伏事一阶草屩伏事麻鞋
事大小有钱便了事小大钱便坏
得人钱财与人消灾得人钱谷与人作福
看经未为善作福未为愿莫若当权时与人行方便
 禅机警语
一朝权在手堪作令行人　世上难事人心自不坚
根深不怕风摇动树正何愁月影斜
但愿五湖明月在不愁旡下金钩
有名岂在鑴顽石路上行人口是碑
红粉易为端正女无钱难作要儿郎
无求到人情好不饮从他酒价高
 道家警语
道高龙虎伏德重鬼神钦　酒中曾得道花里遇神仙
饱暖生滛欲饥寒发善心　碑文穷帐设韭菜小开斋
 通用警语
一人道好千人道好　不因一事不长一智
得人一牛还人一马　宁逢猛虎不逢善军
社公不语猪头自来　泥多佛大水长船高
人穷计拙马瘦毛长　人离乡贱物离乡贵
入山擒虎易开口告人难　无钱方断赌临老去看经
一皮较一皮孙子不如儿　人道添一年我道减一岁
贫居闹市相识富在深山有远亲
贫达士将金赠病有闲人说药方

新编纂图增类羣书类要事林广记卷之十　　【前集】
○家礼类 【冠昏丧祭】 
　　冠礼緫叙
 吕和叔乡仪曰
古者未冠为童子彩衣紒执事服劳以事长者所以教之逊弟也今自龆齓皆具衣冠与先生抗礼此孔子所谓欲速成者岂飬德之道哉今欲年未二十者虽未能不冠止以帽加首凡有聚会则立侍执事以听命庶几稍知事长之礼至二十则父兄择日命宾略如古礼加冠而字之亦助风教之一端也
 冠礼
温公家仪与文公冠礼大畧一同男子年十五至二十皆可冠必父母期以上丧始可行之其礼主人盛服亲临筮日于影堂之内西向若不吉则更筮他日前期三日筮宾如求日之仪乃遣人戒宾曰某有子某将加冠于其首愿吾子之教之也宾对曰某不敏恐不能供事以病吾子敢辝主人曰某愿吾子之终教之也宾对曰吾子重有命某敢不从前一日又遣人宿宾曰某将加冠于某之首吾子将莅之敢宿宾对曰某敢不夙兴其日夙兴宾主人执事者皆盛服执事者设盥盆于厅事阼阶下东南有台帨巾在盆北有架陈服于房中西牖下东向北上公服靴笏次旋襕衫次四癸衫腰带栉篦緫幧头席二在南公服衫设于椸靴置椸下笏腰带篦栉緫幧头置卓子上酒壶在服北次盏注亦置卓子上幞头帽巾各承以盘蒙以帕主人执事者三人执之立于堂下西阶之西南向东上宾升则东向主人立于阼阶下少东西向子弟亲戚立于盥盆东西向北上傧者立于门外以俟宾将冠者双紒袍勒帛素屐在房中南向宾至赞者从之立于门外东向赞者少退宾者以告主人主人迎宾出门左西向再拜宾荅拜主人与赞者相揖不拜又揖宾乃先入门宾并行少退赞从宾后入门宾主分庭而行揖让而至阶又揖让而升主人由阼阶先升立于阶上少东西向宾由宾阶継升立于阶上少西东向赞者盥手由宾阶升立于房中西向傧者取席于房布之于主人之北西向将冠者出房立于席北南向宾之赞者取栉緫篦幧头置于席南端兴席北少东西向立宾揖将冠者将冠者即席西向坐为之栉合紒施緫加幧头宾降主人亦降立于阼阶下宾礼辝宾盥手毕主人一揖一让升自阼阶宾升自西阶皆复位宾降西阶一等执巾者升一等授宾宾执巾正容徐诣将冠者席前东向祝曰令月吉日始加元服弃幼志顺成德寿考维祺介景福乃跪为之着巾兴复位赞者为之取篦掠发冠者兴宾揖之适房服四癸衫腰带出房南向良久宾揖之即席跪宾盥如初降二等受帽进祝曰吉月令辰乃申服谨威仪淑慎德眉寿永年享受明福加之复位如初兴宾揖之适房服旋襕衫腰带正容出房南向良久宾揖之即席坐宾盥如初降三等受幞头进祝曰以岁之正以月之令咸加服兄弟具在以成厥德黄耇疆受天之庆赞者撤帽宾加幞头复位如初冠者兴宾揖之适房改服公服若鞾襕正容出房立南向主人执事者受帽彻栉篦席入于房摈者取席布于堂中间少西南向赞者取盏斟酒于房中出房立于冠者之南西向宾揖冠者就席冠者立于席西南向宾受盏于赞者诣席前北向祝曰旨酒既清喜荐令芳拜受祭之以定祥承天之休寿考不忘冠者再拜于席西升席南向受盏宾复位东向荅拜冠者即席南向跪祭酒兴就席末坐啐酒兴降席授赞者盏南向再拜宾东向荅拜冠者入家拜见于母母受之宾降阶东向主人降阶西向冠者降自西阶立于西阶东南向宾字之曰礼仪既备令月吉日昭告字爰字孔嘉髭士攸宜宜之于嘏永受保之曰伯某甫仲叔季惟所当冠者对曰某虽不敏敢不夙夜祗奉宾请退主人请礼宾宾礼辝许乃入设酒馔延宾及摈赞如常仪酒罢宾退主人酬宾及赞者以币仍拜谢之于宾之请退也冠者东向拜见诸父诸兄西向拜赞者赞者荅拜入见诸母姑姊皆为之起遂出见于乡先生及父之执友冠者拜先生执友皆荅拜若有诲之者则对如对宾之辝且拜之先生执友不荅拜若孤子冠则明日量具香酒馔于影堂冠者北向焚香跪酒俛伏兴再拜而出
 笄
女子许嫁笄主妇女宾执其礼行之于中堂执事者亦用家之妇女婢妾戒宾宿宾之辝改吾子为某亲或邑封陈服止用背子元篦幧头有诸首饰席一背设于椸栉緫首饰置卓子止冠笄盛以盘蒙以帕执事者一人执之傧立于中门内将笄者双紒襦主妇迎宾于中门内布席于房外南面宾祝而加冠及笄赞者为之施首饰宾揖笄者适房改服背子既笄所拜见者惟父及诸母诸姑兄姊而巳余皆如男子礼
　　婚礼緫叙
 吕和叔乡仪曰
古之婚礼其事至严以酒食召邻里所以厚其别亲迎执贽所以致其恭不乐不贺所以思其継同牢合氶巴所以成其爱岂有鄙亵之事以相侮玩哉近俗六礼多废货财相交壻或以花饰衣冠妇或以乐迎导猥仪鄙事所不为非所以谨夫妇严宗庙也今虽未能悉変如亲迎同牢岂可不语流俗弊事岂可不去若有意乎礼尚进于斯
 文公昏礼 仪昏
男子年十六至三十女子十四至二十身及主婚者朞以上丧乃可成婚必先使媒氏往来通言俟女氏许之然后纳釆
 纳釆 【纳其釆择之地世俗所谓言定也】 
主人具书夙兴奉以告于祠堂乃使子弟为使者如女氏女氏主人出见使者遂奉书以告于祠堂出以复书授使者遂礼之使者复命婿氏主人复以告于祠堂
 纳币 【古有问名纳吉今止纳釆币以从简便】 
纳币具书遣使如女氏女氏受书复书礼宾使者复命并同纳釆之仪
 亲迎
前期一日女氏使人张陈其婿之室厥明婿家设位于室中女家设次于外
初婚婿盛服主人告于祠堂遂醮其子而命之迎婿出乘马至女家俟于次女家主人告于祠堂遂醮其女而命之主人出迎婿入奠姆奉女出登车婿乘马先妇车至其家导妇以入婿妇交拜就坐饮食毕婿出复入脱服烛出主人礼宾
 妇见舅姑
明日夙兴妇见于舅姑舅姑礼之妇见于诸尊长若冢妇则馈于舅姑舅姑享之
 庙见
三日主人以妇见于祠堂
 夫见妇之父母
明日夫往见妇之父母次见妇党诸亲妇家礼婿如常仪　右文公昏礼凡七条
 壻告庙祝文
维年月日嗣子某敢昭告于　　 【位次】 某官　高祖 【位次】 某官　高祖妣 【某氏】 夫人 【会祖及其余依上开】 右某今以小孙某年巳弱冠礼当有室今娶某氏之女以兹吉日备礼就成敢伸虔告尚享
 女告庙祝文
维年月日嗣子某敢昭告于　高祖曾祖考妣依上列写右某兹以第几女某年巳及笄义归他族今取某日适于某氏之子以兹吉日礼行就成敢伸虔告尚享
 壻庙见祝文
维年月日嗣曾孙某敢昭告于 【祖宗依上列位右孙某今娶某氏之女兹辰大归敢以礼见恭伸虔告尚享】 
 男家草帖正式
贯某州某县某官宅
一三代
曾祖某官
祖某某官
父某某官
一本宅几舍人年月生
一母某氏有封则其
右见言乂亲次
 月　　日　　草帖
 女家草帖正式
贯某州某县某官宅
三代
曾祖某某官
祖某某官
父某某官
一本宅某位几小女卜子年月生
一母某氏
一奁田若干
一房卧若干
右见言乂亲次
 月　　日　　草帖
 婚书第一幅式
某启孟春犹寒恭惟
官亲家台候万福即日蒙
恩谨奉启申问
起居不宣
 月　日忝眷具位姓某　启上
</div>
    <div class="pagination">
<a href="事林广记前集_page21.html">上一页</a><span>...</span><a href="事林广记前集_page17.html">17</a><a href="事林广记前集_page18.html">18</a><a href="事林广记前集_page19.html">19</a><a href="事林广记前集_page20.html">20</a><a href="事林广记前集_page21.html">21</a><span class="current-page">22</span><a href="事林广记前集_page23.html">23</a><a href="事林广记前集_page24.html">24</a><a href="事林广记前集_page25.html">25</a><a href="事林广记前集_page26.html">26</a><a href="事林广记前集_page27.html">27</a><span>...</span><a href="事林广记前集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
