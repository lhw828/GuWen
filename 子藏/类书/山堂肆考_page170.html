<!DOCTYPE html>
<html>
<head>
    <meta charset="UTF-8">
    <title>山堂肆考 - 第 170 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 170 页/共 632 页</h1>
    <div class="content">　　奏蠲租税
　　宋刘珙为建康留守值嵗大旱奏蠲租税借发常平仓米阖境赖以全活者甚众



　　山堂肆考卷六十四
<子部,类书类,山堂肆考>
　　钦定四库全书
　　山堂肆考卷六十五　　　明　彭大翼　撰臣职
　　执金吾　【附诸卫将军】
　　歴代沿革秦曰中尉汉武帝改曰执金吾隋炀帝曰左右翊卫唐武徳中曰左右卫府上将军各一人大将军各一人将军各二人掌宫禁宿卫凡五府外府皆总裁焉龙朔二年改左右卫曰左右执金吾宋朝六军诸卫有左右金吾卫上将军及左右骁卫上将军屯卫上将军监门卫大将军千牛卫上将军诸卫将军竝为环卫官无定员皆命宗室为之按金吾本鸟名主辟不祥天子出行职主先导以御非常故执此鸟之象因以名官
　　爪士
　　诗小雅祈父予王之爪士胡转予于恤靡所止居注云祈父司马也予六军之士爪爪牙之士军士怨于久役故呼祈父而告之
　　环尹
　　左文元年楚穆王立以潘崇为太师且掌环列之尹唐李贵除金吾大将制曰千牛帯刀宿卫王室环尹之列执金为贵
　　舆马充路
　　史云执金吾常执金革以御非常缇骑二百人舆马导从充满于路汉世祖微时常叹曰仕宦当作执金吾
　　驺导盈闾
　　唐张嘉祐嘉贞弟也有干略方嘉贞为相时嘉祐任左右金吾卫将军昆弟毎上朝轩盖驺导盈闾巷时号所居坊曰鸣珂里
　　耿秉谋略
　　东汉耿秉字伯初为人威重有谋略拜执金吾上毎行幸秉常领宿卫
　　呉俶礼逊
　　五代呉俶字正仪润州人章恭皇后之弟为金吾将军循循有礼逊无倨气矜色见重于朝廷韩熙载潘佑称为中林兰蕙
　　陪卿
　　东汉光武亲征隗嚣颍川盗起帝还宫谓执金吾冦恂曰颍川廹近京师当以时定念卿独能平之耳从九卿复出以忧国可也注云恂虽非九卿亦陪卿也故曰从九卿
　　副守
　　初唐太宗伐高丽置京城留守其后车驾不在京都则置留守以右金吾大将军为副留守
　　諌给私门
　　汉哀帝发库兵送董贤及上乳母王阿舎执金吾毋将隆奏言武库兵器天下公用今便辟弄臣私恩微妾而以天下公用给其私门非所以示四方也按毋将复姓隆名隆字君房东海兰陵人
　　喜见盛事
　　唐张万福拜右金吾将军时阳城等诣延英门论裴延龄事帝震怒左右惧不测万福大言曰国有直臣天下无虑矣吾年八十喜见盛事徧揖城等劳之天下益重其名
　　执御非违
　　隋改执金吾曰卫所领军士名佽飞以执御非违按汉宣帝神爵元年西羌反应募佽飞射士注云周时佽飞渡江越人在船下负船将覆之佽飞入水杀之汉因以材力名官又吕氏春秋荆有兹非得寳劔于干将渡江中流两蛟绕舟兹非拔劒赴江刺杀之荆王闻之任以执珪后世以为勇力之官疑兹非即佽飞也顔师古注取其便利轻疾若飞故号佽飞
　　摧摘奸伏
　　唐宗室晦迁执金吾将军摧摘奸伏无留隠吏民畏之
　　多识旧仪
　　唐宗室若水为左金吾卫大将军兼通事舍人多识旧仪进止可观
　　好察细事
　　唐徳宗时金吾卫大将军李翰好伺察城中细事
　　强力嫉恶
　　唐田仁防麟徳中转右金吾卫将军强力嫉恶昼夜廵警自京城至衢路越法者无不立发京师贵贱咸惮之
　　传符警漏
　　唐常相除右金吾制晓传银棨之符夜警金吾之漏
　　棰死恶少
　　唐杜中立歴左右金吾卫大将军京师恶少优戏道中具驺唱呵卫自谓卢言京兆中立率从吏捕繋立棰死之
　　劾徙妖巫
　　唐田仁防为右金吾有巫传鬼道惑众自言能活死人市里尊之如神仁防劾之徙于邉
　　上尊下安
　　唐徳宗以山陵近禁屠宰郭子仪人犯禁金吾右将军裴谞奏之或谓曰君独不为郭公地乎谞曰郭公勲高望重上新即位以为附之者众吾故发其小过以明郭公之不足畏上尊天子下安大臣不亦可乎
　　内训外察
　　徐集熊罴宣力辇毂无尘内训却非之士外察何留之禁
　　领兵咸阳
　　唐张献甫累迁至左金吾李怀光叛吐蕃冦邉献甫领禁兵戍咸阳累年兵农悦安
　　见上灵武
　　唐李嗣业为执金吾安禄山反上在灵武诏嗣业赴行在谒见上谓曰今日得卿胜数十万众事之济否实在卿也
　　入直殿中　【已下诸卫将军】
　　晋羊祜迁中领军悉统宿卫入直殿中
　　听事堂北
　　隋高颎拜右卫大将军毎坐朝堂北槐树下聼事其树不依行列有司请伐之上特不令剪去以示后人其见重如此
　　领八镇
　　唐百官志左右神防军掌领卫兵及内外八镇
　　列八屯
　　白集郑何除卫将军制周设七萃汉列八屯皆所以拱卫王宫肃严徼道
　　解帯投地
　　隋皇甫无逸转右武卫将军见王世充簒立遂弃母妻斩关自归骑追及之无逸解金帯投于地
　　佩刀备身
　　唐王及善除右千牛卫将军帝曰以尔忠谨故擢二品要职羣臣非搜辟不得至朕所尔佩大横刀在朕侧亦知此官贵乎按后魏有官名千牛卫备身本掌乗舆御刀盖取庖丁为惠文君解数十牛而刃若新发于硎之义此刀可以备身因以名官
　　声称继景先
　　梁书臧质迁中领军为人敏赡有风力职事甚理天监中呉平之后萧景先甞居此职甚着声称至是质复继之
　　清谨比日防
　　唐阿史那忠苏尼失子也性清谨为右骁卫大将军宿卫四十八年无纎隙时比之金日防
　　不畏彊御
　　晋中兴书陶回拜领军将军回性方刚不畏彊御丹阳尹桓景颇以供事为司徒王导所悦回甞慷慨论景非正人不宜与狎防荧惑守南斗回谓导曰公以眀徳辅弼人主当亲正逺邪而与桓景造膝荧惑何由退舍导深愧之
　　久张爪牙
　　白集李演除左卫上将军制王者法钩陈设环列非勲勤之将信近之臣则何以久张爪牙转置肘腋又班固传周以钩陈之位卫以严更之署注云周环也钩陈紫宫外星名宫卫之位亦象之严更之署行夜之司也
　　习知制度
　　唐厐玉久宿卫习知朝廷制度高祖顾诸将多不闲仪检故授玉领军武卫大将军使众观以为模矱
　　遣弹琵琶
　　唐高祖即位拜柴绍为左翼卫大将军累从征讨转右骁卫大将军吐谷浑党项冦邉毎据高射绍军绍安坐不动遣人弹琵琶
　　亲厯二百战
　　唐秦叔寳拜左卫大将军后稍移疾甞曰吾少长戎马间亲厯二百战出血数百斛安得不病
　　宿卫三十年
　　唐薛平授右卫将军宿卫三十年
　　忠勇之誉
　　唐高祖以李粲为右监门卫大将军粲以年老辞上曰卿忠勇之誉闻于隋今年齿虽迈筋力未衰监门之职特借公处分岂欲烦公筋力耶于是粲自非入殿庭皆诏乗蜀马论者荣之
　　腹心之任
　　唐元微之行于季友右羽林制天子六军必有材官佽飞超乗挽强之士在焉董之以威待之以信分八舍之众寡均二广之逸劳皆将军之力也是以李大亮上直禁中而文皇安寝则腹心爪牙之任斯不细矣注云羽林宿卫之官言其如羽之疾如林之多也又云天有羽林大将军之星因以名官
　　拒门不开
　　唐段志为左骁卫大将军文徳皇后葬志勒兵卫章武门太宗夜遣中官至志拒曰军门不夜开使者示诏志曰夜不能辨真伪比旦帝叹曰真将军也
　　脱巾固諌
　　唐执失思力为左领军太宗将逐兎后苑思力脱巾跪而固諌乃止
　　犯法无纵
　　唐屈突通为右武卫将军莅官劲正有犯法者虽亲无纵其弟盖为长安令亦以方严显时语曰宁食三斗葱不逢屈突通宁食三斗艾不见屈突盖
　　临难不屈
　　唐刘基授右骁卫大将军讨薛举战浅水原总管军皆没惟基一军能戮力矢尽被擒帝以基临难不屈优护其家
　　典飞骑
　　唐姜确字行本太宗选趫才衣五色袍乗六闲马直屯宫宿仗内毎上出幸即以从拜行本左屯卫将军分典飞骑
　　训材官
　　白集行王士则制统良家之骑士训期门之材官
　　护建章宫
</div>
    <div class="pagination">
<a href="山堂肆考_page169.html">上一页</a><span>...</span><a href="山堂肆考_page165.html">165</a><a href="山堂肆考_page166.html">166</a><a href="山堂肆考_page167.html">167</a><a href="山堂肆考_page168.html">168</a><a href="山堂肆考_page169.html">169</a><span class="current-page">170</span><a href="山堂肆考_page171.html">171</a><a href="山堂肆考_page172.html">172</a><a href="山堂肆考_page173.html">173</a><a href="山堂肆考_page174.html">174</a><a href="山堂肆考_page175.html">175</a><span>...</span><a href="山堂肆考_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
