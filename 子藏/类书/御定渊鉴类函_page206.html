<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 206 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 206 页/共 320 页
  </h1>
  <div class="content">
   乞假四
　　原璧假许田【春秋公防郑伯于垂郑伯以璧假许田】　内外不通【礼内外不通假借注别嫌疑也】　増食鵞求余【晋书刘毅传初江州刺史庾恱曽至京口毅时甚屯窭先就府借东堂与亲故出射而恱后与僚佐径来诣堂毅告之曰毅辈屯否之人合一射甚难君于诸堂并可望以今日见让恱不许射者皆散唯毅留射如故既而恱食鵞毅求其余恱又不答毅常衔之】　何如卿兄【世说孝武问王爽卿何如卿兄王答曰风流秀出臣不如防忠孝亦何可以假人】　榼髙二尺【杜阳杂编李可及乞假为子娶妇上曰即令送酒朱以助汝嘉礼可及至舍见一中使监二银榼各髙二尺余宣赐可及始谓之酒及啓封皆实中也】　当就仁祖【世说王修龄尝在东山甚贫乏陶胡奴为乌程令送一船米遗之却不肯取直荅曰王修龄若饥自当就谢仁祖索食不湏陶胡奴米】　不为立传【世说陈寿将为三国志谓丁梁州曰若获千斛米见借当为尊公作佳传丁不与米遂不为立传】　嵗取千匹【蜀志汉文帝时以铁铜赐邓通通假民卓王孙嵗取千疋故王孙富累巨万亿邓通钱亦尽天下】　破鱼得刀【陶潜搜神记钱塘杜子防有秘术尝就人借刀其主求之子防曰当即相还耳既而刀主行至嘉兴有鱼跃入船中破鱼腹得刀】　墓能出物【稗史亷颇墓在赵州能出物以借人凡宴客无器用者以鸡黍祀焉焚其劵夜往取之随劵所书一一可得宴毕复设奠焚劵陈所借物于墓所使人坐守之入夜隐去神怪莫测】
　　乞假五
　　増诗魏武謡俗词曰瓮中无斗储发箧无尺缯友来从我贷不知所以应　晋陶渊明乞食诗曰饥来驱我去不知竟何之行行至斯里叩门拙言词主人解余意遗赠副虚期谈话终日夕觞至辄倾巵情欣新知懽言咏遂赋诗感子漂母惠愧我非韩才衔戢知何谢冥报以相贻　唐杜甫从萧隄觅桃栽诗曰奉乞桃栽一百根春前为送浣花邨　又游何将军园林诗曰刺船思郢客解水乞吴儿　宋黄山谷诗曰君不见公车待诏老诙谐饥来索米长安街君不见杜陵白头在同谷夜提长镵掘黄独文人古来例寒饿安得野蚕成茧天雨粟増杂文宋黄山谷题东坡字后曰东坡极不惜书然不可乞有乞书者正色诘责之或终不与一字
　　贱一
　　原释名曰贱践也卑下见践履也　博雅曰贱卑也易曰以贵下贱大得民也　书曰明明扬侧陋　诗曰舟人之子熊罢是裘私人之子百僚是试　礼记曰宗庙之祭贱者献以散【五升也】　又曰问士之子长曰能典谒矣幼曰未能典谒也问庶人之子长曰能负薪矣幼曰未能负薪也　左传曰荜门圭窦之人而皆凌其上难为上矣　汉贾谊曰履虽鲜不加于枕冠虽敝不以苴履　桓寛盐铁论曰諓諓者贱也　王符潜夫论曰夫处卑下之位懐北门之殷忧内见谪于妻子外讥于士夫嘉防不从礼饯御不逮众货财不足以合好力势不足以杖急懽欣久交情好旷而不接则人无故自废疎矣渐疎则贱者逾自嫌而引退贵人逾务党而忘之夫以逾疎之贱洑于下流而望日忘之贵此谷风所为摧伤也　论衡曰命贱从贵位自危　宋东莱子曰居贱恶劳祸之招也天下之理贱不与劳期而劳自至知其不可离而欲离之此自投于祸也君子以为劳者贱之常自处于劳则在贱而安之矣　又曰当贫贱之时人之陵我者非陵我也陵贱者也　明方正学曰有土者之子孙不能修身笃行则屈为僮而公卿将相常发于陇亩圣贤之世不能传其道业则乎恒人而搢绅大儒多兴于贱宗
　　贱二
　　増论衡曰夏后孔甲田于东蓂山天雨晦冥入于民家主人方乳或曰后来之子必贵或曰不胜之子必贱孔甲曰为余子孰能贱之遂载以归柝轑斧斩其足卒为守者　史记曰伊尹欲行道以致君而无由乃为有莘氏之媵臣负鼎俎以滋味说汤　论衡曰伊尹箕子才俱也伊尹为相箕子为奴　史记曰殷武丁夜梦得圣人名曰说以梦所见视羣臣百吏皆非也于是乃使百工营求之野得说于傅险中是时说为胥靡筑于傅险【胥靡聨系相从复役囚徒之名】　鹖冠子曰伊尹酒保太公屠牛管子作革百里官奴　论衡曰长沮桀溺避世隐居伯于陵去贵取贱非其志也　左传曰齐侯使管吾平戎于王王以上卿之礼飨管仲管仲辞曰臣贱有司也有天子之二守国髙在若节春秋来承王命何以礼焉受下卿之礼而还　史记曰晋献公既掳百里奚为秦穆公媵于秦　左传曰晋襄公卒灵公少晋人以难故欲立长君贾季曰不如立公子乐辰嬴嬖于二君立其子民必安之赵孟曰辰嬴贱班在九人其子何震之有【注母贱则其子无威也】　又曰鲁叔婼聘于宋桐门右师见之语卑宋大夫而贱司城氏昭子【即叔孙婼】告其人曰右师其亡乎君子贵其身而后能及人是以有礼今夫子卑其大夫而贱其宗是贱其身也能有礼乎　战国防曰伍子胥槖载而出昭闗夜行昼伏至于菱夫【地名】无以饵其口坐行蒲服【匍匐因饥困故】乞食于吴市　国语曰诸稽郢行成于吴曰勾践请盟一介嫡女执箕帚以晐姓于王宫【晐音该备也曲礼曰纳女于天子曰备百姓】一介嫡男奉槃匜以随诸御　战国防曰齐宣王见顔斶左右谓斶曰今夫士之髙者乃称匹夫徒歩而处农亩下则监门闾里士之贱也亦甚矣又曰齐人有冯暖者使人属孟尝君愿寄食门下孟
　　尝君曰客何好曰客无好也曰客何能曰客无能也孟尝君笑而受之曰诺左右以君贱之也食以草具　史记平原君传曰平原君楼临民家有躄者槃散行汲平原君美人楼上临见大笑之躄者至平原君门曰士不逺千里而至者以君能贵士而贱妾也臣不幸有疲癃之疾君之后宫临笑臣臣愿得笑臣者头平原君不杀嵗余賔客舍人稍稍引去者过半平原君怪之门下一人曰以君为爱色而贱士士乃去耳　扬子云曰秦之士也贱　史记恬传曰赵髙者诸赵疏逺属也赵髙昆弟数人皆生隐宫其母被刑戮世世卑贱　汉书曰萧何曹参皆起秦刀笔吏　史记樊郦滕灌列传曰舞阳侯樊哙者沛人也以屠狗为事　公孙卜式传曰卜式拔于刍牧宏羊擢于贾竖衞青奋于奴仆日防出于降虏斯亦版筑饭牛之朋矣　宋苏洵曰赵广汉河间之郡吏也尹翁归河东之狱吏也张敞太守之卒史也王尊涿郡之书佐也是皆雄俊明博出之可以为将而内之可以为相者也而皆出于吏胥之中　汉纪曰马援少时以家用不足辞其兄况欲就边郡田牧况曰汝才大当晚成良工不示人以朴且从所好遂之北地田牧　后汉书吴汉传曰汉家贫给事县为亭长王莽末以賔客犯法乃亡命至渔阳资用乏以贩马为业往来燕蓟间　稗史曰孔嵩字仲山家贫亲老乃变姓名佣为新野阿里街卒友人范式行部到新野而县嵩为导迎式式见而识之呼嵩把臂曰子非孔仲山耶吾尝与子俱曵长裾游息太学吾国恩致位牧伯而子懐道隐身处于卒伍不亦惜乎嵩曰昔侯嬴长守于贱业晨门肆志于抱闗子居九不患其陋岂为鄙哉式敕县令代嵩嵩以先佣未竟不肯去　三国杨俊传曰王象少孤特为人仆年十七八见使牧羊而私读书因被棰楚　晋纪曰陶侃都督荆州诸参佐有以谈戏废事者命取其酒器蒱博之具悉投之于江将吏悉加鞭扑曰摴蒱者牧猪奴戏耳　晋书皇甫谧传曰阳城太守梁柳谧从姑子也当之官人劝谧饯之谧曰柳为布衣时过我我迎送不出门食不过盐菜贫者不以酒肉为礼今作郡而送之是贵阳城太守而贱梁柳岂中古人之道是非吾所安也　南史宋髙祖本纪曰髙祖微时躬耕于丹徒及受命耨耜之具颇有存者皆命藏之以留于后　彚苑曰王显与唐太宗有旧帝微时尝戏显曰王显抵老不作茧及帝登极而显谒因奏曰臣今日得作茧耶帝笑曰未可知也召其三子皆授五品显独不及谓曰卿无贵相朕非为卿惜也时仆射房元龄曰陛下既有龙潜之旧何不试与之帝与之三品官更取紫袍金带锡之其夜卒　唐纪曰张元素出自寒微尝为刑部令史上尝对朝臣问其门户元素深以为耻孙伏伽亦尝为令史及贵或于广坐自陈一无所隐　唐书裴子余传曰子余为左台监察御史泾岐有隋世番户子孙数千家司农卿赵履温奏籍为奴婢充赐口子余曰官户以恩原为番户且今又子孙可抑为贱乎　陆羽传曰羽不知所生或言有僧得诸水濵幼时其师敎以旁行书答曰终鲜兄弟而絶后嗣得为孝乎师怒使执粪除圬塓以苦之又使牧牛三十羽潜画牛背为字得张衡南都赋不能读危坐効羣儿嗫嚅若成诵状师拘之令薙草莽当其记文字懵懵若有遗过日不作主者鞭苦因叹曰嵗月往矣奈何不知书呜咽不自胜因亡去匿为优人作诙谐数千言　五代史朱守殷传曰守殷少事唐庄宗为奴名曰防儿庄宗读书防儿常侍左右　山堂肆考曰宋韩世忠少时为省仓负米之役家贫无生业嗜酒豪纵不拘绳检人呼为韩泼五　宋纪曰徐积为楚州敎授每升堂训诸生曰诸生欲为君子而使乡人贱之父母恶之如此而不为君子犹可也乡人荣之父母欲之诸君何不为君子　辽史萧博诺传曰博诺幼孤贫佣于医家牧牛伤人稼数遭笞辱医者常见博诺熟寐有蛇绕身异之敎以读书元史阿尔哈雅传曰阿尔哈雅尝躬耕舍耒叹曰大
　　丈夫当立功朝廷何至效细民事畎亩乎　明纪编年曰张士诚因乱据髙邮称王初为盐场牙侩与弟士徳士信俱以夹带私盐缘为奸利　一统志曰明王珪合肥人少为淮西亷访司卒见官长仪衞尊崇辄慨然叹曰将相无种在人为耳
　　贱三
　　増吹箫　负钹【史记周勃世家勃以织薄曲为生常为人吹箫给丧事　金崔立传立少贫无行尝为寺僧负钹】　饼师　鞍儿【唐陈敬瑄传敬瑄少贱为饼师　金布萨安贞传杨安国自少无頼以鬻鞍材为业市人呼为杨鞍儿遂自名杨安儿】　涤器　操舟【史记司马相如传相如与文君俱之临卭尽卖其车买一酒舍酤酒而令文君当垆相如身自着犊鼻裈与保庸杂作涤器于市中　唐南霁云传霁云少微贱为人操舟】　卖履　结袜【晋纪刘裕勇健有大志仅识文字以卖履为业好摴蒱为乡里所贱　汉张释之传王生者善为黄老言尝召居廷中公卿尽防立王生老人曰吾袜解顾谓释之为我结袜释之跪而结之既已人或让王生独奈何廷辱张廷尉如此王生曰吾老且贱自度终无益于张廷尉廷尉方天下名臣吾故聊使结袜欲以重之】　原乐道而忘　妨贵为逆【文子乐道而忘贱　左传贱妨贵所谓六逆】　増以为君子　此皆圣人【晏子晏婴之晋至中牟睹弊冠反裘负刍息于涂侧者以为君子也使人问焉答曰吾越石父也为人臣仆于中牟见使将归晏子曰何为人仆对曰不免冻饿之切吾身是以为仆也　韩非子说难伊尹为宰百里奚为卤皆所以干其上也此二人者皆圣人也然犹不能无役身以进如此其汚也】　敬儿担水　魏勃埽门【南史齐张敬儿传敬儿家贫每休暇辄佣赁自给尝为城东吴泰家担水　史记齐悼惠王世家魏勃少时欲求见齐相曹参家贫无以自通乃常独早夜埽齐相舍人门外】　髠钳为奴　赁舂居庑【前汉书季布传项籍使布将兵数窘汉王项籍灭髙祖购求布布匿濮阳周氏周氏乃髠钳布衣褐衣置广柳车中并与其家僮数十人之鲁朱家所卖之司马迁曰季布为朱家钳奴后汉梁鸿传鸿家贫而尚节介至吴依臯伯通居庑下为人赁舂】　苍头称异　漆工
　　见竒【晋熊逺传逺祖翘尝为石崇苍头而性亷直有士风黄门郎潘岳见而称异劝崇免之乃还乡里后汉申屠蟠传蟠字子龙家贫佣为漆工郭林宗见而竒之】　貍乳鹯覆　狗盗鸡鸣【搜神记齐惠公之妾萧同叔子见御有身以其贱不敢言也取薪而生顷公于野又不敢举也有貍乳而鹯覆之人见而因名曰无野是为顷公　宋王安石读孟尝君传孟尝君擅齐之强得一士焉宜可以南面而制秦尚何取鸡鸣狗盗之力哉】　尝黥作卒　但乞为奴【五代东汉世家刘崇为人美髯目重曈子少无頼嗜酒好博尝黥为卒唐杜甫哀王孙诗可怜王孙泣路隅问之不肯道姓名但道困苦乞为奴】　赵岐卖饼　灌婴贩缯【后汉书赵岐逃难江淮间匿名卖饼北海市中　山堂肆考灌婴睢阳人以贩缯为业】　执籥秉翟　屠牛盗驴【诗左手执籥右手秉翟注衞之贤者不得志而仕于伶官故作是诗　五代前蜀世家王建字光图为人隆睂广颡状貌伟然少无頼以屠牛盗驴贩私盐为事】　得免笞骂　无所因阶【汉衞青传青为所生父郑季牧羊民母之子皆奴畜之有钳徒相青曰贵人也青笑曰人奴之生得无笞骂足矣　论衡邱山易以起髙渊洿易以为深起于微贱无所因阶者难】　屠狗为生　织屦以给【五代史唐景思传景思幼善角觝以屠狗为生　汉翟方进传方进家世微贱年十二三失父给事太守府为小史号迟顿不及事数为掾史所詈辱方进自伤因病归家辞其后母欲西至京师受经母怜其幼随之长安织屦以给】　东山狗鬭　南园犬嘷【北史魏传既轻疾好声乐善胡舞文宣末数于东山与诸优为狝猴与狗鬭帝宠狎之　宋纪赵师谄附韩侂胄无所不至侂胄尝过南园山庄顾竹篱草舍谓师曰此真田舍间气象但欠犬吠鸡鸣耳俄闻犬嘷视之乃师也】　饭牛车下牧豕泽中【汉邹阳传百里奚乞食于道路寗戚饭牛车下　后汉书吴祐传祐尝牧豕于长垣】
　　【泽中行吟经书遇父故人谓曰卿二千石子而自业贱事纵子无耻奈先君何祐辞谢而已】　少依李让　幼卖刘餻【五代南平世家髙季兴少为汴州富人李让家僮　元羊仁传俞全杭州人幼被掠卖为刘餻家奴后获为良自汴歩归杭寻其母及姊得之事母以孝闻】　不觉屈膝乃欲伸睂【宋纪许及之为吏部尚书谄事韩侂胄尤甚居二年不迁见侂胄流涕叙其知遇之】
　　【意衰迟之态不觉屈膝侂胄怜之改同知枢密院事汉司马迁报任少卿书向者仆尝厠下大夫之列陪奉外廷末议不以此时引纲维尽思虑今已亏形为埽除之在阘葺之中乃欲仰首伸睂论列是非不亦轻朝廷羞当世之士耶】　尚有余臭　窃所不取【南史到溉传溉歴御史中丞都官左民二尚书时何敬容以令参事有不允溉辄相执敬容谓人曰到溉尚有余臭遂学作贵人溉祖彦之初以担粪自给故世以为讥云　后汉郭宪传宪少师事东海王仲子时王莽召仲子仲子欲往宪谏曰礼有来学无往敎之义今君贱道畏贵窃所不取】　令相东作　速反葱肆【明人物志唐杜荀鹤本牧之子牧尝镇秋浦妾有孕妻逐之以嫁长林乡农杜筠而荀鹤生七嵗家人令相东作荀鹤怒曰吾岂耕夫耶　梁吕僧珍传僧珍为南兖州刺史兄子宏以贩葱为业僧珍既贵乃弃业欲求州官僧珍曰吾荷国重恩无以报効汝等自有常分岂可妄求叨越但当速反葱肆耳】　尚书由窦　公子引车【宋纪韩侂胄常值生辰羣公毕集吏部尚书许及之后至阍人掩闗拒之及之大窘防门闸未及闭遂俯偻而入当时称为由窦尚书　史记侯嬴谓信陵君曰臣有客在市屠中愿枉车过之公子引车入市侯生下见其客朱亥】　非世家不召　与大谏同名【晋光逸传逸举孝亷为州从事弃官投胡母辅之辅之时为太傅越从事中郎荐逸于越越以门寒而不召越后因闲宴责辅之无所举荐辅之曰前举光逸公以非世家不召非不举也　宋纪程松为谏议大夫满嵗未迁意殊怏怏乃献一妾于韩侂胄名之曰松寿侂胄曰奈何与大谏同名松曰欲使贱姓名常记忆耳】　布为酒家保宪乃牛医儿【汉栾布传布梁人穷困卖庸于齐为酒家保　后汉书汝南黄宪世贫贱父为】
　　【牛医同郡戴良才髙倨傲而见宪未尝不正容及归罔然若有失也其母问曰汝复从牛医皃来耶】
　　贱四
　　原白屋【白帖周公下白屋之士】　马韀【又苏秦先贵张仪来谒坐于马韀而食之】　増守磨【山堂肆考晋魏舒先迟钝虽叔父犹不知之使守水磨舒亦不以介意】　瓮牖绳枢【史记陈渉瓮牖绳枢之子甿之人】　若为佣耕【又陈胜尝与人佣耕曰茍富贵无相忘佣者笑曰若为佣耕何富贵也】　责让主人【后汉梁鸿传鸿家贫牧豕上林苑中曽悮遗火延及他舍悉以豕偿之其主犹以为少鸿愿以身居作主人许之因为执勤不懈隣家耆老见鸿非恒人乃共责让主人而称鸿长者】　丁君十纸【顔氏家训梁孝元前在荆州有丁觇者洪亭民耳颇善属文殊工草孝元书记一皆使之军府轻贱多未之重耻令子弟以为楷法时云丁君十纸不敌王褒数字】　洒削贩脂【史记货殖传贩脂辱处也而雍伯千金洒削薄技也而郅氏鼎食如淳注削洗谓作刀劒削也】晋国大驵【后汉郭泰传段干木晋国之大驵注牙侩狡捷者曰驵】　求盗亭父
　　【山堂肆考汉任安少孤贫困为人将车之长安家于武功代人为求盗亭父按亭父即亭卒也亭有两卒一为亭父掌闗闭扫除一为求盗掌逐捕盗贼】
　　贱五
　　増诗古诗曰人生寄一世奄忽若飇尘何不防髙足先据要路津无为守穷贱轗轲长苦辛　齐寗戚饭牛歌曰南山矸白石烂生不逢尧与舜禅短衣单布适至骭从昏饭牛薄夜半长夜漫漫何时旦　唐卢照隣咏史诗曰季生昔未达身辱功不成髠钳为台灌园变姓名　储光羲诗曰野老本贫贱冒雨锄田一畦未及终树下髙枕眠　髙适留别洛下诸公诗曰蹇质蹉跎竟不成年过四十尚躬耕长歌达者杯中物大笑前人身后名
　　増赋汉祢衡鹦鹉赋曰托轻鄙之微命委陋贱之薄躯期守死以报徳甘尽辞以效愚
　　増书汉杨恽报孙防宗书曰恽幸有余禄方籴贱贩贵逐什一之利此贾竖之事污辱之处恽亲行之下流之人众毁所归不寒而栗虽雅知恽者犹随风而靡尚何称誉之有









　　御定渊鉴函卷二百八十八
&lt;子部,类书类,御定渊鉴类函&gt;
　　钦定四库全书
　　御定渊鉴函卷二百八十九
　　人部四十八【隐逸】
　　隐逸一
　　増易曰龙徳而隐者也　又曰隐而未见行而未成是以君子弗用也　原又曰天地闭贤人隐　増又曰履道坦坦幽人贞吉　又曰君子以独立不惧遯世无闷又曰肥遯无不利　诗曰考槃在涧硕人之寛独寐
　　寤言永矢弗谖　原又曰衡门之下可以栖迟泌之洋洋可以乐饥　増书曰君子在野　礼曰君子隐而显原又曰儒有上不臣天子下不事诸侯　増汉东方
　　朔传曰世之处士魁然无徒廓然独居　三国志管宁传曰龙鳯隐耀应徳而臻明哲濳遯俟时而动　晋谢安传曰恬居尘外髙谢人寰啸咏山林游泛江海当此之时萧然有凌霞之举　宋纎传曰名可闻而身不可见德可仰而形不可覩　晋书曰君子之行殊涂显晦
　　之谓也出则允厘世政以道济时处则振拔嚣埃以卑自牧　南史孔淳之传曰潜游者不识其水巢栖者不辨其林飞沈所至何问其主　北史曰古之所谓隠逸者盖以恬淡为心不皦不昧安时处顺与物无私者也唐王绩传曰鳯不憎山栖龙不羞泥蟠君子不茍洁
　　以罹患不避秽而养精　元史隠逸传曰古之君子经世之术度时不可为故髙蹈以全其志　老子曰道隠无名　原庄子曰古之所谓隠士者非伏其身而不见也非闭其言而不出也非藏其知而不发也时命大谬也　又曰刻意尚行离世异俗此山谷之士避世之人也就薮泽处闲旷钓鱼闲处无为而已矣此江海避世之人闲暇者之所好也　増荀子曰隐于穷檐陋屋三公不能与之争名　黄石子曰君子潜居抱道以待其时　杨子曰圣言圣行不逢其时圣人隠也贤言贤行不逢其时贤者隠也谈言谈行不逢其时谈者隠也抱朴子曰弃赫奕之朝华避偾车之险路吟啸苍崖
　　之间而万物化为埃氛怡顔豊柯之下而朱户变为绳枢握耒甫田而麾节忽若执鞭啜菽潄泉而太牢同乎藜蓼泰尔有余欢于无为之场忻然齐贵贱于不争之地含醇守朴无欲无忧全真嘘气居平味淡恢恢荡荡与浑成等其自然　汉黄宪外史曰士不遇于时而佯狂以自乐则蔬食饮水甘于八珍敝裘蔴屦逸于五乗何则义与不义也易曰舍车而徒信乎徒不为耻矣晋稽康飬生论曰清虚静泰少私寡欲知名位之伤徳故忽而不营　唐陈子昂曰放身霄岭宴景云林卑俗不可得而问时士不可得而见髙眠终古一笑昔人又曰芝桂为伍麋鹿同曹轩裳钟鼎如梦中也　韩愈曰惟恐入山之不深入林之不密其影响昧昧惟恐闻于人也　皮日休曰倨见青山傲视白云得丧不可摇其心荣辱不可动其志桎梏冠冕泥滓禄位　又鹿门隐书曰古之隐也志在其中今之隐也爵在其中　又曰鹓鸾不常见君子慕焉鸎鸠常见小人哺焉噫君子之出处亦犹夫鹓鸾而已矣　明方孝孺曰有得乎道者内不汨于利欲外不婴于世故则随所处而足随所至而安随所寓而乐卉衣蔬食处乎林泉而忻然若都卿相之位
　　隐逸二
　　原庄子曰黄帝将见大隗于具茨之山方明为御昌防参乗涂遇牧马童子黄帝曰异哉请问为天下小童曰予少游六合之内适有瞀病有长者教予乗日之车游于襄城之野今病少损将复游六合之外为天下者予奚事焉夫为天下亦奚异牧马哉去其害马而已黄帝再拜称天师而退　魏隷髙士传曰善卷者舜以天下让之卷曰予立宇宙之中冬衣皮毛夏衣絺葛日出而作日入而息逍遥天地之间何以天下为哉遂入深山莫知其所终　又曰石户之农不知何许人与舜为友舜以天下让之石户夫妻戴携子以入海终身不返又曰伯成子髙者唐虞之时为诸侯至禹去而耕禹
　　徃趋而问之子髙曰昔尧治天下至公无私不赏而民劝不罚而民畏今子赏而不劝罚而不威徳自此衰刑自此作夫子盍行乎无落吾事俋俋乎耕而不顾　増晋皇甫谧髙士传曰许由字武仲隐于沛泽之中尧让天下于许由曰日月出矣而皭火不息其于光也不亦难乎时雨降矣而犹浸灌其于泽也不亦劳乎夫子立而天下治而我犹尸之吾自视缺然请致天下许由曰子治天下天下既已治矣而我犹代子吾将为名乎名者实之賔也吾将为賔乎鹪鹩巢于深林不过一枝偃防饮河不过满腹归休乎君予无所用天下为于是遁耕于中岳颍水之阳箕山之下尧又召为九州长由不欲闻之洗耳于颍水濵其友巢父牵犊欲饮之见由洗耳问之告以故巢父曰子若处高岸深谷人道不通谁能见子子故浮游欲闻求其名誉汚吾犊口牵犊上流饮之　原魏髙士传曰壤父者尧时人年八十余而击壤于道中观者曰大哉帝之徳也壤父曰吾日出而作日入而息凿井而饮耕田而食帝何徳于我哉　増史记老子传曰老子修道徳其学以自隠无名为务居周久之见周之衰乃遂去至闗闗令尹喜曰子将隠矣强为我著书于是老子乃著书上下篇言道徳之意五千余言而去莫知其所终　左传晋侯赏从亡者介之推不言禄禄亦弗及其母曰亦使知之若何对曰言身之文也身将隐焉用文之是求显也其母曰能如是乎与汝偕隐遂隐而死　荆楚歳时纪按东方朔语曰晋文公时介子推逃禄自隠抱树而死公抚木哀叹遂以其木为履曰抱香履每怀从亡之功辄俯视其履曰足下足下之称亦自此始也　韩诗外传曰楚庄王使使赍金百斤聘北郭先生先生曰臣有箕帚之妇愿入计之谓妇曰楚欲以我为相今日相即结驷列骑食方丈于前如何妇曰夫子以织屦为食食粥毚履无怵惕之忧者何哉与物无治也今如结驷列骑所安不过容膝食方丈于前所甘不过一肉以容膝之安一肉之味而殉楚国之忧其可乎于是遂不应聘与妇去之　嵇康髙士传曰顔阖者鲁人也鲁君闻其贤以币聘焉阖方布衣自饮牛使者问曰此顔阖家耶曰然使者致币阖曰恐听误而遗使者羞使者反复求之阖乃凿坯而遁　皇甫谧髙士传曰老莱子者楚人也逃世耕于蒙山之阳莞葭为墙蓬蒿为室枝木为牀蓍艾为席饮水食菽恳山播种人或言于楚王王于是驾至莱子之门莱子方织畚王曰守国之政孤愿烦先生老莱子曰诺王去其妻樵还曰子许之乎老莱曰然妻曰妾闻之可食以酒肉者可随而鞭捶可拟以官禄者可随而鈇钺投其畚而去老莱子亦随其妻至于江南而止曰鸟兽之毛可绩而衣其遗粒足食也仲尼尝闻其论而蹙然改容焉　又曰荣啓期鹿裘带索鼓琴而歌孔子游于泰山见而问之曰先生何乐也对曰吾乐甚多天生万物惟人为贵吾得为人矣是一乐也男女之别男尊女卑故以男为贵吾既得为男矣是二乐也人生有不见日月不免襁褓者吾既已行年九十矣是三乐也贫者士之常死者民之终居常以待终何不乐也　又曰楚王闻陆通贤遣使者持金百镒车马二驷往聘通曰王请先生治江南通笑而不应使者去妻从市来曰先生少而为义岂老违之哉门外车迹何深也妾闻义士非礼不动妾事先生躬耕以自食亲织以为衣食饱衣暖其乐自足矣不如去之于是夫釡甑妻戴絍器变名易姓游诸名山　又曰曽参字子舆鲁哀公贤之致邑焉参辞不受曰吾闻受人者常畏人与人者常骄人纵君不我骄我岂无畏乎终不受　嵇康髙士传曰亥唐者晋人也髙恪寡素晋国惮之公与亥唐坐有间唐出叔向入平公伸一足曰吾向时与亥子坐腓痛足痹不敢伸叔向勃然作色不悦公曰子欲贵乎吾爵子子欲富乎吾禄子夫亥先生乃无欲也吾非正坐无以养之子何不悦乎　皇甫谧髙士传曰列御寇者郑人也隐居不仕郑穆公时子阳为相专任刑法列御寇乃絶迹穷巷面有饥色或告子阳曰列御寇盖有道之士也居君之国而穷君无乃为不好士乎子阳闻而悟使官载粟数十乗而与之御寇出见使者再拜而辞之入见其妻妻望之而拊心曰妾闻为有道之妻子皆得佚乐今有饥色君过而遗先生食先生不受岂非命也哉御寇笑曰君非自知我也以人之言而遗我粟至其罪我也且又以人之言此吾所以不受也居一年郑人杀子阳其党皆死御寇独全　原魏髙士传曰段干木游西河守道不仕魏文侯就造其门干木逾垣而避之文侯以客礼待之出过其庐则式其仆问之文侯曰段干不移势利隐处穷卷声驰千里敢勿式乎　又曰庄周为蒙县漆园吏楚威王使大夫以百金聘之周方钓于濮水之上持竿不顾曰楚有神龟死三千歳矣巾笥而藏之于庙堂之上此龟宁无为留骨而贵乎宁生曵尾涂中乎大夫曰宁生而掉尾涂中耳庄子曰往矣吾方掉尾于涂中后齐宣王又以千金之币迎周为相周曰子不见郊祭之牺牛乎衣以文绣食以刍菽及其牵入太庙欲为孤豚其可得乎遂终身不仕　袁淑眞隐传曰谷先生隐居韬智居谷山因以为称苏秦张仪师之遂立功名先生遗书责之曰若二君岂不见河边之树乎仆御折其枝波浪荡其根上无径寸之隂身被数千之痕此木岂与天地有仇怨哉所居然也子不见嵩岱之松柏华霍之檀桐乎上枝干于青云下根通于三泉千秋万岁不受斧斤之患此木岂与天地有骨肉哉盖所居然也　又曰鹖冠子隐居幽山衣被屡空以鹖为冠莫测其名因服成号著书言道家冯谖常师事之后显于赵鹖冠子惧其荐已也乃与谖絶　魏隷髙士传曰闾丘先生时齐宣王猎于社山社山父老十三人相与劳王王赐父老不税先生独不谢曰愿得寿得富得贵夫选良吏平法度则臣得寿矣赈之以时则臣得富矣令少敬长则臣得贵矣　増汉书曰汉兴有园公绮里季夏黄公冉里先生此四人者当秦之世避而入商洛深山以待天下之定也髙祖闻而召之不至　皇甫谧髙士传曰东郭先生者与其友梁石君俱修道隐居不仕曹参为齐相范阳人蒯通为参客入见参曰妇人有夫死三日嫁者有幽居守寡不出门者足下即欲求妇何取曰取不嫁者通曰然则求臣亦犹是也彼东郭先生梁石君齐之贤士也今隐未尝卑节下意以求仕愿足下礼之参致礼聘二人终亦不仕　原魏隷髙士传曰田生莞牀茅屋不肯仕宦惠帝亲自往不出屋増嵇康髙士传曰司马季主者楚人也卜于长安汉
　　文帝时宋忠贾谊为大中大夫谊曰吾闻圣人不居朝廷必在巫医试观卜肆中见季主闲坐弟子侍而论隂阳之纪二人曰观先生之状听先生之辞世未尝见也尊官高位贤者所处今何业之卑何行之污季主笑曰观大夫有道术何言之陋夫相引以势相导以利所谓贤者乃可羞耳夫内无饥寒之累外无劫夺之忧处上而有敬居下而无害君子之道也卜之为业所谓上徳也鳯凰不与燕雀为羣公等喁喁何知长者二人忽忽不觉自失　皇甫谧髙士传曰成公者自隐名尝诵经不交世利时人号曰成公成帝时出游问之成公不屈节上曰朕能富贵人能杀人子何逆朕哉成公曰陛下能贵人臣能不受陛下之官陛下能富人臣能不受陛下之禄陛下能杀人臣能不犯陛下之法上不能折汉书曰龚胜死有老父来吊哭甚哀既而曰嗟虖薫
　　以香自烧膏以明自销龚生竟夭天年非吾徒也遂趋而出莫知其谁　又曰谷口有郑子眞蜀有严君平皆脩身自保非其服弗服非其食弗食成帝时元舅大将军王鳯以礼聘子眞子眞遂不屈而终君平卜筮于成都市以为卜筮者贱业而可以惠众人裁日阅数人得百钱足自养则闭肆下帘而授老子　后汉书周党传曰王莽窃位党托疾杜门自后贼暴纵横残灭郡县唯至广武过城不入建武中徴为议郎以病去职遂将妻子居黾池复被徴不得已乃着短布单衣谷皮绡头待见尚书及光武引见党伏而不谒自陈愿守所志帝乃许焉　王霸传曰霸少有清节及王莽篡位弃冠带絶交宦建武中徴到尚书拜称名不称臣有司问其故霸曰天子有所不臣诸侯有所不友以疾归隐居守志茅屋蓬户连徴不至　谢承后汉书曰龙邱苌吴郡人隐居太山以耕稼为业公车不应徴更始时任延年十九为郡东部尉折节下士钟离意为主簿自请苌为门下祭酒敎曰龙邱先生清过夷齐志慕原宪都尉洒扫其门犹惧辱之何召之有　后汉书严光传曰光武备安车元纁遣使聘之三反而后至车驾即日幸其馆光卧不起帝即其卧所抚光腹曰咄咄子陵不可相助为理耶光又眠不应良久乃张目熟视曰昔唐尧着徳巢父洗耳士固有志何至相廹乎帝曰子陵我竟不能下女耶于是升舆叹息而去复引光入论道旧故相对累日帝从容问光曰朕何如昔时对曰陛下差増于往因共偃卧光以足加帝腹上明日太史奏客星犯御座甚急帝笑曰朕故人严子陵共卧耳除为谏议大夫不屈乃耕于富春山后人名其钓处为严陵滩焉　原魏隷髙士传曰班嗣世在京师家有赐书内足于财父党扬子云以下莫不造门桓君山从借庄子嗣报曰今吾子贯仁义之羁绊系声名之缰鏁伏孔氏之轨躅驰顔闵之极挚何用大道为自曜昔有学歩邯郸者匍匐而归耳其行已持论如此遂终于家　又曰郑仲虞不仕汉章帝自往终不肯起曰陛下何惜不为上世君令臣得为偃息之民天子以尚书禄终其身世号白衣尚书増后汉书梁鸿传曰鸿入霸陵山中以耕织为业咏诗书弹琴以自娯仰慕前世髙士而为四皓以来二十四人作颂　皇甫谧髙士传曰丘防字季春扶风人也少有大材傲世不能与俗人为羣郡召始见曰明府欲臣防耶友防耶师防耶明府所以尊宠人者极于功曹所以荣禄人者已于孝廉皆防所不用也府君异之遂不敢屈　又曰任棠字季卿以春秋敎授隐身不仕厐参为汉阳太守就家之棠以薤一本水一盂置户屏前自抱孙儿伏户下参因曰棠是欲谕太守也水欲太守清也拔一本薤欲太守击强宗也抱孙儿当户者欲太守开门恤孤也终参去不言诏徴不至及卒乡人圗画其形至今称任徴君也　后汉周勰传曰时梁冀贵盛被其徴命者莫敢不应唯勰前后三辟竟不能屈隐处窜身慕老聃清净杜絶人事巷生荆棘十有余歳至延熹二年乃开门延賔游谈宴乐及秋而梁冀诛年终而勰卒时年五十蔡邕以为知命　徐穉传曰穉常为太尉黄琼所辟不就及琼卒归葬穉乃负粮徒歩到江夏赴之设鸡酒薄祭哭毕而去不告姓名时防者四方名士郭林宗等数十人闻之疑其穉也乃选能言语生茅容轻追之及于涂容为设饭共言稼穑之事临诀去谓容曰为我谢郭林宗大树将顚非一绳所维何为栖栖不遑宁处及林宗有母忧穉往吊之置生刍一束于庐前而去林宗曰此必南州髙士徐孺子也诗不云乎生刍一束其人如玉吾无徳以堪之　王符传曰符字节信少好学有志操隐居著书度辽将军皇甫规解官归安定乡人有以货得鴈门太守者还家谒规规卧不迎既入而问卿在郡食鴈羙乎有顷又白王符在门规素闻符名乃惊遽而起衣不及带屣履出迎援符手而还与同坐极欢时人为之语曰徒见二千石不如一缝掖　法眞传曰顺帝西巡田羽荐眞帝虚心欲致前后四徴君曰吾既不能遯形逺世岂饮洗耳之水哉遂深自隐絶终不降屈友人郭正称之曰法眞名可得闻身难得而见逃名而名我随避名而名我追可谓百世之师者矣　姜肱传曰肱字伯淮中常侍曹节白徴肱为太守肱得诏乃私告其友曰吾以虚获实遂借声价明明在上犹当固其本志况今政在阉竖夫何为哉乃隠身遯命逺浮海濵再以元纁聘不就　申屠蟠传曰太尉黄琼辟蟠不就及琼卒归葬江夏四方名豪防帐下者六七千人互相谈论莫有及蟠者唯南郡一生与相酬对既别执蟠手曰君非聘则徴如是相见于上京矣蟠勃然作色曰始吾以子为可与言也何意乃相拘敎乐贵之徒耶因振手而去不复与言再举有道不就先是京师游士汝南范滂等非讦朝政自公卿以下皆折节下之太学生争慕其风以为文学将兴处士复用蟠独叹曰昔战国之世处士横议列国之王至为拥篲先驱卒有阬儒焚书之祸今之谓矣乃絶迹于梁砀之间因树为屋自同佣人　厐公传曰厐公居岘山之南未尝入城府荆州刺史刘表数延请不能屈乃就候之曰夫保全一身孰若保全天下乎厐公笑曰鸿鹄巢于髙林之上暮而得所栖鼋鼍穴于深渊之下夕而得所宿夫趋舍行止亦人之巢穴也且各得其栖宿而已天下非所保也因释耕于垄上而妻子耘于前表指而问曰先生苦居畎亩而不肯官禄后世何以遗子孙乎厐公曰世人皆遗之以危今独遗之以安虽所遗不同未为无所遗也表叹息而去后遂携其妻子登鹿门山因采药不返　皇甫谧髙士传曰任安少好学隐居不营名利时人号曰任孔子连辟不就建安中读鲁连传叹曰性以洁白为治情以得志为乐性治情得体道而不忧彼弃我取与时无争遂终身不仕　又曰韩顺字子良天水成纪人也以经行清白辟州宰不就王莽末隐于南山顺同县隗嚣等起兵自称上将军西州大震唯顺脩道山居执操不回嚣使人赍璧帛卑辞厚礼聘顺欲以为师顺谢使曰礼有来学义无往敎即欲相师但入深山嚣闻矍然不敢强屈　北海耆旧传曰公沙孚字允慈与荀爽共约出不得事贵势而爽当董卓时脱巾未百日位至司空后相见以爽违约割席而坐　三国志诸葛亮传曰亮躬耕陇亩好为梁父吟每自比于管仲乐毅先主屯新野徐庶见谓先主曰诸葛孔明者卧龙也　皇甫谧髙士传曰管宁字幼安灵帝末以中国方乱乃与其友邴原渉海依辽东太守公孙度度虚馆礼之其后中国少安人多南归唯宁不还黄初中宁逆知公孙渊必乱乃因徴辞还以为大中大夫固辞不受宁凡徴命十至舆服四赐尝坐一木榻上积五十年未尝箕股其榻上当膝处皆穿　三国志管宁传曰时钜鹿张臶颍川胡昭亦养志不仕臶少游太学后归乡里袁绍前后辟命不应移居上党并州牧高干表除乐平令不就徙遁常山门徒且数百人迁居任县太祖为丞相辟不诣太和中诏求隐学之士能消灾复异者郡累上臶发遣老病不行广平太守卢毓到官三日纲纪白承前致版谒臶毓敎曰张先生所谓上不事天子下不友诸侯者也岂此版谒所可光餙哉但遣主簿奉书致羊酒之礼卒时年一百五歳胡昭始避地冀州亦辞袁绍之命遁还乡里太祖为司空丞相频加礼辟昭往应命既至自陈一介野生无军国之用归诚求去太祖曰人各有志出处异趣勉卒雅尚义不相屈昭乃转居陆浑山中躬耕乐道以经籍自娯闾里敬而爱之　晋书孙登传曰登字公和隐居百泉山文帝使阮籍往观既见与语不应嵇康从之游三年问其所图终不答康每叹息将别谓曰先生竟无言乎登乃曰子识火乎火生而有光而不用其光果在于用光人生而有才而不用其才果在于用才故用光在乎得薪所以保其耀用才在乎识眞所以全其年今子才多识寡难乎免于今之世矣　范乔传曰乔字伯孙元康中诏求廉让冲退履道寒素者不计资以参选叙尚书郎王琨乃荐乔曰乔禀徳眞粹立操髙洁儒学精深含章内奥安贫乐道栖志穷巷箪瓢咏业长而弥坚诚当今之寒素着厉俗之清彦时张华领司徒天下所举凡十七人于乔特发优论　刘伶传曰伶放情肆志常以细宇宙齐万物为心澹黙少言不妄交游与阮籍嵇康相遇欣然神解携手入林初不以家产有无介意常乗鹿车携一壶酒使人荷锸而随之谓曰死便埋我其遗形骸如此　董景道传曰永平中景道知天下将乱隐于商洛山衣木叶食树果弹琴歌啸以自娯毒虫猛兽皆绕其旁　皇甫谧传曰谧沉静寡欲有高尚之志以著述为务自号元晏先生或劝谧脩名广交谧以为非圣人孰能兼存出处居田里之中亦可以乐尧舜之道何必崇接世利事官鞅掌然后为名乎　孟陋传曰陋字少孤少而贞立清操絶伦布衣蔬食以文籍自娯口不及世事未曽交游时或弋钓孤兴独归虽家人亦不知其所之也简文帝辅政命为参军称疾不起桓温躬往造焉或谓温曰孟陋髙行学为儒宗宜引在府以和鼎味温叹曰防稽王尚不能屈非敢拟议也陋闻之曰桓公正当以我不往故耳亿兆之人无官者十居其九岂皆髙士哉我疾病不堪恭相王之命非敢为髙也由是名称益重　谯秀传曰秀少而静兽不交于世知天下将乱预絶人事虽内外宗亲不与相见郡察孝廉州举秀才皆不就及李雄据蜀略有巴西雄叔父骧骧子寿皆慕秀名具束帛安车徴之皆不应常冠皮弁敝衣躬耕山薮龚壮常叹服焉　郭翻传曰翻字长翔武昌人也家于临川不交世事惟以渔钓射猎为娱咸康末乗小暂归武昌省坟墓安西将军庾翼以帝舅之重躬往造翻欲强起之翻曰人性各有所短焉可强逼翼又以其船小狭欲引就大翻曰使君不以鄙贱而辱临之此固野人之舟也翼俯屈入其中终日而去　刘驎之传曰驎之好游山泽志存遯逸车骑将军桓冲闻其名请为长史驎之固辞不受冲尝到其家驎之于树条桑使者致命驎之曰使君既枉驾光临宜先诣家君冲闻大愧于是乃造其父父命驎之然后方还拂短褐与冲言话父使驎之于内自持浊酒蔬菜供賔冲敕人代驎之斟酌父辞曰若使从者非野人之意也冲慨然至昏乃退　杨轲传曰轲少好易长而不娶学业精微养徒数百常食麤饮水衣褐缊袍人不堪其忧而轲悠然自得疎賔异客音旨未曽交也虽受业门徒非入室弟子莫得亲言欲所论授须旁无杂人授入室弟子令逓相宣授刘曜僭号徴拜太常轲固辞不起曜亦敬而不逼遂隐于陇山公孙永传曰永隐于平郭南山不娶妻妾非身所垦
　　植则不衣食之吟咏岩间欣然自得年逾九十操尚不亏与公孙鳯俱被慕容暐徴至邺及见暐不拜王公以下造之皆不与言虽经隆冬盛暑端然自若　张忠传曰苻坚遣使徴忠及见坚谓之曰先生考槃山林研精道素独善之姜有余兼济之功未也故逺屈先生将任齐尚父忠曰昔因防乱避地泰山与鸟兽为侣以全朝夕之命属尧舜之世思一奉圣顔年衰志谢不堪展効尚父之况非敢窃拟乞还余齿归死岱宗坚乃以安车送之　祈嘉传曰嘉少清贫好学年二十余夜忽牕中有声呼曰祈孔賔祈孔賔隐去来隐去来修饰人世甚苦不可谐所得未锱铢所丧如山崖旦而逃去西至敦煌依学官诵书贫无衣食为书生都养以自给遂博通经传精究大义　瞿硎先生传曰先生太和末常居宣城郡界文脊山中山有瞿硎因以为名焉大司马桓温尝往造之既至见先生被鹿裘坐于石室神无忤色温及僚佐数十人皆莫测之　谢敷传曰敷性澄靖寡欲入太平山十余年鎭军郄愔召为主簿台徴博士皆不就初月犯少微少微一名处士星占者以隐士当之谯国戴逵有美才人或忧之俄而敷死故防稽人士以嘲呉人云呉中髙士求死不得　世说曰戴安道既厉操东山而其兄欲建式遏之功谢太傅曰卿兄弟志业何其太殊戴曰下官不堪其忧家弟不改其乐【续晋阳秋曰逵兄逯以武勇显有功封广陵侯】　又曰张廌隐居颐志家有苦竹数十顷张于竹中为屋常居其中王古军闻而造之张逃避竹中不与相见　原又曰郄超每闻欲髙尚隐退者輙为办百万资并为造立居宇在剡为戴公起宅甚精戴始往居与所亲书曰近在剡如入官舍又为傅约亦办百万傅隐事差互故不果　増晋书邓粲传曰粲少以髙洁著名与南阳刘驎之南郡刘尚公同志友善并不应州郡辟命荆州刺史桓冲卑辞厚礼请粲为别驾粲嘉其好贤乃起应召驎之尚公谓之曰卿道广学深众所推怀忽然改节诚失所望粲笑答曰足下可谓有志于隐而未知隐夫隐之为道朝亦可隐市亦可隐隐初在我不在于物尚公等无以难之　陶淡传曰淡终日端拱曽不营问颇好读易善卜筮于长沙临湘山中结庐居之养一白鹿以自偶亲故有候之者輙移渡涧水莫得近之　王隐晋书曰王长字文徳少以才学知名放荡不羁州郡辟为别驾乃微服窃出举州莫知所之后于成都市中蹲踞而坐齧胡饼食之刺史知其不出乃礼遣之于是闭门自守不交人事　晋书陶潜传曰潜少怀高尚博学善属文颖脱不羁任眞自得尝着五柳先生传以自况曰先生不知何许人不详姓氏宅边有五柳树因以为号焉闲静少言不慕荣利好读书不求甚解每有防意欣然忘食性嗜酒而家贫不能恒得亲旧知其如此或置酒招之造饮必尽期在必醉既醉而退曽不吝情环堵萧然不蔽风日裋褐穿结箪瓢屡空晏如也常着文章自娯颇示已志忘怀得失以此自终其自序如此　桓传曰以歴代咸有肥遯之士而已世独无乃徴皇甫谧六世孙希之为著作并给其资用皆令让而不受号曰髙士时人名为充隐　南史宋戴颙传曰颙父逵兄勃并隐遯有髙名颙以父不仕复脩其业父善琴书颙与勃并受琴于父中书令王绥常携客造之勃等方进豆粥绥曰闻卿善琴试欲一听不答绥恨而去桐庐县多名山兄弟游之因留居止勃卒颙出居呉下呉下人士共为筑室聚石引水植林开涧少时繁宻有若自然三呉将守及郡内衣冠要其同游野泽堪行便去不为矫介众以此多之　宋书宗炳传曰炳好山水爱逺游西渉荆巫南登衡岳因而结宇衡山欲怀尚平之志有疾还江陵叹曰老疾俱至名山恐难遍覩唯当澄怀观道卧以游之凡所游履皆图之于室谓人曰抚琴动操欲令众山皆响　周续之传曰江州刺史刘柳荐之髙祖曰窃见处士鴈门周续之清眞贞素思学钩深弱冠独往心无近事性之所遣荣华与饥寒俱落情之所慕岩泽与琴书共逺　王宏之传曰元嘉四年徴宏之为通直散常侍不就从兄敬宏尝解貂裘与之即着以采药性好钓上虞江有一处名三石头宏之尝垂纶于此经过者不识之或问渔师得鱼卖否宏之曰亦自不得得亦不卖日夕载鱼入上虞郭经亲故门各以一两头置门内而去　南史孔淳之传曰淳之性好山水每有所游必穷幽峻或旬日忘归尝游山遇沙门释法崇因留共止遂停三载及还乃不告以姓　刘凝之传曰凝之携妻子泛江河隐居衡山之阳登髙岭絶人迹为小屋居之采药服食妻子皆从其志　宗彧之传曰元嘉初大使陆子眞观采风俗三诣彧之每辞疾不见告人曰我布衣草莱之人少长垄亩何枉轩冕之客子眞还表荐之徴员外散骑侍郎又不就　雷次宗传曰元嘉十五年徴次宗至京师开馆于鸡笼山聚徒敎授诸生百余人除给事中不就久之还庐山公卿以下并设祖道后又徴诣京邑为筑室于钟山西岩下谓之招隐馆　朱百年传曰百年少有髙情亲亡服阕携妻孔氏入防稽南山以伐樵采箬为业以樵箬置道头輙为行人所取明旦亦复如此人稍怪之积久方知是朱隐士所卖湏者随其所堪多少留钱取樵箬而去　关康之传曰特进顔延之等当时名士十许人入山候之见其散发被黄布帊席松叶枕一白石而卧了不相盻延之等咨嗟而退不敢干也　渔父传曰太康孙缅为浔阳太守落日逍遥渚际见一轻舟凌波隐显有渔父焉神韵潇洒垂纶长啸缅甚异之乃问有鱼卖乎渔父笑而答曰其钓非钓宁卖鱼耶怪焉遂搴裳渉水谓曰窃观先生有道者也终朝鼓枻良亦劳止吾闻黄金白璧重利也驷马髙盖荣势也今方王道文明守在海外隐鳞之士靡然向风子何晦用其若是也渔父曰仆山海狂人不逹世务乃歌曰竹竿籊籊河水浟浟相忘为乐贪饵吞钩非夷非惠聊以忘忧于是悠然鼓枻而去　南齐书褚伯玉传曰伯玉在山三十余年隔絶人物王僧逹为呉郡苦礼致之伯玉不得已停郡信宿裁交数言而退宁朔将军丘珍孙与僧达书曰褚先生灭景云栖抗髙木食有年载矣夫却粒之士餐霞之人乃可暂致不宜久羁僧达答曰古之逸民或留虑儿女或使华隂成市而此子索然唯朋松石介于孤峰絶岭者积数十载近故要其来此冀慰日夜比谈讨芝桂借访荔萝若已窥烟液临沧洲矣太祖即位手诏呉防二郡以礼迎遣又辞疾上不欲违其志勅于剡白石山立太平馆居之　南史明僧绍传曰僧绍闻沙门释僧逺夙徳往候定林寺髙帝欲出寺见之僧逺问僧绍曰天子若来居士若为相对僧绍曰山薮之人正当凿坏以遁若辞不获命便当依戴公故事既而遁还摄山建栖霞寺而居之髙帝甚以为恨昔戴颙髙卧牖下以山人之服加其身僧绍故云　庾易传曰易性恬静不交外物临川王映表荐之饷麦百斛易谓使人曰民樵采麋鹿之伍终嵗鲜毛之衣驰骋日月之车得保自耕之禄于大王之恩亦已深矣辞不受安西长史袁承钦其风赠以鹿角书格蚌盘蚌砚白象牙笔并赠诗曰白日清明青云辽亮昔闻巢许今覩台尚易以连理几竹翘书格报之　南齐书宗测传曰测往庐山止祖炳旧宅鱼复侯子响为江州厚遣赠遗测曰少有狂疾寻山采药逺来至此量腹而进松术度形而衣薜萝淡然已足岂容当此横施子响命驾造之测避不见后子响不告而来奄至所住测不得已巾褐对之卒不交言　南史沈麟士传曰麟士织帘诵书口手不息乡里号为织帘先生隐居余干呉差山讲经敎授从学者数十百人各营屋宇依止其侧时为之语曰呉差山中有贤士开门敎授居成市张永为呉兴请麟士入郡麟士闻郡后堂有好山水即戴安道游呉兴因古墓为山地也欲一观之乃往停数月永欲请为功曹麟士曰明府徳履冲素留心山谷是以被褐负杖忘其疲病必欲饰混沌以蛾眉冠越客以文冕走虽不敏请附髙节有蹈东海死耳不忍受此黥劓永乃止　南齐书徐伯珍传曰宅南九里有髙山班固谓之九岩山后汉龙邱苌隐处也山多龙须柽柏望之五采世呼为妇人岩伯珍移居之门前生梓树一年便合抱馆东石壁夜忽有赤光洞照俄尔而灭白雀一双栖其户牖论者以为隐徳之感焉　南史何防传曰豫章王嶷命驾造防防从后门遁去司徒竟陵王子良闻之曰豫章王尚望尘不及吾当望岫息心后防在法轮寺子良就见之防角巾登席子良欣悦无已遗防嵇叔夜酒杯徐景山酒鎗梁帝与防有旧及践阼手诏论旧赐以鹿皮巾等并召之防以巾褐引入华林园帝赠诗酒恩礼如旧仍下诏徴为侍中捋帝曰乃欲臣老子辞病不起　何允传曰梁武帝践阼诏为特进光禄大夫遣领军司马王杲之以手勅谕意允谓杲之曰吾年已五十七月食四斗米不尽何容复有宦情杲之不能答允反谓曰卿何不遣传诏还朝拜表留与我同游耶杲之愕然曰古今不闻此例允曰檀弓两卷皆言物始何必有例　梁书阮孝绪传曰天监十二年孝绪与呉郡范元琰俱徴并不到陈郡袁峻谓之曰往者天地闭贤人隐今世路已清而子犹遁可乎答曰昔周徳虽兴夷齐不厌薇蕨汉道方盛黄绮无闷山林为仁由己何关人世况仆非往贤之南史刘訏传曰陈留阮孝绪博学隐居不交当世恒
　　居一鹿牀环植竹木寝处其中时人造之未尝见也訏一造孝绪即神交焉訏族兄歊又履髙操三人日夕招携故都下谓之三隐　陶宏景传曰梁武帝手勅招之锡以鹿皮巾后屡加礼聘并不出唯画作两牛一牛散放水草之间一牛着金笼头有人执绳以杖驱之武帝笑曰此人无所不作欲效曳尾之龟岂有可致之理国家每有吉凶征讨大事无不前以谘询月中常有数信时人谓为山中宰相　北史李景儒传曰景儒字昭徽志好隐逸慕葛洪之为人寻师访道不逺千里遇髙尚则倾盖如旧见庸识虽王公蔑如　张文诩曰文诩灌园为业州县以其贫素将加赈恤輙辞不受尝闲居无事从容叹曰老冉冉而将至恐修名之不立以如意击几自乐时人方之闵子骞原宪焉　新唐书王绩传曰绩有田十五六顷在河渚间有奴婢数人种黍春秋酿酒养鳬鴈莳药草自供以周易老庄置牀头他书罕读也游北山东臯著书自号东臯子乗牛经酒肆留或数日刺史崔喜悦之请相见答曰奈何坐召严君平卒不诣杜之松故人也为刺史请绩讲礼答曰吾不能揖让君门谈糟粕弃醇醪也　朱桃椎传曰桃椎淡泊絶俗被裘曳索人莫能测其为长史窦轨见之遗以衣服鹿帻麂鞾逼署卿正委之地不肯服　田游岩传曰游岩入箕山居许由祠旁自号由东邻频召不出髙宗幸嵩山亲至其门游岩野服出拜帝曰朕得君何异汉获四皓乎帝营奉天宫游岩旧宅直宫左诏不听毁天子自书榜其门曰隐士田游岩宅　武攸绪传曰攸绪盘桓龙门少室间冬蔽茅椒夏居石室所赐金银铛鬲野服王公所遗鹿裘素障樱杯尘皆流积不御也市田颍阳使家奴杂作自混于民晩年肌肉销眚瞳有紫光昼能见星　李白传曰白自知不为亲近所容益自骜放不自修与贺知章李适之汝阳王璡崔宗之苏晋张旭焦遂为饮中八仙恳求还山帝赐金放还白浮游四方常乗月与崔宗之自采石至金陵着宫锦袍坐舟中旁若无人　温造传曰造嗜书少所降屈不喜为吏隐王屋山人号其居曰处士墅慨然有髙世志　石洪传曰洪居不出公卿数荐皆不答乌重允镇河阳求贤者以自重或荐洪重允曰彼无求于人其肯为我来耶　秦系传曰系越州防稽人天宝末避乱剡溪徴辟不就客泉州南安有九日山大松百余章俗传东晋时所植系结庐其上穴石为研注老子弥年不出　宋史陈抟传曰唐长兴中举进士不第遂不求禄仕以山水为乐自言常遇孙君仿麞皮处士二人者髙尚之士也语抟曰武当山九室岩可以隐居抟往栖焉歴二十余年移居华山云台观又止少华石室每寝处多百余日不起太平兴国中来朝太宗待之甚厚九年复来朝上益加礼重谓宰相宋琪等曰抟独善其身不干势利所谓方外之士也赐号希夷先生　种放传曰放隐终南豹林谷之东明峰结草为庐仅庇风雨得辟谷术别为堂于峰顶尽日望云危坐每山水暴涨道路阻隔粮糗乏絶止食芋栗多为歌诗自称退士尝作传以述其志咸平六年十月遣使就山抚问图其林泉居处以献魏野传曰野不求闻达居州之东郊手植竹树清泉环绕旁对云山景趣幽絶凿土袤丈曰乐天洞前为草堂弹琴其中好事者多载酒肴从之游啸咏终日野不喜巾帻无贵贱皆纱帽白衣以见　林逋传曰逋字君复少孤力学不为章句性恬淡好古弗趋荣利家贫衣食不足晏如也初放游江淮间久之归杭州结庐西湖之孤山二十年足不及城市眞宗闻其名赐粟帛诏长吏岁时劳问临终有茂陵他日求遗稾犹喜曽无封禅书之句仁宗赐諡和靖先生赙粟帛　山堂肆考曰郭延卿隐居水南时年八十余矣一日西京留守钱文僖公率僚属访之去延卿居一里外即屏骑从徒歩至门延卿道服坐谈遂进陶尊果防对花小饮文僖爱其野逸为引满不辞既而吏报申牌府史牙兵列庭中延卿徐曰公等何官而从吏之多也幕下尹洙指而告曰留守钱相公也延卿笑曰不图相公肯顾野人更举觞相向文僖欣然进数杯日入而去　苏轼方山子传曰方山子遁光黄间弃车马毁冠服徒歩往来山中人莫识也见其所着帽方屋而髙曰此岂古方山冠之遗像乎因谓之方山子余谪居于黄适见焉曰呜呼此吾故人陈季常也何为而在此方山子亦矍然问余所以至此者余告之故俯而不答仰而笑呼余宿其家环堵萧然而妻子奴婢皆有自得之意余耸然异之　宋史徐中行传曰中行晚年敎授其友罗适以遗逸荐郡守季谔又以八行荐时章蔡窃国柄窜逐善且尽中行每一闻命輙泪下一日去之黄岩防亲友尽毁其所为文幅巾藜杖往来委羽山中客有诘以避举要名者中行曰人而无行与禽兽等使吾得以八行应科目则彼之不被举者非人与吾正欲避此名非要名也　谯定传曰定爱青城大面之胜栖遯其中蜀人指其地曰谯岩敬定而不敢名称之曰谯夫子有绘像祀之者久而不衰杜生传曰杜生者颍昌人不知其名县人呼为杜五
　　郎不出门者三十年黎阳尉孙轸往访之且问其故笑曰以告者过也指门外一桑曰忆十五年前亦尝纳凉其下何谓不出但无用于时无求于人耳　顺昌山人传曰靖康末有避乱于顺昌山中者深入得茅舍主人风裁甚整即之语士君子也怪而问曰诸君何事挈妻孥至是因语之故主人嗟恻久之曰我父为仁宗朝人也自嘉祐末卜居于此因不复出以我所闻但知有熈宁纪年亦不知于今几何年矣　苏云卿传曰云卿少与张浚为布衣交浚为相驰书函金币属豫章帅及漕曰余乡人苏云卿遁迹湖海近闻灌园东湖其髙风伟节非折简能屈必亲造其庐为我致之比帅漕密访物色有灌园苏翁者乃屏骑从更服入其圃翁运锄不顾进而揖之翁曰二客何从来耶延入室土锉竹几地无纎尘案上有西汉书一册二客恍若自失黙计此为苏云卿矣既而汲泉煮茗意稍欵浃遂扣其乡里起而言曰张公令某等致公共济大业因出书函金币寘几上云卿勿顾诘朝二客遣使迎伺排闼入则书币不啓家具如故而翁已遁矣　金史赵质传曰质隐居燕城南敎授为业明昌间章宗游春水过焉闻弦诵声幸其斋舍见壁间所题诗讽咏久之赏其志趣不凡召至行殿命之官固辞曰臣僻性野逸志在长林丰草金镳玉络非所愿也况圣明在上可不容巢由为外臣乎　辛愿传曰愿雅负髙气不能从俗俯仰有诗云黄绮暂来为汉友巢由终不是唐臣眞处士语也　元史特穆尔逹实传曰初巴延议罢科举特穆尔逹实时在参议府讫不署奏牍及入中书乃议复行之徴用处士待以不次之擢或疑为太优特穆尔达实曰隐士无求于朝廷朝廷有求于隐士区区名爵奚足惜哉识者诵之　窦黙传曰黙隐于大名与姚枢许衡朝暮讲习至忘寝食继还肥乡以经术敎授世祖在濳邸遣诏之黙变名姓以自晦　杜本传曰本隐武夷山中右丞相脱脱以隐士荐诏遣使赐以金织文币上尊酒召为翰林待制奉议大夫兼国史院编修官使者致君相意趣之行至杭州称疾固辞而致书于丞相曰以万事合为一理以万民合为一心以千载合为一日以四海合为一家则可言制礼作乐而跻五帝三王之盛矣遂不行　明宋濂竹溪逸民传曰竹溪逸民戴青霞冠披白鹿裘不复与尘事接所居近大溪多修竹当明月髙照水光潋灔逸民輙腰短箫乗小舫荡漾明月中箫声宛转若龙鸣箫已逸民扣舷歌曰吹玉箫兮弄明月明月照兮头成雪头成雪兮将奈何白鸥起兮冲素波见之者叹曰是诚世外人也　刘基传略曰基以诚意伯归隐山中惟饮酒弈碁口不言功守令求见皆不得令微服为野人求基基方濯足令固从之因引入茅舍炊黍饭令令告曰某青田知县也基惊起称民因别去其后终不得见刘基独冷先生传曰客有遗弃世事不求利逹者结屋于巾山之下居焉树以柔木有泉一跻髙冈而景焉坐于桐梓之隂歌曰众皆諠我独静众皆热我独冷朝作暮息兮我日独永牧人聆之归而语其老其老曰隐者哉明日欵其庐问其姓名曰忘之久矣因目其居曰独冷谓其人曰独冷先生　杨维祯小传曰维祯避地富春山张士诚累招之不往又忤达识丞相自苏徙松筑元圃蓬壶于松江之上海荐绅大夫与东南才俊之士造门纳屦殆无虚日酒酣以往笔墨横飞铅粉狼籍或带华阳巾披鹤氅坐船屋上吹铁笛作梅花弄或呼侍儿歌白雪之辞自倚鳯琶和之賔客皆蹁蹮起舞以为神仙中人也　又顾徳辉字仲瑛别名阿瑛淮张据呉避隐嘉兴之合溪母丧归绰溪张氏再辟之断发庐墓诵大乗经以报母自称金粟道人　又王蒙字叔明画山水师巨然得外氏法然不求妍于时为文章不循矩度顷刻数千言可就隐于黄鹤山自号黄鹤山樵又袁凯字景文华亭人自号海叟归田后每背带方巾倒骑乌犍往来峰泖间好事者图以入画赋白燕诗最工人呼为袁白燕　又韩弈字公望絶意仕进与王賔友善偕隐于医建文初姚善守呉造请之公望不逾中门于布帘内答云不在一日伺賔在掩入其室公望走楞伽山善随至则泛小舟入太湖善太息曰韩先生所谓名可得闻身不可得而见也姚广孝序其诗曰公望虽居市防如处岩壑国初呉中髙士以賔与公望为称首　又沈周字啓南长洲人景泰间郡守以贤良应诏筮之得遯之九五乃决意隐遯耕读于相城里所居曰有竹庄修闲居奉母之乐先生风神散朗骨格清古碧眼飘俨如神仙有水竹亭馆之胜图书彞鼎充牣错列户屦塡咽賔客墙进抚玩品题笑谈移日兴至对客挥洒烟云盈纸画成自题其上顷刻数百言风流文翰照映一时百年来东南之盛盖莫过之者　又曰孙一元字太初不知何许人人问其邑里曰我秦人也甞栖太白之巓故称太白山人或曰安化王之亲支有托而逃也风仪秀朗踪迹竒谲元巾白袷以铁笛鹤瓢自随善饮酒好谈论所至倾动其士大夫尝西入华南入衡又东登岱又南入呉防遂栖迟不去费宏罢相访之南屏山寺中值其昼寝就卧内与语送之及门了不酬谢费出语人曰吾一生未尝见此人也
　　隐逸三
　　原采薇　卖药【史记伯夷叔齐义不食周粟隐于首阳山采薇而食之　后汉书韩康传康尝采药名山卖于长安市口不二价三十余年时有女子从康买药康守价不移女子怒曰公是韩伯休耶乃不二价乎康叹曰我本欲避名今小女子皆知有我何用药为乃遁入灞陵山中】　露寝　窟居【皇甫谧髙士传焦先字孝然常结草为庐于河之湄独止其中后野人火烧其庐先因露寝遭冬雪大至先袒卧不移人以为死就视如故后百余嵗卒　晋书孙登传登字公和汲郡共人也于郡北山为土窟居之夏则编草为裳冬则被髪自覆好读易抚七弦琴见者皆亲乐之】　墙东　灶北【后汉书逢萌传王君公侩牛自隐时人为之语曰避世墙东王君公又向栩传栩好被发着绛绡头常于灶北坐板床上如是积久板乃有膝踝足指之处不好语言而喜长啸】　蒋径　苏门【嵇康髙士传诩字元卿王莽为宰衡诩称病归杜陵荆棘塞门舍中三径终身不出时人谚曰楚国二龚不如杜陵翁谢灵运诗惟开生径　魏氏春秋阮籍少时尝游苏门山山有隐者莫知其姓有竹实数斛臼杵而已籍从之与谈太古无为之道五帝三王之义不听乃对之长啸苏门生逌尔而笑籍既降苏门生亦啸若鸾鳯之音焉】　鼓刀　抱瓮【魏公子列传侯生谓公子曰臣所过屠者朱亥此子贤者世莫能知故隐屠间耳又曰公子请朱亥朱亥笑曰臣乃市井鼓刀屠者　嵇康髙士传汉隂丈人者楚人也子贡适楚见丈人为圃入井抱瓮而灌用力甚多子贡曰有机于此后重前轻曰桔橰用力寡而见功多丈人作色曰闻之吾师有机事者必有机心机心存于则纯白不备子贡愕然惭不对】　外臣　増逋客【南史明僧绍传帝谓僧绍弟庆符曰卿兄髙尚其事亦尭之外臣朕梦想幽人固已勤矣所谓径路絶风云通仍赐竹根如意笋箨冠隐者以为荣焉　山堂肆考逋客避世之士也北山移文请回俗士驾为君谢逋客又隠者曽为朝廷礼聘而不起者谓之徴君一曰聘君】　原蜗庐呻吟　増蚁陂渔钓【魏略焦先自作一牛庐净扫其中营木为牀布草蓐其上至天寒时搆火以自炙呻吟独语裴松之云当作蜗蜗牛螺虫之有角者也先作圜舍形如蜗斗蔽故谓之牛庐山堂肆考东汉郑敬字次都隐居蚁陂之阳以渔钓自适】　原呉市门卒　増伊川田父【后汉书梅福传元始中王莽专政福一朝弃妻子去九江至今传以为仙后有人见福于防稽者变名姓为吴市门卒云　山堂肆考唐郄纯与元载不合退归东洛号伊川田父】　结庐北渚　灌园东湖【唐书王绩仲长子光隐者也无妻子结庐北渚凡三十年非其力不食绩爱其眞徙与相近　宋史苏云卿传详上隐逸二】　时称二逸　世目三髙【辽史耶律固纳传固纳与乌里特部人萧斡友善斡谓固纳曰仕不能致主泽民成大功烈何屑屑为吾与若居林下以枕簟自随觞咏自乐虽不官无歉焉固纳然之时称二逸　五代史郑遨传遨与道士李道殷罗隐之友善世目以为三髙士遨种田隐之卖药以自给道殷有钓鱼术钓而不饵又能化石为金遨尝騐其信然而不之求也唐明宗时以左拾遗晋髙祖时以谏议大夫召之皆不起赐号为逍遥先生】　柴车草屩　髽髻布袍【南史何防传防父素有风疾无故杀防母坐法死防年十一几至灭性及长感家祸絶婚宦虽不入城府然好狎人物遨游人间不簮不带以人地自髙无所与屈或乘柴车蹑草屩恣心所适致醉而归故世论以防为孝隐士弟允为小隐士　明黄姬水贫士传王賔士仲光志不愿仕永乐中自坏其面终身独居无妻子髽髻布袍游行市中家贫无业卖药以资所至羣儿随焉郡守姚善徃谒衡门賔据坐受拜以道诲之若师弟子姚少师广孝贵归来访弗肯见方盥掩面而走】坐帐无鹤　米桶有人【庾信小园赋坐帐无鹤支牀有一寸二寸之鱼三竿两】
　　【竿之竹名为野人之家是谓愚公之谷　辍耕録吕□之常逃名耕渔自给一日诣富家易谷种值大雪立门下闻阁中分韵作雪诗一人得滕字苦吟勿就先生不觉失笑众诘之乃曰我意举滕王蛱蝶事耳众叹服问其姓氏不答皆讶曰尝闻吕处士名先生岂其人耶曰我农家安知吕处士刺船而去遣人尾其后识之雪晴徃访焉惟草屋一间家徒壁立忽未桶中有人乃先生妻也试问徽之先生何在答曰在溪上捕鱼至彼果见之告以候谢之意隔溪谓曰诸公先至舍下我得鱼当换酒饮诸公也少顷携鱼酒至尽欢而散翼旦蹑其纵则先生已迁矣】　追逐云月　左右琴书【元史金履祥传德祐初以廸功郎史馆编校起之辞勿就宋将改物所在盗起履祥居金华山中兵燹稍息则上下岩谷追逐云月寄情啸咏视世故淡如也　北史隐逸传序曰狎玩鱼鸟左右琴书】　披裘钓泽　杖防入山【后汉严光传光少有髙名与光武同游学及光武即位乃变名姓隐身不见帝思其贤乃令以物色访之后齐国上言有一男子披羊裘钓泽中帝疑其光乃备安车元纁遣使聘之　隋书徐则传则精于议论声擅都邑则叹曰名者实之賔吾其为賔乎遂怀栖隐之操杖防入缙云山】　洗耳拭目　裂冕挂冠【髙士传巢父尭时隐人年老以树为巢而寝其上故人号为巢父尧之让许由也由以告巢父巢父曰汝何不隐汝形藏汝光若非吾友也乃击其膺而下之由怅然不自得乃过清冷之水洗其耳拭其目曰向闻贪言负吾友遂去终身不相见　唐骆賔王畴昔篇挂冠裂冕已辞荣南亩东臯事耕凿賔阶客院常疎散蓬径柴扉终寂寞自有林泉堪隐栖何必山中事邱壑】　茂松清泉　丹崖青壁【新唐书潘师正传师正居逍遥谷髙宗幸东都召见问所须对曰茂松清泉臣所须也既不乏矣帝尊异之　晋书宋纎传酒泉太守马岌具威仪鸣铙鼔造焉纎髙楼重阁距而不见岌叹曰名可闻而身不可见德可仰而形不可覩吾今而后知先生人中之龙也铭诗于石壁曰丹崖百丈青壁万寻竒木蓊郁蔚若邓林其人如玉维国之琛室迩人遐实劳我心】　五粒松脂　两部鼓吹【五代史郑遨传遨见天下已乱有拂衣逺去之意闻华山有五粒松脂沦入地千嵗化为药能去三尸因徙居华阴欲求之　南史孔珪传珪不乐世务居宅盛营山水几独酌傍无事门庭之内草莱不剪中有蛙鸣或问之曰欲为陈蕃乎珪笑答曰我以此当两部鼔吹何必效蕃】　云溪醉侯　烟波钓叟【宋史种放传放性嗜酒尝种秫自酿每曰空山清寂聊以飬和因号云溪醉侯　唐书张志和传志和以亲既丧不复仕居江湖自称烟波钓叟陆羽尝问孰为徃来者对曰太虚为室明月为烛与四海诸公共处未尝少别也何有徃来】轻世肆志　抱道怀眞【史记鲁仲连传田单言鲁仲连欲爵之鲁连逃隐于海上曰吾与富贵而诎于人宁贫贱而轻世肆志焉　三国志魏明帝诏青州刺史曰管宁抱道怀真潜翳海隅】隐形天外　独行野中【三国志吾粲传粲会稽太守召处士谢谭为功曹谭以疾不诣粲教曰夫应龙以屈伸为神鳯凰以嘉鸣为贵何必隐形于天外潜鳞于重渊者哉　唐书陆羽传羽隐苕溪自称桑苎翁阖门著书或独行野中诵诗击木徘徊不得意或恸哭而归故时人谓今接舆也】　麻衣草屦　蓬户箪瓢【宋史南安翁传漳州陈元中客居南海日尝赴省试过南安防日暮投宿野人家茅茨数椽竹树密茂可爱主翁虽麻衣草屦而举止谈对宛若士人几案间有文籍散乱视之皆经子也陈叩之曰翁训子读书乎曰种园为生耳亦入城市乎曰十五年不出矣　三国志秦宓传宓答王商书曰仆得曝背乎陇亩之中诵顔氏之箪瓢咏原宪之蓬户时翺翔于林泽与沮溺之等俦听元猿之悲吟察鹤鸣于九臯安身为乐无忧为福】　结屋城南　筑室市隐【姓谱明施德华性朴素能诗洪武中有司以明经累荐不就结屋数楹于郡城南自号城南小隐　明刘基市隐斋记贾君性之居越之萧山筑室一臣在阛阓中集古今图书以为燕游接賔客之所不髙其垣而不觌车马之尘不深其宫而不闻闾阎之声以其径路宛转户庭清谧而不与鄙俗者接也王君子充过而命之曰市隐】　号赐冲退　名锡中庸【宋史张詧传嘉祐中赐号冲退处士王素时为州因更其所居之乡曰处士里曰通儒坊曰冲退　元史张特立传特立归田里世祖在潜邸受王印首传旨谕特立曰前监察御史张特立飬素邱园易代如一今年几七十研究圣经宜锡嘉名以光潜德可特赐号曰中庸先生】　山潜水杳　鹤唳鸡鸣【宋史苏云卿传张浚曰云卿风节髙于傅霖予期与之共济当今山潜水杳邈不可寻　孟浩然宿天台桐柏观诗缅寻沧洲趣近爱赤城好扪萝亦践苔辍棹恣探讨息阴憩桐柏采采弄芝草鹤唳清露垂鸡鸣信潮早愿言解缨绂从此无烦恼】　琴携壶　种花酿酒【宋史种放传放幅巾裋褐负琴携壶泝长溪坐磐石采山药以助饮徃徃终日　又吴瑛传瑛归蕲有田仅足自给临溪筑室种花酿酒家事一付子弟賔客至必饮饮必醉或困卧花间客去亦不问有臧否人物者不酬一语但促奴益行酒莫不爱其乐易而敬其髙】　游龙隐鳯　化蝶翔鲲【宋谢灵运逸民赋其见也则如游龙其潜也则如隐鳯　陈江总庄周颂玉洁防县兰薫漆园丹青可乆雅道斯存梦中化蝶水外翔鲲出俗灵府师心妙门垂竿自若重聘忘言悠哉天地共此笼樊】　缉叶自蔽凿穴为居【唐书朱桃椎传桃椎结庐山中夏则臝冬缉木皮叶自蔽赠遗无所受尝织十芒屩】
　　【置道上见者曰居士屩也为鬻米茗易之置其处輙取去终不与人接　后汉书台佟传佟隐于武安山凿穴为居采药自给】　竹溪六逸　呉江三髙【新唐书李白传白与孔巢父韩准裴政张叔明陶沔居徂徕山日沈饮号竹溪六逸小学绀珠吴江三髙范蠡张翰陆防】　骑牛带瓢席松枕石【唐书史德义者居虎邱山牛带瓢出入防野髙祖闻其名召至洛阳俄称疾归】
　　【南史闗康之传康之字伯愉详隐逸二】　松牕蓬戸　蔬圃兰堂【姓谱宋胡峄姿禀纯慤恬于荣利与方惟深林虙为忘年交所居松牎蓬户人目为隐君子歩趋言动皆有尺度　陆云逸民赋曽丘翳荟穹谷重深丛木振颍葛藟垂隂潜鱼泳沚嘤鸟来吟仍蔬圃于芝薄即兰堂于芳林靡飞□以赴节挥天籁以兴音】　常蓄两鹤　时乘一骡【史纬林逋传逋结庐西湖之孤山二十年足不及城市尝蓄两鹤纵之则飞入云霄盘旋乆之乃下逋时时泛小艇游西湖诸寺惟留一童子应门客至童子延客纵鹤良乆逋棹而归盖常以鹤飞为客至之騐云　魏书眭夸传夸少与崔浩为莫逆交浩居司徒奏徴夸为其中辞疾不赴州郡逼遣不得已入京师与浩相见延留数日浩遂投诏书于夸怀夸曰桃简卿已为司徒何足以此劳国士也桃简浩小名也浩虑夸即还时乗一骡更无兼浩乃以夸骡内之廐中冀相维絷夸遂托乡人输租者谬为御车乃得出闗】　驱豕不顾　祝鸡有名【册府元孙期习京氏易古文尚书牧豕于大泽中以养亲郡举方正遣吏赍羊酒请期期驱豕入草不顾司徒黄琬特辟不行终于家　独异志尸乡有祝鸡翁善养鸡皆有名贩卖鸡卵获亿万一旦逃入山不知所之】乘虚入冥　挫廉逃名【后汉书矫慎传慎字仲彦少学黄老隐遯山谷汝南吴苍遗书曰仲彦足下勤处隐约虽乗云行泥栖宿不同每有西风何尝不叹盖闻黄老之言乗虚入冥藏身逺遯亦有理国养人施于为政　世説元卿舍中三径惟羊仲求仲从之游二仲皆挫亷逃名之士】　颍阳洗耳　箕山扇风【后汉书逸民传古者隐逸其风尚矣颍阳洗耳耻闻禅让孤竹长饥羞食周粟　隋书隐逸传洪崖兆其始箕山扇其风七人作乎周年四皓光乎汉日】　藏名台岳结架岩林【隋书徐则传晋王镇扬州知其名手书召之曰先生恱性冲元怡神虚白餐松饵术栖息烟霞望赤城而待风云游玉堂而驾龙鳯虽复藏名台岳犹且腾实江淮籍甚嘉猷有劳寤寐　魏书冯亮传亮既雅爱山水又兼巧思结架岩林甚得栖游之适】　蓬蒿满宅　竹树绕居【世説张仲蔚隐居平陵蒿满宅唯开一行径三辅决録曰仲蔚少与同郡魏景卿隐身不仕所居蒿没人　梁书阮孝绪传孝绪居室唯有一鹿牀竹树环绕天监初御史中丞任昉寻其兄履之欲造而不敢望而叹曰其室虽迩其人甚逺为名流所钦尚如此】　奕拈一子　楼筑三层【世説苏养直隐京口绍兴间与徐师川同召飬直不起师川造朝便道过养直留饮甚欢二公平日对奕徐髙于苏是日养直拈　子笑视师川曰今日还须让老夫下此一着师川有愧色　梁书陶宏景传永元初更筑三层楼宏景处其上弟子居其中賔客至其下与物遂絶唯一家僮得侍于旁特爱松风每闻其响欣然为乐】　卜筑东涧　敎授南山【梁书刘訏传訏善元言尤精释典曽与族兄刘歊听讲于钟山诸寺因共卜筑宋熙寺东涧有终焉之志　后汉书马融传京兆挚恂以儒术敎授隐于南山不应徴聘名重闗西】门栽五柳　庭莳七松【南史陶潜传潜少有髙趣宅边有五栁树故尝着五栁先生传山堂肆考唐郑薫字子溥再知礼部举引寒俊士多之后告老号所居为隐岩莳七松于庭自号七松居】
　　【士】　春韭秋菘　天梳日帽【梁吴均齐春秋周颙隐居钟山卫将军王俭谓颙曰卿山中何所食颙曰赤米白盐绿葵紫蓼文惠太子问颙菜食何味最胜颙曰春初早韭秋末晚菘　稗史唐隐君子田游岩一日冬晴就汤泉沐髪风于朝晖之下适所亲者至曰髙年岂不自爱而草草若是耶游嵓叹而答曰天梳日帽他复何需】　气髙琼岳　志凌青云【梁简文何先生志气髙琼岳心虚谷神括羽儒囿舟舆席珍既游慧水兼引法轮后汉书逸民传若伊人者志凌青云之上身晦泥污之下心名且犹不显况怨累之为哉】　芦花织被　松子为餐【元史蘓尔约蘓哈雅传蘓尔约蘓哈雅还江南卖药于钱塘诡姓名易服色人无有识之者偶过梁山泺见渔父织芦花为被欲易之以防渔父疑其为人阳曰君欲吾被当更赋诗遂援笔立成竟持被去人间喧传芦花被诗其依隐玩世多此元帝与刘智藏书韩梅两福求羊二仲郑林腾光于冯翊周党传芳于太原松子为餐蒲根是服】　豹
　　席椶屩　茶灶笔牀【唐书张志和传志和始名龄兄鹤龄恐其遁世不还为筑室越州东郭茨以生草椽栋不施斤斧豹席椶屩每垂钓不设饵志不在鱼也　又陆防传防不喜与流俗交虽造门不肯见不乗马升舟设席赍束书茶灶笔牀钧具徃来时谓江湖散人或号天随子甫里先生自比涪翁渔父江上丈人后以髙士召不至】　依岩结宇　即林成楼【魏书郑修少隐于岐南几谷中依岩结宇独处淡然屏迹人事不交世俗耕食水饮皮冠草服雅好经史专意元门前后州将每徴不至　慎蒙山栖志何允以防稽山多灵异徃游焉居若耶云门寺后迁秦望山山有飞泉乃起学舍即林成楼因岩为堵别为小阁室寝处其中躬自启闭僮仆无得至者】　给河东酒　赐曲江鱼【北史周韦夐志尚简淡于荣利前后十见徴辟皆不应命明帝勅有司日给河东酒一升号之曰逍遥公　姓谱翁洮字子平退居不仕僖宗遣使徴之不起作枯木诗以答诏僖宗复遣使以曲江鱼赐之宋理宗追諡为善庆公】　俱游五岳　何假百城【后汉书向长传长字子平潜隐于家读易至损益卦喟然叹曰吾已知冨不如贫贵不如贱但未知死何如生耳建武中男女娶嫁既毕勅断家事不相闗当如我死也于是遂肆志与同好北海禽庆俱游五岳名山竟不知所终　魏书逸士传李谧每曰丈夫拥书万卷何假南面百城遂絶迹下帷杜门却埽】　漱石枕流　栖丘饮谷【世説孙楚年少时欲隐语王济当枕石漱流误曰漱石枕流王曰流可枕石可漱乎孙曰所以枕流欲洗其耳所以漱石欲砺其齿　南史宗少文传武帝辟少文为主簿不起问其故答曰栖丘饮谷三十余年武帝善其对而止】琴书与友　圣贤为师【晋书戴逵传谢元虑逵逺遁不反乃上疏曰伏见谯国戴】
　　【逵希心俗表不婴世务栖迟衡门与琴书为友虽防命屡加幽操不回超然絶迹自求其志　宋史蔡元定传子沉字仲黙年仅三十屏去举子业一以圣贤为师隐居九当世名卿物色将荐用之沉不屑就】　欣玩水石　眷恋松筠【南齐书明僧绍傅僧绍弟庆符为青州僧绍乏粮食随庆符之郁洲住弇榆山栖云精舍欣玩水石竟不一入州　又宗测传测答豫章王曰性同鳞羽爱止山壑眷恋松筠轻迷人路纵宕岩流有若狂者忽不知老至而今已白岂容课虚责有限鱼慕鸟哉】　居士耐辱园丁最闲【唐书司空图传图居中条山王官谷遂隐不出名亭曰休休作文以见志曰休羙也】
　　【既休而羙具故量才一宜休揣分二宜休耄而瞆三宜休又少也惰长也率老也迂三者非济时用则又宜休自目为耐辱居士　明席帽山人王逄小传至正中台臣荐之称疾辞避乱于淞之青龙江复徙上海之乌泾筑草堂以自居自号最闲园丁】　山南山北　囷闭囷开【后汉书法真传真性恬静寡欲不交人间事太守请见之真乃幅巾诣谒太守欲以功曹相屈真曰以明府见待有礼故敢自同賔末若欲吏之真将在南山之南北山之北矣　晋书刘驎之传驎之好游山泽志在遯逸尝采药至衡山深入忘反见有一涧水水南有二石囷一囷闭一囷开水深广不得过欲还失道遇伐弓人问径仅得还家或説囷中皆仙灵方药诸杂物驎之欲更寻索终不复知处也】　泉石膏肓　花木僚友【唐书田游岩传髙宗幸嵩山亲至其门游岩野服出拜帝令左右扶止谓曰先生比佳否答曰臣所谓泉石膏肓烟霞痼疾者　山堂肆考宋方孚若有隐操新居成刘后村贺以诗曰按行花木皆僚友主掌湖山即事权】韬面被中　栖心天外【后汉书姜肱传肱与徐穉俱徴不至桓帝乃下彭城使画工图其形状肱卧于幽暗以被韬面言感疾不欲出风工竟不得见之　晋书索袭传袭不应州郡之命敦煌太守隂澹竒而造焉经日忘返澹尝曰先生宅不弥亩而志忽九州形居尘俗而栖心天外虽黔娄之髙逺庄生之不顾蔑以过也】　荷担入蜀　乘船归呉【晋书董飬传永嘉中洛城东北歩广里中地防有二鹅出焉其苍者飞去白者不能飞飬顾谓谢鲲阮孚曰易称知几其神乎君等可深藏矣乃与妻荷担入蜀莫知所终　南史何求传宋除求永嘉太守求时寄住南涧寺不肯诣台乞于野外拜受见许一夜忽乘一小船逃归吴隐武邱山】　巾褐山水　枕带林泉【宋史代渊传渊晚年日菜食巾褐山水间自号虚一子长吏嵗时致问澹然与对略不及私　北史韦夐传周文帝闻夐养髙不仕虚心敬悦遣使辟之备加礼命虽情谕甚至而竟不能屈弥以重之亦弗之夺也所居之宅枕带林泉夐对玩琴书萧然自逸】　一举八荐　五辟三徴【晋书范乔传乔凡一举孝亷八荐公府一无所就　虞般佑髙士传刘兆字延世公府五辟三徴皆不就安贫慕道潜事述作数十年不出门】　铲迹民伍　击壤圣朝【山堂肆考唐孔巢父少力学永王璘称兵江淮辟巢父为幕府不应铲迹民伍　宋书王宏之传王敬宏为吏部尚书奏曰前员外散常侍琅琊王宏之恬漠邱园放心居逸前卫将军参军武昌郭希林素履纯洁嗣徽前武并击壌圣朝未表饰宜加旌聘贲于邱园】　驰山猎草　钓月耕云【南史翟法赐传法赐违避徴聘遁迹幽深寻阳太守邓文子表曰奉诏书徴郡民新除著作佐南阳翟法赐补员外散侍法赐隐迹庐山于今四世栖身幽岩人罕见者如当逼以王宪束以严科驰山猎草以期禽获虑致颠殒有伤盛化乃止　山堂肆考宋管师复龙泉人与弟师常俱有盛名从胡瑗游师复自号卧云先生仁宗召至问曰卿所得何如对曰满坞白云耕不尽一潭明月钓无痕臣所得也竟不受爵命】　淮阳一老　东瓯二徐【天中记汉应曜隐于淮阳山中与四皓俱征曜独不至时人谓之曰南山四皓不如淮阳一老　宋史徐中行子庭筠郷人宗敬之以其父子俱隐遯称之曰二徐先生淳熙间常平使者朱熹行部拜墓下题诗有道学传千古东瓯説二徐之句】买石载鹤　伐薪汲泉【宋史张愈传愈六召不应喜弈棋乐山水遇有兴虽数千里辄尽室徃遂浮湘沅观浙江升罗浮入九疑买石载鹤以归杜门著书　山堂肆考邢和璞曽居终南山好道者多卜筑依之崔曙年少亦随焉伐薪汲泉都是名士】　猿啼庭下　鹤呌笼中【天寳遗事商山隐士髙太素所居曰清心亭每一时至则有猿啼于庭下谓之报时猿　尚书故实顾况志尚踈逸有时宰招致之况以诗答之曰四海如今已太平相公何事唤狂生此身还是笼中鹤东望沧溟呌数声】顾禄位如锱铢　视轩冕若粪土【宋史宇文之邵传之邵字公南司马光曰吾闻志不行顾禄位如锱铢道不同视冨贵如土芥今于公南见之矣　史纬宋松江渔翁传翁曰养志者忘形养形者忘利致道者忘心心形俱忘其视轩冕如粪土耳】　玉岩居士裔自阳城太白山人学宗老氏【宋史阳孝本传孝本学博行髙隐于城西通天岩苏颂蒲宗孟】
　　【皆以山林特起荐之苏轼自海外归过而爱焉号之曰玉岩居士尝直造其室知其不娶戏以为元德秀之流孝本自言为阳城之裔故轼诗有曰众谓元德秀自称阳道州嘉之也　姓谱明孙一元眉宇炯炯魁岸独立尝读老氏书至专气致柔之语委心其学辞家入太白山守中致虚因以太白山人自号】　栖环堵之室苔草没堦　随柳之隂蒹葭为席【世说江湛举王景元为吏部王与湛书曰君平有言生我名者杀我身天爵犹灭名安用吏部哉因与湛告絶足不逾域十余年栖迟环堵之室苔草没堦　晋周斐汝南先贤传郑敬居于蚁陂之阳以渔钓自娱弹琴咏诗常兀坐于陂侧以蒹葭为席常随杞桞之阴】　岭上云多不碍仙家之日　屋头山满还通道者之溪【唐李义山诗壶中别有仙家日岭上犹多隐者云　锦绣万花谷遂珪诗曰种竹五七个结茅三两间稍通溪上路不碍屋头山黄叶水去住白云风徃还生涯只此是道者少机闗】蹑绮皓之遐踪栖迟岩窦　甘山林之杳霭徙倚衡门【宋史种放传上遣内侍任文庆赍诏谕之曰卿栖身岩窦屏迹嚣尘蹑绮皓之遐踪有曽顔之至行特举贲园之典果无前习之心　黄姬水贫士传娄寿字元考南阳隆人也好学不厌荣沮溺之耦耕甘山林之杳霭迟衡门乐以忘忧郡县礼请终不回顾】　郭文举之居山兽不入屋　顾景怡之出戸鸟亦依人【晋书郭文传文字文举洛阳陷乃歩担入吴兴余杭大辟山中穷谷无人之地倚木于树苫覆其上而居焉亦无壁障时猛兽为暴入屋害人而文独宿十余年卒无患害世説顾长孺有隐操与顾景怡俱不就徴景怡晩节服食不与人通每旦出户山鸟集其掌取食】　唤铁髙休岂有惊猿怨鹤　买山支遁自难拉许排巢【王氏彚苑隐士髙休居太白山上有白云亭客至则击片铁其声清逺山中鸟兽闻之羣集亭下以为翫号为唤铁孔稚圭北山移文曰蕙帐空兮夜鹤怨山人去兮晓猿惊　世説支道林因人就深公买印山深公曰未闻巢由买山而隐北山移文曰将欲排巢父拉许由】
　　隐逸四
　　原湛冥【前汉书王吉列传序蜀严湛冥不作茍见不治茍得久幽而不改其操虽随和何以加诸注孟康曰蜀郡严君平湛深元黙无欲也师古曰湛读沈】　増种【史记萧相国世家召平者故秦东陵侯秦破为布衣贫种于长安城东美故世俗谓之东陵】　鹤企【晋书郭瑀传张天锡遣使者孟公明持节以蒲轮元纁备礼征之遗瑀书曰先生潜光九臯怀眞独逺心与至德冥符志与四时消息岂知苍生倒悬四海待拯者乎故遣使者虚左授绥鹤企先生乃眷下国公明至山瑀指翔鸿以示之曰此鸟安可笼哉遂深逃絶迹】　隐侯【卢元明缑山记汉王元弈者隐于缑山景帝每征不屈遂就山而封侯因以为名宋亮缑山诗王弈拜隐侯】　瓶隐【山堂肆考申屠有厓放旷云泉常携一瓶一日跃身入瓶中时号瓶隐】　鹤头书【诚斋杂记鹤头书古人用之以招隐士】　蜘蛛隐【金楼子楚国龚舍随楚王朝未央宫见赤蜘蛛大如粟四面罗网有虫触之不得出而死乃叹曰仕宦者人之罗网岂可久淹嵗月耶即挂冠而去人谓蜘蛛隐】　夺牛翁【后汉书韩康传康遯入霸陵山中桓帝备元纁之礼以安车聘之使者奉诏造康康不得已乃许诺辞安车自乗柴车冒晨先使者发至亭亭长以韩徴君当过发人牛修道桥及见康柴车幅巾以为田叟也使夺其牛康即释驾与之有顷使者至夺牛翁乃徴君也】原土室四周【后汉书袁闳传延熹末党事将作闳遂散发絶世欲投迹深林以母老不宜逺遁乃筑土室四周于庭不为户自牗纳饮食而已】　増三叶肥遯【王僧防吴地志戴勃字长云谯国铚人父散常侍逵字安道弟子常侍国子祭酒颙并髙蹈俗外三叶肥遁为海内所称】　就山存问【宋史种放传祥符三年正月复召赴阙表乞赐告手诏优答之作歌赐之乃赍衣服器币令京兆府每季遣幕职就山存问】　南山三友【宋史髙怿传怿闻种放隐终南山乃筑室豹林谷从放受业放竒之不敢处以弟子行与同时张荛许勃号南山三友会诏举沉沦草泽冦准闻其名荐之辞不起】山人索价【韩愈与卢仝诗少室山人索价髙两以谏官征不起指李渤也】　五斗先生【唐书隐逸传王绩着醉乡记以次刘伶酒德颂其饮至五斗不乱人有以酒邀者无贵贱辄徃着五斗先生传】寻阳三隐【宋书周续之传续之闲居读老易入庐山事沙门释慧逺时彭城刘遗民遯迹庐山】
　　【陶渊明亦不应徴命谓之寻阳三隐】　一瓢挂树【锦绣万花谷许由居箕山惟有一瓢酌水挂于树枝风吹瓢鸣以为烦掷去之】　逸情云上【后汉逸民传赞江海冥灭山林长徃逺性风疎逸情云上道就虚全事违尘徃】　柴门灌园【晋书汜腾传腾去官还家柴门灌园琴书自适张轨徴之为府司马腾曰门一杜其可开乎固辞】　妻梅子鹤【山堂肆考宋林逋结庐杭州西湖之孤山儒学提举余谦既葺处士之墓复植梅数百本于山搆梅亭其下郡人陈子安以为处士无家妻梅子鹤不可偏举乃持一鹤放之孤山构鹤亭以配之】　弃鳞养角【南齐书髙逸传赞含贞抱朴履道敦学惟兹潜隐弃鳞飬角】　大山小山【南史何允传初允二兄求防并栖遯求先卒至是允又隐世号防为大山允为小山亦曰东山兄弟发迹虽异克终皆隐世谓何氏三髙】　白衣尚书【梁书何允传髙祖勅给允白衣尚书禄允固辞又勅山阴库钱月给五万允又不受】　林下神仙【天中记张令问本唐兴人隐居不仕与杜光庭诗曰试问朝中为宰相何如林下作神仙一壶美酒一炉药饱听松风白昼眠】　池鱼呼名【山堂肆考卢渡世隐居庐陵所居前有池飬鱼以名呼之次第来取食食已即去】　何减骠骑【世説何骠骑弟以髙情避世而骠骑劝之令仕答曰予第五之名何必减骠中兴书曰何充字幼道骠将军充第五弟也】　炼食云母【列仙传方回尧时隐人也尧聘之炼食云母隐于五柞山至夏啓末为人所劫闭之室中从求道羽化而去】　虎渡龙洲【山堂肆考宋张景荆州府公安人仁宗召问曰卿在江陵地有何景对曰两岸绿杨遮虎渡一湾芳草防龙洲曰所食何物曰新粟米炊云子饭嫩冬煮鼈裙羮】　六逍遥馆【清异录开元时髙太素隐商山起六逍遥馆晴夏晩云中秋午月冬日方出春雪未融暑簟清风夜阶急雨各制一铭】　止称前进士【五代史梁震唐末登第开平间归蜀过江陵髙季昌爱其才识留之震终身止称前进士】














　　御定渊鉴函卷二百八十九
　　钦定四库全书
　　御定渊鉴函卷二百九十
　　人部四十九【逸】
　　隐逸五
　　原诗魏阮瑀诗曰四皓潜南岳老莱窜河濵顔回乐陋巷许由安贱贫伯夷饿首阳天下归其仁何患处贫苦但当守明眞　晋张协诗曰结宇穷冈曲耦耕幽薮阴荒庭寂以闲山岫峭且深凄风起东谷有渰兴南岑虽无箕毕期肤寸自成霖泽雉登垄雊寒猿拥条吟溪壑无人迹荒楚欝萧森投耒循岸垂时闻樵采音重基可拟志廻渊可比心养眞尚无为道胜贵陆沈游思竹素园寄心翰墨林　左思招隐诗曰杖防招隐士荒途横古今岩穴无结搆丘中有鸣琴白雪停隂岗丹葩耀阳林非必丝与竹山水有清音何事待啸歌灌木自悲吟増阮籍咏怀诗曰昔闻东陵近在青门外连畛距
　　阡陌子母相钩带五色耀朝日嘉賔四面防膏火自煎
　　熬多财为患害布衣可终身宠禄岂足赖　原陆机招隐诗曰明发心不夷振衣聊踯躅踯躅欲安之幽人在浚谷朝采南涧藻夕息西山足轻条象云搆宻叶成翠幄激楚伫兰林回芳薄秀木山溜何泠泠飞泉漱鸣玉哀音附灵波頽响赴曽曲至乐非有假安事浇淳朴富贵茍难图税驾从所欲　増王康琚反招隐诗曰小隐隐陵薮大隐隐朝市伯夷窜首阳老伏柱史昔在太平时亦有巢居子今虽盛明世能无中林士放神青云外絶迹穷山里鹍鸡先晨鸣哀风迎夜起凝霜凋朱顔寒泉伤玉趾周才信众人偏智任诸己【从俗为周才索居为偏智】推分得天和矫性失至理归来安所期与物齐终始　陶潜归田园居诗曰少无适俗韵性本爱丘山误落尘网中一去三十年羁鸟恋旧林池鱼思故渊开荒南野际守拙归园田方宅十余亩草屋八九间榆柳防后园桃李罗堂前暧暧远人村依依墟里烟狗吠深巷中鸡鸣桑树巓戸庭无尘杂虚室有余闲久在樊笼里复得返自然　又杂诗曰结庐在人境而无车马喧问君何能尔心远地自偏采菊东篱下悠然见南山山气日夕佳飞鸟相与还此中有眞意欲辨已忘言　又曰秋菊有佳色裛露掇其英泛此忘忧物远我遗世情一觞虽独进杯尽壶自倾日入羣动息飞鸟归林鸣啸傲东轩下聊复得此生　又读山海经诗曰孟夏草木长绕屋树扶踈众鸟欣有托吾亦爱吾庐旣耕亦已种时还读我书穷巷隔深辙颇廻故人车欢言酌春酒摘我园中蔬微雨从东来好风与之俱泛览周王传流观山海图俯仰终宇宙不乐复何如　原宋谢灵运从斤竹涧越岭溪行曰猿鸣诚知曙谷幽光未显岩下云方合花上露犹逶迤傍隈隩迢递陟陉岘过涧旣厉急登栈亦凌缅川渚屡迳复乘流翫廻转苹萍泛沈深菰蒲冒清浅企石挹飞泉攀林摘叶卷【叶卷谓初生未展】想见山阿人薜萝若在眼握兰勤徒结折麻心莫展情用赏为美事昧竟谁辨观此遗物虑一悟得所遣　梁武帝逸民诗曰如陇生木木有异心如林鸣鸟鸟有异音如江游鱼鱼有浮沈岩岩山髙湛湛水深事迹易见理相难寻　刘孝标始居山营室诗曰自昔厌諠嚣执志好栖息啸歌弃城市归来事耕织凿户闚嶕峣开轩望崭崱激水檐前溜修竹堂隂植香风鸣紫莺髙梧巢绿翼泉脉洞杳杳流波下不极髣髴玉山隈想象瑶池侧夜诵神仙记旦吸云霞色将驭六龙舆行从三鸟食谁与金门士抚心论臆　范云荅句曲先生诗曰终朝吐祥雾薄晚孕奇烟洞涧生芝草重崖出醴泉中有怀眞士被褐守冲石户栖十秘金坛谒九僊乘鹓方履汉辔鹤上腾天庾肩吾赠周处士诗曰九丹开石室三径没荒林仙
　　人翻可见隐士更难寻篱下黄花菊丘中白雪琴方欣松柏酒自和游山吟　又寻周处士宏让诗曰试遂赤松游披林对一丘棃红大谷晩桂白小山秋石镜菱花发桐门琴曲愁泉飞疑度雨云积似重楼王孙若不去山中定可留　周明帝赠韦居士诗曰六爻贞遯世三辰光少微颍阳去犹远沧洲遂不归风动秋兰佩香飘莲叶衣坐石窥仙洞乘槎下钓矶岭松千仞直岩泉百丈飞傥能同四隐来参余万机　庾信奉和赵王隐士诗曰洛阳徴五隐东都别二贤云气浮函谷星光集颍川灞陵采樵路成都卖卜钱鹿裘披稍裂藜牀坐欲穿阮籍惟长啸嵇康讶一弦涧险无平石山深足细泉低松犹百丈少鹤已千年野鸟繁转山花焰火然虽无亭长识终见野人船　又穷秋寄隐士诗曰王倪逢齧缺桀溺偶长沮藜牀负日卧麦陇带经锄自然曲木几无名科斗书聚花聊饲雀穿池试养鱼小村治涩路低田补坏渠秋水牵沙落寒藤抱树疎空枉平原骑来过仲蔚庐　増唐张九龄奉和圣制经河上公庙诗曰昔者河边叟谁知隐与仙姓名终不识章句此空传迹为坐忘晦言犹强着诠精灵竟何所祠宇独依然道在纡宸睠风行动睿篇从兹化天下清净复何先　李颀渔父歌曰白头何老人蓑笠蔽其身避世长不仕钓鱼清江濵浦沙明濯足山月静垂纶寓宿湍与濑行歌秋复春持竿湘岸竹爇火芦洲薪绿水饭香稻青荷包紫鳞于中还自乐所欲全吾眞而笑独醒者临流多苦辛王维桃源行曰渔舟逐水爱山春两岸桃花夹去津坐看红树不知远行尽清溪不见人山口潜行始隈隩山开旷望旋平陆遥防一处攅云树近入千家散花竹樵客初传汉姓名居人未改秦衣服居人共住武陵源还从物外起田园月明松下房栊静日出云中鸡犬喧惊闻俗客争来集竞引还家问都邑平明闾巷扫花开薄暮渔樵乘水入初因避地去人间及至成仙遂不还峡里谁知有人事世中遥望空云山不疑灵境难闻见尘心未尽思乡县出洞无论隔山水辞家终拟长游衍自谓经过路不迷谁知峯壑今来变当时只记入山深青溪几度到云林春来徧是桃花水不辨仙源何处寻又送友人归山歌曰山寂寂兮无人又苍苍兮多木羣龙兮满朝君何为兮空谷文寡和兮思深道难知兮行独悦石上兮流泉与松间兮草屋入云中兮养鸡上山头兮抱犊神与枣兮如虎卖杏兮收谷愧不才兮妨贤嫌既老兮贪禄誓解印兮相从何詹尹兮可卜　又曰山中人兮欲归云冥冥兮雨霏霏水惊波兮翠菅靡白鹭忽兮翻飞君不可兮褰衣山万重兮一云混天地兮不分树晻暧兮氛氲猿不见兮空闻忽山西兮夕阳见东皐兮逺村平芜绿兮千里眇惆怅兮思君　又荅张五弟诗曰终南有茅屋前对终南山终年无客常闭关终日无心长自闲不妨饮酒复垂钓君但能来相徃还　又辋川闲居诗曰一从归白社不复到青门时倚檐前树远看原上村青菰临水映白鸟向山翻寂寞于陵子桔橰方灌园　又访吕逸人不遇诗曰桃源面面絶风尘柳市南头访隐沦到门不敢题凡鸟看竹何湏问主人城外青山如屋里东家流水入西邻闭户著书多岁月种松皆作老龙鳞　又鹿柴诗曰空山不见人但闻人语响返景入深林复照青苔上　又竹里馆诗曰独坐幽篁里弹琴复长啸深林人不知明月来相照又田园乐诗曰采菱渡头风急杖防村西日斜杏树
　　坛边渔父桃花源里人家　萋萋芳草春绿落落长松夏寒牛羊自归村巷童稚不识衣冠　山下孤烟逺村天边独树髙原一瓢顔回陋巷五柳先生对门　酌酒防临泉水抱琴好倚长松南园露葵朝折西舍黄粱夜舂　桃红复含宿雨柳绿更带朝烟花落家僮未扫鸟啼山客犹眠　髙适东谿草堂诗曰水深严子钓松挂巢父衣云气转幽寂谿流无是非名理未足羡腥臊讵所希自惟负贞意何岁当食薇　岑参渔父诗曰扁舟沧浪叟心与沧浪清不自道乡里无人知姓名朝从滩上饭暮向芦中宿歌竟还复歌手持一竿竹竿头钓丝长丈余鼓枻乘流无定居世人那得识深意此翁取适非取鱼　孟浩然夜归鹿门歌曰鹿门月照开烟树忽到庞公栖隐处岩扉松径长寂寥惟有幽人夜来去杜甫送孔巢父归游江东兼呈李白诗曰巢父掉头不肯住东将入海随烟雾诗卷常留天地间钓竿欲拂瑚树深山大泽龙蛇逺春寒野阴风景暮蓬莱织女廻云车指防虚无引归路自是君身有仙骨世人那得知其故惜君只欲苦死留富贵何如草头露蔡侯静者意有余清夜置酒临前除罢琴惆怅月照席几岁寄我空中书南寻禹穴见李白道甫问讯今何如　又题张氏隐居诗曰之子时相见邀人晚兴留济潭鳣泼泼春草鹿呦呦杜酒频劳劝张棃不外求前村山路险归醉每无愁　又过南邻朱山人水亭诗曰相近竹参差相过人不知幽花欹满树细水曲通池归客村非远残樽席更移看君多道气从此数追随　又题张氏隐居诗曰春山无伴独相求伐木丁丁山更幽涧道余寒歴氷雪石门斜日到林丘不贪夜识金银气远害朝看麋鹿游乗兴杳然迷出处对君疑是泛虚舟　贾岛题李凝幽居诗曰闲居少邻并草径入荒园鸟宿池边树僧敲月下门过桥分野色移石动云根暂去还来此幽期不负言　又寻隐者不遇诗曰松下问童子言师采药去只在此山中云深不知处　宋之问陆浑山庄诗曰归来物外情负杖阅岩耕源水看花入幽林采药行野人相问姓山鸟自呼名去去独吾乐无能愧此生　又春日山家诗曰今日游何处春泉洗药归悠然紫芝曲昼掩白云扉鱼乐偏寻藻人闲屡采薇邱中无俗事身世两相违　张籍和卢常侍寄华山隐者郑氏诗曰独坐三峯下年深学炼丹一间松叶屋数片石花冠酒待山中饮琴将洞里弹开门移远竹剪草出幽兰荒壁通泉架晴崖晒药坛寄知骑省客长向白云看　祖咏苏氏别业诗曰别业居幽处到来生隐心南山当户牖澧水映园林竹覆经冬雪庭昬未夕阴寥寥人境外闲坐听春禽　李白寻雍尊师隐居诗曰羣峭碧摩天逍遥不记年拨云寻古道倚树听流泉花暖青牛卧松髙白鹤眠语来江色暮独自下寒烟　又访戴天山道士不遇诗曰犬吠水声中桃花带雨浓树深时见鹿溪午不闻钟野竹分青霭飞泉挂碧峯无人知所去愁倚两三松又赠孟浩然诗曰吾爱孟夫子风流天下闻红顔弃轩冕白首卧松云醉月频中圣迷花不事君髙山安可仰徒此挹清芬　又赠杨徴君鸿诗曰陶令辞彭泽梁鸿入会稽吾寻髙士传君与古人齐云卧留丹壑天书降紫泥不知杨伯起早晚向关西　又山中问荅诗曰问余何事栖碧山笑而不荅心自闲桃花流水杳然去别有天地非人间　又登庐山五老峯诗曰庐山东南五老峯青天削出金芙蓉九江秀色可揽结吾将此地巢云松　常建宿王昌龄隐居诗曰青溪深不到隐处惟孤云松际露微月清光犹为君茅亭宿花影药院滋苔纹余亦谢辞去西山鸾鹤羣　许浑寄题商洛王隐居诗曰近逢商洛客知尔住南塘草阁平春水柴门掩夕阳寻蜂收野随麝拾生香更忆前年别松花满石牀又题韦处士山居诗曰劚药去还归家人半掩扉山
　　风藤子落溪雨荳花肥寺远僧来少桥危客渡稀不堪碪杵动应解剪荷衣　秦系献薛仆射诗曰由来那敢议轻肥散发行歌自采薇逋客未能忘野兴辟书反遣脱荷衣家中匹妇空相笑池上羣鸥尽欲飞更乞大贤容小隐益看愚谷有光辉　卢纶酬畅当嵩山寻麻道士见寄诗曰闻逐樵夫闲看碁忽逢人世是秦时开云种玉嫌山浅渡海传书怪鹤迟阴洞石幢微有字古坛松树半无枝烦君逺示青囊箓愿得相从一问师　刘长卿寻张逸人山居诗曰危石才通鸟道空山更有人家桃源定在深处涧水浮来落花　又寻龙井杨老诗曰柴门草舍絶风尘空谷耕田学子眞泉咽岂劳经陇地山深不觉有秦人手栽松树苍苍老身卧桃源寂寂春唯有胡麻当鸡黍白云来往未嫌贫　温庭筠题李处士幽居诗曰水玉簪头白角巾瑶琴寂歴拂轻尘秾阴似帐红薇晚细雨如烟碧草春隔竹见笼疑有鹤卷帘看画更无人南窓自有忘机友谷口空称郑子眞郑常寄邢逸人诗曰羡君无外事日与世情违地僻人稀到溪深鸟自飞儒衣荷叶老野饭药苗肥畴昔江湖意如今忆共归　郎士元赠强山人诗曰或棹孤舟或杖藜寻常随意钓前溪草堂竹径在何处落日孤烟寒渚西　白居易池上篇曰十亩之宅五亩之园有水一池有竹千竿勿谓土狭勿谓地偏足以容足以息肩有堂有庭有桥有船有书有酒有歌有有叟在中白须飘然安分知足外无求焉如鸟择木姑务巢安如鱼在沼不知海寛灵鹤怪石紫菱白莲皆吾所好尽在吾前时饮一杯或吟一篇妻拏熈熈鸡犬闲闲优哉游哉吾将终老乎其间　于武陵赠王隐山人诗曰石室扫无尘人寰与此分飞来南浦树半是华山云浮世几多事先生应不闻寒山满西日空照雁成羣　朱湾寻隐者韦九诗曰寻得仙源访隐沦渐来深处渐无尘初行竹里惟通马直到花间始见人四面云山谁作主数家烟水自为邻路傍樵客何湏问朝市如今不是秦　王贞白题严光钓台诗曰山色四时碧溪光七里清严陵爱此水下视汉公卿垂钓月初上放歌风正轻应嫌渭濵叟匡国祗论兵　李商隐题郑大有隐居诗曰结构何峯是喧闲此地分石梁髙泻月樵路细侵云偃卧蛟螭室希夷鸟兽羣近知西岭上玉管有时闻　李羣玉送隐者归罗浮诗曰春山杳杳日迟迟路入云峯白犬随两卷囊书留贳酒一柯樵斧坐看碁蓬莱道士飞霞札清远仙人寄好诗自此尘寰音信断山川风月永相思　张志和渔父歌曰西塞山前白鹭飞桃花流水鳜鱼肥青箬笠绿蓑衣斜风细雨不须归　又渔父诗曰八月九月芦花飞南溪老人垂钓归秋山入帘翠滴滴野艇倚槛云依依却把渔竿寻小径闲梳鹤发对斜晖翻嫌四皓曽多事出为储王定是非　山中客别酒主人诗曰酒尽君莫沽壶干我当发城市多嚣尘还山弄明月　宋王禹偁题张处士幽居诗曰云里寒溪竹里桥野人居处絶尘嚣病来芳草生渔艇睡起残花落酒瓢闲把道书寻晚迳静携茶鼎洗春潮长洲懒吏频过此为爱盘餐有药苗　苏轼寄题刁景纯藏春坞诗曰白首归来种万松待看千尺舞霜风年抛造物甄陶外春在先生杖履中杨柳长齐低户暗樱桃烂熟满阶红何时却与徐元直共访襄阳厐徳公　王安石书湖隂先生壁诗曰茅檐长扫净无苔花木成畦手自栽一水防田将绿绕两山排闼送青来　又访隐者诗曰童子穿云晚未归谁收松下着残碁先生醉卧落花里春去人间总不知　林逋孤山隐居书壁诗曰山水未深猿鸟少此生犹拟别移居直过天竺溪流上独树为桥小结庐　陆游隐者诗曰君不见防稽城南卖花翁以花为粮如蠭朝卖一株紫暮卖一枝红屋破见青天盎中米常空卖花得钱送酒家取酒尽时还卖花春春花开岂有极日日我醉终无涯亦不知天子殿前宣白麻亦不知相公门前筑堤沙客来与语不能荅但见醉发覆面垂鬖髿　又春晩村居诗曰浇书满把浮蛆瓮摊饭横眠梦蜨牀莫笑山翁见几晩也胜朝市一生忙【东坡先生谓卯饮为浇书李黄门谓午睡为摊饭】　又春日小园杂赋曰市尘不到放翁家绕麦穿桑野径斜夜雨长深三尺水晓寒留得一分花闷从邻舍分春瓮闲就僧窓试露芽自此年光应更好日驱秧马听缫车　又初归杂咏诗曰雪满渔蓑雨垫巾超然无处不清眞胸中那可有一事天下故应无两人骑马每行秋栈路唤船还渡暮江津酒楼僧壁留诗遍八十年来自在身　又初夏闲步村落间诗曰薄云韬日不成晴野水通池渐欲平绿叶忽低知鸟立青萍微动觉鱼行醉游放荡初何适睡起逍遥未易名忽遇湖边隐君子相携一笑慰余生　又戏遣老怀诗曰旧习家风号散人晚承恩诏赐闲身放狂泥酒都忘老厚价收书不似贫霜晓方惊羣木脱春晴又喜一花新先生偶出人难遇陌上争先看角巾　又初春幽居诗曰满榼芳醪手自携陂湖南北埭东西茂林处处见松鼠幽圃时时闻竹鸡零落断云斜障日霏微过雨不成泥老民不预人间事但喜农畴渐可犂　元萨都拉题刘涣中隐居图诗曰放光山下结茅庐光照山人夜读书童子抱琴随白鹤邻翁看竹借篮舆门前秋叶从风扫屋后春田带雨锄自笑天涯倦游客十年未有一防居　倪瓉题孙氏云林小隐图诗曰天地飘揺一短蓬小窓虚白地炉红翛然忽起棃云梦不定仍因柳絮风鹤影防褷檐上下鹿迒【音航说文曰凡兽迹车迹为迒】散漫屋西东杜门我自无干请闲写芭蕉入画中　明刘基太公钓渭图诗曰璇室羣酣夜璜溪独钓时浮云看富贵流水澹须睂偶应非熊兆身为帝者师轩裳如固有千载使人思　练子宁题黄彦成云林小隐诗曰有客素肥遯幽居爱林庐结屋依陋巷种绕城隅浮云南山来清隂覆其闾老柳带寒色芳兰露春窓深不知晓树宻室自虚甘贫意自适守道乐有余娯賔非旨酒饱食但园蔬流水赴大壑翔禽恋髙株物性各自遂谁能常晏如　陶宗仪乐静草堂诗曰屋绕芙蓉九叠屛日长客去掩闲庭岩花暖傍疎帘落阶草晴分汗简青温火试香删旧谱汲泉煮茗读遗经江南定有徴贤诏太史方占处士星丘髙啓青丘子歌曰青丘子臞而清本是五云阁下之仙卿何年降谪在世间向人不道姓与名蹑屩厌逺游荷锄懒躬耕有劒任羞涩有书任纵横不肯折腰为五斗米不肯掉舌下七十城但好觅诗句自吟自酬田间曵杖复带索傍人不识笑且轻谓是鲁迂儒楚狂生青丘子闻之不介意吟声出吻不絶咿咿鸣朝吟忘其饥暮吟散不平当其苦吟时兀兀如被酲头发不暇栉家事不及营儿啼不知怜客至不果迎不忧回也空不慕猗氏盈不惭被寛褐不羡垂华缨不问龙虎苦战鬭不管乌忙奔倾向水际独坐林中独行斵元气搜元精造化万物难隐情茫八极游心兵坐令无象作有声微如破悬虱壮若屠长鲸清同汲沆瀣险比排峥嵘霭霭晴云披轧轧冻草萌髙攀天根探月窟犀照牛渚万怪呈妙意俄同神会佳景每与江山争星虹助光气烟露滋华英听音谐韶乐咀味得太羮世间无物为我娯自出金石相轰铿江边茅屋风雨晴闭门睡足诗初成叩壶自髙歌不顾俗耳惊欲呼君山老人携诸仙所弄之长笛和我此歌吹月明但愁歘忽波浪起鸟兽骇叫山揺崩天帝闻之怒下遣白鹤迎不容在世作狡狯复结飞佩还瑶京【至正时啓隐呉淞江之青丘自号青丘子】　又赠金华隐者诗曰我闻名山洞府三十六一一灵迹纪眞箓金华秀出向东南逺胜阳明与句曲楼台缥缈开烟霞天帝赐与神仙家灵源有路不可入但见几片流出云中花子房之师赤松子三千年前亦居此飞行恍惚谁解寻漫说至今犹不死松花酒熟何处游瑶草自绿春岩幽羣羊卧地散如石老鹿耕田驯似牛闻有隐君子乃是学仙者自从入山中不曽到山下世人莫知其姓名以山呼之不敢轻樵夫忽见苦未识识疑便似黄初平嗟我何为在尘网逺望髙峯若天壤茯苓夜煮倘许餐铁杖来敲石门响　宣宗猗兰操曰兰生幽谷兮暐暐其芳贤人在野兮其道则光嗟兰之茂与众草为伍于乎贤人汝其余辅　又招隐歌曰吾观天地化育功四序五行实任之轩辕尧舜致熙皡亦有六相兼皐夔君臣共济自往古大厦岂是一木为况予凉薄资九五承大寳四海之广兆姓繁侧席仁贤翼王道长林大泽髙丘巨壑岂无怀才抱德者萧散幽闲乐其乐扣舷清歌弄绿水结巢云松招白鹤云松苍苍白鹤飞翠萝揺曵春风时朝镵黄独夕茹紫芝放歌考槃什吟咏梁甫词如玉在璞韬其辉天之生材将有为屡下求贤诏明珠宁无遗中夜有怀起待旦劳心咨求忘日晏嗟尔贤人何乐空谷有莘幡然起亩傅岩何尝终版筑磻溪白首还鹰扬卧龙亦复兴南阳旱岁人间望霖雨大川利涉需舟航嗟尔贤人无为徘徊石泉麋鹿非尔伍风云天路为尔开脱却芰荷衣挂在青涧隈翩翩命驾蒲轮来黄金如山髙筑台待尔为咏台与莱无为令我怅望思难哉　杨维祯访倪元鎭不遇诗曰霜满船篷月满天飘零孤客不成眠居山久慕陶宏景蹈海深慙鲁仲连万里乾坤秋似水一窓灯火夜如年白头未遂终焉计犹欠苏门二顷田　谢榛访葛徴君诗曰西城闲访葛洪家篱落秋余白荳花髙枕自知无俗梦数椽茅屋在烟霞　又寄武当山张徴君诗曰辞官身寄楚天涯石室烧丹别是家七十二峯春雪里杖藜随意看梅花
　　原赋后汉张衡归田赋曰游都邑兮永久无明畧以佐时徒临川兮羡鱼俟河清乎未期感蔡子之慷慨从唐生以决疑谅天道之微昧追渔父以同嬉于是仲春令月时和气清原隰郁茂百草滋荣王睢鼓翼仓庚哀鸣交颈颉颃关关嘤嘤于焉逍遥聊以娯情于时曜灵俄景继以望舒极盘游之至乐虽日夕而忘劬感老氏之遗诫且廻驾乎蓬庐弹五之妙旨咏周孔之图书挥翰墨以奋藻陈三皇之规模茍纵心于物外焉知荣辱之所如　晋张华归田赋曰随阴阳之开阖从时宜以卷舒冬奥处以城邑春游放于外庐归郏鄏之旧里托言静以闲居育草木之蔼蔚因地势之邱墟丰蔬果之林错茂桑麻之纷敷用天道以取资行药物以为娯时逍遥于洛濵聊相佯以纵意目白砂与积砾玩众卉之同异扬素波以濯足泝清澜以荡思低徊住留栖迟罨蔼存神忽微游精域外借纎草以为茵援垂阴以为盖瞻髙鸟之凌风临鯈鱼于清濑眇万物而逺观修自然之通防以退足于一壑故处否而忘泰　陆机幽人赋曰世有幽人渔钓乎元渚弹云冕以辞世披霄褐而延伫是以物外莫得窥其奥举世不足扬其波劲秋不能凋其叶芳春不能发其华超沈冥以絶绪岂世网之能加　又应嘉赋曰友人有作嘉遯赋与余者余作赋应之号曰应嘉云傲世公子体逸怀遐意邈澄霄神静波仰羣轨以遥企顿骏翮以婆娑寄冲氛于大象解心累于世罗袭三闾之奇服咏南荣之清歌濯下泉于浚涧泝凯风于卷阿指千秋以厉响俟寂寞之来和怀前修之髣髴觌幽人之所过抱元景以独寐含芳风而寤语发兰音以清唱操玉怀而喻余于是葺宇中陵筑室河曲轨絶千途而门瞻百族假妙道以逹观考贲而贞卜茍形骸之可忘岂投簪其必谷方介邱于尺阜托云林乎一木伫鸣条以招风聆哀音其如玉穷览物以尽齿将弭迹于余足　陆云逸民赋曰富贵者是人之所欲而古之逸民轻天下细万物而欲专一邱之欢一壑之美岂不以身重于宇宙而恬贵于纷华哉天地不易其乐万物不干其志然后可以妙有生之极固无疆之休乃为赋曰世有逸人栖迟乎一邱委天形以外心淡浩然其何求杖短防而遂往乃枕石而漱流静芬响于咏言灭絶景于无质相荒土而卜居度山阿而考室曽邱翳荟穹谷重深丛木振頴葛藟垂隂潜鱼泳沚嘤鸟来吟仍蔬圃于芝薄即兰堂于芳林靡飞飇以赴节挥天籁以兴音假乐土于神造咏幽人于鸣琴　孙承嘉遯赋曰有嘉遯之元人含贞光之凯迈靡薜荔于苑柳荫翠叶之云盖挥修纶于廻澜临峥嵘而式坠泝清风以长啸咏九韶而忘味若乃御有抚生应物宅心曜华春圃凋叶秋林振藻扬波清景元阴形犹与以徙倚神旷寂而难寻浑无名于域外和邱中以草音于是混心齐物遨翔容与薄言采薇收萝中野朝观荑陆夕步兰渚仰弋鸣雁俯钓鲂鱮游无方之内居无形之域咏休遯之贞亨察天心而观复委性命于元芒任吉凶而靡录　増潘岳秋兴赋曰且敛袵以归来兮忽投绂以髙厉耕东皐之沃壤兮输黍稷之余税泉涌湍于石间兮菊扬芳乎崖澨澡秋水之涓涓兮玩游鯈之潎潎逍遥乎山川之阿放旷乎人间之世优哉游哉聊以卒岁原宋谢灵运入道至人赋曰爰有名外之至人乃入
　　道而馆眞荒聪明以削智遯支体以逃身于是卜居千仭左右穷悬幽庭虚寂荒帐成烟水纵横以触石日参差于云中飞英明于对溜积氤氲而为峯推天地于一物横四海于寸心超埃尘以贞观何落落此胷襟　梁简文帝元虚公子赋曰有元虚之公子轻灭喧俗保此大愚居荣利而不染岂声色之能拘廻还四始出入三坟心溶溶于元境意飘飘于白云追寂圃而逍遥任文林而佚宕忘情于物我之表纵志于有无之上不为山而自髙不为海而弥广　陆倕思田赋曰岁聿忽其云暮庭草飒以委黄风飗飗以吹隟灯黯黯而无光独展转而不寐何増叹而自伤于是蹰踟徙倚顾景兴怀魂防防以至曙缀予想于田莱彼五亩其焉在乃爰洎乎江隈出郭门而东骛入溆浦而南廻尔乃观其水陆物产原隰形便林薮挺直邱陵带面临九曲之廻江对千里之平甸风去苹其已开日登桑而先见听啁唽之寒鸡弄差池之春燕临塲圃以筑馆对轩而凿池集游泳于阶下引朝派于堂垂瞻巨石之前却玩激水之推移杂青莎之靃靡拂细柳之长枝感风烛与石火嗟民生其如寄茍有胸而无心必行难而言易幸少私而寡欲兼絶仁而弃智忽学歩而举趾又追飞而厉翅瞻鹿苑而窃髙仰疆台而慕义歴四时于游水驰三稔于申臂望归流而载怀情郁悒其何寘　增庾信小园赋曰若夫一枝之上巢父得安巢之所一壶之中壶公有容身之地况乎管宁藜床虽穿而可坐嵇康鍜灶旣暖而堪眠岂必连闼洞房南阳樊重之第绿墀青琐西汉王根之宅余有数亩敝庐寂寞人外聊以拟伏腊聊以避风霜虽复晏婴近市不求朝夕之利潘岳面城且适闲居之乐尔乃窟室徘徊聊同凿坯桐间露落柳下风来琴号珠柱书名玉杯有棠棃而无馆足酸枣而非台犹有欹侧八九丈纵横数百歩榆柳两三行棃桃百余树拨宻兮见窓行欹斜兮得路蝉有翳兮不惊雉无罗兮何惧草树混淆枝格相交山为篑覆地有堂防藏貍并窟乳鹊重巢连珠细茵长柄寒匏可以疗饥可以栖迟防区兮狭室穿漏兮茅茨檐直倚而妨帽户平行而碍睂坐帐无鹤支牀有鸟多闲暇花随四时心则歴陵枯木发则睢阳乱丝非夏日而可畏异秋天而可悲一寸二寸之鱼三竿两竿之竹云气荫于丛蓍金精养于秋菊枣酸棃酢桃榹李薁落叶半牀狂花满屋名为野人之家是谓愚公之谷　唐王勣游北山赋曰嗟大道之泯没见人情之委枉礼费日于千仪易劳心于万象审机事之不息知浇源之浸长鸟何事而婴罗鱼何为而在网生物诡隔精灵惚恍庄周三月而不朝瞿昙六年而遐想有是夫况吾之不如先达乎请息交而自逸聊习静而为娯遂披林樾进歩防防连峯杂起嶂环纡歴丹危而寻捷径攀翠崄而觅修涂耸飞情于霞道振逸想于烟衢重林合沓以齐列崩崖磊砢而相扶覩森沈于絶磵视晃朗于髙隅自谓搏风飇而出埃邈若朝宫而谒紫都碧峦之下清溪之曲望隐隐而才通听微微而不属眷焉引领兹焉顿足步拥石而邅廻视横烟而断续古藤曵紫寒苔布绿洞里窥书岩边对局髣髴灵踪依稀仙躅灶何代而销金杯何年而溜玉石室幽蔼沙塲照烛松落落而风廻桂苍苍而露溽月未侧而先阴霞方升而已旭喜方外之浩荡叹人间之窘束况乃幽谷藏眞傍无四邻紫房半掩元坛尚新逢阆风之逸客直蓬莱之上人忽据梧而策杖亦披裘而负薪荷衣薜带藜杖葛巾出芝田而计亩入桃源而问津昆丘【一作山】若砺渤海扬尘栽碧柰其何日种琼而几春自然诡异非徒隐沦　皇甫松大隐赋畧曰掩蓬扃闭茅屋几案诗书形骸土木虽捉襟而露肘终击壤而鼓腹有酒刘伶无妻牧犊花霏霏而晩红草萋萋而暮绿春水两派晴山数曲吟四首以愁浓举一觞而欢足波激石而瀛溶竹含烟而朴倚杖则手放青鸠脱帽则发辞斑鹿养牛不乘生鸡懒祝廼步重水常趋遥林奇峯峞古木森沈泉出山而渐浅云入洞而愈深遇清风而借席对绿篠而开襟垂萝窱褭以樛结连峦菌蠢而相寻望去鹤于沙尾见归龙于水心青苔润而饶露碧梧欹而足隂松脂滴酒树瘿台琴山席平铺而叶坠书卷横开而露侵廻首遥壑松萝漠漠曲迳抱云根斜阳绕山脚瀑迸疑悬峯危欲落歴断岫而峥嵘入疎林而绮错委叶交扶盘根相阁野防鬬于林梢山鸡鸣于丛薄朝常拥耒暮或垂纶山泉鸣而入夜洞花寒而变春闲游谙野蔬食惯贫盘中之周生紫蓼岭上之陶公白云野岸波澄蓬门露晓徘徊绿水之际潇洒青林之表杞根成狗萝叶垂茑山鹿奔而草低野鹤飞而桂袅溪外负薪田中荷篠鹑披子夏之衣蛙鸣稚圭之沼陇亩连延桑麻缭绕入崦而朽竹芟疎出溪而茅茨稀少依林壑以终焉经沼沚而流连花披篱而绵络瀑鸣山而布悬潭中则赭鱼跃日洞里则沈鹿叫烟遇山客以停杖逢沙禽而驻船槎崩水没树空篱穿雉雊雾旦鼍鸣雨天灌于陵之药圃耕彭泽之黍田偷闲散于一日役筋骸于百年开山决水浇兰莳芷移风桂于岭头种烟篁于涧里山廪空而防喧野浪髙而鸥喜或曲岸而流觞或平崖而隐几慨焉怀古中心如醉忆躭酒之步兵想能诗之都尉先生则五斗成文君王则七言见志陆机之价难偕郑众之心莫遂古人往矣吾将已而谅纷纷于来者欲停觞而迟谁鉴往行之得失悟前贤之是非今昔茫茫兴衰运长超然委命于何不臧亦何悲于麟获亦何嗟于豹藏薜叶离披之岛槐根拥肿之塲白鸥两岸青莎一牀遇四老而极逸逢七贤而甚荒露湿书笈尘生药囊杨子袍穿仇生室方结痛饮之山简就蔬食之亥唐我有遐说超然自悦鄙文马与华轩况金台之玉阙门何山而不对水何径而不通云归则千峯卧绿桃飘则一川踏红南湾渔者东郊老农形骸坐襟带自同或刺舟而共去或驾犊而相从采药于岩下行歌于里中儿童目以痴叔乡人指作愚公怪蒋诩之径狭笑孙登之室空
　　増诏汉光武诏曰自古明王圣主必有不賔之士伯夷叔齐不食周粟太原周党不受朕禄亦各有志焉　魏明帝诏曰大中大夫管宁耽怀道德服膺六艺清虚足以侔古廉白可以风世而黄初以来徴命屡下每輙辞疾岂朝廷之政与生殊趣将安乐山林往而不能返乎原梁沈约为武帝搜访隐逸诏曰髙尚其志义焕通
　　爻山林不出训光惇史朕退朝晏罢尚想幽人蒲玉之礼伫闻峻节可班下州郡博讯逺廵若有道映邱园事浮髙尚可以弭竞迁浇还风拯俗皆以名闻靡或遗漏朕将辟衢室而寘几杖开东序而授衮职庶令江海无遗异人必至　增髙祖诏何防曰昔因多暇得访遗轨坐修竹临清池忘今语古何其乐也蹔别邱园十有四载人事艰阻亦何可言自应运在天每思相见宻迩物色劳甚山阿严光排九重践九等谈天人叙故旧有所不臣何伤于髙文先以皮弁谒子桓伯况以縠绡见文叔求之往策不无前例今赐卿鹿皮巾等后数日望能入也　唐明皇徴卢鸿诏曰鸿有泰一之道中庸之德钩深诣微确乎自髙诏书屡下每輙辞托使朕虚心引领于今数年虽得素履幽人之介而失考父滋恭之谊今城阙宻迩不足为劳有司其赍束帛之具重宣兹旨想有以翻然易节副朕意焉　宋太宗诏种放曰朕临御寰区忧勤旰昃详延茂异物色隐沦思访话言用熈庶绩以卿栖身岩窦屏迹嚣尘蹑绮皓之遐踪有曽顔之至行特举贲园之典果无前习之心每所谘询备详理道载观敷纳蔚有材谋深简朕怀颇思大用然以羣情未悉成命是稽今四隩来同万区思乂方崇政本庶厚时风卿必斟酌化原丹青王度以沃朕心　宋天禧四年正月诏曰国家举旌赏之命以辉邱园申防赠之恩用慰泉壤所以褒逸民而厚风俗也故陜州处士魏野服膺儒素刻意篇章顾词格之清新为士流之推许而能笃淳古之行慕肥遯之风顷属时廵常加聘召恳陈诚志愿遂考槃及此沦亡载深嗟悼兰台清秩追饰幽扃厚其赠之资寛以复除之命谅惟优礼式显令名魂而有知歆此殊渥
　　原敕梁沈约为武帝与谢朏敕曰山林之志上所宜激贪厉薄义等为政自居元首临对百司虽复执文经武各修厥职羣材竞爽以致和美而鎭风静俗变教论道自非箕颍髙人莫膺兹寄是用虚心侧席属想清尘不得不屈兹独往同此濡足便望释萝袭衮出野登朝必不使璧帛虚往蒲轮空归　増明宣德六年招隐敕曰朕即位以来屡诏有司举德行才智之士将与共图治道然林泉岩谷必有逺引而不轻出者朕夙夜念之不能已夫枉己求售非志士之本心洁身独善岂圣贤之中道故尝作招隐之歌使幽逺之贤皆知朕志庶几幡然有奋起者卿等为国重臣举贤为国人臣之忠其必有以勉副斯意勿徒视为空言可也　天顺元年敕处士呉与弼曰尔与弼潜心经史博洽古今蕴经国之远猷抱致君之畧顾乃嘉遯邱园不求闻逹朕怀髙谊思访嘉言渴望来仪以资啓沃夫古之君子隐居以求其志行义以达其道而独善自安岂其本心谅尔于行藏之宜处之审矣特遣行人曹隆往诣所居徴尔赴阙仍赐礼币以表至怀尔其惠然就道以副朕翘待之意
　　原表魏桓范荐管宁表曰臣窃见东莞管宁束修着行少有令称遭乱浮海逺客辽东于混浊之中履洁清之节笃行足以厉俗清风足以矫世箪食瓢饮过于顔子漏屋敝衣逾于原宪可重之以元纁聘之殊礼也　増晋桓温荐谯元彦表曰臣昔奉役有事西土访诸故老搜扬潜逸庶武罗于羿浞之墟【庶庶几得之也左传魏绛曰昔后羿弃武罗伯而用寒浞武罗伯夏季之贤人也】想王蠋于亡齐之境窃闻巴西谯秀植操贞固抱德肥遯杜门絶迹不面僞庭进免龚胜忘身之祸退无薛方诡对之讥虽园绮之栖商洛管宁之黙辽海方之于秀殆无以过若蒲帛之徴足以鎭静頺风轨训嚣俗幽遐仰流九服知化矣　宋太宗敕太守以安车软轮迎陈抟抟表谢曰丁宁温诏尽一札之细书曲轸宸恩赐万金之良药仰佩圣慈俯躬増感臣明时闲客唐室书生尧道昌而优容许由汉世盛而善存四皓嘉遯之士何代无之再念臣形如槁木心若死灰不晓仁义之深浅安识礼仪之去就败荷作服脱箨为冠体有青毛足无草履倘临轩陛贻笑圣明愿回天听得隐此山圣世优贤不忝前古数行明诏徒烦彩凤衔来一片闲心已被白云留住获饮旧溪之水饱聆松下之风咏味日月之清笑傲云霞之表遂性所乐得意何言虽潜至道之根芽尽陶圣域之水土敢祈睿眷俯顺愚衷
　　増疏晋皇甫谧让徴聘疏畧曰臣因疾抽簪散发林阜人纲不闲鸟兽为羣陛下披榛采兰并收蒿艾是以皐陶振褐不仁者逺臣惟顽备食晋粟犹识唐人击壤之乐宜赴京城称寿阙下而小人无良致灾速祸久婴笃疾躯半不仁仰廹天威扶舆就道臣闻韶卫不并奏雅郑不兼御故郤子入周祸延王叔虞邱称贤樊姬掩口君子小人礼不同器况臣糠防【音黄小麦屑皮也】糅之雕胡庸夫锦衣不称其服也设臣不疾已遭尧舜之世执志箕山犹当容之臣闻上有圣明之主下有输实之臣上有在寛之政下有委情之人唯陛下留神垂恕更旌瓌俊索隐于傅岩收钓于渭濵无令泥滓久浊清流　魏正始二年太仆陶邱一等荐管宁疏曰臣闻龙凤隐耀应德而徴明哲潜遁俟时而动昔髙宗刻像营求贤哲周文啓以卜良佐况宁前朝所表名德已着而久未引致非所以遵奉明训继成前志也歴观前世玉帛所命申公枚乘周党樊英之俦测其渊源览其清浊未有励俗独行若宁者矣诚宜束帛加璧备礼徴聘仍授几杖延登东序敷陈坟索坐而论道上正璇玑协和皇极下阜羣生彞伦攸叙必有可观光益大化若宁固执匪石守志箕山追迹洪崖参踪巢许斯亦圣朝同符唐虞优贤杨歴【今文尚书曰优贤扬歴谓扬其所歴试左思魏都赋曰优贤着于扬歴也】虽出处殊途俯仰异体至于兴治美俗其揆一也
　　原啓梁何允荅皇太子啓曰允性爱山泉情笃鱼鸟而从鸥未狎入兽相惊兼年齿衰暮荒径榛梗旣无语稼之客宁有论书之賔缄黙畎亩栖息邱壑秀水清潭于兹永已　沈约谢齐竟陵王敎撰髙士传啓曰窃闻髙尚其事义光爻象贤者避世声焕典坟岂徒激贪勉竞澡身浴德而已尔乃大义训百代通风是以梁鸿苏伯记逺迹于前叔夜士安书髙尘于后虽去取异情羣畧殊轸而独行必彰斥言防极贞操与日月俱悬孤芳随山壑共逺明公得一含道体二居宗迹屈岩廊之下神游江海之上爱奇商洛访美东都盖欲隐显齐功出处同致巢由与伊旦并流三辟与四门共轨肃奉明轨思自罄朂
　　増笺宋谢灵运与庐陵王义眞牋曰防境旣丰山水是以江左嘉遯并多居之但季世慕荣幽栖者寡或复才为时求弗获从志至若王宏之拂衣归耕逾歴三纪孔淳之隐约穷岫自始迄今阮万龄辞事就闲纂承先业浙湖之外栖迟山泽如斯而已旣逺同羲唐亦激贪厉竞殿下爱素好古常若布衣每忆昔闻虚想岩穴若遣一介有以相存眞可谓千载盛美也
　　原书晋辛旷与皇甫谧书畧曰先生固执冲虚塞渊其心殉文人之耿介忘宣尼之所沽步幽山之穷径背汉津之明衢日月遂往时不我湏此惜寸阴者之所以为惧而临川者之所怀慨也　皇甫谧荅辛旷书畧曰箕山之叟超迹于帝尧之世首阳之老抗操于有周之隆故能名奋百代使闻之厉节皆经圣明之论所以邈世卓时者也至于鄙薄才顽行秽疾夺其志神迷其心因托虚静遂窃美选圣上仁聪亮其辛苦每自陈诉輙见寛放虽大君有命实小人勿用也匪敢盘桓疾与荣竞巾车顺命非劣所堪也宻云虽兴知枯木难植昔人有言欲之必为之辞岂来惠之谓矣　増嵇康与山巨源絶交书畧曰康闻道士遗言饵术黄精令人久寿意甚信之游山泽观鱼鸟心甚乐之一行作吏此事便废安能舍其所乐而从其所惧哉夫人之相知贵识其天性因而济之禹不偪伯成子髙全其节也仲尼不假盖于子夏防其短也近诸葛孔明不偪元直以入蜀华子鱼不强幼安以卿相此可谓能相终始眞相知者也足下见直木不可以为轮曲者不可以为桷盖不欲枉其天才令得其所也故四民有业各以得志为乐唯达者为能通之不可自见好章甫强越人以文冕也已嗜臭腐养鸳雏以死防也吾顷学养生之术方外荣华去滋味游心于寂寞以无为为贵愿守陋巷敎养子孙时与亲旧叙阔陈说平生浊酒一杯弹琴一曲志愿毕矣原梁昭明太子与何允书曰园公道胜汉盈屈节春卿明经汉庄北面况乃义兼乎此而顾揆不肖哉但经途千里渺焉莫因何尝不梦姑胥而鬰陶想具区而杼轴心往形留于兹有年载矣方今朱明在谢清风戒寒想摄养得宜与时休适耽精义味元理息嚣尘玩泉石激扬硕学诱接后进志与秋天竞髙理与春泉争溢岂与口厌刍豢耳聆丝竹者之娯同年语哉　刘孝标与宋玉山元思书曰驱马金张之馆飞盖许史之庐习匡鼎之说诗骋谷云之雕篆賔徒波涌舆轮靡息当是时也乐可言哉然静思夫君愀焉轸叹何则方凿圆枘龃龉难从翔鸟游鱼蹉跎不狎是以贾生怀琬琰而挫翮冯子握璵璠而铩羽天诞英逸独擅民秀心贞筠箭德润珪璋信人之水镜性之镕范而荆南雅曲髙音鲜和河西名骥灭没谁赏故若先生者进有三难退有三乐窃观先生未能鸿翔鸾起腾霞跻汉将由囿空桑麻田无负郭俛睂翕肩以斯故尔今贤弟賔从抗鳞奋翼或衣绣江塘或鸣驺落渚连骑方驱击钟乃食萼跗若是吾子复何忧哉唯当纂两仲之微迹袭二疏之风流生与渔父同嬉死葬要离墓侧金石可碎声华无寂斯道坦坦先生幸其朂与　陶宏景荅谢中书书曰山川之美古来共谈髙峯入云清流见底两岸石壁五色交辉青林翠竹四时俱备晓雾将歇猿鸟乱鸣夕日欲頽沈鳞竞跃实是欲界之仙都自康乐以来未复有能与其奇者　又荅虞中书书曰栖六翮于荆枝望绮云于青汉者有日于兹矣而春华来被草木开鲜辞动情端志交衿曲信知邻德之谈无虚往牍夫子虽迹朱閤而心期岱岭野人幸得托形崇阜息影长林每对月流叹临风轸慨徒事累可豁而发容难待自非齐生死于一致者孰不心热者乎举世悠悠孰云同此倘遇知己相与共忧朅来虞公兹焉可迈何为栖栖空劳鼓缶逮及暇日有事还童不亦皎洁当年而无忸前修也　又荅赵英才书曰子架学区中飞才甸外不肯扫门觅仕复懒弹铗求通故偃蹇园巷从容郊邑昔所谓傲賔者此其是乎岩下鄙人守一介之志非敢蔑荣嗤俗自致云霞盖任性灵而直往保无用以得闲垅薪井汲乐有余欢切松煮术此外何务　増隋晋王广鎭扬州手书召徐则曰夫道得众妙法体自然包涵二仪混成万物人能道道不虚行先生履德养空宗元齐物深晓义理颇味法门恱性冲和恬神虚白餐松饵术栖息烟霞望赤城而待风云游玉堂而驾龙凤虽复藏名台岳犹且腾实江淮籍甚嘉猷有劳寤寐钦承素道久积虚襟侧席幽人梦想岩穴霜风已冷海气将寒偃息茂林体道休逸昔商山四皓轻举汉庭淮南八公来仪藩邸古今虽异山谷不殊市朝之隐前贤已说导凡述圣非先生而谁故遣使人往彼延请想无劳束帛贲然来思不待蒲轮去彼空谷希能屈已伫望披云　唐李白上安州裴长史书畧曰白昔与逸人东岩子隐于岷山之阳白巢居数年不迹城市养奇禽千计呼皆就掌取食了无惊猜广汉太守闻而异之诣庐亲覩因举二人以有道并不起此则白养髙忘机不屈之迹也　王维与裴廸书曰近腊月中景气和畅故山殊可过北涉元灞清月映郭夜登华子冈辋水沦涟与月上下寒山逺火明灭林外深巷寒犬吠声如豹村墟夜春复与疎钟相间此时独坐童仆静黙多思曩昔携手赋诗步仄径临清流也当待春中草木蔓发春山可望轻鯈出水白鸥矫翼露湿青皐麦陇朝雊斯去不逺倘能从吾游乎非子天机清妙者岂能以此不急之务相邀然是中有深趣矣王绩荅刺史杜松之书畧曰下走意疎体放性有由然兼弃俗遗名为日久矣渊明对酒非复礼义能拘叔夜携琴惟以烟霞自适登山临水邈矣忘归谈虚语元忽焉终夜僻居南渚时来北山兄弟以俗外相期乡闾以狂生见待歌去来之作不觉情亲咏招隐之诗惟忧句尽帷天席地友月交风新年则柏叶为樽仲秋则菊花盈握罗含宅内自有幽兰数丛孙绰庭前空对长松一树髙吟朗啸挈榼提壶直与同志者为羣不知老之将至欲令复整理簪履修束精神揖让邦君之门低昂刺史之坐逺谈糟粕近弃醇醪必不能矣　又荅冯子华书曰人生一世忽同过隙合散消息周流不居偶逢其适便可卒岁陶生云富贵非吾愿帝乡不可期又云盛夏五月跂脚东窓下有凉风暂至自谓是羲皇上人嗟乎适意为乐雅防吾意吾河渚间有先人故田十五六顷河水四绕东西趋岸各数百步古人云河济之濵宜黍况中州之乎家兄鉴裁通炤知我纵恣散诞不拜揖糠粃礼义锱铢功名亦以俗外相待不拘以家务至于乡族庆吊闺门防冠寂然不与者已五六岁矣亲党之际皆以山麋野鹿相畜性嗜琴酒得尽所怀幸甚幸甚近复弃家独坐河渚结构茅屋并厨廏总十余间奴婢数人足以应役用天之道分地之利耕耘藨蓘黍秫而已春秋岁时以酒相续兼多养鳬雁广牧鸡豚黄精白术枸杞薯蓣朝夕采掘以供服饵牀头素书数帙庄老及易而已过此以往罕尝或披忽忆弟兄则渡河归家维舟岸侧兴尽便返每遇天地晴朗则于舟中咏大谢乱流趋孤屿之句然尽陂泽山林之思觉瀛洲方丈森然在目前或时与舟人渔子方潭并钓俛仰极乐戴星而归歌咏以防意为巧不必与悠悠闲人相唱和也孤住河渚旁无四邻闻犬声望烟火便知息身之有地矣　明李东阳与方石先生书畧曰司成之荐舆论所归盖当习俗波荡之余必得清徳重望乃可以廉贪而立懦所以培植根柢树揭幖帜风厉天下非分一署领一务者比先生虽逺引髙蹈邈不欲与世接而天下之士未尝一日不属望于左右也况剡章一入遂契渊衷虽平居职事未尝周旋旒扆以厪顾注而圣心明睿輙记姓名以为荐藁之所屡见特加优擢出于常格于是朝野内外竦然生风知公道之不亡文运之当有复也说者谓先生抱道自乐或不为劝驾所廹仆则以为出处之分视义可否而已南雍之辞词甚恳廹朝廷俯而从焉固已成先生之志矣今圣天子方重士风采舆论有寤寐英贤之意此数十年之所仅见先生何忍不幡然就道以一副宵旰之怀乎且君子所以安于处者以道之难行也今旣有行道之地矣而上下无方枘之阻左右无掣肘之患盖将举一世之名敎付之先生而听其所为先生亦何惜不一出以毕生平未尽之志乎若又以为事不可以预料功不可以必成茍出焉而有所不合则所以处者固在浩然而归未晚也又孰敢强其所不欲而曲为先生留哉
  </div>
  <div class="pagination">
   <a href="御定渊鉴类函_page205.html">
    上一页
   </a>
   <span>
    ...
   </span>
   <a href="御定渊鉴类函_page201.html">
    201
   </a>
   <a href="御定渊鉴类函_page202.html">
    202
   </a>
   <a href="御定渊鉴类函_page203.html">
    203
   </a>
   <a href="御定渊鉴类函_page204.html">
    204
   </a>
   <a href="御定渊鉴类函_page205.html">
    205
   </a>
   <span class="current-page">
    206
   </span>
   <a href="御定渊鉴类函_page207.html">
    207
   </a>
   <a href="御定渊鉴类函_page208.html">
    208
   </a>
   <a href="御定渊鉴类函_page209.html">
    209
   </a>
   <a href="御定渊鉴类函_page210.html">
    210
   </a>
   <a href="御定渊鉴类函_page211.html">
    211
   </a>
   <span>
    ...
   </span>
   <a href="御定渊鉴类函_page207.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
