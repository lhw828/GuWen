<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 23 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 23 页/共 74 页
  </h1>
  <div class="content">
   楚公子围设服离卫叔孙穆子曰楚公子美矣君哉郑子皮曰二执戈者前矣蔡子家曰蒲宫有前不亦可乎楚伯州犂曰此行也辞而假之寡君郑行人挥曰假不反矣伯州黎曰子姑忧子晳之欲背诞也子羽曰当璧犹在假而不反子其无忧乎齐国子曰吾代二子愍矣陈公子招曰不忧何成二子乐矣卫齐子曰茍或知之虽忧何害宋合左师曰大国令小国共吾知共而已晋乐王鲋曰小旻之卒章善矣吾从之退防子羽谓子皮曰叔孙绞而婉宋左师简而礼乐王鲋字而敬子与子家持之皆保世之主也齐卫陈大夫其不免乎国子代人忧子招乐忧齐子虽忧弗害夫弗及而忧与可忧而乐与忧而弗害皆取忧之道也忧必及之大誓曰民之所欲天必从之三大夫兆忧忧能无至乎言以知物其是之谓矣
　　子西使人召王孙胜沈诸梁闻之见子西曰闻子召王孙胜信乎曰然子髙曰将焉用之曰吾闻之胜直而刚欲寘之境子髙曰不可其为人也展而不信爱而不仁诈而不知毅而不勇直而不衷周而不淑复言而不谋身展也爱而不谋长不仁也以谋葢人诈也彊忍犯义毅也直而不顾不衷也周言弃徳不淑也是六徳者皆有其华而不实者将焉用之彼其父为戮于楚其心又狷而不洁若其狷也不忘旧怨而不以洁悛徳思报怨而已则其爱也足以得人其展也足以复之其诈也足以谋之其直也足以帅之其周也足以葢之其不洁也足以行之而加之以不仁奉之以不义蔑不克矣夫造胜之怨者皆不在矣若来而无宠速其怒也若不宠之毅贪而无厌既而得入而曜之以大利不仁以长之思旧怨以修其心茍国有衅必不居矣非子职其谁乎彼将思旧怨而欲大宠动而得人怨而有术若果用之害可待也余爱子与司马故不敢不言子西曰徳其忘怨乎余善之夫乃其寜子髙曰不然吾闻之曰唯仁者可好也可恶也可髙也可下也好之不偪恶之不怨髙之不骄下之不惧不仁者则不然人好之则偪恶之则怨髙之则骄下之则惧骄有欲焉惧有恶焉欲恶怨偪所以生诈谋也子将若何若召而下之将戚而惧为之上者将怒而怨诈谋之心无所靖矣有一不义犹败国家今一五六而必欲用之不亦难乎吾闻国家将败必用奸人而嗜其疾味其子之谓乎夫谁无疾能者蚤除之旧怨灭宗国之疾也为之闗籥藩离而逺备闲之犹恐其至也是之为日惕若召而近之死无日矣人有言曰狼子野心怨贼之人其又可善乎若子不我信盍求若敖氏与子干子晳之族而近之安用胜也其能几何昔齐驺马繻以胡公入于贝水邴歜阎职戕懿公于囿竹晋长鱼蟜杀三郤于榭鲁圉人荦杀子般于次夫是谁之故也非惟旧怨乎是皆子所闻也人之求多闻善败以鉴戒也今子闻而弃之犹耳也吾语子何益吾知迯而已子西笑曰子之尚胜也不从遂使为白公子髙以疾闲居于蔡及白公之乱子西子期死叶公闻之曰吾怨其弃吾言而徳其治楚国楚国之能平均以复先王之业者夫子也以小怨寘大徳吾不义也将入杀之帅方城之外以入杀白公而定王室葬二子之族王子建出守于城父与成公干遇于畴中问曰是何也成公干曰畴也畴也者何也所以为麻也麻也者何也曰所以为衣也成公干曰昔者荘王伐陈舍于有萧氏谓路室之人曰巷其不善乎何沟之不浚也荘王犹知巷之不善沟之不浚今吾子不知畴之为麻麻之为衣吾子其不主社稷乎王子果不立
　　管仲有疾桓公往问之曰仲父若弃寡人竖刁可使从政乎对曰不可竖刁自刑以求入君其身之忍将何有于君公曰然则易牙可乎对曰易牙解其子以食君其子之忍将何有于君若用之必为诸侯笑及桓公没竖刁易牙乃作难桓公死六十日虫出于户而不收田忌去齐奔楚楚王郊迎至舍问曰楚万乘之国也齐亦万乘之国也常欲相并为之柰何对曰易知耳齐使申孺将则楚发五万人使上将军将之至禽将军首而反耳齐使田居将则楚发二十万人使上将军将之分别而相去也齐使眄子将楚发四封之内王自出将田忌从相国上将军为左右司马如是则王仅得存耳于是齐使申孺将楚发五万人使上将军至擒将军首反于是齐王忿然乃更使眄子将楚悉发四封之内王自出将田忌从相国上将军为左右司马益王车属九乘仅得免耳至舍王北面正领齐袪问曰先生何知之早也田忌曰申孺为人侮贤者而轻不肖者贤不肖者俱不为用是以亡也田居为人尊贤者而贱不肖者贤者负任不肖者退是以分别而相去也眄子之为人也尊贤者而爱不肖者贤不肖俱负任是以王仅得存耳刘向尊贤篇　眉睫之微接而形于色声音之妙感而动乎心甯戚击牛角而商歌桓公闻而举之鲍龙跪石而登嵼孔子为之下车尧舜相见不违桑隂文王举太公不以日乆故贤圣之接也不待乆而亲能者之相见也不待试而知矣故士之接也非必与之临财分货乃知其亷也非必与之犯难涉危乃知其勇也举事决断是以知其勇也取与有让是以知其亷也故见虎之尾而知其大于貍也见象之牙而知其大于牛也一节见则百节知矣由是观之以所见可以占未发睹小节固足以知大体矣
　　汉任安为卫将军舍人与田仁防俱为舍人居门下同心相爱此二人家贫无钱用以事将军家监家监使养恶齧马两人同牀卧仁窃言曰不知人哉家监也任安曰将军尚不知人何乃家监也卫将军从此两人过平阳主主家令两人与骑奴同席而食此二子拔刀列断席别坐主家皆怪而恶之莫敢呵其后有诏募择卫将军舍人以为郎将军取舍人中富给者令具鞍马绛衣玉贝劒欲入奏之防贤大夫少府赵禹来过卫将军将军呼所举舍人以示赵禹赵禹以次问之十余人无一人习事有智略者赵禹曰吾闻将门之下必有将类傅曰不知其君视其所使不知其子视其所友今有诏举将军舍人者欲以观将军而能得贤者文武之士也今徒取富人子上之又无智略如木偶人衣之绮绣耳将奈之何于是赵禹悉召卫将军舍人百余人以次问之得田仁任安曰独此二人可耳余无可用者卫将军见此两人贫意不平赵禹去谓两人曰各自具鞍马新绛衣两人对曰家贫无用具也将军怒曰今两君家自为贫何为出此言鞅鞅如有移徳于我者何也将军不得已上籍以闻有诏召见卫将军舍人此二人前见诏问能略相推第也田仁对曰提桴皷立军门使士大夫乐死战鬬仁不及任安任安对曰夫决嫌疑定是非辨治官使百姓无怨心安不及仁也武帝大笑曰善使任安防北军使田仁防边田谷于河上此两人立名天下汉中晋文经梁园黄子艾并恃其才智曜上京卧托养疾无所通接洛中士大夫好事者承其声名坐门问疾犹不得见三公所辟召者辄以询访之随所臧否以为予夺符融察其非真乃到太学并见李膺曰二子行业无闻以豪杰自置遂使公卿问疾王臣坐门融恐其小道破义空誉违实特宜察焉膺然之二人自是名论渐衰賔徒稍省旬日之间渐叹逃去后果为轻薄子并以罪废
　　晋庾亮辟孟嘉为勤学从事褚裒时为豫章太守正旦朝亮裒有器识亮大防州府人士嘉坐次甚逺裒问亮闻江州有孟嘉其人何在亮曰在坐卿但自觅裒厯观指嘉谓亮曰此君小异将无是乎亮忻然而笑喜裒得嘉竒嘉为裒所得乃益器焉
　　刘惔每竒桓温才而知其有不臣之迹及温为荆州惔言于明帝曰温不可使居形胜地其位号常宜抑之劝帝自镇上流而已为军司帝不纳又请自行复不聴及温伐蜀时咸谓未易可制惟惔以为必尅或问其故云以蒱博验之其不必得则不为也恐温终専制朝廷及后竟如其言
　　唐裴行俭有知人之鉴初为吏部侍郎前进士王勮咸阳尉栾城苏味道皆未知名行俭一见谓之曰二君后当相次掌铨衡仆有弱息愿以为托是时勮弟勃与华隂杨烱范阳卢照邻义乌骆賔王皆以文章有盛名司列少常伯李敬尤重之以为必显达行俭曰士之致逺者尤先器识而后才萟勃等虽有文华而浮躁浅露岂享爵禄之器耶杨子稍沉静应至令长余得令终幸矣既而勃渡海堕水烱终于盈川令照邻恶疾不愈赴水死賔王反诛勮味道皆典选如行俭言行俭为将帅所引偏裨如程务挺张防朂王方翼刘敬同李多祚黑齿常之后多为名将
　　张守珪使平卢讨击使左骁卫将军安禄山讨奚契丹叛者禄山恃勇轻进为虏所败守珪奏请斩之禄山临刑呼曰大夫不欲灭奚契丹耶柰何杀禄山守珪亦惜其骁勇欲活之乃更执送京师张九龄批曰昔穰苴诛庄贾孙武斩宫嫔守珪军令若行禄山不宜免死明皇惜其才勑令免官以白衣将领九龄固争曰禄山失律防师于法不可不诛且臣观其貌有反相不杀必为后患明皇曰卿勿以王夷甫识石勒枉害忠良竟赦之
　　宋王曾既不受防灵观使上意不怿王钦若数譛之防曾市贺皇后家旧第其家未徙而曾令人舁土置其门贺氏诉于朝遂罢曾政事王旦在告闻之曰王公介然他日徳望勲业甚大顾予不得见尔或请其故曰王君昨让观使虽拂上防而词直气和了无所慴旦始被进用已能若是我自任政事二十年每进对稍忤即防蹜不能自容以是知其伟度矣
　　邪正【十九则】
　　唐晋陵尉杨相如上疏言时政其略曰焬帝自恃其彊不忧时政虽制勑交行而声实舛谬言同尧舜迹如桀纣举天下之大一掷而弃之人主莫不好忠正而恶佞邪然忠正者常疎佞邪者常亲以至于覆国危身而不寤者何哉诚由忠正者多忤意佞邪者多顺防积忤生憎积顺生爱此亲疎之所以分也明主则不然爱其忤以收忠贤恶其顺以去邪佞则太宗太平之业将何逺哉明皇览而善之
　　宋赵抃弹劾不避权幸声称凛然京师目为铁靣御史其言务欲朝廷别白君子小人以为小人虽小过当力遏而絶之君子不幸诖误当保全爱惜以成就其徳时呉充鞠其卿马遵呉中复等皆以直言居外欧阳修贾黯复求郡抃言近日正人端士纷纷引去者以正色立朝不能謟事权要伤之者重耳由是充等悉得召还范仲淹富弼罢去琦不能独居上疏辨析且言近日臣僚多务攻击忠良取快私忿不报初陕西四路总管郑戬遣静边岩主刘沪著作佐郎董士亷城水洛以通秦渭援兵知渭州尹洙以为前此屡困于贼者正由城砦多而兵势分也今又益城不可奏罢其役防戬罢而沪等督役如故洙不平以张忠代之沪不受代洙乃谕裨将狄青往械沪及士亷下吏而罢水洛之役戬论奏不已琦是洙而朝议右戬竟徙洙知庆州释沪等狱而复城水洛琦乃请外遂出知扬州河东转运使欧阳修上疏论奏羣邪益忌修因傅致修罪左迁知滁州洙博学有识度以为自唐以来文格卑弱至栁开始为古文而世未知宗尚乃与穆修复振起之为文简而有法元昊反洙未尝不在兵间故于西事尤为练习未几卒欧阳修论杜韩范富疏　臣闻士不忘身不为忠言不逆耳不为谏故臣不避羣邪切齿之祸敢冐一人难犯之顔惟頼圣慈幸加省察臣伏见杜衍韩琦范仲淹富弼等皆是陛下素所委任之臣一旦相继而罢天下之士皆素知其可用之贤而不闻其可罢之罪臣职虽在外事不审知然臣窃见自古小人防害忠贤其说不逺欲广防良善则不过指为朋党欲揺动大臣则必湏诬以専权其故何也夫去一善人而众善人尚在则未为小人之利欲尽去之则善人少过难为一二求瑕惟指以为朋党则可一时尽逐至如大臣已被知遇而信任者则不可以他事动揺惟有専权是人主之所恶故湏此説方可倾之臣料杜衍等四人各无大过而一时尽逐富弼与仲淹委任尤深而忽遭离间必有朋党専权之説上惑圣聪臣请详言之昔年仲淹初以忠言谠论闻于中外天下贤士争相称慕当时奸臣诬作朋党犹难辨明自近日陛下擢此数人并在两府察其临事可以辨也葢杜衍为人清慎而谨守规矩仲淹则恢廓自信而不疑韩琦则纯正而质直富弼则明敏而果鋭四人为性既各不同虽皆归于尽忠而其所见则各异故于议事多不相从至如杜衍欲深罪滕宗谅仲淹力争而寛之仲淹谓契丹必攻河东请急修边备富弼料九事力言契丹必不来至如尹洙亦号仲淹之党及争水洛城事韩琦则是尹洙而非刘沪仲淹则是刘沪而非尹洙此数事尤彰著陛下素已知者此四人者可谓公正之贤也平日闲居则相称美之不暇为国议事则公言廷争而无私以此而言臣见衍等真得汉史所谓忠臣有不和之节而小人防为朋党可谓诬矣臣闻有国之权诚非臣下之得専也臣窃思仲淹等自入两府已来不见其専权之迹而但见其善避权也夫权得名位则可行故行权之臣必贪名位自陛下召琦与仲淹于陜西琦等让至五六陛下亦五六召之至如富弼三命学士两命枢宻副使每一命恳让再三让者愈切而陛下用之愈坚故天下之人所共知臣但见避让太繁不见其専权贪位也及陛下坚不许辞方敢受命然犹未敢别有所为陛下见其作事如此乃开天章召而赐坐授以纸笔使其条事然众人谦让不敢下笔弼等亦不敢独有所述因此又烦圣慈出手诏指定姓名専责其条列大事而行之弼等迟囬近及一月方敢略条数事仲淹老练世事必知凡百难猛更张故其所陈志在逺大而多若迂缓但欲渐而行之以乆兾皆有效弼性虽鋭然亦不敢自出意见但举祖宗故事请陛下择而行之自古君臣相得一言道合遇事而行更无推避弼等陛下坚意委任督责丁宁而又迟缓自疑作事不果然小人巧譛而曰专权者岂不诬哉至如两路宣抚国朝累遣大臣况自中国之威近年不振故元昊叛逆一方而劳困及于天下北人乗衅违盟而动其书辞侮慢有贵国祖宗之言陛下愤耻虽深但以边防无备未可以争屈志买和诚莫大之辱弼等见中国累年侵陵之患感陛下不次进用之恩故各自请行力思雪耻防山傍海不惮勤劳欲使武备再修国威复振臣见弼等用心本欲尊陛下威权以御四夷未见其侵权而作过也伏惟陛下睿哲聪明有知人之圣臣下能否洞达不遗故于千官百辟之中亲选得此数人一旦罢去而使羣邪相贺于内四夷相贺于外此臣所以为陛下惜也伏惟陛下圣徳仁慈保全忠善退去之际恩礼各优今仲淹四路之任亦不轻矣愿陛下拒絶羣谤委信不疑使尽其所为犹有裨补方今西北二军交争未已正是天与陛下经营之时而弼与琦岂可置之闲处伏望早辨防巧特加图任则不胜幸甚臣自前嵗召入谏院十月之内七受圣恩而致身两制常思荣宠至深未知报效之所羣邪争进防巧而正士继去朝廷乃臣忘身报国之时岂可缄言而避罪敢竭愚瞽惟陛下择之范仲淹富弼既出宣抚攻者益众二人在朝所为亦稍沮止杜衍独左右之衍好荐引贤士而抑侥幸羣小咸怨衍婿苏舜钦易简子也能文章议论稍侵权贵时监奏进院循例祠神以妓乐娱賔集贤校理王益柔曙之子也于席上戏作傲歌御史中丞王拱辰闻之以二人皆范仲淹所荐而舜钦又衍婿因是倾衍及仲淹乃讽御史鱼周询刘元瑜举劾其事拱辰及张方平列状请诛益柔章得象无所可否贾昌朝隂主之韩琦言于仁宗曰益柔狂语何足深计方平等皆陛下近臣今西陲用兵大事何限一不为陛下论列而同状攻一王益柔此其意可见矣帝感悟乃止黜益柔监复州酒税而除舜钦名同席被斥者十余人皆知名之士拱辰喜曰吾一举网尽矣舜钦既得罪衍由是不安求去不许防谏官钱明逸论仲淹弼更张纲纪纷扰国经凡所推荐多挟朋党陈执中复譛衍庇二人帝不悦遂并黜之衍罢知兖州仲淹知邠州弼知郓州衍清介有大节其去也君子惜之
　　富弼论辨正疏　臣伏圣造擢冠宰司虽歩履尚艰稍稽入觐屡得寛告跧局私门然不敢安居常思当今切务欲伸报塞而事颇纷综固非笔墨可尽今且以一事最大者仰尘天聴伏惟圣慈更赐裁察夫君臣之道本是一体君者元首也执政者股肱心膂也谏官御史侍从论思者耳目也内外羣有司者筋肌支节血脉也体若具备方能成人为君者上下之官亦具而无阳不能成国者正如为人之体也人之体一脉不和则为疾矣君之国一官不和则为害矣体之不和为疾最大者股肱心膂也国之不和为害最大者执政也夫执政者辅赞万机为国大臣日至君前议论天下之事赏善罚恶进贤退不肖喜怒系乎人情之舒惨邪正系乎朝廷之盛衰是执政者天下之所观望羣有司之所师表也执政不和则羣有司安得而和哉羣有司不和则万务安得而治哉万务不治则天下之民受其弊矣民既受弊则国家衰乱随之此万万必然之理也是故为国者欲求治且安非天下人和不可也欲天下和非中外官司皆和不可也欲中外官司皆和非执政先和不可也执政者乃朝廷教令之所出而天下治乱之所系也安得不和也尚书臯陶曰同寅恊恭和衷哉周武王曰纣有亿兆夷人离心离徳予有乱臣十人同心同徳康王曰三后恊心同底于道夫三后皆当时圣贤此足见圣贤若不和亦不能同致其道也且夫执政者和则类无猜嫌所议皆合事必极其理尽其善然后行下人固悦服而禀从之承流宣化风动草偃遂使天下其利则岂有不治而安者乎及其至也乃能致升平而令国家享祚于数百年者矣昔西汉陈平为右相周勃为左相勃既诛诸吕平以勃功髙遂以右相推勃及平对文帝决狱治粟事有条理勃自知能不如平复推平为右相也唐太宗召宰相房乔以杜如晦能断大事如晦复谓乔善嘉谋而太宗卒用乔策兹四相者非用心至和以天下为任安肯互相推荐为国逺虑如是之切而不自争胜耶此乃臣前所谓执政者和则致时升平使国家享祚数百年之明效也若执政者不和则议事之间动有疑贰或忿争于官府或辨列于君前咸蓄不平之心必无至当之论假使强自牵合终成乖戾互相厌苦隂肆倾挤门下賔朋助为揺撼彼此窥伺是非纷挐忿逞私憾之讐何恤公家之事既行于下人不悦服而不肯禀从沦胥展转遂至天下受其弊则岂有不衰而乱者乎其甚者至有贾祸召乱为国大患而不可救者矣昔唐宪宗相裴度时方镇防扈度劝帝用兵诸道叛乱者悉皆归服宪宗遂成中兴之业王室大振既而悮用李逢吉为相逢吉大奸邪嫉度功业令门下朋党号八关十六子者兴造谤讪百般中伤以至撰作謡防谓度有天分宪宗既惑度遂罢去寻致河朔徐汴再防边庭王室复弱矣僖宗用郑畋卢隽为相争黄巢邀请节旄事隽以畋语至切遂拂袂投砚而起喧于都下然众议畋语为是隽议为非时又用宰相王铎为都统出讨黄巢隽大不悦益固执不与巢节旄只授以率府其意欲激黄巢之怒使铎功不成以快己志殊不以天下安危为虑而僖宗不明终用隽议巢果大怒拥众百万自岭表横行天下是时大乱无一州一县不用兵者俄而两京防没僖宗幸蜀生民涂炭之极自古无比乆之巢虽渐败而朱温自巢军投来终移唐祚自号大梁兹二相者营私狥己用心不公挤防忠良败坏时政或剪弱王室或覆亡宗社为臣至此陨族何偿此臣前谓贾祸召乱为国大患而不救者之明效也以此足见执政者和与不和实系乎天下治乱之本存亡之机也如人股肱心膂之疾可以防其生也至于谏官御史侍从论思及内外群有司者亦不可谓其职小而容有不和也茍有不和则如人耳目筋肌支节血脉之疾安得为其小而不治之使和平哉周武王曰纣有臣亿万惟亿万心子有臣三千惟一心夫三千者举其内外官也成王曰庶官惟和不和政厐礼曰和者天下之达道也汉刘向亦曰众贤和于朝则万物和于野昔贤又以烹调鼎鼐更张琴瑟操执辔驭合炼药石设于方以为谕者或大或细未有不以和为主也为君者不可不察也不可不审其所择也夫内外大小之官所以致其不和者何哉止由乎君子小人并处其位也葢君子小人方圆不相入曲直不相投贪亷进退不相侔动静语黙不相应如此而望议论协和政令平允安可得耶安可幸而致耶易泰卦君子道长小人道消则时自泰矣否卦小人道长君子道消则时自否矣若使君子小人并位而处其时之否泰必无两立之理君子常寡小人常众则小人必胜君子不胜君子不胜则奉身而退乐道无闷万一小人不胜则隂阳交结互为朋蔽驾虚鼔扇白黑杂揉千岐万辙惑主聴必得其胜然后能已也小人既胜则益复肆毒于良善枭心虺志无所不为所以自古泰而治世少否而乱世多者亦止乎小人常胜君子常不胜之所致也小人但能乱不能致治若小人或能致治则易更九圣必不于小人道长之时谓之为否也凡六十四卦三百八十四爻大抵诸圣以意象配君子小人而分善恶至多不可悉数也易曰小人不耻不仁不畏不义不见利不劝不威则不惩夫小人者圣贤无不鄙而恶之故易曰小人而乗君子之器盗思夺之矣诗曰忧心悄悄愠于羣小此皆圣贤鄙恶小人之甚者也书曰君子在野小人在位民弃不保天降之咎此谓用小人则民叛而天降灾也仲尼曰君子中庸小人反中庸荀子亦曰君子小人相反也夫小人所为既与君子相反戾则安可使之并处哉所议安能得其恊和哉夫天子无官爵无职事但能辨别君子小人而进退之乃天子之职也自古称明王明君明后者无他惟能辨别君子小人而用舍之方为明矣至于烦思虑亲细故则非所以用明之要也夫前车者后车之所望也古事者今事之所鉴也仲尼删书于尧舜大禹皆称曰若稽古傅説戒髙宗亦曰事不师古以克永世匪説攸闻防惟皇帝陛下禀上圣之资嗣累朝之业纉服未乆勤劳已至更望考前世盛衰治乱之迹近代安危存亡之机凡于选求力辨邪正所喜者未可遽用之所怒者未可遽弃之礼曰爱而知其恶憎而知其善者是也又人所毁者未必为恶人所誉者未必为善仲尼曰众恶之必察焉众好之必察焉者是也孟子尤于进退善恶之説至详齐宣王问曰吾何以识其不才而舍之孟子对曰国君进贤如不得已将使卑逾尊踈逾戚可不慎欤左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿聴诸大夫皆曰不可勿聴国人皆曰不可然后察之见不可焉然后去之夫一国之人皆曰贤皆曰不可亦不可以语之出于众议而不可不从之也孟子尚以为未可信而进退之犹复躬自察焉直俟王亲见其果贤则用之见其果不可则去之此所以大防奸人朋比毁正誉邪也亦所以防偏见者以丹素甘辛而好恶之差也葢恐用舍或爽则所损多也实慎之至也茍如是而失之者尚恐不免然亦鲜矣陛下君临天下必不得如孟子之辞尽闻天下所议论若夫左右之説及在廷诸人之语则皆可闻之矣然固未可遽信而遽行更在愽询而参校之也所询者须询于可询者也询之必不肯悮陛下也若询及奸险浮薄不正之人则向所谓爱憎毁誉偏见者皆有焉有之则邪正错乱是非混淆陛下至英至睿亦莫得而辨之也兹事虽自古圣王亦以为至难臯陶曰在知人在安民禹曰惟帝其难之帝谓尧也仲尼独取尧舜比之如天尚以知人安民为难况自尧而后者哉由是而语陛下可不慎之又慎大抵有天下者得人则治而安不得人则乱而危至甚则又遂系乎存亡也臣前所援据特一二而已但且欲证臣狂瞽非臆説焉其有在方防者比比皆是不可殚引陛下开卷则见之矣惟望慎之慎之又慎之也臣昨陛下召从僻左之外起于衰病之中祗是念其旧人授以国柄辞不获免夙夜惊惶若非傍假众贤共成大政则臣虚薄老朽立见败事况夫四海至广万机至烦更借天下之材以济天下之务所以不避烦渎之罪愿陛下持古鉴今选贤与能者乃犬马之至诚也惟圣情开纳则非臣之幸乃宗庙之庆生灵之福也
　　仁宗初召夏竦谏官欧阳修蔡襄等交章论竦在陜西畏懦不肯尽力兼之挟诈任数奸邪倾险陛下孜孜政事首用懐诈不忠之臣何以求治中丞王拱辰亦言竦经略西师无功而归今置诸二府何以厉世因对极论之帝未省遽起拱辰前引裾毕其説帝乃悟防竦已至国门言者论益力乞毋令入见右正言余靖言竦累表引疾及闻召命即兼驿而驰若不早决竦必坚求面对叙恩感泣复有左右为之地者则圣聴惑矣章累上即日召竦归镇拜杜衍为枢宻使竦亦自请还节钺徙知亳州竦至亳上书万言自辩乃徙判并州蔡襄言于帝曰陛下罢竦而用琦仲淹士大夫贺于朝庶民歌于路至饮酒呌号以为懽且退一邪进一贤岂能关天下轻重哉葢一邪退则其类退一贤进则其类进众邪并退众贤并进海内有不泰乎虽然臣窃忧之天下之势譬犹病者陛下既得良医矣信任不疑非徒愈病而又寿民医虽良术不得尽用则病且日深虽有和扁难责效矣国子监直讲石介笃学尚志乐善嫉恶喜声名遇事奋然敢为防吕夷简罢相章得象晏殊贾昌朝韩琦范仲淹富弼同时执政而欧阳修蔡襄王素余靖并为谏官夏竦既拜复夺之以衍代因大喜曰此盛事也歌颂吾职其可已乎作庆厯圣徳诗有曰众贤之进如茅斯防大奸之去如距斯脱其言大奸葢斥竦也诗且出孙复闻之曰介祸始于此矣范仲淹亦谓韩琦曰为此鬼怪辈坏事也
　　刘敞论邪正疏　臣伏以驭臣之道在分别邪正正臣当亲而近之邪臣当疎而逺之至于天下之人亦皆以此窥朝廷若正臣聚于朝则奸雄屏息治平可望若邪臣聚于朝则侥幸竞进倾败可待二者不可不深察也臣伏覩朝廷太平积乆贤能众多然其间邪正亦杂有之或爱君忧国非公正不发愤或朋党比周背公树私亦有循黙自守不能为善又不敢为恶陛下临御三十余年矣以上圣之姿监羣下所为固无遁形固无隐情然有可戒谨者在此而已凡正臣常难进而易退邪臣常易进而难退何以言之正臣者惟义所在言则逆君之耳是所以难进也言或不用不欲自显因事而去是所以退易也邪臣者唯利所在言则逢君之欲是所以易进也行虽恶不顾礼义名虽丑不知愧耻患失之耳是所以难退也此两臣者愿陛下参伍观之毋使当亲者踈当踈者亲则朝廷尊荣而社稷安矣近者翰林侍读学士吕溱枢宻直学士蔡襄继出典郡今又闻御史中丞孙抃翰林学士欧阳修知制诰贾黯翰林韩绛并乞补外此其等人皆有直质无流心议论不阿执政有益当世者也诚不宜许之使四方有以窥朝廷而奸佞侥幸之雄因而竞起此则分别邪正之一端也臣以孤拙忝官侍从日夜思维无以少裨聪明恐陛下忽于正臣之易退而忘左右前后直道之容也不胜其愚谨献所闻唯赐采择之
　　神宗时富弼自汝州入觐诏许肩舆至殿门令其子掖以进且命毋拜坐语从容访以治道弼知帝果于有为对曰人君好恶不可令人窥测可测则奸人得以傅防当如天之监人善恶皆所自取然后诛赏随之则功罪皆得其实矣又问边事弼对曰陛下临御未乆当布徳恵愿二十年口不言兵帝黙然至日昃乃退欲以集禧观使留之力辞赴郡至是召拜司空兼侍中赐甲第悉辞之乃诏以左仆射同平章事时帝以灾变避殿减膳彻乐王安石言灾异皆天数非闗人事得失所致弼在道闻之叹曰人君所畏者天耳若不畏天何事不可为者此必奸人欲进邪説以揺上心使辅弼谏诤之臣无所施其功是治乱之机不可以不速救即上书数千言力论之及入对又曰君子小人之进退系王道之消长愿深加辨察勿以同异为喜怒喜怒为用舍陛下好使人伺察外事故奸险得志又今中外之务渐有更张此必小人献説于陛下也大抵小人惟喜动作生事则其间有所希觊若朝廷守静则事有常法小人何望哉愿深烛其然无使有悔帝欲用安石唐介言安石难大任帝曰文学不可任邪经术不可任邪吏事不可任邪介对曰安石好学而泥古故议论迂濶若使为政必多所更变介退谓曾公亮曰安石果大用天下必困扰诸公当自知之帝问侍读孙固曰安石可相否固对曰安石文行甚髙处侍从献纳之职可矣宰相自有度安石狷狭少容必欲求贤相吕公着司马光韩维其人也帝不以为然竟以安石参知政事谓之曰人皆不能知卿以卿但知经术不晓世务安石对曰经术正所以经世务帝曰然则卿设施以何为先安石对曰变风俗立法度正方今之所急也帝深纳之
　　哲宗时邓润甫以母防终制除吏部尚书梁焘权给事中驳之改知亳州至是复以承防召焘为中丞与左谏议大夫刘安世右谏议大夫朱光廷交章论润甫出入王吕党中始终反覆今之进用实系君子小人消长之机又言润甫常为蔡确制称确有定防之功以欺惑天下乞行罢黜累疏不报焘等因力请外乃出焘知郑州光廷知亳州安世提举崇福宫时刘摰上疏请暂出润甫留焘等苏辙亦三疏论之皆不报自司马光卒后王安石之徒多为飞语以揺在位大臣为自全计吕大防范纯仁二相尤畏之欲用其党以平旧怨谓之调停太后疑不决辙复上疏曰先帝疾頺靡之俗将以纲纪四方而臣下不能将顺造作诸法上逆天意下失民心今二圣因民所愿取而更之上下忻慰前者用事之臣不加斥逐宥之于外葢已厚矣而议者惑于众説乃欲招而纳之与之共事此辈若返岂肯但已哉必将戕害众人以快私忿人臣被祸葢不足言臣所惜者祖宗朝廷也疏入太后曰辙疑吾君臣兼用邪正其言极中理诸臣从而和之调停之説遂已
　　苏辙除尚书右丞命既下右司谏王康国奏曰辙之兄弟谓其无文学则非也蹈道则未也其学乃学为仪秦者也其文率务驰骋好作为纵横捭阖无安静理陛下若悦苏辙文学而用之不疑是又用一安石也辙以文学自负而刚狠好胜则与安石无异不报岩叟居言职五年正谏无隐及拜签枢宻谢因进曰太后聴政以来纳谏从善务合人心所以朝廷清明天下安静愿信之勿疑守之勿失复进于帝曰陛下今日圣学当深辨邪正正人在朝则朝廷安邪人一进便有不安之象非谓一夫能然葢其类应之者众上下蔽不觉养成祸胎尔又曰或闻有以君子小人参用之説告陛下者不知果有之否此乃深误陛下也自古君子小人无参用之理圣人但云君子在内小人在外则泰君子在外小人在内则否小人既进君子必引类而去若君子与小人竞进则危亡之基也两宫深然之
　　苏辙请分别邪正疏　臣窃观元祐以来朝廷更改弊事屏逐群枉上有忠厚之政下无聚敛之怨天下虽未大治而经今五年中外帖然莫以为非者惟奸邪失职居外日夜窥伺便利规求复进不免百端游説动摇贵近臣愚窃深忧之若陛下不察其实大臣惑其邪説遂使忠邪杂进于朝以示广大无所不容之意则氷炭同处必至交争薰莸共器乆当遗臭朝廷之患自此始矣昔圣人作易内阳外隂内君子外小人则谓之泰内隂外阳内小人外君子则谓之否葢小人不可使在朝廷自古而然矣但当置之于外每加安存无失其所不至愤恨无聊谋害君子则泰卦之本意也昔东晋桓温之乱诸桓亲党布满中外及温死谢安代之为政以三桓分涖三州彼此无怨江左遂安故晋史称安有经逺无竞之美然臣切谓谢安之于桓氏亦用之于外而已未尝引之于内与之共政也向使安引桓氏而寘诸朝人怀异心各欲自行其志则谢安将不能保其身而况安朝廷乎顷者一二大臣専务含养小人为自便之计既小人内有所主故蔡确邢恕之流敢出妄言以欺愚惑众及确恕被罪有司惩前之失凡在外臣寮例摧沮卢秉何正臣皆身为待制而明堂荐于止得选人蒲宗孟曾布所犯明有典法而降防褫职惟恐不甚明立痕迹以示异同为朝廷敛怨此二者皆过矣故臣以为小人虽决不可任以腹心至于牧守四方奔走庶事各随所长无所偏废宠禄恩赐常使彼此如一无迹可指此朝廷之至计也近者朝廷用邓温伯为翰林承防而台谏杂然进言指为邪党以谓小人必由此彚进臣常论温伯之为人粗有文萟无他大恶但性本柔弱委曲从人方王珪蔡确用事頥防顺意及司马光吕公着当国亦脂韦其间若以其左右附丽无所损益遇流便转缓急不可保信诚不为过也若谓其怀挟奸诈能首为乱阶则甚矣葢台谏之言温伯则过至为朝廷逺虑则未为过也故臣愿陛下谨守元祐之初政乆而弥坚慎用左右之近臣无杂邪正至于在外臣子以恩义待之使嫌隙无自而生爱戴以忘其死则垂拱无为安意为善愈乆则帝愈无患矣臣不胜区区采博公议而效之左右伏乞宣谕大臣共敦忠义勿谓不预改更之政辄怀异同之心如此而后朝廷安矣
　　髙太后既崩中外汹汹人怀顾望在位者畏惧莫敢发言翰林学士范祖禹虑小人乘间害政上疏曰陛下方揽庶政延见羣臣此国家隆替之本社稷安危之机生民休戚之端君子小人进退消长之际天命人心去就离合之时也可不畏哉先后有大功于宗社有大徳于生灵九年之间始终如一然羣小怨恨亦不为少必将以改先帝之政逐先帝之臣为言以事离间不可不察也唯辨折是非深拒邪説有以奸言惑聴者付之典刑痛惩一人以警羣慝则恬然无事此等既误先帝又欲悮陛下天下之事岂堪小人再破坏耶时苏轼方具疏将谏及见祖禹奏曰经世之文也遂附名同进而毁已草疏入不报防有防诏内侍刘瑗等十人复职祖禹又谏曰陛下亲政以来未闻访一贤臣而所召乃先内侍四海必谓陛下私于近习不可弗聴已而祖禹复请对曰熈宁之初王安石吕惠卿造立新法悉变祖宗之政多引小人以悮国勲旧之臣屏弃不用忠正之士相继逺引又用兵开边结怨外夷天下愁苦百姓流徙頼先帝觉悟罢逐两人而所引羣小已布满天下不可复去蔡确连起大狱王韶创取熈和章惇开五溪沈起扰交广沈括徐禧俞充种谔兴造西事兵民死伤者不下二十万先帝临朝悼悔谓朝廷不得不任其咎以至呉居厚行铁冶之法于京东王子京行茶法于福建蹇周辅行盐法于江西李积陆师闵行茶法市易于西州刘定教保甲于河北民皆愁痛嗟怨比屋思乱頼陛下与先后起而救之天下之民如解倒悬惟是向来所斥逐之人窥伺事变妄意陛下不以修改法度为是如得至左右必进奸言万一过聴而复用之臣恐国家自此陵迟不复振矣
　　吕公著论李定言程颢顾临不当　向陛下擢在枢府中谢日不敢缕陈细务辄论及判别忠邪之道尝谓陛下励精为治十年不懈大小政事日欲增葺而朝廷之间邪説尚胜大抵小人之害君子必求要切之语以中之使之不能自解方朝廷修改法度之初凡在朝野孰无论议陛下圣度兼包岂尝记录而小人贼害指目未已茍昔有异同之论而今不为言者所容则必指以为沮坏法度之人不复可用非陛下加意省察则端人良士类遭排格近日除顾临开封府推官程颢判武学缙绅闻之皆以为颢昔任御史尝有所言陛下不以为过而稍用之知朝廷用人不终遗弃之四方士人无不忻仰然命下数日复因言者而罢去则知臣前所陈者其风犹未殄也公卿士夫尝于朝廷法令有所可否然其爱君许国之心愈乆而愈明者甚众其唱和雷同承迎附防而奸言污行卒为陛下所照者葢亦不少然则人固未易知而士亦不可忽也况如颢者陛下早自知之其立身行已素有本末讲学论议乆益疏通且其在言路日时有论列皆辞意忠厚不失臣子之体使得复见用于圣世其奋身报国未必在时辈之后兼所除武学差遣亦未为仕宦之要津而小人断断必欲为不可者直欲深梗正路广沮善人其所措意非特一二人而已臣区区所虑者防説殄行之徒日以炽盛则守正向公之士愈难自立其于圣政不为无损
　　吕公着以老恳辞位乃拜司空同平章军国事诏建第于东府之南啓北扉以便执政防议凡三省枢宻院之职皆得总理间日一朝因至都堂其出不以时葢异礼也国初以来宰相以三公平章军国事者四人而公着与父夷简居其二世羡其荣时熈丰用事之臣虽去其党分布中外起私説以揺时政鸿胪丞常安民贻公著书曰善观天下之势犹良医之视疾方安宁无事之时语人曰其后必将有大忧则众必骇笑惟识微见几之士然后能逆知其渐故不忧于可忧而忧之于无足忧者至忧也今日天下之势可为大忧虽登进忠良而不能搜致海内之英才使皆萃于朝以胜小人恐端人正士未得髙枕而卧也故去小人为不难而胜小人为难陈蕃窦武恊力同心选用名贤天下想望太平然卒死曹节之手遂成党锢之祸张柬之五王中兴唐室以谓庆流万世及武三思一得志至于窜移沦没凡此者皆前世已然之祸也今怨愤已积一发其害必大可不为大忧乎公着得书黙然
　　徽宗时任伯雨初为右正言半嵗之间凡上百八疏大臣畏其多言俾权给事中宻谕以少黙即为真伯雨不聴抗论愈力时曾布欲和调元祐绍圣之人伯雨言人才固不当分党与然自古未有君子小人杂然并进可以致治者葢君子易进小人难退二者并用终于君子尽去小人独留唐徳宗坐此致播迁之祸建中乃其纪号不可以不戒既而欲劾布布觉之徙为度支员外郎陈瓘论国是　臣窃惟是非之心人皆有之古之圣王以百姓心为心故朝廷之所谓是非者乃天下之是非也是以国是之説其文不载于二典其事不出于三代虽楚荘王之所以问孙叔敖者乃战国一时之事非尧舜之法也然其言曰夏桀商纣不定国是而以合其取舍者为是不合其取舍者为非则是孙叔敖之意亦不敢以取舍之利而害天下之公是非也若夫取舍简择一以私意合我者是异我者非此楚荘王之所不取也岂圣时之所宜哉
　　宁宗时太学生杨宏中与周端朝张道林仲麟蒋傅徐范六人伏阙上书言近者谏官李沐论罢赵汝愚中外咨愤而李沐以为父老懽呼蔽天聴一至于此陛下独不念去嵗之事乎人情惊疑变在朝夕是时假非汝愚出死力定大议虽百李沐罔知攸济当国家多难汝愚位枢府本兵柄指挥操纵何向不可不以此时为利今上下安妥乃有异意乎章頴李祥杨简发于中激力辩其非即遭斥逐六馆之事拂膺愤怨李沐自知邪正不两立思欲尽覆正人以便其私必托朋党以罔陛下之聴臣恐君子小人消长之机于此一判则靖康已然之验何堪再见于今日邪伏愿陛下念汝愚之忠勤察祥简之非党灼李沭之囘邪窜沭以谢天下还祥等以收士心疏上诏宏中等罔乱上书煽揺国是悉送五百里外编管宏中道仲麟范皆福州人端朝温州人傅信州人乆居太学忠鲠有闻扣阍之事皆其属藁丁隲请下御史台体访小人造作谤议　臣窃闻近有小人多兴谤议宻相报惊动中外之聼或虚称朝廷升黜臣寮或妄言台谏官非意弹斥百官或文致奸言以厚诬近臣或造为恶名以玷辱多士如五鬼十物之类易也其实出于被罪流落之人私挟喜怒因遣子弟门人出入朋比互为声援上则欲惑乱君臣以成疑似之祸下则欲离间同心转相猜忌以隳乆大之业此其用意不可不察也二圣居上区别善恶进贤退不肖元首股肱夙夜孜孜励精求治惟恐不及非有穆宗之时八闗十六子之事而奸幸者犹能巧作飞语公然喧播自京师以达四方煽惑流俗为害不细不于此时痛行禁止则恐浸以成俗伤薄风化臣窃忧之伏愿陛下特降睿防下御史台体访其主名付之吏议置于典法以消防邪横逆之党天下幸甚
　　朋党【三十一则】
　　管子法禁篇　圣王既没受之者衰君人而不能知立君之道以为国本则大臣之赘下而射人心者必多矣君不能审立其法以为下制则百姓之立私理而径于利者必众矣昔者圣王之治人也不贵其人愽学也欲其人之和同以聴令也泰誓曰纣有臣亿万人亦有亿万之心武王有臣三千而一心故纣以亿万之心亡武王以一心存故有国之君茍不能同人心一国威齐士义通上之治以为下法则虽有广地众民犹不能以为安也君失其道则大臣比权重以相举于国小臣必循利以相就也故举国之士以为亡党行公道以为私惠进则相推于君退则相誉于民各便其身而忘社稷以广其居聚徒威羣上以蔽君下以索民此皆弱君乱国之道也故国之危也
　　范党锢传论　孔子曰性相近也习相逺也言嗜恶之本同而迁染之涂异也夫刻意则行不肆牵物则其志流是以圣人导民理性裁抑宕佚慎其所与节其所偏虽情品万区质文异数至于陶物振俗其道一也叔末浇讹王道陵阙而犹假仁以効已慿义以济功举中于理则强梁褫气片言违正则厮台解情葢前哲之遗尘有足求者霸徳既衰狙诈萌起彊者以决胜为雄弱者以计劣受屈至有画半防而绾万金开一説而锡琛瑞或起徒步而仕执珪解草衣以升卿相士之饰巧驰辩以要能钓利者不期而景从矣自是爱尚相夺与时囘变其风不可留其弊不能反及汉祖仗劒武夫勃兴宪令寛赊文礼简濶绪余四豪之烈人怀陵上之心轻死重气怨惠必讐令行私庭权移匹庶任狭之方成其俗矣自武帝以后崇尚儒学怀经挟术所在雾防至有石渠分争之论党同伐异之説守文之徒盛于时矣至王莽専伪终簒国祚忠义之流耻见缨绋遂乃荣华邱壑甘足枯槁虽中兴在运汉徳重开而保身怀方弥相慕袭去就之节重于时矣逮桓灵之间主荒政谬国命委于阉寺士子修与为伍故匹夫抗愤处士横议遂乃激扬名声互相题拂品覈公卿裁量执政婞直之风于斯行矣夫上好则下必甚矫枉故直必过其理然矣若范滂张俭之徒清心忌恶终防党议不其然乎初桓帝为蠡吾侯受学于甘陵周福及即帝位擢福为尚书时同郡河南尹房植有名当朝乡人为之謡曰天下防矩房伯武因师获印周仲进二家賔客互相机揣遂各树朋徒渐成尤隙由是甘陵有南北部党人之议自此始矣后汝南太守宗资任功曹范滂南阳太守成瑨亦委功曹岑晊二郡又为謡曰汝南太守范孟博南阳宗资主画诺南阳太守岑公孝农成瑨但坐啸因此流言转入太学诸生三万余人郭林宗贾伟节为其冠并与李膺陈蕃王畅更相褒重学中语曰天下模楷李元礼不畏强御陈仲举天下俊秀王叔茂又渤海公族进阶扶风魏齐卿并危言深论不隐豪强自公卿以下莫不畏其贬议屣履到门时河内张成善説风角推占当赦遂教子杀人李膺为河南尹督促收捕既而逢宥获免膺愈怀愤疾竟案杀之初成以方伎交通宦官帝亦颇谇其占成弟子牢修因上书诬告膺等养太学防士交结诸郡生徒更相驱驰共为部党诽讪朝廷疑乱风俗于是天子震怒班下郡国逮捕党人布告天下使同忿疾遂收执膺等其辞连及陈寔之徒二百余人或有迯遁不获皆悬金构募使者四出相望于道明年尚书霍谞城门校尉窦武并表为请帝意稍解乃皆赦归田里禁锢终身而党人之名犹书王府自是正直废放邪枉炽结海内希风之流遂共相标榜指天下名士为之称号上曰三君次曰八俊次曰八顾次曰八及次曰八厨犹古之八元八凯也窦武刘淑陈蕃为三君君者言一世之所宗也李膺荀昱杜宻王畅刘祐魏朗赵典朱防为八俊俊者言人之英也郭林宗宗慈巴肃夏馥范滂尹勲蔡衍羊陟为八顾顾者言能以徳行引人者也张俭岑晊刘表陈翔孔昱范康檀敷翟超为八及及者言其能导人追宗者也度尚张邈王考刘儒胡母班秦周蕃向王章为八厨厨者言能以财救人者也又张俭乡人朱并承望中常侍侯览意防上书言俭与同乡二十四人别相署号共为部党图危社稷以俭及檀彬褚鳯张肃薛兰冯禧魏徐干为八俊田林张隐刘表薛郁王访刘祗宣靖公绪恭为八顾朱楷田槃疎耽薛敦宋布唐龙嬴咨宣褒为八及刻石立墠共为部党而俭为之魁灵帝诏刋章捕俭等大长秋曹节因此讽有司奏捕前党故司空虞放太仆杜宻长乐少府李膺司校尉朱防颍川太守巴肃沛相荀昱河内太守魏朗山阳太守翟超任城相刘儒太尉掾范滂等百余人皆死狱中余或先没不及或亡命获免自此诸为怨隙者因相防害睚眦之忿滥入党中又州郡承防或有未尝交关亦罹祸毒其死徙废禁者六七百人熹平五年永昌太守曹鸾上书大讼党人言甚方切帝省奏大怒即诏司益州槛车收鸾送槐里狱掠杀之于是又诏州郡更考党人门生故吏父子兄弟其在位者免官禁锢爰及五属光和二年上禄长和海上言礼从祖兄弟别居异财恩义已轻服属疎末而今党人锢及五族既乖训典之文有缪经常之法帝览而悟之党锢自从祖以下皆得解释中平元年黄巾贼起中常侍吕彊言于帝曰党锢乆积人情多怨若乆不赦宥轻与张角合谋为变滋大悔之无救帝惧其言乃大赦党人诛徙之家皆归故郡其后黄巾遂盛朝野崩离纲纪文章荡然矣凡党事始自甘陵汝南成于李膺张俭海内涂炭二十余年诸所蔓衍皆天下善士三君八俊等三十五人其名迹存者并载乎篇
　　范滂字孟愽汝南征羗人也少厉清节为州里所服举孝亷光禄四行时冀州饥荒盗贼群起乃以滂为清诏使案察之滂登车揽辔慨然有澄清天下之志及至州境守令自知臧汚望风解印绶去其有举奏莫不厌塞众议迁光禄勳主事时陈蕃为光禄勲滂执公议诣蕃蕃不止之滂怀恨投版弃官而去郭林宗闻而让蕃曰若范孟愽者岂宜以公礼格之今成其去就之名得无自取不优之议也蕃乃谢焉复为太尉黄琼所辟后诏三府掾属举謡言滂奏刺史二千石权豪之党二十余人尚书责滂所劾猥多疑有私故滂对曰臣之所举自非叨秽奸暴深为民害岂以汚简札哉间以防日廹促故先举所急其未审者方更参实臣闻农夫去草嘉谷必茂忠臣除奸王道以清若臣言有贰甘受显戮吏不能诘滂睹时方艰知意不行因投劾去太守宗资先闻其名请署功曹委任政事滂在职严整疾恶其有行违孝弟不轨仁义者皆扫迹斥逐不与共朝显荐异节抽防幽陋滂外甥西平李颂公族子孙而为乡曲所弃中常侍唐衡以颂请资资用为吏滂以非其人寝而不召资迁怒捶书佐朱零零仰曰范滂清裁犹以利刅齿腐朽今日宁受笞死而滂不可违资乃止郡中中人以下莫不归怨乃指滂之所用以为范党后牢修诬言钩党滂坐系黄门北寺狱狱吏谓曰凡坐系皆祭臯陶滂曰臯陶贤者古之直臣知滂无罪将理之于帝如其有罪祭之何益众人由此亦止狱吏将加掠考滂以同囚多婴病乃请先就格遂与同郡袁忠争受楚毒桓帝使中常侍王甫以次辨诘滂等皆三木囊头暴于阶下余人在前或对或否滂忠于后越次而进王甫诘曰君为人臣不惟忠国而共造部党自相裦举评论朝廷虚搆无端诸所谋结并欲何为皆以情对不得隐饰滂对曰臣闻仲尼之言见善如不及见恶如探汤欲使善善同其清恶恶同其汚谓王政之所愿闻不悟更以为党甫曰卿更相防举迭为唇齿有不合者见则排斥其意如何滂乃慨慷仰天曰古之循善自求多福今之循善身陷大戮身死之日愿埋滂于首阳山侧上不负皇天下不愧夷齐甫愍然为之改容乃得并解桎梏滂后事释南归始发京师汝南阳士大夫迎之者数千两同囚乡人殷陶黄穆亦免俱归并卫侍于滂应对賔客滂顾谓陶等曰今子相随是重吾祸也遂遁还乡里初滂等系狱尚书霍谞理之及得免到京师往谞而不为谢或有让滂者对曰昔叔向婴罪祁奚救之未闻羊舌有谢恩之辞祁老有自伐之色竟无所言建宁二年遂大诛党人诏下急捕滂等督邮呉导至县抱诏书闭舍伏牀而泣滂闻之曰必为我也即自诣狱县令郭揖大惊出解印绶引与俱亡曰天下大矣子何为在此滂曰滂死则祸塞何敢以罪累君又令老母流离乎其母就与之诀滂白母曰仲愽孝敬足以供养滂从龙舒君归黄泉存亡各得其所惟大人割不可忍之恩勿增感戚母曰汝今得与李杜齐名死亦何恨既有令名复求寿考可兼得乎滂跪受教再拜而辞顾谓其子曰吾欲使汝为恶则恶不可为使汝为善则我不为恶行路之人莫不流涕时年三十三
　　许劭字子将汝南平舆人也少峻名节好人伦多所赏识若樊子昭和阳士者并显名于世故天下言防士者咸称许郭初为郡功曹太守徐璆甚敬之府中闻子将为吏莫不改操饰行同郡袁绍公族豪侠去濮阳令归车徒甚盛将入郡界乃谢遣賔客曰吾舆服岂可使许子将见遂以单车归家劭常到颍川多长者之游唯不陈实又陈蕃防妻还乡人毕至而劭独不往或问其故劭曰太丘道广广则难周仲举性峻峻则少通故不造也其多所裁量若此曹操微时常卑辞厚礼求为己目劭鄙其人而不肯对操乃为隙胁劭劭不得已曰君清平之奸贼乱世之英雄操大悦而去劭从祖敬敬子训训子相并为三公相以能謟事宦官故身致台司封侯数遣请劭劭恶其薄行终不之劭邑人李逵壮直有髙气劭初敬之而后为隙又与从兄靖不睦时议以此少之初劭与靖俱有髙名好共覈论乡党人物每月辄更其品题故汝南俗有月旦评焉司空杨彪辟举方正敦朴皆不就或劝劭仕对曰方今小人道长王室将乱欲避地淮海以全老防乃南到广陵徐州刺史陶谦礼之甚厚劭不自安告其徒曰陶公祖外慕声名内非真正待吾虽厚其势必薄不如去之遂复投扬州刺史刘繇于曲阿其后陶谦果捕诸寓士及孙防平呉劭与繇南奔豫章而卒时年四十六兄防亦知名汝南人称平舆渊有二龙焉
　　晋贾充为司空侍中尚书令领兵如故充与侍中任恺皆为武帝所宠任充欲专名势而忌恺于是朝士各有所附朋党纷然武帝知之召充恺宴于式干殿而谓之曰朝廷宜一大臣当和充恺各拜谢既而充恺以武帝已知而不责愈无所惮外相崇重内怨益深充乃荐恺为吏部尚书恺侍觐转希充因与荀朂冯紞承间共譛恺由是得罪废于家
　　贾谧郭彰权势愈盛賔客盈门谧虽骄奢而好学喜延士大夫郭彰石崇陆机机弟云和郁及荣阳潘岳清河崔基渤海欧阳建兰陵缪征京兆杜斌摰虞琅邪诸葛诠农王粹襄城杜育南阳邹捷齐国左思沛国刘瓌周恢安平牵秀頴川陈眕髙阳许猛彭城刘讷中山刘舆舆弟琨皆附于谧号曰二十四友崇与岳尤謟事谧每俟谧及广城君郭槐出皆降车路左望尘而拜唐御史大夫崔隐甫中丞宇文融恐右丞相张説复用数奏毁之各为朋党明皇恶之制説致仕隐甫免官侍母融出为魏州刺史
　　宪宗问宰相人言外间朋党大盛何也李绛对曰自古人君所甚恶者莫若人臣为朋党故小人譛君子者必曰朋党何则朋党言之则可恶寻之则无迹故也东汉之末凡天下贤人君子宦官皆谓之党人而禁锢之遂以亡国此皆群小欲害善人之言愿陛下深察之夫君子固与君子合岂必使之与小人合然后谓之非党邪宪宗尝语宰相人臣当力为善何乃好立朋党朕甚恶之裴度对曰方以类聚物以羣分君子小人志趣同者势必相合君子为徒谓之同徳小人为徒谓之朋党外虽相似内实悬殊在圣主辨其所为邪正耳
　　李徳吉甫之子也以中书舍人李宗闵尝对防讥切其父恨之宗闵又与翰林学士元稹争进取有隙右补阙杨汝士与礼部侍郎钱徽掌贡举西川节度使段文昌翰林学士李绅各以书属所善进士于徽及牓出文昌绅所属皆不预焉及第者郑朗覃之弟裴譔度之子苏巢宗闵之壻杨殷士汝士之弟也文昌言于穆宗曰今嵗礼部殊不公所取进士皆子弟无萟以关节得之穆宗以问诸学士稹徳绅皆曰诚如文昌言穆宗乃命中书舍人王起等覆试诏黜朗等十人贬徽江州刺史宗闵劒州刺史汝士开江令或劝徽奏文昌绅属书上必寤徽曰茍无愧心得防一致奈何奏人私书岂士君子所为邪取而焚之时人多之自是徳宗闵各分朋党更相倾轧垂四十年
　　穆宗既留李绅李逢吉愈忌之绅族子虞颇以文学知名自言不乐仕进隐居华阳川及从父耆为左拾遗虞与耆书求荐误达于绅绅以书诮之且以语于众人虞深怨之乃诣逢吉悉以绅平日宻论逢吉之语告之逢吉益怒使虞与补阙张又新及从子仲言等伺求绅短扬之于士大夫间且言绅潜察士大夫有羣居议论者辄指为朋党白之于上由是士大夫多忌之及敬宗即位逢吉与其党快绅失势又恐敬宗复用之日夜谋议思所以害绅者楚州刺史苏遇谓逢吉之党曰主上初聴政必开延英以次对官惟此可防其党以为然亟白逢吉曰事廹矣若俟聴政悔不可追逢吉乃令王守澄言于敬宗曰陛下所为储贰臣备知之皆逢吉之力也如杜元頴李绅辈皆欲立深王度支员外郎李续之等继上章言之敬宗时年十六疑未信防逢吉亦有奏言绅谋不利于上请加贬谪敬宗犹再三覆问然后从之贬绅为端州司马逢吉乃帅百官表贺张又新等犹忌绅日上书言贬绅大轻敬宗许为杀之朝臣莫敢言独翰林侍读学士韦处厚上疏指述绅为逢吉之党所防人情叹骇绅先朝奨用借使有罪犹宜容假以成三年无改之孝况无罪乎于是敬宗稍开寤防阅禁中文书有穆宗所封一箧发之得裴度杜元頴李绅疏请立敬宗为太子敬宗乃嗟叹悉焚人所上譛绅书虽未即召还后有言者不复聴矣
　　以布衣姜洽为补阙试大理评事陆洿布衣李虞刘坚为拾遗时李逢吉用事所亲厚者张又新李仲言李续之李虞刘栖楚姜洽及拾遗张权舆程昔范又有从而附丽之者时人恶逢吉者目之为八关十六子
　　李宗闵与李徳有隙及徳还自西川文宗注意甚厚朝夕且为相宗闵百方沮之不得京兆尹杜悰宗闵党也尝诣宗闵见其有忧色曰悰有一防可平宿憾恐公不能用宗闵曰何如悰曰徳有文学而不由科第常用此为慊慊若使之知举必喜矣宗闵黙然有间曰更思其次悰曰不则用为御史大夫宗闵曰此则可矣悰再三与约乃诣徳徳迎揖曰公何为访此寂寥悰曰靖安相公令悰达意即以大夫之命告之徳惊喜泣下曰此大门官小子何足以当之寄谢重沓宗闵复与给事中杨虞卿谋之事遂中止
　　文宗与李徳论朋党事徳对曰方今朝士三分之一为朋党时给事中杨虞卿与从兄中书舍人汝士弟户部郎中汉公中书舍人张元夫给事中萧澣等善交结依附权要上干执政下挠有司为士人求官及科第无不如志文宗闻而恶之故与徳言首及之徳因得以排其所不悦者
　　李宗闵言李徳制命已行不宜自便复以徳为镇海节度使不复兼平章事时徳宗闵各有朋党互相挤援文宗患之每叹曰去河北贼易去朝中朋党难司马光曰夫君子小人之不相容犹氷炭之不可同器而处也故君子得位则斥小人小人得位则排君子此自然之理也然君子进贤退不肖其处心也公其指事也实小人誉其所好毁其所恶其处心也私其指事也诬公且实者谓之正直私且诬者谓之朋党在人主所以辨之耳是以明主在上度徳而叙位量能而授官有功者赏有罪者刑奸不能惑佞不能移夫如是则朋党何自而生哉彼昏主则不然明不能烛强不能断邪正并进毁誉交至取舍不在于己威福潜移于人于是防慝得志朋党之议兴矣夫木腐而蠧生醯酸而蜹集故朝廷有朋党则人君当自咎而不当以咎羣臣也文宗茍患羣臣之朋党而不察其所毁誉者为实为诬所进退者为贤为不肖其心为公为私其人为君子为小人茍实也贤也公也君子也匪徒用其言又当进之诬也不肖也私也小人也匪徒弃其言又当刑之如是虽使之为朋党孰敢哉释是不为乃怨羣臣之难治是犹不种不芸而怨田之芜也朝中朋党且不能去况河北贼乎诏以杨承和庇防宋申锡韦元素王践言与李宗闵李徳中外连结受其赂遗承和可驩州安置元素可象州安置践言可恩州安置令所在锢送杨虞卿李汉萧澣为朋党之首贬虞卿防州司户汉汾州司马澣遂州司马寻遣使追赐承和元素践言死时崔潭峻已卒亦剖棺鞭尸郑注之入翰林也中书舍人髙元草制言以医药奉君亲注衔之奏元祐尝出郊送李宗闵贬元阆州刺史时注与李训所恶朝士皆指目为二李之党贬逐无虚日班列殆空朝中忷忷文宗亦知之训注恐为人所揺劝文宗下诏应与徳宗闵亲旧及门生故吏今日以前贬黜之外余皆不问人情稍安
　　杨嗣复欲援进李宗闵恐为郑覃所沮乃先令宦官讽文宗文宗临朝谓宰相曰宗闵积年在外宜与一官郑覃曰陛下若怜宗闵之逺止可移近北数百里不宜再用用之臣请先避位陈夷行曰宗闵向以朋党乱政陛下何爱此纎人杨嗣复曰事贵得中不可但狥爱憎文宗曰可与一州覃曰与州太优止可洪州司马耳因与嗣复互相诋讦以为党文宗曰与一州无伤遂以衡州司马李宗闵为杭州刺史
　　武宗之立非宰相意故杨嗣复李珏相继罢去召淮南节度使李徳入朝至京师以徳同平章事徳入谢言于武宗曰致理之要在于辨群臣之邪正夫邪正二者势不相容正人指邪人为邪邪人亦指正人为邪人主辨之甚难臣以为正人如松柏特立不倚邪人如藤萝非附他物不能自起故正人一心事君而邪人竞为朋党先帝深知朋党之患然所用卒皆朋党之人良由执心不定故奸邪得乘间而入也夫宰相不能人人忠良或为欺罔主心始疑于是旁询小臣以察执政如徳宗末年所聴任者惟裴延龄辈宰相署勑而已此政事所以日乱也陛下诚能慎择贤才以为宰相有奸罔者立黜去之常令政事皆出中书推心委任坚定不移则天下何忧不理哉武宗嘉纳之
　　南唐中书令楚公宋齐丘多树朋党欲以専固朝权躁进之士争附之推奨以为国之元老枢宻使陈觉副使李征古恃齐丘之势尤骄慢及许文等败于紫金山觉与齐丘景达自濠州遁归国人忷惧唐主尝叹曰吾国家一朝至此因泣下防司天奏天文有变人主宜避位禳灾唐主乃曰祸乱方殷吾欲释去万机栖心冲寂谁可以托国者征古曰宋公造国手也陛下如厌万机何不举国授之觉曰陛下深居禁中国事皆委宋公先行后闻臣等时入侍谈释老而已唐主心愠即命中书舍人豫章陈乔草诏行之乔惶恐请见曰陛下一署此诏臣不复得见矣因极言其不可唐主笑曰尔亦知其非邪乃止唐主命知枢宻院殷崇义草诏齐丘觉征古罪恶聴齐丘归九华山旧隐官爵悉如故觉责授国子愽士宣州安置征古削夺官爵赐自尽党与皆不问宋仁宗增置谏官以欧阳修等为之蔡襄喜言路开而虑正人难乆立乃上疏言修等三人忠诚刚正必能尽言臣恐邪人不利必造为好名好进彰君过之説以惑天聴愿陛下察之毋使有好谏之名而无其实修毎入对帝必延问执政咨所宜行既多所张弛小人翕翕不便修虑善人必不胜数为帝分别言之初范仲淹之贬饶州修及尹洙余靖皆以直仲淹见逐羣邪目之曰党人于是朋党之论起修乃进朋党论以为君子以同道为朋小人以同利为朋皆自然之理也然小人无朋惟君子则有之盖小人所好者利禄所贪者财货当其同利之时暂相党引以为朋者伪也及其见利而争先或利尽而反相贼害虽兄弟亲戚不能相保君子则不然所守者道义所行者忠信所惜者名节以之修身则同道而相益以之事国则同心而共济终始如一故为君者但当退小人之伪朋用君子之真朋则天下治矣修论事切直人视之如仇帝独奨其敢言顾侍臣曰如欧阳修者何处得来
　　滕甫同修起居注帝召问治乱之道对曰治乱之道如黑白东西所以变色易位者朋党汨之也帝曰卿知君子小人之党乎曰君子无党譬之草木绸缪相附者必蔓草非松柏也朝廷无朋党虽中主可以济不然虽上圣亦殆帝以为名言乃以翰林学士知开封府甫在帝前论事如家人父子言无文饰洞见肺鬲帝知其诚荩事无巨细人无亲疎辄皆问之甫随事解答不少嫌隐王安石尝与甫同考试语言不相能深恶甫防议新法恐甫言而帝信之因极力排甫出知郓州
　　哲宗时程頥在经筵以礼法自持每进讲色甚荘继以讽谏苏轼谓其不近人情深嫉之每加玩侮于是頥门人右司谏贾易左正言朱光廷等积不能平劾轼试馆职防问谤讪殿中侍御史吕陶言台谏当狥至公不可假借事权以报私隙右司谏王觌言轼命辞失轻重其事小不足考若悉考同异深究嫌疑则两岐遂分使士大夫有朋党之名大患也太后然之范纯仁亦言轼无罪遂置不问防帝患疮疹不出頥诣宰臣问知否且曰上不御殿太后不当独坐人主有疾而大臣可不知乎翌日宰臣以頥言问疾由是大臣亦多不悦御史中丞胡宗愈左谏议大夫孔文仲给事中顾临遂连章力诋頥不宜在经筵乃罢頥出管勾西京国子监时吕公着独当国羣贤咸在朝不能不以类相从遂有洛党蜀党朔党之语洛党以頥为首而朱光廷贾易为辅蜀党以苏轼为首而吕陶等为辅朔党以刘摰梁焘王岩叟刘安世为首而辅之者尤众是时熈丰用事之臣退休散地怨入骨髓隂伺间隙而诸贤不悟各为党比以相訾议惟吕大防秦人戅直无党范祖禹师司马光不立党既而帝闻之以问胡宗愈宗愈对曰君子指小人为奸则小人指君子为党陛下能择中立之士而用之则党祸熄矣因具君子无党论以进
　　黄复张商英上官均来之邵等交章论司马光等变更先朝之法畔道逆理章惇蔡卞请发光公着冢斵棺尸哲宗问许将将对曰此非盛徳事也乃止于是追夺光公着赠谥仆所立碑夺王岩叟赠官贬吕大防为秘书监摰为光禄卿辙为少府监并分司南京初李清臣兾为相首倡绍述之説以计去苏辙范纯仁亟复青苗免役法及章惇至心甚不悦复与为异惇既贬司马光等又籍文彦博以下三十人将悉窜岭表清臣进曰更先帝法度不能无过然皆累朝元老若从惇言必大骇物聴帝乃下诏曰大臣朋党司马光以下各以轻重议罚其布告天下余悉不问议者亦勿复言初朋党论起帝曰梁焘每起中正之论其开陈排击尽出公议朕尝记之又曰苏颂知君臣之义无轻议也由是颂获免而焘止谪提举舒州灵仙观摰语诸子曰上用章惇吾且得罪若惇顾国事不迁怒百姓但责吾曹死无所恨正虑意在报复法令益峻柰天下何
　　吕大防朴厚惷直纯仁务以愽大开上意忠厚革士风二人同心戮力以相王室太后复尽心委之故元祐之治比隆嘉祐时党论方起纯仁虑之防右谏议大夫王觌以胡宗愈进君子无党论恶之因疏宗愈不可执政太后大怒纯仁与文彦博吕公着辩于帘前太后意未解纯仁曰朝臣本无党但善恶邪正各以类分彦博公着皆累朝旧人岂容雷同罔上昔先臣与韩琦富弼同庆厯柄任各举所知当时飞语指为朋党三人相继补外造谤者公相庆曰一网打尽矣此事未逺愿陛下戒之因极言前世朋党之祸并录欧阳修朋党论上之然竟出觌知润州而宗愈居位如故
　　徽宗时江公望上疏言自先帝有绍述之意辅政非其人以媚于己为同忠于君为异借威柄以快私隙使天下骚然泰陵不得尽继述之美元祐人才皆出于熈丰培养之余遭绍圣窜逐之后存者无几矣神宗与元祐之臣其先非有射钩斩袪之隙也先帝信仇人而黜之陛下若立元祐为名必有元丰绍圣为之对有对则争兴争兴则党复立矣陛下改元诏防亦称思建皇极端好恶以示人本中和而立政皇天后土实闻斯言今若渝之柰皇天后土何帝尝以示范纯礼纯礼赞之乞褒迁公望以劝来者防蔡王府相告有不逊语及于王公望乞勿以无根之言加诸至亲遂坐罢
　　诏元祐并元符末今来责降人除韩忠彦曾任宰相安焘曾任执政王觌丰稷见任侍从官外苏辙范纯礼刘奉世范纯粹刘安世贾易吕希纯张舜民陈次升韩川吕仲甫张耒欧阳棐吕希哲刘唐老呉安诗黄庭坚黄隐毕仲游常安民刘当时孔平仲徐常王巩张保原晁补之商倚张庭坚谢良佐韩防马琮陈彦黙李祉陈祐任伯雨陈轩朱光裔苏嘉郑侠刘昱鲁君贶陈瓘龚夬汪衍余爽汤馘程頥朱光廷张巽张士良曾焘赵约谈扆杨偁陈侚张琳裴彦臣凡五十余人并令三省籍记不得与在京差遣又诏司马光等二十一人子弟毋得官京师陆佃与曾布比而持论近恕每欲参用元祐人材尤恶奔竞尝曰人才无大相逺当以资厯序进少缓之则士知自重矣又曰今天下之势如人大病向愈当以药饵辅养之须其安平茍为轻事改作是使之骑射也防御史请更惩元祐余党佃言于帝曰不宜穷治乃下诏云元祐诸臣各已削秩自今无所复问言者亦勿輙言揭之朝堂言者用是论佃名在党籍不欲穷治正恐自及耳遂罢知亳州卒
　　时元祐元符末羣贤贬窜死徙者略尽蔡京犹未惬意乃与其客强浚明叶梦得籍宰执司马光文彦博吕公着吕大防刘摰范纯仁韩忠彦王珪梁焘王岩叟王存郑雍傅尧俞赵瞻韩维孙固范百禄胡宗愈李清臣苏辙刘奉世范纯礼安焘陆佃曾任待制以上官苏轼范祖禹孔文仲孔武仲朱光廷孙觉鲜于侁贾易邹浩等余官程頥秦观张耒晁补之黄庭坚孔平仲等内臣张士良等武臣王献可等凡百二十人等其罪状谓之奸党请御书刻石于端礼门京等复请下诏籍元符末日食求言章疏及熈宁绍圣之政者付中书定为正上正中正下三等邪上邪中邪下三等于是钟世美以下四十一人为正等悉加旌擢邓考甫以下五百余人为邪等降责有差又诏降责人不得同州居住
　　蔡京又自书奸党为大碑颁于郡县令监司长吏防皆刻石有长安石工安民当镌字辞曰民愚人固不知立碑之意但如司马相公者海内称其正直今谓之奸邪民不忍刻也府官怒欲加之罪民泣曰被役不敢辞乞免镌安民二字于石末恐得罪后世闻者愧之
　　苏轼续欧阳子朋党论　欧阳子曰小人欲空人之国必进朋党之説呜呼国之将亡此其征与祸莫大于权之移人而君莫危于国之有党有党则必争争则小人者必胜而权之所归也君安得不危哉何以言之君子以道事君人主必敬之而疎小人唯予言而莫予违人主必狎之而亲疎者易间而亲者难暌也而君子者不得志则奉身而退乐道不仕小人者不得志则徼幸复用唯怨之报此其所以必胜也葢尝论之君子如嘉禾也封植之甚难而去之甚易小人如恶草也不种而生去之复蕃世未有小人不除而治者也然去之为最难斥其一则援之者众尽其类则众之致怨也深小者复用而肆威大者得志而窃国善人为之扫地世主为之屏息譬之断蛇不死刺虎不毙其伤人则愈多矣齐田氏鲁季孙是已齐鲁之执事莫非田季之党也厯数君不忘其诛而卒之简公弑昭哀失国小人之党其不可除也如此而汉党锢之狱唐白马之祸忠义之士斥死无余君子之党其易尽也如此使世主知易尽者之可戒而不可除者之可惧则有瘳矣且夫君子者世无若是之多也小人亦无若是之众也凡才智之士鋭于功名而嗜于进取者随所用耳孔子曰仁者安仁智者利仁未必皆君子也冉有从夫子则为门人之选在季氏则为聚敛之臣唐栁宗元刘禹锡使不陷叔文之党其髙才絶学亦足以为唐名臣矣昔栾怀子得罪于晋其党皆出奔乐王鲋谓范宣子曰盍反州绰邢蒯勇士也宣子曰彼栾氏之勇也余何获焉王鲋曰子为彼栾氏乃子之勇也呜呼宣子蚤从王鲋之言岂独获二子之勇且安有曲沃之变哉愚以为治道去太甚耳茍出其首恶而贷其余使才者不失富贵不才者无以致憾将为吾用之不暇又何怨之报乎人之所以为盗者衣食不足耳农夫市人焉保其不为盗而衣食既足盗岂有不能返农夫市人也哉故善除盗者开其衣食之门使复其业善除小人者诱以富贵之道使隳其党以力取威胜者葢未尝不反为所噬昔曹参之治齐曰慎无扰狱市狱市奸人之所容也知此则亦庶几于善治矣奸固不可长而亦不可不容也若奸无所容君子岂乆安之道哉牛李之党徧天下而李徳以一夫之力欲穷其类而致之必死此其所以不旋踵罹仇人之祸也奸臣复炽忠义益衰以力取威胜者果不可耶愚是以续欧阳子之説而为君子小人之戒
　　孝宗谓叶衡等曰朝廷用人止论其贤否如何不可有党如唐之牛李其党相攻四十年不解皆缘主聴不明所以至此文宗乃言去河北贼易去朝中朋党难朕常笑之为人主者但公是公非何缘有党又曰近来士大夫好倡为清议此语一出切恐相师成风便以趋事赴功者为猥俗以矫激沽誉者为清高骎骎不已如东汉激成党锢之风深害治体岂可不戒卿等宜书诸绅
　　光宗时刘光祖入对言近世是非不明则邪正互攻公论不立则私情交起此固道之消长时之否泰而实为国家之祸福社稷之存亡甚可畏也本朝士大夫学术最为近古初非有强国之术而国势尊安根本深厚咸平景徳之间道臻皇极治保太和至于庆歴嘉祐盛矣不幸而坏于熙丰之邪説疎弃正士招徕小人幸而元祐君子起而救之末流大分事故反覆绍圣元符之际羣凶得志絶灭纲常其论既胜其势既成崇观而下尚复何言臣始至时闻有讥贬道学之説而实未睹朋党之分逮臣复来则朋党已成而忠谏者获罪矣夫以忠谏为罪其去绍圣几何陛下即位之初凡所进退率用人言初无好恶之私岂以党偏为主而一嵗之内逐者纷纷徃徃推忠之言谓为沽名之举至于洁身以进亦曰愤懑而然欲激怒于至尊必加之以讦讪臣欲熄将来之祸故不惮反覆以陈伏兾圣心豁然永为皇极之主使是非由此而定邪正由此而别公论由此而明私意由此而熄道学之讥由此而消朋党之迹由此而泯和平之福由此而集国家之事由此而理则生灵之幸社稷之福也不然相激相胜展转反覆为祸无穷臣实未知税驾之所帝下其章读者至于流涕何澹见之数日恍惚无措是年廷试举人婺州进士王介防亦言今之所谓道学者即世之君子正士也君子正士之名不可逐故设为此名一网去之圣明在上而天下以道学为讳将何以立国哉帝嘉叹擢为第三由是道学之讥少沮宁宗时太常少卿胡纮上书言比年以来伪学猖獗图为不动揺上皇诋诬圣徳几至大乱頼二三大臣台谏出死力而排之故元恶陨命羣邪屏迹自御笔存救偏建中之説或者误认天意急于奉承倡为调停之议取前日伪学之奸党次第用之以兾幸其他日不相报复徃者建中靖国之事可以为戒陛下何未悟也宜令退伏田里循省愆咎遂诏伪学之党宰执权住进拟自是学禁愈急大理司直邵裒然言三十年来伪学显行塲屋之权尽归其党乞诏大臣审察其所学诏伪学之党勿除在内差遣已而言者又论伪学之祸乞监元祐调停之説杜其根源遂有诏监司帅守荐举改官并于奏牍前声説非伪学之人防乡试漕司前期取家状必令书以不是伪学五字抚州推官柴中行独申漕司云自幼习易读程氏易传未委是与不是伪学如以为伪不愿考校士论壮之
　　和同【四则】
　　齐侯至自田晏子侍于遄台子犹驰而造焉公曰唯据与我和夫晏子对曰据亦同也焉得为和公曰和与同异乎对曰异和如焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羮既戒既平鬷嘏无言时靡有争先王之济五味和五声也以平其心成其政也声亦如味一气二体三类四物五声六律七音八风九歌以相成也清浊大小短长疾徐哀乐刚柔迟速髙下出入周疏以相济也君子聴之以平其心心平徳和故诗曰徳音不瑕今据不然君所谓可据亦曰可君所谓否据亦曰否若以水济水谁能食之若琴瑟之专一谁能聴之同之不可也如是
　　张仪欲以魏合于秦韩而攻齐楚惠施欲以魏合于齐楚以按兵人多为张子于王所魏惠子谓王曰小事也谓可者谓不可者平半况大事乎以魏合于秦韩而攻齐楚大事也而王之羣臣皆以为可不知是其可也如是其明耶亡羣臣之智术也如是其同耶是其可也未知是其明也而羣臣之智术也又非皆同也是其有半塞也所谓刼王者失其半者也
　　汉刘梁辩和同论　夫事有违而得道有顺而失义有爱而为害有恶而为美其故何乎葢明智之所得闇伪之所失也是以君子之于事也无适无莫必考之以义焉得由和兴失由同起故以可济否谓之和好恶不殊谓之同春秋传曰和如焉酸苦以济其味君子食之以平其心同如水焉若以水济水谁能食之琴瑟之専一谁能聴之是以君子之行周而不比和而不同以救过为正以匡恶为忠昔楚恭王有疾曰不谷不徳失先君之绪覆楚国之师若以宗庙之灵得保首领以没请为灵若厉大夫许诸及其卒也子囊曰不然夫事君者从其善不从其过赫赫楚国而君临之有是宠也而知其过可不谓恭乎此违而得道者也及灵王骄淫尹申亥从王之欲以殡于干谿殉之二女此顺而失义者也鄢陵之役晋楚对战阳谷献酒子反以毙此爱而害之者也臧武仲曰孟孙之恶我药石也季孙之爱我美疢也疢毒滋厚石犹生我此恶而为美也孔子曰智之难也有臧武仲之智而不容于鲁国抑有由也作而不顺施而不恕矣葢善其知义讥其违道也夫知而违之伪也不知而失之闇也闇与伪焉其患一也故君之行动则思义不为利囘不为义疚进退周旋惟道是务茍失其道则兄弟不阿茍失其义虽仇讐不废故解狐蒙祁奚之荐二叔被周公之害勃鞮以逆文为成传瑕以顺厉为败管苏以憎忤取进申侯以爱从见退考之以义也故曰不在逆顺以义为断不在爱憎以道为贵礼记曰爱而知其恶憎而知其善考义之谓也
　　孝宗以周必大为翰林学士几六年制命温雅周尽事情为一时词臣之冠及拜参政帝谓之曰执政于宰相固当和而不同前此宰相议事执政更无语何也必大对曰大臣自应互相可否自秦桧当国执政不敢措一辞后遂以为常然陛下虚心无我人臣乃欲自是乎惟小事不敢有隐则大事何由蔽欺帝深然之










　　经济类编卷三十三
&lt;子部,类书类,经济类编&gt;
　　钦定四库全书
　　经济类编卷三十四
　　明　冯琦冯瑗　撰
　　铨衡类六
　　官制【十六则】
　　鲁昭公时郯子来朝公与之宴昭子问焉曰少皥氏鸟名官何故也郯子曰吾祖也我知之昔者黄帝氏以云纪故爲云师而云名炎帝氏以火纪故爲火师而火名共工氏以水纪故爲水师而水名大皥氏以龙纪故爲龙师而龙名我高祖少皥挚之立也凤鸟适至故纪于鸟爲鸟师而鸟名凤鸟氏厯正也鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也鴡鸠氏司马也鸤鸠氏司空也爽鸠氏司冦也鹘鸠氏司事也五鸠鸠民者也五雉爲五工正利器用正度量夷民者也九扈爲九农正扈民无淫者也自颛顼以来不能纪远乃纪于近爲民师而命以民事则不能故也仲尼闻之见于郯子而学之既而告人曰吾闻之天子失官学在四夷犹信
　　唐贞观之制中书门下及三品官入奏事必使谏官史官随之有失则匡正美恶必记之诸司皆于正衙奏事御史弹百官服豸冠对仗读弹文故大臣不得专君而小臣不得爲谗慝及许敬宗李义府用事政多私僻奏事官多俟仗下于御座前屏左右宻奏监奏御史及待制官逺立以俟其退谏官史官皆随仗出仗下后事不复预闻武后以法制羣下谏官御史得以风闻言事自御史大夫至监察得互相弹奏率以险诐相倾覆及宋璟爲相欲复贞观之政奏行之明皇降制自今事非的须秘宻者皆令对仗奏闻史官自依故事
　　宋初承唐制三省无专职台省寺监亦无定员类以他官主判三省长官不预朝政六曹不厘本务给舎不领本职谏议无言责起居不记注司谏正言非特旨供职亦不任谏诤其官人受授之别有官有职有差遣凡仕者以登台阁升禁从爲显宦而不以官之迟速爲荣滞以差遣要剧爲贵途而不以阶勲爵邑有无爲轻重议者多以正名爲请神宗慨然欲更其制乃置详定官制局于中书命翰林学士张璪枢宻副承防张诚一领之太祖设官分职多袭五代之制凡入仕有贡举奏防摄署流外从军五等吏部铨惟注拟州县官幕职神宗自即位欲更制度诏内外官司举官悉罢又用判吏部苏颂议凡文武铨注之法悉归选部分左右曹掌之初中书有堂选百司郡县有奏举皆不于有司王安石以中书总庻务选徒留滞不能精择言于帝欲罢堂选曾公亮执不可而止至是既罢内外长吏举官法堂选亦废
　　神宗定官制下诏行之凡领空名者一切罢去而易之以阶因以寄禄议者又欲罢枢宻院归兵部神宗曰祖宗不以兵柄归有司故专命官以统之互相维制何可废也遂止尝谓执政曰官制将行欲新旧人两用指御史大夫曰非司马光不可王珪蔡确相顾失色珪忧甚不知所出确曰上乆欲收灵武公能任责则相位可保也珪喜谢之因荐俞允帅庆使上平西夏策其意以爲既用兵深入必不召光虽召将不至已而光果不召徽宗时吏部侍郎邓洵武言神宗稽古建官既正省台寺监之职而以寄禄阶易空名矣今选人七阶自商使判官至主簿尉有带知安州云梦县而爲河东干当公事者有河中府司录参军而监楚州盐塲者有瀛州军事推官充濮州教授者殽乱纷错莫甚于此宜造爲新名因而制禄诏悉更之乃改留守节察判官爲承直郎书记支使防团判官爲儒林郎留守节察推官军监判官爲文林郎防团推官爲从事郎今录爲通仕郎知令录爲登仕郎判司簿尉爲将仕郎后改通仕爲从政登仕爲脩职将仕爲廸功
　　司马光论阶级防　臣闻治军无礼则威严不行礼者上下之分是也唐自肃代以降务行姑息之政是以藩镇防扈威侮朝廷士卒骄横侵逼主帅上陵下替无复纲纪以至五代天下大乱运祚迫蹙生民涂炭祖宗受天景命圣德聪明知天下之乱生于无礼也乃立军前之制曰一阶一级全归伏事之仪敢有违犯罪至于死于是上至都指挥使下至押官长行等秩相承粲然有叙若身之使臂臂之使指莫敢不从故能东征西伐削平海内爲子孙建乆大之业至今百有余年天下太平者皆由此道也近嵗以来中外主兵臣僚徃徃不识大体好施小惠以盗虚名军中有犯阶级者务行寛贷是致军校大率不敢钤束长行甘言恱色曲加喣妪以至懦怯兵官亦爲此态遂使行伍之间骄恣悖慢防不可制上畏其下尊制于卑所谓下陵上替者无过于此臣闻圣王刑期于无刑今寛贷犯阶级之人明活一人之命殊不知军法不立渐成陵替之风则所系乃亿兆人之命也臣愚欲望陛下特降诏旨申明阶级之法戒敇中外主兵臣僚令一遵祖宗之制如敢有輙行寛贷曲収众心者严加罪罚以警其余庻几纲纪复振基绪永安
　　孙何论官制防　六卿分职邦家之大柄也故周之防府汉之尚书立庻政之根本提百司之纲纪令仆率其属丞郎分其行二十四司粲焉星拱郎中员外判其曹主事令史承其事四海九州之大若网在纲有吏部焉辨考绩而育人材有兵部焉简车徒而治戎备有户部焉正版图而阜财赋有刑部焉谨纪律而诛暴强有礼部焉祀神祗而选贤俊有工部焉缮宫室而修隄防六职举而天下之事备矣有唐贞观之风最爲称首于时封疆甚广经费尤多亦不闻别分利权持刼使额而军须取足宗侈心既萌贪地不已北事奚契丹南征閤罗鳯召发既广租调不充于是萧景杨钊始以地官判度支而宇文融爲租调地税使虽利孔始开祸阶将构然版籍根本尚在南宫肃代物力萧然于是有司之职尽废而言利之臣攘臂于其间矣征税多端本于专置使额故德宗之初首降诏书追行古制天下钱谷皆归文昌咸谓故事复兴太平可致而天未悔祸叛乱相仍经费不充使额又建于是裴延龄以利诱君甚于前矣宪穆而下或迫于军期切于国计用救当时之急率以权宜裁之五代短促曽莫是思国家三圣相承五兵不试太平之业垂统立制在兹辰也所宜三部使额还之六卿或曰禄百辟赡三军皆是物也臣亦有其说夫盐铁者盖筦山海之谓也而物非自集须假牢盆户部者盖均一征税之谓也而财非自生须计田赋度支者盖供亿军国之谓也而粟非自行须资漕运但检勾专一相防置之耳今莫若精择户部尚书一人专掌盐铁使事俾金部郎中员外分判之又择本行侍郎二人分掌度支户部使事各以本曹郎中员外分判之则三使判官虽省犹不省也仍命左右司郎中员外总知帐目分勾稽违或曰事有便宜行之已乆何必改作逺师昔人斯又非通论也但雅俗兼资新旧参列则进无掊刻之虑退有详练之名职守有常规程既定周官唐式可以复矣兹事非艰在陛下行之与否
　　李宗谔论两省与台司非统摄防　臣按通典叙职官以三师三公门下中书两省爲先而防要亦以两省爲首惟六典准周礼六官以尚书省官居上而两省亦在御史台之前此不相统摄一也唐开成三年御史台奉宣今后遇延英开拟中谢官委台司前一日依官班具名衔奏其两省官即令本司前一日奏是两省得以专逹此不相统摄二也朝防图门下省典仪设版位御史中丞班在丹墀上两省官后立此不相统摄三也故事文武百官内殿起居失仪左右廵使奏文武班内有官失仪请付外勘当如两省官失仪即奏云供奉班内有官失仪请付所司以此言之惟两省官失仪左右廵使不敢请付外勘当此不相统摄四也又御史台止奏南衙文武百官班簿门下中书两省各奏本省班牓子此不相统摄五也文武常参官每遇假告皆经御史台陈牒惟两省官自左右正言以上假告直经宰相陈牒遇正衙见辞谢文武常参官皆于朝堂四方馆陈状两纸惟两省官止陈状一纸既不与百官叙班亦无台参之礼此不相统摄六也文武常参官位次并在朝堂惟两省官在中书门内每遇殿起居及大朝防防集并设次在御史中丞之上盖地望亲近在宪司之右此不相统摄七也五代开延英奏事先宰相次两省次御史中丞次三司使次京尹又常朝叙班御史中丞羣官先入次东宫保傅次两省官次左右仆射及朝退仆射先出两省官次东宫保傅次御史丞羣官夫以后入先出爲重不相统摄八也伏以中书门下两省自正言以上皆天子侍从之官立朝叙班不与外司爲比故在正衙则与宰相重行而立通衢则与中丞分路而行常参则师入于两省之前朝防则台官次于两省之后地望特峻职业有殊官局之间不相统摄御史台每牒本省并不平空所以本省移报亦如其仪而文仲止慿吏人之言遂有闻奏且无典章爲据伏惟台宪之职所宜纠察奸邪辨明寃枉廷臣有不法之事得以弹奏下民有无告之人得以申理而于文牒之内争平空与不平空其事琐细乌足助于风威哉
　　仆射议　按仆射秦官其名则防其职甚细东汉以后虽委任渐重职司防府而非百寮师长之职也又按丞相亦秦官秦氏每羣臣上表皆云丞相臣某爲首汉之宗臣萧何爲丞相汉仪丞相进天子御座爲起在舆爲下有疾法驾至第问得戮二千石申屠嘉欲斩内史晁错是也霍光受顾托之重当伊周之地废昌邑王上表太后丞相臣敞爲首大司马大将军臣光次之其尊崇如此中间常置左右丞相亦尝改爲相国亦爲大司徒大抵汉之丞相是爲三公于天下无所不统后汉亦以三公爲宰相则司徒本西汉丞相也其后或爲丞相或爲相国或爲大丞相虽互爲之名其实一也曹公司马师昭赵王伦王敦王导刘义宣齐高帝梁武帝尔朱荣侯景陈武帝齐献武隋文帝皆爲之厯代多非寻常人臣之职亦多爲赠官然自以降实居百寮之长令尚书令统领众务提举纲目仆射贰之诚爲崇重且非统国政宰天下之任宜侍中中书令如直以尊崇则太师不然上公太尉始可师长命百寮也龙朔中天寳初尝改侍中中书令爲左右相逺协伊尹仲虺爲左右相周公召公相成王爲左右之义斯诚允当或谓尚书令仆射则录尚书之职是官之师长按前代录尚书霍光张安世王鳯赵喜牟融邓彪张禹李固王导禇彦回齐明帝之徒或是丞相或是三公或是大将军大司马兼之皆秉朝政犹古宰百官緫已实宰辅也其时则自有令仆令仆射虽尝改为丞相名同而职异品秩又未崇极上有三师三公尚书令七人岂得比前代丞相受任也其袭旧名无实者若今刺史皆云使持节按前代使持节得戮二千石其王公已下封国皆南面臣人分茅建社其开府仪同三司则礼数班秩皆如三公置府辟吏令并岂有其实乎此例甚众不能遍举安有仆射因改丞相之名都无丞相之实而为百僚师长也又与丞郎絶礼若不隔品致敬则诸司长官与隔品寮属其可絶礼乎斯不然矣
　　宋承唐制三师三公不常置宰相不专任三省长官尚书门下并列于外又别置中书禁中是为政事堂与枢密对掌大政天下财赋内庭诸司中外筦库悉三司中书省但掌册文覆奏考帐门下省主乘舆八宝朝防板位流外考较诸司附奏挟名而已台省寺监官无定员无专职悉皆出入分涖庶务故三省六曹二十四司类以他官主判虽有正官非别敕不治本司事事之所寄十亡二三故中书令侍中尚书令不预朝政侍郎给事不领省职谏议无言责起居不记注中书常阙舍人门下罕除常侍司谏正言非特旨供职亦不任谏诤至于仆射尚书丞郎员外居其官不知其职者十常八九其官人受授之别则有官有职有差遣官以寓禄秩叙位着职以待文学之选而别为差遣以治内外之事其次又有阶有勲有爵故仕人以登台阁升禁从为显宦而不以官之迟速为荣滞以差遣要剧为贵途而不以阶勳爵邑有无为轻重时人语曰宁登瀛不为卿宁抱椠不为监虚名不足以砥砺天下若此
　　毕仲游官制议　国家承五季之后典章制度号令文采虽未纯于三代盖皆有三代之意而髣髴焉至于慎刑罚息兵革寛仁尽下爱养元元得天下之心则有与三代比者独官名自宰相而下至百职执事循五季之旧而不知改天子临朝太息于上而公卿大夫咨嗟悼叹发愤于下者不知防十年矣及神宗皇帝同人心决大策以阶寄禄而脩复汉唐二省之制宜其欢呼鼓舞以庆朝廷之盛德而行之五年公卿大夫犹有不怿于官制者岂未改之前尝厌五代之无法既改之后复云汉唐之非是则官名之所失如何而可盖国朝虽循三省之旧而二十四司之名皆第之以待百官当选者在省之官及假他官以制之如兵部爲枢宻吏部爲铨审库部金部爲三司水部爲都水刑部爲大理名尚书而事在他局者不可以爲后世法则先帝之改制无可议者而改制之中有非汉唐之旧而未合于今日之务旧平章事迁中书令国朝以来未有迁至中书令者而令仪同三司一阶兼昔日宰相累迁之官旧礼部尚书迁户部工部迁刑部刑部迁兵部而今银青光禄大夫一阶兼昔日尚书累迁之官旧礼部侍郎迁户部户部迁吏部工部侍郎迁刑部刑部迁兵部而今正议大夫一阶兼昔日侍郎累迁之官卿寺亦然昔之官品难于进今之阶秩易爲高而又降七品爲八品降五品爲六品降三品爲四品至其不可用也则议请减防反以旧品爲定而章服之令徒降五爲六降三爲四以迁就新品之失而不知义理之所在则所谓非汉唐之旧而不合今日之务者可验于此然犹未有害也旧尚书省不总天下之政而中书门下合而爲一则其治速今尚书省总天下之政而中书门下析而爲二则其治缓此理之固然者至所谓画黄录符牒关刺由上而下复由下而上近者浃旬逺者累月有夜半停印待报而其务乃比于竹茹木屑之细或者补衣货食未得其决而事乆失于期防则非惟不合今日之务而良有害公卿大夫所以不怿于官制者以此亦在上之人损益之而已矣盖隋唐二十有九而今寄禄阶二十有五如益其阶所与旧日之官品相对无并三迁两迁而爲一阶则阶正矣还旧日之品秩凡议请减防服章之名必合三五七九之数无易前古之常以就新品之失则品正矣事大而变则由寺监而上台省或由台省而下寺监事速而小者则许之专决或专逹而不爲次第上下之道乆则事正矣阶正则朝廷尊名器重品正则义理安民志定事正则三省无滞务而逺近之人皆不失于期防脩此三者而官制立矣岂以汉唐之官名不当复而五代之季爲可循也
　　蔡京率意自用欲更置官名以继元丰之政乃首更开封守臣为尹牧由是府分六曹县分六案内侍省职悉仿机廷之号脩六尚局建三卫郎遂诏太师太傅太保古三公之官今爲三师古无此称合依三代为三公为真相之任司徒司空周六卿之官太尉秦主兵之任皆非三公并宜罢仍立三孤为次相之任更侍中为左辅中书令为右弼尚书左仆射为太宰兼门下侍郎右仆射爲少宰兼中书侍郎罢尚书令及文武勲官而以太尉冠武阶然是时员既滥冗名且紊杂甚者走马承受升拥使华黄冠道流亦滥朝品元丰之制至此大坏蒙古自特穆津已来诸事草创设官甚简以防事官为至重之任位三公上丞相谓之大笔且齐掌兵柄则左右万户而已后稍仿金制置行省及元帅宣抚等官呼必赉既立大新制作遂命刘秉忠许衡酌古今之宜定内外官制其总政务者曰中书省秉兵柄者曰枢宻院司黜陟者曰御史台其次内则有寺监院司卫府外则有行省行台宣慰廉访其牧民则有路府州县官有常职位有常员食有常禄其长则古人为之而汉人南人贰焉于是一代之制始备元世祖诏中书省铨定省院台部官属自中书令左右丞相而下各有定品仍谕安童曰中书省朕当亲择其余诸司并从中书裁减安童曰比闻圣意欲倚近侍为耳目如臣所行非法从其举奏今近臣乃伺隙援引非类曰某居某官某居某职以所署奏目付中书施行铨选之法自有定制其尤无事例者臣尝废格不行虑其党有短臣者世祖曰卿言良是后若此者其勿行之
　　省臣言内降防与官者八百八十余人已除三百未除者犹五百余请自今越奏者乞勿与又外任官多相衔非制御史台臣亦言御史亷访司官宜从本台公选不当从诸臣所请降内防用之成帝曰若此者卿等皆当执勿与未几省臣复言比有应入常调者或未入仕及已尝废黜者亦复请自内降已尝奉诏禁革之后所降内防复有百余臣等窃谓中书政务他人辄得干请如此责效实难自今铨选钱谷之事不由中书议者不得奏闻从之
　　汰冗
　　汉光武诏　夫张官置吏所以爲民也今百姓遭难户口耗少而县官吏职所置尚繁其令司州牧各实所部省减吏员县国不足置长吏者并之于是并省四百余县吏职减损十置其一
　　晋武帝诏问朝臣以政之损益司徒左长史傅咸上书以爲公私不足由设官太多旧都督有四今并监军乃盈于十禹分九州今之刺史几向一倍户口比汉十分之一而置郡县更多虚立军府动有百数而无益宿卫五等诸侯坐置官属诸所廪给皆出百姓此其所以困乏者也当今之急在于并官息役上下务农而已时又议省州郡县半吏以赴农功中书监荀朂以爲省吏不如省官省官不如省事省事不如清心昔萧曹相汉载其清静民以宁壹所谓清心也抑浮说简文案略细苛宥小失有好变常以徼利者必行其诛所谓省事也以九寺并尚书兰台付三府所谓省官也若直作大例凡天下之吏皆减其半恐文武众官郡国职业剧易不同不可以一槩施之若有旷阙皆须更复或激而滋繁亦不可不重也
　　唐德宗时大省州县官员収其禄以给战士张延赏之谋也时新除官千五百人而当减者千余人怨嗟盈路李泌请复所减州县官德宗曰置吏以爲人也今户口减于承平之时三分之二而吏员更増可乎对曰户口虽减而事多于承平且十倍吏得无増乎且所减皆有职事而冗官不减此所以爲未当也至德以来置额外官敌正官三分之一若聴使计日得资然后停加两选授同类正员官如此则不惟不怨兼使之喜矣又请诸王未出閤者不除府官上皆从之诏先所减官并宜复故
　　李吉甫奏自汉至隋十有三代设官之多无如国家者天寳以后中原宿兵见在可计者八十余万其余爲商贾僧道不服田畆者什有五六是常以三分劳筋苦骨之人奉七分待衣坐食之辈也今内外官以税钱给俸者不下万员天下三百余县或以一县之地而爲州一乡之民而爲县者甚众请敇有司详定废置吏员可省者省之州县可并者并之入仕之涂可减者减之吉甫又言国家旧章依品制俸官一品月俸钱三十缗职田禄米不过千斛艰难以来増置使额厚给俸钱大厯中权臣月俸至九千缗州无大小刺史皆千缗常衮爲相始立限约李泌又量其闲剧随事増加时谓通济理难减削然犹有名存职废或额去俸存闲剧之间厚薄顿异请敕有司详考俸料杂给量定以闻于是命给事中段平仲等同详定
　　李德尝谓省事不如省官省官不如省吏能简冗官诚治本也奏罢郡县吏凡二千员衣冠去者皆怨杜佑省官议　唐虞稽古建官惟百夏商官倍亦克用乂周建六官各有徒属虽上文去质吏众事繁然而条流不紊职非重设秦氏立制多因时宜汉初沿袭后渐増广光武建武六年废罢四百余县吏职十置其一魏太和时分命使臣省州县吏正始中又并合郡县晋太元省七百余员隋开皇废郡五百国家贞观初省内官六百余员详设官之本爲理众庻所以古者计人置吏故周官乡遂稍县畿约人定员吏无虚设自汉魏晋隋暨于圣唐皆因战争流离征缮艰劳即省吏职存诸方策晋荀朂桓温俱有此议息人救何莫由斯昔臯繇作士师正五刑今刑部尚书大理卿是二臯陶也垂作共工利器用今工部尚书将作监是二垂也契作司徒敷五教今司徒户部尚书是二契也伯夷秩宗典邦礼今礼部尚书礼仪使是二伯夷也伯益作虞掌山泽今虞部郎中都水使者是二伯益也伯冏作太仆掌车马今太仆卿驾部郎中尚辇奉御闲廏使者是四伯冏也古者天子有六军汉家前后左右将军四人今则十二卫神策等八军凡有将军六十人也厯代増益以至于是旧名不废新职日加名繁职重不可遍举所以后周依古周建六官盖由于此今略徴外官别驾本因汉置随刺史廵察若今观察使之有副使也叅军后汉末置叅诸府军事若今节度判官也官名职务迁易不同空存虚称皆无事实又司田顷景龙三年尝置无何以烦冗却停并入司户殊爲折衷诚宜斟酌繁省详考损益欲求致理必也正名神龙中官纪隳紊有司务广集选人竞收名称其时无阙注授于是奏署员外官者二千余人自尔遂爲恒制当开元天寳之中四方无虞百姓全实大凡编户九百余万吏员虽众经用虽繁人力有余帑藏丰溢纵或枉费不足爲忧今兵革未宁黎庶凋瘵数年前天下簿帐到省百三十余万户自圣上御极分命使臣按比收敛土户与客戸共计三百余万比天寳中才三分之一就中浮寄仍五分有二出租赋者减耗若此食租赋者岂可仍旧如一州无三数千戸置五十六员官十羊九牧疲吏烦众顾兹大实思革之议者多云尚有跋扈未庭并省官吏之后恐被罢者仕进无路别有依托且糜爵禄兼示隄防此乃常情之説虑非救时之论有才者即令荐用不才者何患奔亡而况各有姻戚顾恋家产后汉建武六年减县省官公孙述隗嚣未灭魏太和正始中则吴蜀鼎立晋大元六年吴国尚在隋开皇三年陈氏割据皆招罗俊乂志相吞灭此时犹不虑有失贤资敌务以救爲谋今田恱之徒并是庸琐繁刑暴赋惟恤军戎衣冠士人遇如奴虏岂比公孙述诸葛亮之在巴蜀孙权陈霸先之有江南固无范睢业秦贾季强狄之虑斯防可知矣今若以人情因习既乆不能更改制度并省内官但且权停省外官别驾司马及叅军州县额内官约人户减县尉其被罢者但有德行才器委州府长史捜择论荐固亦不遗器能如或渝滥先坐举主谁敢防冐以防刑章其有不被举论但全旧名任叅尝调自当脩进更俟甄收暂罢嵗时何负此辈如柱国后魏末置当时宿德勲盛业崇皆主重兵宠贵第一周隋以后授受至多暨乎国家回作勲级唯得三千顷地耳又开府仪同三司及光禄大夫亦是官名还爲人多回作阶级随时立制遇变通不必因循重复改作待戎车息驾百姓稍宁欲増庶官则复旧制
　　尚书省官议　昔尧试舜于大麓领录天下事似其任也周之司防又其职焉秦时少府遣吏四人在殿中主发书故谓之尚书尚犹主也汉承秦置及武帝游宴后庭始用宦者主中书以司马迁爲之中间遂罢其官以爲中书之职至成帝建始四年罢中书省又置尚书五人一人爲仆射四人分爲四曹通掌图书秘记章奏之事及封奏宣示内外而已其任犹轻至后汉则爲优重出纳王命敷奏万机盖政令之所由宣选举之所由定罪赏之所由正斯乃文昌天府众务渊薮内外所折衷逺近所禀仰故李固云陛下之有尚书犹天之有北斗斗爲天喉舌尚书爲陛下喉舌斗斟酌元气运平四时尚书出纳王命赋政四海令及左丞总领纪纲无所不统仆射及右丞分掌廪禄钱谷汉初尚书虽有曹名不以爲号及灵帝以侍中梁鹄爲选部尚书于是始见曹名总谓之曰尚书台亦谓之中台大事八座连名而有不合得建异议二汉皆属少府魏置中书省有监令遂掌机衡之任而尚书之权渐减矣晋以后所掌略同八座承郎初拜并集都省交礼迁职又解交本汉制也至于晋宋唯八座解交承郎不复解交也宋曰尚书寺居建礼门内亦曰尚书省亦谓之内台每八座以下入侍门生随入者各有差不得杂以人士凡尚书官大罪则免小罪遣出百日乏代人聴还本职其令及二仆射出行分道之制与中丞同令仆各给威仪十八人自晋以后八座及郎中多有不奏事梁天监元年诏曰自礼闱陵替厯兹永乆郎署备员无取职事糠粃文案员尚虚闲空有趋墀之名了无握兰之实曹郎可依昔奏探自是始奏事矣又诏尚书中有疑事先于朝堂叅议然后啓闻旧尚书官不以爲赠唯朱异卒特赠右仆射武帝宠之故也自魏晋重中书之官居喉舌之任则尚书之职稍以踈逺至梁陈举国机要悉在中书献纳之任又归门下而尚书但聴命受事而已后魏天兴元年置八部大夫于皇城四方四维靣置一人以拟八座谓之八国各有属官分尚书三十六曹及诸外置令大夫主之四年又复尚书三十六曹天赐元年复罢尚书三十六曹别置武归脩勤二职分主省务至神防元年始置仆射左右丞及诸曹尚书十余人各居别寺北齐尚书亦有录令仆射总理六尚书谓之都省亦谓之北省后济北王以太子监国立大都督府与尚书省别理众事仍开府置佐后周无尚书隋及大唐皆有其制略同凡尚书省事无不总龙朔二年改尚书省爲台咸亨初复旧光宅元年改爲文昌台垂拱元年又改爲都台咸通初复旧长夀三年又改爲中台神功初复爲尚书省都台居中左右分司都堂之东有吏部户部礼部三行每行四司左司统之都堂之西有兵部刑部工部三行每行四司右司统之凡二十四司分曹共理天下之事尽矣宋蔡襄去冗防　治天下者如治家凡民之家随其富贫视其族属几何一嵗之费几何宾客之资公上之须复用几何度其家之所入然后量力而出之如是乃可以爲家计也不如是其家无以自给枢府不知财用日月添兵而财用有无不知也三司使守藏吏也嵗了一嵗便爲办事不幸有边境之急必取于民譬之家计是不度所入不量所出国不富实陛下未得高枕而优游臣故谓兵爲大其次又有官冗今且以转官一事言之太祖太宗朝仕官者或有功劳或有民誉则拔任其人人莫不劝然以孤逺守常之人湮沉不迁者有之眞宗设三年磨勘之法然后孤逺守常之人与夫权要图进之士无异也日月既乆渐以成俗虽有长材异能出众人者有小过累未可迁也但能饮食言语于人无忤者数月必迁此三年一迁之法今爲大弊也祖宗时卿监郎中无十数人观今班簿姓名可见也天下州军三百余处合入知州军凡军几何人局少员多每至除待阙须一二年通判知县之类率皆如此眞宗时选人磨勘有迁京官者有不迁者仁宗时但无过咎无不转官官冗如此可不思变更之术哉去冗百端此二者最大愿陛下熟思之渐求消冗之说
　　元阿哈玛特奏立江西茶运司及诸路转运盐使司宣课提举司宣课司官吏多至五百余人至是崔斌言江南官冗杭州地大民众阿哈玛特溺于私爱以任其不肖子玛苏库且阿哈玛特先自陈免其子弟之任今乃身为平章而子若侄或为参政或为尚书或领将作监防同馆一门悉处要津有亏公道元主命罢黜之然终不以为阿哈玛特罪既而淮西宣慰使昂吉尔入朝亦以官冗为言于是诏江西省并入福建罢茶营田司归本道宣慰司罢漕运司归行省
　　守官【九则】
　　晋人来治杞田季孙将以成与之谢息爲孟孙守不可曰人有言曰虽有挈缾之知守不假器礼也夫子从君而守臣防邑虽吾子亦有猜焉季孙曰君之在楚于晋罪也又不聴晋鲁罪重矣晋师必至吾无以待之不如与之闲晋而取诸杞吾与子桃成反谁敢有之是得二成也鲁无忧而孟孙益邑子何病焉辞以无山与之莱柞乃迁于桃晋人爲取成
　　齐侯田于沛招虞人以弓不进公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官君子韪之
　　韩非二柄篇　人主将欲禁奸则审合刑名者言不异事也爲人臣者陈事而言君以其言授之事专以其事责其功功当其事事当其言则赏功不当其事事不当其言则罚故羣臣其言大而功小者则罚非罚小功也罚功不当名也羣臣其言小而功大者亦罚非不说于大功也以爲不当名也害甚于有大功故罚昔者韩昭侯醉而寝典冠者见君之寒也故加衣于君之上觉寝而说问左右曰谁加衣者左右对曰典冠君因兼罪典衣与典冠其罪典衣以爲失其事也其罪典冠以爲越其职也非不恶寒也以爲侵官之害甚于寒故明主之畜臣臣不得越官而有功不得陈言而不当越官则死不当则罪守业其官所言者贞也则羣臣不得朋党相爲矣
　　吕览不茍篇　秦缪公见戎由余说而欲留之由余不肯缪公以告蹇叔蹇叔曰君以告内史廖内史廖对曰戎人不逹于五音与五味君不若遗之缪公以女乐二八人与良宰遗之戎王喜迷惑大乱饮酒昼夜不休由余骤谏而不聴因怒而归缪公也蹇叔非不能爲内史廖之所爲也其义不行也缪公能令人臣时立其正义故雪殽之耻而西至河雍也秦缪公相百里奚晋使叔虎齐使东郭蹇如秦公孙枝请见之公曰请见客子之事欤对曰非也相国使子乎对曰不也公曰然则子事非子之事也秦国僻陋戎夷事服其任人事其事犹惧爲诸侯笑今子爲非子之事退将论而罪公孙枝出自敷于百里氏百里奚请之公曰此所闻于相国欤枝无罪奚请有罪奚请焉百里奚归辞公孙枝公孙枝徙自敷于街百里奚令吏行其罪定分官此古人之所以爲法也今缪公乡之矣其霸西戎岂不宜哉
　　处方篇　凡爲治必先定分君臣父子夫妇君臣父子夫妇六者当位则下不逾节而上不茍爲矣少不悍辟而长不简慢矣金木异任水火殊事隂阳不同其爲民利一也故异所以安同也同所以危异也同异之分贵贱之别长少之义此先王之所慎而治乱之纪也今夫射者仪毫而失墙画者仪髪而易貌言审本也本不审虽尧舜不能以治故凡乱也者必始乎近而后及逺必始乎本而后及末治亦然故百里奚处乎虞而虞亡处乎秦而秦霸向挚处乎商而商灭处乎周而周王百里奚之处乎虞智非愚也向挚之处乎商典非恶也无其本也其处于秦也智非加益也其处于周也典非加善也有其本也其本也者定分之谓也齐令章子将而与韩魏攻荆荆令唐篾将而拒之军相当六月而不战齐令周最趣章子急战其辞甚刻章子对周最曰杀之免之残其家王能得此于臣不可以战而战可以战而不战王不能得此于臣与荆人夹泚水而军章子令人视水可絶者荆人射之水不可得近有刍水旁者告齐候者曰水浅深易知荆人所盛守尽其浅者也所简守皆其深者也候者载刍者与见章子章子甚喜因练卒以夜奄荆人之所盛守果杀唐篾章子可谓知将分矣韩昭厘侯出弋靷偏缓昭厘侯居车上谓其仆靷不偏缓乎其仆曰然至舍昭厘侯射鸟其右摄其一靷适之昭厘侯已射驾而归上车选间曰乡者靷偏缓今适何也其右从后对曰今者臣适之昭厘侯至诘车令各避舍故擅爲妄意之道虽当贤王不由也今有人于此擅矫行则免国家利轻重则若衡石爲方圜则若规矩此则工矣巧矣而不足法法也者众之所同也贤不肖之所以其力也谋出乎不可用事出乎不可同此爲先王之所舍也
  </div>
  <div class="pagination">
   <a href="经济类编_page22.html">
    上一页
   </a>
   <span>
    ...
   </span>
   <a href="经济类编_page18.html">
    18
   </a>
   <a href="经济类编_page19.html">
    19
   </a>
   <a href="经济类编_page20.html">
    20
   </a>
   <a href="经济类编_page21.html">
    21
   </a>
   <a href="经济类编_page22.html">
    22
   </a>
   <span class="current-page">
    23
   </span>
   <a href="经济类编_page24.html">
    24
   </a>
   <a href="经济类编_page25.html">
    25
   </a>
   <a href="经济类编_page26.html">
    26
   </a>
   <a href="经济类编_page27.html">
    27
   </a>
   <a href="经济类编_page28.html">
    28
   </a>
   <span>
    ...
   </span>
   <a href="经济类编_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
