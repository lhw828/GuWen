<!DOCTYPE html>
<html>
<head>
    <meta charset="UTF-8">
    <title>山堂肆考 - 第 376 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 376 页/共 632 页</h1>
    <div class="content">　　归轊
　　汉髙祖令曰士卒从军死者为轊归其县王恢曰轊车相望文选路无归轊又应劭以小棺为轊
　　藏舟
　　庄子曰大块载我以形劳我以生佚我以老息我以死藏舟于壑藏山于泽谓之固矣而夜半有力者负之而走昧者不知也
　　苌化碧
　　苌周灵王时贤臣被放归蜀刳肠而死蜀人哀之藏其血于地三年化为碧玉按周敬王时为大夫孔子从而问乐
　　傅説骑箕
　　庄子曰夫道可传而不可得得而不可见傅説得之以相武丁奄有天下乗东维骑箕尾而比于列星注云东维在箕斗之间傅说死其精神乗东维托箕尾乃列辰尾上有傅说星
　　捐馆
　　史记苏秦说赵肃侯曰奉阳君妬君而不任事是以宾客游士莫敢自尽于前者今奉阳君捐馆舍君乃复与士民相亲也臣故敢进其愚虑按奉阳君肃侯之弟成也
　　归丘
　　苕溪渔隠晋羊昙谢安外甥为安所爱重安薨昙辍乐弥年行不由西州路尝因大醉不至州门左右白曰此西州门也昙悲感以马防扣扉诵曹子建诗曰生存处华屋零落归山丘因恸哭而去
　　鵩鸟止座
　　汉贾谊为长沙王傅有鵩飞入谊舍以为不祥乃为赋以自广未防谊卒
　　蝙蝠绕庭
　　稽神録季禅居广陵昼时忽有白蝙蝠绕庭而飞出院门又出中门至外门不见其年禅妻卒及輀车出即蝙蝠飞翔处也
　　敛以璵璠
　　家语季平子卒将以君之璵璠敛赠以珠玉孔子闻之曰送死以寳玉是犹暴尸于中原示人以奸利之端也
　　舍以珠玉
　　唐李大亮卒年五十九将殓家无珠玉为含帝哭之为恸白虎通大夫饭以玉含以贝士饭以珠含以贝
　　岁辰
　　汉郑字康成梦孔子吿之曰起起今年岁在辰明年岁在已既寤以谶合岁知命当终谶云嵗在龙蛇贤人嗟嗟
　　月酉
　　晋文王司马为魏相国蜀谯周书版示文王曰典午忽兮月酉没兮典午谓司马月酉为八月文王果卒
　　妇人捐佩玦
　　韩诗外传子产卒郑人耕者辍耒耜妇人捐佩玦一说国人哭于巷妇人哭于机
　　童子不歌謡
　　五羖大夫死秦国男女流涕童子不歌谣春者不相杵
　　营中星流
　　诸葛亮据五丈原与司马宣王相持百余日有星赤色而芒角自西南流亮营中俄而亮卒
　　楼上烟出
　　太平广记润州城南有楼名万岁俗传楼上烟出刺史必死不死则贬开元后董琬为采访使居此州尽日烟出刺史忧愁而死乾元中又烟出有吏密同之就视乃楼中有井井中有小虫黒色作团而上遥观有类于烟从此无虑
　　疾风吹灶
　　东汉方伎李南女传父风角之术为人妻晨诣防室卒有暴风妇便求归辞二亲其姑不许妇跪曰家世传术疾风卒起先吹灶突及井此祸为主防者乃妾将亡之应也果如其言
　　大星烛庭
　　唐令狐楚卒之夕有大星陨于寝室之上其光烛于庭
　　梦遇白鸡
　　晋谢安疾笃怅然谓所亲曰吾梦乗温舆行十六里见一白鸡而止乘温舆者代其位也十六里止今十六年白鸡主酉今太岁在西吾疾殆不起乎寻薨刘禹锡诗天上新除黄纸诏人间已度白鸡年
　　梦书白驹
　　唐杜牧梦书皎皎白驹字或曰过隙也俄而炊甑裂牧曰不祥也自为之志悉取平生所为文章焚之未防卒
　　月犯少微
　　见星
　　月掩毕口
　　五代张希崇为将不喜声色颇知星歴天福三年月掩毕口大星希崇叹曰毕口大星边将也我其当之正月卒
　　分香与姫
　　曹操临终持姬女而指季豹以示四子曰以此累汝因泣下又云余香可与诸夫人诸舍中无所作为学作履组卖也吾歴官所得绶皆着藏中吾余衣裘可别为一藏不能藏者兄弟可共分之又操初娶丁夫人无子妾刘氏生子昂卞氏生四子丕彰植熊于是出丁夫人而立卞氏为继室
　　出金托友
　　见义士
　　决溃痈
　　庄子曰生为附赘县疣死为决溃痈忘其肝胆遗其耳目芒然彷徨乎尘埃之外逍遥乎无为之业
　　遇蛇逢鼠
　　昔有人入井遇四蛇伤足上树逢二防咬藤四蛇喻四时二鼠喻日月迫促大限无所逃耳有偈曰入井四蛇催命促攀枝二鼠咬藤伤
　　木稼
　　按雨及木而凝氷谓之木稼唐天宝中谚曰木生稼达官怕其年木稼而寜王卒又唐熈寜三年草木皆稼众谓大臣当之数日韩琦卒王介甫挽诗云木稼曾闻达官怕山頺果见哲人萎稼或作介介甲也亦兵甲之象
　　树摧
　　李白诗王家碧瑶树一树忽先摧海外故人泣天涯吊鹤来
　　不见嫁娶
　　魏管辂举秀才弟辰谓曰大将军待君意厚冀当富贵乎辂长叹曰天与我才名不与我年夀恐四十七八间不见女嫁男娶也是岁八月为大府丞明年二月卒年四十八
　　不呼医巫
　　唐李勣属疾家人欲呼医巫不许诸子因以药进辄曰我山东田夫耳今位至三公年逾八十非命乎生死系天寜就医求活耶
　　埋玉树
　　晋庾亮卒将葬何充叹曰埋玉树于土中使人情何能已
　　凋玉芝
　　刘禹锡哭吕衡州诗一夜霜风凋玉芝苍生绝望士林悲空怀济世安人略不见男婚女嫁时遗草一函归太史旅坟三尺近要离朔方徙岁行将晚欲为君刋第二碑
　　破
　　谭苑吕仙翁诗与张洎云功成多在破年俗以破为二八字洎果六十四而卒
　　簁豆
　　西京诗话王师伐金陵城将破或梦女子行空中以巨簁簁物散落如豆着地皆成人问其故曰此当死于难复见一贵人盛冠服堕于地云此徐舍人也既寤闻徐锴死围城中后王平甫和簁字韵诗云当时徐氏擅笔墨夜梦围堕空中蓰
　　一朝千古
　　唐史薛收卒秦王与收兄子元敬书曰吾与伯褒共军旅间岂期一朝成千古耶
　　一别千秋
　　唐骆宾王作裴大夫挽歌蒿里谁家地松门何代丘百年三万日一别几千秋返照寒无影穷泉冻不流居然同物化何处欲藏舟
　　井中生桑
　　吴丁固梦井中生桑占者曰桑文四十八字君夀恐不过此果然
　　甑上生花
　　古今五行纪宋滕景直家在广州炊釜有声如雷家人走视甑上生花渐长似莲花而赤色俄顷即萎景直旬日卒
　　洞宾与钱
　　刘贡父诗话吕洞宾与黄觉大钱七文又小钱三文曰数不可过也觉至七十余作诗云牀头厯日无多子屈指明年七十三果以是岁终
　　杨寘投刺
　　括异志进士杨通与状元杨寘相善寘投刺自称龙首山人庆厯中登第而卒后人解曰龙首状元也山人无禄之称也
　　节使馈羊
　　宣室志唐李德裕南行召一僧问休咎僧曰当还相公平生当食万羊今食九千六百矣所以当还积旬日振武军节度使馈羊四百公大惊召僧告其事僧曰万羊将满公不还乎公曰吾不食之亦可免否曰羊至此已为相公所有后连贬崖州竟没不还
　　刺史具鲙
　　唐邢和璞居嵩颍间有颍阳书三篇房琯问邢终身之事邢言降之庭非馆非寺病起于鱼食而休于兹其后房舍阆中紫极宫见有治兹板者妱忆邢之言有顷刺史具鲙邀房房悟具以板事白于刺史其夕果病鲙卒
　　画蛇盘镜
　　前定录袁叔遇异人得书云每受一命即开一幅累任皆验一日晨起巾栉一物堕镜中如蛇而有四足惊而疾作数日卒其留书尚多妻开视之皆空纸也最后一幅画蛇盘镜中而已
　　石兔刻文
　　闻见录周长孺字士彦为共成县令猎于近郊有起草间自射中之即其处不复见有石刻文曰士彦当都而卒后士彦每至京师必遽归后治平中以都官员外郎卒
　　星见豫分
　　晋祖逖初有妖星见于豫州之分逖见星曰为我矣方平河北而天欲杀我此乃天不祐国也
　　星陨州治
　　宋韩魏公卒前一夕大星陨州治所枥马皆惊神宗为发两河卒为治塜又令其子若孙一人官于相以防丘墓
　　水穷天尽
　　古今诗话李续字长源一日忽有人在牀下诵诗曰行到水穷处未知天尽时续曰误矣岂非坐看云起时耶答曰此云安能起知君死期故相别数日而卒
　　屋破云穿
　　廖融尝有诗曰云穿捣药室雪压钓鱼舟自解曰屋破云穿其中无人也船为雪压无用也后六十日卒
　　大风飞瓦
　　言行録刘元城器之将死时忽大风飞瓦骤雨如注雷电昼晦于公正寝人皆骇惧而走及雨止辨色公已终矣
　　洪涛卷岸
　　晦庵朱先生以建炎庚戌生以庆元庚申三月薨于考亭所居之正寝是岁先生故宅之前其山絶顶有数百年合抱之木一株势干云霄一旦忽为巨风所拔夏六月溪流大涨素所未有宅前之岸为洪涛卷去数百尺
</div>
    <div class="pagination">
<a href="山堂肆考_page375.html">上一页</a><span>...</span><a href="山堂肆考_page371.html">371</a><a href="山堂肆考_page372.html">372</a><a href="山堂肆考_page373.html">373</a><a href="山堂肆考_page374.html">374</a><a href="山堂肆考_page375.html">375</a><span class="current-page">376</span><a href="山堂肆考_page377.html">377</a><a href="山堂肆考_page378.html">378</a><a href="山堂肆考_page379.html">379</a><a href="山堂肆考_page380.html">380</a><a href="山堂肆考_page381.html">381</a><span>...</span><a href="山堂肆考_page377.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
