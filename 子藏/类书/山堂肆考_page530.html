<!DOCTYPE html>
<html>
<head>
    <meta charset="UTF-8">
    <title>山堂肆考 - 第 530 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 530 页/共 632 页</h1>
    <div class="content">　　符载植松论是木有戞云之姿有搆厦之材绳墨太速恐夭其理今除于庭除之闲充耳目之玩常见狎近气色不振若徙于髙岱之闲沆瀣之华注于内日月之光薄于外祥鸾嗷嗷戏于上流泉汤汤鸣其下岩岫重复漠漠然清浄灵风四起声掩竽籁是时也当境胜神王拔地千丈根实黄泉枝摩青天则可以柱明堂而栋大厦也
　　岳神移栽
　　元珪法师坐禅于岩阿下忽有岳神拜师曰特来请受正戒师付戒毕神曰愿展小神通师曰我东岭无松此处多松汝能移于东岭乎神曰敬聴命愿勿恐怖神拜辞而去是夜雷雨交至次日见岩前松皆移于东岭
　　沙弥孝感
　　唐沙弥性至孝母刘氏亡墓前忽生松栢十余株人以为孝感所致
　　青州贡
　　夏书青州厥贡岱畎丝枲铅松怪石
　　冀州材
　　周礼冀州其材松栢
　　徂徕山
　　诗鲁颂徂徕之松新甫之栢新甫亦山名
　　铜鞮路
　　后魏书彭城王勰従幸代都次于上党之铜鞮山路傍有大松十余株帝行而赋诗令人示勰且令和之曰比至吾所即当就时勰去帝十余步且行且作未至帝所即就曰问松材经几冬山川如何昔风云与古同帝曰此诗亦责吾耳
　　栢
　　栢与松不同松皮麤厚栢皮光滑栢叶曲身直松叶直身曲栢性坚致有脂而香古人破为畅臼用以郁栢一名掬襍记所谓畅臼以掬是也
　　荆州贡
　　夏书荆州厥贡杶榦栝栢
　　冀州材
　　见松
　　殷社
　　论语殷人以栢
　　汉陵
　　三辅旧事汉诸陵皆属太常有人盗其栢树者弃市
　　孔子庙
　　鲁郡孔子旧庙有栢二十四株歴汉晋间其大连抱土人崇敬之莫敢犯也
　　诸葛祠
　　杜子美题孔明庙前古栢丞相祠堂何处寻锦官城外栢森森
　　挂劒
　　见坟墓
　　埋铁
　　异闻録桑道茂居有二栢甚茂曰人居而木蕃者去之木盛则土衰土衰则人病乃以铁数十斤埋之复曰后有发其地而死者太和中温造居之发藏铁而造死
　　后凋
　　论语嵗寒然后知松栢之后凋也
　　倒生
　　抱朴子曰天陵偃葢之松大谷倒生之栢与天齐其长与地等其久也
　　穆满降休
　　穆天子甲申天子升于大北之隥而降休于两栢之下按大北太行山也
　　汉光问数
　　后汉书陈留虞延为郡督邮光武巡狩至外黄问延园陵栢树株数延悉晓之由是见知
　　造殿
　　汉武帝造栢梁殿栢梁台香闻数十里
　　作堂
　　燕谭孤山有陈朝栢二株其一为人所薪僧志诠作堂其侧名曰栢堂东坡为作二诗
　　鹊立
　　汉武帝宴未央前殿雨新止东方朔执防在殿阶独语上呼问之答曰殿后栢树有鹊立枯枝上向东鸣上遣视如朔言上问何以知之朔曰以人事言之风従东方来鹊尾长背风则蹶必当向风而立是以知东向鸣新雨生枝滑枯枝澁是以知立枯枝上大笑
　　乌栖
　　见御史大夫
　　食叶朝真
　　杂説田鸾入华山见黄冠师师语曰栢叶长生药也因教以服食之法后得道朝上真
　　攀树哭父
　　见子
　　泰山千树
　　山南有泰山庙种栢千树
　　华林二株
　　晋华林园有栢树二株
　　栋梁器
　　齐书王俭字仲寳司徒袁粲见之曰宰相之材也栝栢豫章虽小已有栋梁之器
　　龙虎姿
　　杜子美病栢诗有栢生崇冈童童状车葢偃蹇龙虎姿主当风云防
　　忽变梧桐
　　齐书王宴为员外郎父普曜斋前栢树忽变成梧桐论者以为梧桐虽有栖凤之美而失后凋之节宴后果不能善终
　　至比甘棠
　　冦莱公知巴东县尝手植双栢于县庭至今民比之甘棠谓之莱公栢后巴东大火栢与公祠俱焚明年莆阳郑贑来巴东为令悼栢之焚惜公手植不忍剪伐种淩霄花于下使附榦而上以着公之遗徳且慰邦人之去思云
　　脩栢赋
　　齐书江夏王绛以明帝擅权忽忽不乐着修栢赋以见志云既殊羣而抗立亦含贞而挺正岂春日之自芳亦霜下而为盛冲风不能摧其枝积雪不能改其性虽坎于当年庶后凋之可咏
　　古栢行
　　杜子美古栢行孔明庙前有老栢柯如青铜根如石霜皮溜雨四十围黛色参天二千尺大厦如倾要梁栋万牛囘首丘山重不露文章世已惊未辞剪伐谁能送苦心岂免容蝼蚁香叶终经宿鸾凤志士幽人莫怨嗟古来才大难为用
　　新甫山
　　见松
　　平泉荘
　　李徳裕平泉荘有鴈翅桧珠子栢
　　桧
　　格物论桧皮光叶尖硬如芒刺四时不雕
　　太清左纽
　　太清记亳州太清宫有八桧老子手植根株枝榦皆左纽石曼卿集此桧不知年代李唐之盛一枝再生至圣朝复有此异
　　列帝独孤
　　常州列帝庙有独孤桧颍州灵台观有再生桧
　　翠为葢
　　郭公父咏蒋公桧诗淮南庭中有苍桧仰视翠为葢直榦每容鸾凤栖盘根深压鲸鳌背
　　根如轮
　　苏颍滨诗君家大桧长百尺根如车轮身直壮夫连臂不肯抱孤鹤髙飞直下立
　　备松栢体
　　东坡题亳州老君观左纽桧诗汝隂多老桧处处屯苍云地连丹砂井物化青牛君时有再生枝还作左组文王孙有古意书室延清芬应怜四孺子不堕凡木羣体备松栢姿气合芝术薫初扶鹤立骨未出龙纒筋巢根白蚁乱网叶青虫纷乃知蔽芾初甚要封植勤他年皮三寸狐鼠子不闻
　　散风雨声
　　陈后山次韵咏赵徳麟植桧缅懐万仭巅千丈蔚苍翠蟠根泉石底用意霜雪外宁须大厦材坐待斧斤至散为风雨声宻作马牛蔽又秦韬玉桧诗窣云交榦庾轮囷啸雨吟风已百春深葢屈盘青麈尾老皮张展黒龙鳞唯将寒色资琴兴不放秋声染俗尘嵗月如波事如梦竟留苍翠待何人
　　槐【附杉】
　　春秋説题槐者虚星之精
　　王门
　　金匮书武王问太公曰天下士人来甚众何以待之太公曰请树槐于王门内有益者入无益者拒
　　公位
　　周礼朝士面槐三公位焉
　　聴讼
　　春秋元命苞树槐聴讼其下注云槐之为言归也情见归实也
　　议经
　　见市
　　醉伤
　　晏子春秋齐景公有所爱槐令人守之曰犯槐者刑伤槐者死有醉而伤者且加刑焉犯者之女説晏子曰妾闻明君不以禽兽杀人今君以树木之故杀妾父妾恐害明君之政损明君之义晏子早朝而复其言于公公乃令吏罢守槐之役出犯槐之囚
　　触死
　　见义士
　　昼聂宵炕
</div>
    <div class="pagination">
<a href="山堂肆考_page529.html">上一页</a><span>...</span><a href="山堂肆考_page525.html">525</a><a href="山堂肆考_page526.html">526</a><a href="山堂肆考_page527.html">527</a><a href="山堂肆考_page528.html">528</a><a href="山堂肆考_page529.html">529</a><span class="current-page">530</span><a href="山堂肆考_page531.html">531</a><a href="山堂肆考_page532.html">532</a><a href="山堂肆考_page533.html">533</a><a href="山堂肆考_page534.html">534</a><a href="山堂肆考_page535.html">535</a><span>...</span><a href="山堂肆考_page531.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
