<!DOCTYPE html>
<html>
<head>
    <meta charset="UTF-8">
    <title>册府元龟 - 第 108 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 108 页/共 736 页</h1>
    <div class="content">九年十月以前同州长春宫巡官试秘书省校书郎魏为右拾遗帝因读贞观政要思文贞公魏徵之德访其後得而不次用之。
开成元年正月故诏河朔节将以州县归国者有张茂昭田弘正程权各与一子官子弟堪任使者委中书门下量加引用。又诏曰：刘总王承元元和中以河朔郡县归朝廷悉宜以新赦书张茂昭例赐一子正员官。
闰五月癸丑以前殿中监浑钅岁为寿州刺史钅岁太师子也。宰相以扶危之勋诸子凋落赏延之道宜加优宠初以寿州为请帝曰：钅岁勋臣子，岂可牧人仲尼以为不如多与之邑今我念其先子女玉帛无爱焉使之鲜服美食可也。宰臣以钅岁常为郡有勤之名屡荐之故有是命。
三年四月以邓州南阳县尉魏可则为栎阳县尉时帝於阁内召起居舍人魏对问文贞之畴绩因访其族裔故有是命。又以博陵王崔玄曾孙前商州防御判官兼殿中侍御史郢为监察御史以平阳王敬晖曾孙前试太子通事舍人元膺为河南县丞以汉阳王张柬之玄孙前宜城县尉憬为寿安县尉以南阳王袁恕己曾孙乡贡进士德文为秘书省校书郎初御史中丞狄兼帝前语及叔祖仁杰与五王协心礻卑赞王室帝因问其后搜扬奖擢唯桓彦范之后访无其人。
五月戊辰以故棣州刺史栾男存固为郓州寿张县主簿大和初李同捷阻兵沧景不从其乱为同捷所囚举家遇害存固年少隐於吏家因得脱免至是录忠节故命以官。
十一月己未以前河东县尉长孙钧为河中府猗氏县令制云：朕每览国史见太尉无忌之事未尝不废卷咨叹遐想其人访其裔孙用申甄奖。
四年十月丙辰海州节度使刘约上言王锷之子故德州刺史王稷在任有善政郡人爱之为李全略所杀家无遗类有男叔泰年五岁郡人宋忠献潜收养之今已成长臣察知其事忠献已补军职叔泰送归其宗诏王锷累朝宣力王稷一旦捐躯须录遗孤微申悯念王叔泰委吏部与九品官令主祭祀。
昭宗天元年大赦诏武德以来立功效节著在策书者并与搜访子孙继嗣量材叙用。
後唐庄宗同光元年十月平汴州诏殁王事者如有子孙成立堪任使者并量材甄录。
二年八月壬午以检校户部尚书守邢州长史郭廷诲可检校右仆射守左卫大将军检校工部尚书左武卫将军同正郭廷信可简校右仆射守左骁卫大将军皆枢密使崇韬之子也。
朱友谦初仕梁为河东节度使庄宗诛汴孽自河中来朝以其子同州节度使令德为遂州节度使令锡为许州节度使诸子二千石者六七将校割符者五六恩宠之盛时无比隆。
明宗天成二年二月敕朕以握图御宇应运承祧副亿兆之欢心赖英雄之叶力虽畴庸之命已遍及於勋贤而延赏之恩宜更加於骨肉应诸道节度使男及亲嫡骨肉未г恩命者特许上闻。
五月敕朕自恭承景运祗荷丕图念寰海生灵录勋贤骨肉承家莫尚於孝报国莫大於忠忠孝两全古今所重在朝文武臣僚并诸道节度刺史等有父母者宜遍加恩泽使天下之为人父者知感为人子者知恩竞扬家国之风显著君臣之道。
三年二月己丑敕准二年五月十二日敕中外臣僚及诸道节度使等有父母者并许加恩例凡居臣下尽抱公忠共为朝廷各荣家族具庆者继颂恩渥俾光晨耀昏既亡者宜泽泉扃以光封树应中外群臣诸道节度防御团练刺史等父母亡殁者并与追赠追封。
五月丁巳敕自家刑国内平外成天子立言备有关睢之乐春秋垂训非无石之封况夫尊於朝妻贵於室所宜从爵各显家肥朝臣及诸道节度使妻室未有称号者宜各加恩。
四年正月幽州节度使赵德钧奏臣孙美年五岁默念何论孝经今於汴州叙解就试敕都尉之子太尉之孙能念儒书备彰家训不劳就试特与成名宜赐别敕及第仍附今年春榜。
长兴元年二月郊祀毕下制曰：其朝臣及藩侯郡守等亡父母祖父母及父母在并妻室未г恩命者与追赠及叙封。又以故汴州马步军都指挥使马彦超男寿哥为雒州长史仍改名承祚彦超天成初为汴州都指挥使朱守殷将谋叛逆引彦超计事彦超不从为守殷所害及诛守殷帝念彦超能执节守义而延赏其子。
六月甲戌以魏徵八代孙韶为安定县主簿八月千牛副使检校刑部尚书夏光锐起复麾将军检校右仆射为泽州刺史光锐即故遂州节度使鲁奇之子也。朝廷念勋故有是命张希崇为汝州防御使母先为尼赐紫衣师号。
末帝清泰二年九月诏曰：安崇赞父有力於皇家著之青史。虽然得罪於先朝此日特行於延赏况频逢赦宥可继尝亦欲忠义之士知朕念勋之旨擢为上佐尔惟勉旃特授孟州司马崇赞故明宗朝枢密使重诲之子也。故有是命。
三年二月以太子正字夏光隐为国子太学博士故遂州节度使鲁奇之子以父殁於本州以死持董璋而毁族故有是命。
晋高祖天福二年二月敕曰：朕以爰膺宝历方启金行既风教之诞敷谅寰区之渐泰而繇股肱元辅藩郡重臣咸著大功同为至治虽列地显爵尽布新恩而追远奉先犹虚旧典宜示褒功之宠俾风树之悲自在朝文武百僚至见任刺史先代未封赠者据品秩与封赠已封赠三代者与加封赠。又在朝宰臣已下臣僚外任刺史已上母妻未叙封已叙封等朕以削平祸乱开创基扃渐成销偃之期永协兴隆之运亦繇左右元辅中外勋臣弼予一人宅是四海茂绩虽彰於王室覃恩未及於私门德盛母仪贵而因子礼优妇道荣必从夫宜加涣汗之恩显示封崇之典其未叙封者据品秩与叙封巳叙封国号者与进封。
七月丁夕卩敕曰：朕闻王者怀於有仁所以享灵长之运赏延於世所以劝忠烈之臣唐开府仪同三司守太尉兼中书令西平王上柱国岐国公食邑三千户食实封一千五百户赠太师谥曰：忠武李晟五代孙职以尔上祖西平王昔在德宗皇帝幸梁汴之岁而有保定大功中兴返正扶持社稷之力载诸史氏予嘉乃德日笃不忘宜升五代之孙裨陟六联之位光乃前烈焕乎！後昆可将仕郎耀州司户参军。
八月制曰：或无辜被害或徇节忘生既抱沉冤宜伸赠典应自张从宾作乱已来诸色员僚内有死於王事者并与追赠有子孙者量材叙录。
十月戊戌诏曰：恩隆加等故有明文道在恤孤宜弘异渥自去年出师已来诸军将校有殁於王事者其子孙并与量材叙录。
六年八月壬寅制应河东起义之初佐命及收复邺都汜水立功臣寮将校等其亡殁者更与追赠子孙已有职官者与迁改未有身名者与叙用。
少帝开运中以宰臣桑维翰长子坦为屯田员外郎次子埙为秘书郎维翰谓同列曰：汉代三公之子为郎废已久矣。近或行之甚讠宣外议乃抗表固让不受寻改坦为大理司直埙为秘书省正字议者美之。
汉隐帝乾元年以宰臣杨子右赞善大夫廷侃为比部员外郎宰臣苏逢吉从兄前州团练推官晏为司门员外郎。
周太祖广顺二年三月补故控鹤指挥使郭超长男重均充左番殿直次男重友充右番殿直以父殁王事故也。
世宗显德三年十二月辛巳赠故开封府襄邑县令刘居方右补阙仍赐其男士衡北学究出身居方累宰大邑甚得抚字之要帝知之故特加赠典而复赏其子焉。
四年五月甲寅以江南伪命前寿州衙内都指挥使刘崇赞为检校太保怀州刺史崇赞故郓州节度使仁赡子也。以其父举寿阳来降故有是命。
●卷一百三十二
○帝王部　褒功
周官司勋掌六功之名数而制其褒赏之典繇三代而下乃有参豫缔构辅成大业扶奖王室佐佑生民处帷幄而运筹内申於毗赞执干戈而戡难外震於威灵至或矢谋尽规经物成务定策佐命而安宗社奉辞出塞而清戎羯勋烈并建威声载路，於是有金石之赐车服之锡加以殊礼形於善颂乃至增其爵秩赏及胄裔推诏奖以温密著图缋之炳焕示慈於燕喜宥死於甲令陪葬於园寝配飨於大称伐於铭篆饰终於赠谥皆所以显杨其丕绩懋观於来者使知夫为善之益而慕报德之盛焉。
周武王伐纣时封诸臣有功者於庙作赉之诗赉予也。言所以赐予善人也。
成王纟刀弱周公践天子之位以治天下六年朝诸侯於明堂制礼作乐颁度量而天下大服（践犹履也。颁读为班度谓丈尺高卑广狭也。量为豆区斗斛箱莒所容受）七年致政成王以周公为有勋劳於天下（致政以王事归授之王功曰：勋事功曰：劳）是日封周公於曲阜地七百里革车千乘（曲阜鲁地上公之封地方五百里加鲁以四等之附庸方百里者二十四并五五十五积四十九开方之得七百里革车兵车也。兵车千乘戎国之赋也。诗鲁颂曰：王谓叔父建尔子俾侯於鲁大启尔宇为同室辅乃命鲁公俾侯于东锡之山川土田附庸。又曰：公车千乘朱英绿也。）命鲁世世祀周公以天子之礼乐（同之於周尊之也。鲁公谓伯禽）是鲁君孟春乘大路载弧十有二旒日月之章祀帝於郊配以后稷天子之礼也。（孟春建子之月之始郊月以至大路殷之祭天车也。弧旌所以张幅也。其衣曰：天子之旌画日月帝谓苍灵威曜也。吴天上帝鲁不祭）季夏六月以礼祀周公於太庙牲用白牡尊用义象山郁尊黄目灌用玉瓒大圭荐用玉豆雕爵用玉盏仍雕加以璧散璧角俎用完升歌清庙下管象朱干戚冕而舞大武皮弁素积裼而舞大夏昧东夷之乐也。任南蛮之乐也。纳夷蛮之乐於太庙言广鲁於天下也。（季夏建巳之月也。大祭周公曰：太庙鲁公曰：世室群公称宫白牡殷牲也。尊酒器也。牺尊以沙羽为尽饰象骨饰之郁鬯之器也。黄彝也。灌酌郁鬯以献也。瓒形如容五升以大圭为柄是谓圭瓒笾属也。以竹为之雕刻饰其直者也。爵君所进于尸也。仍因也。因爵之形为之饰也。加加爵也。散角皆以璧饰其口也。完始有四足也。为之距清庙同颁也。象谓周颁武也。以管播之朱干赤大盾也。戚斧也。冕冠名也。诸侯之服自衮冕而下如王之服也。大武周舞也。大夏夏舞也。《周礼》昧师掌教昧乐《诗》曰：以雅以南以不僭广大也。）周公在丰（致政老归）将没欲葬成周（已所营作示终始念之）公薨成王葬于毕（不敢臣周故使近文武之墓）告周公作亳姑（周公徙奄君子亳姑因告作以葬毕之义并及奄已定亳姑言迁之功成云：）。
康王追念周公之所以勋劳者而欲尊鲁故赐之以重祭外祭则郊社是也。内祭则大尝是此者王室所欲右周公之功）夫大尝外歌清庙下而管象朱干玉戚以舞大武八佾以舞大夏此子之乐也。康周公故以赐鲁也。（清庙颂文王之诗也。管象吹管而舞武象之乐也。朱干赤盾戚也。此武象之舞所执也。佾犹列也。大夏禹乐文舞也。执羽文武之舞皆八列互言之耳康犹褒大也。易晋卦曰：康侯用锡马）子孙纂之至於今不废所以明周公德而。又以重其国也。（不废不废其此礼乐也。重犹尊也。）。
平王元年命卫侯和为公（和武公也。）初犬戎杀幽王武公将兵往佐周平戎甚有功王命为
定王十三年晋士会帅师灭赤狄晋侯请于王戊申以黻冕命士会将中军。且为太傅（代荀林父将中军。且加以太傅之官黻冕命卿之服太傅孤卿）。
灵王十八年鲁襄公之十九年也。郑公孙虿卒赴於晋大夫范宣子言於晋侯以其善於伐秦也。（襄十四年晋伐秦子乔见诸侯师而劝之济泾也。）六月晋侯请於王王赐之大路使以行礼（大路天子所赐车服扌名以行葬礼传言大夫有功则赐服路）。
汉高祖五年项籍死帝置酒对众折随何曰：腐儒（腐儒烂败言无所堪任）为天下安用腐儒祖意欲褒赏随何恐群臣不服故对众折辱令其自数功劳也。）随何跪进曰：夫陛下引兵攻彭城楚王未去齐也。陛下发步卒五万人骑五千能以取淮南乎！曰：不能随何曰：陛下使何与二十人使淮南如陛下之意是何之功贤於步卒数万骑五千也。然陛下谓何腐儒为天下安用腐儒何也。帝曰：吾方图子之功（图谋也。）乃以随何为护军中尉是年高祖置酒雒阳南宫帝曰：通侯诸将（旧曰：彻侯避武帝讳曰：通侯通亦彻也。通其功德通於王室也。又其後改为列侯列者见序列也。）毋敢隐朕（朕曰：我古者上下共文咎繇与帝舜言称朕屈原曰：朕皇考至秦独以为尊称汉遂因之而不改也。）言其情吾所以有天下者何项氏之所以失天下者何高起王陵对曰：（姓高名起汉帝年纪高帝时有信平侯臣都武侯臣起魏相邴吉奏高帝事有臣陵臣起）陛下而侮人（易也。读与慢同）项羽仁而敬然陛下使人攻城略地所降下者因以与之与天下同利也。项羽妒贤疾能有功者害之贤者疑之战胜而不与人功得地而不与人利此其所以失天下也。帝曰：公知其一未知其二夫运筹帷幄之中决胜千里之外吾不如子房填国家抚百姓给饣鬼饷不绝粮道吾不如萧何（填与镇同镇安也。饣鬼亦馈字）连百万之众战必胜必取吾不如韩信三者皆人杰吾能用之此吾所以取天下者也。项羽有一范增而不能用此所以我擒也。群臣悦服。
宣帝本始元年诏曰：夫褒有德赏有功古今之通义也。车骑将军光禄勋富平侯安世宿卫忠正宣德明恩勤劳国家守职秉义以安宗庙其益封万六百户次大将军光。
甘露二年单于始入朝帝思股肱之美图画其人於麒麟阁（武帝获麒麟时作此阁图画其象於阁遂以为名。又曰：汉宫阁疏云：萧何造）法其形貌署其官爵姓名惟霍光不名曰：大司马大将军博陆侯姓霍氏次曰：卫将军富平侯张安世次曰：车骑将军龙侯韩增次曰：後将军营平侯赵充国次曰：丞相高平侯魏相次曰：丞相博陵侯丙吉次曰：御史大夫建平侯杜延年次曰：宗正阳城侯刘德次曰：少府梁丘贺次曰：太子太傅萧望之次曰：典属国苏武皆有功德知名当世是以表而扬之明著中兴辅佐列於方叔召虎仲山甫焉（三人皆周宣王之臣有文武之功佐宣王中兴者言宣帝亦重兴汉室而霍光等并为名臣皆比於方叔之属）凡十一人。
成帝建始四年河决於馆陶河是使者王延世使塞（命其为使而塞河也。《华阳国志》云：延字长叔犍为资中人也。）以竹落长四丈大九围盛以小石两公夹载而下之三十六日河是成帝曰：东郡河决流漂二州校尉延世是防三旬立塞其以五年为河平元年卒治河者为著外繇六月（以卒治河有劳虽执役日近皆得比繇戌六月也。著谓著於簿籍也。）惟延世长於计策功费约省用力日寡朕甚嘉之其以延世为光禄大夫秩中二千石赐爵关内侯黄金百斤。
後汉光武初景丹为偏将军号奉义侯从击王郎将儿宏等於南燕郎兵迎战汉军退（续《汉书》曰：南燕贼足里上营得上彭车轾重数重也。）丹等纵突骑击大破之追奔十馀里死伤者纵横丹还光武谓曰：吾闻突骑天下精兵今乃见其战乐可言邪。
建武四年渔阳太守彭宠反上谷太守耿况屡攻破之。
五年宠死天子嘉况功使光禄大夫樊宏诏况曰：惟况功大不宜监察从事边郡塞苦不足久居其诣行在所赐甲第奉朝请封阳平侯五年建威大将军耿攻张步於临淄张步复来攻击破之後数日车驾至淄自劳军群臣大会帝谓曰：昔韩信破历下以开基今将军攻祝阿以发迹此皆齐之西界功足相方而韩信袭击已降将军独敌其功乃难於信也。
六年征西大将军冯异朝京师引见光武谓公卿曰：是我起兵时主簿也。为吾披荆棘定关中既罢使中黄门赐以珍宝衣服钱帛诏曰：仓卒芜蒌亭豆粥滹沱河麦饭厚意久不报异稽首谢曰：臣闻管仲谓桓公曰：愿君无忘射钩臣无忘槛车齐国赖之臣今亦愿国家无忘河北之难小臣不敢忘巾车之恩後数引燕见定议图蜀留十馀日令异妻子随还西上。
八年征隗嚣征虏将军祭遵屯公孙述遣兵救嚣诸将奔还遵独留不却诏曰：将军连年距难众兵即却复独案部功劳烂然兵退无宿戒粮食不豫具今乃调度恐力不堪国家知将军不易亦不遗力送缣千匹以赐吏士。
陈俊初为安集掾击铜马拜︹弩将军与五校战手接短兵追奔二十馀里斩将光武望而叹曰：战将尽如是，岂有忧哉！以俊为琅琊太守行大将军事俊将兵击董宪於赣榆（赣榆县名属东海郡）进破朐贼孙阳平之是年张步畔还琅琊俊追讨斩之帝美其诏俊得专征青徐（华峤《书》曰：赐俊{尔土}《书》曰：将军元勋大著威震青徐两州有警得专征之也。）得抚贫弱表有义简制军吏不得与郡县相干百姓歌之数上书自请愿奋击陇蜀诏报曰：东州新平大将军之力也。负海猾夏盗贼之处国家以为重忧。且勉镇抚之。
明帝时窦宪既破北单于勒铭燕山乃班师诏使中郎将持节即五原拜宪大将军封武阳侯食邑二万户宪固辞封赐策许焉永平二年诏曰：大将军宪前岁出征克灭北狄朝加封赏固让不受舅氏旧典并爵土（西汉故事帝舅皆封）封宪冠军侯邑二万户笃郾侯景汝阳侯瑰夏阳侯各六千户宪独不受封。
永平中帝追感前世功臣乃图画二十八将於南官台其外。又有王尝李通窦融卓茂合三十二人其二十八将者太傅高密侯邓禹中山太守全椒侯马成大司马广平侯吴汉河南尹阜成侯王良左将军胶东侯贾复琅琊太守祝阿侯陈俊建威大将军好侯耿骠骑大将军参会侯杜茂执金吾雍奴侯恂积弩将军昆阳侯傅俊征南大将军舞阳侯岑彭左曹合肥侯坚镡征西大将军夏阳侯冯异上谷太守淮阳侯王霸建义大将军颍阳侯祭遵豫章太守中水侯李忠骠骑大将军栎阳侯景丹右将军槐里侯万修虎牙大将军安平侯盖延太常灵寿侯邳彤卫尉安成侯铫期骁骑将军昌成侯刘植东郡太守东光侯耿纯横野大将军山桑侯王尝城门校尉节陵侯臧宫大司空固始侯李通捕虏将军杨虚侯马武大司空安丰侯窦融骠骑将军慎侯刘隆太傅宣德侯卓茂。
傅育为武威将军护校尉战死育初为临长与捕虏将军马武等击羌滇浯功冠诸军及在武威声闻於匈奴食禄数十年秩奉尽赡给知友妻不免操井臼帝下诏追褒之封其子毅为明进七百户。
魏太祖令曰：故陈留太守枣祗天性忠能始共举义兵周旋征讨後袁绍在冀州亦贪祗欲得之祗深附於孤使领东阿令吕布之乱兖州皆叛惟范东河完在繇祗以兵据城之力也。後大军粮乏得东河以继祗之功也。及破黄巾定许得贼资业当兴立屯田时议者皆言当计牛输佃科以定施行後祗白以为僦牛输大收不增有水旱灾除大不便反覆来说孤犹以为当如故大收不可复改易祗犹执之孤不知所从使与荀令君讥议之时故军祭酒侯声云：科取官牛为官田计如祗议於官便於客不便声怀此云：云：以疑令君祗犹自信据计画还白执分田之术孤乃然之使为屯田都尉施设田业其时岁则大收後遂因此大田丰足军用摧灭群逆克定天下以隆王室祗兴其功不幸早殁追赠以郡犹未副之今重思之祗宜受封稽留至今孤之过矣。祗子处中宜加封爵以祗为不朽之事娄圭字子伯从太祖破马超等子伯功为多太祖尝叹曰：子伯之计孤不及也。
程昱尝从太祖征讨屡有功及中夏渐平太祖拊昱背曰：兖州不用君言吾何以至此。
徐晃为平寇将军太祖还邺留晃与夏侯渊拒刘备於阳平备遣陈式等十馀营绝马鸣阁道晃别征破之贼自投山谷多死者太祖闻甚喜假晃节令曰：此阁道汉中之险要咽喉也。刘备欲断绝外内以取汉中将军一举克夺计之善者也。
夏侯渊为行护军将军督朱灵等屯长安建安中抱罕宋建因凉州乱自号河西平汉王太祖使渊帅诸将讨建渊至围抱罕月馀拔之斩建及所置丞相已下渊别遣张等平河关渡河入小湟中河西诸尽降陇右平太祖下令曰：宋建造为乱逆三十馀年渊举灭之虎开关右所向无前仲尼有言吾与尔不如也。
文帝初凉州卢水胡反西河大扰诏以张既为凉州刺史既追击大破之斩首获生以万数帝甚悦诏曰：卿逾河历险以劳击逸以寡胜众功过南仲勤逾吉甫此勋非但破胡乃永宁河右使吾长无西顾之念矣。徙封西乡侯增邑三百并前四百户。
又诏朱灵曰：将军佐命先帝典兵历年威过方召功逾绛灌图籍所美何以加焉朕受天命帝有海内元功之将社稷之臣皆朕所以同福共庆传之无穷者也。今封俞阝侯富贵不归故乡如夜行衣绣。若平常所志愿勿难言灵谢曰：高唐宿所愿，於是更封高唐。
明帝青龙元年五月壬申诏祀故大将军夏侯太司马曹仁车骑将军程昱於太祖庙庭（魏书载诏曰：昔先王之礼於功臣存则显其爵位没则祭於大故氏功臣祠於庙庭大魏元功之臣动爵优著终始休明者其皆依礼祀之，於是以等配飨）。
齐王正始四年七月诏祀故大司马曹真征南大将军夏侯尚太常桓阶司空陈群太傅锺繇车骑将军张左将军徐晃前将军张辽右将军乐进太尉华歆司徒王朗骠骑将军曹洪征西将军夏侯渊後将军朱灵文聘执金吾臧霸破虏将军李典立义将军庞德武猛校尉韦典於太祖庙庭。
五年十一月癸夕卩诏祀故尚书令荀攸於太祖庙庭六年十一月祭太祖庙始祀佐命臣二十一人。
嘉平二年诸葛诞反骠骑将军王昶据夹石以逼江陵持施绩全熙使不得东诸葛诞既诛诏曰：昔孙膑救赵直走大梁西兵骤进亦所以成东征之势也。增邑千户并前四千七百户迁司空持节都督如故。
郭淮为雍州刺史嘉平元年迁征西将军都督雍凉诸军事三年诏曰：昔汉川之役几至倾覆淮临危济难功书玉册在关右三十馀年外征寇虏内绥民夷比岁以来摧破阙廖化车骑将军仪同三司持节都督如故进封阳曲侯邑凡二千七百八十户分三百户封一子亭侯。
高贵乡公时邓艾为安西将军大破姜维之众甘露元年诏曰：逆贼姜维连年狡黠民夷骚动西土不宁艾筹画有方忠勇奋发斩将十数馘首千计国威震於巴蜀武声扬於江岷今以艾为镇西将军都督陇右诸军事进封邓侯分百户封子忠为亭侯。
陈留王景元三年诏祀故军祭酒郭嘉於太祖庙庭四年邓艾平蜀下诏曰：艾曜威奋武深入虏庭斩将搴旗枭其鲸鲵使僭号之主稽首系颈历世逋诛一朝而平兵不逾时战不终日彻席卷荡定巴蜀虽白起破强楚韩信克劲赵吴汉禽子阳亚夫灭七国计功论勋不足比勋也。其以艾为太尉增邑二万户封二子亭侯各食邑千户。
又诏锺会曰：会所向摧弊前无强敌缄制众城网罗迸逸蜀之豪帅面纟专归命谋无遗策举无废功凡所降诛动以万计全胜独克有征无战拓平西夏方隅清晏其以会为司徒进封县侯增益万户封二子亭侯邑各千户。
晋武帝泰始二年王沉薨以佐命功武帝方欲委以万机既薨帝素服举哀赐密器朝服一具衣一袭钱三十万布百疋葬田一顷谥曰：元明年帝追思沉勋诏曰：夫表扬往行所以崇贤垂训慎终纪远厚德兴教也。故散骑常侍骠骑将军博陵元公沉蹈礼居正直心清粹经纶坟典才识通治入历常伯纳言之位出监收方岳之任内著谋猷外宣威略建国设官首登公辅兼统中朝出纳大命实有翼亮佐世之勋其赠沉司空公以宠灵既往使没而不朽。又前以翼勋之勋当受群臣之封而固辞恳至嘉其让德不夺其志可以郡公官属送葬。
咸宁元年诏论次功臣将配飨宗庙所司奏故太傅郑冲太尉荀ダ司徒石苞司空裴秀骠骑将军王沉安平献王孚等及太保何曾司空贾充太尉陈骞中书监荀勖平南将军羊祜齐王攸等十二人皆铭功太常配飨清庙。
惠帝太安初议郎周起义兵破妖贼张昌石冰等徐扬并平。又陈敏反於扬州以为安丰太守四品将军称疾不行密遣使告镇东将军刘准令发兵临江已为内应与顾荣甘草等以兵攻敏敏众奔溃追获斩之。又吴兴钱会反复率合乡里义众讨会斩之传首建康三定江南开复王略帝嘉其勋以行建威将军吴兴太守乌城县侯帝以频兴义兵勋诚并茂乃以阳羡及长城之西乡丹阳之永世别为义兴郡以彰其功焉怀帝末顾荣卒帝临丧尽哀欲赠荣依齐王功臣格吴郡内使殷佑上笺论荣之功曰：昔贼臣陈敏凭宠籍权氵舀天作乱兄弟姻娅盘固州郡威逼士庶以为臣仆于时贤愚计无所出故散骑常侍安东军司嘉兴伯顾荣经德体道谋猷宏远忠贞之节在困弥厉岖艰难之中逼迫奸逆之下每惟社稷发愤忄亢忾密结腹心同谋致讨信著群士名冠东夏德声所振莫不响应荷戈骏奔其会如林荣乃躬当矢石为众率先忠义奋发忘家为国历年逋寇一朝土分兵不血刃荡平六州勋茂上代义彰天下伏闻论功依故大司马齐王格不在帷幕密谋参议之例下附州征野战之比不得进爵拓土赐拜子弟遐迩同叹江表失望齐王亲则近属为方岳仗节握兵都督近畿外有五国之援内有宗室之助称兵弥时役连天下元功虽建所丧亦多荣众无一旅任非藩翰孤绝江外王命不通临危独断以身殉国官无一金之费人无终朝之劳元恶既殄高尚成功封闭仓廪以俟大军故国安物阜以义成俗今日霸图事举未必不繇此而隆也。方之於齐强弱不同优劣亦异至於齐府参佐扶义助强非创谋之主皆赐班受瑞或公或侯荣首建密谋为方面盟主功高元帅赏卑下佐上经国纪功之班下孤忠义授命之士夫孝积幽明王教所崇况。若荣者济难宁国应天先事历观古今未有立功。若彼酬报如此者也。繇是赠荣侍中骠骑将军开府仪同三司谥曰：元。
愍帝初为秦王索立王为皇太子及即尊位迁侍中大仆以首迎大驾坛受玺之功封弋居伯寻诏曰：朕昔遇厄运遭家不造播越宛楚爰失旧京幸宗庙宠灵百辟宣力得从藩卫乎！群公之上社稷之不陨实公是赖宜替百揆傅弼朕躬其授卫将军领太尉位特进军国之事悉以闻之。
明帝时纪瞻为领军将军王敦之乱帝使谓詹曰：卿虽病但为朕卧护六军贼平复自表还家帝不许固辞不起诏瞻忠亮雅正识局经济屡以年耆病久逡巡告诚朕深明此屯操重高其志今听所执其以为骠骑将军常侍如故服物制度一案旧典遣使就拜止家属为府瞻既卒後朝廷论讨王含功追封华荣子降先爵二等封次子一人亭侯。
成帝时温峤薨帝下册《书》曰：朕以眇身纂承洪绪光阐大道化洽时雍至乃狂狡氵舀天社稷危逼惟公明鉴特达识心经远惧皇纲之不维忿凶寇之纵暴唱率群后五州响应首启戎行元恶受馘王室危而复安三光幽而复明功格宇宙勋著八表方赖大猷以拯区夏天不遗早世薨殂朕用痛悼於厥心夫褒德铭勋先王之明典今追赠公侍中大将军持节都督刺史馀如故赐钱百万布千疋谥曰：忠武祠以太牢初葬於豫章後朝廷追峤勋德特为造大墓於元明二帝陵之北陶侃上。表曰：故大将军峤忠诚著於圣世勋义感於人神非臣笔墨所能称陈临卒之际与臣书别臣藏之箧笥时时省视每一思述未尝不中夜抚膺临饭酸噎人之云：亡峤实当之谨写峤书上呈伏惟陛下既垂御省伤其情旨死不忘忠身没黄泉追恨国耻奖臣戮力救济艰难使亡而有知抱恨结草岂乐今日劳费之事愿陛下慈恩停其移葬使峤棺柩无风波之危魂灵安於后土诏从之後峤後妻何氏卒子放之便载丧还都诏葬建平陵北并赠峤前妻王氏及何氏始安夫人印绶。
郄鉴为太尉薨帝朝晡哭于朝堂遣御史持节护丧事赠赙一依温峤故事册曰：惟公道德冲邃体识弘远忠亮雅正行为世表历位内外勋庸弥著乃者约峻狂狡毒流朝廷社稷之危赖公以宁功侔古烈勋迈桓文方倚大猷藩翼时艰昊天不吊奄忽薨殂朕用悼于厥心夫爵以显德谥以表行所以崇明轨迹丕扬徽邵今赠太宰谥曰：文成祀以太牢魂而有知嘉兹荣宠。
魏咏之字长道早与刘裕游款及桓玄篡位协替义谋玄败授建威将军豫州刺史桓歆寇历阳咏之率众击走之义熙初进吴国内史卒于官诏曰：咏之器宇弘劭识局贞隐同奖之诚实铭王府敷绩之效垂惠在人奄致陨丧恻怆于心可赠太常加散骑常侍其後录其替义之功追封江陵县公食邑二千五百户。
後魏道武初尉古真从帝在贺兰部为贺染于所执伤一目古真弟诺少侍帝以忠谨著称从围守山诺先登伤一目帝叹曰：诺兄弟并毁其目以建功效诚可嘉也。宠待遂隆除平东将军赐爵安乐子。
于栗为冠军将军从帝伐中山及赵魏平定帝置酒高谓栗曰：卿即吾之黥彭大赐金帛。
明元在东宫王雒儿给事帐下元绍之逆帝还宫社稷获雒儿有功焉即位拜散骑常侍诏曰：士处家必以孝敬为本在朝则以忠节为先不然何以立身於当世扬名於後代也。散骑常侍王雒儿车路头等服勤左右十有馀年忠谨恭肃久而弥至未尝须臾之顷有废替之心及至艰难人皆易志而雒儿等授命不移贞操逾恳虽汉之樊灌魏之许典无以加焉勤而不赏何以奖劝将来为臣之节其赐雒儿爵新息公加直意将军永兴五年卒赠太尉建平王赐温明秘器载以せ京车使殿中卫士为之导从帝亲临哀恸者四焉。
叔孙俊道武时为猎郎帝即位与元磨浑等拾遗左右及朱挺王悦将为大逆俊觉悦遂杀之帝以俊前後功重军国大计一以委之泰常元年卒帝甚痛悼之亲临哀恸朝野无不追惜赠侍中司空安城王赐温明秘器载以せ京车卫士导从陪葬金陵于後有大功及宠幸贵臣薨赠赙送终礼皆依俊故事无得逾之者。
太武时伊为振威将军帝之将讨凉州也。议者咸谏唯司徒崔浩劝帝决行群臣出後言於帝曰：若凉州无水草何得为国议者不可用也。宜从浩言帝善之既克凉州帝大会於姑臧谓群臣曰：崔公智计有馀吾亦不复奇之弓马之士而所见能与崔同此深可奇顾谓浩曰：智力如此终至公相浩曰：何必读书然後为学卫青霍去病亦不读书而能大建勋名致位公辅帝曰：诚如公言（又浩为太常卿时议击蠕蠕浩策成策略太武幸其第加侍中特进抚军大将军赏谋之功也。帝诏新降高车渠帅数百人赐食酒於前帝指浩浩以示之曰：汝曾视此人纤懦弱手不弯弓持矛其胸中所怀乃逾于兵甲朕始时虽存征讨之意而志虑不自决前後克捷皆此人导吾令此耳）。
豆代田为勇武将军从帝讨平凉击破赫连定得奚斤等帝以定妻赐之诏斤膝行受酒於代田敕斤曰：全尔身命者代田功也。
来大千为征北大将军时吐京胡反以大千为都将讨平之大千在吐京卒丧还停於平城南帝而问之左右以对帝悼叹者良久诏曰：大千忠勇尽节功在可嘉今听其丧入殡城内赠司空谥曰：庄公子兵颓袭爵。
奚乌侯以功进爵夷馀公出为虎牢镇将兴光中卒诏丧礼依其伯父尝农王斤故事陪葬金陵。
献文时慕容白曜为征南大将军攻宋无盐等戍一旬之内频拔四城威震齐主帝嘉焉诏曰：卿扌总率戎旅讨除不宾霜戈所向无不摧靡旬日之内克拔四城韩白之功何以加此虽斗城戍将房崇吉守迷不顺危亡已形溃在旦夕宜勉崇威略务存长辔不必穷兵极武以为劳顿。
尉元为镇南大将军宋沈攸之吴忄喜公领卒数万从沂清而进元遣孔伯恭大破贼军拜元都北兖州诸军事镇东大将军开府徐州刺史帝诏元曰：贼将沈攸之吴忄喜公驱率蚁众进寇下邳卿戎昭果毅智勇奋发水陆邀绝应时摧殄自淮以北廓然清定皆是元帅经略将士效力之所致也。朕用嘉之今方欲清荡吴会悬旌秣陵至於用兵所宜形势进止善加量度动静以闻。
孝文以长孙嵩在太武时为太尉北平王薨帝追录先朝功臣以嵩配飨庙庭。
又以穆崇自太祖为魏王拜崇征虏将军从平中原及薨命崇立祀子孙世奉焉太和中追录功臣以崇配飨崇之孙真尚长城公主卒谥曰：宣帝追思崇勋令著作郎韩显宗与真撰定碑文建於白登山。
崔玄伯为周兵将军疾卒後帝追录先朝功臣以玄伯配飨庙庭。
陆丽在文成时以辅立功迁司徒公为乙浑所害献文甚惜之谥曰：简王陪葬金陵帝追录先朝功臣以丽配飨庙庭。
薛真度自帝迁雒每献计於帝劝先取樊邓後攻南阳故为帝所赏赐帛一百疋。又加持节正号冠军改封临晋县开国公食邑三百户诏曰：献忠尽心人臣令节标善之赏有国徽范故一言可以兴邦片辞可以丧国得无远录前谋以褒厥善真度，爰自迁京每在戎役沔北之计常所与闻知无不言颇见采纳及六师南迈朕欲超捷新野群情皆异真度独与朕同抚宁蛮夷实有勤绩可增邑二百户转征虏将军豫州刺史。
李崇文成元皇后兄之子也。帝南讨昏扬灵珍遣弟婆罗与子双领骑万馀袭破武兴诏崇都督陇右诸军讨之崇大破之斩婆罗灵珍走奔汉中帝在南阳览表大悦曰：使朕无西顾之忧者李崇之功也。以崇为都督梁秦二州诸军事本军将军梁州刺史帝手诏曰：今洮陇克清镇捍以德尔之威惠既宣实为远寄故敕授梁州用宁边服便可善思经略去其可除安其可育公私所患悉令芟夷。
任城康王孙嵩为武卫将军从帝伐齐斩获万计勇冠三军帝大悦而言曰：任城康王有大福德文武出其门以功赐爵高平县侯赉帛一千五百匹。
高闾为镇南将军相州刺史及帝车驾至邺帝频幸其州馆诏曰：闾昔在中禁有定礼正乐之勋作藩於州有廉清公之美自大军停轸庶事咸丰可谓国之老成善始令终者也。每惟厥德朕甚嘉焉可赐帛五百疋粟一千斛马一疋衣一袭以褒厥勤。
韩显宗自帝南伐为右军府长史征虏将军统军事次赭阳南齐成主成公期遣其军主胡松高法授等并引齐人来击军营显宗亲率拒战遂斩法授首显宗至新野帝诏曰：卿破贼斩帅殊益军势朕方攻坚城何不作露布也。显宗曰：臣顷闻镇南将军王肃获贼二三驴马数疋皆为露布臣在东观私每哂之近虽仰凭威灵得摧鬼虏兵寡力弱擒斩不多脱复高曳长缣虚张公捷尤而效之其罪弥甚臣所以敛毫卷帛解上而已帝笑曰：如卿此勋诚合茅土须赭阳平定简审相酬新野平以显宗为镇南广阳王谘议参军。
宣武以王肃自南齐来归孝文时为将相有大功及薨於寿春帝为举哀诏曰：肃奄至不救痛惋兼怀可遣中书侍郎贾思伯兼通直散骑常侍抚慰厥孤给东园秘器朝服一袭钱三十万帛一千匹布五百匹蜡三百斤并问其卜迁远近专遣侍御史一人监丧护事务令优厚。又诏曰：死生动静卑高有域胜达所居存亡崇显故杜预之殁窆於首阳司空李冲覆舟是顾瞻斯所诚亦二代之九原也。故杨州刺史肃诚义结於二世英会符於李杜平生本意愿终京陵既有宿心宜遂先志其令葬於冲预两坟之间使之神游相得也。赠侍中司空。
邢峦为安东将军大破梁兵帝赐峦玺《书》曰：知大戡鬼虏威振贼庭淮外雾披徐方盖卷王略远恢混一维始公私庆泰何快如之贼衍此举实为倾国比者宿豫陷殁淮阳婴城凶狡亻舟张规抗王旅将军忠规协著火烈霜摧雷动岱阳风扫沂峄遂令逋诛之寇一朝歼夷元鲸大憝千里折首殊勋茂捷自古莫二但扬区未安馀烬宜荡乘胜掎角势不可迟便可率厉三军因时经略申威东南清彼江介忘此疲劳用图永逸进退规度委之高。
後周太祖河桥之战马中流矢坠地都督李穆以马授帝遂得俱免擢授武卫将军加大都督车骑大将军仪同三司进爵安武郡公增邑一千七百户前後赏赐不可胜计久之帝美其忠节乃叹曰：人之所贵唯身命耳李穆遂能轻身命之重济孤於难虽复加之以爵位赏之玉帛未足为报也。乃特赐铁券恕以十死进骠骑大将军开府仪同三司侍中初穆授帝以骢马其後中厩有此色马者悉以赐之穆为并州扌总管长子授车骑大将军仪同三司大都督进爵为公帝令功忠世子并与略阳公游处於时辈之中特被引接每有遐方服玩异域珍奇无不班锡低授小武伯进爵安乐郡公。
高琳为卫将军从擒莫多娄贷文仍战河桥琳先驱奋击勇冠诸军帝嘉之谓之曰：公即我之韩白也。
赫连达字朔周盛乐人勃勃之後曾祖库多汗因避难改姓杜氏初从贺拔岳西征及岳为侯莫陈悦所害达驰请帝引军平悦帝谓诸军曰：当清水公（清水公即贺拔岳也。）遇祸之时君等性命悬於贼手虽欲来其路无从杜朔周冒万死之难远来见及遂得共尽忠节同雪雠耻虽藉众人之力实赖杜子之功劳而不赏何以劝善乃赐马二十匹。
宇文贵为大将军破支羌於粟坂帝美其功遂於粟坂立碑以纪其绩。
赵昶自以被拔擢居将帅之任倾心下士虏获氐抚而使之皆为昶尽力帝曰：不烦国家士马而能威服氐者赵昶有之矣。
</div>
    <div class="pagination">
<a href="册府元龟_page107.html">上一页</a><span>...</span><a href="册府元龟_page103.html">103</a><a href="册府元龟_page104.html">104</a><a href="册府元龟_page105.html">105</a><a href="册府元龟_page106.html">106</a><a href="册府元龟_page107.html">107</a><span class="current-page">108</span><a href="册府元龟_page109.html">109</a><a href="册府元龟_page110.html">110</a><a href="册府元龟_page111.html">111</a><a href="册府元龟_page112.html">112</a><a href="册府元龟_page113.html">113</a><span>...</span><a href="册府元龟_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
