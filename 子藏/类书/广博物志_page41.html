<!DOCTYPE html>
<html>
<head>
    <meta charset="UTF-8">
    <title>广博物志 - 第 41 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 41 页/共 80 页</h1>
    <div class="content">　　谢惠连改诗既罢无知音者遇好句自吟而已【杜注】汤休谓呉迈云吾诗可为汝诗父谢光禄云不然汤可为庻兄【诗品】
　　沈麟士制黒蝶赋以寄意【南史】
　　王筠好弄葫芦毎吟诗则注水于葫芦倾已复注若掷之于地则诗成矣【诗源指诀】
　　髙爽博学多才坐事被系作镬鱼赋以自况其文甚工后遇赦得免【南史】
　　张率年十六作赋颂二千余首虞讷见而诋之率一旦焚毁更为诗示之托云沈约讷便句句嗟称率曰此吾作也讷慙而退【并上】
　　谢秘书平生不嗜书独爱沈约集行立坐卧靡不讽咏犹以为未足独搆一室四壁冩沈诗案头席上冩小卷及册子甚伙不复襍一他书大书额曰沈郎书室谢朏字敬冲谢庄子幼聪慧十嵗能属文庄游土山使朏命篇揽笔便就庄抚其背曰真吾家千金【南史】
　　齐武陵王晔作短句诗学谢灵运陈太祖曰康乐放荡作体不辩有首尾安仁士衡深可宗尚顔延之抑其次也【南齐书】
　　鲍照尝谒临川王义庆有人止之照曰千载上有英才异士沈没不闻者安可数哉大丈夫岂可遂韬知能使萧艾不辨终日碌碌与燕雀相随乎于是奏诗义庆大竒之【钟嵘诗评】
　　江祐尝诣谢朓朓言有一诗已呼取既而便停祐问其故曰定复不急【南齐书】
　　竟陵王尝夜集学士刻烛为诗四韵者则刻一寸以此为率萧文琰曰烧一寸烛而成四韵诗何难之有乃与江洪等共叩铜鉢响絶则成诗皆可观
　　沈琛见王俭诗曰王令文章大进丘灵鞠曰何如我未进时
　　刘孝绰兄弟相朂以学并工属文孝绰尝云三笔六诗三即第三弟孝仪六即第六弟孝威【梁书】
　　刘孝绰辞藻为后进所宗尝为诗曰塞外羣鸟返云中侣防归髙祖见大怒即夺侍郎又为诗二首其一曰鸣镳响夹毂飞葢倚林庐其二曰城阙山林逺一去不相闻髙祖嗟赏复侍郎沈约曰卿以诗失黄门还以诗得黄门孝绰曰此即既为风所开复为风所落也
　　刘显尝为上朝诗沈约见而美之命工书人题之于郊居宅壁后显博闻彊记过于裴顾时波斯献生师子帝问师子有何色显曰黄师子超不及白师子超
　　顾欢六歳家贫父使田中驱鹊欢作黄鹊赋而归鹊食稻过半父怒欲挞之见赋乃止
　　到溉孙荩早聪慧位尚书殿中郎尝从武帝幸京口登北顾楼赋诗荩受诏便就上以示溉曰荩定是才子翻恐卿从来文章假手于荩因赐绢二十疋后溉毎和御诗上輙手诏戏溉曰得无贻厥之力乎
　　陈郡袁嘏自重其文谓人云我诗应须大材迮之不尔飞去【并上】
　　有何赠箸者常于任昉座赋诗而其诗言不类任云卿诗可谓高厚其人大怒曰遂以我诗为茍号【金楼子】梁武于武徳殿毎诗限三刻成谢微二刻便就文甚美梁元帝书记皆出洪亭丁觇之笔军府多未相重故语云丁君十纸不敌王褒数字
　　落花诗自梁萧子范始
　　金城内刺史院有髙斋梁昭明太子于此斋造文选简文为晋安王镇襄阳日引刘孝威等于此斋综覈诗集凡十人资给丰厚时号髙斋学士
　　陈使傅縡聘齐以薛道衡接对之縡赠诗五十韵道衡和之南北称美魏収曰傅縡所谓以蚓投鱼耳【北史】陈后主集有宣猷堂燕集五言曰披钩赋韵逐韵多少次第而用坐有江总陆瑜孔范等三人后主韵得迮格白赫易夕掷斥折唶字其诗用韵与所得韵次前后正同是先书韵为钩坐客均探各据所得循序赋之正后世次韵类也
　　魏収随父赴边欲以武艺自逹郑伯调之曰魏郎弄防多少収慙遂折节读书夏月坐版牀随树隂讽诵积年牀版为之锐减而精力不辍年二十七上南狩赋甚见褒美伯谓曰卿不遇老夫犹应走兎【北史】
　　祖珽字孝徴神情机警辞藻遒逸与裴譲之并有令誉为当世所推省中语曰多才多能祖孝徴能赋能诗裴让之【北齐书】
　　髙祖宴侍臣于清徽堂遂令黄门郎崔光读暮春羣臣应诏诗至彭城王勰诗髙祖为改一字勰曰臣露此拙方见圣朝之私赖神笔赐刋得有令誉髙祖曰虽雕琢一字犹是玉之本体勰曰臣闻诗三百一言可蔽今陛下刋以一字足以价等连城【后魏书】
　　齐文宣帝崩当朝文士各作挽歌十首择其善者用之魏収杨休之祖孝徴等不过得一二首卢思道独有八篇人称八美卢郎【北史】
　　卢思道与庾知礼作诗知礼成而思道未就知礼曰卢诗何太眷眷思道曰自许编蒲疾何如织锦迟【谈薮】北齐并州有士族好为可笑诗赋轻蔑邢魏诸公众共嘲弄虚相称赞必击牛酾酒延之其妻明鉴人也泣而谏之此人叹曰才华不为妻子所容与何况行路至死不觉【顔氏家训】
　　阳俊之多作五言歌词荡而拙世俗流传名为阳五伴侣写卖不絶俊之遇于市言其字误取而改之卖者曰阳五古之贤人君何所知轻敢议论俊之大喜自言有集十卷虽家兄亦不知吾是才士【家训】
　　李百药见子而论诗子不答百药退谓薛収曰吾上陈应刘下述沈谢分四声八病刚柔清浊各有端序音若埙篪而夫子不应我其未逹欤薛収曰吾尝闻夫子之论诗矣上明三纲下逹五常于是徴存亡辩得失故小人歌之以贡其俗君子赋之以见其志圣人采之以观其变今之营营驰骋乎末流是夫子之所痛也不答则有由矣【文中子】




　　广博物志卷二十九
<子部,类书类,广博物志>
　　钦定四库全书
　　广博物志卷三十
　　明　董斯张　撰
　　艺苑五【纸　墨　笔　砚　书　图画附】
　　笔述也述事而书之也砚研也研墨而使和濡也墨痗也似物痗墨也纸砥也谓平滑如砥石也【释名】
　　左伯之纸妍妙辉光仲将之墨一如漆【萧子良文】
　　蔡伦始制茧麻二纸张华作菭纸王羲之制谷藤二皮之纸
　　密香纸以密香树皮叶作之文如鱼子极香而坚泰康五年大秦献三万幅帝以万幅赐当阳侯杜预令写所撰春秋什例及经传集解以进【嵇含南方草木状】
　　何曽好学博闻武帝拜为太尉性奢侈人以小纸为书敕记室勿报
　　王右军少年多用紫纸中年用麻黄纸又用张永义制纸取其流丽便于行笔蔡中郎非流纨丰素不妄下笔韦诞云用张芝笔左伯纸任及墨兼此三具又得巨手然后可以建径丈之字方寸千言韦昶善书而妙于笔故子敬称为奇絶
　　古有藤角纸范云土纸不可作文书皆令用藤角江寕县东十五里有纸官署齐髙帝于此造纸之所也常造凝光纸赐王僧防一云银光纸也【丹阳记】
　　阮孝绪十嵗随父为湘州行事不书官纸以成亲之清白【南史】
　　义熈中刘毅镇江州为卢循所败及徙荆州益复怏怏常纸作书约部将王亮储兵作逆忽风展纸不得书毅仰天大诟风遂吹纸入空须臾碎裂如飞雪纷下未几毅败【异苑】
　　陶休昔以二百纸与汝吾留百枚【许长史与玉斧书】
　　五色纸故在小郎处勿令失也【杨羲与许穆书】
　　简文帝集纲启谨奉红牋二十副陆倕有谢安成王赐西蜀牋纸一万幅简文帝又云特送四色纸三万枚湘东王防最云晋宋间有一种纸或一幅长丈余言就船中抄世谓蠒又云张载纸铭并称纸为畨【北户録以下墨】伏牺初以木刻字轩辕易以刀书虞舜造笔以漆书于方简邢夷作墨史籀始墨书于帛仲由作砚蔡伦作纸【物原】
　　笔神曰佩阿砚神曰防妃墨神曰回氐纸神曰尚卿笔神曰昌化【致虚阁杂爼】
　　墨始造于黄帝之时一云田真造墨
　　庐山有石墨可书【浔阳记】
　　筑阳县有墨山山石悉如墨【荆州记】
　　初韦仲将墨法铁臼中三万杵杵多益愈后贾思勰法曰亦三万杵杵多益善
　　魏韦仲将用真珠麝香二物后魏贾思勰用梣木鸡白真珠麝香四物
　　汉有隃麋墨东宫香墨邺中三台有曹公石墨
　　古有九子之墨祝婚者多子
　　张金好墨过市数蠡并市豪笔备即写书【石崇奴券】
　　王右军为临川内史作宅新城遗有墨池至今池有墨花
　　班孟能嚼墨一喷皆成字尽纸有意义【神僊传】
　　诸郡守劳讫遗陈土宜字有谬误及书迹滥劣者必令饮墨水一升【北齐朝防仪又秀才冒滥者亦如之】
　　舍利佛所以称智慧第一者世尊方欲知身子智慧多少者以须弥为砚子四大海水为墨以四天下竹木为笔满四天下人为书师欲写身子智慧者犹不能尽况凡夫五通而能测量耶故称智慧第一也【法苑珠林以下笔】制笔之法桀者居前毳者居后彊者为刄懦者为辅参之以荣束之以管固以漆液泽以海藻故曰笔妙【韦诞笔经】上刚下柔乾坤位也新故代谢四时次也圆和正直规矩极也首黄管天地色也【蔡邕笔赋】
　　岂其作笔必兎之毫调利难秃亦有鹿毛【晋王隐笔铭】天子笔管以错寳为跗官师路扈为之以杂寳为匣厠以玉璧翠羽【西京杂记】
　　汉制尚书郎作文书起草月赐赤管笔一双隃麋墨一枚【上】
　　濯笔池在虎头山相传汉昭烈濯笔处【湖广志】
　　在平原尝按行曹公器物书刀五枚琉璃笔一枝景初二年七月七日刘媫妤云见此使人怅然【陆机与弟书】张华博物志成晋武帝赐以麟角笔管辽西所献也青銕砚用于阗所上銕为之也又赐侧理纸万番南越所贡汉人言陟厘与侧理相乱盖南人以海苔为纸其理纵横邪侧因以为名【王子年拾遗记】
　　南朝呼笔四管为一牀【搜神记】
　　余尝自为笔甚可用谢安石庾稚恭每就吾求之靳而不与【羲之笔法】
　　羲之有巧石笔架名扈班献之有班竹笔筒名裘钟皆世无其匹【致虚阁杂爼】
　　王羲之得用笔法于白云先生先生遗之防须笔又钟繇张芝皆用防须笔【笔髓】
　　人有以緑沉漆管笔遗王逸少【笔谱】
　　南朝有姥善作笔萧子云常书用此笔笔心用胎发【焦氏笔乘】
　　有人以緑沉漆竹管及镂管见遗斯亦可玩讵必以金玉哉尝答牛亨之问曰蒙恬以枯木为管鹿毛为柱羊皮为被【王羲之笔经】
　　王祐病有鬼至其家留赤笔十余枝在荐下曰可使人簮之出入辟恶凡举事皆无恙【搜神记】
　　郄诜射防第一再拜其笔曰龙须友使我至此后有贵人遗金并枝蕋石簮咸与弟子曰可市笔三百管退亦藏之贮以文锦一千年后当令子孙以名香礼之【龙须志】
　　慧逺禅师退隐硖石山着湼槃经成掷其笔曰若疏义契理笔驻空已而果然后人名掷笔堂
　　元帝为湘东王时好文学著书常纪録忠臣义士及文章之美者笔有三品或金银雕饰或用班竹为管忠孝全者用金管书之德行精粹者用银管书之文章赡逸者以班竹管书之【梁书】
　　纪少瑜字幼晹尝梦陆倕以一束青镂管笔授之文词因此大进【上　以下砚】
　　自有书契即有此砚盖始于黄帝时也一云子路作昔黄帝得一玉纽治为墨海焉其上篆文曰帝鸿氏之砚【事类赋注】
　　范乔年两嵗祖父馨卒临终抚其手曰恨不见汝成人以吾所用砚与之始五嵗祖母以此言告乔乔便执砚涕泣【陈留志】
　　晋袁彖赠庾翼蜯砚
　　蒋道支于水侧见一浮楂取为砚制形象鱼有道家符谶及纸皆内鱼砚中常以自随二十余年忽失之梦人云吾暂游湘水过湘君庙为二妃所留今复还可于水际见寻也道支诘旦至水侧见者得一鲤鱼买剖之得先时符谶及纸方悟是所梦人弃之俄而雷雨屋上有五色气直上入云后人有过湘君庙见此鱼砚在二妃侧【异苑】
　　武帝性纯俭呉令唐镛进铸成盘龙火炉翔凤砚盖诏禁锢终身【梁书以下书】
　　造书凡有三人长名曰梵其书右行次曰佉卢其书左行少者苍颉其书下行【法苑珠林】
　　伏羲氏始画八卦命臣飞龙氏造六书【古三坟】
　　苍颉石室记有二十八字在苍颉北海墓中土人呼为藏书室周时无人识秦李斯始识八字曰上天作命皇辟迭王汉叔孙通识十二字【通志】
　　苍颉之作书也自环者谓之私背私谓之公【韩非子】苍颉之初作书盖依类象形谓之文其后形声相益谓之字文者物象之本字者孶乳而生【説文序】
　　苍颉篇李斯所造而云汉兼天下海内并厠豨黥韩覆畔讨灭残非本文也【家训】
　　苍颉有七章李斯所作鞄甍是其一萹内有治皮之事【考工记注】
　　史皇殁塟利乡亭学书者皆徃投刺祀之不絶【皇览】论衡云学书者讳丙日云苍颉以丙日死按古五行书苍颉丙寅死辛未塟
　　崆峒山中有尧碑禹碣皆籕文焉伏滔述帝功德铭曰尧碑禹碣厯古不昧【述异记】
　　今请陈为书之本始也造文之既肇矣乃是五色初萌文章画定之时秀人民之交别隂阳之分则有三元八防羣方飞天之书又有八龙云篆明光之章也其后逮二皇之世演八防之文为龙凤之章拘省云篆之迹以为顺形梵书分破二道壤真从易配别本支乃为六十四种之书也遂播之于三十六天十方上下也各各取其萹类异而用之音典虽均蔚迹隔异矣校而论之八防之书是书之至真建文章之祖也云篆明光是其根宗所起有书而始也今三元八防之书皇上太极髙真清仙之所用也云篆明光之章今所见神灵符书之字是也尔乃见华季之世生造乱真共作巧末趣径下书皆流尸浊文滛僻之字舍本効假是嚣秽死迹耳【陶隐居真诰】
　　八显者一曰天书八防是也二曰神书云篆是也三曰地书龙凤之象也四曰内书龙鱼鸟所吐者也五曰外书鳞甲毛羽所载也六曰鬼书杂体防昧非人所解者也七曰中夏书草艺云篆是也八曰戎夷书类于昆虫者也此六文八体或今字同古或古字同今符彩交加共成一法合为一用故同异无定也此依宋法师所説未见正文而三洞经中符有字者如古文尚书中有古字与今同者耳【云笈七签】
　　夫运笔邪则无芒角执笔寛则书缓弱掣短则法拥肿撆长则法离澌书促则字势横画踈则字形慢拘则乏势放又少则纯骨无媚纯肉无力少墨浮澁多墨笨钝比并皆然任意所之自然之理也若抑扬得所趣舍无违笔亷断触势峰郁扬波折节中规合矩分间下注浓纤有方肥痩相和骨力相称婉婉暧暧视之不足棱棱凛凛常有生气适眼合心便为甲科众家可识亦当复由串耳六义可工亦当复由习耳一闻能持一见能记且古且今不无其人大抵为论终归是习程邈所以能变书体为之旧也张芝所以能善书工学之积也既旧且积方可肆其谈【陶隐居真诰】
　　墨薮五十六种书太昊作龙书神农作穗书【命屏封作】黄帝以苍颉鸟迹为篆书因卿云见作云书少昊作金天鸾凤书髙阳制科斗书髙辛作仙人形书尧作书夏后作钟鼎书倒薤【务光】虎书【史佚】鸟官【周文赤雀衔书武王丹乌入室作】填书【周媒氏作】大篆复篆【史籀】殳书【文记笏武记殳】小篆【周】仙人篆【李斯改】麒麟篆【仲尼弟子作】转宿书【子韦】虫书【秋胡妻】传言书【六国】小篆刻符书【李斯】书【程邈】署书【萧何作】藁书【仲舒】气候书【司马相如】芝英书【汉】金错书尚方大篆【程邈】鹤头偃波书【诏板所用】蚊脚书【上诏用】垂露悬针篆【汉曹喜】章草【杜伯度】飞白【蔡邕】一笔书【张芝】八分书【王次仲】虵书【鲁唐终】行书【正之小也钟繇谓之行押书后汉刘徳升造】散书【卫恒】龙爪书行隷【王羲之】八体书【二王】虎爪书【王僧防】鬼书【宋元嘉】花书【河东山】外国胡书天竺书　悬针小篆体也倒薤小篆体也八体书亦图此法【或云出曹喜】金错书八体书法不图其形或云以铭金石垂露书如悬针【王愔文字志】
　　昔周宣王时史籀始着大篆十五篇或与古同或与古异世谓之籀书者也及平王东迁诸候立政家殊国异而文字乖形秦始皇帝初兼天下丞相李斯乃奏易之罢不合秦文者斯作苍颉篇中车府令赵髙作爰厯篇太史令胡母敬作博学篇皆取史籕大篆或颇省改所谓小篆者或曰下杜人程邈为衙狱吏得罪始皇幽系云阳十年从狱中作大篆奏之始皇始皇善之出以为御史使定书自秦壊古文有八体一曰大篆二曰小篆三曰刻符四曰虫书五曰摹印六曰署书七曰殳书八曰隷书王莽时使司空甄豊校文字部改定古文复有六书一曰古文孔氏壁中书也二曰竒字即古文而异者也三曰篆书秦篆书也四曰佐书即书也五曰縁篆所以摹印也六曰鸟书所以书幡信也秦既用篆奏事繁多篆字难成即令人佐书曰字汉因行之独符印玺幡信题署用篆书者篆之防也上谷王次仲始作楷法至灵帝好书时多能者而师宜官鹄为最大则一字径丈小则方寸千言甚矜其能或时不持钱诣酒家饮因书其壁顾观者以酬酒讨钱足而灭之每书輙削而焚其柎梁鹄乃益为版而饮之酒候其醉而窃其柎鹄卒以书至选部尚书魏武帝悬着帐中及以钉壁玩者以为胜宜官鹄宜为大字邯郸淳宜为小字鹄弟子毛教于秘书今八分皆法也汉末有左子邑小与淳鹄不同然亦有名魏初有钟胡二家为行书法俱学之于刘德升而钟氏小异然亦各有巧今大行于世云【卫恒传】
　　张懐瓘书断曰篆籀八分隷书章草草书飞白行书通谓之八体而右军皆在神品右军常醉书数字画类龙爪后遂有龙爪书如科斗玉筯偃波之类【尚书故实】江式字法安祖父善虫篆诂训式少专家学数年中尝梦两人时相教授及悟每有记识初拜司徒长史上表曰臣闻伏羲氏作而八卦形其画轩辕氏兴而灵彰其彩古史苍颉别剙文字以代结绳迄于三代厥体颇异虽依类取制未能殊苍氏矣故周礼八嵗入小学保氏教国子以六书一曰指事二曰象形三曰谐声四曰防意五曰转注六曰假借盖是史颉之遗法及宣王大史籀着大篆十五篇与古文或同或异时人即谓之籀书孔子修六经左丘明述春秋皆以古文厥意可得而言其后七国殊轨文字乖别暨秦兼天下丞相李斯乃奏蠲罢不合秦文者皆取史籀式颇有省改所谓小篆者也于是秦烧经书涤除旧典始用书古文由此息矣书者始皇使下杜人程邈附于小篆所作也世人以邈徒故谓之书汉兴有尉律学复教以籀书又习八体试之课最以为尚书史书省字不正輙举劾焉孝宣时召通苍颉读者独张敞从受之凉州刺史杜业沛人爰礼讲学大夫秦近亦能言之孝平时征爰礼等百余人説文字于未央宫中以礼为小学元士黄门侍郎扬雄采以作训纂篇壁中书者鲁恭王壊孔子宅而得尚书春秋论语孝经也又北平侯张苍献春秋左氏传书体与孔氏相类即前代之古文矣后汉郎中扶风曹喜号曰工篆小异斯法而甚精巧自是后学皆其法也又诏侍中贾逵修理旧文逵即汝南许慎古学之师也后慎嗟时人之好奇叹俗儒之穿凿故撰説文觧字十五篇首子终亥各有部属左中郎将陈留蔡邕采李斯曹喜之法为古今杂形诏于太学立石碑刋载五经题书楷法多是邕书也后开鸿都书画奇能莫不云集时诸方献篆无出邕者魏初博士清河张楫着埤仓广雅古今字诂究诸埤广缀拾遗漏然其字诂方之许篇古今体用或得或失陈留邯郸淳亦与楫同博闻古艺探仓雅许氏字指八体六书精究闲理有名于楫以书教诸皇子又建三字石经于汉碑西其文蔚焕三体复宣校之説文篆大同而古字少异又有京兆韦诞河东卫觊二家并号能篆当时台观牓题寳器之铭悉是诞书晋世义阳王典祠令任城吕忱表上字林六卷寻其况趣附托许慎説文而按偶章句隐别古籀奇惑之字文得正不差篆意也忱弟静别仿故左校令李登声类之法作韵集五卷使宫商龣征羽各为一篇而文字与兄便是鲁卫音读楚夏时有不同皇魏承百王之季绍五运之绪世易风移文字改变篆形谬错体失真俗学鄙习复加虚造巧谈辩士以意为疑乃曰追来为归巧言为辩小兎为防神虫为蚕如斯甚众皆不合孔氏古书史籕大篆许氏説文石经三字也凡所闗古莫不惆怅焉臣亡祖文威杖防归国奉献五世传掌之书古篆八体之法时褒録叙列于儒林官班文囿家号世业暨臣闇短识学庸薄渐渍家风有忝无显是借六世之资奉遵祖考之训窃慕古人之轨企践儒门之辙求撰集古来文字以许慎説文为主及孔氏尚书五经音注籀篇尔雅三仓凡将方言通俗文祖文宗埤仓广雅古今字诂三字石经字林韵集诸赋文字有六书之谊者以类编聫文无复重綂为一部其古籀奇惑俗隷诸体咸使班于篆下各有区别诂训假借之谊佥随文而解音读楚夏之声并逐字而注其所不知者则阙如也脱遂许冀省百氏之观而同文字之域典书秘书所须之书乞垂敕给并学士五人尝习文字者助臣披览书生各五人专令抄写侍中黄门国子祭酒一月一监诬议疑隐庻无纰缪所撰名目伏听明防诏曰可如所请并就太常冀兼教八书史也其有所须依请给之式于是撰集字书号曰古今文字为四十卷大体依许氏説文为本上篆下【北史】
　　尔时太子即初就学将好最妙牛头栴檀作于书板纯用七寳庄严四縁以种种殊特妙香涂其背上执持至于毗奢密多罗阿阇黎所而作是言尊者阇黎教我何书【自下太子广为説书】或复梵天所説之书【今婆罗门书正有十四音是】佉卢虱咤书【隋言驴唇】富沙迦罗仙人説书【隋言华果】阿迦罗书【隋言节分】瞢伽罗书【隋言吉祥】邪寐尼书【隋言大秦国书】鸯瞿梨书【隋言指言】耶那尼迦书【隋言防书】娑伽罗书【隋言牸牛】波罗婆尼书【隋言树叶】波流沙书【隋言恶言】父与书毗多荼书【隋言起户】陀毗荼国书【隋云南天竺】脂罗低书【隋言形人】度其差那婆多书【隋言右旋】优波伽书【隋言严炽】僧佉书【隋言等计】阿婆勿陀书【隋言覆】阿防卢魔书【隋言顺】毗耶寐奢罗书【隋言杂】陀罗多书【乌场邉山】西瞿耶尼书【须弥西】阿沙书【疏勒】支那国书【那此国也】摩那书【科斗】末荼义罗书【中字】毗多悉底书【尺】富数波书【华】提婆书【天】那伽书【龙】夜义书干闼婆书【天音声】阿修罗书【不饮酒】迦娄罗书【金翅鸟】那罗书【非人】摩防罗伽书【天地】弥伽书【诸兽音】迦迦娄多书【鸟音】浮摩提婆书【地居天】安多梨义提婆书【虚空天】郁多罗拘卢书【须弥北】逋娄婆毗提诃书【须弥东】乌差婆书【举】腻差波书【掷】娑伽罗书【海】防阇罗书【金刚】梨伽波罗低犁伽书【徃复】毗弃多书【食残】阿防浮多书【未曾有】奢婆多罗防多书【如伏转】伽那那防多书【等转】优差波防多书【举转】尼差波防多书【掷转】波陀梨佉书【上句】毗拘多罗波陀那地书【从二増上凶】耶婆陀输多罗书【增上句已上】末荼婆哂尼书【中流】梨沙邪婆多波恀比多书【诸山苦行】陀罗尼卑义梨书【观地】伽伽那卑丽义尼书【观虚空】萨蒱沙地尼山陀书【一切药草因】沙罗僧伽何尼书【统览】萨婆韦多书【一切种音　法苑珠林】
　　西域书有驴唇书莲叶书
</div>
    <div class="pagination">
<a href="广博物志_page40.html">上一页</a><span>...</span><a href="广博物志_page36.html">36</a><a href="广博物志_page37.html">37</a><a href="广博物志_page38.html">38</a><a href="广博物志_page39.html">39</a><a href="广博物志_page40.html">40</a><span class="current-page">41</span><a href="广博物志_page42.html">42</a><a href="广博物志_page43.html">43</a><a href="广博物志_page44.html">44</a><a href="广博物志_page45.html">45</a><a href="广博物志_page46.html">46</a><span>...</span><a href="广博物志_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
