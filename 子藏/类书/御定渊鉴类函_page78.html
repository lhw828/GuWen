<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 78 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 78 页/共 320 页</h1>
    <div class="content">　　原章齐王俭拜仪同三司章曰臣闻日中则昃盈虚之定分器满必倾往复之恒理遂乃班同衮章燮和台曜外参论道内緫百司物议惟尘自识非据　梁庾肩吾为武陵王拜仪同章曰臣宅庆紫霄聮休皇极地均指日既无迹而成髙仕若乗风故不行而自逺今者四郊无垒天下同文都尉春田犹居塞外单于冬猎不入渔阳臣坐牧三边非劳士战岂能屯兵大夏封万里之侯飞箭辽城受千金之夀论其才望有惧茂先佩印绶常羞叔度
　　原表梁王筠为王仪同莹初让表曰执玉献金卒先五等亲冕迎辂光导百辟坐阶逺大遂致隆满自位升朝首职冠礼闱辞满之愿将际致仕之请方奏而思渥恩膏昭奬必被宠章爰降朝野惊瞩是以安石归于固请元规终以致让况臣才质空疎器量庸浅而可以妄参席貌槐庭　沈约为始兴王让仪同表曰徒尘翠幄方降紫泥以兹上令用隔下情况髙拟万石爰均八命室等天潢服加黼黻出则髙陪千乗入则仰司百揆陛下道苞九舜眀出十尧万徽必理一物兴念有纡元镜暂垂止水　王僧孺为南平王让仪同表曰臣闻石瓠难剖用谢缾罍瘣木云庇事乖丹雘逢圣徼天一朝赏至非能声均吴楚誉埒梁陈故以神梦紫霄心飞丹掖品同仪比媿莫殊　陈江緫太保萧公谢仪同表曰阪泉野战曾无汗马之劳代邸运筹又阙前戈之勇薄伐专征早游边外执玉奉酬又亏朝则王人降止朝册逺临奉述勅书曲停表奏沧波阻夐既杜敬仲之辞关路悠长致絶赵衰之让心驰紫路登文石而莫由目送白云拜承眀而无日
　　原墓志梁简文帝仪同徐勉墓志铭曰朱弓表瑞寳劒攸归长澜斯注瓞含辉举直斥伪校名责实朝有进贤野无遗逸
　　特进一
　　原杜氏通典曰汉制诸侯功徳优盛朝廷所敬异者赐位特进位在三公下故成都侯王商以特进领城门兵置幕府得举吏如将军是也　后汉皇后父兄率为特进侯朝会位次三公【隋志曰特进旧位从公光武以邓禹列侯就第加特进奉朝请是特进引见之称无官定体也】而窦笃进位特进得举吏见礼依三公自二汉及魏晋以为加官从本官车服无吏卒太仆羊琇逊位拜特进加散常侍无余官故给吏卒车服其余加特进者唯食其禄赐列班位而已不别给特进吏卒车服晋惠帝元康中定令特进位次诸公在开府骠上冠进贤两梁冠黒介帻五时朝服佩水苍玉【食俸日四斛太康三年始赐春绢五十疋秋绢五十疋緜百五十斤元康元年给菜田八顷田驺八人立夏后不及田者食俸一年置主簿功曹吏门亭长门下书佐各一人给安车黒耳驾御一人轺车施耳后户一乗】无章绶齐时位从公陈因之后魏北齐用人皆以旧徳就闲者居之　隋文帝以为散官不理事炀帝即位废特进官唐为文散官　傅咸集曰特进执皮帛坐侍臣之下
　　门下属汉武特进执璧已有旧制今特进宜执璧继公齐职仪曰特进以功徳特进见也　增文献通考曰
　　宋制左右仆射为宰相官元丰更官制乃以特进换之续文献通考曰金从一品内中次曰特进下曰崇进
　　【崇进古无金所增】　元因之特进崇进皆正一品　眀正一品文武勲俱左右柱国阶俱初授特进荣禄大夫陞授特进光禄大夫　弇山堂别集曰眀制阶以特进为重而勲尤以左柱国为崇特进而止柱国者有之未有左柱国而不带特进者也独嘉靖十五年加武定侯太师左柱国而不带特进亦制之一变矣
　　特进二
　　增唐书曰唐俭为光禄大夫永徽初致仕加特进　又髙俭为吏部尚书进封凉国公髙祖崩摄司空营山陵加特进　宋史曰王安石元丰三年复拜左仆射观文殿大学士换特进　又陈执中代蔡京为相为尚书左丞加特进制下太学诸生陈朝老诣阙上书曰陛下知蔡京奸其相印天下鼔舞有若更生及相执中中外黙然失望执中虽不敢肆为非法若京之蠧国害民然碌碌庸质初无过人是犹以蚉负山多见其不胜任也【文献通考曰政和后薛昂带观文殿学士任特进白时中以门下侍郎带特进皆失旧制继诏并改光禄大夫今后特进非宰相不除】　又叶梦鼎咸淳三年再召为参知政事诏著作郎卢钺与台州守项公采趣行拜特进右丞相兼枢密使
　　特进三
　　原必与定议【汉书强禹传曰禹以特进为天子师就第赐安车朝服赐养牛上樽酒国家每有大政必与定议】　加崇诸侯【晋公卿礼秩汉制以特进加崇诸侯】　见礼如三公【汉书诸侯王位以特进给事中朝朔望见礼如三公】　举吏如五府【后汉永光三年以太尉窦融为特进举吏如五府也】　增梁商安车驷马【后汉书梁商女为皇后妹为贵人加商位特进赐安车驷马】　赵典布被瓦器【后汉书曰赵典尊为国师位特进犹布被而寝瓦器而食】　入则极言正谏【又曰阴识拜执金吾位特进入则极言正谏至与宾客语不及国事慕仲山甫匪躬之节所用吏皆天下俊哲】　参议朝章国典【唐书曰魏征在尚书省多病数辞乃拜特进知门下省事诏朝章国典参议得失】　特进宰相阶官【宋史曰赵鼎归防稽上书言时政秦桧忌其复用乃嗾王次翁论之且言特进乃宰相阶官鼎虽请降而阶官如故是未尝罢相也遂降散官谪居兴化军】　张浚以却敌除【又曰张浚以却敌功制除特进】　赵葵以安抚加【又曰赵葵辞右丞相以观文殿学士判潭州湖南安抚使加特进】　内阁同时进阶【弇山别集曰眀正徳间杨廷和梁储同在内阁皆特进嘉靖时夏言严嵩同乡在内阁亦皆特进】　原邓禹罢三公位特进【东观汉记建武中邓禹罢三公以列侯就第位特进】　曹洪以骠位特进【魏志曰文后父毛嘉以官廕为列侯曹洪以骠位特进】
　　特进四
　　增制唐元稹授李光顔加阶特进并赐一子官制曰五原居宥夏灵庆之中当蛇豕豺狼之窟将搤咽喉之要爰授腹心之臣厥有成功宜加茂典邠宁庆等州节度观察处置等使金紫光禄大夫检校司空上柱国武威郡开国公李光顔气敌三军心师百行叱咤则风云回合开宴而樽俎周旋盖文武之全才眞古今之良将是以淮蔡之役百胜功髙青齐之师一面居最朕以萧关尚警马岭犹虞五饵之诈可羞百雉之防爰度惟尔良能果谐予愿比命有司褒乃实効佥曰古诸侯勲徳优盛则就加特进以宠之我国家封植崇重则有朝请一子以异之予嘉乃勤兼用两者兹谓上赏尔惟钦哉可特进仍与一子正员四品常参官余如故
　　原墓志梁孝元帝特进萧琛墓志铭曰山东流水关西城市义府辞锋风飞云起游楚宦梁桂馥兰芳莲花可赋迷迭成章学五行书倅三箧已研金匮兼探玉牒石祠既拟栾社兹同桃李成径松柏为丛天地长乆永扇髙风　陈江緫特进光禄大夫徐陵墓志铭曰耕耘书圃弋猎文塲藻思绮合尺牍绣辞奔太史笔利干将心缄武库口定雌黄奉使廵采絶域遐深市朝迁贸陵谷相侵形寄王绩名宣攀附髙排阊阖郁转云路年逾致仕齿及悬车夜漏方尽驰光复斜平原出宿庠序为家陇愁宿雾松悲闲鸟地迥云低山重树小九原孤月三泉送旐畴曩行役共上河梁予因病免君事逺将痛心期之徂谢悯时代之销亡冀镌石于元冢留清风于故乡
　　大夫緫载
　　原食菜【陪臣】　颁氷【理家者不敢失于臣妾大夫】　立家【大夫立家】　问富【问大夫之富曰有宰食力祭器衣服不假】　乗轩　赐杖【以上俱见白帖】　增毳衣【诗曰毳衣如菼注毳衣天子大夫之服】　羔裘【诗曰羔裘如濡注羙其大夫之词】　原主纲纪【春秋汉含孳曰少微北大夫位主纲纪也】　法山陵【又曰二十七大夫法山陵也】通人事【说苑曰大夫出入与民同众取去与民同利通于人事也】　参国体【详下温故知新注】　掌论议【汉书百官公卿表曰大夫掌论议有太中大夫中大夫谏大夫皆无员多至数十人武帝元狩五年初置谏大夫秩比八百石太初元年更名中大夫为光禄大夫秩比二千石太中大夫秩比千石如故】　掌应对【续汉书百官志曰凡大夫无员数掌顾问应对无常事唯诏命所使也】刑不上【大夫】　禄倍士【礼曰下大夫倍上士】　为筋脉臣【六韬曰二十七大夫者为筋脉之臣】　为帝者佐【春秋汉含孳曰少微之北大夫位为帝者佐也】　毗亮九卿【汉官仪曰天子二十七大夫职在言议毗亮九卿】　职参九卿【帝王世纪曰大夫者所以参九卿也】　一国之髙【文子曰取一国之髙以为二十七大夫也】　四方之则【汉官解诂曰光禄大夫谏议大夫揖譲羣卿四方则之】能有德音【毛苌诗传曰建能命龟田能施命命器能诏使命能造登髙能赋师旅能誓山川能説丧纪能诔祭祀能语君子能此九者可以为有德音可以为大夫也】　可与国事【汉官仪曰感物造端才智深羙可与国事故举为列大夫古者诸侯卿大夫交接邻国以防言相感当揖让之际称诗以喻其志别贤不肖而覩盛衰者也】　进贤达能【白虎通曰大夫之为言大扶进人者也故曰进贤达能谓之大夫也】　温故知新【汉官诂曰武帝以中大夫为光禄大夫于古礼为天子之大夫视列国之上卿光禄大夫太中谏议大夫皆能温故知新率由旧章与参国体稽合同异皆能分眀古今辨章旧闻讲论五始谨按公羊云五始者元年春王正月公即位元者岁之始春者四时之始王者受命之始正者月之始公即位一国之始也】　位崇羔鴈【三命为大夫】　象法山陵【白帖】　常在于仁【说苑曰大夫者行犹举绳不伤于言言达于世不害于身通于关梁实于府库如此者举以为大夫故大夫之事常在于仁也】　大夫不可徒行【论语曰顔渊死顔路请子之车以为之椁孔子曰以吾从大夫之后不可徒行也】大夫致仕赐之几杖【曲礼曰大夫七十而致仕若不得谢则必赐之几杖行役以妇人适四方乗安车自称曰老夫于其国则称名越国而问焉必告之以其制】
　　光禄大夫一【荣禄大夫　资徳大夫　资政大夫资善大夫　正奉大夫通奉大夫　中奉大夫　正议大夫通议大夫　嘉议大夫附】
　　原杜氏通典曰秦时光禄勲属官有中大夫汉武帝太初元年更名光禄大夫【汉志曰夫者扶也肤也诗曰殷士肤敏祼将于京眀当以其肌肤知能侍君父也】银章青绶掌议论属光禄勲无常事唯顾问应对诏命所使无员后汉光禄大夫三人凡诸国嗣王之防则掌吊多以为拜假赠之使及监防防事魏氏以来无员转优重不复以为使命之官其诸公告老皆加拜此位及在朝显职复用加之【魏文帝以杨彪为光禄大夫赐几杖衣袍因朝防引见命彪着布单衣鹿皮冠杖而入待以宾客之礼】及西晋受命置左右光禄大夫假金章紫绶而光禄大夫如故加金章紫绶并与卿同进贤两梁冠黒介帻五时朝服佩水苍玉并禄赐班位吏卒皆与特进同复以为优崇之制而诸公逊位不复加之其以为加官者唯假章绶禄赐班位而已不别给车服吏卒也或更拜上公或以本封食公禄其诸卿尹中朝大官年老致仕者及内外之职如此者前后甚众由是或因得开府或进加金章紫绶又复以为礼赠之官本已有卿官者不复重给其余皆给其假银章青绶者位在金紫将军下诸卿上泰始中唯太子詹事杨珧加给事中光禄大夫加兵之制诸所供给依三品将军【晋宣帝子平原王干拜光禄大夫加侍中特假金章紫绶班次三司】其余自如旧制终武惠孝懐三世【食俸日三斛太康二年始给春绢五十疋緜百斤惠帝元康元年始给菜田六顷田驺六人置主簿功曹史门亭长门下书佐各一人】宋氏因之齐左右光禄大夫皆据旧齿位从公开府置佐吏如公年重加亲信二十人魏晋以来无员以左右光禄大夫光禄三大夫皆银章青绶其重者诏加金章紫绶则谓之金紫光禄大夫其重者既有金紫之号故谓本光禄为银青光禄大夫【晋时王翘之为银青光禄大夫】乐安任遐为光禄就王晏乞一片金晏乃啓转为金紫是也犹属光禄勲梁又有左右金紫光禄大夫视吏部尚书左右光禄大夫视诸曹并养老病陈因之自晋以后多为兼官后魏有光禄大夫金紫银青光禄大夫北齐皆以旧徳就闲者居之与特进同后周有左右金紫左右银青四光禄大夫隋有光禄大夫左右光禄大夫皆为散官不理事唐初犹有左右之名贞观以后唯曰光禄大夫金紫光禄银青光禄并为文散官【按前代光禄大夫始加金章紫绶及银章青绶者并尊崇之皆在光禄之上后魏定令误遂因仍不改】　汉官解诂曰武帝以中大夫为光禄大夫与博士慎以儒雅之选异官通职周官所谓聮者也　汉官仪曰光禄大夫秩比二千石不言属光禄光禄勲门外特施行马以旌别之　百官表注曰光禄大夫古官也银章青绶诗云三事大夫莫不夙夜职掌言议毗亮论道献可替否賛徳化　増文献通考曰宋元丰更官制以金紫光禄大夫换吏部尚书银青光禄大夫换五部尚书以光禄大夫换尚书左右丞【时宰相王珪任礼部侍郎同平章事上以珪久不进官因改官制乃特授银青光禄大夫】　金正二品上曰金紫光禄大夫从二品上曰光禄大夫元正一品曰金紫光禄大夫从一品曰光禄大夫眀正一品授特进光禄大夫从一品授光禄大夫　荣禄大夫金置正二品下曰银青荣禄大夫从二品下曰荣禄大夫元正一品下银青荣禄大夫从一品下荣禄大夫眀正一品初授特进荣禄大夫陞授特进光禄大夫从一品初授荣禄大夫陞授光禄大夫　资徳大夫资政大夫资善大夫三阶皆金置为正三品元为正二品眀因之正二品初授资善大夫陞授资政大夫加授资徳大夫　正奉大夫通奉大夫中奉大夫三阶宋大观间新置金为从三品元为从二品眀从二品初授中奉大夫陞授通大夫加授正奉大夫　正议大夫通议大夫　嘉议大夫　原杜氏通典曰正议大夫通议大夫皆隋置散官盖取秦大夫掌议论之义唐并因之　增续文献通考曰宋元丰间更官制以正议大夫换六部侍郎并作一等以通议大夫换给事中而嘉议大夫则金所置也金为正四品元为正三品眀正三品初授嘉议大夫陞授通议大夫加授正议大夫
　　光禄大夫二
　　原汉书曰杜陵王仲翁出入苍头庐儿呼甚宠萧望之守门顾谓望之曰不肯碌碌反抱关乎望之曰人各有志　又元帝以少傅周堪为光禄大夫秩中二千石领尚书事　东观汉记曰张湛字子孝为光禄大夫数正谏威仪不如法度者湛常乗白马光武每有异政輙曰白马生且复谏矣　樊英别曰诏书告南阳太守曰五官中郎将樊英委荣辞禄不降其节今以英为光禄大夫赐归家所在县给糓千斛常以八月存髙年致牛一头酒三斛　魏志曰黄初四年光禄大夫杨彪诏给吏卒门施行马　增太平御览曰晋王蕴字修仁烈宗将纳后访于公卿对曰王蕴地望可与国婚后既立征拜金紫光禄大夫　又晋顾和字君季荣族子也二岁失父总角便有清操弱冠知名荣雅器之康帝即位为尚书仆射更拜银青光禄大夫又迁左光禄大夫唐书曰魏征进左光禄大夫郑国公多病辞职帝曰公独不见金在鑛何足贵邪善冶锻而为器人皆寳之朕方自比于金以卿为良匠而加砺焉卿虽疾未及衰庸得便尔　又李靖斥地自阴山北至大漠萧瑀劾靖持军无律纵士大掠散失竒寳帝召让之靖无所辨顿首谢帝辞曰赦公之罪録公之功乃进右光禄大夫赐绢千疋増户至五百既而曰向人譛短公朕今悟矣　又刘洎字思道拜尚书右丞洎健于职于是尚书复治如魏征时累加银青光禄大夫　又郭暧尚升平公主主坐事留禁中朱泚乱逼署暧官辞以居防被疾既而与公主奔奉天徳宗嘉之释主罪进暧光禄大夫　又裴度平淮西防勲进金紫光禄大夫文馆大学士晋国公　宋史曰元丰官制行王珪由礼部侍郎超授银青光禄大夫及哲宗立进金紫光禄大夫　又留正庆元时复观文殿大学士初刘徳秀自重庆入朝未为正所知谒正客范仲黼请为言正曰此人若留之班行朝廷必不静乃除大理簿徳秀憾之至是为谏议大夫论正四大罪自是弹劾无虚岁乃责授中大夫分司西京眀年许自便复光禄大夫提举洞霄宫俄复观文学士金紫光禄大夫　又谢深甫字子肃庆元时参知政事内侍王徳谦建节深甫三疏力陈不可蹈大观覆辙徳谦竟斥进金紫光禄大夫拜右丞相累乞避位宁宗曰卿能为朕守法度惜名器不可以言去　元史曰巴延平宋又擒反者乃进金紫光禄大夫知枢密院事　又李孟请告归其父母十二月入朝帝大恱慰劳甚至延祐元年进金紫光禄大夫　又李好文为翰林学士承旨皇太子深敬礼之屡引年乞致仕至再三遂拜光禄大夫河南行省平章事仍以一品禄终其身　又尚文为尚书右丞武宗仁宗之世屡延致访以国事进阶自光禄大夫转银青光禄大夫　弇山堂别集曰洪武三年大封功臣李善长徐达皆特进光禄大夫左柱国常茂冯胜李文忠邓愈皆荣禄大夫右柱国　又世宗初政遣行人赍勅谕特进光禄大夫上柱国大学士刘健曰卿年近九旬体履康泰全名盛福求之当代实鲜其伦又勅谕光禄大夫大学士谢迁曰行将起卿于家得闻猷告以辅朕不逮
　　光禄大夫三
　　原次丞相【汉书曰谷永字子云为光禄大夫秩中二千石位次丞相】　亚九卿【蜀志曰谯周字允南迁光禄大夫秩中二千石位亚九卿】　登贤俊【续汉书百官志曰光禄大夫掌襚祠赠防防事立嗣王存问耆老延登贤俊】　给牀帐【晋纪曰光禄大夫致仕多逊位者给牀帐褥席赐钱二十万给吏卒门施行马】　长公当舆【汉书曰夏侯胜字长公为光禄大夫时昌邑王嗣立数出胜当乗舆前谏曰天乆阴而不雨臣下有谋上者陛下出欲何之王怒谓胜为妖言缚以属吏也】　子横断鞅【汝南先贤曰郭宪字子横为光禄大夫帝欲到三辅宪谏曰天下未定车驾未可廵遂行宪乃当车防佩刀以断车鞅帝不止到农颍川兵起乃还上曰悔不用光禄大夫言】　樊宏谦卑【华峤汉书曰樊宏字靡卿为光禄大夫位特进宏为人谦卑畏慎不敢茍进】　鲁芝清约【晋録曰光禄大夫鲁芝清约俭啬耆艾不渝上赐绢三百疋】　秩二千石【汉书贡禹曰禹字少翁为光禄大夫顷之上书曰赖陛下神灵拜光禄大夫秩二千石俸钱月万二千禄赐愈多诚非草茆愚臣所当也伏自念终亡以仰报厚徳日夜慙媿而已】　官品第二【晋百官表注曰光禄大夫官品第二俸月三十五斛】　出则奉车【汉书曰霍光字子孟为光禄大夫出则奉车入侍左右出入禁闼二十余年小心谨慎未尝有过甚见亲信】　出则骖乗【又曰金日防为光禄大夫既亲近未尝有过失上甚信爱之赏赐累千金出则骖乗入侍左右】　入朝不趋【晋诸公賛曰扶风王朝晚乃叙用为光禄比秩三司不开府辟士劒履上殿入朝不趋】　太官致膳【晋中兴书曰琅琊顔含拜右光禄大夫门施行马赐牀帐被褥敕太官四时致膳固辞不受于时论者以王导帝之师傅名位隆重百寮宜为降礼太常冯懐以问于含含曰王公虽重理无偏敬降礼之言或是诸君事宜鄙人老矣不识时务】倪寛经学【汉书曰倪寛以侍御史见上语经学上恱之问尚书一篇擢为中大夫】　房凤眀经【又曰王根荐房凤眀经通达擢为光禄大夫】　蔡义説诗【又曰蔡义为光禄大夫给事中昭帝召见义说诗甚悦之迁御史大夫】　荀善论【荀氏家曰字道眀性雅静善谈论迁光禄大夫】　增股肱之寄【马周摄吏部尚书进银青光禄大夫帝尝以飞白书赐周曰鸾凤冲霄必假羽翼股肱之寄要在忠力】　公清之相【宋史曰李宗勉为左丞相兼枢密使守法度抑侥伟不私亲党召用老成乐闻谠言赵汝腾尝以宗勉为公清之相以光禄大夫观文殿大学士致仕】尚书存问【弇山别集曰眀嘉靖初勅谕光禄大夫户部尚书韩文曰卿一时耆硕人望攸归已】
　　【有旨起用特先遣行人赍勅存问】　眞人考满【又曰世宗时眞人陶仲文以少师一品六年考满加特进光禄大夫】　原主父言世务【汉书曰主父偃上书言世务书奏上召见谓曰公皆安在何相见之晚也乃迁为郎中偃数上书言事迁谒者中郎中大夫岁中四迁案汉武改为光禄大夫】吾丘对寳鼎【又吾丘夀王传曰夀王字子贑为光禄大夫汾阴得宝鼎武帝嘉之荐见宗庙藏于甘泉宫羣臣皆上夀贺曰陛下得周鼎夀王独曰非周鼎上闻召而问之对曰臣闻周徳始乎后稷长于公刘大于太王成于文武显于周公徳泽上昭天下漏泉无所不通上天报应鼎为周出故名曰周鼎今汉自髙祖继周亦昭徳显行布恩施惠六合和同至于陛下恢廓祖业功徳愈盛天瑞并至珍祥毕见昔秦始皇亲出鼎于彭城而不能得天祚有徳而寳鼎自出此天之所以与汉廼汉寳非周寳也】　灌婴数力战【又曰灌婴数力战拜为中大夫案汉武光禄大夫也】　汲黯数切谏【又曰汲黯召为中大夫以数切谏不得久留内迁东海太守】　周堪领尚书【又曰周堪为河东太守诏曰先帝贤而傅朕出而试之三老官属咏颂其羙每使者过郡靡人不称令征堪为光禄大夫秩中二千石领尚书事】邓晨监诸将【后汉书邓晨曰晨字伟卿光武尝与兄伯升及晨俱之宛与穰人蔡少公等防语少公颇学图谶言刘秀当为天子或曰是国师公刘秀乎光武戏曰何用知非仆邪坐者皆大笑晨心独喜建武三年征晨还京师数防见说故旧平生为欢晨从容谓帝曰仆竟辨之帝大笑从幸章陵拜光禄大夫使持节监执金吾贾复等击平邵陵新息贼】　常惠勤劳拜【汉书常惠曰惠少时家贫自奋应募随栘中监蘓武使匈奴并见拘留十余年昭帝时乃还汉嘉其勤劳拜为光禄大夫】　谷永才能征【汉书曰谷永待诏公车为上第永既隂为大将军王凤所说能实最髙由是擢为光禄大夫永奏书谢凤曰永斗筲之才质薄学朽无一日之雅左右之介将军说其狂言擢之皁衣之吏厠之诤臣之末】增以侍郎进阶【宋史曰孙固字和父元祐时为门下侍郎以年髙数乞骸骨太皇太后曰卿先帝东宫时旧臣今帝新听政勉留辅导或体中未安取文书于家治之可也固感激强起视事累官光禄大夫】加银青留相【金史曰张万公字良辅幼聪悟善读书父梦至一室牓曰张万相公读书堂已】
　　【而万公生因以名焉章宗时为相屡上章以病告加银青光禄大夫】　呼光禄不名【元史曰许国祯字进之世祖在潜邸以医征至国祯纳谏从征云南机密皆得参预朝夕未尝离左右或在告帝輙不恱世祖即位録前劳迁礼部尚书上疏言慎财赋禁服色设谏官建学校等事多施行凡所荐则皆知名士帝与近臣言及勲旧大臣因谓国祯曰朕昔出征同履艰难者惟卿数人在尔遂拜集贤大学士进阶光禄大夫每进见帝呼为许光禄而不名由是内外诸王大臣皆以光禄呼之】　赐上尊命饯【又曰程钜夫皇庆间为翰林学士承旨后以病乞骸骨不允命近臣抚视且劳之曰卿世祖旧臣惟忠惟贞其勉加餐粥少留以副朕心钜夫请益坚特授光禄大夫赐上尊命廷臣以次饯于齐化门外给驿南归】　原鼂错髙第乃迁【汉书曰鼂错对策当时有百余人惟错为髙第乃迁中大夫谨按汉武改中大夫为光禄大夫】　陈宫文武擢拜【会稽典録曰上见天下郡郎制曰文左武右陈宫乃正中立上问此何郡郎对曰有文有武未知所如又问何施答曰文为顔氏春秋武为孙吴兵法上擢拜大夫】　武陔朝论归羙【晋诸公赞曰武陔迁为右光禄开府公以身率职朝论归羙】　贺循儒者为荣【晋中兴书曰贺循字彦先拜左光禄大夫开府仪同三司帝亲临轩遣使持节加左右循病虽口不能言而指麾左右推去章服车驾亲幸执手流泪太子亲临者三焉往还皆拜儒者以为荣】　増常衮散官无封【唐书曰常衮为相散官才朝议而无封爵郭子仪言于帝遂加银青光禄大夫】赵葵宣力特授【宋史曰赵葵平李全帝曰卿父子兄弟宣力甚多卿在行阵又能率先士】
　　【卒捐身报国尤儒臣所难特授光禄大夫右丞相兼枢宻使四上表力辞言宰相须用读书人】　原王延世河决塞隄【汉书沟洫志曰成帝初河决河隄使者王延世三十六日河隄成上曰东郡河决流漂二州校尉延世隄防三旬立塞其以五年为河平元年卒治河者为着外繇六月惟延世长于计防功费约省用力日寡朕甚嘉之其以延世为光禄大夫秩中二千石赐爵关内侯黄金百斤】　徐自为五原筑障【汉书匈奴曰太初三年句黎胡单于立汉使光禄徐自为出五原塞千余里筑城障列亭至卢朐按师古曰卢朐山名也胊音劬】　言楚词武帝甚恱【又朱买臣曰严助贵幸荐买臣召见说春秋言楚词帝甚恱之拜为中大夫】　举贤良武帝嘉之【又董仲舒曰武帝即位举贤良文学之士前后百数而仲舒以贤良对防焉制曰朕欲闻大道之要至论之极今子大夫裒然为举首朕甚嘉之】　论辨便宜大臣数屈【又严助曰举贤良对防百余人武帝善助对由是独擢助为中大夫因言国家便宜令助与大臣辨论中外相应以义理之文大臣数诎帝尤亲幸焉】时访大议据经以对【蜀志曰谯周迁光禄大夫周虽不与政事以儒行见礼时访大】
　　【议輙据经以对而后生好事者亦咨问所疑焉】　荀勗以左光禄开府【王隐晋书曰荀勗字公曾为光禄大夫仪同三司开府辟召时诸州郡大水兖土尤甚朂陈宜立都水使者其后门下啓通事令史伊羡赵咸为舎人对掌文法诏以问勗勗曰增置文法之职适恐更耗扰蠧国臣窃谓不可】　刘寔以右光禄开府【又曰刘寔字子真加侍中特进右光禄大夫开府仪同三司领冀州都督】増敭歴省台五十余年【元史曰赵世延为御史丞劾奏权臣特们徳尔诏夺其官】
　　【及仁宗崩特们徳尔复相鋭意报复属其党诱世延弟诬告世延罪逯至系刑曹再岁其弟自以所诉涉虚亡去乃得释泰定元年复为御史中丞有旨赵世延顷为权奸所诬中书宜徧移天下昭雪其非辜仍加翰林承旨进阶光禄大夫世延歴事九朝敭歴省台五十余年】　雄文大册皆出其手【又曰欧阳歴事累朝且修三史超授翰林学士进阶光禄大夫凡宗庙朝廷雄文大册播告万方制诰皆出其手】原常林告老为光禄大夫【魏志曰常林时论以林节操清峻欲致之公辅而林】
　　【遂称疾笃拜光禄大夫】　卞壸乞解拜光禄大夫【晋书曰卞壸防洁俭素居甚贫约息当婚诏特赐钱五十万固辞不受后患面创累乞解职拜光禄大夫加散常侍】
　　光禄大夫四
　　原表梁丘迟为栁仆射让光禄表曰窃闻敬孙以规献为职品常贵飞翠鸣玊升降禁眀臣以痁疾岂伊或忝匪称其服终朝三禠近取诸身皎日非喻臣之庸薄久尘物论假以克壮报效无阶而婴离沉痼日月滋甚圣朝留簮履之旧愍降帷盖之余矜荣不徒行事存宠渥
　　原诔魏曹植光禄大夫荀侯诔曰如氷之清如玉之洁法而不威和而不防百寮士庶欷歔霑缨机女投杼农夫辍耕轮结辙而不转马悲鸣而倚衡
　　太中大夫一【中大夫　亚中大夫　中防大夫中议大夫　中宪大夫　中顺大夫朝议大夫　朝请大夫　朝散大夫朝列大夫　奉政大夫　奉议大夫　奉直大夫】
　　【奉训大夫附】
　　原杜氏通典曰太中大夫秦官亦掌议论汉因之【哀帝初立御史大夫王嘉奏曰苏令发起为盗欲遣大夫为使时见大夫无可使者召盩厔令尹逢拜为谏议大夫遣之今诸大夫有材者甚少宜预养也】后汉置二十人【隗嚣广置职位以自髙郑兴止之曰夫太中大夫使持节官皆王者之器非人臣所当置也　胡广云谏议光禄太中中散大夫此四等于古礼皆为天子之下大夫列国之上卿】魏以来无员晋视中丞吏部绛朝服进贤一梁冠介帻太始末诏除王览为太中大夫禄赐与卿同梁北齐皆有唐亦有之　増宋元丰官制行以太中大夫换谏议大夫神宗以寄禄官等给减少遂以太中大夫为宰相官故蔡确时右谏议大夫参知政事先换太中大夫及拜相则依前太中大夫守尚书右仆射兼中书侍郎遂为定制其后又以太中大夫以上为侍从官【元丰中自太中大夫至金紫止六阶昔之五部尚书今为一官六部侍郎为一官是十一官并为两官矣左右丞左右谏议亦并四官为两官其后增置通奉正奉宣奉三阶自太中大夫以上惟宰执侍从乃得迁】金为从四品元眀为从三品　中大夫秦官汉武改为光禄大夫自后无闻北齐有之唐又置之【龙朔二年七月制诸王嫡子封郡王者出身从四品下叙】　宋元丰更官制以中大夫换秘书监而殿中监本一等其时偶阙任殿中监者故只着秘书监神宗以太中大夫为宰相官故初除执政只授中大夫是时拜翰林学士蒲宗孟王安礼为左右丞两人寄禄官皆未至大夫只除中大夫守之金元眀品同上亚中大夫元置金增置少中大夫元延祐改亚中大夫金从四品上曰太中大夫中曰中大夫下曰少中大夫元从三品上曰太中大夫中曰中大夫下曰亚中大夫眀从三品初授亚中大夫陞授中大夫加授太中大夫原中散大夫王莽所置后汉因之后置三十人【汉官曰光武中】
　　【兴置】魏晋无员齐梁视黄门侍郎品服冠帻与太中同陈亦有之唐又置之　増宋更官制惟光禄大夫及中散朝议二大夫分左右金元以后无　中议大夫中宪大夫中顺大夫金增置正五品上曰中议大夫中曰中宪大夫下曰中顺大夫元为正四品眀正四品初授中顺大夫陞授中宪大夫加授中议大夫　原朝议大夫隋置散官以取汉诸大夫得上奉朝议为名唐因之　增宋元丰更官制自朝议至中大夫凡三阶金元无眀有原朝请大夫隋置散官取汉将军公卿年髙徳重者
　　以列侯就第特进奉朝请之义唐因之【龙朔制诸王众子封郡公者出身从五品上叙】　増宋金元俱有眀为从四品　原朝散大夫隋置散官唐因之自正议以下今并为文散官　增又续文献通考曰宋金元俱有眀无　朝列大夫金置旧曰奉徳大夫天徳二年改朝列金从五品上曰朝请大夫中曰朝散大夫下曰朝列大夫元因之为从四品眀从四品初授朝列大夫陞授朝散大夫加授朝请大夫奉政大夫奉议大夫金增置元改奉政为朝政眀如
　　金制金正六品上曰奉政大夫下曰奉议大夫元正五品上曰朝政大夫下曰奉议大夫眀正五品初授奉议大夫陞授奉政大夫　奉直大夫奉训大夫金增置元眀俱因之金从六品上曰奉直大夫下曰奉训大夫元为从五品眀从五品初授奉训大夫陞授奉直大夫
　　太中大夫二
　　原数存问【东观汉记曰张湛为太中大夫病居东门舎人号东门君帝数存问】　数引见【又曰张纯字伯仁为太中大夫在朝累世眀习故事建武初旧典多阙每有疑议辄以访纯一日或数四引见】　赐牀帷【臧荣绪晋书曰爰郡字文伯老乞骸骨诏听如所上拜太中大夫赐钱三十万牀帷荐褥禄赐与卿同】　给安车【傅子曰魏眀帝以管宁为太中大夫赐朝服一具衣一袭被一领给安穏犊车一乗】　増示优异【合璧事曰中大夫班品甚崇禄饩亦厚着为定员有阙则补惟左右近侍得以岁月躐次而至所以示优异也】　进一阶【唐书曰李朝隠为侍御史执罢斜封官千四百员迁长安令宦官闾兴有所干请曵去之睿宗嘉叹后御承天门对百官及朝集使褒谕其能进太中大夫一阶】　原桥元谦俭【张璠汉记曰桥元字公祖谦俭下士不以王爵秩亲拜太中大夫及卒家无余业当时称为名臣】　韩暨髙洁【魏志韩暨传眀帝景初二年诏曰太中大夫韩暨澡身浴徳志节髙洁年逾八十守道弥固可谓纯笃老而益劭者也】　増独行君子【魏志曰管宁字幼安北海朱虚人年十六防父中表愍其孤贫咸共赠赙悉辞不受长八尺羙眉与平原华歆同郡邴原相友黄初四年诏公卿举独行君子司徒华歆荐之文帝以为太中大夫固辞不受】　一体忠臣【唐书曰刘袆之为中书侍郎时司门员外郎房先敏坐累贬卫州司马诉于相府内史骞味道谓曰太后旨袆之曰乃上从有司所奏耳后闻以味道归非于上贬青州刺史加袆之太中大夫因曰君为元首臣为股肱以手足疾移于腹背尚为一体乎袆之引咎于己忠臣也】　原最为髙大【韦昭辨释名曰太中大夫在中最为髙大也】　増书生知兵【宋史曰理宗时王居安以敷文阁待制知福州升龙圗阁直学士转太中大夫将行盐宼起宁化居安以书谕汀守曰土瘠民贫业扵盐可尽禁邪且彼既执三首恶以自赎他可勿治部使者遣军将提兵往军溃事闻命居安留招捕贼即引退居安以书生于兵事不学而知】　原文帝恱贾谊【汉书曰贾谊年二十余最为少毎诏令议下诸老先生未能言谊尽为之对人人各如其意所出文帝恱之超迁至太中大夫】　朝廷访郑兴【续汉书曰郑兴为太中大夫数上便宜多见用朝廷每有大议辄访焉】　増诸儒相论议【东汉书曰鲁丕字叔陵迁中散大夫时贾逵荐丕道艺深眀和帝朝会召见诸儒相难数事帝善丕说】　襜襦衣之【又曰来歙字君叔南阳新野人有大志慷慨治春秋左氏东诣洛阳见上喜曰君叔独劳苦即襜襦衣歙拜太中大夫】　原田豫食卿禄【魏书曰田豫为卫尉乞逊位未听尝曰年过七十而以居位譬犹钟鸣漏尽而夜行不休是罪人也遂固称疾笃因拜太中大夫食卿禄焉】　袁奥从卿例【晋録曰太中大夫新蔡男袁奥志髙表行所宜优异可从九卿崇重之例别给吏四人】　増诏肩舆以朝【唐书曰韦思谦垂拱初同凤阁鸾台三品转纳言辞疾不许诏肩舆以朝听子孙侍以太中大夫致仕】　事经韩大夫【宋史曰太中大夫韩璹字君玉先出使吏事絶人阅案牍终身不忘澶州民懐思之他日郡守欲有所为民必曰此事已经韩大夫矣以故辄止】　十转至太中【元史曰宋本字诚夫元统间为集贤院直学士兼国子祭酒兼经筵官本阶官自承务郎十转至太中大夫】　布衣叨三品【又汪泽民字叔志至正三年朝廷修辽金宋史召泽民赴阙除国子司业与修史书成迁集贤直学士阶太中大夫即移书告老大学士华善欲留之泽民曰以布衣叨荣三品志愿足矣遂致仕归】　门亦施行马【太平御览曰光禄大夫门施行马泰始中华表为太中大夫禄赐与卿同门亦施行马】　原説诗髙祖之前【汉书曰陆贾拜太中大夫贾时时前称说诗书髙祖骂之曰乃公居马上得之安事诗书贾曰居马上得之宁可马上治之乎】　侍讲华光之内【后汉书曰刘寛字文饶典歴三郡温仁多恕灵帝初征拜太中大夫侍讲华光殿】　曼倩敖弄公卿【汉书曰东方朔字曼倩为太中大夫给事中观察顔色直言切谏上常用之自公卿在位朔皆敖弄无所为屈】　文举爱才乐酒【张璠汉记曰孔融字文举拜太中大夫虽居家失势宾客日满其门爱才乐酒尝叹曰坐上客常满尊中酒不空吾无忧矣】　鲁丕道艺深眀【详诸儒相论议注】　嵇康风姿清秀【晋书曰嵇康字叔夜风姿清秀髙爽任真与魏宗室婚拜中散大夫】　朝贺待以师礼【谢承后汉书曰陈嚣字子公拜太中大夫年七十每朝贺帝待以师之礼】　致仕秩与卿同【见门亦施行马注】　定官名兴礼乐【汉书曰贾谊迁太中大夫奏为汉兴三十余年天下和洽宜改正朔易服色立制度定官名兴礼乐乃草具其仪法】　増蠲逋负还流人【宋史曰韩忠彦拜尚书左仆射兼门下侍郎上用其言数下诏蠲天下逋负尽还流人而曽布为右相恶其忠直敢言多不协言事者助布排忠彦以钦圣欲复废后为忠彦罪降为太中大夫】　原使南越尉佗称臣【汉书曰陆贾使南越赐尉佗印为南越王卒令佗称臣奉汉约归报命髙帝大恱拜贾为太中大夫】　会东郡盗贼请降【续汉书曰耿纯字伯山以威信着于卫地遣使拜太中大夫使与大兵会东郡闻纯入界盗贼九千余人皆诣纯请降大兵不战而还】　行风俗多所举称【汉书曰盖寛饶为太中大夫使行风俗多所举称贬黜奉使称意】　在朝廷数上便宜【续汉书曰梁统字仲宁拜太中大夫在朝廷数陈便宜以为当今法令既轻下奸不胜宜重刑罚以遵行旧典】　召见宣室对得失【汉书曰王嘉字公仲为长陵尉鸿嘉中举敦朴能直言召见宣室对政事得失迁太中大夫】　征诣眀堂问治乱【又曰武帝初臧绾请立眀堂以朝诸侯不能就其事乃言师申公于是上使使束帛加璧以安车蒲轮迎申公问治乱之事对曰为治者不在多言顾力行何如耳是时上方好文辞见申公对黙然然已招致即以为太中大夫】
　　谏议大夫一
　　原杜氏通典曰谏议大夫秦置谏议大夫掌议论无常员多至数十人属郎中令至汉武帝元狩五年始更置之后汉增谏大夫为谏议大夫【后汉书曰来歙父仲哀帝时为谏议大夫误矣】亦无常员二汉并属光禄勲【韦彪字孟达上疏曰谏议之职应用公直之士通才誉正有补益于朝者今或从征试辈为之不宜也自后无闻矣】后魏亦曰谏议大夫北齐有七人属集书省后周地官府有保氏下大夫规谏于天子盖此其任也隋亦曰谏议大夫置七人属门下省帝废之唐武徳五年复置属门下【王珪为谏议大夫尝有谏论太宗称善遂诏每宰相入内平章大计必使谏官随入与闻政事　贞观十七年太宗问谏议大夫禇遂良曰舜造漆器禹雕其俎当时谏者十有余人食器之间苦谏何也对曰雕琢害农事纂组伤女工首创奢淫危亾之渐漆器不已必金为之金器不已必玉为之所以争臣必谏其渐及其满盈无所复谏上然之】龙朔二年改谏议大夫为正谏大夫【武后临朝垂拱二年特置匦四区共为一室列于朝堂令正谏大夫补阙拾遗等一人充使知匦事每日有所投书至暮即进天寳九载改匦为献纳至徳元年复改为匦】后又置谏议大夫属中书【延载元年山人武什方拜正谏议大夫平章事】开元以来废正谏大夫复以谏议大夫属门下凡四人掌侍从规谏【至徳元年九月制谏议大夫论事自今以后不须令宰相先知乾元二年四月两省谏官十日一上封事直论得失无假文言冀成殿最用存沮劝大厯七年二月其四员外内供奉不得过正员数贞元四年五月分为左右各四员其右谏议隶中书省】　初学记曰百官志谏议大夫秦官也汉初不置至武帝始因秦置之无常员皆名儒宿徳为之隶光禄勲【汉武改郎中令为光禄勲】光武增议字为谏议大夫置三十人属光禄勲魏依汉氏而晋宋齐并不置五代史百官志云梁陈亦置北齐依后魏集书省置谏议大夫七人隋门下省置七人唐因之减置四人増宋史曰宋门下省置左谏议大夫左司谏左正言
　　各一人同掌规谏讽谕凡朝政阙失大臣至百官任非其人三省至百司事有违失皆得谏正国初虽置谏院知院官凡六人以司谏正言充职而他官领者谓之知谏院正言司谏亦有领他职而不预谏诤者　事文聚曰元丰正名左右谏议大夫为谏垣之长专言责焉左隶门下省右隶中书省靖康元年诏台谏天子耳目之官宰执不当荐举当出亲擢立为定制建炎三年诏谏议大夫不隶两省别置局于后省之侧许与两省官相见议事以登闻鼔院隶焉绍兴二年诏中书门下后省谏院官吏并依旧赴三省内原置局处使职　续文献通考曰金谏院无所属设左右谏议大夫皆正四品元谏院掌规谏遗阙左右各立谏议大夫眀谏议属台省不设此官
　　谏议大夫二
　　原方正　忠謇【汉书曰孔光字子夏经学尤眀匡衡举孔光方正为谏议大夫　谢承后汉书曰虞承字叔眀拜谏议大夫雅性忠謇在朝堂犯顔谏争终不曲挠散俸禄赈给诸生言徳无比】　清慎　谅直【司马彪续汉书曰周举字宣光梁商表为从事中郎商疾甚帝问遗言对曰臣从事中郎周举清慎髙亮可谏议大夫　谢承后汉书曰傅翻字君成转谏议大夫天性谅直数陈谠言武帝常嘉之】献颂　眀经【王褒献圣主得贤臣颂拜谏议大夫下韦元成事详后谦逊接人注】
　　増置印　请纸【唐大歴十二年谏议大夫薛之舆奏谏官所上封章皆机宻每进一封须门下中书两省印署文牒则有奏人且先知请别赐谏院印以免漏泄至太和九年始置谏院印　白居易与元稹书曰仆为谏官月请谏纸诗曰月慙谏纸二百张】　剧饮　壊麻【唐书曰阳城为谏议大夫未肯言韩愈作争臣论讥切之城不屑方与二弟延宾客日夜剧饮客欲谏止者城揣知其情强饮客客辞即自饮满醉仆席上不能听客语居位八年人不能窥其际及裴延龄诬逐陆贽张滂李充等帝怒甚无敢言城曰吾谏官不可令天子杀无罪大臣乃约拾遗王仲舒守延英阁上疏极论延龄罪申直贽等累日不止闻者寒惧城愈励帝大怒召宰相抵城罪顺宗方为皇太子为开救得免　帝欲相延龄城显语曰延龄为相吾当取白麻壊之哭于廷帝不相延龄城之力也】　原论得失　陈谠言【汉书曰王吉字子阳为谏议大夫是时宫室车服甚盛外戚贵宠吉上疏论得失　下详谅直注】　乗髙车止灵台【东观汉记曰郭丹字少卿从师长安买符入函谷关慨然叹曰丹不乗使者车不出此关既至京师尝为都讲更始二年为谏议大夫持节归南阳自去家十三年果乗髙车出关　三辅决録曰第五颉字子陵为谏议大夫洛阳无主人乡里无田宅寄止灵台中或十日不炊】　増改秘书　仍直舎【唐书曰张荐贞元时擢谏议大夫兼史馆修撰方裴延龄用事中伤俊良荐将疏其恶延龄知之言于帝曰谏议论朝政得失史官书人君善恶不可兼乃改荐秘书少监　宋史曰元祐元年王岩叟言近旨两省谏官出入各异户勿与给事中中书舍人通实欲限隔谏官不使在政事之地恐知本末数论列尔寻诏谏官直舍仍旧】　奉朝请　闻奏事【宋史曰庆厯三年田况言谏争之臣不得日奉朝请臣在谏院每闻一事皆诸处采问比及论列或至后时今若令谏官日奉朝请则可以日闻朝廷之事矣诏每日赴内朝　金史曰髙汝砺为谏议大夫时遇奏事台臣亦令回避汝砺上言国家置谏议以备侍从盖欲周知时政以参得失今与诸侍卫之臣旅进旅退殿廷论事初不得闻乞自今以往有司奏事谏官得以与闻从之】　原天子纳善　好事从游【汉书曰贡禹字少翁元帝征禹为谏议大夫数虚己问以政事时年谷不登禹奏言宫室制度从俭省天子纳其善言　又曰雄字子云以耆老久次转为谏议大夫以疾免复召为谏议大夫家素贫嗜酒人希至其门时有好事者载肴酒以从游学】　持节南阳　作赋东观【上详乗髙车注　常璩华阳国志曰李尤字伯仁贾逵荐尤有雄之才眀帝召入作东观辟雍徳阳诸观赋铭遂拜谏议大夫】　召入作赋　从幸为歌【上详作赋东观注　汉书曰王褒字子渊为谏议大夫褒从猎所幸之宫观为歌颂论者以为淫靡不急】谦逊接人　质朴守正【汉书曰韦元成字少翁以父任为郎常侍少好学修父业尤谦逊下士出遇知识步行辄下从者与载送之以为常其接人贫贱者益加敬由是名誉日广以眀经擢为谏议大夫　又曰夏侯胜字长公为谏议大夫给事中胜为人质朴守正简易亡威仪见时误谓上为君相字于上前亦以是亲信】　増可兼起居　与言得失【唐书曰李让夷字达心开成初起居舍人李褒免文宗谓李石曰褚遂良以谏议大夫兼起居郎今谏议谁欤可言其人石以冯定孙简萧仿李让夷对帝曰让夷可也　又曰宋璟神龙初为吏部侍郎中宗嘉其直令兼谏议大夫内供奉仗下与言得失】　茍指朕过【又曰徳宗唐安公主道薨帝悼之甚诏厚其时姜公辅以谏议大夫同中书门下平章事谏曰即贼平主必归今行道宜从俭以济军兴帝怒谓陆防曰唐安之令累甓为浮图费甚寡约不容宰相关预茍欲指朕过耳贽曰公辅官谏议职宰相献替固其分也】　原朝夕论思出入讨议　耳目之官　献纳之地【白帖】　何武贤良
　　征　孔光经学举【汉书曰何武字君公王音举武贤良方正征对防拜谏议大夫　下详方正注】　増赐食防编次　垂拱殿伏奏【宋史曰陈彭年真宗时为右谏议大夫兼秘书监诏就赐食防编次太宗御集　又曰孔道辅眀道二年为右谏议大夫会郭皇后废辅率谏官孙祖徳等十人诣垂拱殿伏奏】
　　谏议大夫三
　　増得体【宋史曰田锡字表圣太平兴国间释褐居谏官即上疏极言时政眞宗时上御览三十卷御屏风五卷上对宰相称锡得争臣之体即日擢右谏议大夫】　知体【金史曰髙汝砺字岩夫章宗时为左司中一日奏事紫宸殿时侍臣皆回避上所御凉扇偶堕案下汝砺以非职不取以进奏事毕上谓宰相曰髙汝砺不进扇可谓知体矣未防擢为左谏议大夫】　出为郡【汉出谏官为郡守萧望之为平原太守上疏曰陛下忧人出谏官为郡甚大惠也所谓忧末而弃本朝无正人则不知过国无达士则不闻善】问廷争【唐书曰刘栖楚为右拾遗敬宗立视朝常晏数游畋失徳栖楚极谏遂頟叩龙墀血被面帝动容使去栖楚曰不听臣言臣请死于此有诏慰谕后谏官对延英帝问向廷争者在邪以谏议大夫召之】旌直臣【宋史曰窦偁字日章太宗尹京时为判官时贾琰为推官偁不乐其为人太宗尝宴诸王】
　　【偁琰与会琰言矫诞偁叱之曰巧言令色心独不媿乎上愕然因罢会出偁为彰义节度判官太平兴国六年迁左谏议大夫进参知政事上谓偁曰汝何能臻此偁曰陛下不忘旧臣太宗曰非也卿能以公正责贾琰朕旌直臣尔】　原安集关西【华峤后汉书曰郑兴更始立拜为谏议大夫使安集关西】　称行天下【后汉书曰江革少孤奉母避乱采拾以为养母殁赴聘官谏议大夫既而谢病归元和中天子思革至行诏长吏岁时存问致羊酒以终厥身如有不幸祠以中牢巨孝之称行于天下】　増见卿延英【唐书曰郑覃为谏议大夫穆宗不防政事数荒昵覃与崔郾等廷对极谏帝不怿顾宰相萧俛曰是皆何人俛曰谏官也帝意乃诏覃曰阁中殊不欵款后有为我言当见卿延英也】　屈居谏议【又曰栁公权为学士与周墀同对论事不阿墀为懦恐公权益不夺帝徐曰卿有争臣风可屈居谏议大夫】更日供奉【又曰戴胄拜谏议大夫与魏征更日入供奉】　轩轩甚得【又曰孔戣】
　　【字君严累擢谏议大夫条上四事中人刘希光受贿二十万缗抵死吐突承璀坐厚善逐为淮南监军太子舎人李涉知帝意投匦上言承璀有功不可弃戣得副章不肯受面质让之涉更因左右以闻戣劾奏涉结近幸营防上听诏斥涉峡州司马宦宠侧目人为危之戣独自以适所志轩轩甚得】　以髙节擢【又曰髙元裕字景圭为右补阙敬宗视朝不时稍稍决事禁中宦竖恣放大臣不得进见元裕谏曰今西头势乃重南衙枢宻之权过宰相帝颇悟换侍御史士皆相贺李宗闵髙其节擢谏议大夫】　不辱吾笔【宋史曰程琳字天球以右谏议大夫兼御史中丞宰相张知白大器之当除命喜曰不辱吾笔矣】　以戒贪进【又曰王旦执政凡所荐人皆人未尝知谏议大夫张师徳两诣旦不得见意为人所毁以告向敏中为从容眀之及议知制诰旦曰可惜张师徳敏中问之旦曰累于上前言师徳名家子有士行不意两及吾门状元及第荣进素定但当静以待之耳若复奔竞使无阶而入者当何如也敏中启以师徳之意旦曰旦处安得有人敢轻毁人但师徳后进待我薄耳敏中固称有阙望公弗遗旦曰第缓之使师徳知聊以戒贪进激薄俗也】　谏议尚左【又曰吕端以右谏议大夫拜参知政事岁余左谏议大夫宼准亦拜参知政事端请居准下太宗即以端为左谏议大夫立准上】　故事入直【金史曰杨伯仁世宗时为谏议大夫金故事谏官词臣入直禁中上闵其劳免其入直】　愚而不正【又曰世宗时张汝霖为御史大夫陵主簿髙徳温大收税户米逮狱汝霖具二法上时徳温有女在宫掖世宗责其顾狥汝霖跪谢上顾左谏议大夫杨伯仁曰台官不正如何伯仁对曰罪疑惟轻故具二法上请在陛下裁断耳且人材难得与其材智而邪不若用愚而正者上作色曰卿等皆愚而不正者也】　是益两参政【宋史曰王安石在台阁侍从时每为人言唐太宗令谏官随宰相入阁最切于治道后世所当遵行也及入司政事而孙莘老李公择在谏职熟闻荆公此论遂列奏请举行荆公乃曰是又益两参知政事矣不许】　惟喜谏议得君【后魏书曰张普惠为谏议大夫任城王澄谓普惠曰不喜君得谏议惟喜谏议得君】原眀洛水必不入【楚国先贤曰陈宣字子兴拜谏议大夫建武十年洛水溢出城门】
　　【校欲筑塞之宣曰昔周公卜洛以安宗庙为万世基水未尝入城门今数为灾异人主之过不可塞之无益昔王尊尚修巳以禳灾异况朝廷乎固知水必不入言絶而水退也】　谏幻人不宜设【谢承后汉书曰陈禅字纪山拜谏议大夫永宁元年西南夷掸国王献乐及幻人熊吐火自支易牛马头眀年元防作之于庭安帝尝与羣臣共观大竒之禅独离席举手谏曰昔齐鲁为夹谷之会齐作侏儒之乐仲尼诛之帝王之庭不宜设此尚书陈忠劾奏禅廷讪朝政请下禅狱诏勿收左转为元菟城障尉也】　増未尝不循序而进【宋史曰徐俯字师川为司门郎建炎初致仕郑湛胡直儒汪藻等荐于髙宗遂以为谏议大夫中书舎人程俱言俯以前任省郎遽除谏议自元丰更制以来所未有考之古今非阳城种放未尝不循序而进愿姑以所应者命之不报】　展尽厎蕴凡二百余奏【唐书曰魏征事太宗日益亲或引至卧内访天下事征亦自以不世遇乃展尽底蕴无所隠凡二百余奏无不剀切当帝心者由是拜尚书右丞兼谏议大夫】　居职七日上事六十章【宋史曰张舜民字芸叟徽宗立擢右谏议大夫居职方七日上事已六十章】
　　谏议大夫四
　　增诗唐杜甫赠郑谏议诗曰谏官非不达诗义早知名破的由来事先孰敢争思飘云物外律中神惊毫发无遗恨波澜独老成　武元衡送张谏议赴阙诗曰诏书前日下丹霄头戴儒冠脱皂貂笛怨栁营烟漠漠云愁江馆雨潇潇鹓鸿得路争先翥松桂凌霜贵后雕归去朝端如有问玉门关外老班超　王建寄韦谏议诗曰百年防是暂时间头白求官亦未闲独有龙门韦谏议三征不起恋青山　宋王安石送郓州知府宋谏议诗曰盛世千龄合宗工四海瞻天心初吁俊云翼首离潜徳望完圭角仪刑壮陛亷徐鸣苍玉佩尽校碧牙签纶掖清光注銮坡茂渥霑文眀诚得主政瘼尚烦砭右府参机务东涂賛景炎庙谟资石画兵略倚珠钤坐镇均劳逸斋居养智恬讴謡喧井邑惠化洽苍黔进律朝章旧疏恩物议佥通班三殿邃徙部十城兼首路龙旗盛提封虎节严颁春回绀幰问俗卷彤襜舟楫商岩命熊罴渭水占治装行入觐金鼎重调盐
　　原箴后汉崔寔谏议大夫箴曰于昭上帝迪兹既哲匪于水鉴惟人是察处有诵训出有旅贲木铎之求爰纳遒人各有攸讯政以不纷昔在大禹拜承昌言癸辛暴戾虐及于天逮于周厉慢徳不蠲煦煦胥谗人谤乃作不顾厥愆是讨是格庶不堪流之彘宅防人之口譬诸防川岂不速止溃乃潺湲潺湲尚塞言拥为贼黙黙之患用顚厥国谏臣司议敢告执翼
　　增论唐韩愈争臣论曰或问谏议大夫阳城于愈可以为有道之士乎哉学广而问多不求闻于人也行古人之道居于晋之鄙大臣闻而荐之天子以为谏议大夫人皆以为华阳子不色喜居于位五年矣视其徳如在野彼岂以富贵移易其心哉愈应之曰是易所谓恒其徳贞而夫子凶者也阳子在位不为不乆矣闻天下之得失不为不熟矣天子待之不为不加矣而未尝一言及于政视政之得失若越人视秦人之肥瘠忽焉不加喜戚于其心问其官则曰谏议也问其禄则下大夫之职也问其政则曰我不知也有道之士固如是乎哉通议郎【朝议郎　承议郎　承徳郎　承直郎儒林郎　承务郎　宣徳郎　通直郎朝请郎　朝散郎　文林郎　承事郎　宣义郎给事郎　征事郎　承奉郎　从仕郎　修职郎廸功郎　修职佐郎　廸功佐郎　登仕郎将仕郎　登仕佐郎　将仕佐郎附　议郎童子郎士】
　　原杜氏通典曰通议郎隋置散官【隋文帝于吏部别置通议朝议朝请朝散给事承奉儒林文林等八郎武屯骁游飞旅云羽八尉其品则正六品以下从九品以上上皆为郎下皆为尉散官番直常出入使监校至帝皆罢】唐改通议为奉议郎【显庆制县公出身正六品上叙】　増宋有金元眀无　原朝议郎承议郎并隋置散官唐因之【显庆五年八月制郡公出身以正六品下叙】　増宋无朝议郎有承议郎金元眀俱无　承徳郎承直郎承徳郎金所更定承直郎古无此阶宋崇宁二年置承直郎以下七阶换旧制选人七阶金正七品上曰承徳郎下曰承直郎元为正六品眀正六品初授承直郎陞授承徳郎　原儒林郎承务郎儒林郎隋置散官盖取前史儒林传之义唐因之承务郎唐置盖因隋尚书省二十四司承务郎之名也　増宋至眀俱有金从七品上曰承务郎下曰儒林郎元为正七品眀从六品初授承务郎陞授儒林郎儒士出身　原宣徳郎隋置散官唐因之　増宋政和间避宣徳门改为宣敎郎金元无眀正六品内宣徳郎吏才干出身　原通直郎隋置三十人盖采晋宋以来诸官皆有通直谓官髙下而通为宿直者也因此为名唐因之　増宋自通直郎以上系陞朝官金元以后无　原朝请郎隋置散官盖采晋宋齐梁陈并有奉朝请为名唐因之【显庆制侯出身正七品上叙】　増宋有金元以后无　原文林郎隋置散官盖取北齐文林馆征文学之士以充之义唐因之　増宋至眀俱有　承事郎古无此阶宋元丰更官制以承事郎为状元及第宰相任子之初官金正八品上曰文林郎下曰承事郎元为正七品眀正七品初授承事郎陞授文林郎儒士出身　原宣义郎隋置游尉散官唐改为宣义郎盖取梁宣义将军之名【显庆制男出身从七品上叙】　増宋有金元无眀正七品内宣义郎吏才干出身　原给事郎征事郎承奉郎隋置散官唐因之　増宋无给事征事元丰更官制以承奉郎为执政任子初官金从八品有征事郎元为从七品眀改为征仕郎　从仕郎金置从八品上曰征事郎下曰从仕郎元为从七品眀从七品初授从仕郎陞授征仕郎　修职郎廸功郎宋所更定金元无眀正八品初授廸功郎陞授修职郎　修职佐郎廸功佐郎眀从八品初授廸功佐郎陞授修职佐郎　原登仕郎唐置　将仕郎隋置散官唐因之自通议以下今并为文散官　増续文献通考曰宋政和年间改登仕郎为修职郎改将仕郎为廸功郎以从政修职廸功郎易通仕登仕将仕郎其通仕登仕将仕三阶系奏补未出官人金复置正九品上曰登仕郎下曰将仕郎元为从八品眀正九品初授将仕郎陞授登仕郎　登仕佐郎将仕佐郎金大定十四年增置从九品上曰登仕佐郎下曰将仕佐郎元为从八品眀从九品初授将仕佐郎陞授登仕佐郎【杜氏通典唐散官自五品依本品衣服而无禄俸不朝会自六品以下黄衣执笏于尚书省分番上下两番以上即便随番许练通时务者始得参选武徳令职事髙者散官次一阶不至者为兼职事卑者不散官贞观十一年改令职事髙者为守职事卑者为行其次一阶依旧为兼与当阶者皆散官官阶相当无行无守其子孙用廕皆依散官其后例分错难可悉举干封元年正月制内外官九品以上加一阶一品以上加二阶八品以下更加勲转干封以前未有泛阶应入三品皆以恩旧特拜入五品者多因选叙计阶至朝散大夫以下奏取进止每年量多少进叙余依本品授官若满三计至即一切听入干封以后始有泛阶入五品三品　正续文献通考宋初省台寺监之官特以寄禄皆不领本职神宗元丰三年始按唐六典肇新官制凡省台寺监领空名者一切罢去而易之以阶文阶自开府至将仕为二十四金郎阶比旧少朝议朝请朝散朝奉承议奉议通直宣义征事给事承奉从仕从政修职廸功诸名而承徳承直承务承事征事从仕登仕将仕皆金所更定也　元四十二阶自一品至五品为宣授六品至九品为勑授勅授则中书署牒宣授则以制命之一品至五品者服紫六品至七品者服绯八品至九品者服緑　眀会典散官自荣禄大夫至登仕佐郎九等十八级有初授陞授加授以歴考为差在京文职初授散官春秋题或遇覃恩槩与陞授惟考满仍旧洪武二十六年定凡白身人入仕并杂职人等初入流者与对品初授散官任内歴俸三年初考称职与陞授散官又歴俸三年再考功迹显著者方与加授散官若考覈平常者止与初授凡封赠文官散官如上阶特进荣禄大夫光禄大夫之非特奉旨者不与】
　　议郎
　　原令说尚书【续汉书曰桓荣字子春少学长安习欧阳尚书上召荣令说尚书甚善之拜为议郎】使祠陵庙【益部耆旧曰李尤字伯仁为议郎安帝寝疾使尤祠陵庙肃慎斋洁辞祝俱羙上】
　　【疾有瘳】　徳行髙妙【东观汉记曰黄琼字世英以徳行髙妙公车征拜议郎】　笃行清苦【谢承后汉书曰石苞字延博为诸生笃行清苦学五经征拜议郎】　秩比六百石【汉旧仪曰议郎郎中秦官也议郎秩比六百石特征贤良方正敦朴有道第公府试博士者拜郎中也】议郎十二人【又曰议郎十二人不属署不直事侍御史迁补博士诸侯王郎中令】　孔光眀经学【汉书曰孔光经学尤眀年未四十举为议郎也】　召驯有志行【东观汉记曰召驯字伯春以志行称郷里号之曰徳行恂恂召伯春以眀经学有志行能讲论拜议郎】　甄宇以儒学拜【又曰甄宇字子晋以儒学拜议郎】　张承以方正拜【魏志曰张承字公先少知名以方正拜为议郎】　刘淑诸儒之表【谢承后汉书曰刘淑字仲承举贤良方正对防十二科为天下诸儒之表擢为议郎】　赵享质禀纯粹【晋起居注太康中诏曰议郎赵享质禀纯粹思议通济学之有旧方欲叙授而得此荐意常念之】　吴良疏荐为议郎【后汉书吴良传东平王苍上疏荐良显宗以示公卿曰前以事见良须发皓然衣冠甚伟夫荐贤助国宰相之职萧何荐韩信设坛而拜不复考试今以良为议郎】　蘓章髙第为议郎【后汉书曰蘓章少博学能属文安帝举贤良方正对防髙第为议郎】
　　童子郎
　　原谢亷通经【后汉书曰左雄奏征海内名儒为博士使公卿子弟为诸生有志操者加其俸禄汝南谢亷河南赵建年始十二各能通经雄并奏拜童子郎于是负书来学云集京师】　伯达试经【魏志曰司马朗字伯达年十二试经为童子郎监试者以其身体壮大疑朗匿年劾问朗曰朗之内外累世长大朗虽穉弱无仰髙之风损年以求早成非志所为也监试者异之】　六品子弟【晋要事曰咸康七年尚书仆射诸葛恢奏恭皇后今当山陵依旧公卿六品清官子弟为挽郎非古也岂有牵曵国士为之役夫请悉罢之】　委貌冠都布衣【续汉书百官志曰輼车拂挽为公卿子弟六卿十人挽两边白索帻委貎冠都布衣也】
　　士
　　原能治上官【周书曰人生成人能治上官谓之士人】　使不辱命【论语孔子曰行已有耻使于四方不辱君命可谓士也】　通古今辨然否【白虎通曰通古今辨然否谓之士】　无生得贵由士而起【又曰王者太子亦称士何举从下升以为人无生得贵者莫不由士起是以舜时称为天子必先试于士故士冠礼云天子之元子犹士也案士冠礼郑注曰元子世子也无生而贵皆由下升贾疏曰天子之元子虽四加与十二而冠其行事犹依士礼也故云犹士也元子尚不得生而贵则天下之人亦无生而贵者也】













　　御定渊鉴函卷九十七
<子部,类书类,御定渊鉴类函>
　　钦定四库全书
　　御定渊鉴函卷九十八
　　设官部三十八【东宫官总载　太子六傅总载太子太师　太子太傅　太子太保增太子少师　太子少傅　增太子少保太子賔客　太子詹事　丞　主簿　司直附太子中庶子　中允　左右賛善　左右谕徳增司直郎　司议郎附　中舍人　太子洗马太子舍人　通事舍人附　崇文馆学士　文学校书　正字附】东宫官緫载一
　　原杜氏通典曰凡三王教世子必以礼乐乐所以修内礼所以修外礼乐交错于中发形于外是故其成也怿恭敬而温文【中心也怿恱也】立太傅少傅以养之欲其知父子君臣之道也【言养者积浸成长也】太傅审父子君臣之道以示之少傅奉世子以观太傅之徳行而审谕之【谓说其义也】太傅在前少傅在后【谓其在学时也】入则有保出则有师【谓燕居出入时也汉班彪上书曰昔成王为孺子出则周公召公史佚入则太颠闳夭南宫适散宜生左右前后皆正人也】是以教谕而徳成也秦汉以下始加置詹事中庶子及诸府寺等官亦有以他官而监防者【后汉顺帝立太子居承光宫以侍御史种】
　　【暠监防有中常侍卒乗衣车来载太子太子太傅髙褒忧惧不能止开门将出而暠至手劒当车曰太子国之储副天命所系常侍来无尺一何以得将太子去何知不与内宠奸臣共挟邪谋今日之事冇死而已乃遣褒诣台啓白得中决勅乃听之】自魏眀帝以后久旷东宫制度阙废官司不具【吴孙权即位孙登为太子兼置四友等官以诸葛恪为左辅张休为右弼顾谭为辅正都尉陈表为翼正都尉是为四友于是东宫号为多士】晋初詹事左右率庶子中舍人诸官并未置唯置卫率令典兵二傅并摄众事至咸宁元年始置詹事以领宫事宋孝武置东宫率更令等官其中庶子庶子中舍人舍人洗马各减旧员之半后周加置太子諌议员四人至隋罢詹事分东宫置门下坊典书坊【北齐已有典书坊】以分统诸局【比门下内史二省】门下坊有左庶子二人内舍人四人録事二人统司经宫门内直典膳药蔵齐师等六局典书坊有右庶子二人舍人通事舍人各八人领内坊唐置詹事府以统众务置左右二春坊以领诸局【龙朔二年改门下坊为左春坊典书坊为右春坊咸亨初复旧景云元年又改为之】左春坊置左庶子二人中允二人司议郎四人録事二人左谕徳一人左賛善大夫五人崇文馆校书郎八人亦统六局【六局之中唯改齐师为典设余局名与隋同其六局长官唯司经置洗马宫门置大夫余各置监以局名冠之所冠如其名龙朔中改宫门大夫如诸监并为郎遂为永制也】右春坊置右庶子二人中舍人二人舍人四人録事二人右谕徳一人右賛善大夫五人通事舍人八人兼领内坊【内坊置典内二人掌阁内诸事诸坊局小吏各有差】因隋制也　増文献通考曰宋东宫有六傅下至率更令仆古官存而无职司至道元年建储闱置賔客二人左右庶子谕徳中舍各一人并以他官兼充左右春坊铸印置吏员反太子登极则省春坊司累朝皆然真宗在东宫建堂习射名继照堂有勾当官三人【以诸司使及内侍充】仁宗在东宫肄学建堂名资善堂有都监一人【以入内侍都知班充】　宋史曰资善堂有翊善賛读直讲说书皇太子宫小学教授资善堂小学教授等官翊善賛读直讲皆旧制说书而下中兴以后増置资善堂自仁宗为皇子时为肄业之所毎皇子出就外傅选官兼领元丰八年哲宗初开讲筵诏讲读官日赴资善堂以双日讲读仍轮一人宿直靖康时诏皇太子出就外傅就善堂置学舍令国子监供监书至绍兴时孝宗封建国公出就资善堂聴讲先是宰臣赵鼎得防于宫门内造书院至是始成以为资善堂命儒臣为直讲翊善悉如资善故事以左史范冲充翊善右史朱震充賛读时称极选孝宗淳熙七年皇孙英国公始就傅诏置皇太子宫小学教授一员　续文献通考曰辽南面东宫三师府太子賔客院太子詹事院左右春坊司经局太子家令寺太子率更寺太子仆寺太子左右卫率府北面有皇太子惕隠司掌皇太子宫帐之事着帐郎君院内设皇太子祗应司金天徳四年始定制宫师府三师三少詹事院詹事三寺十率府皆焉左右谕徳为东宫僚属有左右賛善司经正副典食令丞【属詹事院】掌饮令丞【属宫师府】内直郎家令丞仆正左右卫率府【皆属宫师府】元大徳十一年置宫师府至元十五年初立詹事院以谔勒哲为右詹事赛音为左詹事副詹事詹事丞院判各二员别置宫臣賔客二员左右谕徳左右賛善各一员校书郎二员中庶子中允各一员三十一年太子薨乃以院之钱粮选法工役悉归太后位下改为徽政院以掌之天厯元年改为储庆使司未几改为储政院置院使佥院同佥院判司议长史等官至正十三年复立詹事院顺帝至正七年立端本堂以李好文为太子谕徳归为賛善张仲为文学皇太子以是日入肄业托克托领端本堂事端本堂虚中以俟至尊临幸太子与师傅分东西向坐授书其下僚属以次列坐有家令司置家令丞各二人典膳署珍蔵文成供须三库柴炭局备用库嘉醖局典仓署备物等库皆属焉左右卫率府置率使副使佥事等官至大元年拨江南行省万戸府精粹汉军为东宫卫军凡侍卫緫管仪卫等司皆属焉眀洪武初置大本堂取古今图书充其中召四方名儒教太子亲王诸儒专经面授分畨夜直已而太子居文华堂诸儒臣迭班侍从又选才俊之士日充伴读是时东宫官有同知詹事院事副詹事左右詹事丞左右率更令率府使副使谕徳賛善文学中舍正字侍正洗马庶子皆勲旧大臣兼之不别设府僚十四年设左右司直郎左右清纪郎十五年置左右春坊各设大学士又置司经局设洗马校书正字二十二年以官聨无统始置詹事院二十五年改院为府置詹事一人少詹事二人丞二人其属主簿録事各一人通事舍人二人其左右春坊置大学士一人庶子谕徳中允賛善各一人司直郎清纪郎司諌各一人司经局置洗马一人校书二人正字二人本府堂上官与翰林院官互兼职事凡讲读纂修考试等官皆与本院同坊局虽各有印然事则詹事统之自永乐定鼎北京以后南京詹事府不设官止设主簿一员
　　东宫官緫载二
　　原诗宋顔延之直东宫荅郑尚书道于诗曰皇居体环极设险祗天工两闱阻通轨对禁限清风
　　原箴晋温峤侍臣箴曰勿谓其微覆篑成髙勿谓其细巨由纎毫故曰善不积不足以成名话言如丝而万里来享无以处极而利在永贞是以太子之在东宫均士抗礼以卑厥情入学齐齿言称先生不以言自臧不以贵为荣思有虞之烝烝尊周文之翼翼晨昬靡违夙兴宴息师傅是瞻正人在侧屏彼佞防纳此亮直故傅敬徳义臣思尽忠或稽古训导惟道之不融或造膝诡辞惧咎之蕴崇惴惴兢兢思二雅之遗风鉴乎九三天禄永终近臣司规敢告常从
　　増论眀王鏊论东宫官曰今国家之东宫官以序进未必皆天下之选学之日晨而授书授毕而退日中进讲讲毕而退况祁寒暑雨学皆间歇间歇之日所与宴游者谁欤所与居处出入者谁欤不可得而知也又近世之患在上下不交然为太子亦且未同于为君今则俨然端黙有言且不敢进又况为君之日乎求上下交而徳业成胡可得也国初建大本堂取古今图书充其中延四方名儒教太子亲王分畨夜直时时赐宴赋诗讲论文学无虚日仁宗于邸宴劳东宫之官如家人父子有从学诗学表至有以暗遂眀之喻则本朝之初未甞如今制也英宗幼冲当时大臣无深识逺虑阿时所好名为尊君卑臣非祖宗之法本然今虽未能如古之制亦宜稍略君臣之仪敦师友之分使宫僚日侍左右从容诵读讲读之暇宴饮出入起居皆得周旋其间至暮乃退宫僚有失从三师纠正之斥逐邪人不使得预其间如此所谓一人元良万方以贞三代所以长久者用此道也
　　太子六傅緫载一【三太三少】
　　原杜氏通典曰太子师保二傅殷周已有【二傅谓太傅少传诗小弁篇太子之傅作焉以刺幽王弁音歩干反】逮乎列国秦亦有之【孝公时商鞅设法黥太子师傅是也】汉髙帝以叔孙通为太子太傅位次太常后亦有少傅【夏侯胜字长公为太傅卒官太子以甞受尚书于胜素服五日以报师傅之恩儒者以为荣　又万石君石奋韦元成丙吉并为太傅】后汉太傅礼如师不领官属而少傅主太子官属汉魏故事太子于二傅执弟子礼皆为书不曰令少傅称臣而太傅不臣晋太始三年武帝始建置东宫各置一人尚未置詹事官事无大小皆由二傅少傅立草太傅书真以为储训并有功曹主簿五官秩与后汉同皇太子先拜诸傅然后答之如弟子事师之礼二傅不得上疏曲敬武帝以储副体尊遂命诸公居之以本位重故或行或领时侍中任恺武帝所亲敬复使领之盖一时之制也咸康元年以给事黄门侍郎杨珧为詹事掌宫事二傅不复领官属及杨珧为卫将军领少傅复省詹事遂崇广傅训命太尉贾充领太保司空齐王攸领太傅所置吏属复如旧二傅皆进贤两梁冠黒介帻五时朝服佩水苍玉其后太尉汝南王亮车将军杨骏司空卫瓘石鉴皆领傅保犹不置詹事以终武帝之代恵帝元康元年复置詹事【二傅给菜田六顷田驺五十人夏后不及田者食俸一年又给赤耳安车各一乗】及愍懐建宫乃置六傅三太三少【晋书曰东宫旧制月请钱三十万以备众用愍懐太子恒探取三月以供嬖宠】以景帝讳师故改太师为太帅通省尚书事詹事文书闗由六傅【职官要録曰晋太子六傅各有丞一人】自元康之后诸傅或二或四或六渡江之后有太傅少傅不立师保【山涛啓事曰太子保傅不可不髙尽天下之选羊祜秉徳尚义可出入周旋令太子毎覩仪型方任虽重比此重为轻又可朝防与闻国议】宋有太傅少傅各兼丞一人其保傅并银章青绶齐与宋同武帝时以王俭为少傅旧太子敬二傅同至是朝议接少傅以賔友之礼梁太傅位视尚书令少傅视左仆射【职官要録曰三少旧视左仆射冠服同三太也】陈因之自宋以下唯有傅而无师保后魏太师太傅太保谓之东宫三师少师少傅少保谓之东宫三少【孝眀在东宫宣武皇帝欲以崔光为太子师傅光固辞帝令太子南面再拜宫臣皆从太子拜光北面立不敢荅拜唯西向拜谢而出乃授光太子少傅】北齐皆有之出则三师在前三少在后后周不置隋与北齐同唐六傅不必备唯其人太子出则乗辂备仪以为后从贞观中太宗撰太子接三师之仪出殿门迎太子先拜三师答拜毎门让三师坐与三师书前名惶恐后名惶恐再拜【先天元年十二月诏东宫三师三少宜开府置令丞各一人詹事府寻罢】　増文献通考曰宋师傅不常设仁宗升储置三少各一人李昉以参知政事兼掌賔客及陞左相遂进兼少傅此宰相兼宫僚之始也丁谓兼少师冯拯兼少傅曹利用兼少保是时实为东宫官余多以前宰执为致仕官亦随本官髙下除授太子少师少傅少保以待前执政其少师非经顾命不除若本官至尚书即除少傅丞郎给諌只除少保若因迁转则递进一官至太师即迁司空矣天禧末皇太子同聴政乃以首相兼少师枢宻曹利用兼賔客自后神宗钦宗孝宗光宗在东宫皆不置开禧三年史弥逺自詹事入枢府乃进兼賔客已而太子侍立遂以钱象祖兼太子少傅眀年景献太子立并置二相钱左相改兼少师史右相兼少傅　续文献通考曰辽南面东宫三师府金东宫宫师府三师三少掌保防东宫道以徳义哀宗为太子时春宫所拟师保賛谕之臣多非其人完顔素兰上言太子天下之本正本之道在选人以辅导之耳陛下更选贤如周召之徒者使之夹辅则成周之治不足侔矣从之元置宫师府立太子太师少师太傅少傅太保少保等官眀置太子太师太子太傅太子太保从一品以道徳辅教太子而谨防翼之太子少师太子少傅太子少保正二品奉太子以观三公之道徳而教谕焉太子賔客正三品侍太子规诲賛相礼仪而先后之皆为东宫官而不列于詹事府【或曰东宫公孤初莅詹事府也】无定员无专授为勲戚文武大臣兼官或加官赠官洪武初以左丞相李善长为太子少师右丞相徐达为太子少傅俱领詹事二十五年立皇太孙以宋国公冯胜颍国公傅友徳兼太子太师曹国公李景隆凉国公蓝玉兼太子太傅开国公常升全宁侯孙恪兼太子太保詹徽为太子少傅兼吏部尚书茹玮为太子少保兼兵部尚书
　　太子六傅緫载二
　　原承华【太子门名文选曰遵彼承华又曰髙歩承华皆谓太子储宫】　博望【太子苑名】东朝【太子朝也文选曰东朝既建】　小辇【晋山涛为少傅帝赐小辇乗之以训太子】　司业　司成【礼曰乐正司业父师司成一人元良万国以贞注贞正也司主也言乐正教以乐父师教以成也】　尊敬【诗曰尊敬师傅又汉诏曰国之将兴尊师礼傅也】　辅翼【礼曰师也者教之以事而谕诸徳也保也者慎其身而辅翼之而归诸道也】　禁嗜【贾谊书曰文王使太公望傅太子发发嗜鲍鱼望曰鲍鱼不登于俎安有以非礼之物养太子哉】　赐金【汉书疏广疏受乞骸骨上赐黄金二十斤皇太子赠以五十斤】　襁褓之训【贾谊疏曰古之王者太子在襁褓之中置三公导之以教训去邪人选端士太子见正言行正道三代长久以其辅翼之功】　羽翼之贤【汉恵为太子用张良防迎四皓为太子客髙祖见之曰羽翼已成不可摇动矣】　迎于崇贤【晋东宫故事皇太子诣崇贤门迎师傅】　讲于宣武【山涛详少傅】　増崇敬师傅【晋书武帝时有司奏东宫二傅礼仪不同帝曰崇敬师傅所以尊教前世之令典也何论臣与不臣其令太子拜之】即置辅弼【唐书太宗谓于志宁曰古者太子既生士负之即置辅弼成王幼小周召为师是也】不受兼官【宋史真宗末丁谓擅权用事至除吏不以闻李廸愤然不协时议二府皆进秩兼东】
　　【宫官廸以为不可既而帝御长春殿内出制书置榻前谓辅臣曰此卿防兼东宫官制也廸进曰东宫官属不当増置臣不敢受此命】　五辞制命【元史许衡世祖时召至京师时王文统以言利进为平章政事许衡姚枢入侍言治乱休戚必以义为本文统患之且窦黙日于帝前排其学术疑衡与之为表里乃奏以枢为太子太师黙为太子太傅衡为太子太保阳尊用之实不使数侍上也黙以屡攻文统不中欲因东宫以避祸与枢拜命将入谢衡曰此不安于义也姑勿论礼师傅与太子位东西乡师傅坐太子乃坐公等度能复此乎不能则师道自我废也枢以为然乃相与懐制之殿下五辞乃免】　无所闗掌【弇山堂别集眀髙祖因胜国之制自太子太师至賔客皆无所闗掌而詹事以下至于坊局始寔为宫臣】　被以虚名【又洪武元年丞相李善长徐达平章常遇春带太子少师少傅少保右都督冯胜带詹事平章廖永忠赵镛带副詹事御史大夫汤和邓愈带左右谕徳中丞刘基章溢带賛善大夫善长基溢理省台几事烦委日不暇给而逹遇春等诸大将帅征讨之不遑然则以虚名被之而已所日授经者宋濓軰耳】　辅臣领三少【宋史天禧四年以资政殿大学士王钦若为司空职如故钦若以辅臣兼领东宫三少品序非便表换故有是命】　三品兼三少【弇山堂别集东宫三少以上旧制惟尚书都御史得兼之洪熙初推恩大学士杨士竒以礼部左侍郎加少保杨荣以太常卿加太子少傅金幼孜以戸部右侍郎加太子少保无何俱进尚书景泰间备署宫官且以易储推恩吏部左侍郎江渊礼部左侍郎王一宁戸部左侍郎萧镃兼太子少师吏部左侍郎俞山太子少兵部右侍郎俞纲左副都御史罗通大理卿萧维祯通政使李锡俱太子少保前后所无】　原当元良之日　居辅翼之司　属监抚之余　敦师资之本【白帖】　増三师不为表首【宋史太祖时御史台议欲以左右仆射合为表首太常礼院以东宫三师为表首礼部尚书窦仪援典故以仆射合为表首者六而谓三师无所据朝议是之】　三师在尚书上【弇山堂别集三师至賔客多为虚衔以待文武大臣之资重或有功者然三师在尚书上賔客在侍郎上】　十日一赴资善【宋史仁宗为皇太子宰相丁谓冯拯兼少师少傅枢使曹利用兼少保参政王曽枢副钱惟演兼賔客谓等因请师傅十日一赴资善堂賔客以下只日互陪侍讲学上从之】　布衣荐为师傅【元史李孟字道复以事至京师时武宗仁宗皆未出閤诏求名儒辅导有荐者曰布衣李孟有宰相才宜令为太子师傅】　原况当尊敬之朝　宜慎父师之选　汉择名儒任先疏广　晋崇硕徳选在山涛　汉用名儒任先疏受　晋推硕徳选在羊公【并见白帖羊公即羊祜】
　　太子六傅緫载三
　　原表吴张俨请立太子师傅表曰昔贾谊为汉文帝陈周成王为太子以周公为太傅召公为太保吕望为太师又立三少皆上大夫使与太子居处左右前后皆正人也眀礼义以导习之故能光熙文武兴隆周室伏惟陛下命世应期顺干作主皇太子以天然之姿为国上嗣朝廷以四海未定国家多事师傅之官阙而未备臣愚以为髙祖初基天下造创引张良叔孙通出为师保入与朝政宜博采周汉依旧仪用将相名官辅弼太子于是以熙賛洪业増辉日月实为光大也
　　原箴晋傅少傅箴曰近朱者赤近墨者黒声和则响清形正则影直　増齐王攸为太傅献箴曰保相之才必择贤眀昔在成周旦奭作傅　后周萧圆肃为少傅作箴曰东序养徳震方主器三善既备万国以正姬周长久实系元良嬴秦短祚亦由少阳
　　太子太师
　　原九徳六行【薛综让少傅表云先王之建立太子必择九徳之师六行之傅】　教事谕徳【详白帖六傅】　秩与卿同【晋公卿礼秩云太子太师秩与卿同】　位在卿下【晋宫品令云太子太师品第三视尚书令位在卿下银印青绶佩水苍玉进贤两梁冠五时朝服】　増忠謇贵重【唐太宗时太子承干与魏王交恶帝曰当今忠謇贵重无逾魏征我遣侍皇太子一天下之望羽翼固矣即拜太子太师徴以疾辞诏荅曰汉太子以四皓为助我頼公其义也公虽卧可拥全之】太师名徳【唐书曰杨炎当国顔真卿为礼仪使以直不容换太子少师及后卢为相益不喜改太子太师并使罢之李希烈陷汝州乃建言遣真卿往谕时朱滔王武俊田恱李纳使者皆在坐谓希烈曰闻太师名徳久矣公欲建大号而太师至求宰相孰先太师者真卿叱之曰若等闻顔常山否吾兄也吾年且八十官太师吾守吾节死而后已岂受若等胁邪】　诣崇贤门【见六傅緫载二】　集詹事府【唐书曰冯定为太子詹事郑覃兼太子太师上日欲防尚书省定据礼当集詹事府诏可论者多其正】卢钧八十【又曰卢钧守太子太师帝元日大飨含元殿钧年八十升降如仪音吐洪畅举朝咨】
　　【叹】　王溥三【宋史王溥为太子太保服阕加太子太傅开寳二年迁太子太师中谢日太祖顾左右曰溥十年作相三迁一品福履之盛近世未见其比】　原四皓为太师【史记外戚世家汉髙祖以商山四皓为太子太师】　何劭领太师【王隠晋书何劭字敬祖以本官领太子太师初杨骏以世祖毎注情于广陵王遹而贾后无子遂立遹为太子欲令亲万机而年尚小故盛选六傅以劭领太师通省尚书事】
　　太子太傅
</div>
    <div class="pagination">
<a href="御定渊鉴类函_page77.html">上一页</a><span>...</span><a href="御定渊鉴类函_page73.html">73</a><a href="御定渊鉴类函_page74.html">74</a><a href="御定渊鉴类函_page75.html">75</a><a href="御定渊鉴类函_page76.html">76</a><a href="御定渊鉴类函_page77.html">77</a><span class="current-page">78</span><a href="御定渊鉴类函_page79.html">79</a><a href="御定渊鉴类函_page80.html">80</a><a href="御定渊鉴类函_page81.html">81</a><a href="御定渊鉴类函_page82.html">82</a><a href="御定渊鉴类函_page83.html">83</a><span>...</span><a href="御定渊鉴类函_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
