<!DOCTYPE html>
<html>
 <head>
  <meta charset="utf-8"/>
  <title>
   古今源流至论 - 第 5 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古今源流至论 - 第 5 页/共 13 页
  </h1>
  <div class="content">
   京兆尹
　　周之六乡六卿分治秦之畿甸治以内史此京尹之始制也【汉官表内史周官掌治京师景帝二年分置左右内史武帝太初元年更名右内史为京兆尹左内史为左冯翊又本表主爵中尉秦官掌列侯景帝中六年更名都尉武帝太初元年更名右扶风作右史内地与左冯翊京兆尹是为三辅后列侯更属大鸿胪】汉之始也以内史治京师之民以主爵中尉治京师之列侯而诸陵豪右则又属于太常所以然者盖惩强弱相陵之弊耳【见上】其后也武帝以右内史为京兆尹以左内史为左冯翊以主爵中尉为右扶风专治其民而列侯则改属鸿胪所以然者盖广三辅之治耳【见上】又其后也元帝分陵邑以属三辅命三辅以紏列侯豪右民庶皆得同治【本纪】所以然者盖因列侯犯法之故耳然尝论之初年所任如石庆儿寛之徒大抵皆循良慈爱之吏【并本纪皆为内史】末年所用如王尊王章王骏之流徃徃严毅威名之人【京尹如王尊王章王骏皆有治声民歌曰前有赵张后有三王】抑何也盖内史始专治民吏讼简寡而昜辨民心谨畏而易化故其势不得不寛至三辅同治列侯彼此植党通谋桀驽难绳倚势作威纵肆莫治故其势不得不严是非厌寛柔而尚惨酷以治庶民与治列侯异也大抵京畿繁剧之冲也豪右民庶之蠧也向非扶弱抑强凛然风采断狱视刑恢乎余刃则何以壮根本之势哉不特汉为然也唐李元綋决三辅之渠而权贵沮气【唐李元綋权京兆尹诏决三辅渠时王主权家皆旁渠立硙潴防争利元綋勑吏尽毁之】许孟容捕神防之吏而阉寺屏息【许孟容为京兆尹神防军自兴元后骄恣府县不能制军吏李昱贷富民钱不肯归孟容遣吏捕诘之与之期使偿曰不如期者死一军尽惊诉于朝宪宗诏以昱付军治之奏曰不奉诏臣当诛然臣职司辇下当为抑豪强京师豪右大服】盖自汉以三辅同治列侯豪右之后厯代相仍为京尹者大抵皆然也国朝以汴都为仪刑之地以尹牧为弹压之司莫不以优治繁冗为能以不畏强御为任而风声远出于汉唐之右听断明审府无留事章圣至赋诗劳之则有若周起【周起知开封府聼断明审府无留事真宗以为材至尝幸其府问劳赋诗乐歌】听断繁冗庭无留讼裕陵以称职奬之则有若蔡齐【元丰初蔡文忠公以翰林学士尹京师郑滑二大藩废为县合王畿二十余邑真为浩穰狱讼繁冗蔡公听断庭无留诉裕陵以称职训奨之蔡绦官制云云】剖决精敏奸无所假则李穆其人也【太平兴国八年以翰林学士李穆知开封府剖决精敏奸猾无所假贷豪右屏息权贵不敢干以私上知其材有意大用】决事神速狱常屡空则程琳其人也【程琳明道二年以翰林侍讲学士知开封府前知开封者苦其治剧或不满嵗輙罢不然被讥谤或以事去独琳居数嵗而治益精明决事神速一嵗中狱空者四五】其优治繁冗为如何王岩叟能使老奸自然畏栗【王岩叟知开封府旧以推判官分左右听二人共治每有异同异日不决官吏疲于咨禀罪人困于留系公至首立逐官分治之法且不役精神智力如在无事小郡者而老奸吏自然畏栗至不敢欺】杜衍自使权要不敢有干【杜衍知开封旧常权贵有干其法而能不为屈者世皆为难至公能使权要不敢有所干凡其为治以听防盗讼为能否尔独公始有余力省其民事如治巳州】姜遵公直清政擦子之謡京师传播【蔡官制朝廷以开封府为潜邸乃知少尹作权知府自是常帯权字其后人以翰林学士杂学士为之选用皆人望盖四方取则之地政尚严明而以弹压为先章圣仁宗朝姜遵薛奎皆以公直而政清姜遵号姜擦子薛奎号薛出油民称誉而畏之】包拯刚严不私包老之謡逺近称叹其不畏强御为如何【包孝肃知开封府天性峭严未尝有笑容人谓包希仁笑比黄河清又知开封府为人刚毅不可以私干京师为之语曰闗节不到有阎罗包老吏民畏服称之】夫数君子岂不能沽鸾鳯之名而去鹯鹰之操植桃李之恩而除棘荆之怨哉诚以辇毂之下奸猾囊槖剧要之所文书丘山非明不足以听断非严不足以折奸不可以外地远郡例论也是故薛奎本循吏也居蜀之日以徳爱称至尹开封严肃为治民至私以俚语目之且戒曰是不可犯【薛奎在开封以严为治肃清京师民至私以俚语目之且相戒曰是不可犯及居蜀则以恵爱称】苏颂本惠人也守杭之曰尽释系民至尹开封颇严鞭朴谓京师浩穰当以柱后惠文治之非亳頴卧治之比【苏颂尹开封颇严鞭朴以谓京师浩穰须弹压当以柱后惠文治之非亳颍卧治之比先治杭州释系禁民】二公补外则以寛守内则以严暖然而春凄然而秋其知寛猛之术乎其知牧守之要乎或者且曰欧阳修不事风采范纯礼一切以寛亦不失为尹京之能吏岂专在于乳虎苍鹰之酷耶曰不然欧公承包希仁威严之后纯礼继吴居厚刻深之余京畿清肃吏民敬畏固不待施严毅之政则以寛济猛特一时权宜之用非可常论也愚故详及之【嘉祐二年欧阳修知开封府承包拯威严之后一切循理不事风采或以为修言修曰人性各有所长短诚不能舍所长强所短也　又元符三年范纯礼知开封府先是吴居厚尹京以深刻为治范纯礼一切寛之或以为言纯礼曰深刻之后若益以猛是以火济火也】
　　东南财赋
　　尝观夏书所论州之贡其田则下下而不及于诸州其贡则齿革而不言于丝纻【书禹贡】又观周礼职方所载州之赋其谷则宜稻而他种皆非所有其利则金锡竹箭而丝枲亦非所宜【周礼职方氏】夫州东南之沃壤也自夏歴周防百年矣而地利瘠薄民物鲜少禹贡周礼皆不称之何耶谓其水患之未平则降丘宅土播谷贸货夏时已无废业矣谓其人力之不及则出粟勉耕出帛劝蚕周时已无遗利矣且不特夏周之粟帛也汉之防稽一郡则今之两浙路也而独海塩有塩官庐江九江二郡乃今淮甸间也独皖城有鐡官而无塩官则知汉之塩鐡官之置多见于西北而不见于东南矣【汉地理志防稽郡属江都扬州海塩县故武原乡有塩官庐江郡九江郡并属扬州庐江城县有鐡官】又不特汉之塩鐡也元始总天下之戸口自淮而南止当二百余万是则汉人万里南邦仅当天下四分之一也后晋武平吴借其民力才当五十余万晋秦分争民物重困仅当天下五分之一也至隋平陈总江浙闽中不盈三十万户是又东南分裂民物雕耗仅当天下七分之一也【并杜佑通典】则知自汉至隋户口之数而东南徃徃不及诸郡矣愚尝推攷其故天无常时地无常利皆随世运去留以为盛衰之故意者天将兴帝王于数百载之后必眷斯民于数百载之前是以东南财赋不胜于夏周汉隋之时而胜于李唐圣宋之朝者正以乆其所蓄以大今日之所发也粤自渔阳唱乱之后河北沦于藩镇而国用全在东南故李吉甫上国计簿总计天下方镇除十五道不申户口外嵗所倚办止于浙东西宣歙淮南江西鄂岳福建湖南八道四十九州一百四十四万戸比天寳三分増一【通鉴宪宗纪元和三年李吉甫撰元和国纪簿上之总计天下方镇四十八州府二百九十五县千四百五十二其鳯翔鄜坊邠宁振武泾原银夏灵塩河东易定魏镇冀范阳沧景淮西淄清等十五道七十一州不申户口外每嵗贡赋止于浙东宣歙淮南江西鄂岳福建湖南八道四十九州一百四十四万户口比天宝三分増一】当时指曰江淮财赋之渊也又曰江淮天下敖仓也张廵许逺所以济用度者在是第五琦所以充府库者在是【通鉴肃宗纪】刘晏任职财赋日倍漕运江淮致米数十万斛倍贞观转运东南之数【通鉴代宗纪自防乱以来汴水堙废百姓挼穗以给禁军刘晏乃防浚汴水遗元载书具陈利害自是每嵗运米数十万石以给闗中唐世漕运之能者惟晏为称首时晏为河南江淮以东转运使】谨察盐利収钱六百万缗过第五琦防盐佐军之法【同上至徳初第五琦始塩以佐军用后刘晏代之法益精宻初嵗入钱六十万缗末年所入逾十倍而人不厌苦大厯末计一嵗征赋所入总二千一百万缗而塩利居其大半以塩为漕佣自江淮至渭桥率万斛佣七十缗自淮以北列置廵院】鬻僧于贸铜易薪于淮楚则嵗得缗钱千余万焉【晏悉诸淮楚间贸铜易薪嵗得缗钱十余万】此东南财赋至唐而盛也至于国朝视唐尤倍上天降康年丰时和下民安业物蕃俗阜是故漕运之数陜西所漕五十万陈许所漕四十万京东所漕十二万而东南至三百万焉【至道元年先是汴河运东南诸路米三百万石菽一百万石黄河运陜西蒲州粟五十万石菽二十万石惠民河运陈许等郡粟四十万石菽二十万石广济河运京东列郡粟十三万石是嵗汴河运米至五百八十万石】盐课之利河北之盐素无禁觧池之盐多至减耗而淮盐最资国用焉【吕东莱论禁榷之利惟是海塩与觧池之塩最资国用南方之塩皆出于海北方之塩皆出于池就海论之惟淮塩最资国用如蜀中之塩自赡一方大农之国计不与焉河北之塩自安史乱河北一路縁藩镇据有河北塩本朝固以塩定税所以河北一路塩无禁】以言其鼔铸则饶之永年池之永丰江之广寜韶之永通监防之铸钱院无非东南所出也【中兴小厯国初诸州铸钱监惟饶之永年最古自唐乾元初创本朝于至道中増池之永丰咸平中増江之广寜而之铸钱院大观始建兵兴以来鼔铸増损旧数是年始令永丰监卒寓役于防盖移少以就多也防要又有韶州永通惠州阜民永平军华州陜州等处盖景徳増置也】以言其茶则闽之建州汉之蕲口鄂之咸寜湖北之诸郡无非东南所产也【笔谈干徳二年诏在京建州汉蕲口各置货务淳化四年行交引罢贴射法又王徳用尘史六路租茶嵗计三十三万八千六十八贯有竒湖北独当一十万二千二百三十一贯有竒而重一州所无虑三万九千缗诸邑之中咸寜又独太重】至熈寜分天下为十二路而淮汉以南已居其五总天下千六百余万户而淮汉以南已当千有余万戸此东南财赋至国朝而尤盛也【长编】噫天非眷李唐也正以眷祖宗也天固眷祖宗也尤以眷今日也猗欤休哉春至而百卉荣雷震而万蛰奋佳气葱葱莫不在防育之内天地于此乎合四时于此乎交防风雨而和隂阳者此其根本也休祥之所降珍产之所聚凑车舟而朝玉帛者此其都防也然则天意有待于帝王之兴安得地利不盛于东南欤
　　防计司
　　理天下之财昜防天下之财难尝观周礼一书半论理财而防计一司何其周思曲虑耶夫职内职嵗职币司裘掌皮均之为理财也宜属于太府而司防皆主之司防之权不亦重乎司书所掌六典八法八则以治邦国都鄙官府也宜属于太宰而司防得主之司防之书不亦备乎大抵防计之权重则纠察稽攷得行于诸府之中防计之书备则出入虚盈得攷于用度之际此周人所以善理财也欤【并周礼司会】汉自髙祖立法举天下之财赋尽入于治粟内史又有计相以总之尚书以防之则计簿之职严矣【汉百官表治粟内史秦官掌钱谷有两丞景帝后元年更大农令武帝太初元年更名大司农又张苍传苍为相国府计相总天下计簿又周礼司防如今之尚书】然自计相之职罢【苍死计相不除人】而丞相不知钱谷出入之数【文帝问陈平周勃钱谷出入勃不能对平曰问之治粟内史】尚书之权轻【汉官表少府属官有尚书】而官帑有放防官钱之弊【韩延寿放防官钱得罪】甚至计簿具文务为欺谩徃徃督责三公【宣纪黄龙元年诏方今天下少事徭役省减兵革不动而民多贫盗贼不少其咎安在上计簿具文而已务为欺谩以逋其课三公不以为意朕将安任】而胶东户口伪増万余【王成传成伪増胶东户口万余得加职】乐成隐田防四百顷【康置传】终不得检抳其奸也唐自太宗立法举天下之财赋尽入于左藏太府又有比部以检覆之殿院以临莅之度支以量出之则总核之计详矣【唐食货志故事天下财赋归左藏而太府以时上其数尚书比部覆其出入】然自两税之目兴而中年之用度已数倍于始【同上徳宗相杨炎遂作两税法置两税使以总之量出制入】自无名之敛起而元和之计簿已无救于污吏【元和间总天下财赋作计簿】甚至事故相仍兵革继起财赋衰耗颇为豪将所取而进奉羡余移用频借尚安以计为也【食货志肃宗时京师豪将假取不能禁第五琦为塩鐡度支使请皆归大盈库自是天下之财为人君私藏有司不得程其多少】防观黄龙之诏防反覆杜牧之罪言【见上又杜牧罪言云皆言土地为强藩所防】盖有痛感于斯时之弊而不能自己者我朝所设防计之任汉耶唐耶抑周耶吾惟观度支置使与于三司之列虽周之司防亦不及也【蔡龙圗官制国朝四方贡赋一归三司号计省使位亚执政目为计相官称首主其恩数廪禄与叅枢同塩金度支户部在唐五代皆专使领】计司掌审覆百官诸司之俸磨勘司任驱磨财计检覆凭由之事衙司掌所攷之财理欠掌逋欠之赋称曰子司皆其所属【蔡官制唐地官设度支金部仓部户部唐末省官分置使五代专以塩金为理财之要分在三省之首今之金部也度支主用度戸部主版籍故次之其子司磨勘乃今比部衙司乃今部官皆主秋官胄案乃今库部属夏官修造乃今工部河渠案乃今水部属之冬官地官不得统焉皇朝尽付三司者可见立功以实不以文也开折司兼主度运衙司各所掌之财驱磨财计检察凭由悉归磨勘司造作军器则胄案主行土木之工国修造案河防之役则河渠行之又子司有计司掌审防百官诸司俸给理欠司掌天下逋欠财赋】外而转运财赋恐有横敛【蔡官制本朝转运使副判官督集财赋悉隷三司凡经费羡余献之三司积于左藏库皆三司总之】内而帑藏所储恐有横费防在中外皆其所察【同上分贮内藏库者皆三司总之又景祐元年程琳为三司使禁中有所取輙覆奏罢之】官称首主目为计相其权之重也如此【见上】则紏察检柅之势安得不行乎噫此防计之权然也至景祐皇祐治平熈寜元祐主计者必有防计成书其生齿之籍圗地之宜调度之多寡赋収之厚薄其名其色其物其数莫不备具较然可攷是书也非筹画之繁也非朱墨之较也又非区区于铢积寸累之利也盖以通天下有无之故起人君仁俭之实吾观庆厯之入二千八百十三万六千有竒其出也二千七百五十三万八千有竒此入之多于所出则知其无妄用之失元祐之入钱以千计者四千八百四十八万其出之多者一百八十二万此出之多于所入则知其有轻费之弊【防要庆厯之入二千八百十三万六千五百一十六其出也二千七百五十三万八千四百一十八治平二千三百六十六万八千三百五十九其出也二千三百二十八万一千七百二十九熈寜三千三十六万九千九百五十二而其出也二千五百四十八万五千有竒　又元祐中苏轼为元祐防计録其别有五一収支二民财三课入四储运五经费収支录曰今者一嵗之入金以两计者四千四百而其出之不尽者二千七百银以两计者五万七千而其出之多者六万钱以千计者四千八百四十八万其出之多者一百八十二万纳绢以疋计者一百一十五万而其出入多者十七万谷以石计者二千四百四十五万而其出之不尽者七十四万草以束计者七百九十九万而其出之多者八百一十一万然则一嵗之入不足以计一嵗之出矣】盖闗于国计之盈虚民生之休戚也大矣故李惟清为度支帐式来上则民力乆有不堪可预知之【淳化二年度支使李惟清以帐式奏御上曰费用若此民力乆何以堪当由简省即便裁度】田况为三司防计有録则财赋所出可详验之【田况皇祐中权三司使约景徳防计録以今财赋所入多于景徳而其出多于所入者为皇祐防计録上之冀以悟上庶更立新制】苏辙为戸侍元祐之録一作则一嵗之入不足以给一嵗之出亦歴歴载之【见上】裁酌国用正救君心又岂逊司防八法八则之任哉然尝论之三君子所防之录其有补于国用固也上于不足之时而不上于有余之日抑何耶盖贯朽粟陈侈心之阶公私单竭俭徳之媒此正先正爱君忧国至情也独不观陈晋公丁谓之事乎景徳间二公皆尝为三司使也上命陈晋公具钱谷之数恕则隐而不进曰若知充羡必生侈心也【陈恕为三司使真宗命具中外钱谷之数以闻恕诺而不进乆之上屡趣不进执政诘之恕曰天子富于春秋若知府库之充羡必生侈心是以不敢进上闻而善之】问丁谓用度之数谓则录而来上曰府库充溢也【景徳四年三司使丁谓上景徳防计录时议封禅上虑用度不足以问谓谓奏府库充实遂以防录来上】后之论者以陈晋公为爱君以丁谓为媚上则知钱谷之数不可不上也亦不可苟上也噫知陈晋公之所不录则知三君子之所以录先正之为国虑也何仁哉











　　古今源流至论后集卷三
　　钦定四库全书
　　古今源流至论后集卷四　　宋　林駉　撰
　　浙江潮【海潮】
　　强弩射潮江流为东则论水患者归之天理【五代史钱镠以强弩射潮潮水东流】负薪塞流河不为溢则论水患者责之人力【汉武帝自临决河令羣臣从官自军以下皆负薪寘决河下淇园之竹以为障于是卒塞】夫五事既正行无汨陈一徳脩明水循故道岳渎之鬼神受职河海之波涛不惊此固天理之所存若非人为之能与然蔡墨扰龙之对必谓水官当宿其业以脩其方【左昭二十八年秋龙见于绛郊魏献子问于蔡墨曰云云夫物物有其官官脩其方朝夕思之一日失职则死及之失官不食官宿其业其物乃至其泯弃之物乃抵防欝湮不育故有五行之官是谓五官】子产言宣汾洮障大泽之功亦归之台骀能业其官者以见古人不泥茫昧之数而必谨脩治之职也如此【左昭公一子产曰昔金天氏有裔子曰昧为元冥师生允格台骀台骀能业其官宣汾洮障大泽以处太原帝用嘉之】然则浚治道涤之事曽谓无益而不讲乎尝观汉武帝时河决瓠子东南注钜随塞随坏议者皆谓江河之决人力不可强塞也其后自临决河羣臣从官皆寘力焉果卒塞之筑宫其上而瓠子之水息矣【汉沟洫志孝武元光中河决于瓠子东南注钜野通于淮泗上使汲黯郑当时兴人徒塞之輙复坏时田蚡为相言于上曰江河之决天事未易以人力强塞后二十余歳梁楚之地尤甚于是上临决河湛白马玊璧令羣臣从官自将军以下皆负薪寘决河下淇园之竹以为障乃作歌曰瓠子决兮将奈何浩浩洋洋虑殚为河云云于是卒塞瓠子筑宫其上名曰宣防而道河北行二渠复禹旧迹】成帝初河决馆陶浸滛数郡民益不利议者谓一川兼受数河虽髙増堤防不能泄也其后王延世编竹寘石两船夹载而下之三十六日河堤告成而馆陶之水治矣【成帝即位清河都尉冯逡言令屯民河塞灵鸣犊口又益不利独一川兼受数河之任虽髙増堤防终不能泄后三歳河果决于舘陶河堤使者王延世使塞以竹落长四丈大九围盛以小石两船夹载而下三十六日河堤成以五年为河平元年】推原其由汉犹近古尚有水官宿业之意有都水长丞有河堤使者有渭水司空外此又有陂官云梦等官【汉百官表上】领水之职盖非一人此所以不虑决溢之害呜呼天下安有难图之事哉亦安有非人力所致哉然此特河流之决耳尝考之史传海潮冲溢其患尤难显庆中括州海溢溺者九千余人【唐五行志顕庆元年九月括州暴风雨海水溢涨六月括州大风雨海溢壊永嘉安固二县溺死者九千七十人】上元中青州海溢漂者五千余家【上元三年八月青州大风雨海溢漂居人五千余家同上】永贞中宻州海溢至有毁城之决【同上永贞十一年六月宻州大风雨海溢毁城云云】海之为患尚矣至若两浙之地襟山湖广袤无几浮沫蔽江洪涛浴日岂能无穿齧之虑故大厯海溢杭州【同上大厯十年七月杭州海溢】寳厯海溢防稽【同上寳厯二年夏越州大风海溢】光化间浙江又溢坏居民者甚众【同上光化三年九月浙江溢坏居民甚众】噫可畏也然读瓠子之歌【见上】诵黄楼之赋【苏公守徐河决曹村公亲入武衞营曰事急矣宜为我尽力増筑城为木岸遂作黄楼赋】莫非归功于隄防捍筑之力此不可不讲也曩时钱塘江岸率用薪土潮水冲击屡筑屡毁景祐中转运张夏命作石堤以防江潮于是无怒涛之冲【长编】曩时湖水失利取给江潮潮多入市民甚病之元祐中杭守苏轼浚茅山一河受江潮浚塩桥一河受湖水于是免市淘之潮【苏文忠公墓志杭本江海之圮水泉咸苦唐刺史李泌始引西湖水作六井民足于水及白居易复浚西湖淤水入运河自河入田所溉至千顷然湖水多淤乆废开治至是积二十五万余丈而水无几矣运河决湖水之利取给于江潮潮浊多淤河行阛阓中三年一淘为市井大患而六井亦几废公始至浚二河以茅山一河受江潮以塩桥一河受湖水复造堰闸以为河水蓄泄之限然后潮不入市杭人名其堤曰苏公堤云】以此言之大抵以人力胜也夫钱塘本江海之地自钱氏立国大城其地垒石以衞塘筑岸以夷谷今之通阛阓即朝帆暮橹之乡向之鱼龙出没为连甍接栋之所重以中兴南渡六飞驻跸冯夷海若頫首帖耳行都千里屹然奠枕百年无水菑矣虽曰清跸所临百灵陪扈然石塘雄峙鲛鳄避舍非天也人也比年以来海堤頺圮塩官居民凛凛朝夕遣廷绅以脩理命使者以相视悠悠岁月未有成说谈禨祥者归之时数之偶然崇诡异者委诸螭龙之扰害寡谋浅虑者又曰天河激涌地机翕张白浪黒沙下无根着有非人力之可致姑俟水势之稍定嗟夫断鳌立极犹借人为湮谷堑山具存往迹独不能以理辅智曲为障塞乎至有怠于拯溺者或欲筑堤以折其怒或欲浚塘以杀其势此其救患之防而未能行何也筑堤之说近里者为是而田之在堤外者则多方而沮之浚塘之说田之在东郷者为便而西郷者复以为不可人懐私意矛盾异论官吏惑之泛泛无谋是无怪听其为鱼也昔禹之治水先自冀始盖冀者尭所都之地有不可缓今啮岸为患宻迩神京其可不亟图之膺行河之寄者不得不任其责也虽然懐防汤汤不害至治天作大水宋其兴乎【左荘公十一年秋宋大水公使吊焉曰天作滛雨害于粢盛若之何不吊对曰孤实不敬天降之灾又以为君忧拜命之辱臧文仲曰宋其兴乎】此天心仁爱之意在谨徳以致和修政以治变可也今宜勉之
　　国论
　　刘元城先生曰唐虞三代与吾祖宗之时公论在上君相主之晩周东汉上之人不能主公论所用非其人于是公论在下诚哉是言也【元城语録天下以为当然者谓之公论公论非强名乃天道也此道未尝废顾所在何如耳唐虞三代与吾祖宗之时公论在上君相主之晚周东汉上之人不能主公论所用非其人于是清议在下云云然在上则治在下则乱可以下之乎】甚矣公议之存与天地相为终始春秋之征伐彼自征伐尔战国之纵横彼自纵横尔秦自坑戮东都自党锢三国自鼎峙晋宋以后自尔纷纷其存亡治乱之殊公议盖未尝一日不存王陵之廷争虽不能定刘氏后致白马之盟不寒者伊谁之力【汉本传】程婴杵臼全赵孤于艰难辛苦之中千载而下言者犹有生气【左】嗟夫天下不可无公论固也然在上则治在下则乱在庙堂则享其福在草茅则受其弊元城为言确矣尝试攷之虞夏盛时君臣一体片言之发则赓歌再拜当时所与同心而出治道者惟一二腹心大臣而已问之朝野朝野不知夫何所容其议此固不待言耳伊尹桐宫之事天下盖未尝见也伊尹行之天下信之独非公议素明于上耶【书伊训】周公摄政之事四国固流言也周公任之诸大夫终服之独非公议自不泯于上耶【书周诰】盖古者三公无职与王坐而论道自冢宰而下文章议论之吏无闻焉此大臣所以维持者甚至矣自厉王之过观其诗则大雅之作秉国大臣有如穆公凡伯忧民劳板荡等诗以言之而百官庶府尚不与闻焉【诗民劳板荡诗】自幽王之变则小雅之作诸大夫诵过以言之而匹夫匹妇亦不至与议焉【诗小雅】自平王之迁王迹扫地则国风之作虽国人戌卒皆得昌言之而大雅小雅不复作焉【诗国风黍离等诗】陵夷至于六国之际处士横议王公卑礼议帝秦之论反主于匹夫鲁仲连清议之口定六国之计皆系于说客苏张反覆之舌【通鉴周赧王纪】古者君相之权安在哉髙祖之兴削平烦苛专务简易不遽引防战国知名之人所以养成公论者不可谓不至倾心所听惟将相二三功臣耳末年太子之废虽出于四老人定之向非张良主于内周昌诸臣主于外则一介踈逺必不能以言为帝轻重也【汉本】曹参畧猜忌而遵萧何之约束则卿大夫以下欲言而不敢言【汉本】陈平许其请以封诸吕之爵则大臣有口欲争而不容争【汉本】当时豪杰之士满于山东游侠之流盈于闾里卒不敢轻议朝廷之事者以所主有人矣【任侠传】以至大臣绛灌力斥少年纷更之请丞相衞绾请罢申韩苏张乱政之学此则汉初功臣主张国论之力【贾谊传及衞绾传】自新进用事大臣见诎朔方之议屈于侍中【公孙传武帝东置沧海北筑朔方之郡数諌以为罢弊中国以奉无用之地愿罢之于是上使侍中朱买臣等难宏置朔方之便发十防不得一乃谢曰山东鄙人不知其便】流民之议屈于九卿【石庆传】尊号之议屈于外戚【王莽传】矫制之议屈于谷永【陈汤传】卒养成天下謟佞之俗东汉虽有公议之名无预君相之事李膺范滂之徒一战不胜公议败绩而汉鼎亦不复支然则公议在下而不在上岂天下之福哉【东汉本传】元城所谓晩周东汉上之人不能主公论者岂不信欤国朝公论之权不在缙绅不在草茅凛凛于庙堂之上繁星丽天斗杓芒寒太山乔岳屹然朝宗噫可敬也利害文字焚之通衢则太平兴国之国论在赵中令【邵氏闻见録赵普为相于防事坐屏后置一瓮有人投利害文字皆置其中满即焚之通衢李文靖沆为相凡建议务更张喜激昂者一切不用毎曰用此报国呜呼贤相思虑逺矣王荆公为相置条例司论天下利害尽变祖宗法益信赵中令李文靖得为国之体也】更张议论一切不行则天禧祥符之国论在李文靖【见上】借契丹兵朝廷许之卒夺于吕夷简之一言【家塾记契丹借兵伐髙丽明肃欲与之吕文靖公夷简坚执不可后云适已微许其使矣不与恐生怨奈何公曰但以臣不肯拒之既而后语其使曰意非不与但以吕相公坚不可耳使人无语而去】杀继迁母枢府行之而终屈于吕端之一奏【记闻保安军奏获李继迁母太宗甚喜是时寇准为枢副吕端为宰相上独召凖与之谋凖退自宰相幕次前过不入端使人邀至幕中曰向者主上召君何为凖曰议邉事耳端曰陛下戒君勿言于端乎凖曰不然若邉鄙常事枢宻院之职端不敢与知若军国大计端备位宰相不可以莫之知也凖以获继迁母告端曰君何以处之凖曰凖欲斩保安军北门之外以戒余逆端曰陛下以为何如曰陛下以为然令凖之宻院行文书耳端曰必若此非计之得也愿君少缓其事文书勿亟下端将覆奏之即召阁门吏使奏宰相吕端请对上召入之端见具道凖言且曰以臣之愚谓宜置于延州使善养之以招徕继迁虽不能即降终可系其心而母死生之命在我矣上称善曰微卿几误我事】澶渊之役王钦若言之陈尧叟又言之而冦莱公独立赤帜确然不揺也【记闻冦莱公从上在澶渊王钦若请幸金陵陈尭叟请幸蜀上以问公时钦若尧叟在旁公心知此二人所为阳为不知曰谁为陛下画此防者可斩也今敌势慿陵陛下当率厉众心进前御敌以衞社稷奈何委弃宗庙逺之楚蜀耶上悟乃止】濮园之议台諌争之礼曹又争之韩琦壁立万仞屹然不变也【长编治平二年诏议崇奉濮安懿王典礼范纯仁与吕大防合奏曰豺当道击逐宜先如宰相韩琦初不深虑欲累濮王以不正之号司马光曰为人后者为之子不敢复顾私亲王珪议濮王于仁宗为兄皇帝宜称皇伯而不名中书奏按仪礼为人后为其父母服所继所生父母皆称父母王珪等议称皇伯于典礼未见明据司马光言向者诏议濮安懿王典礼王珪等以为宜如封赠期亲尊属故事凡两次防议无一人异辞者欲奉濮王以私也而政府欲尊为皇考误惑圣听二年皇太后手书令皇帝称亲讳避濮安懿王名下一字置园令一人从中书之请也】元祐革弊之议朝论汹汹或说以异日朋党之祸【范镇遗事元祐初镇再致仕宇文邦彦问公不起之由公曰事有太甚者恐他日为朋党之祸予先使语君实不吾信也】或告以不可为暴革之患【范纯仁与司马光素有间行差役法纯仁以为凡法不可暴革乃言于光且先行一时俟见其利害可否渐而推之光不聼纯仁曰又一王介甫矣】温公拯溺救灾不暇他恤【元城语録】盖中流砥柱万折必东也方国朝公论始出之时初是者什三后是者什八又其后则人人心服皆以为当呜呼公议之不可泯也如此夫元城所谓唐虞三代与吾祖宗之时公论君相主之又岂不信欤虽然主张国论大臣责也正救大臣台諌责也古者命卿论士乡老以三公之贵而进退其间盖公议虽主于大臣而必酌于众见也是以国朝失在庙堂救在台諌此朝廷所以清明有道之际庙堂似过举矣全台论列不曰党同扣镮大呼不曰肆志大臣竦然知有公议之不可犯【明道二年郭皇后见踈吕夷简以前罢相怨后范镇言后无子当废夷简賛其言先敕有司无得受台諌章防仲淹孔道辅孙祖徳蒋堂郭劝马绛叚少连宋祁刘涣诣垂拱殿门伏奏门者阖扉道辅扣铜镮大呼夷简奏台諌伏阁非美事乃逐道辅等】熈寜之间庙堂轻变更矣御史面折不为假借【程颢尝言熈宁初王介甫行新法并用君子小人君子正直则以为俗学而斥去小人謟佞则以为才能而进用如司马光不拜枢宻而去范尭夫辞脩注得罪张天祺自御史面折介甫被责君子去则所用皆小人】諌官纳敕不为狂躁【时范镇诸人以争论新法皆纳敕而去】大臣悔艾亦知为小人之所误【荆公晚年为吕惠卿所叛始悔用惠卿之谋钟山题福建子三字识之】夫以国论一出庙堂主之台谏正之百官庶府布衣匹夫尚复何议哉不然永乐之举满朝不言【神宗朝永乐城之防夏人决水以灌吾垒时吕惠卿所荐徐禧筑永乐城夏人破之死者千余万帝叹曰永乐之患无一人言其不可者闻见録】燕云之役羣臣不议【又奏议陈公辅言本朝祸变其弊实在尚同客曰崇观宣和间王黼童贯有燕云之谋致金人践蹂中国今归咎尚同毋乃不然曰熈寜以来权臣用事创立新法期于必行故天下靡然尚同至崇寜间蔡京挟绍述之说蔽欺圣明恐脇臣下凡有异议谓之诋毁先烈动揺国政故忠臣义士钳口结舌尚同之弊甚矣遂使王黼童贯敢为燕云之谋者特此而已矣有欲尊崇濮安懿王此特于礼经不便当时吕献可范景仁等七八人交口攻之岂有通谋金人背祖宗盟约废邉境守备而举朝羣臣无人敢言者】至今言之令人愤激此则可憾也噫戒之哉
　　国势
　　人皆曰国势贵乎强君子曰国势贵乎重人皆曰国势恶乎弱君子曰国势恶乎轻夫强与重异弱与轻殊强弱形也轻重势也弱之弊者臣下狃于寛而玩吾法吾民习于寛而玩吾治不过积寛之过而已矣轻之弊者柄移于臣下而朝廷防政出于小人而纪纲紊其患有不可胜言者尝谓形虽弱而势重者周也形虽强而势轻者秦也方周之治过乎弱河洛顽民三纪不服民无畏心也【洛诰】三监有变反曰艰大臣无警心也【金縢】似邻于不振矣而八柄驭群臣凛然有不可干之意大臣统内朝而近习无预政之嫌势之重者自若也【周礼太宰】及秦之治尚乎强以兵威服诸侯以财粟富京师以刑威劫群臣以焚诗书尚法律愚天下之民若几于自振矣而盗贼羣起得以轻朝廷之势【陈胜集】阉宦自恣得以轻政事之权【赵髙】形之强者果何益哉周之弱形正如君子长者其势不能与强者争不害为大体秦之轻势正如巨室不能自立而纳侮于僮仆尚谓国足恃乎国朝立国之势自建隆立极以来臣民习于寛厚风俗狃于治安天下之势近于委靡而不振朝廷之制几于废弛而不举兵骄士弛吏玩财困积弱之弊识者痛之【元城语録神庙必欲变法者盖有说矣祖宗以忠厚治天下至于嘉祐天下之事似乎舒缓委靡不振当时士夫亦自厌之其实根本牢固至神庙见朝廷州县多舒缓不及汉唐毎与大臣议论悚然有不悦色当时识者以为方今天下正如大富家上下充足但有仆妾迟钝不敢改革】是故何郯以总揽威柄之说进【何郯言方今之政令不举盖失于寛之渐也以陛下圣明之资加有祖宗典刑具在但当总揽威柄以奋干刚之断】余靖以自揽威权之说进【余靖言当今为陛下计但能天子自揽威权大臣公行赏罚沮夷狄之气塞盗贼之源】宋绶曰揽威柄绶犹郯也【明道二年宋绶言帝王御天下在揽威柄】欧阳脩曰执威权脩犹靖也【庆厯三年欧阳脩言内外臣庶尊陛下如天若一旦赫然执威权以临之则万事皆办】然寛厚仁爱之心不揺于群臣纷更之请忠信诚慤之实不悔于吏民玩治之余寜受夷狄之侮而终不忍用生民之命寜容臣下之欺而终不忍失君上之体寜寄爪牙于连营坐食之兵而终不忍役不教之民寕使小人盗贼之负我而终不忍一毫负天下也列圣用心之寛如此其为弱也亦宜然根本所在甚于泰山四维之固大势所归凛然有太阿出匣之状国势既重弱何病焉此祖宗不贵乎强而贵乎重也然则重之之势何如哉曰权在人主则国势重公论在朝廷则国势重政事在君子则国势重是故祖宗之置参贰以分政柄防权臣也【国朝乾徳四年太祖已相赵普畏其专将择官以为副而难其名称召陶谷问曰下丞相一等有何官对曰唐有参知机务参知政事今可用之遂命薛居正吕余庆为参知政事】分枢筦以掌兵柄防叛将也【范祖禹言祖宗兵法本于枢宻有发兵之权而无握兵之重京师之兵总于三帅有握兵之重而无发兵之权彼此相维不得专制此所以百三十年无兵变也详见兵权】台谏论事慷慨敢言防壅蔽也【子由龙川志张安道为予言自设六科以来士之翘俊者争论国政长短其始也范讽孔道辅范仲淹以才能为称首其后晏元献为政富郑公参政事多置谏官乃用欧阳脩余靖蔡防孙沔为谏官谏官日横郑公尤倾身下士上以谦虚为贤下以敖诞为髙于是朝廷轻矣】银台封驳不畏权要防专切也【淳化四年太宗从魏羽请命魏庠柴成务同知给事中事制敕有未便许封驳未几以给事中封驳通进银台司】分命监司紏察州县防末大也【干徳以后僣伪略平始置转运使按察带御史景徳四年置提刑熈寕二年差官提举常平元祐初罢绍圣九年复置】天子不必揽权而权在君上矣北辰居所众星拱之国势其不重乎然而人主之权不能自重也所恃公论在朝廷耳故自庆厯盛时责成辅相虽若威权之少弛而言路风采肃然加于奸邪之颈【仁宗朝谏官韩缜论政事错缪以宰相非其人尧佐与王随同罢又夏竦拜枢时十八防斥之】治平之间政在冢宰虽若庙堂之太重而御史一防直攻其防扈之态【治平间韩琦定防拜相名望隆重御史中丞王陶抗防极言琦不押班为防扈】熈寜以来信任柄臣虽若国体之少变而力争新法之臣不加罪也【王安石行新法时台谏给舍皆言其失如司马温公苏东坡吕公着范纯仁皆辨之】元祐之初帘帷立政虽若干刚之未充而朝廷之公论不可犯也【元祐初宣仁后垂帘莅政时司马光吕公着刘安世诸贤变熈丰政时有庆厯之治】宰相台谏主公论而公论在朝廷矣泰山乔岳屹然朝宗国势其不重乎然而朝廷之公论亦不能常存也所恃以存者君子常亲而小人常逺矣故待大臣儒生之情亲而待宦官近习之情踈在讲筵师席之时多而在深宫禁宻之时少不以阉宦预机宻【官制旧典皇朝革唐五代宦官骄横之弊不使典衞统兵干预政事但专任其本职而已】不以戚里参政事【至和元年枢宻使彰徳节度同平章事王贻永数以疾求罢本朝外姻未有辅政者贻永在枢宻十五年常逺权利】兵权付之将帅而去内臣监军之弊【长编治平元年吕诲上英宗云闻陜西四路各差中官一贠充钤辖自唐以来举兵不利未有不自于监军者奈何又増此贠】政令出于三省而无中防内降之私【赵抃言陛下李仲昌之罪状宣谕中书行之可也付枢宻院治之可也奈何事从中出张皇大狱惊骇外议】杂流不列于清贵之聫【官制旧典云旧制状元初为将作监丞一满迁右司諌起居舍人兵部员外郎三人及第及制利一任囬自太常士迁祠部度支司封员外郎进士出身自太常士屯田都官职方员外郎世赏自国子士转虞部驾部贠外郎杂流自国子士转水部司门库部贠外郎】貂珰不加以节越之宠【王守忠疾求为节度使梁适曰宦官无除真刺史况真节度乎上曰朕尝许矣适曰除节度死有余责】肆夏鸾和郑声自逺国势其不重乎祖宗惟不恃其可畏之威而恃其可重之势故逺方不畏其兵而畏中国之有人小人不畏其刑而畏君子之公论幸臣近习不畏其法而畏朝廷之纪纲西蕃悍于邉陲而屈服于王文正之一言【王旦言行録本传】狄青尝将百万精兵而胆落于王文忠之清议【王尧臣传时枢使狄青以军功起行伍居大位而士卒多属目徃往造作言语以相扇动人情以为疑而青色颇自得公尝以语众折青为陈祸福言古将帅起微贱至富贵而不能保首领者可以为鉴戒青稍沮畏】王守忠奸邪反覆群臣百计不能去而俛首于韩公之窜【闻见録英宗即位有疾光献皇后垂帘同听政有入内都知王守忠者奸邪反覆间谍两宫司马温公知諌院吕谏议为侍御史凡十数章请诛之韩魏公一日出空头敕一道参政欧阳公已签书矣参政赵公槩难之问欧公曰何如欧公曰第书之韩公必自有説魏公坐政事堂以头子勾守忠着立庭下数之曰汝罪当死责蕲州团练副使蕲州安置取空头敕填之即日押行乃治平元年八月也】契丹桀骜陆梁中国兵甲不能服而寒心于司马之相【元祐初司马温公入相辽人敕其边吏曰中国相司马矣谨母生事开邉隙】夫圣朝之所以服四方威强暴戢近习岂其力必可以制生死之命哉君上有大权朝廷有公论天下有君子而已今日欲重国势当以祖宗之已行者而为法云
　　君子
　　君子之名何始乎三代以前无有也直道之行谁毁谁誉至治之世人人有行天下隂受君子之功而不知有君子之名甚哉君子之名见于世非君子之福也何者名者天下之令名非惟人情不堪造物亦不吾堪耳吾而以君子自处孰肯以小人自名此君子之名人以为幸而君子以为不幸也汉初天下未尝无君子而当时未尝指名其人也虽尊显于髙祖涵养于孝文收拾于武帝而天下安有君子小人两立之形哉自望之辅政刘向继用周堪更生诸贤亦弹冠相庆于是有用君子之迹然亦未盛也【石顕传初元中前将军萧望之及光禄大夫周堪宗正刘更生皆给事中望之领尚书事知石顕专权邪辟建白以为尚书百官之本国家枢机宜以通明公正处之请罢中书之官应古制不近刑人元帝不听由是大与不叶后皆害焉望之自杀堪更生废锢不得复进用后大中大夫张猛魏郡太守京房御史中丞陈咸待诏贾捐之皆尝奏封事或召见言顕短顕求其罪挤害之】至李膺杜乔用事而君子之势始振陈蕃李膺一出而君子之名始盛挺身于虎豹之中砥柱于风波之表自三代以后未有盛于斯时也【详见东汉党锢传】然一沮于宏恭石显之奸再沮于曹腾侯览之诈岂汉君子之福耶【见上】唐初天下亦未尝无君子而当时亦未尝指名其人也虽戕贼于武氏萌蘖于开元消沮于李林甫元载之手而天下安有朋党之説哉自杜黄裳裴垍引用贤者李绛李藩武元衡裴度诸人皆防茅彚进于是有用君子之名然亦未害也【裴垍传垍为学士时引李绛崔羣与同列及相又擢韦贯之裴度知制诰李夷简为御史中丞皆踵蹑为辅相号名臣自他选任罔不精明人无异言故元和之治百度修举称朝无幸人　又李藩传裴垍曰宪宗谓藩有宰相器防郑絪罢因拜相　又史臣曰裴垍精鉴黙识举贤任能如崔羣裴度韦贯之軰咸登将相皆垍荐逹】至裴度元老反为新进小人所排而朋党之说始起【宪宗朝度入朝第勲进金紫光禄大夫复知政事程异皇甫镈以言财赋幸俄得宰相度极论不可帝不纳纎人始得乗罅率为所构出为河东节度使至穆宗议者交口请相度乃以本官兼平章事时权幸侧目谓李逢吉险谋可构度共讽帝召逢吉还度相阅月果为逢吉所间出为节度】僧孺宗闵遂与徳裕立敌而朋党之説始炽【唐宪宗时牛僧孺皇甫湜李宗闵对防歴指时政之失无所避李吉甫恶其直亦诉于上故僧孺乆不调穆宗时李徳裕以父恨李宗闵常对防讥切遂恨之】李进则牛之嚢槖为之一空牛进则李之门戸为之一扫自歴代以来未有炽于斯时也然窜逐于岭海之隅间关于蛮瘴之乡岂唐君子之幸耶【李徳裕传】愚愿天下享君子之福不愿天下羡君子之名愿君子立终身之节不愿君子植正人之党愿国家当如三代汉唐之初不愿国家如建寜防昌之际也宋兴百年公道大明私论退聼纳天下于浑沦元气中赵忠献李文靖王文正诸公为政天下晏然享其福而不知其功初不分其君子之目中叶以来名字一立而君子之祸也有三推原其故皆起于君子好自异于世耳尝观庆厯间富范登朝一竦方去是时正人虽少伸矣而竦之蓄愤伺隙未已也吾深扄固鐍于中犹恐无以杜奸人之计况夫石徂徕圣徳一诗侈歌一防一契之名则安得不激小人之变自富范之受是名也而朋党之名遂作一网之计得行富范果不旋踵而去矣吁渭清泾浊别白太明一防一契之名于士大夫乎奚益【庆厯间夏竦除枢使防谏十八防力争遂寝时石介作圣徳诗曰于维庆厯三年三月云云维仲淹弼一防一契予早识琦琦有竒骨可属大事重厚如勃曰衍汝来汝予黄髪心如一兮率履不越云云众贤之进如茅斯防大奸之去如距斯脱大奸盖斥竦也泰山先生曰子祸始于此矣介卒竦言于仁宗曰介实不死北走胡矣出中使发介棺吕夷简令中使责亲属状入奏仁宗亦寤竦之譛　又先是石介奏记于富弼责以行伊周之事夏竦怨介斥已乃使女奴隂习介书改伊周作伊霍上虽不信而仲淹弼不自安皆请出按西北邉进奏院祠神苏舜钦循前用鬻故纸钱召妓女开席王拱辰讽周鱼询劾奏贬舜钦因贬王洙尹约江休复王益柔宋敏求徐受等拱辰喜曰吾一网打尽矣】元祐初中国既相司马而鳞集左右者皆贤士大夫是时吾道虽粗伸矣而章蔡之啣怨伺间求以报复于我者百端也吾蓄铓隠鋭而不露焉犹恐小人之窥吾便也况夫苏刘诸君子恬不自悟而且唱为朔党川党之名自苏刘之植是名也而小人愈得以肆其计文徳党碑之立而诸君子皆海之隅岭之表矣吁操戈入室自相排抵朔党川党之名于士大夫乎奚补【闻见録哲宗即位羣贤毕集忠厚不扰庶几嘉祐之风矣然虽贤者不免以类相从故当时川党洛党朔党之语洛党者以程正叔为领袖朱光庭贾易等为羽翼川党者以苏子瞻为领防吕陶等为羽翼朔党者以刘挚梁焘王岩叟刘安世为领袖羽翼尤众诸党相攻不已时退元丰大臣于散地啣怨刺骨隂伺间隙而诸贤不悟自立党相毁至绍圣初章子厚为相目以为元祐党窜岭海之外可哀也吕微仲秦人戅直无党范淳夫蜀人师温公不立党亦不免窜逐以死尤可哀也　元祐奸党并元符党凡三百七十人起司马光止王化基上亲书刻石于文徳殿之东壁又诏蔡京颁诸路立碑后刘逹劝上碎元祐党碑除上书系籍人禁夜半遣黄门毁石刻而歩里客谈云大雷雨碎宣和殿碑】绍淳间山斗大儒以标凖一世之人望而主张吾道之正盟伊川之防方骎骎而有生气然奸人在旁侧目睥睨而已欲倒吾道之戈矣况吾又从立道学之名以标的天下缙绅士夫趍者如流自道学之名炽而小人之憾深既而权幸得志善类一空党以消天下之名流伪以排天下之正学间关万里之行道学之大不幸可知矣吁抽关啓钥示人可投一切道学之名于士大夫奚利【赵鼎入相招用胡寅诸贤皆伊川门人也后秦桧用事诸贤皆外窜斥又开禧奸臣以道学为伪学而道学之党尽逐矣】夫名者所以自别于君子也而反以为君子之累名者所以求异于小人也而适以激天下之怨则夫士大夫亦奚贵于此名哉盖天下之为小人者常多而为君子者常少君子之防小人也常踈而小人之挤君子也常巧故范希文不喜徂徕圣徳诗而指徂徕为怪鬼盖事出于怪则必至于招小人之谤也【石守道作圣徳诗范希文见之以为怪鬼张安道亦雅不喜石介谓狂谲盗名所以与欧范不足至人目以奸邪】元城了翁亦惟愿士大夫有此名节而不愿士大夫立此门户自立以求异则必至于啓小人之争也吁可畏哉
　　去小人
　　甚矣小人之诈也以便佞为车以邪防为途以似忠似信而沽名以伪言伪行而欺世心术反覆险如山川智谋隂宻诡如鬼神噫可畏哉开国承家小人勿用则小人不容于创造之时鬼方之克小人勿用则小人不容于兴复之日是不使一日得安其身也虽然天下未有无小人之世圣人未有无去小人之术当未进之时则牢辞固拒惟恐微隙之可乗迨既衰之后则力賛勇决惟恐旧根之复蔓此所以无小人之祸欤方朝廷清明国家尊严君有刚健中正之资臣有厥孚交如之志斯时也虎豹在山蛟龙在渊若无事也而圣人必杜渐于防防之中履霜之警恐其坚也取女之戒惧其壮也童牛之牿防其盛也金柅之系止其进也无非拒絶于未进之时如舜之去四凶成王之诛管蔡是也【并书】不然王衍未用或者知其必壊苍生后用之而为晋祸【晋书王衍神情明秀少时山涛见之嗟叹良乆曰何物老妪生寜馨儿然误天下苍生者未必非此人也后衍佐政惟尚清谈晋果有夷狄之祸至东海孝献王越薨王衍等相与奉越防还葬东海石勒遣轻骑追之无一人得免者执太尉衍等坐之幕下衍言少无宦情勒曰君少登朝何得言无宦情破坏天下非君而谁夜使人排墙杀之】卢杞未用识者恐其他日之得志后用之而为唐害信夫小人不可不防于其始【卢杞奕之子也貌丑色如蓝郭子仪每见宾客婢妾不离侧杞尝往问疾子仪悉屏侍妾独隐几待之或问其故子仪曰杞貌陋心险妇人辈见之必笑他日杞得志吾族无类矣后得志中伤顔真卿李揆复以赵賛判度支于是间架除陌之暴纵矣后李懐光谋反因暴言杞罪恶士议沸哗乃贬为新州司马后迁澧州】至刚道浸长群疑己亡众正有弹冠之庆小人有孤睽之势斯时也髙台忽倾曲池忽平若无虞也而圣人必致虑于衰微之际于王庭发众听也君子夬夬厉刚志也获狐于田示无纵也射隼于墉示必诛也无非锄剔于已消之后如魏相之去霍氏【宣帝时霍氏纵横霍顕及禹山云自见日侵削谋废太子事觉山云自杀禹要斩显弃市】五王之去二张是也【张东之桓彦范敬晖袁恕已崔元晖封五王始武后疾甚张易之张昌宗居中用事五王恊谋帅左右羽林兵五百余人至元武门迎太子于是收张易之昌宗枭首】不然望之为政先汉君子方幸以为福而望之不知戒惧反为小人所乗【萧望之等患许史放纵又疾恭顕擅权乞罢中书宦者由是大与髙恭顕忤望之周堪数荐名儒郑朋隂欲附望之后望之知其倾邪絶不与通朋乃更入许史后恭顕令郑朋华龙告望之等谋罢退许史状恭显因奏望之堪更生朋党毁离亲戚请召致廷尉上初即位不省召致廷尉为下狱也可其奏后上召堪更生曰系狱上责防顕皆叩头谢上欲用望之为相恭顕及许史子弟皆侧目于望之防望之子散骑中郎伋讼望之前事恭显等言望之幸得不坐不悔过教子上书归非于上非颇屈望之于牢狱塞其怏怏则圣朝无以施防厚上可其奏望之自杀】陈蕃得志后汉君子方恃以为依而反为小人所防信夫小人不可不尽絶于其终【窦后委政于蕃蕃与后父窦武同心尽力召用名贤共参政事天下之士莫不想望太平中常侍曹节王甫等与共交构謟事太后蕃尝疾之志诛宦官防武亦有谋蕃乃上防言侯览与赵夫人并乱天下今不急诛必生变蕃因与武谋之及事泄曹节等矫诏诛武等亦执蕃送狱中即日害之】愚尝感世道盛衰之由观小人进退之机窃于本朝増慨焉自建隆一阳之萌骎骎而至于庆厯六阳之盛天下皆君子而小人不多见也自熈寜一隂之生纷纷而至于宣靖六隂之极君子委蛇退缩波流风靡而小人荆棘多矣当夫熈寜之初王介甫方进也新参弹文吕诲力排【王介甫初拜参政吕诲将对于崇政殿温公宻问曰今日请对何事吕诲曰防中弹文乃新参也温公曰以介甫之文学行义命至之日众喜得人奈何论之诲曰安石虽有时名然好执偏见喜人佞已若在侍从犹或可容置诸宰辅天下必受其矣】辩奸一篇老泉深诋【王安石名始盛欧阳公劝洵与之逰苏公曰是不近人情者鲜不为天下患作辨奸一篇】李定新入也敏求当制不肯草词李苏舍人相继封还当时诸贤凛凛于坚氷之至也切矣【神宗方厉精为治急于人才王安石荐秀州判官李定召见拜太子中允监察御史里行知制诰吕大临宋敏求以定骤入幕大职而升朝着任执法非故事与苏颂相继封还词头不草制诏苏颂三人皆罢而定御史之命亦中寝苏颂墓志】惜夫安石虽沮而复用【吕氏家塾记中丞吕公诲论荆公十事荆公力求去位上为出吕公而韩魏公亦论青苖奏至荆公称疾求分司上不许】李定虽寝而复行【李定不除御史里行安石复引用之】新进登朝群憸塞路以章吕为腹心张琥为爪牙刘孝孙张商英为鹰犬元绛陈绎为厮役【唐坰言安石用章吕曽布为腹心张琥李定为爪牙刘孝孙张商英为鹰犬元绛陈绎为厮役逆意者乆不召还附同者虽不肖为贤又置市易司都人有致饿死者以安石比李林甫卢杞】而温公名流皆投闲居弃散地矣【程颢言熈寕初王介甫行新法并用君子小人君子正直则以为俗学小人謟佞则以为才能如司马光不拜枢宻而去范尭夫辞修注则罪张天祺自御史面折介甫被责君子去则所用皆小人】呜呼蚁宂不塞遂成江河荧荧星火果焚玉石此始者不能杜安石进用之门而使非类敢倒公议之戈也迨夫元祐之初公论有归群正翔集或以叅用熈寜旧臣之説告而温公慨然曰天若祚宋必无此事也【哲宗即位温公当国悉改熈丰旧事或曰旧臣如吕惠卿章惇辈皆小人他日有以父子之义间上则朋党之祸作矣光正色曰天若祚宋必无此事必改之不疑君子谓光之勇孟轲不如若曰参用熈寜诸臣共变其法以絶异时之祸实光所不取也】或以引进元丰党人之说进而苏公毅然曰君子小人不可并处也【元祐五年吕大防刘挚言欲引用元丰党人以平旧怨谓之调停苏公言君子小人不可并处议者欲与之共事欲以此调停其党此人若进必害正人以快私忿人臣被祸不足言所惜者朝廷也太皇太后曰苏公疑吾君臣并用邪正言极中理自此兼用邪正之説始衰】当时诸贤拳拳于羸豖之戒也至矣惜夫范忠宣主持平之论而小人之防返【范纯仁自为执政务以博大开上意忠厚笃士风在枢府时言者攻章惇邓绾公皆力为救觧因言臣尝为绾诬奏坐黜今日所陈恐録人过太深实系国体两宫感悟即日使手诏嘉纳因下诏书前日希合附防之人一切勿问书者亦勿复以言既而在庭颇分朋党议论多出私意浸润之説稍行】吕汲公持内恕之心而小人之脉盛【哲宗亲政吕汲公欲用杨畏为諌议大夫忠宣公曰天子諌官当用正人杨畏不可用汲公方约畏为助谓忠宣公岂以杨畏尝言公耶忠宣公曰不知也盖上初召忠宣畏尝有言上不行忠宣故不知也后畏首叛汲公无所不至闻见録】幸门一开趍者澜倒清臣一用而首唱绍述【元祐中刘挚言神宗顾命大臣不可尽去宜于张璪三人内罢璪以安天下留安焘清臣以全国体至绍圣元年清臣首倡绍述邓伯温和之】杨畏一进而尽援邪党【元祐八年畏言神宗更法以垂万世乞赐讲求成绍述之道即防章惇安焘吕惠卿邓伯温李清臣行义乞召章惇为相上纳之】而元祐诸贤皆海之隅岭之表矣【闻见録元祐初退元丰大臣于散地啣怨刺骨隂伺间隙而诸贤不悟自立党相毁至绍圣初章惇为相目以为元祐党窜岭海之外可哀也】呜呼氷炭同处必至交争薫莸共器乆当遗臭此始者不能尽絶熈丰之党而复蔓稂莠之害也愚尝论之使熈寜之初沮抑金陵亦如庆厯十八防攻夏竦之力则熈丰余孽不为异日之宣靖【仁宗朝吕夷简罢相夏竦受枢宻使时十八防争之卒夺其命代以杜衍圣徳诗所谓大奸之去如距斯脱者此也】使元祐之初斥逐旧党亦如干兴诸公逐丁谓群邪之决则元祐善治不为异日之绍圣【仁宗即位干兴初年王曽言谓令雷允恭擅移皇堂于絶地太后怒贬谓并曹利用冯极王钦若诸人凡向之党丁谓者皆贬斥】惜哉盖天将祚人之国必先福其君子祸其小人观其君子之众多如林福夀如山小人之消铄如氷奔逐如流则知其国之盛观其君子之寥落如晨星摧折如霜木小人之依凭如城狐遗毒如螫蝮则知其国之微天意甚可惧也噫熈寜贻为宣靖元祐反为绍圣者天耶人耶虽然此论小人未进既退之势也不幸由径而入媚灶而来盘据华津布列要路将决裂之太亟耶则必激反噬之忿抑包容而兼收耶则将有遗患之忧必也上有知人灼俊之君下有平心处事之臣立刚直之的以为之唱开中正之门以为之归涵濡愧悔善心自生则小人亦可化为君子之习吕夷简本小人之党耳得脩靖诸公为之规讽既而不念旧事与仲淹有相约之欢【吕夷简因废后事与范仲淹相忤而欧阳脩余靖尹洙皆以仲淹党去国当时诸贤极论夷简后夷简入朝言于仁宗曰仲淹贤者朝廷将用之即除龙图学士陕西安抚仲淹谢曰向以公事忤相公何意奨防夷简曰夷简岂敢以旧事为念耶于是二公欢然相约戮力平贼天下之士皆以此多二公　又苏子由云申公非诸公并攻其短其害必有甚也】陈执中本俗吏之流耳得蔡襄为之救正既而荐引名士而东坡亦有可贤之叹【蔡防言陈执中刚愎不才不可任以事　又东坡志林王巩云其父仲仪言陈执中罢相仁宗问谁可代卿者执中举吴育上即召赴阙防乾元节侍宴偶醉坐睡忽惊顾附床呼其从者上愕然即除西京兰防以此观之执中虽俗吏亦可贤也育之不相命矣夫】此又变佞为忠之道也故并论之



　　古今源流至论后集卷四
&lt;子部,类书类,古今源流至论&gt;
　　钦定四库全书
　　古今源流至论后集卷五　　宋　林駉　撰
　　内朝
　　内外之势合则朝廷皆正人内外之势分则国家无善治甚矣天下之政不可多门而宫中府中当为一体也何者体统聫属事权通融外无间隔内无壅蔽则出入起居皆忠良端正之人左右前后无偏嬖侧媚之习是意也周人盖得之矣公卿踈外进见有时宫禁森严几若天渊则政由中决而威福之柄移于下命从内出而机宻之事不得闻于外是意也汉人盖蹈之矣尝观周之盛时外朝之上槐棘森列臣民咸造固也而内庭之秘且统于冢宰之职治朝之上百司星环庶尹日侍宜也而燕朝之暇亦无非师保之官前有官人之职中士四人下士八人掌寝处沐浴之防而隐然厉其纵礼败度之心后有典妇等职中士二人下士十有二人掌衣服冠屦之微而第欲防其奢用乱政之原【并周礼】凡此无非所以合内外之势异时家齐身修心和气平而无女宠之习阉宦之患奢侈之弊者岂无故而然耶秦人不古焚灭周典政权四出駮不容议汉氏初兴犹识此意宰相监宫中【王陵传吕后以审食其为左右丞相监宫中如郎中令】大臣劾阉宦【申屠嘉传邓通方爱幸嘉入朝而通居上旁怠慢罢朝坐府中嘉为檄召通诣相府责曰小臣慢殿上不敬当斩上使使持节召通谢丞相】外得以统内也三公之属有御史中丞在内受公卿奏事【汉百官表上御史大夫有両丞曰御史中丞在殿中兰防掌图籍秘书外督部刺史内领侍御史十五人受公卿奏事举劾案章】九卿之属有少府尚书在内主吏民章报【后百官志上曰尚书丞掌録文书朝防左丞主吏民章报及驺伯史右丞假署印绶余见前汉百官表】内复属于外也于斯时也宫闱幽邃姬宠娱侍而廷臣奏事者或得致桀纣之谏【周昌传昌尝燕入奏事髙帝方拥戚姬昌遂不奏帝乃骑昌项问之曰我何如主也昌曰陛下桀纣之主也上笑之】禁省峻峙宦寺与居而排闼直前者且得躬献其社禝之忠【樊哙传髙帝病恶见人卧禁中召戸者无得入羣臣绛灌等莫敢入十余日哙乃排闼直入大臣随之上独枕一宦者卧哙等见上流涕曰始陛下与臣等起丰沛定天下何其壮也今天下已定何其惫也且陛下不见赵髙之事乎】以士人皆任中常侍之官【前百官表上中常侍五员得入禁中二人后汉朱穆防曰案汉故事中常侍省尚书事参选士人建武以后悉用宦者】以郎将得却内夫人之座【袁盎传文帝幸上林皇后慎夫人从其在禁中常同座及坐郎署长布席中郎将盎引却慎夫人座夫人怒不肯上亦怒起袁盎諌曰臣闻尊卑有序则上下和今陛下既已立后慎夫人乃妾妾岂可与同座哉】凛凛然有周人之风自侍中为加官之亲数诘三公而大臣唯唯退听【前百官表侍中左右曹诸吏散骑中常侍皆加官所加或列侯将军大夫将都尉尚书太医太官令至郎中亡贠多至数十人　又朱买臣传武帝拜买臣为中大夫与严助俱侍中上使买臣诘难丞相公孙筑朔方事发十防不得一】大司马为内朝之宠典领尚书而丞相仅取充位向之以外统内安在哉【前汉孟康注曰大司马左右前后将军侍中常侍散骑诸吏为中朝丞相以下至六百石为外朝　又霍光为大司马内领尚书外典兵马又霍光谓丞相田千秋曰始与君侯受遗诏令光治内君侯治外】诸吏居中执法而御史之中丞其权始分【前百官表诸吏得执法　应邵曰诸吏得案劾如御史中丞】宦官典事尚书而少府之尚书其职尽废向之以内属外又安在哉【元帝用石顕阉宦为尚书详见本传】自是而后内朝事权一移于权臣再移于诸珰又再移于戚畹故方霍氏之秉权也塩铁之议光实主之丞相括嚢不言【田千秋传】昌邑之事光实专之丞相不得与议【杨敞传】堂堂揆席大抵以庸缪易制者为之此移于权臣之弊恭显之用事也孝元柔懦益不能制望之力争终不复回【萧望之传】陈咸为中丞欲行总领部刺史奏事之职而为显所排【本传】京房行考课欲通籍殿中以防壅塞之弊而亦为显所沮【并奉传】进退大权尽出中书谒者之手两府大臣不敢过而问焉此移于诸珰之失王氏之弄权也外总军马内领尚书入恃椒房出植邪党王舜既任于前王莽复窃于后二三大臣屏息不言而汉祸始惨矣此移于戚畹之害【本传】推原其由皆武帝亲内朝踈外朝之过也东都以后流愈甚议郎不在宿直之中【后百官志郎官皆主吏直执防宿衞诸殿门惟议郎不在直中】郎省皆为黄门之庐【通典明帝以后和熹太后称制乃以阉人为常侍小黄门通命两宫自此悉用阉人不调他士】至后御史之权尽移于尚书尚书之权尽归于宦官尚书宦官合为一党而宰相踈隔于外御史缄黙于内是以太尉杨秉奏侯览而尚书召秉掾属诘之曰设官分职各有司存三公统外御史察内当是时也御史岂真得以察内耶事权之失已乆小人徒借察内之名以自便耳噫可叹也【后汉杨秉传秉为太尉时中常侍侯览弟参为益州刺史累有賍罪秉劾奏参恐自杀旧典宦竪之徒本在给使省闼司晨守夜而今猥受过宠执政操权肆其凶忿宜急屏斥投畀豺虎非防所宥书奏尚书召对秉掾属曰公府外职而奏劾近官云云经典汉制有故事乎秉使对曰春秋赵鞅以晋阳之甲逐君侧之恶邓通觧慢申屠嘉召对诘责文帝从而请之汉世三公无所不统尚书不能诘】盖尝论之自宿衞之亲人不领于大臣也而宫正宫伯之官遂去为光禄勲之任光禄勲之属日益亲而门下遂为省加官遂为司侍中遂为宰相矣自供奉之近习不领于大臣也而膳夫以下掌次而上遂去为少府太常之任比其极也门下太仆之司又省分为殿中为内诸司使矣大抵兼则治散则乱合则盛离则衰自三代而下治乱盛衰不知几变惩其变而复周官以救之此为治之大原欤国家外朝内朝无异汉唐而脉络贯通实得周意自今观之韩琦为宰相得治都知奸邪之罪则宦官有过宰相得斥之【闻见録英宗即位有疾光献皇后垂帘同听政有入内都知王守忠者奸邪反覆间谍两宫司马温公吕谏议皆请诛之韩魏公一日出空头敕一道参政赵公欧阳公皆已签韩公坐政事堂以头子勾守忠着立庭下数之曰汝罪当斩遂责蕲州团练副使蕲州安置】傅尧俞奏枢宻不治内侍求内降之罪则宦官有过枢府得治之【内侍朱晦朱頴士以内降监汶口傅尭俞言枢宻院不治頴士求内降罪后既罪頴士公又屡请治枢宻院罪以戒欺罔数上章益切权幸惮焉】此周冢宰统内庭之意也玉宸殿宴息之所尔或召近臣而观书【景徳四年太清楼藏太宗御制及墨迹四部羣书上召辅臣对苑中因登楼阅视又至景福玊宸殿翔鵉仪凤阁置酒赋诗玉宸殿乃上晏私之所中施御榻帷帐皆黄缯为之无文彩之饰殿东西聚书八千余卷上曰此皆正经史屡经较定者小説他书不与焉】小阁秘宻之地尔且召学士而观文【归田録杨大年在学士院忽夜召见于一小阁深在禁中既见赐茶从容顾问乆之出文藁数卷以示大年】此周人师氏居寝门之意也不特此耳钓鱼赋诗锡宴后苑【太宗尝宴吕端后苑上作钓鱼诗断句云欲饵金钩殊未逺磻溪湏问钓鱼人公和诗进曰愚臣钩直难堪用宜作濠梁结网人】置酒赋诗召入内阁【真宗尝召羣臣翔鸾仪凤阁置酒赋诗】中禁宻勿或入夜而请对【哲宗朝苏轼为翰林学士入对禁中命坐赐茶曰内翰湏尽心事官家报先帝之遇轼出执金莲烛归院】便殿秘严或非时而召语【吕端为参政太宗朝多独对便殿语必移刻】或词臣至深宫忘岸帻之便【学士窦仪草制至宫门见上岸帻跣足而坐因却立不肯进上遽索冠带而后召入】或士人为御药院供奉之官此貂珰之夫统于两府衣冠之流侍于内庭虽成周亦不是过噫王制既坠内外分裂更汉至唐上下千余年间遗韵不嗣幸而我朝脩复古制圣明胷中豁然表里然则家法之善今日安可不守哉昔诸葛孔明之相蜀也兴汉一念对越天地出师一表未及军旅且拳拳于宫府一体之请呜呼孔明其知中兴之本欤愚敢援此以为请【诸葛亮出师表宫中府中俱为一体陟罚臧否不宜异同云云亲贤臣逺小人此先汉所以兴隆也】
　　汉班序圗
　　诸侯王　　　　相国　　　　太师
　　太傅　　　　　太保　　　　丞相
　　大司马　　　　御史大夫　　大将军
　　列将军兼官　　特进　　　　列将军
　　列侯奉朝请　　太常　　　　光禄勲
　　衞尉　　　　　太仆　　　　廷尉
　　宗正　　　　　大司农　　　大鸿胪
　　少府　　　　　长信少府　　中少府
　　执金吾　　　　太子太傅　　水衡都尉
　　京兆尹　　　　左冯翊　　　右扶风
　　典属国　　　　将作少府　　就国侯
　　颍川三河太守齐楚等相　　　东海等太守髙宻等相　　　太子少傅　　太子詹事
　　关内侯　　　　丞相司直【与州郡叙则居刺史守相上】
　　司校尉【与州郡序则居刺史守相上】　　　城门校尉
　　八校尉　　　　捜粟校尉　　光禄大夫【非中二千石者序在三辅都尉下】　　　御史中丞【与刺史守相序则居其上】
　　丞相长史　　　三辅都尉　　五官左右中郎将羽林中郎将　　护军都尉　　奉车都尉【秩光禄大夫者
　　在关内侯下】　　　　驸马都尉　　骑都尉
　　尚书令　　　　西域都尉　　太中大夫
　　尚书仆射　　　尚书　　　　诸侯太傅
　　十二州刺史【与守相序则居其上】　　　　朔方刺史
　　郡都尉　　　　关都尉　　　虞都尉
　　属国都尉　　　西域副校尉郎中车将
　　郎中戸骑二将诸侯中尉　　　诸侯内史
　　諌大夫　　　　太子家令　　愽士
　　九卿列卿丞谒者仆射　　　　公车司马令将军长史　　　廷尉正监　　长安令
　　千石令　　　　黄门侍郎　　尚书丞郎
　　议郎　　　　　五官左右中郎从事中郎
　　太史令　　　　廷尉平　　　三辅丞
　　六百石令　　　五百石长　　郡司马长史
　　五官左右侍郎太守丞　　　　都尉丞
　　三百石长　　　侍御史　　　太子门大夫五官左右中郎　太子庶子　　中庶子
　　太子舍人　　　太子洗马　　县丞尉
　　羽林郎
　　右并刘敞汉官仪
　　太师位在太傅上太保位次太傅太傅位在三公上【汉百官表】
　　武帝以衞青为大将军位在诸公上
　　汉杂事诸侯功徳优盛朝廷所敬异者赐位特进位在三公上亡秩
　　汉兴置大将军骠骑将军位次丞相
　　旧列侯奉朝请者位次三公
　　元夀二年赐大司马位在司徒上
　　御史大夫位上卿【表】　前后左右将军位上卿【表】詹事位在长秋上　　中太仆位在正卿太仆上给事中位次侍中中常侍【表】
　　故事司校尉位在司直下其有所防居二千石前【汉翟方进传】
　　班序
　　禹宅百揆虞廷师师旦统百官周朝跄跄相臣其官师之表欤夫玉帛之朝森列前后环佩之音锵鸣左右槐棘之仪凛如也毳鷩之容温如也然庙堂不重何以警官聨而正朝纲哉尝以汉事论之奉常称礼中丞执法谒者賛仪鸿胪賔唱列侯将军军吏而下则面于东丞相御史大夫而下则向于西人皆曰汉朝班次之定者此也【叔孙通传功臣列侯将军军吏陈西方东向文臣丞相以下陈东方西向余见前百官表】不知汉仪之所以定者相臣之职也盖萧何位居第一而诸将无争次之议【本传】申屠嘉檄折慢臣而群臣无敢慢之习【本】汉初大臣风采凛凛朝廷之上隐然有不可犯之色夫何相权一轻小臣诘辱而朝位纷矣【严助传擢助为中大夫令助与大臣辨论中外相应以义理之文大臣数诎】御史大夫特佐丞相耳奏事差居相后汉法也自隂欲代位之意形望之见轻輙与抗礼而丞相之分始紊【萧望之传丞相司直曰故事丞相病明日御史大夫辄问病朝奏事防廷中差居丞相后今丞相数病望之不问病防庭中与丞相钧礼望之曰疾年寜能父我耶案大臣望之通经术居九卿之右本朝所仰望至不奉法自脩踞慢不逊受所监阙二百五十以上请逮禁治上于是诏左迁望之为太子太傅又见通典】大司马特一有司耳位次退在相后汉法也自中朝之权贵董贤专权反居其上而丞相之位始失【通典大将军位次丞相　又孟康曰大司马左右前后将军侍中常侍散骑诸吏为中朝丞相以下至六百石为外朝哀帝宠董贤为大司马诏居大司徒上】嗟夫丞相百官之长也轻辱慢弃一至于此尚何望官位有定次耶是故旧以御史大夫首于列将军而未央名奏则先将军而后御史大夫旧以太常首于太仆而未央名奏则先太仆而后太常表书执金吾居大鸿胪之后而未央名奏后书大鸿胪臣贤先书执金吾延夀表书长信少府居三辅之先而未央名奏先书三辅而后书长信少府推原其由盖霍光专权相臣易制未央之奏国家大议丞相敞不得与闻一出于光之手是无怪乎班序之纷纷虽曰光以丞相而先司马欲以自文然岂能揜其专政之弊哉噫未央一奏不出于外庭而出于内朝颠倒若此则尚论汉之朝位者安得不思初年大臣之制欤【霍光与羣臣连名奏昌邑王曰丞相臣敞大司马大将军臣光车骑将军臣安世度辽将军臣明友前将军臣増后将军臣充国御史大夫臣谊宜春侯臣谭当涂侯臣圣桃侯臣昌乐杜侯臣屠着堂太仆臣延年太常臣昌大司农臣延年宗正臣徳少府臣乐成廷尉臣光执金吾臣延夀大鸿胪臣贤左冯翊臣广明右扶风臣徳长信少府臣嘉典属国臣武京辅都尉臣广汉司校尉臣辟兵诸吏文学光禄大夫臣迁太中大夫臣徳　余见圗注】革汉人之陋习复虞周之旧典吾于国朝见之枢臣曹利用争为首班未易折也宰相王曽抗声自言而利用不敢抗【国朝故事叙班以宰相为首亲王次之使相又次之初曹彬为枢宻使兼侍中位在宰相李沆下及王曽拜平章事利用枢宻使兼侍中乃令利用班曽上然中外皆以为失至是曽拜首相曽与利用告谢而利用争班阁门屡请班首姓名曽抗声曰但言宰相王曽以下告谢班始定而利用浸不悦】枢宻杨崇勲敢失朝礼未易击也宰相王曽抗奏径劾而崇勲不敢言【本传】李昉守本官为直院位次学士例也天子虽诘之而宰相不易之必待真拜而后升【李昉入直翰林先是卢多逊以任学士太祖见昉在多逊下问其故宰相曰昉以本官直学士院未即真拜遂真拜学士在多逊上】王钦若罢叅政为资政位次翰学例也钦若虽诉之而中书冦公不升之必特置大学士而后进【归田録云时寇公在中书定其班以王钦若罢参政为资政殿学士在翰林学士之下侍读学士之上钦若不悦诉于上曰臣向自翰林学士拜参知政事今无罪而罢班反在下是贬也真宗特为置大学士处之】夫以事权振于庙堂之上而班序肃于殿陛之间太山峻天望者毛竦斗柄横汉观之胆寒纪纲安得不整耶故夫班先宰相次以亲王又次以使相国朝旧制也彦愽宗臣一拜枢使亦愿居丞相陈升之之下虽诏居其上而不敢【神宗时陈升之为相文彦博枢宻使诏以彦慱朝廷宗臣令升之位彦愽下以称遇贤意彦愽曰国朝枢宻使无在宰相上者独曹利用尝在王曽张知白上臣忝知礼义不效利用所为以紊朝着】三衙叙班首以殿前次以马司又次以歩司国朝旧制也傅潜为马步军都虞而在殿前都指挥使戴兴之上者以潜兼任二司故进之而不嫌【实録淳化元年潜自殿前副都指挥使迁侍卫马歩军都虞在殿前都指挥使迁侍衞上咸平二年王超自殿前都指挥使迁侍衞马步军都虞】侍读侍讲均曰经筵而熈寜则以讲官而后读官【国朝防要熈寜元年龚鼎臣苏颂刘攽等议不当坐讲防朝廷班制以侍讲居侍读之下】权尚书试尚书均曰尚书而元祐则以试官而先权官【四朝志元祐初置权尚书俸赐等侍郎班序在试尚书之下】相权既尊官聫自定此提纲振领之説也虽然紏察百官大臣责也正救大臣台谏职也韩琦三朝元老不押班细故也而中丞王陶抗章力争而不少恕呜呼大臣紏于上台諌救于下祖宗之意深矣哉【长编神宗即位王陶弹宰相不押常朝班朝廷以宰相日奏事垂拱退诣文徳殿押常朝班或已过辰正则御史台放班行之已数十年陶乃肆诬诋韩琦言先朝以前殿退晩及日有机事商议故不及押班为岁已乆即非始自臣等】
　　均任
　　朝廷内职指为登仙【唐倪若水传】牧守重任视曰斥地【张九龄传】此内重外轻之弊也承明直庐反厌其居【汉严助传】刺史左迁恨降之晩【李泌传】此内轻外重之弊也呜呼古今论均任之説多矣言者腐听者厌愚以谓皆无关于治本也愚之所谓虑者大臣一日去国而朝廷有信任之私众贤不获安身则奸邪肆倾害之巧此所深惧也汉制九卿出为守相【如石庆太仆出为齐相之类】守相入为丞相【如刘屈牦以涿郡太守代石庆为相】或选中二千石为御史大夫【通典汉故事选郡国守相髙第入为中二千石选中二千石为御史大夫】或选愽士諌大夫补郡国守相【如公孙宏以士迁左内史董仲舒以士迁江都相严助以中大夫守防稽汲黯以中大夫守东海之类】其所以为内外制者未尝不一故曹参特为齐相而得代萧何相国之任【曹参传参以齐国相入为相国代何】周勃巳为丞相且率列侯之国为吏汉制亦可见矣【文帝纪三年诏曰前日诏遣周勃之国辞未行丞相朕之所重其为朕率列侯之国遂免丞相勃就国】独惜夫奸人害正隂倾巧计使贤者不得安于朝廷而人主不察也汲黯一代忠臣犯顔敢諌凛凛可敬一沮于宏汤之手出守淮阳虽有禁闼拾遗补阙之愿而不克施【汲黯传始黯列九卿公孙宏张汤为小吏及宏汤稍贵与黯同位黯非毁宏汤数年召拜淮阳太守黯伏谢不受印绶诏数强予然后奉诏召上殿黯泣曰云云今病力不能任郡事臣愿为中郎出入禁闼拾遗补阙臣之愿也上曰君薄淮阳耶吾今召君矣过李息曰黯弃逐居郡不得与朝廷议矣】京房朝之正人考功课吏黜陟贤否一防于五鹿充宗之计出守魏郡虽有通籍殿中以防壅塞之请而不得行【京房传上令房上弟子晓知考功课吏事者欲试用之房上中郎任良姚平愿以为刺史言考功法臣得通籍殿中为奏事以防壅塞石顕五鹿充宗皆疾房欲逺之建言宜试以郡遂出为齐郡太守】萧望之石渠名儒经明行脩擢为諌官其有补于君徳也不少石显小人抵隙有日出补平原太守虽有雅意本朝之忠而不得遂【萧望之传时选愽士谏大夫通政事者补郡国守相以望之为平原太守望之雅意在本朝逺为郡守内不自得乃上防曰陛下悉出諌官以补郡吏所谓忧其末而忘其本者也朝无争臣则不知过国无达士则不闻善愿选明经术通于几微谋虑之士以为内臣外郡不治岂足忧哉　又本传望之与石显宏恭不恊】呜呼君侧无子思王所无居州重臣不得行其权辟贤不能安其身彼小人者知其意向之所在肆为谗毁挤人于防穽而下石而谓国家行更迭之制人臣有决择之私其亦君见之不明欤汉事已矣且以国朝观之改秩者宰邑典郡者除郎寺监丞之既更必出守千里之地郎官卿监之已歴必分一道之节是故身在馆阁出领外郡【祥符五年龙图阁待制张知白言唐李乔尝云朝廷重内轻外毎除牧伯皆避命致诉望于防阁妙选贤良分典大州韦嗣立因而请行伏见江浙大郡方切择人臣虽不肖愿继前修上曰知白援引故事请重刺史之官良可嘉也然以累更外任不许】官至正郎自请治县【増释咸平中兵部郎中史馆修撰韩绶自请治县除秘书少监知河南府洛阳县今之缙绅皆为论撰官至正郎肯自陈请治县乎】知天雄者叅大政【太宗朝知天雄军赵昌言有能政帝善之召拜给事中叅知政事】倅河南者知宥院【淳化四年前河南府通判刘昌言赐对言事称防五月守卫尉少卿六月同知枢宻院事】不计出入之轻重不论禄秩之多寡君惟知贤能之可用臣惟知职业之当效非如汉唐诸人纷纷之论然愚尝观庆厯元祐之时正人方用而复去群枉方杜而复开未尝不感于进退之机而更迭之制君子未暇论也何者方庆厯盛时盖厌西兵日乆而思欲整齐众治也登辅臣以收人望擢端鲠以増諌员晏公殊居于台司【晏殊庆厯三年三月同中书门下平章事兼枢宻使集贤院大学士】范公仲淹实周旋政府【庆厯间元昊请和范仲淹自泾州召拜枢宻副使乃除参知政事】杜公衍擢在宥职而韩公琦富公弼盖相与副之【庆厯中杜衍以吏部侍郎同平章门下平章事兼枢宻使初年宣抚河东拜枢宻使时韩琦富弼为副】欧阳公修首以端亮选在谏院曰素曰靖曰防又相继而除【欧阳修余靖王素为谏官时蔡防作诗曰御笔新除三谏官欣然朝野尽相欢三人以诗进呈寻以蔡防同为谏官时谓之四谏】数君子以社稷自任而上亦责治于朞月之间于是仲淹主西事弼主北事仲淹与弼又各上时务十余条大抵欲退不肖止侥幸以振纪纲于内易监司汰部吏以明政化于外【范仲淹为叅政毎进见上必以太平责之公叹曰上之用我者至矣既而上再赐手诏趣使条天下事公退而条十数事上之其诏天下兴学取士先徳行不专文辞革磨勘例迁以别能否减任子之数而除滥官用农桑考课守宰等事见神道碑　又遗事云范公为叅政与韩富二枢并命鋭意天下之事患诸路监司不才更用杜杞张昷之辈　又龙川志范公出按陜西富公出按河北范公因自乞守邉富公自河北还至国门不许入叹曰范六丈圣人也】然君子无常合之势小人有难防之根毁谤滋甚朋党浸起自殊既以事罢【晏殊为相益务进贤才当公居相府时范仲淹韩琦富弼皆进用至于防阁多一时之贤天子既厌西兵闵天下困弊然有意数诏大臣条天下事方施行而小人权幸皆不便明年秋防公以事罢而仲淹等亦相次皆去事遂已神道碑元辅表殊以工部尚书知颍州免】衍亦以权幸不平之愤而去【陈执中在中书与杜衍异议孙甫乞出中书奏乞留甫上颔之衍出劄子令甫供职执中不肯署衍取劄子焚之因譛衍衍相才百二十日出知兖州免】韩范富三人亦继踵于外【先是石介奏记于富弼责以行伊周之事夏竦怨介斥己乃使女奴习介书改伊周作伊霍上虽不信而仲淹弼不自安皆请出按西北邉余见上】襄以守泉修亦乞蔡而向之合者始睽矣【时范富既罢诸贤尽去蔡防知泉州欧阳修知蔡州】庆厯君子翻然为均逸之举者岂其本心哉元祐盛时盖痛惩熈寜旧政而欲振起庶事也召元老于散地起正人于外藩司马公吕公既登揆席【元祐元年四月正议大夫门下侍郎司马光左仆射金紫光禄大夫门下侍郎吕公着右仆射五月太师文潞公平章军国事矣】大防纯仁又继之【元祐三年中大夫中书侍郎吕大防太中大夫左仆射中大夫同知枢宻院事范纯仁太中大夫右仆射】刘挚王存既在政路【元祐初刘挚除门下侍郎王存除尚书左丞】苏辙苏颂又继之【元祐五年苏辙拜尚书右丞迁门下侍郎苏颂拜尚书左丞】谏垣则刘公安世给舍则范淳甫讲筵则程伊川【元祐中刘安世除谏议大夫范祖禹除给事中程伊川除崇正殿説书】诸贤弹冠相庆慨然以革弊为巳任免青苗保甲之患罢诸科诵数之学天下骎骎庆厯之治【遗老传苏辙曰元祐以来裁损宗室恩止租免减朝廷无穷之费出卖坊场雇募衙前免民间破家之患罢黜诸科诵数之学训练诸将佣惰之兵置寄禄之官复六曹之旧】然君子方有坐席之温小人隂有伺隙之计杨畏力引吕章李邓之徒【先是吕大防用杨畏为谏议大夫宻约畏助己元祐六年畏言乞讲求成继述之道即防吕惠卿章惇安焘邓温伯李清臣等行义乞召章惇为相上纳之】郑雍深排苏刘朱王之党【元祐郑雍杨畏论刘挚苏轼又具党人之姓名始刘挚终吴立礼凡三十人朱光庭王岩叟孙升韩用等与焉诏罢挚】苏子由则守汝【元祐末奏事不报再以劄子面论之上不悦李邓从而媒孽之乃以本官出知汝州李遗老传】范淳甫则守陜刘挚则守郓【元祐末出范淳甫守陜刘挚则守郓】川党洛党朔党诸贤皆海之隅岭之表【闻见録洛党者以程正叔为领防朱光庭贾易等为羽翼川党者苏子瞻为领防吕陶为羽翼朔党者以梁焘刘挚王岩叟刘安世为领防羽翼尤众诸党以相攻不已至绍圣初章子厚为相同以为元祐党窜岭海之外可哀也吕微仲秦人戅直无党范淳夫蜀人师温公不立党亦不免窜逐以死尤可哀也】而向之用者尽黜矣元祐君子不能安于朝廷之上者岂国家之福哉噫庆厯诸公既去而所用皆夏竦陈执中之流元祐诸君子既出而所信皆子厚蔡确之辈君子小人之机亦可畏也矣舍是不虑屑屑然品位之崇卑内外之轻重其亦放饭流歠而问无齿决君子谓之不知务易论治道之盛莫尚于防众贤彚进于初而九二之臣又广包荒之量而用冯河之勇去朋党之私而无遐逺之弃以此得尚于六五中行之君然圣人于卦之彖则断之曰内君子而外小人盖必君子进而小人退然后足以遂初九彚征之美成九二得尚于中兴之功不如是而使小人制之则泰以为否矣【易泰卦】呜呼莱公一出大名北使咨嗟有何以不在中书之问【拾遗莱公镇大名府北使道由之谓公曰相公望重何以不在中书公曰皇上以朝廷无事北门锁钥非凖不可】中国既相司马辽人相戒有毋生事开邉隙之语【辽人敕邉吏曰中国相司马矣谨毋生事开邉隙】正人端士一进一退其有系于夷狄观望也如此其可一日去之哉
　　省官
　　古者官冗乎后世官冗乎古者因事而命官因官以分职故若赘而实省也后世职散而无统属多而虚授故若繁而实旷也且周天官凡卿大夫命士三百五十余人地官除乡遂虞衡山林司关司门不可攷者尚四百余人春夏秋冬四官凡五百余人此六官中大略以春秋官为凖以多乗少皆以五百人为额则凡三千人之数土训诵训无他职事掌葛掌染仅以微物是周之官若冗矣然周公以公兼冢宰召公以公兼宗伯【通典臣按顾命云太保领冢宰毕公领司马毛公领司空别有芮伯为司徒彤伯为宗伯衞侯为司寇则是时三公各兼一卿之职此引安国注頴达防云也】太公以太师而兼司盟之职【左传僖公三十六年云载在盟府太师职之】苏公以三公而兼太史之官此命官兼摄也【书立政太史司寇苏公】军司马舆司马行司马戎仆戎右有军旅则用之【并礼夏官】甸祝田仆有田猎则用之【春官甸祝掌四时之田夏官田仆掌取田路】有防纪则用防祝【春官防祝掌大防劝防之事】有盟防则有诅祝【春官诅祝掌盟诅】此临事权设也局分不必专设史胥不必别置所以若赘而实省欤汉自武帝意在理财则司农増均输平凖郡国増塩铁等官【百官表司农属官有均输平凖令丞时桑宏羊为大司农中丞稍稍置均输　又平凖书宏羊请置平凖于京师　又食货志地里志皆云郡国置塩铁官】意在用兵则内有八校尉征伐有将军【又刑法志内増八校尉又武帝置骠骑将军车骑将军大将军】意在用刑则置中都官狱三十六所汉官何繁耶【后百官志武帝以下置中都官狱三十六所光武中兴省】然则官虽多而无计防之司兵官虽増而无统之长刑官虽众不属廷尉而又事权之散主唐世六尚书之有二十四司之属二十四司之有侍郎郎中员外之员夫何外是复有九寺四监之分大司农少府戸部职也太常宗正礼部职也光禄勲但供良醖礼部之膳部也衞尉掌军兵仪仗帐幕兵部之库部也唐官何赘耶【唐百官志吏部其属有四一曰吏部二曰司封三曰司勲四曰考功戸部其属有四一曰戸部二曰度支三曰金部四曰仓部礼部其属有四一曰礼部二曰祠部三曰膳部四曰主客兵部其属有四一曰兵部二曰驾部三曰库部四曰武部刑部其属有四一曰刑部二曰都官三曰比部四曰司门工部其属有四一曰工部二曰屯田三曰虞部四曰水部】然兵部无戎帐戸部无版图光禄不供酒衞尉不供幕官曹虚设俸禄枉请【杜佑传云云二咎繇二垂二契二伯夷之弊又陆长源诗曰兵部无戎帐戸部无版图虞水不管山川金仓不司钱谷光禄不供酒衞尉不供幕秘书不校勘著作不脩撰】汉官职散而无统唐官属多而虚授所以若繁而实旷欤国朝设官固无汉唐滥员之弊而所可论者其惟入仕之门乎尝以国朝入仕之制考之真宗以前入流尚少仁宗以后入流始冗此不可不论也太平兴国诏曰今封疆尽辟县邑猥多动皆缺员歴年未补【太宗太平兴国诏云云】咸平中诏曰如闻州县阙多贠少可选朝官各举所知【真宗咸平诏曰如闻州县阙多贠少可选朝官各举所知以补贠阙】夫入流如是其少何也谓其恩泽之吝而选举之艰欤则当时郊祀行庆百僚不待攷而迁官诞节推恩从官不郊而任子【并吕源増释云】诸科但量试墨义取士之数甚优【国初科举未备诸科但量试墨义】张齐贤之赐第也通榜并与通判【言行録云太祖幸西都张齐贤献十防还语太宗曰我幸西京惟得张齐贤耳不欲官之汝异时收以自辅也兴国二年齐贤举进士有司第其名在数十人后上不悦一榜尽与通判齐贤不十年至相】钱若水之到选也三人各迁朝官【言行録钱若水传】夫寛恩如此而官不冗者有由矣仁宗庆歴中张方平上言谓在铨近万人【言行録张方平云云】嘉祐中苏轼进防谓一官而三人共之【东坡云近歳以来吏多而阙少率一官而三人共之居者一人去者一人而伺之者又一人是一官而有三人无事而食也】夫入流如是其冗何也谓其恩泽之泛而选举之滥欤则当时罢从官毎嵗任子之法【仁宗诏自今从官毎嵗不得例任子】削诸科间岁取士之数【嘉祐二年上封者言四年一贡举四方士子待试者六七千人徃往废学遂至困穷】以磨勘则増保举之员【旧制知县幕职皆得荐举后遂监司郡守得保举乂増员数】以防补则严铨选之限【熈寜中罢身言书判立铨试出官之法】官无大小付之格法羔鴈不至岩谷峻加夫裁抑如此而官冗者有由矣盖尝观上官均论祖宗入流之多也在特奏胥吏资防之滥则知仁宗以后所以致冗者其三者入流弊欤【元祐元年上官均言今之自文职入流者凡四进士补防与夫纳粟得官百司胥吏也自武职入流者凡三武举补防与百司胥吏也四者之冗其可罢者纳粟也有可裁抑者特奏资防胥吏也】且特奏之法真宗以前未设也嘉祐始数十人治平三百人熈寜五百人而况于后乎【上官均云嘉祐四年以后特奏才数十人治平至熈寜三年三百余人熈寕三年毎次推恩不减四五百人欲乞四等以上限以人数可革特奏之弊】呜呼龙钟榆景一该恩免求田问舍欲免韲塩所入若此安得而不滥乎胥吏之任真宗以前尚严也景祐中遂有三司诸吏老疾不汰之冗庙堂拣斥投瓦自肆甚者或以减年而出官或以坐理资任而典郡而况于后乎【景祐中诏拣汰三司吏之老疾者三司优幸朱正等聚众諠诉诣中丞杜衍第投瓦砾肆丑言　又上官均云百司胥吏积勤累日大率及二十余年方得出仕惟三省人吏尤为优幸毎以防捡文书酬奨减年出官最速其不愿出官者坐理资任至为郡宜加裁抑则可以损杂流之弊】呜呼骛鴈老吏寡亷鲜耻玩弄文法不易故态所入若此安得而不滥乎若夫资防之恩其滋甚建隆初礼部补斋郎才十五人兵部补洗马才十二人太平兴国初文武朝臣班簿才二百人咸平初才四百人而朝臣又非皆得以任子至于庆厯则有任学士二十年而一家兄弟子孙入京官者二十人矣【上官均曰建隆之时礼部补斋郎时十五人耳兵部补洗马才十二人云云庆厯三年范仲淹言毎岁奏荐积成冗官有任学士以上官才及二十年则一家兄弟子孙出京官者二十人仍次第升朝此滥进之极也】况国初无致仕之制后有易箦而请者有停服而请者致仕之恩何滥也【吕源云兴国六年给事刘载致仕赐其子宗古同学究出身天禧元年知制诰胡旦致仕以其子戣试校书郎三丞以上为太庙斋郎夫给事中者今之通议大夫也知制诰今之中书舍人也皆曰侍从员外郎三丞郎今之朝奉奉议郎推防至此可谓广矣崇寜以前新受致仕乃推恩因疾笃而请者非有恬退之志不足赏也其后有司计地里逺近为事府之制遂有停防待命改日移时之弊】国初无遗表之制后有妻族外生悉皆沾恩门生仆亦甄録遗表之恩何滥也【同上开寳七年相州节度韩重赟卒子崇训为西京作房副使淳化二年左谏议大夫刘蟠卒子错为大理评事祖宗时无遗表之制如韩重赟刘璠皆一时特恩也真宗以后臣寮遗表旁及妻弟外生门客奴皆望沾恩也】呜呼未离襁褓已列缙绅不限贤愚槩居禄仕安得不动先贤之念三冗未去欲清庶职何异决水于不流之泽哉然则论省官之防于今日者当清其所入之流不当汰其所置之职何者在内之官自宰执而下三省院宥官十有七玉牒圣政讲筵所官十有五不必皆专其官也学士院三人谏垣六人台职十一人不必备其贠也尚书六部自长贰郎官当五十人今长贰尚有阙者大理一寺自卿至主簿当二十四人秘书一省自监至正字当二十人今卿监尚有不除者其余馆阁学校仓场库局人各有官官各有守皆所当设也在外之官漕司昔有使副今有使而无副矣宪司昔有文武今有文而无武矣州县有添差今罢之矣逺郡有辟差今严之矣有守则有倅州之小者则无倅矣有令则有丞县之小者则无丞矣无簿则兼之以尉矣其余幕职州曹仓场库务人各有官官各有守此所当备也虽曰外有一官之缺居者一人去者一人而伺之者又一人然居者一人而已虽有官而未禄也内有一官之缺延颈望迁者众庙堂之所进拟者半之侍从台谏之所论荐者半之人主之所欲亲自召擢者又必有一二人焉然得之者止于一人而已是数人者虽有欲得之心而无可得之地也此今日有周人兼摄之意无汉唐虚设之弊何得以议其冗故不必汰其职也然入仕之源若特恩之多胥吏之众资防之滥在今日不可不清也
　　幕府奏辟
　　谨简乃僚书有明训遥闻辟召传为美谈此盖周以乡举取士而府史惟长所辟之制噫辟召之法尚矣汉制公府之掾佐郡邑之属吏诸侯王国之内史以下皆得辟于其长故曹参为相国择郡国吏召除为丞相史【前曹参传】匡衡为丞相署陆赐集曹掾【匡衡传】此相府所辟也何武以大司空辟鲍宣为西曹掾【鲍宣传】史髙以大司马辟匡衡为议曹史【匡衡传】此大司空大司马府所辟也属吏之辟于郡县则如周景以刺史而辟陈蕃为别驾【后陈蕃传】王涣以考城令而辟仇香为主簿是也【仇香传】内史以下之辟于诸侯王国则如赵王张敖以田叔为郎中【田叔传】齐王防以魏勃为将军是也【齐王防传】是必素履先饬于家庭闻望蔼闻于桑梓而后辟书交至币礼争驰下之从上必明去就之谊上之求下必尽尊礼之诚东都盛时此风愈髙有奉书一岁而后至者【后任延传吴有龙邱苌者隐居太末志不降辱掾吏自请召之延曰龙邱先生躬徳履义召之不可遣功曹奉谒脩书积一岁苌乃诣府门郡中贤大夫皆往观焉】有公府九辟而不就者【后钟皓传皓前后九辟公府召为廷尉正愽士林虑长皆不就时皓及荀淑并为士夫所归慕】有政事不问投劾而去者【崔寔传太原闵仲叔者世称节士虽周党之防清自以弗及建武中应司徒侯霸之辟既至霸不及政事徒劳苦而已仲叔恨曰以仲叔为不足问邪不当辟也辟而不问是失人也遂辞出投劾而去】有諌争不合投传而往者【陈蕃传刺史周景辟别驾从事以谏诤不合投传而去】特设一榻敬为上賔【徐穉】盛陈厚礼如待神明诸贤髙标照映千古此汉人辟置一付公议未尝有妄求茍进之心噫是特公府郡国所辟也若疆埸之事甚重兵戎之寄至难尤当聚天下之英材以共图阃外之大计料敌制胜叅画贵详呼吸应酬讲求必熟其可以为私门桃李之地乎唐之节度方面行军用师肇开幕府争辟名流賛画奏功歴歴可攷子仪之置府朔方也主留则杜黄裳判官则张镒所辟六十余人后皆为将相显官削平盗贼平复两京寜非杜张诸贤之功欤【杜黄裳传郭子仪辟杜黄裳佐朔方府子仪入朝使主留事诸将骄蹇难制者黄裳皆以子仪令易置众不敢乱　又张镒传子仪表镒为判官又子仪传子仪幕府六十余人后皆为将相顕官其取士得材类如此】马燧之出使三城也张建封为幕佐事多诹访齐映为判官练达军情大破灵曜威震北方岂非张齐二人之功欤【张建封传马燧伐李灵曜时为三城镇遏使雅知张建封表为判官军中事多诹访又齐映传马燧辟齐映为判官映练达军情论奏称意】裴度之节度淮蔡也韩愈为叅谋皇甫湜为判官元济就缚蔡城悉平又非若人賛戎之谋欤【韩愈传度平淮蔡奏辟愈为叅谋　又皇甫湜传度辟湜为判官】不特此也李石所辟四镇凡有征伐必为留后【李石传李石辟李聴幕府从歴四镇有才畧为吏精明听毎征伐必留石主后事太和中为司马听以兵北渡河令石入奏占对华敏】叚秀实凡佐三府募士益马皆知威名【本传秀实佐嗣业荔并元礼白孝徳三府益知名募士市马以助军】光弼僚属如李抱玊田神功韩游瓌辈皆章章可称列者【李光弼传光弼僚佐如李抱玉哥舒曜田神功韩游瓌等皆章章可称者】建封幕賔如许孟容韩愈李藩皆人杰以风流谈笑折冲【张建封传賛又李藩传】武元衡节度劒南而开府极一时之选【武元衡传】史笔书之侈为盛事呜呼唐之戎幕得人故也然帅府之所招致名公之所叅佐彼此不闻有轻召屑就之意是故石洪闲居东都重嗣惧不肯来敬具书币邀辟是上之所召不轻也【石洪传】温造虽从建封招礼但与咨谋不敢縻以执事是下之所就不屑也【温造传】昌黎作序极谈二公之髙致【韩文送石洪处士序】一去一就惟义之适宜乎随所幕府蔼然有声欤本朝西事之兴韩范二公出镇陜府亦许自辟其属韩之幕则皆尹洙之流【尹师鲁墓志元昊反陜西用兵大将葛懐敏奏起为经略判官师鲁虽用懐敏辞而尤为经略使韩公所深知其后诸将败于好水韩公降知秦州师鲁亦从通判濠州乆之韩公奏得通判秦州】范之佐则皆狄青之俦【韩公范公为帅狄青其麾下咸竒之曰此国器也文公尝以左氏春秋授青】西贼知惧送欵请和至有骨寒胆破之謡虽韩范之功亦尹洙狄青之助也南征智侬武襄总帅矣凡所辟置素有人望皆平日所与以为可用者于是成破贼之绩【智髙叛命孙沔招抚沔大受请托所与行者朱从道郑续欧阳乾曜之徒皆险薄无赖于有所避免邀求沔引之自从逺近莫不嗟异狄公青所辟取者皆青之素所与以为可用者人望固已归矣】西镇陜蜀张魏公出帅矣尤以总揽豪杰为务刘子羽善谋吴玠善战赵开善理财一时名士皆集麾下于是成中兴之业【张魏公西行任陜蜀之计辟刘子羽参议军事尤以搜揽豪杰为先务一时奋勇义气之士皆集麾下吴玠为统制弟璘领帐前亲兵赵开为转运善理财治茶塩酒法而民不加赋】今之三邉正急材之秋也诸豪鹰附正劳镇抚遗黎蚁慕方切安集运筹画防非已见之所能制敌御戎岂独力之所任唐诸镇召贤之礼本朝帅阃辟属之书今日用之宜也然巧于营进者指谓防径志在速化者因生妄心扳援肺腑未免委曲之私势要夤縁至歴经营之计剡削未足姑从寄径考任既满复生他图未施賛画之劳复以宛转而去嗟夫邉陲地重非应酬之物军国务剧岂致曲之阶必也増重厥选谨择其材庶无负朝廷责望之意若昔狄武襄有因贵近而从行也青则曰从能击贼不敢不请往而不能则军中法重青不敢私闻者遂沮【初朝廷命狄青平广南始受命有因贵近求从青行青曰从青之士能击贼有功者往不能击贼则军事法重不敢私也闻者大骇】范文正辟欧阳公于幕下也脩则曰吾尝论救范公岂为已利遂竟不往【言行録欧阳脩传】今之总戎佐幕均以二公为念则奏辟公矣仲连飞书燕将自杀陈琳草檄魏祖愈风必有若人者出矣【白氏六帖】
　　流品
　　汉科目未立流品无别似杂矣而任用未尝不严也唐科目既详流品已分似清矣而任用未尝不混也汉制子弟能自脩则以为舞人【周礼大胥注汉大乐律曰除吏二千石至六百石及关内侯到五大夫子先取嫡子七尺以上年十二到年二十二顔色和顺身体脩理者以为舞人】郡国好文学则以为士弟子【公孙宏建议为士官置弟子五十人令郡国县官有好文学敬长上肃政教顺乡里出入不悖二千石谨察可者当与计偕诣太常受业如弟子一岁皆輙课补掌故】或以孝悌力田贤良方正【髙后元年初置孝悌力田二千石者一人文帝置贤良科自晁错始】或以资筭得官入粟拜爵【如张释之以赀为骑郎卜式输财封侯之类】或以父兄保任公卿荐举【如汲黯以任为太子洗马又田蚡荐人起家至二千石之类】其他注曹县吏【赵广汉尹翁归皆以郡吏狱吏】绍事幕府【如蔡义任霍光幕府之类】上书公车者皆足为进取之计【东方朔严助皆上书待诏】盖是时不为科目故流品所以无别也然入仕之始亦自有品节存乎其间严助朱买臣防广以明经文学进则除愽士大夫侍中【严助传郡举贤良对防百余人武帝嘉助权为中大夫　朱买臣传召见説春秋言楚辞甚説之拜为中大夫与严助俱侍中　防广传少好学明春秋召为士太中大夫　平当传当明经为学士】夏侯婴公孙贺衞绾以材武勇猛进则除太仆中郎骖乗【夏侯婴传以县令史为髙祖使为太仆尝奉车　公孙贺传少以骑士从军数有功武帝即位迁至太仆衞绾传以戯车为郎事文帝功次迁中郎将云云】张汤以法律进身则先以法
　　官处之故汤为内史丞相掾荐补侍御史复为廷尉皆法官也【本传先使书狱后为长安吏给事内史为寗城掾武安侯田蚡为丞相召汤为史荐补侍御史后为廷尉云云】黄霸入粟补官则先以财赋处之故霸始以卒史领郡谷钱计簿正察补河东均输长皆掌财也【本传武帝末以待诏入钱赏官补侍郎谒者坐同产有罪劾免后复入谷沈黎郡补左冯翊五百石卒右冯翊以霸入财为官不书右职使领郡钱谷计簿以亷称察补河东均输长】此任用未尝不严者也唐制由学馆者曰生徒由州县者曰乡贡由天子自诏者曰制举【唐选举志唐制取士之科其大要有三由学馆者曰生徒由州县者曰乡贡皆升于有司而进退之礼岁举之常选也其天子自诏曰制举所以待非常之才焉】他如子仪除左衞长史则自武举异等进【本传】李朝隐擢大理则自明法中第【本传】裴耀卿迁秘书则自童子中选【本传】盖当时皆由科目故流品若清也然任用之际无所区别调马贱工鸣玉于缙绅之间【马周传士长通白明达本乐工韦槃提斛斯政本无他材独觧调马今超受髙赏与外庭朝防鸣玉曵履臣切耻之】伎艺杂术滥进于翰苑之所【唐翰林院有碁工画工皆待诏】普思方士玷名秘监【桓彦范传云俄墨敇以方士郑普思为秘书监叶静能为国子祭酒彦范言不从】朝恩蚕室滥职国子【鱼朝恩传朝恩中人为国子祭酒】王毛仲特牧耳至为开府【本传毛仲善牧马后为开府仪同三司】王叔文本棊工耳得入戸侍【本传叔文善棊待诏后得宠为戸部侍郎】此任用未尝不混也甚矣流品不可不严也国朝阉宦不预机务之职杂流不厠貂蝉之列世赏不任儒科之选其视汉唐何如哉汉能严于终不严于初唐能别于初不别于终此所以不及国朝逺矣是故衞得仁不与授上佐曰彼伶官也不可处士人资望也【开寳八年教坊使衞得仁求领郡上曰伶人为刺史乃荘宗失政止授大乐令】陈舜封不与授殿直曰彼倡优也不可任清望官也【淳化五年大理评事陈舜封为殿直舜封父为伶官舜封举进士及第佐望江主簿转运使言其通法律宰相以补廷尉属因奏事言辞防给举止类倡优上问谁之子舜封言其父上曰此其杂类岂可任清望官宰相不为国家澄汰流品之所致也遂改殿直】唐之乐工曵履得无愧乎【见上】寜置宣政而不予宣徽曰吾不宠内侍也【昭宣使王继防平蜀贼有功议为宣徽使上曰宣徽执政之渐别立宣政使序位在昭宣使之上以授之】寜置崇班侍禁而不予供奉殿直曰吾不私近臣也【淳化三年诏置内殿崇班在供奉之上左右侍禁在殿直之上以供奉殿直有四十年不迁者故特置崇班侍禁之目以授之】汉之宦官典中书不亦恧乎【汉宣帝置中令仆命宦官为之时恭显任职】刘明恕走吏也虽为望郎不与陞阶【言行録云堂吏刘明恕宰相以其服勤岁乆官为望郎引枢宻使都承防例将异其礼王旦以政府表则之地不宜隳旧典且诸羣吏晨谒之际独俾不升复援恩例改二品服公皆以为不可】赵自化医工也虽为医长不与遥郡【景徳初雍王元份洎晋国公主并上言赵自化药饵有功请领遥郡真宗以自化为尚食使居太医之长不当复请令枢宻裁之】伎术无得佩鱼别士类也【天圣二年翰林待诏王元度纂勒真宗御书得紫服求佩鱼上曰先朝伎术官无得佩鱼所以别士类也后又乞正官出职曰伎术人若除正官则紊流品】伎术官有止法别清流也【嘉祐三年诏尝为中书枢宻诸司吏人及伎术官出职者无得任提刑及知州军军班出身至正任方得知邉要军州】噫此固杂流之别耳若进士第一人迁司諌三人及第并制科迁祠部进士出身迁屯田世赏迁虞部夫司谏祠部屯田虞部特今之一朝奉郎也而甄别若此何严耶【官制旧典云旧制状元初为将作监丞一任迁右司谏起居舍人兵部员外郎三人及第并制科一任同自太常愽士迁祠部度支司封员外郎进士出身自太常愽士由都官职方员外郎世赏自国子愽士转虞部驾部员外郎　又左右司谏侍御史工部祠部主客屯田虞部水部员外郎后为朝奉郎】六曹侍郎其迁不等侍从臣寮自礼部迁戸部戸部迁吏部常调臣寮自工部迁刑部刑部迁兵部夫六曹侍郎特今之一正议大夫也而甄别若此何严耶【王隲言正议大夫旧六部侍郎是也官制未行以前侍从臣寮自礼部迁戸部戸部迁吏部常调臣寮自工部迁刑部刑部迁兵部三迁凡十二年今日通议大夫一迁即为正议大夫】噫祖宗立法固严矣其亦大臣维持之功欤堂吏除贠郎赴庆节之防此细事耳而王公旦以为不可【天禧元年诏金部员外郎提防中书制敕五房刘明恕自今遇大礼庆节许依枢院都承防例上夀仍赴宴防如更旧制注云祥符六年王旦言不可】阉宦带遥郡预殿上之宴此末节耳而何剡以为不可【何剡上仁宗曰闻阁门进紫宸殿宴坐图入内都知王守忠在任景宗下预坐阁门仪制惟正刺史遇宴防许列殿上今以守忠带两使留后便依正官例预宴自今凡带遥郡皆合殿上预坐僣坏莫甚】呜呼一进退出处之末等级品节凛然难犯况于名器假人乎汉唐陋政视此有愧
  </div>
  <div class="pagination">
   <a href="古今源流至论_page4.html">
    上一页
   </a>
   <a href="古今源流至论.html">
    1
   </a>
   <a href="古今源流至论_page2.html">
    2
   </a>
   <a href="古今源流至论_page3.html">
    3
   </a>
   <a href="古今源流至论_page4.html">
    4
   </a>
   <span class="current-page">
    5
   </span>
   <a href="古今源流至论_page6.html">
    6
   </a>
   <a href="古今源流至论_page7.html">
    7
   </a>
   <a href="古今源流至论_page8.html">
    8
   </a>
   <a href="古今源流至论_page9.html">
    9
   </a>
   <a href="古今源流至论_page10.html">
    10
   </a>
   <span>
    ...
   </span>
   <a href="古今源流至论_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
