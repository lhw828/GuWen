<!DOCTYPE html>
<html>
<head>
    <meta charset="UTF-8">
    <title>天中记 - 第 62 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 62 页/共 201 页</h1>
    <div class="content">　　大驵段干木晋之大驵为文侯师【淮南子】子张鲁之鄙家也顔涿聚梁父之大盗也学于孔子段干木晋国之大驵也学于子夏髙何县子石齐国之暴者也指于乡曲学于子墨子索卢叅东方之钜狡学于禽滑黎此六人者刑戮死辱之人也今非徒免于刑戮死辱也有此为天下名士显人以终其寿王公大人从而礼之此得之于学也【吕尊师】
　　恭敬待命成回学于子路三年回恭敬不已子路问其故何也回对曰臣闻之行者比于鸟上畏鹰鹯下畏网罗夫人为善者少説者多若身不死安知祸罪不施行年七年常恐行节之亏是以恭敬待天命子路稽首曰君子哉【説苑】
　　计然计然者蔡邱濮上人其先晋国公子也姓辛氏字文当南游越范蠡师事之【太史公素生妙论】
　　乘风列子师老啇子友伯高子进二子之道乘风而归【列黄帝】注列子盖神人也
　　居南郭子列子既师壶邱子林友伯昏瞀人乃居南郭从之处者日数而不及【列仲尼】
　　以东丁寛字子襄梁人也初梁项生从田何受易时寛为项生从者读易精敏材过项生遂事何学成何谢寛寛东归何谓门人曰易以东矣【汉书】
　　异待张禹字子文性习知音声内奢淫身居大第后堂理丝竹筦弦禹成就弟子尤著者淮阳彭宣至大司空沛郡戴崇至少府九卿宣为人恭俭有法度而崇恺弟多智二人异行禹心亲爱崇敬宣而疏之崇每候禹常责师宜置酒设乐与弟子相娱禹将崇入后堂饮食妇女相对优人筦弦铿锵极乐昏夜乃罢而宣之来也禹见之于便坐讲论经义日宴赐食不过一肉巵酒相对宣未尝得至后堂及两人皆闻知各自得也【上】
　　明经术夏侯胜字长公后始昌受尚书及洪范五行传説灾异后事简卿又从欧阳氏问为学精孰所问非一师也始胜每讲授常谓诸生曰士病不明经术经术茍明其取青紫如俛拾地芥耳学经不明不如归耕【上】辅导显宗以张酺受皇太子业甚得辅导之礼章帝即位出拜东郡元和二年东巡狩幸东郡引酺及门人并郡掾吏并会庭中帝先备弟子之仪使酺讲尚书一遍然后修君臣之礼赏赐殊特【东观汉记】
　　市宅张霸字伯饶防号张曽子后博览五经孙林等慕之各市宅其傍以就学焉子楷【后汉】
　　忘年朱穆字公叔躭学鋭意其父常以为专愚同郡赵康叔盛者隠于武当山清净不仕以经传教授穆时年五十乃奉书称弟子及康殁丧之如师其尊徳重道为当时所服【上】
　　嘲师边韶字孝先陈留浚仪人也以文学知名教授数百人韶口辩曽昼日假卧弟子私嘲之曰边孝先腹便便读书但欲眠韶潜闻之应时对曰边为姓孝为字腹便便五经笥但欲眠思经事寐与周公通梦静与孔子同意师而可嘲出何典记嘲者大慙
　　进粥郭泰尝止陈国文学见童子魏昭号徳公知其有异求近其房供给洒扫林宗尝不佳夜中命昭作粥粥成进泰一啜怒而呵之曰为长者作粥而不加敬意使沙不可食耶以杯掷地昭更为粥重进泰复呵之如是者三昭姿容无变顔色殊悦林宗曰始见子之面今乃见子之心遂友善之卒为妙士【别传】
　　绛帐马融字季长扶风茂陵人也为人美辞貌有俊才初京兆挚恂以儒术教授隠于南山不应徴聘名重关西融从其游学博通经籍恂竒融才以女妻之融才高博洽为世通儒教养诸生常有千数涿郡卢植北海郑皆其徒也善鼓琴好吹笛逹生任性不拘儒者之节居宇器服多存侈饰常坐髙堂施绛纱帐前授生徒后列女乐弟子以次相传鲜有入其室者【后书】
　　侍讲卢植字子干涿郡涿人也身长八尺二寸音声如钟少与郑俱事马融能通古今学好研精而不守章句融外戚豪家多列女倡歌舞于前植侍讲积年未尝转眄融以是敬之学终辞归阖门教授上
　　道东郑字康成北海髙宻人造太学受业以山东无足问者乃西入关因涿郡卢植事扶风马融融门徒四百余人升堂进者五十余生融素骄贵在门下三年不得见乃使高业弟子传受于日夜寻诵未尝怠倦会融集诸生考论图纬闻善算乃召见于楼上因从质诸疑义问毕辞归融喟然谓门人曰郑生今去吾道东矣【本传】马季长以英儒著名往从之叅考同异季长后戚嫚于待士不得见住左右自起精庐既因绍介得通时涿郡卢子干为门人冠首季长又不解剖裂七事思得五子干得三季长谓子干曰吾与汝皆弗如也季长临别执手曰大道东矣子勉之【高士传】郑在融门下三年不得相见髙足弟子传授而已尝算浑天不合诸弟子莫能解或言能者融召令算一转便决众咸骇服及业成辞归既而融有礼乐皆东之叹恐擅名而心忌焉亦疑有追乃坐桥下在水上据屐融果转式逐之告左右曰在土下水上而据木此必死矣遂罢追竟以得免【世説】
　　师模邴原字根矩欲逺游学诣安邱孙崧崧辞曰君乡里郑君君知之乎原答曰然崧曰郑君学览古今博闻强识钩深致逺诚学者之师模也君乃舍之蹑屣千里所谓以郑为东家邱者也君似不知而曰然者何原曰人各有志所规不同故乃有登山而采玉者有入海而采珠者岂可谓登山者不知海之深入海者不知山之髙哉君谓仆以郑为东家邱君以仆为西家愚夫耶崧辞谢焉【别传】
　　涉师刘先主欲遣周不疑就刘巴学巴曰昔游荆北时涉师门记问之学不足纪名犹天之南箕虚而不用赐书乃欲贤甥摧鸾鳯之艶游燕雀之宇将何以启明之哉【零陵先贤传】
　　乞言魏髙贵乡公之幸学也将崇先典乃命王祥为三老侍中郑小同为五更祥南面几杖以师道自居帝北面乞言【魏纪晋传】
　　人伦之表太傅东海王越镇许昌以王安期为记室叅军雅相知重谓世子毗曰夫学之所益者浅体之所安者深闲习礼度不如式瞻仪形讽咏遗言不如亲承音防王叅军人伦之表汝其师之或曰王赵邓三叅军人伦之表汝其师之谓安期邓伯道赵穆也【世説】
　　宣文符坚幸太学问博士经典博士卢壸对曰周官礼注未有其师韦逞母宋氏传其父业得周官音义自非此母无可授后生于是就宋氏家立讲室书堂生员百三十人隔绛纱幔而受业焉拜宋爵号宣文君赐侍婢十人【裴景仁前秦记】
　　在三姚为太子受经于太学博士淳于岐岐病在家以师者人之表范传先圣之训加在三之义不可以不重亲诣省疾拜于床下【崔鸿后秦録】
　　东郭宋高祖践祚召周续之礼赐甚厚为开馆东郭外招集生徒乘舆降幸并见诸生【宋传】诏徴士周勣于东陵立学裹粮受业百余人【王智深宋纪】
　　师逃阳平王子元钦字思若色甚黒时人号为黒面仆射钦曽托青州人高僧寿为子求师师至未几逃去钦以让僧寿粗性滑稽反谓钦曰凡人絶粒七日乃死始经五朝便尔逃遁去食就信实有所阙钦乃大惭于是待客稍厚【魏书】
　　青溪刘瓛姿状纎小儒业冠于当时都下士子贵游莫不下席受业当世推其大儒以比古之曹郑每出惟一门生持胡床随后住在檀桥瓦屋数间上皆穿漏学徒敬慕不敢指斥呼为青溪焉竟陵王子良亲往修谒【南史】请业李谧字永和涿郡人也少好学博通诸经周览百氏初师事小学博士孔璠数年后璠还就谧请业同门生为之语曰青成蓝蓝谢青师何常在明经年三十二嵗卒其年四门小学博士孔璠等上书曰赵郡李谧防号神童年十八诣学受业时博士即孔璠也览始要终论端究绪授者无不欣其言矣于是鸠集诸经广校同异比三传事例名春秋丛林十有二卷为璠等判析隠伏埀盈百条滞无常滞纎毫必举通不长通有枉斯屈不茍言以违经弗饰辞而背理辞气磊落观者忘疲每曰丈夫拥书万卷何假南面百城遂絶迹下帏杜门却扫弃产营书手自删削卷无重复者四千有余矣犹括次专家搜比谠议隆冬逹曙盛暑通宵虽仲舒不窥园君伯之闭户髙氏之遗漂张生之忘食方之斯人未足为喻前河南尹甄琛谓其子曰昔郑卢植不逺数千里诣扶风马融今汝明师甚迩何不就业也又结宇依岩慿崖凿室方欲训彼青衿宣扬坟典冀西河之教重兴北海之风不坠而祐善空闻暴疾而卒邦国衘殄悴之哀儒生结摧梁之慕况璠等或服议下风或亲承音防师儒之义其可黙乎事奏诏曰可逺傍惠康近凖晏谥曰贞静处士表其门闾以旌高节遣谒者奉册于是表其门曰文徳里曰孝义云【魏书】
　　脱衣贾思伯与弟思同师事北海隂鳯业竟无资酬之鳯遂质其衣物时人谓之语曰隂生读书不是痴不识双鳯脱人衣及思伯之部送缣百匹遗鳯因具车马迎之鳯惭不往时人称叹焉【北史】
　　影质华隂徐遵明字子判讲学于外二十余年海内莫不宗仰颇好聚敛与刘献之张吾贵皆河北聚徒教授悬纳丝粟留衣物以待之名曰影质有损儒者之风【上】遵明见郑论语序云书以八寸策误作八十宗因曲为之説其僻也如此【上】
　　南学何尚之字彦徳元嘉中为丹阳尹立宅南郭外立学聚生徒东海徐秀庐江何昙黄頴川荀子华太原孙宗昌王延秀鲁郡孔惠宣并慕道来游谓之南学王球尝云尚之西河之风不坠尚之亦曰球正始之风尚在【上】
　　事若严君常爽字仕明元魏武成时教授明徒七百余人立训甚有劝罚之科弟子事之若严君焉尚书左仆射元賛平原太守司马真安著作郎程灵蚪皆是爽教所就崔浩高允并称爽之严教奬励有方允曰文翁柔胜先生刚克立教虽殊成人一也【北史】
　　梦唾郑灼字茂昭防聪敏励志儒学少受业于皇侃尝梦与侃遇于途侃谓曰郑郎开口因唾灼口中自后义理益进【南史】
　　后进质疑刘炫聪明博学名亚于焯故时称二刘焉天下名儒后进质疑受业不逺千里而至者不可胜数论者以为数百年已来博学通儒无能出其右者然怀抱不旷又啬于财不行束脩未尝有所教诲时人以此少之【北史】
　　十五为师贾谊曰夫子十五为人师陈留王孝逸先逹之傲者也然白首北面岂以年乎【文中子】
　　帝师张后裔在并州太宗就受春秋左氏传后因召入赐防言及平昔从容谓曰今日弟子何如后裔对曰昔孔子领徒三千逹者无子男之位臣翼賛一人即为万乘主计臣此功愈于先圣太宗大悦【谭宾録】
　　同师员半千名余庆少与齐州人何彦先同师事王义方义方嘉重之尝谓曰五百年一贤足下当之矣遂改为半方及义方卒半千与彦先皆成服丧毕而去【神异録】外夷愿师萧頴士字茂挺聪警絶伦外夷亦知其名新罗使入朝言国人愿得萧夫子为师其名动华夷若此【旧唐】倭国遣使入朝自陈国人愿得萧夫子为师者中书舍人张渐等谏不可而止【新】
　　党罪阳城字亢宗隠于中条山逺近慕其徳行多从之学有薛约者尝学于城性狂躁以言事得罪徙连州客寄无根蔕台吏以踪迹求得之于城家城坐台吏于门与约酒诀别涕泣送之郊外徳宗闻之以城党罪人出为道州刺史太学生鲁郊季偿等二百七十人诣阙乞留经数日吏止之疏不得上【旧唐】柳宗元闻之遗何番等书曰昔李膺稽康时大学生徒仰阙执诉仆谓讫千百年不可复见乃在今日论者以谓阳公过于纳污无人师道仲尼吾党狂狷南郭献讥曽参徒七十二人致祸负刍孟轲馆齐从者窃屦彼圣贤犹不免如之何其拒人也俞扁之门不拒病夫绳墨之侧不拒枉材师儒之席不拒曲士【新唐】
　　为服郑俶依阳城读书经月余与论国风俶不能往复一辞因缢于梁下城哭曰我虽不杀俶因我而死为之服缌麻【南部新书】
　　正身南郭惠子问于子贡曰夫子之门何其杂也子贡曰君子正身以俟欲来者不距欲去者不止且夫良医之门多病人櫽栝之侧多枉木是以杂也【茍法行】
　　辞师徐旷字文逺博览五经尤精春秋左氏传时有大儒沈重讲于太学聴者常千余人文逺就质问数日便去或问曰何辞去之速答曰观其所説悉是纸上仆皆先已诵得之至于奥之境翻似未见有以其言告重者重呼与议论十余反重甚叹服之文逺方正纯厚有儒者风窦威杨感李宻皆从其受学开皇中累迁太学博士后越王侗署为国子祭酒时洛阳饥馑文逺出城樵采为李宻军所执宻令文逺南面坐备弟子礼北面受之文逺曰老夫畴昔幸以先王之道仰授将军今将军权镇万物威加四海犹能屈体尊师之义此将军之德也老夫之幸也既荷兹厚礼安不尽言乎但未审将军意耳欲为伊霍继絶扶倾虽迟暮犹愿尽力若为莾卓乘危廹险则老夫耄矣无能为也宻防首曰敬闻命矣俄王世充专制宻又问计文逺答曰王世充亦门人也颇得识之是人残忍意又偏促既乘此势必有异图将军前计为不谐矣非破王世充不可朝觐宻曰尝谓先生儒者不学军旅之事今筹大计殊有明畧及宻败复入东都王世充给其廪食而文逺尽敬见之先拜或问曰闻君踞见李宻而敬王公何也答曰李宻君子也能受郦生之揖王公小人也有杀古人之义相时而动岂不然欤【旧唐】
　　先生古者称师曰先王【释名】
　　子冠氏子沈子公羊隠十一沈子称子冠氏上者着其为师也不但言子曰者辟孔子也其不冠子者他师也【何注】
　　室洒旧翻弟子新云所教南山曰学在我后名弟解从师生名子天台云师有匠成之能学者具资禀之德资则舍父从师敬师如父师之谦让处资如弟司马彪曰徒弟子谓门徒弟子老子云善人不善人之师不善人善人之资也南山云师无率诱之心资缺奉行之志【翻译名义三】
　　朋友
　　同志同师曰朋同志曰友【郑注】同门曰朋【公羊】友爱也同志为友【説文】友有也相保有也【释名】
　　合方孔子对哀公曰儒有合志同方营道同术并立则乐相下不厌久别则闻流言不信义同而进不同而退其交有如此者【家语】
　　为服昔虢叔闳天太颠散宜生南宫适五臣同寮比徳賛文武及虢叔死四人为服朋友之服【孔丛子】
　　率友左儒友于杜伯皆臣周宣王宣王将杀杜伯而非其罪也左儒争之于王九复之而王弗许也王曰别君而异友斯汝也左儒对曰臣闻之君道友逆则顺君以诛友友道君逆则率友以违君王怒曰易而言则生不易而言则死左儒对曰臣闻古之士不枉义以从死不易言以求生故臣能明君之过以死杜伯之无罪王杀杜伯左儒死之【説苑】
　　管鲍管夷吾鲍叔牙二人相友甚戚管仲尝叹曰吾少穷困时尝与鲍叔贾分财多自与鲍叔不以我为贪知我贫也吾尝为鲍叔谋事而大穷困鲍叔不以我为愚知时有利不利也吾尝三仕三见逐于君鲍叔不以我为不肖知我不遭时也吾尝三战三北鲍叔不以我为怯知我有老母也公子紏败召忽死之吾幽囚受辱鲍叔不以我为无耻知我不羞小节而耻名不显于天下也生我者父母知我者鲍子也此世称管鲍善交者【列立命】昔鲍叔有疾管仲为之不食不内浆甯戚患之管仲曰生我者父母知我者鲍叔士为知己者死马为知己者良鲍子死天下莫吾知安用水浆虽为之死亦何伤哉【韩诗外传】鲍叔死管仲举上袵而哭之泣下如从者曰非君父子也此亦有説乎管子曰非夫子所知也吾尝与鲍子负贩于南阳吾三辱于市鲍子不以我为怯知我之欲有所明也鲍子尝与我有所説王者而三不见聴鲍子不以我为不肖知我之不遇明君也鲍子尝与我临财分货吾自取多者三鲍子不以我为贪知我之不足于财也生我者父母知我者鲍子也士为知己者死而况为之哀乎【説苑】
　　观友荆有善相人者所言无遗策闻于国庄王见而问焉对曰臣非能相人也能观人之友也观布衣也其友皆孝悌纯谨畏令如此者其家必日益身必日荣矣所谓吉人也观事君者也其友皆诚信有行好善如此者事君日益官职日进此所谓吉臣也观人主也其朝臣多贤左右多忠主有失皆交争诤谏如此者国日安主日尊天下日服此所谓吉主也臣非能相人也能观人之友也庄王善之于是疾収士日夜不懈遂霸天下【吕览】班荆初楚伍参与蔡太师子朝友其子伍举与声子相善也伍举娶于王子牟王子牟为申公而亡楚人曰伍举实送之伍举奔郑将遂奔晋声子将如晋遇之于郑郊班荆相与食而言复故声子曰此行也吾必复子至楚与子木言之子木惧言诸王益其禄爵而复之声子使椒鸣逆之【襄二十六】
　　缟纻吴季札聘于郑见子产如旧相识遗之缟带子产献纻衣焉【上二十九】张俨字子节拜大鸿胪使于晋羊祜何祯并结缟带之好【吴録】胡叟字伦许一见高允曰吴郑之交以纻缟为羙谈吾之于子以弦韦为幽贽以此言之彼可无愧也【后魏书】
　　知我子产自晋归未至闻子皮卒哭且曰吾已无为为善矣惟夫子知我【昭十三】罕生逝而国子悲【广絶交论】
　　倾盖孔子之郯遭程子于涂倾盖而语终日甚相亲顾谓子路曰取束帛以赠先生子路屑然对曰由闻之士不中间见女嫁无媒君子不以交礼也有间又顾谓子路子路又对如初孔子曰由诗不云乎有美一人清扬婉兮邂逅相遇适我愿兮今程子天子贤士也于斯不赠则终身弗能见也小子行之【家语】宗钦与高允书曰希怀寄契延想积久天遂其愿爰遘京师才非季札而眷深孙侨徳程子而义均倾盖【魏子】韩诗作程木子水醴孔子问子桑虖曰吾亲交益防徒友益散何与子桑虖曰林回曰君子之交淡若水小人之交甘若醴君子淡以亲小人甘以絶彼无故以合者则无故以离孔子曰敬闻命矣徐行翔佯而归絶学捐书弟子无挹于前其爱益加进【庄子】孙长乐【绰】作王长史【蒙】诔云余与夫子交非势利心犹澄水同此味王孝伯见曰才士不逊亡祖何至与此人周旋【世説】君子之接如水小人之接如醴【表记】
　　出交子路问于孔子曰有人养其亲而名不称孝何也孔子曰吾语汝虽有国士之力而不能自举其身非力之少势不可矣夫内行不修身之罪也行修而名不彰友之罪也行修而名自立故君子入则笃行出则交贤何谓无孝名乎【家语】
　　四友周文王胥附奔辏先后御侮谓之四邻以免乎牖里之害懿子曰夫子亦有四邻乎孔子曰吾有四友焉自吾得回也门人加亲是非胥附乎自吾得赐也逺方之士日至是非奔辏乎自吾得师也前有光后有辉是非先后乎自吾得由也恶言不至于门是非御侮乎【孔丛子】故文王有四臣免于虎口丘有四友以御侮【尚书大传】日益孔子曰吾死之后则商也日益赐也日损曽子曰何谓也子曰商也好与贤已者处赐也好説不若已者不知其子视其父不知其人视其友不知其君视其所使不知其地视其草木故曰与善人居如入芝兰之室久而不闻其香即与之化矣与不善人居如入鲍鱼之肆久而不闻其臭亦与之化矣丹之所藏者赤漆之所藏者黒是以君子必慎其所与处者焉【家语】
　　索居子夏丧其子而丧其明曽子吊之曰吾闻之也朋友丧明则哭之曽子哭子夏亦哭曰天乎予之无罪也曽子怒曰商女何无罪也吾与女事夫子于洙泗之间退而老于西河之上使西河之民疑女于夫子尔罪一也丧尔亲使民未有闻焉尔罪二也丧尔子丧尔明尔罪三也而曰尔何无罪与子夏投其杖而拜曰吾过矣吾过矣吾离羣而索居亦已久矣【檀弓】
　　死友羊角哀左伯桃二人相与为死友欲仕于楚道遥山阻遇雪不得行饥寒无计自度不俱生也伯桃谓角哀曰天不我与深山穷困并在一人可得生宦俱死之后骸骨莫収内手扪心知不如子生恐无益而弃子之能我乐在树中角哀聴之伯桃入树中而死得衣粮前至楚楚平王爱角哀之贤嘉伯桃之义以公卿礼葬之角哀梦见伯桃曰子之恩而获厚葬然正苦荆将军冡相近欲役使吾吾不能聴也与连战不胜今月十五日当大战得子则胜否则负矣角哀至期日陈兵马诣其冡上作三桐人自杀下而从之君子曰执义可以为世规【列士传】俗谓荆轲误
　　前交后絶吴有士曰张胥鄙谭夫吾前交而后絶张胥鄙有罪拘将死谭夫吾合徒而取之出至于道而后絶知其夫吾也辍行而辞曰义不同于子故前交而后絶吾闻之君子不为危易行今吾从子是安则肆志危则易行也与吾因子而生不若反拘而死阖闾闻之令吏释之张胥鄙曰吾义不同于谭夫吾故不受其任矣今吏以是出我以谭夫吾故免也吾庸遽受之乎遂触墙而死谭夫吾闻之曰我任而不受佞也不知而出之愚也佞不可以接士愚不可以事君吾行虚矣人恶以吾力生吾亦耻以此立于世乃絶颈而死君子曰谭夫吾其以失士矣张胥鄙亦未为得也可谓刚勇矣未可谓得节也【新序】
　　不助子胥将之吴辞其友申包胥曰后三年楚不亡吾不见子矣申包胥曰子其勉之吾未可以助子助子是伐宗庙也止子是无以为友虽然子亡之我存之于是乎观楚一存一亡也【説苑】
　　莫逆子祀子舆子犂子来四人相与语曰敦能以无为首以生为脊以死为尻孰知死生存亡之一体者吾与之友矣四人相视而笑莫逆于心遂相与为友【庄大宗师】子桑户孟子反子琴张三人相与友曰孰能相与于无相与相为于无相为孰能登天游雾挠桃无极相忘以生无所终穷三人相视而笑莫逆于心遂相与友【上】青萍赵襄子游于囿中至于梁马却不肯进青荓为叅乘襄子曰进视梁下类有人青荓进视梁下豫让却寝佯为死人叱青荓曰去长者吾且有事青荓曰少而与子友子且为大事而我言之是失相与友之道子将贼吾君而我不言之是失为人臣之道如我者惟死为可适乃退而自杀青荓非乐死也重失人臣之节恶废交友之道也青荓豫让可谓之友也【吕氏序意】
　　友士魏文叹谓子击曰吾下田子方以行得而友之自吾友子方也君臣益亲百姓益附吾是以得友士之功【説苑】
　　待食吴起出遇故人而止之食故人有他故期反而食至暮不来起不食而待之明日其人来乃与之食【韩子】梦迷六国时张敏与高惠为友每相思不能得见敏便于梦中徃寻但行至半道即迷不知路遂回于此者三【韩非子】
　　濠梁庄子与惠子游于濠梁之上庄子曰鯈鱼出游从容是鱼乐也惠子曰子非鱼安知鱼之乐庄子曰子非我安知我不知鱼之乐惠子曰我非子固不知子矣子固非鱼也子之不知鱼之乐全矣庄子曰请循其本子曰女安知鱼乐云者既已知吾知之而问我我知之濠上也【庄秋子】
　　为质庄子送葬过惠子之墓顾谓从者曰郢人垩慢其鼻端若蝇翼使匠石斵之匠石运斧成风聴而斵之尽垩而鼻不伤郢人立不失容宋元君闻之召匠石曰尝试为寡人为之匠石曰臣则尝能斵之虽然臣之质死久矣自夫子之死也吾无以为质矣吾无与言之矣【庄徐无鬼】庄惠标濠上之契发郢匠之模【天下注】钟子期死而伯牙絶弦破琴知世莫赏也惠施死而庄子寝説言世莫可为语也【淮南脩务】匠人辍成风之妙巧【广絶交论】
　　苏张説人主须术以动上从横师则鬼谷也传曰苏秦张仪从横习之鬼谷先生掘地为坑曰下説令我泣出则耐分人君之地苏秦下説鬼谷先生泣下沾襟张仪不若苏秦相赵并相六国张仪贫贱往归苏秦座之堂下食以仆妾之食数让激怒欲令相秦仪忿恨遂西入秦苏秦使人厚送其后觉知曰此在其术中吾不知也此吾所不及苏君者【论衡答佞】
　　抗手子髙游赵平原君客有邹文季节者与子髙相友善及将还鲁诣故人诀既毕文节送行三宿临别文节流涕交頥子高徒抗手而已分背就路其徒问曰先生与彼二子善彼有恋恋之心未知后防何期凄怆流涕而先生厉声髙揖无乃非亲亲之谓乎子高曰始吾谓此二子丈夫尔今乃知其妇人也人生则有四方之志岂鹿豕也哉而常聚乎其徒曰若此二子之泣非耶答曰斯二子良人也有不忍之心其于敢防必不足矣其徒曰凡泣者一无取乎子高曰有二焉大奸之人以泣自信妇人懦夫以泣着爱【孔丛子】
　　张陈张耳大梁人陈余亦大梁人也余好儒术年少父事耳相与为刎颈交后以张黡陈释之事搆隙耳后与韩信击破赵井陉斩余泜水上【汉书】耳余始居约时相然相死岂顾问哉及据国争权卒相灭亡何向者慕用之诚后相背之戾也势利之交古人羞之盖谓是矣【賛】脱粟布被公孙起家徒步为丞相故人高贺从之食以脱粟饭覆以布被贺怨曰何用故人富贵为脱粟布被我自有之大慙贺告人曰公孙内服貂蝉外衣麻枲内厨五鼎外膳一肴岂可以示天下于是朝廷疑其矫焉叹曰宁逢恶宾不逢故人【西京杂记】
　　抚尘盖闻爵禄不相贵以礼同类之游不以逺近为故是以东门先生居蓬户空穴之中而魏公子一朝以百骑尊宠之吕望未尝与文王同席而坐一朝让以天下半大丈夫相知何必抚尘而游垂髪齐年偃伏以日数哉【东方朔与公孙书】
　　王贡王吉字子阳小与贡禹为友及阳仕益州刺史贡禹闻之拂冠以待之阳遂荐称禹世称王阳在位贡公弹冠言其取舍同也【汉书见御览今本不同】
　　萧张萧育望之子也少与陈咸朱博为友着闻当世往者有王阳贡禹故长安语曰萧朱给绶王贡弹冠言其相荐逹也始背与陈咸俱以公卿士闻名育与博后有隙不能终故世以交为难【上】
　　操异陈遵字孟公少孤与张竦伯松俱为京兆史竦博学通逹以亷俭自守而遵放纵不拘操行虽异然相亲友【上】
　　奔丧王丹子有同门生丧亲家在中山白丹欲往奔慰结侣将行丹怒而挞之令寄缣以祠焉或问其故丹曰交道之难未易言也世称管鲍次则王贡张陈凶其终萧朱隙其末故知全者鲜矣时人服其言【后汉】
　　奉诏交肃宗始修古礼巡狩方岳崔骃上西巡颂帝叹之谓侍中窦宪曰知崔骃乎对曰班固数为臣説之然未见帝曰公爱班固而忽崔骃叶公之好龙也可试见骃骃候见见宪宪倒屣迎笑谓曰吾受诏交公何得薄我哉遂揖入也【上】
　　庆亷亷范字叔度京兆杜陵人也仕至蜀郡太守平生有志胆气烈好周人之急世伏其好义与洛阳庆鸿为刎颈交鸿亦慷慨有义节位至琅琊防稽二郡太守所在有异迹时人称曰前有管鲍后有庆亷
　　陈雷宜春陈重少与鄱阳雷义为友太守张云举重孝亷重以让义前后十余通记云不聴后义重茂才让于陈重刺史不聴义遂佯狂被髪走不应命乡里为之语曰胶漆自谓坚不如雷与陈三府同时俱辟二人【陈雷传】陶陶尹敏与班彪相厚每相与谈常晏暮不食昼即至防夜彻旦彪曰相与久语为俗子所怪然钟子期死伯牙破琴曷为陶陶哉【东观汉记】尹班陶陶于永夕【广絶交论】范式字巨卿山阳金乡人少游太学与汝南张劭为友邵字元伯二人并告乡里式谓元伯曰后二年当还将过拜尊亲见孺子焉乃共克期至日卿果到陞堂拜母饮尽欢而别后元伯寝疾笃同郡郅君章商子徴晨夜省视曰元伯临尽曰恨不见死友寻卒式梦元伯冕垂缨而呼曰吾死当以某日葬子岂能相及式觉而悲叹泣下赴之使服朋友之服投其葬日驰往赴之未届而丧已发引至圹将窆而柩不肯进其母抚之曰元伯岂有望耶停柩移时见有素车白马哭而来母曰必巨卿也既至叩丧言曰行矣元伯死生异路永从此辞防葬者千人咸为挥涕式因执绋而引柩于是乃前遂留止冡次为修坟树而去【后汉】范张款款于下泉【广絶交论】絶交朱穆字公叔与刘伯宗书絶交书曰昔我为丰令足下不遭母忧乎亲解缞经来入丰寺及我为侍书御史足下亲来入台足下今为二千石我下为郎乃反因计吏以谒相与足下岂丞尉之徒我岂足下部民欲以此谒为荣宠乎咄刘伯宗于仁义道何其薄哉【后汉】负约梁鸿初与京邑萧友善约不为陪臣及友为郡吏鸿遂以书责之而去【东观记】
　　班草张升字彦真有大志叹曰人生于世白驹过隙耳安能曲道媚世俗哉守外黄令遇党锢去官道逢友人班草而语曰今阙下阉宦专权因相向而泣有老父过之曰嗟乎二大夫何泣之悲龙不隠鳞鳯不藏翼一世网罗泣将何及二人欲与之言不顾而退升竟以党锢下狱死【后汉】
　　舍短取长李燮字徳公所交皆舍短取长好成人之美时頴川荀爽贾彪虽俱知名而不相能燮并交二子情无适莫世称其正【上】
　　杵臼吴祐放猪长垣泽中诵经而行北海公沙穆游太学资乏乃变服为佣与祐赁舂祐与语大惊遂定交于杵臼之间【东观记】
　　义代荀巨伯逺看友人疾值胡贼攻郡友人语巨伯曰吾今死矣子可去巨伯曰逺来相视子令吾去败义以求生岂荀巨伯所行邪贼既至谓巨伯曰大军至一郡尽空汝何男子而敢独止巨伯曰友人有疾不忍委之宁以我身代友人命贼相谓曰我辈无义之人而入有义之国遂班军而还一郡并获全【世説】
　　管华华歆与北海邴原管宁俱游学三人相善时人号三人为一龙歆为龙头原为龙腹宁为龙尾【魏畧】管宁华歆尝同席读书有乘轩冕过门者宁读如故歆废书出看宁割席分坐曰子非吾友也【世説】
　　非常孙楚牵招碑曰初君与刘备少长河朔英雄同契为刎颈之交有横波截流拊翼横飞之志俄而委质于太祖备遂鼎足于蜀汉所交非常为时所忌每日自酌揖于季孟之间【上】
　　复平张辽与其防军武周有隙辽见温恢求请胡质质辞以疾辽出谓质曰仆委意于君何以相辜如此质曰古人之交也取多知其不贪奔北知其不怯闻流言而不信故可终也武伯南身为雅士往者将军称之不容于口今以睚眦之恨乃成嫌隙况质才薄岂能终好是以不愿也辽感言复与周平【魏志】
　　分居张裔字君嗣蜀郡成都人也少与犍为杨恭友善恭早死孤遗未数嵗裔分居事恭母如恭息长大为之娶妻买宅产业使立门户【蜀志】
　　石交诸葛亮与张裔书曰吾自以为与君古之石交也石交之道举雠以相益割骨以相明犹不相谢也【上】金兰张温字惠恕英才瓌伟遂以礼躬延见召对词雅淹润帝改容前席拜中郎聘蜀与诸葛亮结金兰之好焉【吴録】
　　侨札周瑜为居巢长过鲁肃求资粮肃指囷米与周瑜周瑜益知其竒也遂相亲结定侨札之分【本传】晋阳秋曰陆抗与羊祐推侨札之分
　　千里候食卓恕字公行上虞人也与人相期约虽遭暴风疾无不至者常从建业辞太傅诸葛恪恪问何当复来恕答曰某日当复亲觐至是日恪停食候恕至时宾客会者皆以防稽建业相去千余里道隔江湖岂得如期须臾恕至一座尽惊【虞预会稽典録】
　　共枕吴潘章少有美容仪时人竞慕之楚国王仲先闻其美名故来求为友因愿同学一见相爱情若夫妇便同衾共枕交好无已后同死而家人哀之因令葬于罗浮山上忽生一树柯条枝叶无不相抱时人异之号为共枕树【广记】
　　千里命驾稽康素与吕安友每一想思辄千里命驾安来值康不在兄喜出迎之不前题门上作鳯字而去喜不悮康至云鳯凡鸟也【语林】
　　竹林陈留阮籍谯国稽康河内山涛三人年皆相比康年少亚之预此契者沛国刘伶陈留阮咸河内向秀琅邪王戎七人常集于竹林之下肆意酣畅故世谓竹林七贤【世説】王濬冲为尚书令着公服乘轺车经黄公酒垆下过顾谓后车客吾昔与稽叔夜阮嗣宗共酣饮于此垆竹林之游亦预其末自稽生夭阮公亡以来便为时所羁绁今日视此虽近邈若山河【上】
　　忘言山涛性好庄老每隠身自晦与稽康吕安善后遇阮籍便为竹林之游着忘言之契康后坐事临诛谓子绍曰巨源在汝不孤矣【晋传】
　　神交陈留阮籍谯国稽康并高才逺识少有陪其契者涛初不识一与相遇便为神交【袁宏山涛别传】
　　识度相友山公与稽阮一面契若金兰山妻韩氏觉公与二人异于常交问公公曰我当年可以为友者唯此二生耳妻曰负羁之妻亦亲观狐赵意欲窥之可乎他日二人来妻劝公止之宿具酒肉夜穿墉以视之逹旦忘反公入曰二人何如妻曰君才致殊不如正当以识度相友耳公曰伊辈亦常以我度为胜
　　饮市仰泣昔邢髙吕安饮于市仰天而泣二子非有丧之哀伤相知之晚耳君子所以勤于接贤汲汲于结善欲以立名者也【邹子】
　　襟契顾孟着尝以酒劝周伯仁伯仁不受顾因移劝柱而语柱曰讵可便作栋梁自遇周得之欣然遂为衿契【世説】
　　相期庾翼字稚恭时京兆杜乂陈郡商浩并才名冠世而翼弗之重每语人曰此辈宜束之高阁俟天下平然后议其所任耳唯与桓温友善在总角之中便相期终始【晋中兴书】
　　竞心桓公少与殷侯齐名常有竞心桓问殷卿何如我殷云我与我周旋久宁作我【世説】殷侯既废桓公语诸人曰少时与渊源共骑竹马我弃去已辄取之故当出我下【上】
　　辞多寄托孙兴公作庾公诔文曰咨予与公风流同归拟量托情视公犹师君子之交相与无私虚中纳是吐诚诲非虽实不敏敬佩弦韦永戢话言口诵心悲既成示庾道恩庾见慨然送还之曰先君与君自不至于此防契支道林丧法度之后精神霣丧风味转坠常谓人曰昔匠石废斤于郢人牙生辍弦于钟子推已外求良不虚也防契既逝发言莫赏中心蕴结余其亡矣郤后一年支遂殒【俱同上】
　　世外许迈字叔入临安西山改名字逺游羲之造之未尝不弥日忘归相与为世外之交【晋书】
　　得意交孔淳之隠居剡山尝遇枽门法崇于三山披襟领契自以为得意之交【宋纪】
　　云霞交谢澹字景恒安孙也任逹仗气不营当世与顺阳范友为云霞之交【南史】
　　异常交谢述字景先少有志行莅官清约殷景仁刘湛并与为异常之交美风姿善举止湛每谓人曰我见谢道儿未尝足道儿述小字也【宋书谢景仁传】
　　君子交孔稚珪字徳璋防稽人也早立名誉当时名士陆惠晓谢张融何防沈渊相与为君子之交【齐书】投初宋孝武世齐高帝为舍人刘怀珍为直阁相遇早旧高帝辅政以子晃代为豫州刺史或疑怀珍不受代高帝曰我布衣时怀珍便摧怀投欵况在今日宁当有异【南史】
　　心期向柳字季祯弟也有学乂才能立身方雅太尉袁淑司空徐湛之东扬州刺史顔竣皆与友善及竣贵柳犹以情素自许不推先之顺阳范诫柳曰名位不同礼有义数卿何得作曩时意耶柳曰我与士逊心期久矣岂可一旦势利处之及柳为南康郡涉义宣事败系建康狱屡宻请竣求相申救孝武常与竣言及柳事竟不助之柳遂伏法【上】
</div>
    <div class="pagination">
<a href="天中记_page61.html">上一页</a><span>...</span><a href="天中记_page57.html">57</a><a href="天中记_page58.html">58</a><a href="天中记_page59.html">59</a><a href="天中记_page60.html">60</a><a href="天中记_page61.html">61</a><span class="current-page">62</span><a href="天中记_page63.html">63</a><a href="天中记_page64.html">64</a><a href="天中记_page65.html">65</a><a href="天中记_page66.html">66</a><a href="天中记_page67.html">67</a><span>...</span><a href="天中记_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
