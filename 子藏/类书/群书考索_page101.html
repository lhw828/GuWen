<!DOCTYPE html>
<html>
 <head>
  <meta charset="utf-8"/>
  <title>
   群书考索 - 第 101 页/共 127 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   群书考索 - 第 101 页/共 127 页
  </h1>
  <div class="content">
   唐与宋学士舍人之职有所区别舍人学士之选自唐以来最为儒者之盛事唐人谓之西掖北门之荣于今舍人为文章之盛选学士为天子之私人尝窃疑之今人与给事中预闻两省事押佥书黄封还词头皆以驳正为职然舍人独草勅何也夫草勅既有舍人而降诏付中书施行又颁学士则是诏命可得而私也其可乎熈宁初学士王禹偁不肯草制以为失职乃命知制
　　诰苏子章勅代丝纶皆王命也而区别如此必有谓焉【陈彦羣两汉博议】
　　汉唐宋代言之官成周建官之法内史掌王八枋之法以诏王治凡命诸侯及公卿大夫则策命之外史掌书外令御史掌赞书【王有命当以书致之则赞为辞若今尚书】大抵理防黜陟等事未尝理防文章至汉时凡有制诏则以掌书掌之武帝与淮南王争能每与报书及赐常召司马相如等视草乃遣自后从事文章改尚书令为中书谒者东汉有兰台述作之事唐人置一项人为待诏翰林院百工伎艺皆居焉其后天子尊重文章而有翰林学士之设亲近人主权亚丞相惟册皇后太子翰林学士则作制诰　宋翰林学士知内知制诰知外【同上】
　　唐宋翰苑之官唐翰林院在禁中乃人主燕居之所玉堂承明金銮殿皆在其间应供奉之人自学士以下工伎羣官司隶籍其间者皆称翰林如今之翰林医官翰林待诏之类是也唐制自宰相而下初命皆无宣诏之礼惟学士宣召葢学士院在禁中非内臣宣召无因得入故院门别设复门亦以其通禁庭也【沈存中笔谈】
　　宋朝翰林玉堂森严金銮密迩此非清华之选乎郭赞之乏时望可以掌制诰而不可以入翰林夫均之为两制也而内制重于外制以此知其选也尝即宋朝记録考之自建隆至熈宁在翰苑者一百八人而入端揆者二十一自建炎至淳熈在翰苑者七十六而入端揆者凡八祖宗之法两府阙人取之两制其选何如哉然祖宗选人不专文艺和蒙眸子之眊无与于文也而不之用王着使酒难近无与于文也而不之用用毕士安而不用张洎洎非文不足也行不足也用窦仪而不用杜韡韡非文不足也而行不足也葢学士之职备顾问司典诰清切贵重非他官比故累朝遇之颇异焉宠以四字之佳名荣以七事之殊礼锡以七言之圣制或赐雕锦袍或赐金莲炬或索冠带而后见或以御朝服为餽当时之膺是选者非文行兼着之赵安仁则文学兼有之司马光非词笔俱优长之彭大年则文章典雅之张方平文人才士彬彬叠出何其盛也又有盛于此者册后之举富贵可立俟也杨亿不奉诏丁谓之留权要所当奉也而刘筠不奉诏嗟夫外制之封还国朝之盛事而今也内制亦然君子因是为之三咏三叹
　　宋太宗尝幸玉堂学士院玉堂太宗皇帝曾亲幸至今惟学士上日许正坐他日皆不敢独坐故事堂中设视草台每草制则具衣冠据而坐今不复如此但存空台而已玉堂东承防阁子窓槅上有火燃处宋太宗尝幸玉堂苏易简为学士已寝遽起无烛具衣冠宫嫔自窓槅引烛入照之今不欲更易以为玉堂一盛事【沈存中笔谈】
　　给舍
　　汉王嘉封还董贤除官诏书汉世董贤之益封其不可明矣而王嘉封还诏书适忤其君之盛怒卒不得其死然班孟坚曰依世则废道违俗则危殆嗟夫道固不可废而危殆夫何防嘉以区区一篑障江河固无补于事之万一而后世以嘉为法名器得以不滥非嘉之力欤【东莱】
　　汉魏置给事中中书舍人与唐异汉置给事中特居中以备顾问而唐使之掌封还之任魏置中书舍人特掌呈奏案章而唐使之制勅既行有悮得以改正【陈傅良】同前给事中在汉为加官至唐属之门下省使之驳正奏抄涂窜诏敕之不便葢掌其事者凡四人中书舍人在魏掌呈奏案章至唐属之中书省使之防议表章起草进画葢庇其职者凡六人【陈秘书试馆职策】
　　唐人封驳之职唐自袁髙争卢杞凡十八年门下无议可否者许孟容一日论驳而四方想闻其风采则封还缴驳之任不可无其人【陈中书傅良】
　　唐自来俊臣之事给事中仅出己意以正救其失而旋即贬逐其后舍人草制第为美词则职虽存而不复行其职矣【任寺簿】
　　郑注之相李甘显倡欲壊其麻而史臣以排宠救危盛称其贤【同上】
　　李藩之涂勅而吏至骇愕以求改则唐人立法使之涂窜诏勅特虚文矣【同上】
　　给事中非专判机务翰林非专备顾问中书舍人非专掌外制给事中之为职岂独判机务掌文书也必曰诏令有不便许其纠驳古之人有为之者批御制敕而不以为疑幸而琐闼有斯人也能容之乎翰林内相之为职岂独备顾问起草起画也诏令有不善听其改作古之人有为之者深辞罪已以感动四方幸而北扉有斯人也能用之乎中书舍人之为职岂独颁宣外制润色王言也词令有不合听其缴纳古之人有为之者诏防数下而迄不肯出一辞幸而西掖有斯人也能进之乎【李贤良垕文集】
　　宋给舍孙公升有言法度命令差失过当给舍献替于未下而谏官御史止能追救于已行梁公焘之诘张问亦曰朝廷命令失当初则舍人缴纳中则给事封驳至成命已行谏官御史乃论之呜呼至哉斯言夫给舍主封驳台谏主论列二者其职均也而有先后焉葢命之未下其正之也易命之已下其夺之也难此给舍之职所以为尤重也宋朝淳化中命魏庠乐成务知给事制勅有未便者许之封驳未几以其职之通进银台二司故诏按张永德张泳封还之勅出唐介何剡封还之然此皆给事之职也给事之封驳在唐世已然矣而未闻有中舍之封驳者虽曰袁髙不草卢杞制然髙亦给事也白居易封还四刺史词头居易固中舍也然史所不録也虽有之亦间见也葢自康定间遂国夫人之命富公弼当制封还词头舍人之封还昉乎此矣至其后也胡宿援弼之事而驳杨懐敏欧阳修援制之例而驳张可之葢自是而后其职与给事均矣窃尝考之叶祖洽以舍人主读为废职事曾肇以舍人主读为隳官制夫封驳审读均之为给事职也舍人封驳不曰侵官舍人审读则曰越职何也有心于规正无心于将顺此古人之深意也故吕诲黜命直送其家韩维有言安焘除命直下吏部刘挚有言吕公着之除侍郎当也告命不经书读史之误也而范纯仁亦言之范纯仁之除两府当也告命不经书读史为焘故也而苏辙亦言之先正之意可知矣范祖禹之坚于执奏韩忠彦之不肯禀议熈宁三舍人之所守如一吁何其盛哉粤自崇宁奸臣自作威福恐人之议己以御笔付有司且重之以大不恭之罚自是结舌者过半矣圣明中兴率循旧章批降御笔必经给舍下无隠情上无舛令隆兴之责以缴驳乾道之许以批勅其谨重诏令开广言路虽自圣意亦家法也

　　羣书考索续集卷三十四
　　钦定四库全书
　　羣书考索续集卷三十五
　　宋　章如愚　编
　　官制门
　　汉馆阁
　　汉石渠石室延阁广内兰台麒麟天禄之属皆在内禁杜佑云汉凡图书所在有石渠石室延阁广内贮之于外府又有御史中丞居殿中掌兰台秘书及麒麟天禄二阁藏之于内禁及考三辅旧事石渠阁在未央大殿北以藏秘书则石渠不得谓之外府刘歆七録亦云外有太常太史博士之藏内有延阁广内秘室之府则延阁广内皆为禁中之藏明矣武帝建藏书之策置写书之官秘府书稍充集成帝复求遗书于天下辑羣书总之而为七阁而汉之书籍始备于此是以汉之秘书多在于天禄非大夫侍中不预此选【刘向光禄大夫刘歆侍中扬雄以大夫校书天禄阁】而石渠则为诸儒讲论五经之列而以博士处之兰台石室则在殿中而为史官著述之所兰台掌图籍秘书【通典云汉中丞在殿中有石室藏秘书图防之属司马迁为太史令防石室书而明帝亦以班固为兰台令按光武本纪及诸传记通典又云汉之兰台及后汉东观皆藏书之室亦著述之所当时文学之士使校雠于其下】故汉之校书讲筵修史三者皆处于内禁其大畧可睹矣【东莱】
　　汉魏晋唐馆阁之职按六典秘书郎四人从六品上分掌四部书以甲乙丙丁为之目昔汉武帝聚天下文籍于库内谓之中秘书魏晋之际秘书与中书或分或合故云职近日月宜居三台之上丞郎之任与南宫相亚歴代辨论与时轻重唐国初思汉廷延阁之旧制江左贵游之选始以岑江陵虞永兴褚河南迭为之厥后彬彬多文学之士然则先王之法志官师之训典九流百氏如贯珠然学与仕皆优而还相为用者其在兹【权德舆秘书郎壁记】
　　唐馆阁
　　唐中宗以术士为秘书监明王立政不惟其官惟其人葢圣人命官必得其人以居之然后为重茍非其人而授之何足道哉太宗之世以秘监而命魏徴虞世南顔师古则秘书之官安得而不重中宗以术士郑普思为之则其官安得而不轻【林少颖唐史论】
　　宋馆阁
　　宋朝语曰宁登瀛不为卿宁抱椠不为监此言馆阁之贵也故两府阙人取之馆阁馆阁其育材之地欤真宗朝出于馆台者必为卿相其不至卿相而为名臣者不可悉数其职任不轻也尝攷祖宗之制三馆创于兴国秘阁创于端拱储积富矣崇文之籍秘阁之书宠荣多矣有直馆有直院有秘阁有校理校勘员职备矣官制之行并其职于秘书省元祐复之绍圣罢之宣和又复之中兴以来随罢随复此其建置之制也而取人之路凡三焉进士髙科一也大臣论荐二也歳月酧劳三也旧制进士三人以上及制科及第者一任即试进士第四五者二任治平以来进士第一人制科第三等加之两任余不与试至于熈宁则不复试矣旧制两府初除各举三两人即与召试治平以来大臣所举籍之于簿其有阙方与防试至于熈宁则不复试矣此犹未足虑也馆阁华选本育英才而使膏粱子弟育焉此固可虑也而犹未足深虑也得一鲁宗道则不肯以处子弟矣得一吕公着则虽召试且不屑就矣所可深虑者其惟贴职乎祖宗朝搢绅宿望治效显著欲示优恩故令贴职元丰罢直院直馆而有直阁所以存者为贴职也元祐初馆职虽复贴职尤繁故浸轻其选迨至政和弊滥之甚
　　宋三馆秘阁四处藏书前世藏书分数处葢防水火散亡也今三馆秘阁凡四处藏书然同在崇文院其间官书多为人盗窃士大夫家往往得之嘉祐中乃置编校官八员杂雠四馆书给百人以黄纸写之自此私家不敢輙藏校讐累年仅能终昭文一馆之书而罢【笔谈】宋有龙图阁秘书监崇文院国子监况今歴代坟籍畧无亡逸内则有龙图阁中则有秘书监崇文院之列三馆国子监之印摹书虽汉唐之盛无以加此【文粹序】宋置昭文集贤史馆秘阁之异名秘阁之设其来久矣晋宋已还皆有其号惟宋朝所以建阁之制实因于汉唐汉有天禄石渠兰台金马与夫承明著作之庭又有东观亦列禁中命名虽殊而所以崇文之意一也宋因之故有昭文集贤史秘阁之号葢取诸此有唐太宗始命十八学士更直阁下夜分论艺有补于治宋因之故有校理著作秘书正字之异职葢取诸此且五代之后三馆虽存而湫隘喧嚣仅蔽风雨惟宋太宗皇帝混一区宇鋭意文艺太平兴国二年车驾临观喟然叹曰若此之弊乌足以待天下贤俊遂命有司度地升龙门左督工经营栋宇之制焕然一新三年毕工乃锡名曰崇文又发明诏求遗书小则偿以金帛大则授之以官凡先圣墨迹与夫古史图画不数载间充秘书府端拱元年又即其中堂建秘阁飞白二字以光其名车驾临幸喜形于天顔至徽宗即位之二年乃诏将作监更加修营兴工于建中靖国之冬昭文集贤史馆之异相为环列所谓秘阁者实总其中而昭文书库列于东廊集贤书库列于南端史馆书库列于西序乃以崇宁元年告成【王岩叟重修秘阁记】
　　宋馆阁职任之滥馆阁者图书之府长育英材之地也从官于此乎次补执政于此乎递升故士非学术艺文屹然为一时之望者莫得而居之可谓天下之妙选矣今中材凡吏一为大臣之所论荐则得居其位尝有金谷之细兵刑之劳则皆得假其名呜呼近年以来校书正字之职龙图集贤之号何其纷纷也【秦淮海文集】
　　同前尝任台省之职或任漕刑之司者人心有所不厌而莫为之宠则往往假以龙图集贤之号夫龙图集贤之号所以待天下文学之士也而以诸吏莫为之宠而假焉岂非乖资望之甚欤【同上】
　　宋馆职不轻于授人人亦不敢轻进宋自孟蜀既平图籍之入于内府者不可胜计校讐之选皆世之闻人庐陵欧阳公尝曰馆阁储材之地也请益重其选公非易夫人也虑其滥而授则人将滥而进金陵王公尝召试馆职矣力辞而不就公非矫夫俗也虑其例而得则人必例而求【东莱】
　　宋馆阁多为贴职【三馆招文集贤史馆也有学士有修撰诸阁龙图天章宝文之类有学士有直学士待制皆有职掌官制行始为贴职其职隶秘书】考宋旧制惟观文资政端明殿学士无官守职掌并以宠大臣之去位者其他三馆诸阁虽曰职名实有职守所以厉行义文学之士官制行荐试之法不立校讐之职无与刘公摰有不察流品之戒王公岩叟有车载斗量之诮蔡京复増其目而置修撰之虚名凡六等于是诏谓天下人才富盛职名寡少不足以延多士增置贴职凡九资今后依此迁授自此而密矣蔡攸方以此夸京之长见于国史外补证父攘羊又从而文之是可悲矣【职名祖宗以来重之以集贤殿修撰后改右文与直龙图阁直秘阁分为三等政和中二浙福建诸路监司郡守往往变通内官多以应奉有劳迁职遂有未尝朝觐天子忽为待制班从官者蔡京不乐六年因增其目置修撰与旧为三等曰集贤殿修撰右文殿修撰秘阁修撰直阁与旧为六等曰直龙图天章阁宝文阁显谟徽猷秘阁朝廷除授自此密矣旧贴职无杂压至是増置杂压于是诏谓云云此蔡国史外补新义】
　　秘书总论【本系监省以与馆阁互有沿革故特附于此】宋太平兴国中始建三馆及端拱初复置秘书阁择三馆书籍藏之皆在崇文院然秘书官本为寄禄至元丰则有实职三馆本有职掌至元丰则为贴职由改制之始以崇文院为秘书省既罢馆职尽以三馆职事归秘书故也以彼易此朝三暮四犹未害也至于馆职之与秘书皆为虚名则甚害也夫秘书之设即周之大史小史外史汉之天禄东观唐之兰台麟阁也自刘向扬雄马融以来世有校讐撰述今其书具存不徒辨九流七畧守中经四部而已也元丰既以秘书代馆职则自监少丞郎至于正字其属有五迨今居是职者复无异于寄禄岂今之学与古异耶职畧云元丰以著作郎林希为大着著作佐郎丰稷为小着皆一时选岂尽取一时有用之文士而置之无用之地耶
　　绍兴重建秘书省绍兴之间【十三年十一月建十四年二月成】重建秘书省右文殿居中列四库于殿前秘阁居后石渠次之道山堂又次之著作廷居后宸翰殿阁二牌是歳七月丙子车驾临幸焉【词目要録】
　　史馆
　　史馆总论宋史馆又谓之国史院有判馆事有修撰官此常职也宰相监修朝官修撰京官检讨此常制也仁宗天圣中修真宗史宰相提举执政修史【防枢】殿学阁学同修三馆秘阁校理编修重其事也元丰绍圣国史悉隶秘书而修史则以别曹翰学为之同修则以侍郎为之由馆阁尽为贴职故史局无定所修史无定员也东坡诗中尝有新扫旧巢痕之句葢自叹尝为馆阁之职至是旧迹一扫而空也故凡元丰绍圣大臣所以为是纷更者无非顾虑修史者或纪新法官制之非是于是择其同己者用之而异己者即摈之耳于是蔡京为左史蔡卞为右史【元丰】则起居注非其实矣又以林希为大着丰稷为小注则著作失其真矣坡诗又云朅来东观弄丹青聊借旧史诛奸强葢亦微寓其思昔之意焉夫天子不观史古道也唐自李林甫置史馆于禁中姚璹请撰时政记以进御而宋遂沿袭以为故事天子不能无观史之失矣夫日记起居则为起居注月记时政则为时政记排次起居时政则谓之日歴总集日歴则为一朝实録积集累朝实録则为一代全史今也起居郎舍人之职不侍左右固无以知言动之实而时政进御宰臣监修又从而迁就焉作宋一经果何所据而为之虽然中兴以来即秘书省复建史馆以修神宗哲宗实録乾道中改修蔡攸所编宋会要重编入熈宁中事于是熈丰元祐绍圣之所因革治乱兴王之所由系炳然在眼不啻丹青彼欺君者亦徒为是纷更而已【外有玉局所系编年以纪帝系及夫政令之因革为玉牒熈宁中于三班院置局元丰以隶宗正寺又有勅令所编叙勅令格式乾道中亦复删削建炎已前抵牾号为详定司有删定官】
　　唐世崇尚史馆故史官记事最详臣窃考唐贞观职官故事天子御正衙则起居郎居左舍人居右有命则临陛俯听退而书之每仗下议政事亦必随辅臣入殿执笔记録于前史官随之及仗在紫宸内閤则夹香案对立殿下上记得失繇是事之机要言之微密人之忠邪皆得书之方册昭示将来明主贤臣之事罔或缺遗一代之典文灿然大备且唐天下垂三百年号称至治莫盛于贞观而谋猷设张制度文采勲绩治效必可法于后世而当时崇尚史官载録如此繇今考之事之存者犹十之五六此史官之不可不如故事也【石公弼大观三年为起居郎上徽宗】
　　古者史官皆世掌与久任今史官亟拜亟罢古者史官皆世掌故司马谈之后则有司马迁班彪之后则有班固如扬子云亦是司马迁之甥故最为通史其时史官韦述掌图书四十年任史官二十三年刘知几三十年蒋义二十年葢作史不可造次须是有传授兼识得他本末方可故必当久任今之史院编修与史实録玉牒等官往往亟拜亟罢著作未成不免弃去故作史不出一人之手本末易以失序多所乖异要不若久任之善也【东莱吕氏博议】
　　唐韦述只是史才不比春秋时史官忠义韦述只是史才其为人亦止以一史自是故禄山之乱独抱国史藏南山他意思只道职于作史故抱史以往更不思量自身以上事至于临陷贼汚伪官卒以贬故不食而死若是春秋时人如董狐于赵盾弑君事书法不隠齐崔氏之事书而死者三人南史执简而往闻己书而退如此等人直是宁可死节不肯自屈韦述只知抱史岂知节义者使董狐诸公处此则禄山之事必将直书于策矣【同上】
　　古无国无史史未尝一日无书窃惟自古无国无史史未尝一日无书晋谓之乗楚谓之梼杌鲁谓之春秋以此见无国无史也春秋以事系日以日系月以月系时以时系年必四时具谓之编年以此见史未尝一日无书也汉法太史公位丞相上天下计书先上太史公副上丞相唐及宋宰相皆兼史官其重如此故书榻前议论之辞则有时政记録柱下见闻之实则有起居注类而次之谓之日歴修而成之谓之实録所以广记备言垂一代之典也【龙溪汪内翰文集】
　　宋史官脩撰多简畧遗失史者国家之典法也自君臣善恶功过与其百事之废置可以垂劝戒示后世者皆得书而不隠故自前世有国者莫不以史职为重伏见宋之史以宰相监修学士修撰又以两府之臣撰时政记选三馆之士当陞擢者乃命修起居注如此不为不重矣然近年以来员具而职废其所撰述简畧遗漏百不存一至于事闗大体者皆没而不书此实史官之罪然其弊在于修撰之官惟据诸司供报而不敢书所见闻故也时政记虽是两府臣寮修纂然圣君言动有所宣谕臣下奏议事闗得失者皆不记録惟书除目辞见之类重于起居注亦然与诸司供报文字无异修撰官祗据此铨次系以日月谓之日歴而已是以朝廷之事史官虽欲书而不得书也【云云】加以日厯时政记起居注例皆承前积滞相因故纂録者常务追修累年前事而歳月既逺遗失莫存至于事在目今可以详于见闻者又以追修积治不暇及之【欧阳修上仁宗】
　　寺监
　　寺监六典之制汉有寺监无六典唐有六典无寺监宋兼之而事皆重复既设尚书六曹于上使百司有所凂属又置寺监于下而百司复得分隶故六曹之事裁决已定上翻行于寺监寺监所受听其符报诸司并无可否于其间而空有稽留之弊曷若使六曹文符指挥直抵诸司何其简且便也【文公】
　　寺监总论周典三孤与六卿合而为九即秦汉以来三公三省之任也八座六部已不足以况之矣是岂九寺之卿之比耶即令揆古六部已冗于周而况于寺监乎国初寺监犹为寄禄至元丰而备官至崇观宣政而滥矣中兴并省以光禄鸿胪归礼部以衞尉归兵部以太仆归驾部是九寺止存其五也以少府入将作太府以殿中内侍入内侍省以都水归水部是七监止存其三也【秘书不系监司添改为局】以此集事犹觉扰闲虽并于六部可也梁武帝方循汉制增为十二卿而有春夏秋冬之名是果非观美之具耶【今九寺止存太常宗正大理司农太府以入礼刑戸部亦可耳今二监止存国子将作军器以入工部亦可也然太常大理自汉以来多与礼部刑部兼存者礼刑事重体大故中兴独不并省也】
　　唐世建官之繁今唐既有六尚书又有九寺卿合周汉而并用之不几于繁乎且一尚书之分为其属者有四是为二十四司矣二十四司之属有侍郎有郎中有员外郎然则何所不包而亦何所不任也大司农少府户部职也太常宗正礼部职也大鸿胪礼部之主客也光禄勲但供良醖礼部之膳部也衞尉掌军器仪仗帐幙兵部之库部也太仆兵部之驾部廷尉刑部也而其余四监以礼兵一部隶之亦可也【东莱议论】
　　唐世置使之赘官制之滥未有如唐之甚也六官周制也九卿汉制也汉虽不如古其一代制度犹可言者唐之职官曰省曰部曰台曰寺曰监何如是其多也六部拟周而作也九寺五监复兼汉而用之其为美观乎抑求备于周汉乎户部司徒也而司农太府则一司徒而三之也礼部宗伯也而太常鸿胪宗正秘书监则一宗伯而四之也工部司空也而少监将作军器都水监则一司空而五之也刑部理刑而大理寺复理刑兵部主兵而六军十六衞复主兵吏部一职仅免重复之弊内而知铨外而选补使则其职亦不专矣若夫光禄衞尉皆非汉之旧殿中省既设则与夫太仆者皆可并矣借曰六部所以举其要而寺监所以分其目则二十四司果何为者纲纪既烦文移必滞将有所不行其在当时已病于不振于是皇华四出而百司庶府遂为养贤之地矣始中外财赋之入户部主之既而移于判度支未几租庸盐铁转运之使出则太府不得知其数比部不得覆其出入而戸部为具员矣中外监牧之任太仆主之既而移于殿中省未几内飞龙闲廐之使出则尚乗不得预其事监牧不得攷其籍而太仆为具员矣以至馆驿有使则驾部废礼部有使则祠部废出纳有使则库部废礼仪有使则礼部废微而至宫苑铸钱木炭之属皆衔命而出则向之所谓省簿寺监不几于赘员乎当是之时自内而一司外而列郡无虑皆领于使矣【吕士瞻官制要论】
　　六院四辖【仓场库务附】自六部之外有寺监其间不能无冗员故中兴以来多从并省然寺监之外有所谓院辖者独无所损何也葢以治财用者居其半也是故六院之有粮料审计四辖之有权货务都茶场杂买场左藏库皆为财也其可省者检院鼓院有名无实进奏官诰文思不无冗员而已不徒惟是院辖之外又有所谓封桩库编估打套局惠民药局酒库酒税务省仓丰储仓草料场排岸司无非为财也其可省者车辂骐骥院御前军器所与驾部库部军器监无不重复而已然则当今之有院辖仓场库务有所不可省者大抵皆为财而财之所给大抵皆为兵其次为官殆不可不推原其故也
　　宗司【诸王宫官亲王】夫宗正古官而寺与司分置自宋朝始方今宗寺掌宗庙陵寝专以纂修谱牒图籍为职宗司则纠叙皇族而睦之违则纠之名同而所掌异其实皆周官小宗伯之职尔自元丰改制始不六曹此其离合因革之概也至于宋朝之制王宫官属有翊善讲读之官【直讲赞读记室教授】宗司内外则教训纠举之令凡在仕版不为相不为将其属亲地近者尊以虚名厚以秩禄而已是故无凌轹王室之变矣然靖康之变亦乏维城屏翰之助者事不两立故应如此【宋非赵氏不王故期亲封王而属尊者封郡王皇子出閤亦封郡王纳妃外第则封真王然皆虚名也异姓惟赵普元勲曹彬潘美以女若孙为后故皆封王然亦虚名也故相未有封王者蔡京以绍述而封荆公为舒王何相为清源王又赠韩魏公为魏王以塞朝论而童贯亦封王王爵亦滥矣】
　　国子监【本系五监今以类相从】夫熈丰改制不难知也有生于无实转为虚不遵古意惟务美名此其志也夫国之有学自尧舜以来莫之能易也宋朝国子监粗容春秋释奠而太学犹未营建然有判监事有直讲官天子临幸师儒讲经实意存焉熈宁初诏用经术取士广辟黉舍分为三学元丰正名复置国子监掌三学之政令崇宁立辟雍以三舍之法而考选其名则美其实则非者葢先之以三经之义天下惟知尚同申之以三舍之选天下惟知字学甚至以舒王配食孔顔复令士女从观塑像六经于是乎扫地矣




　　羣书考索续集卷三十五
　　钦定四库全书
　　羣书考索续集卷三十六
　　宋　章如愚　编
　　官制门
　　台谏
　　台谏总论【御史大夫不除　中丞侍御史　殿中侍御史　监察御史　御史知杂台官　里行台检法】考周官宗伯有御史掌赞书法令秦以御史监郡故有监察之名【见汉百官表曰监察御史】汉初以御史纠不如仪者所职与周异矣自是以来曰乌台曰霜台曰宪台无非弹击之任宋初台谏皆以他官兼领【本职则为兼官阶官】諌官至神宗元丰三年始有实职惟台官自太宗太平兴国三年张巽为监察御史正名举职已见于此时故其后孔道辅贾昌朝杜衍赵槩张升张方平吕诲皆为中丞【道辅论废郭后事昌言劾林瑀附会易卦宰相以下皆畏之既非治体不言升方平知无不言诲劾王安石十事】孙抃赵抃范纯仁吕大防【英宗朝】皆为殿中侍御史桑慥鞠咏李纮张锡皆为监察御史【孙不作识面台官赵鐡面慥有志行咏欲壊钱惟演命相制纮谏仁宗召伶人锡论丁谓不宜徙内地】是所谓振职不挠风采肃然者得非祖宗夙正纪纲之司涵养直臣之气而然乎熈宁中王安石乃以选人李定为察官凡六察所言行于有司而不行于二府【元丰四年宇文昌论此弊】崇观大臣欲其便已南台御史不言事而惟六察言事至今以为当然者葢依祖宗之法也曾不知此乃王安石蔡京之私意而祖宗之法本不尔也呜呼安石作俑始于钳天下之口而终于稔夷狄之祸尚可以为法哉
　　谏官总论【谏议大夫迁给舍语曰饶他上坡却下坡】夫事有似易而实难者听言从谏是也王安石在台谏侍从时常称唐太宗令宰相入阁谏官随之最切于治道既为执政有请举而行之者【谏职孙莘老李公择】安石乃有益两防政之语志在变法虑諌官之侵驳也推是心已往能言而不能行者可胜言哉已且不能行其言何以责难于其君哉夫宋初谏官未有实职其以他官兼者谓之知谏院故鲁宗道欧阳修余靖蔡襄皆为谏官司马光吕诲并知谏院言论风采震耸一时者皆自宸选也熈丰正名谏官虽有实职而乃隶中书门下省自是吕惠卿邓润甫皆不厯郎中员外而径为谏议是乃荆公抟撃之具耳何以责其振职哉故尝为之説曰台谏所以正君律臣也不曲不阿真台谏也次则示人君喜怒之私下则为大臣鹰击狗猎之具正谓是也荆公未显时又尝上田正言书曰今聨谏官朝中耳目天子行事即一切是非无不可言者愿一为天下昌言以寤主上以起民之疾治国之疵蹇蹇一心如对策时岂意荆公得时行道乃身为民疾国疵也身不能蹇蹇如上书时乃教人蹇蹇如对策时书云责人斯无难惟受责俾如流是为艰哉斯荆公之谓矣【仁宗时因田况论谏官王素欧阳修蔡襄知谏院而不得缀两省班于礼未便遂诏谏官日赴内朝夫仁宗既行唐制孙莘老等又欲举行于神宗时而荆公从此必荆公复抑遏之耳非此制不存也见亦放谈】古者谏官无定员后世谏官有常职古者谏官无定员而言路益广后世谏官有常职而言路弥塞古者工诵箴谏则百工得以谏也瞽诵诗谏则蒙瞽得以谏也公卿比谏则凡在朝者得以谏也士传言谏则庶士得以谏也庶人谤于道商旅议于市则庶人商贾亦得以谏也上而公卿大夫下而至于士庶商贾百工之贱莫不皆得以谏是举天下皆諌诤者也固不待处谏官之职然后即取以为諌也岂非古者谏官无定员而言路益广欤后世不然立谏官之职将以求谏而不知谏诤之路反由此而塞夫何故谏议大夫此所谓谏官者也拾遗补阙此所谓谏官者也为谏议者可得而谏不为谏议者可得而谏乎为拾遗补阙者可得而谏不为拾遗补阙者可得而谏乎葢谓之谏官则以谏为职既以谏为职则不居此职者皆不得而谏有所谏则曰侵官曰犯分语及天子则曰指斥乘舆言闗廊庙则曰诽谤朝政所以然者葢由谏官之有定职故也【陈伯厚唐史断】
　　谏官御史其职畧异谏官御史虽俱为言责之臣然其职各异谏官掌献替以正人主御史掌纠察以绳百僚故君有过举则谏官奏牍臣有违法则御史封章今使谏官同纠察则为侵官御史与献替则为犯分惟别谏官之职正御史之任献替之事则付之谏官纠察之事则付之御史选持重方正适时变而敦大体者以为谏议大夫择严威刚直识故事而知国体者以为御史中丞朝廷之上法令有未全教化有未备礼乐有未修号令有未明论议有未决更张有未当隂阳之有灾眚天地之有变怪人主有喜以过予怒以过夺则当责谏官而使之言其失搢绅之中有奸邪不正有骄侈自遂有谄佞以奉上有谗慝以乱听有豪强之弄法有佞幸之盗权有贪污而亷耻不修有欺诈而忠信不饰大臣中立而顾望小臣弛慢而隳职则当责御史而陈之以弹其罪【并司马槱文】
　　台谏当以威望为先弹劾为次欲择其人当以威望为先弹劾为次何则有威望者虽终日不言而人自稽服无威望者虽日露百章而人益不畏葢刚毅之志骨鲠之操素不熟于人心徒俟搏击之权欲以震肃羣臣清正中外则恐纪纲未振而怨谤先兴也今路有伏虎而人懐忧虞门有跳狼而人不畏避岂不以牙爪之利素不足以取畏于人耶若汲长孺在位而淮南自寖逆谋葢寛饶见用而中外莫敢犯禁宣秉务举大纲而百寮敬惮窦泰无多纠举而羣下畏惧此四人者素有忠烈足以镇压朝廷矣
　　御史大夫与御史中丞御史亚长曰中丞贰大夫以领其属汉仪大夫副丞相以备其阙防维国纲鲜临府事故中丞专焉晋宋元魏以还无御史大夫由是中丞威望愈髙天宝中以尚书左丞张公为大夫以太府少卿庾公为中丞天下翕然名教知劝大夫睦中丞也羽翮得清风之助中丞奉大夫也律吕本黄钟之宫【文粹李华御史中丞壁记】
　　御史府尊则天子尊御史府为朝廷纲纪之职故大臣由公相已下皆屏气切息注万目于五曹五曹坐南台则综覈天下之法立为内朝则纠约百官之失百司有滞凝之事皆就我而质正【云云】吾府为天子之耳目宸居之堂陛未有耳目聪明堂陛峻正而天子不尊也天子尊未有奸臣贼子而不灭也奸臣贼子尽灭矣可以自朝廷至于海隅荡荡然何所不理哉【舒元舆御史台新造中书院记】御史过于宰相翰林仕宦有三荣秉钧当轴宅揆代工坐庙堂以进退百官为宰相之荣瀛州妙选金銮召对代天子丝纶之命为翰苑之荣乌府深严豸冠威肃得以振纪纲而警风采为御史之荣就是三者而轻重之则御史之荣为尤甚何者言闗乗舆天子改容事属廊庙宰相待罪则权之所在不特进退百官而已也虽宰相之重其何以及此赤捧所指不问尊卑白简前立奸回气摄则天子耳目之所及者为甚广不止丝纶之代而已也虽翰苑之贵其何以及此是故前辈説搢绅之荣贵者则曰大丈夫不为宰相必为翰林不为翰林必为御史而愚独以御史为过于宰相翰林者以权重而职严也【特奏状元谢藻】
　　周以保氏谏王汉因设谏官周以御史赞命汉用司纠察有制同乎古而乃不得以行其职者矣亦有志异乎古而乃得以行其职者矣自周人以保氏谏王而汉人因之以设谏诤之官此名异而其制同者也周以御史掌赞王命而汉人分之以司纠察之任此名同而其制异者也【左寺簿一鸮】
　　汉言路有限汉御史有大夫有中丞有侍御史而大夫佐丞相兼綂万机中丞佐天子专掌纠劾总御史员四十有五秩皆六百石其十五人给事殿中受百官章奏而其三十人则留御史府治事凡遣三辅奉六条察州则为监察御史也至于大夫则有谏大夫光禄大夫官无常员多至数十人居常议论如萧望之部按延寿之骄恣严延年劾奏霍光之废立皆以御史也刘向戒外戚之窃柄龚胜争孙寳之系狱皆以大夫也其为制初亦善矣然古者诵诗传言各以其职上进于君而下至百工执事以谏初未尝有出位离局之责汉之御史与大夫固以助天子之耳目而言路之狭亦自此始观郑昌诵葢寛饶之书曰臣官以谏为名不敢不言而鲍宣上书论何武亦曰官以谏诤为职不敢不竭愚夫职在谏诤然后得言天下之事而职非当谏者其不为越职可乎自是而后其职益分因御史而置两台专以纠臣邻之邪佞因大夫而有谏者专以审人主之愆谬官属莫偹于唐而其治愈不如古职有所拘也愚以为人君之设谏员孰若各使天下皆得以尽言而无择者乎汉不独谏官得言事汉家议事每召丞相御史将军列侯中二千石大夫博士会议自太常至执金吾秩皆二千石既有防议亦何所不预此是汉家开辟言路上自公卿下至博士议郎人人得口衔清议不必官以谏为名而后得言事
　　汉初中丞得行其权其后不得举其职汉御史中丞乃御史大夫属官执法殿中纠察百僚凡刺史郡国二千石天子有所诘问下中丞问状自领侍御史员十五人其职掌察举非法受公卿奏事有违失举劾之　汉初中丞在殿中兰台受公卿奏事举劾按章外督部刺史内领侍御史是时尚书诸吏等官未置所谓亲近天子而疎决内外以助人主听断者惟此一人而已武帝以中丞之官不甚周密于是始置中书居中受事【后百官志及石显传】又置诸吏居中举不法【百官表】又每诏下自两府下九卿自九卿下郡国而不由中丞于是中丞之官不得居中制事特不过为掌治刑狱等官而已杜周咸宣是也中丞之权既分则内而侍御史外而部刺史其职皆弛而不振是以武帝末年公卿守令多为奸猾而皆不能制于是内置司直司隶外置绣衣直指皆厚其禄重其权使之持节击断于中都郡县之间犹不能胜葢不知中丞之职废而刺史奏尚书事多羣蔽故侍御史部刺史皆不得举其职耳宣帝惩武帝末年遣使纵横之弊一切罢之复还汉初之制令丞相遣掾史按事郡国【魏相传】每事奏上丞相一一为披陈之虽刺史亦不废但丞相史之上尤专是以政事修举而内外咸称其职然犹不知复中丞之权及元帝时石显用事而丞相之权去虽时遣刺史亦无益于治【于定国】刺史奏事京师皆为石显壅蔽于是陈咸为御史中丞总领州郡奏事课第诸刺史内执法殿中欲申行总领部刺史奏事之职【陈方年传】卒为石显所排以此见中丞之职久废而移于中书一旦欲举之难矣【云云】成帝欲罢中尚书之职【成帝用士人复故后志】是时薛宣为中丞于是举奏刺二千石所贬退称进白黒分明则中丞居职其效如此是以继此之后部刺史之权亦行于外如薛宣所奏其任颇已振矣【陈彦卿西汉博议】至汉武始置谏官古者谏无官自公卿大夫至于工商无不得谏者汉兴已来始置官以天下之政四海之众得失利病萃于一官使言之其为任亦重矣【温公文】汉宣帝不当出谏官为郡守御史天子之耳目也必得刚正之士而为之葢天子以一身之微处法宫之邃百僚之邪正吾躬之得失皆奚自而察之于是设为耳目之官以司风宪之任故一人不必用其聪恃其明举天下之事无不闻而见也宣帝之时萧望之迁谏议出补郡守则亦民之师帅非不美也而望之上疏且以出谏官以补郡守所谓忧其末而忘其本葢朝无诤臣则不知过失以是知霜台之选不容少缓宣帝拳拳于是者以未为知大体也【东莱博议】
　　汉唐之世御史得人其后所任非人故必得铁石肝肠鹰鹯操行者然后可以任是责不然则软熟依违缄黙退缩而胸中耿耿者不立何以砥砺乎百僚必得志懐秋霜忠贯白日者然后可无负是寄不然则诡随畏避蔽在我无特操何以弹击乎奸佞在汉之世台谏有人则如卜式之长者望之之刚直而慰民望推原其故则汉之君有以致之也班列会同专席而坐骢马见避京师畏惧为汉之御史者若此其重孰谓懐诈事君人人如张汤乎在唐之世台谏有人则知栁范之规拂萧瑀之刚介王义方之抵触奸人温造之威望称职皆可以折奸臣而隆国势推原其故则唐之君有以致之也游猎抗谏每为动色皂雕横击辄加假借为唐之御史者若此其重孰谓告讦获宠人人如权万纪乎　元成以后御史之职犹前日也陈中丞切齿石显抗章力争自翟方进一用而宪司殆为备员王氏奸心渐露日懐染鼎之丑贤愚共知而无敢一言其失以醖酿异日之变元宗末年御史之职亦犹前日周监察以弹劾得罪王拱以贡奉获宠忠肝义胆无复一毫凛凛林甫国忠奸宠百出听其骄纵而无所摧折其锋所以养成肘腋之乱君子所以为汉唐不满者以终始而二之也【谢藻】汉唐谏官至多宋与今日不及汉法大夫无员多至十数人唐自谏长至遗补二十人宋朝天禧始创六员之制而庆厯四谏尤为著称比年以来谏省寂寥仅止一员以为省官欤则闲慢曹局率皆备官以为无事可言欤则今日可言之事必不少于祖宗时此特懐私之臣畏忌人言是以因循虚而不补耳【郑湜奏劄】
　　唐台谏是二职台官仆射左右丞劾之人有常言皆曰台谏不知二者设职举目不同唐谏议大夫拾遗补阙专以谏诤天子为职而御史台自为一局所以纠察百官之罪恶故舒元褒劾御史温造恚补阙李虞不避道其言云遗补虽卑侍臣也中丞虽髙法吏也帝为之诏台官供奉先后行葢御史为台官谏官为供奉官也陆长源曰谏臣须蹇蹇匪躬之士宪臣须孜孜嫉妒之人李华序崔孝公文集云朝廷以公直躬正词擢左补阙嫉妒忿佞除侍御史直躬故能谏君嫉邪故能察吏是台谏之分也然谏官以婴鳞为难其所上封事不过谏国利害初无风宪弹纠之重殆类清而不要者故元次公作窃婢论云諌议冗者贫无以继酒是直谏议为冗官也阳城为谏议大夫不屑言事韩退之作诤臣论讥之于时谏官无权亦不难讥也一旦罢陆贽相裴延龄城乃以谏显葢谏臣无预弹击虽有柄任失人为君之过是不当屑屑于其余也其御史台虽以严惮然而尚书左仆射左右丞劾其纠举不当故魏徴劾御史权万纪李仁发诋房龄太宗为之徙万纪而免仁发夫巳以劾人为职人亦得而劾之此所谓有言责者不得其言而责随之未有听其所言而无敢议者也若晋傅咸奏云司隶中丞得劾太子而不得劾尚书臣所未喻朝廷无以易之然按汉翟方进为丞相司直旬歳劾两司隶及唐典尚书左仆射丞专劾御史以此防攷则晋中书不劾尚书正其所受劾者而其时公卿莫明其故故咸説得行欤
　　唐世谏官救君失于将然唐太宗之时所谓谏官者与丞弼俱进于前故一言之谬一事之失可救之于将然不使其命已布于天下然后从而争之也君不失其所以为君臣不失其所以为臣其亦庶乎其近古也今也上之所欲为丞弼所以言于上皆不得而知也及其命之已出然后从而争之上听之而改则是士制命而君听也不听而逐则是臣不得其言而君耻过也【王介甫论諌官】髙宗习见太宗时谏官言事穆宗习见宪宗时谏官不谏髙宗尝谓五品以上曰顷在先帝左右见五品以上论事或使下面陈或退上封事终日不絶岂今日独无事耶何公等皆不言也夫髙宗在位昏童固无足取而求谏之言如此岂非太宗导人使谏之风有以接于耳目使之视效而然哉宪宗之时久无阁中论事者故穆宗耳目所睹记不复知有纳谏之事至于谏议大夫郑覃崔郾之徒当羣臣入阁之际谏其宴乐畋游之失乃甚讶之问宰相以为此辈何人虽曰穆宗之不明而贻谋之道无以使之视效者实亦宪宗之过也【少颍唐论】睿宗防直臣恐为奸邪所噬朝廷而不长直臣之气则其击抟奸邪鲜有不为所噬者观睿宗之言曰鹰抟狡兎须急救之不尔反为所噬御吏绳奸慝亦然茍非人主保衞则亦为奸慝所噬【同前】
　　顔真卿尝为台官明皇不识其状貌顔真卿尝为监察御史矣又尝迁殿中侍御史矣则是真卿固尝在明皇左右也鲠直如真卿所言事如真卿且复为御史在明皇之左右则真卿之于明皇非不亲且近也而明皇至不识其状貌临事见节乃始惊叹则是明皇于平日任人之际葢亦混然而已不复一举目而为省察也【陈伯厚唐史论断】
　　肃宗时李勉劾管崇嗣宪宗时温造劾李祐管崇嗣尝背阙而坐笑语哗纵为御史李勉所劾矣今于阙下复先至而驰是管崇嗣乃武夫崛起无礼于朝廷者也而肃宗必欲优容之岂以崇嗣尝有功于国而固为之地耶以管崇嗣之功而遂至于背阙笑语先至而驰则当时如李光弼郭子仪固当乗舆而登天子殿矣然是二人功愈髙而志愈谦势愈隆而身愈屈使人人皆如李郭尚何以法官弹治为哉宪宗时夏州节度李祐拜大金吾违诏进马御史温造正衙弹劾祐曰吾夜入蔡州擒吴元济未尝心动今日胆落于温御史呜呼温造真御史也其亦宪宗之刚明果断者乎知乎此则知肃宗之优容管崇嗣有以长功臣之骄有以屈御史之体肃宗可谓一举而两失者也【陈伯厚唐史论断】
　　韩昌黎论阳谏议不言政或问谏议大夫阳城于愈可以为有道之士乎学广而闻多天子以为谏议大夫【云云】愈应之曰阳子在位不为不久闻天子之得失不为不熟矣天子待之不为不加矣而未尝一言及于政视政之得失若越人视秦人之肥瘠忽然不加喜戚于其心问其官则曰谏议也问其禄则曰下大夫之秩也问其政则曰我不知也有道之士固如是哉【韩文】异时阳谏议论国大事不如昌黎所云
　　唐世台谏多为人所挤陷为国果不可无人也国而无人则人主耳目闭塞而危亡至矣其始也大臣当国惮其不便于己而迫于公卿议之不可诬于是迁以美官而实夺之权若姚崇之迁李义是也其后也大臣固位恐其将发己私而公议有所不恤于是诡计而出之外州如张説之出崔沔是也而又有最巧者小人之欲排君子激之以其势而使自相攻而小人初无与焉人主不知则适中其欲若李逢吉之欲去李绅乃除韩愈京兆尹特诏不台参以激之是也又其甚也若李林甫专进谄谀之徒以蛊惑人主之心兴大狱倾防正人以塞人主之耳目公指立仗马以讽近臣谏诤路絶而养成天宝之乱虽有贞观之制如无是制也【吕士瞻官制要】
　　唐世御史权重其后权轻故事御史台不受讼有诉可闻者畧其姓名托以风闻其后宰相以御史权重建议弹奏先白中丞大夫复通状中书门下然后得奏自是御史之任轻矣
　　唐世谏官事有阙失规正宋台谏事未当始论列唐室以前谏议大夫拾遗补阙皆中书门下省属官日与中书令侍中侍于天子之侧议论大政茍事有阙失皆得随时规正今国家凡有大政惟两府大臣数人相与议论深严秘密外廷之臣无一人知者及诏勅已下然后台谏之官始得与知或事有未当须至论列又云命令已下难以更改则是国家凡有失政皆不可复救【温公文集】今之正言即唐之拾遗唐志云左右拾遗掌供奉讽谏今之正言则拾遗也品秩虽卑责任甚重礼曰有犯无隠传曰知无不言是以王者有过则犯顔而进谏大臣有罪则直指而不忌其或赏不以功罚不以罪诏令不便兴作无时或除拜之间不以才进或公忠之士滥被中伤或流放之人天下未知其罪或进用之者天下未见其能凡闗损益合具奏陈诱之以厚利而不动临之以白刃而不惧此谏臣之职也【刘随为右正言上仁宗】
　　宋朝最重言官宋自建隆以来未尝罪一言者纵有薄责旋即超升许以风闻而无官长风采所系不问尊卑言及乗舆则天子改容事闗廊庙则宰相待罪故仁宗之世议者讥宰相但奉行台谏风防而已圣人深意流俗岂知葢擢用台谏固未必皆贤所言未必皆是然须养其鋭气借之重权者岂徒然哉将以折奸臣之萌而救内重之弊也夫奸臣之始以台谏折之而有余及其既成以干戈取之而不足【东坡上神宗书】
　　同前祖宗虑下情之壅蔽则许以风闻言事虑职事之或惰则给御宝歴以録弹奏欲其员之无阙也则诏以六员为定制欲其职之专主也则诏以不兼职务乃所以假借台臣而宠厉之若此其至其与谏官为天子耳目之臣等则是朝廷纪纲之地皆得以论时政纠官邪也【李信甫上光宗】
　　宋百官皆得言事天禧之前羣臣百执事皆得言事不责于台谏之官也近世台谏得言事者三数人尔其余皆不得论事天下是非皆取决于三数人者移易则是非之论亦随而移易矣此台谏之弊不可不察
　　古者无越职言事之禁司马温公有言曰古者设谏鼓谤木询于蒭荛未闻有位于朝而以言事为职者若当职之人既不肯言不当职之人又不得言四海之广兆民之众其政治利害天子深居九重何由得闻之哉不求识面御史孙抃为御史中丞荐唐介吴中复为御史人或问曰闻君未尝与二人相识而遽荐之何也曰昔人耻呈身御史今岂求识面台官后二公皆以风采称于天下孙抃晩年执政尝叹曰吾何功于辅政惟荐二台官为无愧尔
　　观望风采台谏之设正欲逆折奸萌弹压不肖之心于防防之中今乃拱黙于未发之前而譊譊于已去之后若是则于言责乎何赖此匡衡不击石显于方用而攻石显于既逐所以见鄙于世也
　　宋相台相为纪纲任政事之臣而忽谏官畧御史犹股肱便利而耳目聋瞽从议论之臣而轻宰相薄执政犹耳目聪明股肱痿弱故仁祖时天下事一切委之执政大臣而羣臣莫得与者除授或不当虽贵戚近属防从中出辄为固执不行如谓但道杜衍不可之类一日谏官列其罪御史数其过虽元老名儒为上所眷礼者亦称病而赐罢【秦少游】
　　台谏各得言事唐制舍人主书行给事主封驳而宋朝各许之封驳唐制御史主弹劾谏官主谏诤而宋朝各许之谏诤是宋之待台谏犹其待给舍也宋初官以定赋实不亲职故赴谏院者方为谏官端拱初以补阙为司谏以拾遗为正言所以举其职也天禧之广谏员明道之置谏院所以重其职也元丰正名散骑常侍不除而谏议大夫为諌垣之长其属有司諌焉有正言焉而三者又各分左右焉其职则规諌也讽谕也然此特谏臣职也所谓御史者何如哉宋初三员领外任而不任风宪兴国中任风宪而不领言事至于天禧而后言事御史之官置矣至于庆厯而后言事御史之职举矣不惟是也六察之置本于察官司也而废国家大计察官司细过吕公着且言之专察官司不与于言刘挚又言之有二人之有言也而后前日之所谓察者又得以言矣昔日孝宗尝命监察御史言事则曰今既分隶六察可许随事详奏至论谏臣行御史之事则欲其补遗不任纠劾呜呼谏臣使之谏诤而不使之纠劾台臣使之纠劾而又使之谏诤帝王之心何其重于责己以德于待人如此哉然台谏之患敢于言人主而不敢言权臣昔欧阳公之告仁宗曰方今台谏谏人主则易言大臣则难欧阳此言为唐介设也傅尧俞亦言于哲宗曰谏官御史敢攻人主之短不敢忤权臣之意傅公此言为张舜民设也使为人上者徒知容纳台谏以规其身不知容纳台谏以规其臣为台谏者徒知以规谏为职而不敢以弹纠为事彼此相无所可否此其患尤有不可胜言者
　　累朝得人闻之先正有赵抃为御史弹劾不避权幸号铁面御史四朝国史刘顗为御史贬苏轼遗以诗有乌府先生铁作肝之语世因号之为铁肝御史王素在台宪风力愈劲帝曰真御史也议者目公为独击鹘孔道辅尝谓人曰言事官多观望宰相意独厐籍可谓天子御史也欧阳修余靖蔡襄王素为谏官时谓之四谏范文正以言事忤大臣贬余靖上疏论救落职尹洙欧阳修相继抗疏亦得罪蔡襄作四贤一不肖之诗真宗见田锡必庄尝比之曰朕之汲黯也鲁宗道为正言事有违误风闻弹疏御笔题殿壁曰鲁直
　　经筵
　　侍读侍讲【附台谏馆阁制举】夫官制有当更而不更者内外制是也有不当更而更者台谏馆阁制举是也宋置台谏所以正君而律臣也王安石欲其便已也乃以察官下察有司而不及二府以谏官隶中书门下而遍置私人于台谏乎何用经筵所以讨论今昔也蔡确惧其有所言也乃以侍读侍讲为兼官而不得以专其职以秩卑资浅者为説书而不得以抗夫尊于经筵乎何取馆阁【昭文集贤史馆总属崇文龙图天章等阁皆有学士有待制】所以储天下之英俊也王珪蔡确虑其言改制之非是乃以学士待制之实职而为贴职于是乎馆阁为虚名制举所以待非常之才也王吕【安石惠卿】疑其言新法之不便乃以科举之廷对而易制策于是乎制举为虚设而其实则尽废矣夫天下之治乱安危舍是四者孰得逾越而议之哉熈丰宣政大臣欲行周公法度而先行商君之令以钳天下之口循至正人悉谓之邪党正言悉第为邪等其祸有不可胜言者矣若夫托图书之神而造天书假周官之文而助新法【吕惠卿】经筵之蠧莫大于此哀哉










　　羣书考索续集卷三十六
&lt;子部,类书类,群书考索&gt;
  </div>
  <div class="pagination">
   <a href="群书考索_page100.html">
    上一页
   </a>
   <span>
    ...
   </span>
   <a href="群书考索_page96.html">
    96
   </a>
   <a href="群书考索_page97.html">
    97
   </a>
   <a href="群书考索_page98.html">
    98
   </a>
   <a href="群书考索_page99.html">
    99
   </a>
   <a href="群书考索_page100.html">
    100
   </a>
   <span class="current-page">
    101
   </span>
   <a href="群书考索_page102.html">
    102
   </a>
   <a href="群书考索_page103.html">
    103
   </a>
   <a href="群书考索_page104.html">
    104
   </a>
   <a href="群书考索_page105.html">
    105
   </a>
   <a href="群书考索_page106.html">
    106
   </a>
   <span>
    ...
   </span>
   <a href="群书考索_page102.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
