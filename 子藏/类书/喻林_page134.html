<!DOCTYPE html>
<html>
<head>
    <meta charset="UTF-8">
    <title>喻林 - 第 134 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 134 页/共 195 页</h1>
    <div class="content">　　譬如磨镜垢去明存即自见形断欲守空即见道眞【佛说四十二章经尺一】
　　婬邪污心犹镜处泥秽垢污焉偃以照天覆以临土聪睿圣达万土临照虽有天地之大靡一夫而能覩所以然者由其垢浊众垢污心有逾彼镜矣若得良师刬刮莹磨薄尘微曀荡使无余举之以照毛发面理无微不察垢退明存使其然矣【佛说大安般守意经序】
　　十方诸医不能除人心之垢佛则是医所语闻者心垢则除便待安【如来三昧经卷中】
　　如莽虞鸟昔日形貌妙善端严亦有威光今何隠没苦切修练容质若斯【身毛喜竖经下】
　　洗除心垢如工链金【法句经尘垢品】
　　心弃恶法如蛇脱皮【法句经梵志品】
　　佛问居士调象之法有几事乎答曰常以三事用调大象何谓三一者刚钩钩口着其防靽二者减食常令饥瘦三者捶杖加其楚痛以此三事乃得调良又问施此三事何所摄治也铁钩钩口以制强口不与食饮以制身犷加捶杖者以伏其心正尔便调曰作此伏者为何所施用答曰如是伏已可中王乗亦可令鬭随意前却无有罣碍又问居士止有此法复有其异答曰调象之法正如此耳佛告居士但能调象复能自调即曰不审自调其义云何佛告居士吾亦有三事用调一切人亦以自调得至无为一者至诚制御口业二以慈贞伏身刚强三以智慧灭意痴【法句譬喻经四象喻品】
　　如御车马迟则策之牛奔则抑之【四阿含暮抄解借五】
　　譬如女人入屛帐里种种庄严庄严既竟然后乃出【阿育王经卷八】
　　刀锯截身莫起瞠恚如烧枯树无有恨心【修行道地经慈品】身心而相应疾成道德果【修行道地经慈品】
　　人身有疾病医药以除之心疾亦如是四意止消之【修行道地经劝意品】
　　譬如合集草木筏山川江河漂之坏爱乐之河急如是意念于寂则向空【修行道地经行空品】
　　我以正见之石磨智慧劒解汝肢节【无明罗刹经】
　　人有瞠恚是为地生蒺藜【三慧经借八】
　　婆罗门常着缕褐五热炙身时人因名号缕褐炙时比丘尼见是事已而语之言汝可炙者而不炙之不可炙者而便炙之尔时缕褐闻是语已极生瞠恚而作是言恶剃发者何者可炙比丘尼言汝若欲知可炙处者汝但灸汝瞠忿之心若能炙心是名眞心如牛驾车车若不行乃须策牛不须打车身犹如车心如彼牛以是义故汝应炙心云何暴身又复身者如材如虽复烧炙将何所补【大庄严经论卷二】
　　无障碍者复有四种一非覆障所碍二非障所碍三非映障所碍四非惑障所碍【瑜伽师地论卷十五】
　　愚夫内缚与彼外防而有差别谓彼外防为色一分之所系防或木或铁或索所系愚夫乃为诸行所防又彼外他缚所愚夫乃为自所防又彼外防易可了知因縁脱脱方便愚夫内一切难知【瑜伽师地论卷八十七】
　　身如干薪瞠恚如火未能烧他先自燋身【法苑珠林卷七十二】譬如大火焚烧屋宅有勇健者以水灭之智慧之水能灭恚火亦复如是【法苑珠林卷七十八】
　　抖拺烦恼去离贪着如衣抖擞能去尘垢【法珠林卷八十四】道品心中有三相一发动二摄心三名舍若发动过则心散散则摄之摄之过则没没则精进令心发动若动静得适则任之令进容豫处中是名为舍舍即调御调御即和合也譬如善御迟则策之疾则制之舒疾得宜则放之令去纵步夷涂必之所往也【罗什译维摩诘经佛道品】尽是修心之闲地道之净也【僧肇注维摩诘经菩萨品】
　　喻林卷八十一
<子部,类书类,喻林>
　　钦定四库全书
　　喻林卷八十二　　　　　明　徐元太　撰德行门【四】
　　特立
　　上火下泽睽君子以同而异【易睽】
　　阪田﨑岖墝埆之处而有菀然茂特之苗喻贤者在闲辟居之时【郑氏笺诗正月】
　　举世混浊而我独清众人皆醉而我独醒是以见放【史记屈原传】
　　新沐者必弹冠新浴者必振衣人又谁能以身之察察受物之汶汶者乎宁赴常流而葬乎江鱼腹中耳又安能以浩浩之白而世之温蠖乎【史记屈原传】
　　抱景特立与士不羣葢高树靡阴独木不林【后汉书崔骃列传】介然之志峭耸霜崖确乎之情峯横海岸【梁书张充传】夫贤材者非尚膂力岂系文华唯须正身负戴确乎不动譬栋之处屋如骨之在身所谓栋梁骨鯾之材也【隋书房彦谦传】
　　言鸷鸟执志刚厉特处不羣以言忠正之士亦执分守节不随俗人【王逸注楚辞离骚经】
　　言已怀德不用复高我之冠长我之佩尊其威仪整其服饰以异于众人之服【王逸注楚辞离骚经】
　　歌曲弥妙和者弥寡行操益清交者益鲜
　　夫歌曲妙者和者则寡言得实者然者则鲜和歌与听言同一实也曲妙人不能尽和言是人不能皆信【王充论衡定贤篇】
　　众鸟羣相追鸷鸟独无双何必相呴濡江海自可容【嵇中散集郭遐叔赠】
　　貌愚而志逺面垢而行洁确乎若嵩岱铨衡所不能测也浩乎若沧海斗斛所不能校也峻其重仞之高隠其百官之富观彼佻窃若草莽也邈世之操眇焉冠秋云之表遗俗之神缅焉栖九之端【抱朴子外篇名实】
　　冰炭不衒能于冷热瑾瑜不证珍而体着是以君子恭已不恤乎莫与至人尸居心遗乎毁誉【抱朴子外篇博喻】微飙不能大海之波毫芒不能动万钧之钟是以漆园思惠有捐斤之叹伯氏哀期有剿之愤短唱不足以致丽之和势利不足以移淡泊之心【抱朴子外篇广譬】与夺不汨其神者至粹者也利害不染其和者极醇者也浩浩乎非瓢觯所校矣茫茫乎非跬步所寻矣声希所以为大音和寡所以崇我贵【抱朴子外篇广譬】
　　夫入虎狼之羣后知贲育之壮勇处礼废之俗乃知雅人之不渝【抱朴子外篇刺骄】
　　扬清波以激浊流执劲矢以厉羣枉【抱朴子外篇刺骄】
　　吾以为寜作不载之宝不飞之鹏不飏之兰无党之士亦损于夜光之质垂天之大含芳之卉不朽之业乎【抱朴子外篇交际】
　　青松在东园众草没竒姿凝霜殄异类卓然见高枝连林人不觉独树众乃竒【陶靖节集诗五言】
　　鸷鸟之不羣兮自前代而固然何方圆之能周兮夫孰异道而相安【文选屈原离骚经】
　　似夜光之剖荆璞兮若茂松之依山巅也【文选籍田赋】如金在沙显然自异犹玉在泥涅而不淄【艺文类聚人部隠逸上赞】贞操与日月俱悬孤芳随山壑共逺【艺文类聚人部隠逸下启】危松擢本且观后雕之质贞桂挺生便体冬华之秀【艺文类聚职官部太保碑】
　　危劲之节贯四序而逾秀坚贞之操经百链而不销【艺文类聚职官部太保碑】
　　处尘贵不染被褐重怀珠美玉耀幽石曽兰挺丛刍【艺文类聚内典部内典颂】
　　澹台子羽赍千金之璧渡河河欲之阳侯波起两蛟夹船子羽左操璧右操劒击蛟皆死既济三投璧于河河伯三跃而归之子羽毁璧而去【太平御览鳞介部蛟】
　　浮舟千仞壑总辔万寻巅流沬不足险石牀岂为艰【初学记居处部园圃】
　　禀天然之贞劲经岩冬而不零虽凝霜而挺榦近青春而秀荣若君子之顺时又似乎眞人之抗贞【初学记果木部柏】又如猛风依于虚空而能吹荡烟云尘雾不依于地【大集月藏经卷三】
　　降弃一切众邪异学若干法战坚跱幢旛犹如勇将大军之师折伏严敌【阿差朱菩萨经卷一】
　　利衰毁誉称讥苦乐八法之风不动如来犹四风之吹须弥也【僧肇注维摩诘经佛国品】
　　有本
　　本小而后至大是小为大本先学然后至圣是学为圣本也【礼记正义学记】
　　不官为羣官之本不器为羣器之本不约为羣约之本不齐为羣齐之本言四者莫不有本人亦以学为本也【礼记正义学记】
　　原泉混混不舍昼夜盈科而后进放乎四海有本者如是是之取尔茍为无本七八月之间雨集沟浍皆盈其涸也可立而待也故声闻过情君子耻之【孟子离娄上】观水有术必观其澜日月有明容光必照焉【孟子尽心上】战而死者其人之葬也不以翣资刖者之屦无为爱之皆无其本矣【庄子德充符】
　　寂虚静者神明之本也阴阳柔刚者二仪之本也巍峩岩岫者山岳之本也德行文学者君子之本也莫或无本而能立焉是以欲致其高必丰其基欲茂其末必深其柢【抱朴子外篇循本】
　　止于下者根本也渐于上者枝条也士人据道义为根本业贵无亏进礼学如枝条德贵日新【子法言注学行篇】欲崇其高必重其层立德之柄莫匪安恒【文选潘岳为贾谧作诗】水泉东流日夜不休上不竭下不满【意林吕氏春秋】
　　始则观大江之水泛泛不絶溢子心源终则决沧海之波浩浩不止流于神府【金庭无为妙经】
　　如是无上正法阿竭陀膏药从于何所而来集此当知如是膏药从大菩提法器中来彼菩提器从何而来当知从菩萨法财宝箧中来如是菩萨宝箧从何而来当知不异大菩萨藏法门中来【大宝积经四十八】
　　如人命根即以出息为本如修学大乗以大悲为本如转轮圣王以轮宝为本【无尽意菩萨经下】
　　如余处中不出众宝众宝要出于大海中【大方等大集经卷九】譬如宝渚能出无量若干种宝【大方广十轮经卷二】
　　譬如五大河水能满大海不以小河【大集月藏经卷三】
　　具足般若海不住涅槃城如彼妙莲华高原非所出【金刚三昧经卷上】
　　譬如苏油丰饶灯炷清净光明亦盛【大智度论卷二十六】
　　慧芽因斯以成定水沿兹而满必庄严于六度璎珞乎四等虽复栋宇未成而基阶已广【法苑珠林卷八十九】
　　执守
　　雷风恒君子以立不易方【易恒】
　　六二执之用黄牛之革莫之胜说【易遯】
　　初九巩用黄牛之革象曰巩用黄牛不可以有为也【易革】我心匪石不可转也我心匪席不可卷【音卷】也【诗国风柏舟】鸤鸠在桑其子在梅○鸤鸠在桑其子在棘○鸤鸠在桑其子在榛【诗国风鸤鸠】
　　我心非如石然石虽坚尚可转我心坚不可转也我心又非如席然席虽平尚可卷我心平不可卷也【毛诗正义柏舟】风而且雨寒凉凄凄然鸡以守时而鸣音声喈喈然此鸡虽逢风雨不变其鸣喻君子虽居乱世不改其节【毛诗正义风雨】
　　礼释囘增美质措则正施则行其在人也如竹箭之有筠也如松柏之有心也二者居天下之大端矣故贯四时而不改柯易叶【礼记礼器】
　　人而无恒不可以为卜筮古之遗言与龟筮犹不能知也而况于人乎【礼记缁衣】
　　人经夷险不变其德由礼使然譬如松柏陵寒而郁茂由其内心贞和故也【礼记正义礼器】
　　三军可夺帅也匹夫不可夺志也【论语子罕】
　　不曰坚乎磨而不磷不曰白乎涅而不缁【论语阳货】
　　周于利者凶年不能杀周于德者邪世不能乱【孟子尽心下】且芝兰生于深林不以无人而不芳君子修道立德不为穷困而改节【孔子家语在厄】
　　子贡曰夫子之道至大故天下莫能容夫子盍少贬焉子曰赐良农能稼不必能穑良工能巧不能为顺君子能修其道纲而纪之不必其能容今不修其道而求其容赐尔志不广矣思不逺矣【孔子家语在厄】
　　诗云缗蛮黄鸟止于丘隅子曰于止知其所止可以人而不如鸟乎【大学】
　　人皆曰予知驱而纳诸罟擭陷穽之中而莫之知辟也人皆曰予知择乎中庸而不能期月守也【中庸】
　　久幽而不改其操虽随和何以加诸【前汉书王吉传】
　　夫严气正性覆折而已岂有员园委屈可以每其生哉懔懔焉皜皜焉其与琨玉秋霜比质可也【后汉书孔融列传论】虽风雨之如晦亮胶喈而不已【魏书李顺希仁弟骞传】
　　贫者士之常焉得登枝而捐其本【晋书殷仲堪传】
　　风雨急而不辍其音霜雪零而不渝其色【梁书任昉传】任之重者莫如神涂之畏者莫如口期而逺者莫如年以重任行畏涂至逺期惟君子乃能矣【管子戒】
　　物扃于所甘士扃于所守【子华子孔子赠】
　　君子通于道之谓通穷于道之谓穷今丘抱仁义之道以遭乱世之患其何穷之为故内省而不穷于道临难而不失其德天寒既生霜雪既降吾是以知松柏之茂也陈蔡之隘于丘其幸乎【庄子让王】
　　天不为人之恶寒也而辍冬地不为人之恶辽逺也而辍广君子不为小人匈匈也而辍行天有常道矣地有常数矣君子有常体矣君子道其常小人计其功【荀子天论】兰生幽谷不为莫服而不芳舟在江海不为莫乗而不浮君子行义不为莫知而止休【淮南子说山训】
　　貂裘而杂不若狐裘而粹故人莫恶于无常行【淮南子说山训】改邑不改井德不可渝也【京氏易传井上】
　　夫兰茝生于茂林之中深山之间不为人莫见之故不芬夫学者非为通也为穷而不困忧而志不衰先知祸福之始而心无惑焉【韩诗外传】
　　芝兰生深林非为无人而不香故学者非为通也为穷而不困也【说杂言】
　　初一闭朋牖守元有测曰闭朋牖善持有也【太经第五守】初一磐石固内不化贞测曰磐石固内不可化也【太经第六坚】
　　次五羮无糁其腹坎坎不失其范测曰羮无糁犹不失其正也【太经第六穷】
　　烈风虽变不易其趣【蔡中郎集太尉公碑】
　　木兰去皮不死宿莽遇冬不枯屈原以喻谗人虽欲困已已受天性终不可变易也【王逸注楚辞离骚经】
　　言君所以废弃己者以余带佩众香行以忠正之故也然犹复重引芳茝以自结束执意弥笃也【王逸注楚辞离骚经】言已行虽据履根本犹复矫直菌桂芬香之性纫索胡绳令之泽好以善自约束终无懈已也【王逸注楚辞离骚经】言已进不见纳犹复制裁芰荷集合芙蓉以为衣裳被服愈洁修善益明也【王逸注楚辞离骚经】
　　言工明于所画念其绳墨修前人之法不易其道则曲木直而恶木好也以言人遵先圣之法度修其仁义不易其行则德誉兴而荣名立也【王逸注楚辞九章】
　　言已虽出阴入阳流歴殊方犹思离居隠士将折神麻采玉华以遗与之明已行度如玉不以苦乐易其志也【王逸注楚辞九歌】
　　言已虽见疏逺执志弥坚想乘神龙辚辚然而有节度抗志高行冲天而驱不以贫困有挫挠也【王逸注楚辞九歌】言已愿往于芬芳絶异之洲采取杜若以与眞正之人思与同志终不变更也【王逸注楚辞九歌】
　　夫农者始于种终于获泽既时矣苗既美矣弃而不耘则改为荒畴盖丰年者期于必收譬修道亦期于殁身也【曹子建借田说】
　　以嵗之有凶穰而荒其稼穑者非良农也以利之有盈缩而弃其资货者非良贾也以行之有祸福而改其善道者非良士也【徐干中论修本】
　　琴瑟鸣不为无听而失其调仁义行不为无人而灭其道故弦絶而宫商亾身死而仁义废【徐干中论修本】
　　耶悉茗花末利花皆胡人自西国移植于南海南人怜其芳香竞植之陆贾南越行纪曰南越之境五谷无味百花不香此二花特芳香者縁自胡国移至不随水土而变与夫橘北为枳异矣【南方草木状】
　　不蓬转以随众不改雅以入郑【抱朴子外篇刺骄】
</div>
    <div class="pagination">
<a href="喻林_page133.html">上一页</a><span>...</span><a href="喻林_page129.html">129</a><a href="喻林_page130.html">130</a><a href="喻林_page131.html">131</a><a href="喻林_page132.html">132</a><a href="喻林_page133.html">133</a><span class="current-page">134</span><a href="喻林_page135.html">135</a><a href="喻林_page136.html">136</a><a href="喻林_page137.html">137</a><a href="喻林_page138.html">138</a><a href="喻林_page139.html">139</a><span>...</span><a href="喻林_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
