<!DOCTYPE html>
<html>
 <head>
  <meta charset="utf-8"/>
  <title>
   翰苑新书 - 第 99 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   翰苑新书 - 第 99 页/共 103 页
  </h1>
  <div class="content">
   与交代江司理　　　　　　刘后村
　　邻境注官方嗟失马边州除吏误使续貂烦出命之逶迤欲通名而缩瑟某官品流英迈胄绪髙华世有闻人逺矣衣冠之盛家俭德凛然氷蘗之清谓宜玉立于班行何乃泥蟠于州县可片言以折洞知狱吏之欺活千人者封行见门闾之大闻当诣阙别庆登畿某甘向闽中忽移塞上青袍行路谁怜杜老之贫白浪沉舟几殉彭咸之死甚矣穷途之可叹坐于荣路以有妨法令为师方未知淑后之计药石爱我必无靳告新之言代董侍郎【居谊】回聂制置【子述】　李梅亭
　　聮镳北阙不得同父母之邦分阃西垂兹又托子孙之契顿足欲舞盥手修辞恭惟某官节凛松筠识髙蓍蔡有谋猷则顺于外孰窥省闼之功非仁义不陈于前亲结冕旒之眷兹峻登瀛之步载驰谕蜀之车骑火照山红奏功易迩雪岭界天白借重方深伫展壮猷进膺显册某久于蚊负甚矣鼠穷糠粃在前安得有告新之政山薮藏疾尚或希议故之恩




　　翰苑新书续集卷三十三
&lt;子部,类书类,翰苑新书&gt;
　　钦定四库全书
　　翰新书续集卷三十四
　　内任除授类
　　除左相回谢史丞相　　　　周平园
　　庙廷右地久矣躐居天道左旋兹焉序进内循忝冒祗益兢惶伏念某才无他长愚乃自信毎见轻于流辈独倚重于儒先慰荐揄殆非一日疑丞辅弼遂越十年在斥免以当然乃超逾之滋甚腼顔外着感臆中深此葢伏遇某官盛德被躬至仁及物以厚风俗夀民生之脉以进人才坚邦国之基天维监于忱诚身自安于荣禄肆推余防俯逮孤踪某方欲驰词已勤枉问占东垣之上相有慙垂象之光望南极之老人但致延年之祝代吏部朱侍郎【在】谢丞相　　陈筼牕
　　防五材之训饬摄事无庸陪四选之防裁真除有耀焜鸿私之下被拊驽质以増慙伏念某才术迂踈器使窳薄父书蚤读虽知激烈于古心吏事晚更未足跻攀于时用独以大钧之曲播遂令小器之先盈凡所践更畴非躐越自先帝改弦之旦巳玷班聮至圣皇御极之辰遂跻禁从颠末为地恩意如天俾徼福于前人且増光于后裔葢风厉之道则已至矣而报称之实尚觉缺如敢图涣渥于大君遂使升华于小宰深惟三铨衡石之重实擅九流刀尺之权左稷契而右臯防正逢连茹之防前马裴而后卢李始絶市之嫌愚实不灵恍至兹极恭惟某官元勋不宰妙造无垠有一德而享天心世济周家之大老总庶职以称上意身扶汉室之中兴念斯文之气脉未灰而吾道之支离如线眷言宿老施及孤生顾未黜而反升实以荣而为惧某敢不体昔日家之训为此时报国之恩皮里阳秋敢自谓称量之审胷中水鉴当勉殚铨总之公傥不愧于小心庶仰酬于大造
　　代魏兵部了翁除编修检讨谢丞相
　　李梅亭
　　郎省真除叨缀夏官之属史闱假宠仍防东观之书曾微共二之材况冒兼三之寄一陶厚甚重拜悚然窃以兵书之在史家近分四种文章之有武备古号二涂故长枪大劒虽有毛锥之嘲而乱臣贼子难免麟笔之惧欲兼美职宜属全材如某者见谓迂踈藐无操挟少徒志科名之茍得壮始知事业之无穷顷因去蓬岛之船甘回泛瞿塘之棹既徧尘于藩阃亦逰驾于轺轩州县十七年讵曰期年之去国水陆八千里宁论千里而见王敢图三朝之防同倐一札之收召义难俟驾礼合造朝甫入觐于朶云遄进班于列宿载惟文昌之务尤严武部之司葢五材民并用之古无去兵之理而多垒士之耻也今当整旅之时矧不崇朝之间兼缀编年之职昔雄经岁余之待诏仅试郎员至韩愈愿年老而著书尚辞史事蛙固难于语海蚊讵可以负山共惟某官柱石九筵权衡庶彚合臯陶合稷契天知许国之心若伊陟若巫咸人仰家之学调十五载更弦之化收七十城凭轼之功虽当百志之惟熈益思九德之咸事必欲与天地以相似不容委人物以眇然猥挈孤踪亦汚髙选某敢不勉思厥职惟既乃心乏姚崇奏决之材恐空尘于戎部成魏收直笔之愿当图勉于策书
　　除秘书省谢丞相　　　　　方秋崖
　　子来几日慨懐归去之辞礼絶百僚敢意褒荣之字妙钧播于坱圠粲神光之陆离永言藏之可谓遇矣伏念某起于樵牧僻在山林古心古貌而读古书自忘其拙圆行圆言而应圆物要匪所长故虽碌碌以亡竒亦毎落落而难合不自意州之役谁其娱老子之知季鹰因莼菜而难还方且泣数行下何逊为梅花而再徃则已难顷刻留顾女无丑好而见妒者事之常心有是非而顿异者机之骇吾亦从此逝矣径寻三迳之盟未尝过而问焉恍隔十年之梦嗟短檠其永弃倚长铗而不弹防班文德以听麻知董戎昭而受钺长者絶子子絶长者有邀元亮于道中将军负腹腹负将军欲致石洪于幕下众人固不识也夫子可复许乎独自伤惊饵之鱼今安用乗轩之鹤政恐重烦于指目亦尝尽布其腹心乃勤翰墨之光坚如金石之约岂两鲁生不至固亦博士之所羞彼一范増何如未必楚王之能用至于谮忌之入不逃忖度之私葢上宾自有郗超谅下客难容毛遂次不用言大不行道我则奚为向以国士今以众人是殆宜去深监覆前之辙亟回兴尽之舟既与世以无縁因抗章而有请谓径卧一丘而已足初不失于屠羊惟曲成万物而不遗将复充于振鹭粲然云朶来自日边将令论著于道山仍畀升华于郎省夫何为者有移光范之书止或尼之倍费化钧之铸仰窥妙画莫赞元工兹葢恭遇学足以为帝者师言足以为天下法治象如一阳之复迄回厄运于熈平兵氛无半燧之惊坐寘边陲于宁乂念中国外蕃盛衰之变在君子小人进退之间故凡夹袋之捜罗至饬缇函而酬酢重念某已上有司之廪禄久稽幕府之文书纵微我公厌薄之心宁免等辈嫌疑之迹天地寛如有碍方知行路之难田园芜胡不归终觊还山之乐敢因谢幅并控恳悰代钟监丞除秘书省著作佐郎谢丞相
　　李梅亭
　　涉笔胶庠正觉丞哉之负滥竽册府复叨儒者之荣蜕凡骨于髙明耸危肝而感激切以图书之府实通天上之星辰英隽所躔不受人间之天日未能免俗何自为郎左太冲之赋三都求始此职岑文本之奏二颂乃称是官况黄道日月之明值紫皇春秋之富锵韶钧而蔚虎凤迈汉九流充栋梁而汗马牛过唐四库职固邻于书蠧名亦近于郎乌是为清资宜擢素望伏念某楚狂一介郑重半生世科不补于遗余家学仅传于淡泊三仕甘广文之冷若将终焉一朝防从事之尤聊复尔耳敢意大钧之播真无钝鑛之遗因其就须入之章华之以不次之擢籍田之芟载柞既沐三熏博士之冗不治更荣再转但欲乞治中而去讵敢窥广内之藏蓬弱风波敢望接三神之武虀盐朝暮初无送五之文忽从米廪之间骤缀兰台之属孰主张是遂跻登兹伏念某官命世真儒爽邦哲辅载万物以坤元之厚调百度于鼎实之和李赞皇五十四岁而相君其年如父王文正一十八载之当国惟德之符方宏翕受之规莫广旁招之路有怜冗散亦玷超迁某敢不读未见之书求多闻之友总一百三家之略益深稽古之功摭五三载籍之遗或上得贤之颂
　　除校书谢丞相　　　　　　　真西山
　　上翰林主人之对缪贡刍言陪瀛洲学士之班遽陈华选拜恩宠甚拊已矍然窃以圣朝重英俊之储册府萃图书之富匪特养其资望葢将充乃见闻使旁捜博览优防文史之清庶潜省黙观磨礲器质之美观作人之有道殆与天而同功故沚莪既盛于一时而丰芑尚遗于数世大者光明魁垒足以翼邦家小者靖重端方可以善风俗深嗟流弊浸异前规育才之意视以具文庇职其间指为借迳至有身居儒馆心别骛于髙华名在书林手弗亲于雠校鄙习相仍而莫悟清途防是以返轻力回此风政赖今日不有魁竒之彦孰堪采择之公如某者冥顽不灵孤苦自奋蚤服师资之训粗知学问之方连岁科名似未忘于进取平生志愿端不在于轻肥偶玷班行坐縻廪稍瞽宗殷学无补斯文博士秦官何禆末议虽本为贫而漫仕未尝枉道以求伸胡然误恩陟是清贯重念脱身于场屋益思鋭意于简编然家无邺侯插架之藏徒日发董子下帷之愤今将徜徉东观凌厉西昆阅河图寳训人间希有之珍窥金匮石室歴代不传之秘刋订譌谬含咀英华庶几因文字以窥圣贤之用心夫岂假梯媒以为富贵之张本昔雄之居天禄葢二三世而不徙官而韦述之在集贤亦四十年而后卒业故能发挥大业焜耀方来此前脩之所已行而小子之所愿学迄成微志有赖洪私兹葢幸遇某官直道不回孤忠自许觝排羣枉已去虞朝之四凶汲引众髦常思孟氏之三乐至如不佞亦在兼收且令身逺于尘埃得以神交于篇牍期待过矣铭感何如某敢不淬磨新功寻绎旧业丹铅事防勘可勿殚是正之劳金石无磷缁尚克守初终之节
　　除国子録谢丞相　　　　　李梅亭
　　金耀庀司愧乏主书之最璧流选属叨升纠事之聮非有清资而致然夫何素望之及此一陶厚甚三省矍然窃以化民成俗由学乎其来已古授业传道解惑也必惟其贤况风化之本原尤国人之矜式虽居小职亦选钜儒在元祐间实用张横渠之辈至绍圣末亦取防建安之流此岂庸虚所能称塞伏念某禀姿苦窳殖学疎芜小人可以小知无广大髙明之见大慙谓之大好乃琐碎俳偶之辞矧至四五十之无闻重感三千钟之弗洎两鬓已雪百念皆氷敢意登畿获齿筦库陈人无用茍安掌故之踪名士满前讵堪首善之职忽防分席莫遂循墙有先达者为之前尚恐后生之可畏占小善者必以録益知大播之无垠伏遇某官柱石九筵权衡百度粉米山藻之色别防以衮章盐梅水火之味殊饪之鼎实虽当青衿刺学之后不替缁衣好贤之心有怜蠧鱼之専俾致螟蛉之祝天位与共天职是岂出王公之私人患好为人师特恐犯圣贤之戒某敢不益磨行检加饬礼维惩创孝先之昼眠追随昌黎之晨入命汝教胄岂徒教小技之文章匪我求防愿勉求放心之学问
　　除秘书郎谢丞相　　　　　危巽斋
　　教分麟族正懐非座之惭恩畀鹿车遽冒超凡之宠陶镕至此铭篆若何窃惟歴于清班无若翺翔于中秘人间风日不到处海上神仙皆在焉读平生未见之书为儒者至荣之选谫焉若某何自为郎已惊鬓髪之星霜更愧形骸之土木有鸿其造而虱其间白玉为堂洗尘踪之飘堕青藜照字觉老眼之増明了无朱墨之应酬差有丹铅之防勘细熏螺甲小破龙团人言养望之林不婴以职自谓清心之地盍省其躬葢处之佚者其责深待之优者其望重一丝不络马欣度日于闲中千里问途主索追风于足下倘优防而弗念则储蓄以何为纵稽报德之期宜识受恩之日兹葢恭遇某官代天元气为世宗工傅鼎盐梅孰识均调之妙狄门桃李不为种植之私故广生成下至庸琐某敢不益鞭钝质仰副殊知弱水三万里之遥已汲引瀛洲十八士之直当究讨论过此以还未知所措
　　除武谕谢丞相　　　　　　危巽斋
　　边幕终更方肃岩瞻之敬胶庠滥吹遽防钧播之慈晚节有逢懦衷尤激昔髙庙之圣欲恢于寳宇故武成之教实视于辟雍讲明正在于兵机谕导乃参之文士葢壮者修孝弟忠信斯可挞秦元戎阅礼乐诗书故能强晋惟平居积摩义渐仁之习则临事有捐躯殉节之臣教所设以如斯材非通而孰称如某者性资陋学植榛芜策名仕籍几三十年窃稍县官才六七载青衫勃窣半成霜叶之枯白髪萧踈但觉雪根之长幸辱知于大造未终弃于明时重登桃李之门果入参苓之笼俾离尘滓晋觌光荣以其俎豆之仪励彼干戈之学越鸡伏鹄卵初应笑其弗能蜾臝负螟蛉终当期于自化退惟其故曷以得斯兹葢伏遇某官学擅青氊家黄阁意常存于精白身独任于安危同德三千孰有勲劳之旧除吏八百了无亲故之私如日月之照临乗风云之际防孜孜政理惓惓人才取寳于山闵道间之横弃市骏之骨懐廐下之长鸣故使么微亦归镕冶某敢不誓坚素守期答洪恩延见生徒宣昭德意鸠起控地既得同庄叟之逍遥鸢飞戾天尚均被周家之长育
　　除将作监直华文阁谢丞相　　刘后村
　　郡绂使华十年迭试朝班阁职一旦骤迁私毫无蹊径之扳縁顶踵出庙堂之啓拟伏念某虚名作从实践有惭周旋陈元方郑康成之间恍绪言之犹记交懽丞相平太尉勃之际非呐舌之所能粤从公府掾之免归长为田舍翁而无憾然犹左符西泝单南驰上察孤忠毎欲赦虞翻之罪朝无死友居多谗韩愈之人一招一麾屡起屡仆属元台之提笔由散地而驾轺发擿技穷终匪当道埋轮之手平安信逺不胜髙堂扇枕之情叩阍陈宜去之言席藁拜弗俞之诏乃若陞华班序寓直图书曩梯登九天之难今帆借一风之便谓孟博顷尝出使慨然登车念雄久不徙官老于执防讵敢望此日翘阁开东之礼庶几为异时墓道征西之题向非吾相之犹天谁与鲰生而为地兹葢伏遇某官卫武公之抑鲁仪休之防陛下谅其至公血诚海内目为钜人长德上道揆下法守国之所赖以永存恩已出怨谁归士或不知其宻啓遂令枯朽亦沾光华然某将母不遑容身无所暴子绣衣之遣岂不贪荣贺监以黄冠而归终期得请
　　代江淮陈制干【韡】除监丞谢丞相
　　李梅亭
　　乌幕充员方骤通于闺籍雉工列属更躐造于朝绅不三阅月之间乃两承天之宠感恩逾分拊已増慙窃惟国朝立法之至公人材循序而后进欲其脱选必限以六考而举以五员至若转丞非内之羣院则外之诸郡纵有特颁之殊渥亦难尽越于常规葢须得百年几见之人乃可称一岁九迁之命讵容异数猥及凡材如某者禀质颛防赋材迂滞蚤记教忠之训未知造道之方摘句分章粗耻空谈而无用陈力就列岂敢大言以为欺容貌不能以胜衣智略何有于凑辐适英主际中兴之运而遗黎懐内附之思遂令白面之书生徃贽碧幢之元帅虽戎政无能为役然君命宁敢辞难齐人归疆正可闵离离之黍周行多士讵容伐坎坎之檀敢图禀议之来洊沐超迁之宠甫离七阶之选遽参贰监之聮家人葢有严君昔居是职痴儿未了公事乃世此官既材能不及于中庸又名实未孚于上下挈提至此称塞谓何恭惟某官命世宗工爽邦硕辅积十五年秉钧之绩成七十城凭轼之功谓明王立政惟人当广开于涂辙而宰相代天理物难纯用于规绳将收度外之材用作边隅之气必使防臯比以出姑为买马骨之谋故畧等夷特加简防某敢不仰衔恩意退激懦衷指心誓报于宠灵临事益思于忠力得人朝廷得人幕下无愧石洪温造之流遇我国士遇我众人明辨中行智伯之报
　　除宗簿谢丞相　　　　　　刘后村
　　奉亲还里自酬乌哺之私被命造朝早缀鹓行之末奔驰就列俯仰懐慙窃以世道之消长不常人物之防通絶少范欧兴庆厯之文治莫引用于圣俞马吕致元祐之诸贤独见遗于无已况更晚辈敢望前修伏念某学荒于嬉年运而徃书无成而劒又去悼少日之狂图道不脩而文有名犯昔人之深忌顷惩飞语尽扫空言时于断简以研寻稍见髙贤之防趣爱令伯陈情之表流出胷中喜渊明归去之词冩诸座右岂图晚暮忽际休明虽遣巫咸而下招其如太史之留滞犹着朝籍且参阃谋好事揶揄已有移文于逋客故人规祝愿无图利于大夫迨兹将暮之移亟有祠廷之请葢鹤髪久相安于半菽而鹪巢止愿借于一枝乃念衡泌之栖迟示朝廷之收拾谷莺初出恍惊迁木之荣海燕暂来深认卷之意非上相适奋庸于廊庙则孤生必终老于山林兹葢伏遇某官以帝者师为天下宰更圣化于胶柱不调之后还主柄于太阿倒持之余进君子退小人毎致严禾莠之辨开诚心布公道亦不废草茅之言遂使畸人忝陪髦士某受知至此图报茫然虽资以事君粗识移忠之大义然不遑将母终希锡类之深仁
　　代除军器簿谢　　　　　　方秋崖
　　班聮廷理俾共赞于边筹簿最司兵忽骤还于朝着何过听之及是感误知而凛如伏念某蚤繇诸生偶窃末第遭时多事顾毛锥子安用哉不学少文葢黔驴技止此耳徒以叔舅适当于梱寄得同子姓参典于军书毎慙区区纸上之传焉有婉婉幕中之画纵或因人而成事其敢贪天以为功展我甥兮孰云无忌之酷似有吾道在自甘李广之数竒惟公朝欲増于制垣故内幕亦屡膺于宸綍啓刑书而庶中正未遑入佐于法卿除戎器而戒不虞乃复叨居于短簿况伯舅长锜栏之务在一时为氷玉之荣虽自为谋殆无过此兹葢恭遇某官以吾身为世道之标凖以吾心为人物之权衡妙干一元措天下为四维之固兼收羣防举明主于三代之隆曽微葑菲之遗于乐菁莪之育致兹冗散亦被生成某敢不服此厚恩勉旃逺器弓人为弓而矢人为矢将技艺之咸精智者谓智而仁者谓仁惟钧陶之独运行瞻光范尽布轮囷
　　除礼兵部架阁添差制干谢丞相
　　方秋崖
　　赞画戎垣恍失邯郸之步策名故府又为淮海之逰江山未厌于逢迎岁月几何其契濶一陶厚矣再驾矍然伏念某蠧简故贫牛衣犹暖半畦夜雨甘自随黄犊之镵两鬓秋风已不作青衫之梦等辈迫之于塲屋词章奚有于度程亦惟山林鄙野之人未解世俗媕婀之语宁为鸡口虽别闱先诸子之鸣几上龙头而当路斥老生之戆时已不偶今其谓何故方解袯襫于田间未免化兠鍪于塞上毎懐士雅风涛作击檝之声窃愤元顔沙草瘗筹边之骨顾频年之多事岂吾国而无人乃飞尘余靺鞨之腥而凄雨啸防魖之宁复烟火万里之气象祗伤山河两戒之图书恨无能为惟有痛哭谓此曹宜束髙阁请竢泰平矧多病欲归故庐自知坎夫何误渥仍赞旧知与闻典故之藏増重宾僚之遣繄错节盘根之无取然轻车熟路之可寻芍药州叹已老三生之杜牧桃花春观笑重来前度之刘郎大哉坱圠之中容此么微之贱兹葢恭遇某官以帝典熈庶绩以皇极受羣材日月亭午而无余隂已开治象天地既交而成泰道尽入钧衡念穷边有北玁狁之忧属大梱重东诸侯之寄遂使菁莪之乐育又勤棫朴之能官某敢不夙夜在公东西唯命文书盈于几阁固非庸陋之堪任胜算运于筹帷式觊艰难之共济庶洒腐儒之耻用酬真相之知
　　除架阁谢丞相　　　　　　李梅亭
　　十年出幕迷旧迹于新蹊一气转钧纳陈人于故府防之喧嚣倥偬之役赋以栖迟偃仰之间蜕凡骨以渐轻耸危肝而知感窃以周九职之任既重司书唐六典之分已存掌故至若版曹之籍专之金耀之藏在昔时特曰筦库之官至圣世则为储材之地栽培拱把备震风凌雨之帡幪追琢璵璠供方泽圆丘之琮璧岂应庸下偶玷选中伏念某质窳无竒学落不殖少时磊磈尚抱风云之壮懐中岁蹉跎稍除湖海之豪气漫焉未能信之仕已是不足畏之年生辰挹斗而箕竟失余而得少奴星结柳而送奈驱去以复还周行万里之闗山复累一陶之坯冶马伏辕而蜷局直为仰秣之谋燕巢幕以差池猥沐卷帘之顾南宫攷艺滥厠使令东阁望尘曾微恳祷忽使接绅緌之武遽令司几阁之文蝇头牛腰姑备朝廷之遗忘鼠牙雀角仅防胥吏之谩欺白日青春了无公事黄帘緑幕宛是儒生非大钧妙播物之仁则小人无得舆之理兹葢伏遇某官经邦硕德济世元勲窃窥尧舜君民之心岂数韦平父子之业寳鼎九庙以衣裳之防金城四方于樽俎之前龄入相二十三年求贤则如一日吉甫荐士三十余辈流泽葢在异时顾惟孤贱之踪亦缀收罗之数某敢不温寻宿学讨理初心商财贿计班资恐孤德懋懋官之意厉防耻行礼义图报先觉觉后之恩
　　代谢除华文阁直学士　　　　方秋崖
　　分阃边城蔑闻治状进班防阁猥玷除书葢恳切而牢辞者凡六章其趑趄而未遑者余半载终莫回于成涣亦窃虑于渎防虽李广数竒正不羡侯于校尉然汲黯妄发或疑敢薄于淮阳蚤夜以思进退维谷正恐酬恩之无所复虞留令之有诛宜贬而褒以荣为惧伏念某马齿加长鼯技已穷匈奴不灭何以家为报国之心犹铁王事多难维其棘矣忧时之髪欲银旋观兵气之纒可骇羽书之急孰谓司马之息夏六月于征盍求羣防以防秋寸隂是惜今乃脉络之不贯安得精神之自强内阻外讧事已至此朝奏暮报人尚迟之胡为书檄之交驰竟令岁月之虚老思虑所及梦寐亦惊若然则进直于西清亦奚以少寛于北顾言观纶綍有腼缙绅兹盖伏遇某官妙造化之权公刑赏之柄陈十事以坚帝意首及人材有一德以享天心力扶世运进言之暇劝上勿遗使非意之侥逾迄不容于控避某已上丐骸之请难忘刻骨之铭一夫向隅为主忧岂敢懐于畎亩四郊多垒则臣辱慨徒死于封疆
　　除秘书监谢丞相　　　　　　　刘后村
　　余哀未释遂空萱草之堂新渥骤加俾长芸香之阁身独先诸人而起废众皆云元老之怜才伏念某忝乾道之故家陪端平之髦士百僚之上荷丈人于甫甚真四海之人谓相国知愈之至然而动多跋防凡几招麾去来不翅双鳬乗鴈之微晚暮乃逢一马二童之入放翁赐第葢旧学闲燕之言嘉叟掌纶尤先朝稀濶之典虽明于睿画实宻啓于细旃方置身漂摇而未安类有物驱逐而使去及夫再调鼎重遣弓旌子欲养亲不留诵斯言而永慨臣虽老卿尚少嗟此念之久灰敢图英衮之精明俯记祥琴之岁月黄纸犹湿青氊复还谓瀛洲学士之登昔已为佳话如镜湖狂客之去岂宜见于盛时力推挽于陈人使追随于羣彦兹葢伏遇某官阳休而山立春育而海涵给札而来广馆阁储才之意乗槎者众洗渠观无人之讥虽已为丘壑之谋尚唤起钧天之梦而某目眵头白心在力疲外窃殊荣中包厚愧映藜而校天禄顾博洽之有慙戴花而老洛阳或风流之可继


　　翰苑新书续集卷三十四
　　钦定四库全书
　　翰新书续集卷三十五
　　外任
　　代谢除端明殿学士淮东制置大使
　　方秋崖
　　伏以赤囊旁午兵氛未靖于穷边紫殿陞华军纪聿严于大梱此固庙谟之宏逺其如物望之卑凡既莫遂于悃辞不得已而昭受敢告吾相恐负已知葢闻祖宗之盛时已分文武而异辙储书禁殿所以优崇笃学之儒授钺元戎所以假借驭军之柄岂有俗吏而班之中秘岂有庸材而被以大名顾天下安天下危两注之意然闑以内闑以外一惟其人藐是微踪畴当重寄伏念某头颅欲老肝鬲未伸对越一心虽誓不以贼而遗君父驱驰五载乃未能安边而立功名间者援师之西防报倒戈之北是殆因人而成事其敢贪天以为功夫何异数之便蕃抑重微躬之惕厉思昔先考遇知宁皇凛有威名犹加大于十稔无尘之地奋繇科第仅遗荣于九原莫起之余岂伊不肖之孤克迈前人之睠此葢伏遇某官爱人材如防元气兴治化如播大钧非道不陈于前惟天保采薇之次第有谋入告于后皆车攻杕杜之规模葢尝欲厘百工而庶绩熈岂但曰整六师而四夷服顾瞻东鄙幸御北风故宁就録焦头之劳毋或久勤拊髀之叹致兹庸亦误褒纶某敢不永矢捐躯无忘尝胆惟上策莫如于自治畴非借箸之时彼逺人何有于常强但励枕戈之志忠愤所激临鉴在兹
　　代李制置谢丞相　　　　　刘后村
　　御戎弗绩上孤东阁之知抗防自言稍绌西清之职恩归造化愧溢心顔伏念某猥以薄材当兹重任知主上兼爱南北宁忍开边知庙堂不问甲兵专谋保境我虽守信敌自败盟首挫其淮右之锋复断彼山东之臂期岁于此疆陲粗安豺狼无厌未饱其所欲蜂虿有毒已驱而复来睥睨六闗防刘两郡葢神人之共愤岂臣子之敢安事许便宜固有已颁之隆指法当牵制讵容不出于偏师文移但戒以浅攻吏士辄从而深入泗城败挠淮东绎骚决千里之筹既无胜筭责三军之帅厥有常刑徒以敌尚在边身方扞塞念辞难之未可姑引咎以自归上援街亭次稽好水使伏欧刀之戮亦所甘心止裁簪槖之班宁非轻典信矣公朝之寛大深哉吾相之保全兹葢伏遇某官新美治功秉持宪度谓赏罚军国之纪必合至公然胜负兵家之常无庸深咎况以自归于司败特为少屈于刑章仅抑隆名尚叨旧寄某敢不坚凝初志惩艾徃愆建大将之鼓旗敢妨贤路奉祠宫之香火终托化钧
　　代李制置复学士谢丞相　　　刘后村
　　边防尽瘁久无可纪之功庙论悯劳骤复已鑴之职衔恩至矣图报缺然伏念某昨为牵挠之师庶伐跳梁之计徼功深入虽由偏将之轻指踪不明亦是中权之失既席藁引旷官之罪尚奋拳励讨贼之心勉吏士以功名作民兵之勇气始因城而陈金汤据险以莫窥及仰塞而攻矢石乗髙而并击冦犹在境身自督军但知竭许国之丹心不敢顾倚门之白髪我师气奋将四面以穷追彼众谍知乃一宵而潜遁葢却敌乃庙堂之筭而平淮皆将士之劳某材不足以分北顾之忧功不足以救东隅之失亲年晼晚毎于色养以多违众口纷纭动以空言而责备屡请祝厘于闲散汔烦当轴之保全还学士之真班出上公之洪造某官訏谟闳大德量崇深谓天下之才实难察阃外之事匪易崇文平蜀由黄裳力援于中充国击羌赖魏相独是其説若国论不为之宗主则人情何自而奋强假复玷之新荣图折冲之来效某敢不益殚薄技少塞厚恩方丞相忧边安敢惜驰驱之力然小人有母冀终怜甘防之情
　　除判潭州谢史太师　　　　周平园
　　钟陵起镇畏贝锦以辞行楚甸分麾还青氊而假宠上恩山岳孤迹渊氷窃念某久矣贪荣几于患失积妨贤于政地纷召怨于周行向非仰恃者天且有隂为之地自应窜斥敢望全存何期频岁之间叠拜除书之下湘波浩荡许以承流奎殿穹窿容其通籍固出圣神之眷宁无培植之功兹葢伏遇某官致主勲髙经邦道广虽荣归于故里毎轸记于陈人谅因入觐以嘘枯遂借里言而起废然某年龄已暮政术未知备孟子达尊者三尚复为臣之致况孔戣宜去者二敢当自助之留姑少副于宸衷即勉追于贤躅庶无负平日髙山之仰亦不辜异时流水之知
　　代谢除华文阁直学士　　　　方秋崖
　　分阃边城蔑闻治状进班防阁忽玷除书葢悃切而牢辞者凡六章其趑趄而未遑者余半载终莫囘于成涣亦窃虑于凟虽李广数竒正不羡侯于校尉然汲黯妄发或疑敢薄于淮阳蚤夜以思进退维谷正恐酬恩之无所复虞留令之有诛冝贬乃褒以荣为惧伏念某马齿加长鼯技已穷匈奴不灭何以家为报国之心犹铁王事多难维其棘矣忧时之髪欲银旋观兵气之纒可骇羽书之急孰谓司马之息夏六月于征盍来羣防以防秋寸隂是惜今乃脉络之不贯安得精神之自强内阻外讧事已至此朝奏暮报人尚迟之胡为书檄之交驰竟令岁月之虚老思虑所及梦寐亦惊若然则进直于西清亦奚以少寛于北顾言观纶綍有腼缙绅兹葢伏遇某官妙造化之权公刑赏之柄陈十事以坚帝意首及人材有一德以享天心力扶世运进言之暇劝上勿遗使非意之侥逾迄不容于控避某已上丐骸之请难忘刻骨之铭一夫向隅为主忧岂敢懐于畎亩四郊多垒则臣辱慨徒死于封疆
　　代潭州邹帅【应龙】谢丞相　　　李梅亭
　　守藩漓水莫奏肤公分阃湘流又承嘉惠仍进壁奎之直益华翼轸之旁知勤洪造之甄陶敢废小夫之竿牍恭惟某官乾坤间气社稷世臣一日万几殚辅赞弥缝之力九州四海知亲附镇抚之心故齐人章章有侵疆之归而魏地紏紏方乐郊之适非用儒无敌于天下何不战可屈于人兵惟公克成厥终永息四夷之警俾予从欲以治允为万世之功况方半二十四考之书讵容专五三六经之美某久违东阁幸宅南交徒以奉萱草之亲难于恋梅花之外所祈便养径归绵上之田亦欲投闲稍养漳滨之疾岂意大钧之坱圠复容小袖之囘旋爵禄两崇敢但袭荆潭之唱和中和并布庶无伤衡岳之扶舆
　　除隆兴帅谢丞相　　　　　真西山
　　治郡无功遽躐分于帅阃进班有命仍峻直于殿庐以儒绅被遇之荣繇公衮见知之素伏念某曩縁薄技获玷周行职在禁严思事君之无隐官非谏诤乃论事以不休意虽本于纳忠迹或邻于出位明良在上独知魏绾之亡他宠数相仍絶异贾生之不遇入则侍枫宸而参内命出则持簜节而守专城积有侥逾漫亡称塞兹由平海改镇洪都其地则三江五湖襟带之区其位则方伯连率鈇钺之寄在昔所重于今尤难吉水崆峒有未驯之犷俗富池湓浦有当阨之要冲兹皆必至之忧宜谨将然之备而人情阻于侥幸军政弛于因循尺籍伍符之师或供他役百叠千屯之长类处凡材虽幸存督府之名未始修元戎之职盍畴耆哲稍畀事权训卒治兵若曹王臯之在唐室缮城修备若李相纲之佐中兴岂惟固一道之扞防抑亦壮两淮之声援退循驽怯曷称使令恭惟某官论道庙堂折冲枕席威伸万里外夷既惮于有人虑及四方内地亦严于置帅孰云妙简猥及迂儒某敢不志慕古人心存王室鸣鸾佩玉敢穷歌舞之娱运甓投樗益励恭勤之节
　　江东赈济无罪可待谢丞相　　真西山
　　巧语上闻方抗章而自列隆恩下逮况赦过以不诛捧诏凌兢拊躬感惕某本惭通敏徒抱濶疎入侍轩墀毎见玉色忧民之切出乗使簿复观玺书恤下之频誓竭驽材祗承德意属江左并罹于旱暵而桐川尤惨于雕残赈赡之特优惧奉行之弗称夙宵一念民饥奚啻于己饥经画百为王事殆同于家事所冀推仁恩而均被靡遑顾文法以自营须当原隰驱驰之时备观田野焦熬之实欲籴则人苦青蚨之寡欲济则官无红粟之储抑立视其死欤既有负求刍之托茍利专之可也又难逃矫制之刑与其失职以偷安宁若殒身而任责勉効便宜之举亟问可之音顾小臣敢越于拘挛见盛世素行于寛大是乃彰朝廷之美何至干堂陛之严以王命而赒民囏本其所职贪天功而为己力焉有此心岂虞止棘之谗乃出剖符之守情状深藏而叵测有愧先知语言妄发以不伦本无足辨荷天日照临之赫免风波沦陷之危兹葢伏遇某官以至公而秉化钧以深仁而培邦本谓羣臣之善亦王之善齐人尝有格言而众职之功乃相之功柳子诚为确论凡悉力以禆荒政乃尽忠以报公朝肯令谮愬之得行驯致是非之易位特加全防俾逭谴诃某敢不仰佩洪私益坚素守
　　除福建漕谢乔平章　　　　方壶山
　　去国食祠甫满镜湖之考起家予节俾荣壶峤之行铭心知宻啓之功揣分有逾涯之惧敬裁副墨少叙中丹伏念某本无技能何足位置值清时之更瑟纷髦士之弹冠幸从羇旅以登朝惟有靖共之在位吕端拙钝朝士皆目以糊涂邹浩寛平朋侪或疑其隐黙何图误渥骤被亲除念不为宰相则为諌官亦平居之所欲茍上畏天刑下畏人祸将得罪于此心不揆狂愚稍殚底蕴亦颇増损时贤之论非有忖量明主之心上方从諌以如流已实积诚之未至所期寤意乃类转喉岂无婴龙颔之疑又拜立螭头之宠辞受之间不自决裂进退之义殊欠分明低囘久之愧负多矣毎沥恳忱而祈去辄防造化之苦留感时事以自惊果人言之弗恕其在汉法合坐非宜言之诛使遇唐宗犹得不可赦之罪尚寛斧锧俾食斗升佩吾君吾相之生成寻某水某丘而藏伏未湔旧戾忽冒新荣将枌部之转输峻木天之论撰负弩而除道路平生素陋于相如埋轮而止驿亭今日妄希于孟博徒惭小已莫报大恩兹葢伏遇某官柄国亲臣经邦魁宰友尚父阿衡于千载夀皆过于百年合晋公郭令而一人功永垂于万古捐身当社稷之治乱动足系世道之重轻未能释风云之劳特将寛宵旰之虑阅朝家局面之屡变独人才气脉之仅存方将扶植于己穷忍使孤危而不保起之流落假以光华第某不能深藏大是浪出无健力何以任澄清之寄无巧筭何以优餽饷之功虚烦陶成必误器使维骐维骊维骆维驹知难胜使者之华非熊非罴非虎非彲愿亟正师臣之拜
　　谢李丞相【宗勉】　　　　　　方壶山
　　拜镜湖之号甫满食祠荣绣社之行误叨予节自怜小器倍费大钧敬牋草野之危衷上凟翘材之穹听伏念某品流最俗位置素卑蚤岁受知不过言语文字之习中朝借誉亦惟米盐金谷之长凡妄意于弹冠一归功于推毂稍加显防积愧侥逾退之只宜着于儒黉子云分当老于天禄不图误听骤被亲除力不胜衣假以抨弹之任语难出口责其绳纠之忠将何尺寸之能少効万分之报独少也讲文于师友谓此非闲慢之官曹方思敬王而与言岂敢量出而后入积诚未入寤意转难狂若仲淹真负晏公之荐戆如苏轼几贻安道之危赖深知其无他非大过则不弃两年玩愒一力保全竟冒非宜言之诛当得不可赦之罪犹援之于虀粉欲谋尔以稻粱隐吏山中几于响絶故人山上屡以书来据槁得眠者甚安饭防没齿其何憾未湔旧戾忽被新荣将输假枌部之光论撰峻木天之直无子骏所长之一技与君谟相望于百年宠逾晋吏之起家华甚汉人之上冡可仕可止亦了了以奚疑不进不休乃卷卷而至此兹葢伏遇某官擎天柱石医国参苓防佞幸杜私门深絶鱼仇之祸抑诡怪畅皇极潜销牛李之萌兴念孤危久沦冗散逆鳞大罪金鸡已赐于赦除驾牡麤官木牛诚资其转饷所以寓衮职之补岂徒曰布衣之私第某三凟是虞一出太骤上防干于名器下愧负于简书有刺史之名无刺史之难敢发郢州之叹知丈人之真愧丈人之厚空哦清渭之诗
　　除成都漕就任谢史丞相　　　李梅亭
　　再命典州愧偏城之玩愒六条遣使玷本道之转输不由推毂之功全出转钧之赐恩隆顶踵感激肺肝窃以益部夙系使星星讵知其陨石成都旧称陆海海乌料其尘葢自利路之荒残寻至潼川之剽掠督责惟深于西道劬劳良惨于北山巧妇尸之尚难责无麫之饼老农惰甚若为取不稼之禾伏念某多病下材至愚极陋少年躁妄夏虫语氷而不知中岁险艰吴牛见月以犹喘进既乏犬鸡之効退已孤鸥鹭之盟天宇浮眉尚青眼逢迎之旧雪山到面惊白头彼此之新比闻骊驾之虚大有鹗书之荐蜀人题柱颇荣弩矢之前驱吴客思莼恐负樵苏之后防骇采葑于下体孰蟠木之先容人则择官官则择人上恩异甚用者不才才者不用外议谓何此葢伏遇某官柱石九筵权衡六幕熈帝载使宅百揆燮和歴三纪之间立太傅兹惟三公辞逊阅十年之久葢欲复文武之境然后受周毕之封帝王出万全率由先正旧典之式春秋大一统迄还宁人有指之疆率土莫非王民皇天既付中国始由孤棘出正颛槐窥于我如浮云之心岂贪富贵有迨天未隂雨之责尚克绸缪眷言黑水之惟梁正窘青天之转粟飞刍既急刻楮尤艰知其熟鱼鳬之防念其无蚍蜉之援特加识察俾効驰驱某敢不思广咨诹力图任负三十钟致一石无敢辞难百亩分食九人亦当加念惟知黾勉皇恤驽庸流马木牛倘可息民而休士豢龟笼鹤终希置散以投闲
　　广东漕谢二相　　　　　　刘后村
　　俾司敛散绩效未臻就领转输事权加重极寒畯光华之选出元台啓拟之恩窃以圣门有取治赋之才俗吏乌知理财之义我朝擢用必更西北之漕臣先正丁宁深叹东南之民力矧今极壊视昔倍难上欲图寸效以禆公家下欲寛一分以苏遐峤自顾己陈之刍狗岂能重试于木牛伏念某胶守旧闻愧无新智辱翘材之汲引衔使命以驱驰氷蘗持身米盐涤虑毁家以纾楚难景行有惭泛舟而救晋饥秋毫无助一迁甚宠内省若惊葢周子之旧逰与芮公之遗爱海山寂寞几经冠葢之徃来田里穷空曽是轺车之循歴何以佐湟中之籴何以供江上之屯荷贤宰相之生成惧贱有司之败缺兹葢伏遇某官并收髦俊济艰难谓百费繁兴餽挽方资于主计意诸生苦节锱铢可补于大农终恐薄材上孤烦使某敢不恪共官守仰答已知范公一笔之勾傥未捐于大造后山瓣香之敬誓永毕于此生
　　江东宪谢郑太保　　　　　　刘后村
　　故里逃谗犹赐散人之号公朝起废复乗使者之车被黄纸之新荣出缁衣之初意伏念某拙于谐俗病在信书作太如鼠坻犹然苦思奏子虚由狗监非所乐闻未尝掉鞅而先时辈之鞭岂愿立的以来天下之射顷值真儒之当国获陪髦士之在廷朝犹诵杜甫于百僚夕有坠宗元于千仞虞人之旌毎至辄有物以尼之乌获之绠莫施判此生之休矣不图暮景重际明时周大老盍亦归乎鲁诸生无未行者虽已荷锄而在亩例叨出节以起家羣嘲众骂之身不无惩创再衰三竭之气未易激昻虽勉奉直指而行深恐为翘材之累恭惟某官有安阳叟之大有涑水翁之诚上苦留公讵容舍上而归士或负己终无厌士之意兴懐旧掾久伏空山昔位置入宫未免召蛾眉之妒今驱驰于隰苐令服马足之劳特假皇华以安孤迹某敢不恫瘝求瘼平恕谳疑遇事风生非复少年之材健养亲日短终祈造命之哀怜
　　除江东宪谢丞相　　　　　　刘后村
　　置之闲散避飞语之中伤送以光华出翘材之啓拟众咸羡孤生之晚遇谁知费元化之曲成伏念某洊忝弓旌辄投罟擭怡然膝下戏披莱子之防衣久矣梦中夺去江生之色笔力耕以给公上闭闗而絶交游世皆云东野诗寒误身至此客或谓君房语妙摇手止之有一丘可以老焉虽万户不与易也敢谓朝报登庸之麻制夕颁抆拭之除书见车马以惊猜着衣裳而颠倒厥今圣君贤相亦既防茅而彚征自昔志士仁人岂若系匏而不食顿忘驽劣遂防驱驰然奏谳繁而耳目不能周封圻广而足迹多未至田里有呻吟顦顇之态郡邑少忠厚岂弟之风毎隐于心为之颦眉欲绳以法多所掣肘固知当国择子骏而遣行终恐不才烦希文之勾去兹葢伏遇某官有伊训説命之学兼房谋杜断之长手玉尺以量材躬衮衣而下士已起归周之大老尚招在鲁之诸生念其昔忝班行与龙之武接察其粗经原隰意农马之智专特畀皇华以荣晚节某敢不感公朝之起废体列圣之好生刺史奉问俗之六条顾激之安出冡宰操诏王之八柄傥黜免之小寛
　　除秘撰闽宪谢丞相　　　　　刘后村
　　白髪奉亲安于緜隐皇华遣使荣甚绣行向非大臣之育材谁念小人之有母赧顔承乏稽首归恩伏念某属者重来出于屡荐由任子锡科第若隆兴宠务观之时不旬日掌赞书用元祐待坡翁之事仆无他缪巧以速化公有大力量以曲成方举国勇于去凶而当宁听其谢事词臣援綦叔厚请暴老桧之奸言者疑曽子开而忿嫉新州之意孤明主殊常之遇累师臣平昔之知一自退藏数为启拟灵均去国至烦上帝之下招禹锡得州难强大人而俱徃遂进隆名于中秘就陈臬事于外台庭闱喜而加餐乡井诧其创见叱驭为忠臣囘车为孝子慨两全之实难按事者刺史饮酒者故人要并行而不悖服劳伊始辱命是忧兹葢伏遇某官赤舄之归方新缁衣之好逾笃温公除吏莫荣子骏京东之行文正怜才不夺大年阳翟之志恩侔卵翼报蔑毫厘某敢不采问风谣平反幽枉谕指蜀道素鄙相如之夸囘首渭濵不无杜老之恋
　　广东提举谢李丞相　　　　　刘后村
　　祝厘西华久从隐者之逰易节南州忽忝使乎之选光生原隰恩出庙堂逾峤以南去天尤逺先朝将指居多馆学之名流近岁擢材稍用米盐之能吏未覩研桑之新智先隳氷蘗之素风向非遇儒相之登庸何以防书生而临遣伏念某粗谙吏事亦畏官箴建上吏民犹记绾县章之日江西父老皆知解郡印之时顷遭柱后之弹文追咎榻前之对语荷睿明之洞照幸腰领之获全三载退藏贫贱返緼袍之旧一朝抆拭姓名出夹袋之中深惟卵翼之恩难酬欲以毫髪之劳自见既抵司存之始乃知责任之难贑客横行増防之符方急岭民贵籴泛舟之役未休操守则失人心谬愆则误国事鸿私所被蚉负莫胜兹葢伏遇某官德享天心功熈帝载内统百官而拱极外严十使之观风谓昔者熙宁尝处濓溪之老及后乎元祐必使子骏其人意其闻师説之绪余或可希前修之万一某敢不疚心求瘼洗手奉公使臣逺有光华既误防于推择丞相毋拘文法或愿効于驱驰
　　代改除淮东仓谢丞相　　　　刘后村
　　乗塞三年初无治状观风一路忽忝除书戴洪造之生成拊丹衷而感慨伏念某起家孤立涉世寡谐耻干流俗之虚名窃慕古人之大节岂不有激昻之志勇于敢为惟其欠妩媚之姿动而得谤已灰心于绂冕甘屏迹于山林防公朝记奔走之劳而圣世开孤寒之路一分半刺三剖左符治郡功名既乏龚黄之最守边威望又慙羊陆之风属谨备于边陲粗宣勤于城堡皆臣子当为之事何足自言受君相非常之恩未容引去忽繇支垒躐建外台侧闻鼎铉之间属意牢盆之事法方有弊莫调琴瑟之胶弦时岂无材少出箜篌之妙指夫何临遣及此踈庸以理财则未识于源流以按部则弗强于风采选抡既逮若为醻东阁之知综覈方严恐莫逭西曹之责荷丘山之施重图涓露之报难兹葢伏遇某官翕受羣才博开公道内修法度统成周之百官外采风谣择开元之十使顾如朽质尤费大钧察其断断之无他怜其落落之难合假之以长养成就之力取之于排斥摈弃之余遂使孤踪骤将隆指某敢不稍寻积仰答至公方科忧边断无期防之不报以便宜从事尚祈文法之稍寛
　　代湖南提举就任谢丞相　　　刘后村
　　久临支郡汰免为宜就建外台超逾已甚孤子乏他人之助始终出吾相之恩伏念某奋自羇单号称迂缓素拘牵于绳墨颇练习于米盐辰不再来蚤失投机之防老之将至始逢解瑟之辰然误防擢以来曽未有建明而去自收朝迹愈累化工甫须临汝之瓜遽剖衡阳之竹抚摩生聚粗竭区区玩愒岁时终无赫赫又况庭闱耄矣乡井邈然方深懐土之思乃冒观风之寄由属郡径分于小节葢微生毎托于大陶谓尝宣牧守之劳庶几知奉使之体静言湖外夐隔日边民方困岁歉而苦饥吏或谓天髙而肆虐既尸庾事盍为敛散之储况拥皇华敢废咨诹之谊沐宠光之特异凛责任之难堪伏遇某官开国功髙格天业钜区分诸道用开元贤相之规选择职司犹庆厯名臣之意夫何鄙朴亦奉使令某敢不退省所防恪共乃职固无竒节用酬当轴之知窃慕先贤妄有登车之志
　　再任制干入蜀谢丞相　　　　李梅亭
　　遮日而走长安几穿破履登天而攀蜀道忽得旧氊知坱圠之无垠难趑趄而不进辄修贽见并吐谢衷伏念某肮脏亡竒睢盱有志一科不补堕身沟渎之寻常万物皆尘亡意简编之尺寸繇顷年之从辟抵中道而遭艰跨海涉湖痛尤未定扪参歴井梦不敢寻故因祥除甘就部阙适于西清之众论许为东阁而一言遂令索米之人或动乞浆之兴乞璞而售干璞谁适为容翘材以待大材汝非所及犹赖益州之元德尚思吴下之阿罗而致之兆足行矣几葬鱼腹固尝囘孝子之车又过羊肠益合叱忠臣之驭窃闻殿西之顾颇及云南之师要是四垒之可忧殆非一端而遽止虽托重固在诗书之帅然防尤宜得文武之才置诸邹枚之间葢有祎允之任岂应庸下可在选中伏遇某官身佩安危功存开济独挥九日再为天地以立心八荒一云复令山泽之通气行政如彼其久乐不存焉当今舍我其谁圣之任也粤从更化专务调元三阶既平元首有股肱之喜五湖方扰中国无疥癣之忧然欲折千里之冲是必开众正之路得人朝廷得人幕下宁有重轻诚死城郭诚死封疆要加储养如有所试俾勉此行某敢不体认一陶攀縁九折堪其事者谓之力借莫酬相国之知逺而使之观其忠讵敢作众人之报
　　除将作监簿兼福建参议谢丞相　刘后村
　　趣装就道方移君命之严有籍于朝兼领军谘之任恩归廊庙喜动庭闱伏念某忝出故家常从薄宦少日妄希于节士中年逺避于弋人于处幽篁分此生之永弃焉得谖草聊暇日以忘忧虽絶望于华涂犹守死于善道属者氷山摧而杲日出沙堤筑而台星明交璧帛于道涂委弓旌于岩穴有盍归之二老无难致之两生病客梦回初听钧天之奏累臣魂断忽有修门之招未呈身于政事之堂已防名于表着之地而况福莆接壤参佐禄优禹锡母子可以俱行尚平婚嫁可以渐毕惟昔脱乌台之祸尽出生成矧今辱黄阁之知不由绍介受恩罔极取数过多兹葢伏遇某官独秉国钧载调化瑟乐克得政善人咸愿其有为杨绾当朝天下云何而不喜已并致台莱之彦犹不遗菅蒯之材某稽首钧陶委身坱圠成书无日空嗟太史之滞留懐贽有年终望周公之吐握
　　除淮西总领谢丞相　　　　　郑雪岩
　　江淮财赋正勤帝顾之忧学校虀盐匪称王官之选天朝建遣星夜趣行始未至金城之时莫能逾度今已涉太行之地斯识路难敢吐胸臆言之此谓膏肓病也粤观四所浸歴百年蜀墟亏陷既不复知淮甸流离大为可虑昔则籴塞上之糓以给塞下之食今则运江南之米以供江南之屯泛舟巢湖以餽合淝直道真河而越满浦鲸波几转殆犹十步九折而上青天蠧费百端何止千里十钟而得一石况纲解因于诸州之逋负兼牢盆窘于今日之变更两军蔑有于经常一麫全资于科降按图而骏可索事犹庶几守株而不来计将安出卢扁之医望且走矣卫霍之将政自纷然坐虚数而责实逋截后纲而补前欠但知増灶之为喜不念竭泽之可忧百夫食千夫名正坐昔人之戒生劵添熟劵在可堪他日之需更加新楮之全支益重近忧之太甚仓敖筑底仅存两月之积储符匣愆期动是半年之徃返通国皆难为之患如霖非可任之才沙洲之鴈已飞风寒何补盐车之骥久困日旬徒劳甫辞増秩以罔功忽拜出纶而易节使华将指加荣白面之书生郎署系衔如在粉墙之省户宠至渥也责亦重焉虽继于亷明不扰之余成规足守然既是支吾不行之所绵力尤难既到手以莫辞须尽心而加勉为今之防近譬诸身必脉络之流通强形易立若首尾之扞格神力难施刘士安可以利者兴而害者除赵营平得以寅日奏而申日报上下相应主张有人殆如形声与影响之相随尝若昏暮求水火之必得庶能展布获报眷知兹葢恭惟某官精神折冲度量容物扶持天步于阳九之防把握局面于隂六之交主北事则以富公该东防则问康靖敛名务实不闻宰相之有权广益集思但欲清朝之无过念西北之戍未彻虑东南之力已穷析利盐尽扫羊之刻备边足食惟循陆贽之谋知某乃夹袋之姓名録某以书生之气习遂从防擢俾効驱驰某敢不克尽小亷誓酬大造总领称上意未敢萌徼福之私出纳谓有司当先革习欺之弊言如皦日福芘矞云
　　除福帅谢丞相　　　　　　真西山
　　公道天开适登庸于上相全闽地大俾承乏于元戎责重负山惧深临谷伏念某衡茅孤学頴小材两朝三纪之遭逢久尘华近一节四麾之敭歴洊试剧烦秋毫未报于上恩霜鬓已催于暮景重临作屏甫幸及期郡计殚于囊括席卷之余苦为支柱民力困于泽竭林焚之后曲费拊循顷祠牒之岁颁粗给宗藩之月廪遂力蠲于苛敛斯少裕于罢甿虽生意之浸还曾初心之未究敢谓浮云蔽日之久忽闻迅霆奋地之鸣羣枉杜众正开内既新于黜陟长官平太守好外亦妙于选抡乃于斯时有此殊渥青衫幕府犹忆旧逰白面书生安知戎事顾属部创夷之未复考比年俶扰之所繇政茍安和宁有骇舆之马吏无侵枉谁为防釡之鱼虽幸胜之所伤多矣非疢疾已瘳之可贺而根元尚惫之宜忧身为列郡之凖程天作斯民之保障职虽当勉力恐难胜兹葢恭遇某官以厚重镇国家以公忠安社稷力裨二圣英明之断尽洗积年贪浊之风元凯举而去凶人奚惭于古裴韦相而无债帅其始自今兴懐遐逺之邦欲均休息之泽而某以乡闾为之牧当子弟视其人素志茍行讵有禁闼淮阳之间遗风可仰愿惟頴川渤海之师皎然丹衷如此白日
　　除宪谢宰相　　　　　　　刘后村
  </div>
  <div class="pagination">
   <a href="翰苑新书_page98.html">
    上一页
   </a>
   <span>
    ...
   </span>
   <a href="翰苑新书_page94.html">
    94
   </a>
   <a href="翰苑新书_page95.html">
    95
   </a>
   <a href="翰苑新书_page96.html">
    96
   </a>
   <a href="翰苑新书_page97.html">
    97
   </a>
   <a href="翰苑新书_page98.html">
    98
   </a>
   <span class="current-page">
    99
   </span>
   <a href="翰苑新书_page100.html">
    100
   </a>
   <a href="翰苑新书_page101.html">
    101
   </a>
   <a href="翰苑新书_page102.html">
    102
   </a>
   <a href="翰苑新书_page103.html">
    103
   </a>
   <a href="翰苑新书_page100.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
