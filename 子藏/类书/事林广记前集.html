<!DOCTYPE html>
<html>
<head>
    <meta charset="UTF-8">
    <title>事林广记前集 - 第 1 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事林广记前集 - 第 1 页/共 35 页</h1>
    <div class="content">事林广记卷之一　　【前集】
○天文类　太极　天文
　　太极图
见图
 太极图说
未有天地之时混沌如鸡子溟涬始牙鸿蒙滋萌三五历纪太极元气函三为一极中也元始也 【前律历志】 
太极谓天地未分之前元气混而为一是太初太一也老子道生一即此太极也 【易系疏】 
太极极尽之称 【纪瞻传】 
易有太极是生两仪两仪生四象四象生八卦八卦定吉凶吉凶生大业 【易系】 
道在太极之先而不为高在太极之下而不为深先天地生而不为久长于上古而不为老 【庄子】 
无极而太极太极动而生阳动极而静静而生阴静极复动一动一静互为其根分阴分阳两仪立焉阳変阴合而生水火木金土五气顺布四时行焉五行一阴阳也阴阳一太极也太极本无极也五行之生也各一其性无极之真二五之精妙合而凝乹道成男坤道成女二气交感化生万物万物生生而変化穷焉 【周子通书】 
太极只是天地万物之理在天地则天地有太极在万物则万物中各有太极　太极只是极好至善底道理人人有一太极物物有一太极　太极便是性动静阴阳是心金木水火土是仁义礼智信化生万物是万事 【文公语录】 
 两仪两曜之图
见图
 两仪图说
易有太极是生两仪疏云太极谓天地未分之前元气混而为一一气既分之后阳气居上为天阴气居下为地居上者轻清居下者重浊有如止水于是天地位焉乃谓之两仪 【易系疏】 
天颠也至高无上从一大也 【说文】 
今夫天斯昭昭之多及其无穷也日月星辰系焉万物覆焉 【中庸】 
天形如鸡子天大地小表里有氷地乘气而立载水而浮天运如车毂之运 【浑天仪】 
天形穹窿如笠而地之表浮元气之上譬覆奁以抑水而不流者气充其中也 【虞昺穹天论】 
天圆如倚盖地方如棊尸句天旁转半在地上半在地下 【晋天文志】 
天不足西北故西北方阴也 【素问】 
天地浑沌如鸡子盘古生其中万八千岁天地开辟阳清为天阴浊为地盘古在其中一日九変神于天圣于地天日高一丈盘古日长一丈如此万八千岁天数极高地数极深盘古极长数起于一处于九故天去地九万里 【三五历纪】 
女娲氏炼五色石以补天 【汤问】 
 两曜图说
日者太阳之精积而成鸟象乌阳之类其数奇月者阴精之宗积而成兽象兔阴之类其数耦 【张衡灵宪】 
月为阴精日为阳精故周髀云日犹火月犹水火则施光水则含影月光生于日所照魄生于日所蔽 【一云朏于向日魄生于背日】 
当日则光盈近日则明尽 【考灵曜】 
阳燧见日则燧而为火方诸见月则津而为水(注)方诸阴燧大蛤也熟磨拭令热月盛时以向月下则水生以铜盘受之下水数滴许慎注云方石也诸珠也 【淮南子】 
日中有踆乌谓三足乌 【淮南子】 
大荒之中旸谷上有扶桑十日所浴九日居下枝一日居上枝皆戴乌 【山海经】 
尧时十日并出草木燋枯尧命羿仰射十日中其九乌皆死堕羽翼 【淮南子】 
佛氏言月中所有乃大地山河影或言月中蟾桂地影空处水影也月中有兔与蟾蜍何月阴也蟾蜍阳也而与兔并明阴系于阳也 【杂俎】 
羿得不死之药于西王母姮娥窃之以奔月是为蟾蜍 【张衡灵宪】 
月中仙人桂树 【御览】 
 七政之图
见图
(金)(日)同南北行为嬴分南北次为缩出早为月食出晚为天妖(木)星所在国不可伐可以伐人(水)星出早为日食出晚为彗四时不出则饥(火)行一舍二舍为不祥东行疾兵聚东方西行疾兵聚西方(填)星失次而上一舍为大水下二舍有后戚五纬之変
 璇玑玉衡图
见图
(隋志云)玑衡者以北斗魁四星为璇玑杓三星为玉衡(正义云)玑径八尺圜周二丈五尺以璇饰之而运乎上衡为横箫长八尺孔径一寸以玉为饰下端望之以视星辰转玑窥衡是也汉以来谓之浑天仪其术以为地居中而天周焉后言天者皆祖之
 十二宫分野所属图
见图
【史记曰】二十八舍主十二州汉书注云二十八宿各主诸侯分野
　　诗云
子在宝瓶齐青位丑当磨竭越杨州寅中人马燕幽地卯临天蝎宋豫求辰属天秤郑兖分巳为双女楚荆□午周三河属狮子未居巨蠏秦雍留申魏益州阴阳位酉赵冀州为金牛戍有白羊鲁徐郡亥为双鱼卫并收
 十二次日月交会图
见图
【尚书曰】历象日月星辰注云辰日月所会谓日月交会于十二次也故左传曰日月之会是谓辰注云一岁日月十二会所会为辰十一月辰在星纪十二月辰在玄枵之类是也
　　诗曰
析木本居寅火卯寿星辰三鹑巳午未实沈居在申梁酉降娄戍娵枵星纪陈孟春会娵舍逆数掌中轮
 二十八宿
见图
【隋天文志】庖牺氏仰观俯察以天之二十八宿周于圆穹之广以丽十二位也随天而转谓之经星史天官书曰东宫苍龙角亢氐房心尾箕南宫朱鸟井鬼柳星张翼轸西宫咸池奎娄胃昴毕觜参北宫玄武斗牛女虚危室壁注云天星有龙虎乌龟之形四方皆有七宫各成一形东方成龙形西方成虎形南方成鸟形北方成龟形也
 晦朔弦望
见图
【汉律历志】日有晦朔月有弦望初一为朔十五为望朔望中一日为上弦望晦中一日为下弦日属阳月属阴阴常为阳消铄自月初月从右行渐离于日而明渐生至初七八明半见如弓弦故谓上弦至十五月去日最远故得全其明日月相望谓之望月半后则渐近日左畔而明渐消至二十二三仅存半明亦如弓弦故谓下弦至三十日日月相合月为日消尽谓之晦按紫微垣星图一凡三十七名一百八十三星布列浑象之北上规所以正天地之南北也北斗七星在垣内所以正四时也史志曰中宫北极五星钩陈六星皆在紫宫中北极北辰之最尊者也其纽星天之枢也天运无穷三光迭曜而极星不移故曰居其所而众星拱之旧说皆以纽星即天极在正北为天心不动今验天极亦昼夜运转其不移处乃在天极之内一度有□故浑象杠轴正中置之不动以象天心也自天极外诸星皆随浑象运转以象列宿随天左旋也天有二十八宿为十二次舍布列四方三百六十五度有畸而天极亦具其数古人所谓天形如盖即天心为盖之杠轴列舍如盖之橑轴分布十二次舍之度数紫宫近天极故狭而密列舍布四方故阔而疏也北斗七星所谓璇玑玉衡以齐七政者也 【魁四星为璇玑杓三星为玉衡】 杓携龙角 【杓斗柄也龙角东方星荐□也】 衡中南斗 【衡斗中尖星也】 魁□参首 
【斗第一星为魁】 用昏建者杓 【斗第七星为杓斗之尾也】 夜半建诸衡 【假□杓昏建于寅则夜半衡亦建寅】 平旦建者魁斗为帝车运于中央照临四海分阴阳建四时均五行移节度定诸纪皆系于斗故扬子云云日一南而万物死 【谓夏至以后日穷南陆一反南道羣阴渐长则万物所以死也】 日一北而万物生 【谓冬至以后日穷北陆一反北道羣阳渐长万物所以生】 斗一北而万物虚 【谓立冬以后斗杓建亥自亥之后阴主于时万物以敛故曰虚】 斗一南而万物盈 【谓立夏后斗建巳自巳之后阳主于时万物单盛故曰盈】 日之南也右行而左旋斗之北也左行而右旋 【日则迎天右行谓春行西方历十星而南秋行东方历七星而北始行西方故曰右行也还从东方故云左旋也斗则随天而行春指东方历三辰而南秋指西方历三辰而北始指东方故云左行还从西方故云右还也】 由是言之天形垠昼夜不息所以分节候运寒暑日与斗建相推移于上而成岁功于下也所以着于图象者欲俯仰之参合先天而趍务也然则浑象人居天外故俯视之星图人在天里故仰观之二者相戾盖俯仰之异也
 星说
万物之精上为列星 【说文】 星之为言精也阳之荣也阳精为日日分为星故其字日生为星 【春秋说】 众星浮生虚空之中其行其止皆须气焉 【晋天文志】 星者水之精也 【三五历纪】 星也者体生于地精成于天列居错峙各有攸属 【张衡灵宪】 
　 浑象
按【浑象】中外官星图二凡二百四十六名一千二百八十一星分布四方周遍天体惟南极入地常隐紫微宫常见余星近日而伏远日而出四时互见二十八宿为十二次三百六十五度有畸日月五星之所舍也史志曰东方角亢氐房心尾箕七宿形如龙曰苍龙南方东井舆鬼柳七星张翼轸七宿形如鹑鸟曰朱鸟西方奎娄胃昴毕觜觹参为白虎曰白虎北方南斗牵牛女虚危营室东壁有龟蛇体曰玄武凡星皆随天左旋日月五星常违天右转于是乎晓昏正寒暑生岁时成所以着于浑象者将以俯察而知七政行度之所在着于图者将以仰观而上合乎天象也星有三色所以别三家之异出于石申者赤出于甘德者黑出于巫咸者黄紫宫诸星亦同出三家中外官与紫宫星緫二百八十三名一千四百六十四星汉志载紫宫及中外官星才百一十八名积数七百八十三星至晋武时太史陈卓緫三家所著星图至今不改然则施于浑象者惟天极北斗二十八舍为占候之要其余备载者所以具上象之全体也
又【浑象】北极南极星图二古图有圆纵二法图圆视天极则亲视南极则不及横图视列舍则亲视两极则疏盖天体正圆如两盖之相合南北两极犹两盖之扛毂二十八宿犹盖之弓撩 
【礼考工记盖弓二十八以象星(注)盖弓撩也古之置盖亦取法于天】 
赤道横络天腹如两盖之交处赤道之北为内郭如上覆盖赤道之南为外郭如下仰盖故列弓撩之数近两毂则狭渐远渐阔至交则极阔其势然也亦犹列舍之度近两极则狭渐远渐阔至赤道则极阔也以圆图视之则近北星颇合天形近南星度当渐狭则反阔矣以横图视之则去两极星度皆阔失天形矣今仿天形为覆仰两圆图以盖言之则星度并在盖外皆以图心为极自赤道而北为北极内官星图赤道而南为南极外官星图两图相合全体浑象则星度阔狭之势占候不失矣
 风说
天地之气噫而成风 【埤雅】 巽为风 【易系】 飞廉风伯也风师箕星也 【风俗通】 飞廉神禽能致风气 【应劭注吕氏春秋】 飞廉鹿身头如雀有角而蛇尾豹文 【晋灼注】 崔元微月夜见青衣女伴曰杨氏李氏陶氏又绯衣小女曰石醋报封家十八姨来言辝冷冷有林下风色皆殊绝芳香袭人醋曰女伴在苑中每被恶风相挠常求十八姨相庇士每岁旦作一幡上图日月五星立苑东则免难矣今岁已过此月二月一日立之其日立幡东风刮地折木飞花而苑中繁花不动崔乃悟久伴即众花之精封家姨乃风神也后杨氏辈来谢各褁桃李花数斗云服之可以却老某等亦长生至元和中元微犹儿若少年亦一异也 【传异记】 
 云说
云山气也 【说文】 云之为言运也触石而起谓之云 【春秋说题】 云师谓之豊隆 【广雅】 周保章氏以五云之物辨吉凶水旱豊衰之祲象郑司农注二分二至观云气青为虫白为丧赤为兵荒黑为水黄为豊 【周礼】 天降时雨山川出云 【礼记】 
 雾说
腾水上溢故为雾 【庄子】 雾也气蒙覆物也 【释名】 凡重雾三日必大雨雨未降其雾不可行也 【帝王出纪】 地气发天不应曰雾雾谓之晦 【雅】 尤作大雾 【崔豹古今注】裴楷能作五里雾裴优能作三里雾 【后汉】 栾巴为尚书忽一旦天大雾对坐不见故失巴所在寻问之巴其日还成都 【神仙传】  
 雷说
阴阳相薄感而为雷激而为霆 【淮南子】 雷天之鼓 【抱林子】 仲春之月雷乃发仲秋之月雷乃收 【月令】 义兴人姓周永和中寄宿道边女子家一更中闻有小儿唤阿香云官唤汝推车女子辝去忽骤雷雨明朝视宿乃一新冢 【搜神记】 雷州春夏多雷秋日则伏地中其状如彘人取而食之 【国史补】 
 电说
电谓之雷光 【五经通义】 有曰雷无曰电 【公羊】 月支献猛兽两目如天石韭磹之炎光 【太平广记】 天公与玉女投壶袅而脱误不接者天为之笑所以为电 【神仙传】 
 虹霓说
虹阳气之动也虹攻也纯阳攻阴之气也 【释名】 雄曰虹雌曰蜺旧说虹常双见鲜盛者雄其闇者雌也一曰赤白色谓之虹青白色谓之蜺 【埤雅】 晋陵薛愿义熙初虹饮其釜愿辇酒灌之随咽便吐金满器于是灾弊日袪 【异苑】 
 霜说
秋三月青女乃出降以霜雪 【青女乃霜神青腰玉女司霜雪者淮南子】 豊山有九锺霜降而自鸣 【山海经】 邹衍事燕惠王左右谮之系于狱仰天而哭盛夏为之降霜 【淮南子】 驷见而霜陨 【国语】 
 露说
阳气散为雨露 【大戴礼】 甘露者仁泽也其凝如脂其美如饴一名天酒 【晋中兴书】 汉武帝有仙掌承露饮之 【本纪】 
 雪说
雪雾雨之征也寒则为雪雨雾冻凝者皆由□发不由天降 【论衡】 草木花多五出雪花独六出 【韩诗□□】 正月三白田公笑吓吓西北人谚曰要宜麦见三白 【朝野佥载】 晋州萧至忠畋游见一老麋哀请黄冠者黄冠曰若令滕六降雪巽二起风即萧君不复猎矣 【幽恠录】 
 冰说
积冰曰凌冰壮曰冻冰流曰澌冰解曰泮 【风俗通】 光武至蓟上遣王霸往视滹沱河还曰冰牢可渡果可乘 【本纪】 
 雨说
雨水从云下也 【释名】 太平之时五日一风十日一雨 【王充论衡】 赤松子神农时雨师 【列仙传】 西海上有人乘白马朱鬣白衣玄冠从十二童子驰马如飞名曰河伯使者其所至之国雨水滂沱 【神异记】 中和三年浙西天鸣如转磨云而雨占曰云而雨是谓天泣 【五行志】 梁大同中甞骤雨殿前往往有杂色宝珠梁武帝观之有喜象虞奇因上瑞雨颂云飞甘洒润玉散珠联 【初斈记作鲁昂道】 
 霰说
雨与雪杂下曰霰 【尔雅】 相彼雨雪先集维霰 【诗】 
 雹说
雹雨雪也从雨包 【说文】 嵩山有大蜥蜴数百吐雹 【夷坚】 
　　天文名数
 两仪
天 【其气轻清其形圜属阳而动】 　地 【其气重浊其形方属阴而静】 
 两曜
日 【太阳之精人君之象】 　月 【太阴之精后妃之象】 
 三光
日　月　星辰
 三台
上台　中台　下台
</div>
    <div class="pagination">
<span class="current-page">1</span><a href="事林广记前集_page2.html">2</a><a href="事林广记前集_page3.html">3</a><a href="事林广记前集_page4.html">4</a><a href="事林广记前集_page5.html">5</a><a href="事林广记前集_page6.html">6</a><span>...</span><a href="事林广记前集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
