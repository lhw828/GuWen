<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 201 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 201 页/共 331 页</h1>
    <div class="content">　　【朱子语类】
　　浙间只是权谲功利之渊薮，三二十年后其风必炽，为害不小，某六七十岁，居此世不久，旦夕便死，只与君子在此同说，后来必验。
　　财用之薮
　　【苏东坡集】
　　乞降韩缜状：太山宁化之间，山林饶富财用之薮也。其材木薪炭，足以供一路，麋鹿雉兔，足以饱数州。
　　言谈之薮
　　【马明叟实宾录】
　　晋裴顾乐广尝与之清言，欲以理服之。而顾辞论丰博，广笑而不言，时人谓言顾为言谈之林薮。
　　中官区薮
　　【唐书】
　　《吐突承璀传》：宣宗时，诸道岁进阉儿号私白，闽岭最多，后皆任事，当时谓闽为中官区薮，前汉注云，闽本蛇种，故以其字从虫。
　　许尾反文薮
　　【唐皮日休集】
　　如京使金，紫光禄大夫检校司，兼御史大夫上柱国河东县开国伯食邑九百户。柳开撰。读皮子丈其目曰薮，凡薮者泽也，又曰渊薮也。以其事物萃集之也。古国之大，各有薮焉。鲁大野，晋大陆，秦扬阝夸，宋孟诸，楚云梦，吴越具区，齐海隅，燕昭余祈，郑圃田，周焦护，皆为薮也，谓是地之广故以名之也。鲁、晋、秦、宋、楚、吴越、齐、燕、郑、周、分里之不同，各名以异之焉。然一天地矣，予谓皮子之名薮也。疑为以其文之众作之薮也。又疑为若鲁、晋、秦、宋、楚、吴越、齐、燕、郑、周，以其文类不同，各为薮也。是文之类虽不同，而曰薮，亦若鲁、秦、宋、楚、吴越、齐、燕、郑周之薮，虽异总一天地也。都以文而统之，是曰：文薮也，疑而爱之。观其首又无所序说，遂尽而读之，见其薮之为意也。霍山为贼之薮，首阳为碑之薮，隋鼎为铭之薮，易商君传为赞之薮，周昌相赵为论之薮，陵母为颂之薮，心为箴之薮，移成均博士为书之薮，三羞为诗之薮，薮之于文，不文不可尽举，若九讽，十原，决疑，杂者之类也。约其名几尤者，例而取之也。谓赋下题名也。大野之下，国之薮焉。霍山之下，文之薮也。孰谓皮子文薮之义。不曰：是乎？将不曰是，即不在此而在于彼也。传者得以取义焉。
　　走走及奔马
　　【吴越春秋】
　　庆忌僚，子也，勇为人所闻。走及奔马。
　　【北史魏伊馥传】
　　馥少勇健，走及奔马，善射力曳牛却行。
　　【隋书】
　　麦铁杖骁勇有膂力，日行五百里，走及奔马，每以渔猎为事不治产业。
　　【新唐书】
　　高开道传：开道沧州阳信人，世煮盐为生，少越勇，走及奔马。《史敬奉列传》敬奉为朔方军牙将入虏，以功实封五十户，敬奉延陋类不胜衣，其走及奔马，挟鞍勒以上，而后羁带之了。弓矢在手，前无疆敌。
　　【陆游南唐书】
　　《李元清传》元清越捷善走能及奔马。
　　【五代史】
　　《弘肇传》：弘肇字化元，郑州荣泽人也。攵王田米本田家，弘肇少游侠无行，拳勇健步，日行二百里，走及奔马。晋陈安字虎侯，骁壮果毅，武干过人，多力善射，持七尺刀贯甲，走及奔马。赵刘灵阳平人也。年二十馀，常厮后于县，走及奔马。王进走及奔马。周太祖时至彰德节度，徒以疾足善走而秉旄节。
　　【太平御览】
　　俗说曰：桓公豹奴善骑乘，亦有极快马。时有一诸葛郎，自云能走，与马等，桓车骑以百疋布置埒头，令豹奴乘，与诸葛竟走，先至者得布。便俱走，诸葛常与马齐，欲至埒头，去布三丈许，诸葛一透坐布上。遂得之。《抱扑子》曰：柠丁吕切，又音褚。木实之赤者，饵之一年，老者少。昔道士梁须年七十服之，年百三十岁，能夜书，走及马。
　　走及奔鹿
　　【太平御览】
　　唐彬，字儒宗，鲁国邹人也。少便弓马，好游猎，身长八尺，走及奔鹿，强力绝人。
　　走及獐鹿
　　【鲁女生别传】
　　鲁女生，长乐人也。少好学道，初服饵胡麻，乃求绝谷八十馀年，日更少壮，面如桃花，日行三百里，走及獐鹿。
　　赤脚走
　　【五代史补】
　　王彦章之应募也，同时有数百人，而彦章求为长。众怒曰：彦章何人，一旦自草野中出，便欲居我辈之上，是不自量之甚也。彦章闻之，乃对主将指数百人曰：我天与壮气，自度汝等不及，故求作长耳。汝等咄咄，得非胜负将分之，际耶。且大凡健儿开口便言死，死则未暇。且共汝等，赤脚入棘针地走三五遭，汝等能乎？众初以为戏，既而彦章果然，众皆失色，无敢效之者。太祖闻之，以为神人。遽擢用之。
　　释车下走
　　【韩子】
　　《齐景公游少游传》：骑从中来谒曰：晏婴疾甚且死，恐公后之。景公遽起，传骑又至。景公曰：趋驾，烦且之乘便驺子韩枢御之，行数百步，以马为不进，尽释车而走，以烦且之良，而驺子韩枢之巧，而以为不如下走也。
　　与节而走
　　【左传】
　　齐景公谓陈乞曰：吾欲立舍何如？陈乞曰：君欲立，臣请立之。陈乞欲言不可，恐景公杀阳生。阳生曰：吾闻子将不立我也。陈乞曰：吾不立子者，所以生子也。与之玉节而走之。节，信也。
　　弃国而走
　　【类说】
　　鲁哀侯弃国而走齐，齐侯曰：君何年之少而弃国之早。对曰：臣始为太子，多谏臣，臣受而不用也。人多爱臣，臣爱而不近也。犹秋逢恶于根本，而爱于枝叶秋风一起，根且拔矣。
　　窃宝而走
　　【公羊传】
　　定公曰：阳虎窃宝玉而走。
　　捉发走出
　　【左传】
　　僖卫叔武将沐，闻君至而喜，捉发走出，前驱射而杀之。
　　掩耳而走
　　【左传】
　　昭公七年，荀跞以晋候之命唁公。且曰：寡君使跞以君命讨于意如，意如不敢逃死，君其入也。公曰：君惠顾先君之好，施及亡人，将使归粪除宗祧以事君。则不能见夫人已。所能见夫人有如河，夫人，谓李孙也。荀跞掩耳而走。
　　逾墙而走
　　【史记】
　　《甘茂传》：甘茂对秦武王曰：鲁人有与曾参同姓名者杀人，人告其母，母织自若。顷之一人又告之，母织尚自若。顷之一人又告之，母投杼下机，逾墙而走。
　　奏事还走
　　【史记】
　　周昌常入奏事，高帝方拥戚姬，昌还走。帝逐得骑昌顷问曰：我何如主也？昌仰曰：桀纣主也。
　　扌舍船步走
　　【太平御览】
　　《江表传》曰：陆逊破刘备于夷陵，备扌舍船步走，烧破铠以断道，使挽车走入白帝。
　　引兵退走
　　【资治通鉴】
　　唐懿宗咸通十年，庞勋作乱，其将孟敬文守丰县，狡悍而兵多，谋贰于勋，自为符讠千。勋闻之，会魏博攻丰，勋遣腹心将，将三千人助敬文守丰，敬文与之约，共击魏博军，且誉其勇，使为前锋，新军既与魏博战，敬文引兵退走。新军尽没，勋乃遣使绐之曰：王弘立已克淮南，留后欲自往镇之。悉召诸将，欲撰一人可守徐州者，敬文喜。即驰诸彭城，未至城数里，勋伏兵擒之，辛酉杀之。
　　弃城而走
　　【唐李文公集】
　　《杨烈妇传》：厥自兵兴，储蓄山积，货财自若，冠胄服甲，负弓矢而驰者。不知几人，其勇不能以守，其忠不能以死，弃其城而走者有矣。若杨氏妇人也。孔子曰：仁者必有勇，杨氏当之矣。
　　引兵南走
　　【续蒙求】
　　《四夷附录》：晋开运二年，契丹南掠出。帝遣张从恩安审琦、皇甫遇等御之，遇前渡漳水，遇契丹战于榆林，几为所虏。审琦从后求之，契丹望见尘起，谓救兵至，引去。而从恩畏去。不敢追，亦引兵南走黎阳。
　　黥面纵走
　　【契丹志】
　　太宗会同十年，辽伐晋，断晋粮道，及归路，获晋民，皆黥其面曰：奉敕不杀。纵之南走，运夫在道，遇之皆弃车惊溃。
　　奔走无射
　　【礼记】
　　《祭统》：六月丁亥，公假于大庙。公曰：叔舅乃祖庄叔左右成公。成公乃命庄叔随难于汉阳，即宫于宗周，奔走无射。注：射，厌也，言庄叔常奔走至劳苦而不厌也。正义曰：言孔达随难于汉阳，及即宫于宗周，常奔走劳苦无厌倦。
　　三节以走
　　【礼记】
　　玉藻凡君召以三节，二节以走，一节以趋。在官不俟屦，在外不俟车。注：节所以明信也，使使召臣急则持三，缓则持一。周礼曰：镇圭以檄守，其馀未闻也。如今汉使者持之节。
　　庶人走
　　【书】
　　《胤征》：乃季秋月朔辰弗集于房，瞽奏鼓，啬夫驰，庶人走。
　　曳兵而走
　　【孟子】
　　王好战，请以战喻，填然鼓之，兵刃既接，弃甲曳兵而走。
　　三战三走
　　【史记】
　　管仲曰：吾尝三战三走，鲍叔不以我为怯，知我有老母也。
　　闵王步走
　　【刘向新序】
　　齐闵王亡，居卫昼日步走，谓公玉丹曰：我已亡矣，而不知其故，吾所以亡者，其故何哉？公玉丹对曰：臣以王为已知之矣，故尚未之知邪，王之所以亡者，以贤也。以天下之主皆不肖，而恶主之贤也。因与合兵，而攻王，此王之所以亡也。闵王慨然太息曰：贤固若是其苦邪。
　　韩王亡走
　　【史记】
　　《韩王信传》：信故韩襄子孽孙，汉二年立为韩王，三年信守荥阳。及楚败荥阳，信降楚，已而得亡，复归汉，汉复立为韩王。上以信材武，诏从王太原。上书曰：国被边匈奴数入，晋阳去塞远，请治马邑。上许之，乃徙治马邑。秋匈奴冒顿大围信，信数使使胡求和解，汉发兵救之，疑信数间使二心，使人责让信，信恐诛，因与匈奴约共攻汉，反以马邑降胡，击太原。七年上自击破信军，信亡走匈奴。十一年春，故韩王信复与胡骑入居参合，距汉，汉使柴将军击之，遗信书曰：今王以败亡走胡，非有大罪，急自归。信报曰：仆之思归，如痿人不忘起，盲者不忘视也。势不可耳，遂战，柴将军屠参合斩韩王信。
　　北走南走
　　【资治通鉴】
</div>
    <div class="pagination">
<a href="永乐大典残卷_page200.html">上一页</a><span>...</span><a href="永乐大典残卷_page196.html">196</a><a href="永乐大典残卷_page197.html">197</a><a href="永乐大典残卷_page198.html">198</a><a href="永乐大典残卷_page199.html">199</a><a href="永乐大典残卷_page200.html">200</a><span class="current-page">201</span><a href="永乐大典残卷_page202.html">202</a><a href="永乐大典残卷_page203.html">203</a><a href="永乐大典残卷_page204.html">204</a><a href="永乐大典残卷_page205.html">205</a><a href="永乐大典残卷_page206.html">206</a><span>...</span><a href="永乐大典残卷_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
