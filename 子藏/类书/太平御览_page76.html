<!DOCTYPE html>
<html>
<head>
    <meta charset="UTF-8">
    <title>太平御览 - 第 76 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 76 页/共 737 页</h1>
    <div class="content">《左传》曰：蔡昭侯为两佩与两裘以如楚，献一佩一裘于昭王。子常欲之，不与。三年止之。蔡侯归及汉，执玉而沉曰：“余所济汉而南者，有若大川。”
又曰：楚国方城以为城，汉水以为池。
又曰：吴师伐郢，楚子常济汉而阵，自小别至于大别。
《蜀志》曰：少府王谋等上言，前襄阳男子张嘉、王休献玉玺，玺潜汉水，於深渊晖景烛曜，玺光彻天。
孙岩《宋书》曰：汉中成固县汉水岸际，有异声如雷，俄顷岸崩，有铜钟十二出自潜壤，体制既精，扣之清响。
《韩诗》曰：郑交甫过汉皋，遇二女妖服，佩两珠，交甫与之言，曰：“愿请子之佩。”二女解佩与交甫而怀之，去十步探之则亡矣，回顾二女，亦即亡矣。
《水经注》及《山海经》注云：汉水出陇坻道县れ冢山，初名漾水，东流至武都沮县，始为汉水，东南至葭萌，与羌水合，至江夏安陆县名沔水，故有汉沔水之名。（即周昭王溺于此处。）又东至竟陵，合沧浪之水，（即屈原遇渔父处。）又东过三ㄛ，水触大别山南，而入江也。（庾仲雍《汉水记》曰：汉水出广汉，漾水出陇西，东流至武都而与汉水合。沔水出武都沮县，亦与汉水相合。）又东为沧浪之水，过三ㄛ，至于大别，南入于江，东汇泽为彭蠡，东为北江，入于海是也。（汇，回也。音胡贿反。言汉水合大江，回流入彭蠡泽，东北至南徐州，名为北江而入海。）
又曰：沔水东经万山北，山下有潭，中有杜元凯碑。元凯好尚後名，作两碑并述己功，一碑立岘山，一碑沈此潭中。曰：“千载之後，何知不深谷为陵也。”
又曰：汉东经西城县故城，为湍，洪波漭荡，氵崩浪□颓，古耆旧言，有奋望涛直上至此曝鳃，因以名湍焉。
又曰：汉水经西城县故城南，又东为龙泉，泉上有胡鼻山，石类胡人鼻故也。下临龙井渚，泉深数丈。
盛弘之《荆州记》曰：沔水隈潭极深，先有蛟为害，邓遐为襄阳太守，拔剑入水，蛟绕其足，遐自挥剑截蛟数段，流血丹水，勇冠当时。于後遂无蛟患。
又曰：荆蕴玉以润其区，汉含珠而清其域。
《梁州记》曰：汉水发源陇西氐道县之れ冢山，东至于夏口合江，绵带四州之域，经途五千馀里，谓之沔水。
《水经》曰：沔水出武都沮县东浪谷中。注曰，一名沮水，以其初出沮洳然也。
《淮南子》曰：汉水重安而宜竹箭。
卷六十三　地部二十八
河南诸水
孝水
《山海经》曰：平逢山西十里山，其阳多雩孚之玉，俞随之水出于其阴，北流注于，世谓之孝水也。
潘岳《西征赋》曰：澡孝水以濯缨，嘉美名之在兹。
橐水
《陕县图经》曰：橐水，即鲁水也。西北入城，百姓赖之，呼为利人渠是也。又按《唐史》云：武德元年，陕东道行台金部郎中长孙操，自郡东又引水入城，以代井汲，百姓赖之，与上渠俱利于民。
涑水
《十道志》曰：涑水，亦名襄水。荆楚之地，水驾山而上者，皆呼为襄，襄上也。今土人呼为涑水，上流亦呼为襄，名即无定，故陆澄《地理志》曰：“襄阳无襄水也。”又按《襄沔记》曰：“中庐有涑水注于沔，此水中有物，如三四岁小儿，膝头如虎掌，爪常没水中，出膝头示人，小儿不知者欲弄之，辄便啖人。或人有生得者，摘其鼻，可小小使之，名曰水虎。”
菊花源
《荆州记》曰：菊花源傍悉生芳菊，被径浸潭，流其滋液，水极芳馨。谷中有三十馀家，不穿井，仰饮此水，上寿二三百，中寿百馀，其七八十者，犹不为寿。夫菊能轻身益气，令人久寿，于此有征矣。又後汉胡广，字伯始，为侍中，久患风羸，南归饮此水，遂瘳焉。
氵蚩水
《传》曰：晋阳处父侵蔡，楚子上救之，与晋夹氵蚩而军。
《水经》曰：氵蚩水，出南阳鲁阳县西之尧山。
张衡《南都赋》曰：“其川渎则氵蚩澧泺氵尽，发源岩穴，布漫汗，漭沆洋溢，总激急趋，箭驰风疾。”
又曰：氵蚩水又东南迳昆阳县故城。昔汉光武与王寻、王邑战于昆阳，败之，败走者相腾践，奔殪百馀里，会大雨如注，氵蚩川盛溢，虎豹皆股战，士卒争赴，溺死者以万数，水为不流。王邑、严尤、陈茂轻骑，皆乘尸而渡。
澧水
《说文》曰：澧，水出南阳雉衡山，东入汝。
《山海经》曰：葛山，澧水出焉，（音礼）东流于余泽，其中多六足鱼。
《汉书地理志》曰：充县历山，澧水出焉。
又《离骚》云：沅有芷兮澧有兰是也。
又有澹水。王仲宣《赠孙文始诗》云：“悠悠澹澧”是也。（澹水，澧水。）
汝水
《说文》曰：汝水，出弘农卢氏还归山，东入淮。
《春秋说题辞》曰：汝出猛山，汝之为言女也。
宋均注曰：女取其生孕也。
《毛诗》曰：汝坟，道化行也，文王之化，行乎汝坟之国。
《水经》曰：汝出河南梁县勉乡西天息山。注曰：《地理志》云：出高陵山，即猛山也。亦言出鲁阳县之大猛山。《博物志》云：出燕泉山。并异名也。
《东观汉记》曰：傅俊从上迎击王莽二公于阳关，汉兵反走，还到汝水，上于水岸以手饮水，澡颊尘垢，谓俊等曰：“今日罢倦甚，诸卿宁惫耶？”
颍水
《说文》曰：颍，水出颍川阳城乾山，东入淮，豫州浸也。
《水经注》曰：颍有三源，右水出阳乾山之颍谷，中水出导源少室，左水出少室南溪。
《汉书》曰：灌夫，颍川人，宗族豪横颍人。谣曰：“颍川清，灌氏宁；颍水浊，灌氏族。”
《韩子》曰：郑人有卜子，妻市买鳖，归过颍川，以鳖为渴，饮之，遂失鳖。
《吕氏春秋》曰：汤让天下於卞随，卞随自投于颍水。
丹水
《汉书》曰：高祖入关，王陵起兵丹水以归汉。
《水经》曰：丹水，出京兆上洛县蒙岭山，至丹水县入于氵勺。
《吕氏春秋》曰：尧有丹水之战，以服南蛮。注曰：水出丹鱼，先夏至十日夜伺之，鱼浮水侧，赤光上照如火，网而取之，割其血以涂足，可以步行水上，长居渊中。
《尚书》逸篇曰：尧子不肖，舜使居丹渊为诸侯，故号曰丹朱。
《六韬》曰：尧伐有扈，战于丹水之浦。
白水
《水经》曰：白水，出朝阳县西，东流过其县南，至新野县东入于涓。
《东观汉记》曰：光武皇考，封南阳之白水乡。
《庄子》曰：两神女于白水之上，禹过之而趋曰：“治天下奈何？”女曰：“股无，胫不生毛，手足胼胝，何足以至？”
灌水
《水经注》曰：灌水经蓼县，褚先生所谓神龟出于江灌之间是也。
氵曾冰
《说文》曰：氵曾水，出郑国。
《水经注》曰：氵曾水，出郐城西北鸡络坞下，东南流入洧。（氵曾字今作溱。）
《诗》曰：子惠思我，褰裳涉溱。子不我思，岂无他人。
又曰：溱与洧，方涣涣兮。士与汝，方秉简兮。（溱洧郑两水名。简，兰。）
《孟子》曰：子产听郑国之政，以其乘舆济人於溱洧。
洧水
《说文》曰：洧水，出颍川阳城山，东南入颍。
《水经》云：出密县马岭山。注云：洧别源也。
《诗》曰：子惠思我，褰裳涉洧。子不我思，岂无他士。
《传》曰：郑大水，龙斗于时门之外洧渊。（时门，郑城门也。）
京水
《水经注》曰：京水，发源京县黄堆山东，亦名祝东，泉势沸涌，状若鼎扬扬，俗谓之京水也。
索水
《水经注》曰：索水，出京县西南嵩渚山，与关水同源分流，即古旃然水也。《左传》谓楚伐郑，次旃然，即此水名。
《史记》曰：汉王败于彭城，韩信击破楚兵于京索间，以故项羽不能西。
濮水
《说文》曰：濮水，出东郡濮阳，南入钜野。
《水经》曰：瓠子河，东北过禀丘县为濮水。
《史记》曰：晋平公令师涓鼓琴未终，师旷止之曰：“亡国之音也。”平公曰：“是何道出？”答曰：“此师延所作也，与纣为靡靡之乐，武王伐纣，师延东走，自投濮水之中，故闻此声必于濮水之，先闻此声者国削。”问，果于濮上得之。
《庄子》曰：庄子钓于濮水，楚王使大夫二人先焉，曰：“愿以境内为累。”庄子持竿不顾也。
陨石水
《水经注》曰：睢阳有陨石水，一名漆沟。《左传》云：“陨石于宋五，陨星也。”故老云：此水有时竭涸，五石存焉，故名陨水，石坠处为泽。
吕梁水
《述征记》曰：彭城吕县有吕梁水，则《庄子》所称丈夫水也。
《列子》曰：孔子观吕梁，悬水三十亻刃，流沫三十里，鼋鼍鱼鳖不能游之，见一丈夫游之，数百步而出，被行歌。
豪水
《水经注》曰：壕水，出阴陵县之阳亭北小屈石穴，北注于淮。
《庄子》曰：庄子与惠子游于豪梁水上。
氵反水（匹万切）
《水经注》曰：氵反水出阴沟，至浚仪县北，入睢水。注云：阴沟，即浪荡渠也。亦言氵反受旃然水。（字今作汴。）又云：丹沁乱流，于武德绝河南，入荥阳合氵反，故氵反兼丹水之称。河沛水断，氵反承旃然而东。自王实灌大梁，水出县南而不经其北，夏水洪泠，则是渎津通故渠，即阴沟也。於大梁北，又曰浚水矣。故《陈留风俗传》云浚水迳其北者也。
睢水
《汉书》曰：项羽与汉王战于灵壁东，汉军大败，睢水为之不流。
又《地理志》曰：睢水首受陈留县浪荡渠。
《水经》曰：睢水，东迳睢阳县，又东过相县南，当萧县南，入于淮。
又曰：睢水，又东经睢阳县故城南，积而为蓬洪泽也。
又《九州要记》云：睢阳水在宋城西。
又云：涣水经新城南，又东南合明沟水。
</div>
    <div class="pagination">
<a href="太平御览_page75.html">上一页</a><span>...</span><a href="太平御览_page71.html">71</a><a href="太平御览_page72.html">72</a><a href="太平御览_page73.html">73</a><a href="太平御览_page74.html">74</a><a href="太平御览_page75.html">75</a><span class="current-page">76</span><a href="太平御览_page77.html">77</a><a href="太平御览_page78.html">78</a><a href="太平御览_page79.html">79</a><a href="太平御览_page80.html">80</a><a href="太平御览_page81.html">81</a><span>...</span><a href="太平御览_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
