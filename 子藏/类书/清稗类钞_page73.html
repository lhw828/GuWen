<!DOCTYPE html>
<html>
<head>
    <meta charset="UTF-8">
    <title>清稗类钞 - 第 73 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 73 页/共 432 页</h1>
    <div class="content">
　　方是时，寇踞苏、杭久，城外村聚焚掠殆尽，鸡豚之类，亦皆断种，寇日用所需，悉以重价买之于江北。于是江北诸贫民，率以小舟载杂货渡江，私售于寇。有张秃子者，夫妇二人，操是业最久，寇尤信之，予以小旗，有寇之境，无不可至。乔闻之，乃使人传贞人命，召张妻入内与语，使买江北诸物。往来既审，乃密以情告，谋与俱亡。乘寇酋赴湖州，佯言己生日，醉诸侍者以酒，而夜抱阿九登张舟以遁。舟有寇旗，无谁何者，安稳达江北。而张夫妇意乔居寇中久，必有所赍，侦之无有，颇失望，乃载之扬州，鬻乔于娼家，乔不知也。娼家率多人篡之去，乔仍抱阿九不释，语娼家曰：「汝家买我者，以我为钱树子耳。此儿死，我亦死，汝家人财两失矣。若任我抚养此儿，则我故失行之妇，岂当复论名节。」娼家然之。乔居娼家数年，阿九亦长成。乔自以缠头资为束修，俾阿九从塾师读。俄而寇平，乔自蓄钱偿娼家，赎身，挈阿九归松江，从其兄弟以居。阿九长，为娶妇，乃复设祭拜其舅姑与夫曰：「曩奉命存孤，幸不辱命。然妇人，究以节为重，我一妇人始为寇之贞人，继为娼，尚何面目复生人世乎？」遂缢而死。

　　安月娥着艳名

　　安月娥，江宁人，巧龄、巧珠之假母也，为秦淮妓。粤寇未至时，齿尚穉，颇着艳名。有自号煮石顽仙者，赏之，赠以《一萼红》云：「称芳名，是广寒旧队，小谪下瑶京。蛾样犹纤，蟾辉未满，神采先放光明。曾学过霓裳法曲，串新声呖呖妒啼莺。靥笑添涡，眉修露慧，睇转流情。悞到团圆时候，劝灵娥珍重，莫堕愁城。荳蔲含香，芙蓉作蕊，烦恼何苦相萦。须记着前身小影，伴青天碧海耐凄清。留待梯云客至，唤取卿卿。」咸丰癸丑，江宁陷，月娥避至他处。乱平，始归，六代莺花，都非畴昔，遍访当年姊妹，率皆玉碎珠沉，自顾马齿亦加长矣。旧居牛市水阁，尚存废址，牵萝补屋，粗作安排。所欢某二尹久定终身，而业已床头金尽，不得已，补缀筝琵，重为荡妇。幸而歌喉未改，节拍分明，迥非时下雏鬟所能企及。因此招之侑酒者，不以色选而以艺登，且重其为京帮，生涯颇不落寞。每当酒阑夜永，与二三熟客，谈白下往日风光，真如天宝宫人说开元遗事也。

　　陆兰英垂髫名重

　　陆兰英，江宁人，为陆二养女。陆二者，秦淮名妓，豪华奢靡，倾动一时。所居画阁红楼，珠帘绣幕，为北里之冠。江宁某方伯公余退食，常过其家，爱其屋宇轩敞，谈风月于此，会衣冠亦于此。时值上恬下嬉，见者习惯自然，了不为怪。兰英方在垂髫，得假母提唱，名颇重，江督陆建瀛之公子最昵爱之。咸丰癸丑，江宁陷，避居姑苏，门前车马，不异当年。姑苏再陷，遂转徙无定所。其后重至秦淮，眉棱翠偃，鬓影蓬飞，秋娘老矣。赁居石坝街烟局后，湫隘嚣尘，不洁已甚，每有博徒隶役过往，名流因以绝迹，匪特憎其齿之暮也。

　　袁雅琴色艺超伦

　　袁雅琴，嘉兴人，本姓王，宦裔也。父曾官奉贤县丞。咸丰庚辛粤寇之乱，年甫六龄，散失无归，为乳媪所鬻，遂隶乐籍。而色艺超伦，丰姿绰约，素妆淡服，情韵天然。客有过而访之者，一见即泊然静坐，不轻言笑。或戏谓之曰：「卿胡为有名士风？」雅琴曰：「余本非此中人，断不久恋于此，亦何必效章台习气耶？」客默然。

　　韵珊美艳绝伦

　　大文宝，字韵珊，江宁良家女。以粤寇之乱，随母避杭州，转徙至沪，遂落平康籍。年四十，美艳绝伦。沪为商埠，巨贾麕集。时江、浙犹未克复，两省豪贵多寄居。于是名大噪，门前车马如织，而韵珊独敬礼文士，视市侩蔑如也。时沪之乐户在洋泾浜，有数千家，多苏人，习尚柔靡。韵珊独以俊爽胜，名在苏帮上，与黄爱卿、小桂珠相伯仲。

　　同治庚午，韵珊归金陵，杜门谢客，惟名流文酒之会，招之必至，不取缠头赀。所居曲房绮闼，香炉茗椀，位置楚楚。一日，进香清凉山，为一素不识者所侦知，驰数十骑随之，绕佛殿三匝，不能礼拜，急登舆归。秦淮兵燹之后，河房虽未复旧，而灯舫较盛于前。韵珊每值夏夕，独坐凉篷，悬灯数盏，及名人书画，以枣花帘障之，供建兰、茉莉盆，旁侍一女童，时徜徉于青溪、长板间，见者疑为神仙，可望而不可即也。惟性孤傲，颇以标格自矜，非其意所属者，虽以厚币招之，不往。

　　大金凤举止温雅

　　大金凤，扬州人，齿稍长，丰致嫣然，举止温雅，工于应对，知音识曲，能豪饮，居江宁淮清桥察院之东偏。同治初，以久经咸丰兵燹，旧院遗址，无可寻觅，即利涉桥、文德桥一带，所谓「丁字帘前落日放船好」之诸名胜，亦皆鞠为茂草。女闾丛集钓鱼巷，湫隘已甚，名流望而却步。大金凤家独室宇精洁，无纤尘，笛床琴几，位置不俗。起坐一小楼，钟山岚翠，扑入帘桁间，如在画图中也。

　　岳兰史媚慧

　　兰史，岳姓，小字凤，苏州望亭农家女。父为布客，挈凤寓吴郡，其大父仍乡居。咸丰庚申，兵燹中父殁，凤随母至沪，时年十龄许耳。客至，恒避匿不出，有喜其聪慧者，聒而与语，辄登榻蒙被卧。沪有清河叟赏之，欲购为媵，未谐，赠以金，使迁居城北。母见其姿首明艳，谓可作钱树子，使习歌舞应客。未逾年，声名大噪。凤眉目如画，体裁适中，寡言笑，而媚慧，善伺人意。又举止倜傥，不喜作儿女态，工心计，多亿中。倾慕者掷缠头鉅万，以得一颦笑为幸，而凤犹少所许可也。

　　某提督自津抵沪，啖以重金，拒之。谋刼之，辄以计免。其心属者为某贵介。同治壬申，以五千金为聘，许之。其大父犹未知其为章台柳也，坚欲其归以字乡人，遂辗转不就。而凤亦旋悔，放浪江湖者半年许。癸酉春，重游沪渎，年逾笄，名益盛，高轩过客以不见为耻，选色征声，非凤也，弗乐也。是年秋，忽置酒召所知，掩泣而言曰：「余以一身历花月刼者十载，诲盗诲淫，此间不宜居矣，将归老茅屋，请从此辞。」各赠一小影为别。明日，尽室他徙矣。

　　李芸负盛名

　　同治壬申，大校书李芸者，年齿稍长，凤韵超侪偶。僦屋江宁莫愁湖畔，编竹为篱，泊然雅素，抚琴洗研，晏如也。初未知名，吴门秦钟吾过江访艳，赠之以诗，书于冷金笺，芸粘于围屏，以碧纱笼之，于是名倾白下。惟性极高傲，苟不当意，虽贵客大贾，不纳也。时江左章台，竞尚华靡，芸虽负盛名，独莳花种竹，非文酒之燕不预。有妹曰绿媛，姿容慧丽，较芸尤艳。而善为酒纠，并善诙谐，辞意之间，翩翩有致，兼工箫笛，发声清越，足以怡情，士林称之为双绝，不诬也。

　　张少卿色艺冠一时

　　同治时，张文达公之万自闽浙总督任告终养，奉母夫人居苏州之湖院。文达少年科第，又雅善词翰，兼擅丹青。时吴下名妓有张少卿者，色艺冠一时，尝为花榜状头。文达时召至府第，令奏技，兼以佐莱衣之乐，尝笑谓之曰：「吾与汝皆状元，洵为一时佳话。」偶集《四书》作对赠之曰：「少之时不亦乐乎，卿以下何足算也。」时以为名对。

　　少卿擅名既盛，所得缠头金无算。有某者，云系江南候补道，瞰其多金，因至苏，盛饰甘辞诱之，遂娶归。无何，偶假小过谪之，闭诸一室而括取其资。少卿单衣出走，复至苏。诸少年闻之，争为醵赀，得数千金，即为营置香巢，宾客之盛，与昔无异。然少卿意终郁郁，未几死。

　　陆爱宝楚楚可怜

　　陆爱宝，苏州阊门外之湖田人，云鬟雾鬓，楚楚可怜。至沪，隶籍金玉堂，为酒纠。同治癸酉冬，堂不戒于火，歌扇舞衫，付之一炬，乃僦居于法租界。一椽风月，半世莺花，思欲择人而事，绝少知音。且在堂时，负带挡赀百数十金，既为祝融所毁，院中姊妹风流云散，衣饰皆以带挡折除。鸨母以其独居无偶，遂偕吕宋人以计篡之去，闭置空屋中。吕宋人者，鸨倚之如左右手，藉以索债取偿者也。爱宝有前时所审客某，具豪侠气，能急人之急，闻耗，遽报总巡捕。总巡捕曰：「是不可为训。」亟破关出之。

　　妓为情死

　　合肥李某赴江宁乡试，刻苦读书，不与诸恶少酒食征逐。刘壮肃公铭传时在宁，尝清晨至各寓觇之，归而叹曰：「莘莘士子，多无大志，红日在窗，尚高卧未起，其余则在钓鱼巷宿妓未归耳。独某某已执笔属文，凝神尽思，误以角黍濡墨中，犹以为入糖盘也。」一日，为友人强拉入曲院，有名妓见而爱之，愿从为小星。某迫于家庭，势不可，然又不能绝之而去，特假宴客，令妓取琵琶度曲。曲半，某起如厕，出门策骏马，飞奔而去，遗书绝之。妓日夕郁郁，竟呕血死。

　　香云为徐宗海所眷

　　香云为光绪初汉皋有名妓，武昌人。媚眼流波，长眉入鬓，慧中秀外，冠绝一时。富商贵介，招妓侑觞者，辄乐就之。以是征歌佐酒，殆无虚日。香云亦身价自高，龌龊浮浪子，视之蔑如也。所与往来者，多名下士，酒阑灯炧，惟事谈诗问字，语不及私。湘阴徐宗海茂才尤与之善，以终身为订，尝曰：「若得负郭田数十亩，环植桑柘，结庐其中，竹篱茅屋，淡泊自甘，妾为蓄蚕织缣，以纳太平之租，暇则茗碗炉香，读书作画，花开月上，陪君小饮，此乐虽神仙不易也。」宗海然之，日夕筹赀，谋为之脱籍。假得同学友三百金，与鸨商，鸨必却取盈，香云乃出私蓄畀之，已有成说。一夕，宗海寓庐不戒于火，一切荡然。香云知之，恚而病。宗海之父得耗，寄书促速归，乃走辞香云，时已病不能起，相见执手，呜咽不作一语。别后十日而死，比宗海至，已葬于北郊矣。宗海特赠沉香木，觅巧匠镌小像，置于小盦，撰长联以挽之。上联云：「试问十九年磨折，却苦谁来？如蜡自煎，如蚕自缚，没奈何罗网频加。曾语予云，君固怜薄命者，忍不一援手耶？呜呼！亦足悲矣。忆昔芙蓉露下，杨柳风前，舌妙吴歈，腰轻楚舞。每值酡颜之醉，常劳玉腕之扶，广寒无此游，会真无此遇，天台无此缘。纵教善病工愁，怜渠憔悴，尚恁地谈心永夜，数尽鸡筹，怎能忘袅袅娉娉齐齐整整。」下联云：「不图三两月欢娱，竟抛侬去，问鱼常杳，问雁常空，料不定琵琶别抱。然为卿计，尔岂昧夙根者，而肯再辱身也。若是，殆其死乎！至今荳蔲香消，蘼芜路断，门犹崔认，楼已秦封。难招红粉之魂，枉堕青衫之泪，少君弗能祷，精卫弗能填，女娲弗能补。但愿降神入梦，与我周旋，更大家稽首慈云，乞还鸳牒，或有个夫夫妇妇，世世生生。」

　　徐瑞卿创小双挡

　　徐瑞卿，沪妓也。蓄雏姬二，年仅十二三，教之歌，既成，名之曰自鸣钟、八音琴，使侍客。每应召，则二雏偕，各歌一曲，谓之小双挡。其后则仅以一雏侑觞矣。

　　王翠云丰姿绰约

　　王翠云，扬州人。其父以贾吴门迁吴，继以忧死，母鬻之章台，遂至沪。时为光绪初，艳名大噪，为此中巨擘。丰姿绰约，性格温和，征歌选舞者多乐就之。一夕，客设席于房，拈阄藏钩，已近酒阑。有客继至，则素与翠云相昵者，亦设席于听事，飞花赌酒，其兴方酣，翠云爰舍房中之客而往就焉。顷之，房中之客屡唤，而云不来，欲行，而云又不送，意颇近于负气者。既撤筵，客散，侍婢规之，意谓待客之道，宜两得其中。云怒呵之，谓渠非出赀与吾落籍者，吾何惜焉。婢喃喃不止，云大怒曰：「我今即不作此生涯，奈我何！」婢见不可劝，悄然自睡。云思之，益忿，潜服紫霞膏而寝。次晨，婢入房视之，于纱幮外见其似裸卧者，婢曰：「早凉如是，可卸却单衫耶？」抚之，则玉体冰矣。

　　德仙欺金某

　　光绪初，鄞人金某至沪，眷妓德仙。德仙籍维扬，意殊落落，异吴中人之缠绵旖旎，盖习与性成也。两月余，买笑钱约银币三百圆，而德仙落寞殊甚，盖以金面麻而黑，貌实不扬故也。尝曰：「人生贵及时行乐，虽金多如季子，亦难甘此面目，与同衾枕。金银我请所固有，嗅之不馨，握之辄冰，何肯以此易彼哉！」

　　一夕漏三下，金以归途遥远，将寄宿，两有成言。逾时客至，德仙毁前约。金以为见金夫不有躬也，谓德仙曰：「卿能图今夕之欢，以遣良宵风月，中秋节届，当薄具二十金，聊助花粉费。」不允，谓将期诸异日。阅三日，瞰亡而往，则德仙方留客宿。客固美少年，翩翩浊世佳公子也。金相形见绌，因悟德仙奚落之由，急袖金往曰：「今已矣，繁华梦醒矣，除夜度资外，备犒使银币四圆。」旧例，房中仆妇与堂外纪纲，各分其半，德仙悉以给臧获，另嬲金畀以银币四圆。金未应，德仙曰：「尚需与汝索节费耳。」金曰：「汝鸳梦同人，而蝇头逐我，此款已同落花流水，一笔勾销矣。」德仙无言，遽披其颊。沪俗素恶此，谓非吉征，金邀多人与议，德仙匿不与面，鸨请肆筵谢过，乃寝。

　　双鸳为吴樵珊所眷

　　光绪初，沪有名妓双鸳者，肤色黑，而光艳绝人，人谓之墨芙蓉，盖媚猪之俦也。其家在沪之东村，初甚贫，以针黹度日，后为陆媪所见，谓其母曰：「尔家有钱树子，何忧为！」母惑之，因卜居于城，偶遇大贾，骤获不赀。吴樵珊尝狎之，时双鸳已厌风尘，意将择人而事，嘱樵珊至其母家。越数月，樵珊往访，天台路歧，竟迷前踪，乃徘徊久之，惆怅而返。

　　林爱官为雍某所眷

　　林爱官，江宁人，本良家女，幼失怙恃，为其戚所鬻，入青楼。光绪初，为妓于沪，年二十余，风格温重，寡言语，不喜妆饰。与长安雍某遇，一见如故，遂私订终身。雍故翩翩书记也，以力薄，不能为之脱籍。荏苒数年，雍不能离林，林亦不能离雍。雍之友陈某者，素挥霍，悦林之貌，求通燕好，不可，强以鸨母命，林不能却。比入帷，林扃户出刃，向陈长跪而请曰：「妾本薄命，生死不足重轻，所以苟延有待者，以虽隶烟花，尚复贞一、君家拥花围柳，何处不逢佳丽，若必挟制以言欢，则欲污吾身，请污吾刃。」言讫，以刃置妆台，陈哑然曰：「予固知尔之钟情于雍，然彼力薄不济，奈何？」曰：「不济，则以死继之。不然，怀此刃何为者？」陈乃慨然曰：「尔识雍，予岂不识雍哉？」于是启户遽出，乘夜挟雍至林所，出所带金条脱两枚付鸨母，谓之曰：「林不尔向矣，舍女而取金，尔之见机也。如不从，曷观此刃！」鸨母无奈，遂以归雍。

　　小玉红如太原公子

　　小玉红，六合人，转徙扬州。光绪初，年十三，至江宁，慧眼修蛾，天然韶秀，雏发未燥，盘辫插花，丰姿殊韵绝也。两颧微高，而其隽逸之气，如太原公子裼裘而来，自不可掩。又如高秋健鹘，乍得新霜，分外神俊。至其柔腻熨贴，则飞鸟依人，明月入怀，别有一种风致。

　　素娟秀色可餐

　　素娟，海陵人，光绪初之秦淮妓也。声价至高，而性情闲逸。所居临桃叶渡，每日晓妆初罢，手扶纶竿，倚槛垂钓。人见之，如烟笼白芍药，柔荏清艳，殆鲜其伦，有谓其秀色可餐，真得山川灵气者。秦淮灯舫盛时，游女如云，贵家眷属爱素娟婉丽，时招同游，院中人尤羡慕之。

　　王宝珠颀立亭亭

　　王宝珠，钱唐人，幼为父母鬻于江宁王姓家。年十六，丰肌秀骨，两靥微涡，颀立亭亭，有玉树临风之致。曲师导学琵琶，并度曲，意不屑也。所居小楼一角，房栊幽静，贵游文酒之宴，坐无宝珠，不乐也。

　　蘅香举止潇洒

　　蘅香，扬州人，光绪初之秦淮妓也。举止潇洒，落落有大家风。爱作淡妆，无抹脂障袖之习。工度昆曲，意气豪宕，高响遏云。时江宁宴会，以药倦斋为最盛，幕客寓公之逭暑消寒者，均集于此。每集，蘅香必与。惟既与诸名流游，遂高自位置，俯视一切，硕腹贾无从望见颜色。因此所如不合，郁郁不得志，遇有高会，辄以酒浇块垒，一举数十觥。醉后耳热，按拍悲歌，听者至为之掩泪。

　　凤仙谈秦淮旧事

　　光绪初，秦淮有校书曰凤仙者，色艺可人。以忤当道，避难出奔，辗转至杭州，江秋珊、杨桂峯、张初白、汪兰生、朱砚臣诸名流皆眷之，每宴集，辄招以侑酒。癸未十二月十九日为东坡生日，砚臣招同人集于其居之乐山草堂，作消寒第五集，凤仙与焉。秋珊、桂峯与谈秦淮旧事，娓娓不倦，大有天宝宫人之感。秋珊因作三绝句以赠之，诗云：「已过当筵酒十分，忽闻兰麝吐清芬。好花先献东坡佛，不是朝云即暮云。」「风前弱柳鬬腰肢，正值盈盈十五时。妾是桐花郎是凤，江东罗隐漫题诗。」「何处乌衣认画梁，一双幺鸟喜收香。坐中尚有江南客，曾识当年哈意娘。」「哈意珠为咸丰时秦淮妓院八仙之一，秋珊、桂峯皆曾见之。秋珊，旌德人，桂峯，上元人，故曰江南客也。」

　　李如兰为三人所眷

　　秦淮有名妓李如兰者，扬州产也，美而艳，慧而辩，与吴志甫善。吴以富着称，未半载，缠头之费所耗不赀，日必过之，每设宴，则必偕其友孙纯伯往。孙貌美年少，不一月，李与之昵矣。孙之中表兄周玉如者，富家儿也，与吴亦相识，慕李名，一日，丐孙挈之往，李亦倾心焉。自是而李之妆阁，恒有吴、孙、周三人之踪迹。然李之室多，客至，每异其室，不谋面也。

　　久而为吴所知，欲诇之。一日，往候于门，则孙至，吴乃出而觅周，遇焉。三人者乃相将入室，坐定，吴语之曰：「吾辈皆相知，独乐不如众乐也。今将置酒，且痛饮，赏心乐事，诚无逾于此也。」孙、周唯唯而已。日晡，乃命酌，三人入席，各据一方，上吴，左孙，右周，而李坐于下。酒数巡，吴语李曰：「吾三人皆为卿之莫逆交，彼此爱情，孰为最？」李目吴而大笑曰：「君。」李言时，潜于案下以左足蹴孙，右足蹴周。至是而吴意谓君之一字，脱口而出，不假思索，诚中形外，自必属意于我矣，孙、周各受其足之蹴，则亦自以为为其所钟情者也。
</div>
    <div class="pagination">
<a href="清稗类钞_page72.html">上一页</a><span>...</span><a href="清稗类钞_page68.html">68</a><a href="清稗类钞_page69.html">69</a><a href="清稗类钞_page70.html">70</a><a href="清稗类钞_page71.html">71</a><a href="清稗类钞_page72.html">72</a><span class="current-page">73</span><a href="清稗类钞_page74.html">74</a><a href="清稗类钞_page75.html">75</a><a href="清稗类钞_page76.html">76</a><a href="清稗类钞_page77.html">77</a><a href="清稗类钞_page78.html">78</a><span>...</span><a href="清稗类钞_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
