<!DOCTYPE html>
<html>
<head>
    <meta charset="UTF-8">
    <title>骈志 - 第 32 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 32 页/共 67 页</h1>
    <div class="content">　　又王致之为桓温画扇悮落墨因作駮牛甚妙
　　宿其下十日
　　宿其傍三日
　　隋唐嘉话阎立本家代善画至荆州张僧繇见之曰定虚得名耳明日更往曰名下定无虚士坐卧观之留宿其下十日不能去
　　又率更令欧阳询行见古碑索靖所书驻马观之良乆而去数百步复还下马伫立疲则布毯坐观因宿其傍三日而后去
　　阎立本悔画
　　陆鸿渐毁茶
　　旧唐书阎立本善图画工于冩真秦府十八学士图及贞观中凌烟阁功臣图并立本之迹也时人咸称其妙太宗尝与侍臣学士泛舟于春苑池中有异鸟随波容与太宗击赏数赐诏座者为咏召立本令冩焉时阁外传呼云画师阎立本时已为主爵郎中奔走流汗俯伏池侧手挥丹粉瞻望座賔不胜媿赧退诫其子曰吾少好读书幸免面墙缘情染翰颇及侪流惟以丹青见知躬役之务辱莫大焉汝冝深诫勿习此末伎立本为性所好欲罢不能也及为右相与左相姜恪对掌枢宻恪既歴任将军立功塞外立本惟善于图画非宰相之器故时人以千字文语曰左相宣威沙漠右相驰誉丹青
　　唐书陆羽字鸿渐性嗜茶着经三篇言茶之原之法之具尤偹犬下益知饮茶矣时鬻茶者至陶羽形置炀突间祀为茶神有常伯熊者因羽论复广着茶之功御史大犬李季卿宣慰江南次临淮知伯熊善煮茶召之伯熊执器前季卿为再举杯至江南又有荐羽者召之羽衣野服挈具而入季卿不为礼羽愧之更着毁茶论其后尚茶成风时回纥入朝始驱马市茶
　　魏文帝善弹棊
　　王僧防善累棊
　　博物志魏文帝善弹棊能用手巾角时有一书生又能低头以所着葛巾角撇棊　世説曰弹棊始自魏宫内妆奁戯也文帝于此技亦特好有客自云能帝使为之妙逾于帝
　　南史王僧防累十二博棊既不坠落亦不重作
　　拾子如龙鳯形
　　下子成一首诗
　　酉阳杂爼晋鸠摩罗什与人碁拾敌死子空处如龙鳯形
　　棊天洞览王勃围棋率下四子成一首诗勃犹诧之向人曰吾目夺造化虽一时之间百用亦可
　　捶钩者非钩无察
　　承蜩者唯蜩之知
　　庄子大马之捶钩者年八十矣而不失毫芒大马曰子巧与有道与曰臣有守也臣之年二十而好捶钩于物无视也非钩无察也是用之者假不用者也以长得其用而况乎无不用者乎物孰不资焉　注曰大马大司马也江东三魏之间谓鍜为捶钩剑名又仲尼适楚出于林中见痀偻者承蜩犹掇之也仲尼曰子巧乎有道耶曰我有道也吾六月累丸二而不坠则失者锱铢累三而不坠则失者十一累五而不坠犹掇之也吾处身也若厥株拘吾执臂也若槁木之枝虽天地之大万物之多而唯蜩翼之知吾不反不侧不以万物易蜩之翼何为而不得孔子顾谓弟子曰用志不分乃凝于神其痀偻丈人之谓乎
　　偃师所造倡者
　　马钧所作木人
　　列子周穆王西廵狩越昆仑不至弇山反还未及中国道有献工人名偃师穆王荐之问曰若有何能偃师曰臣惟命所试然臣已有所造愿王先观之穆王曰日以俱来吾与若俱观之翌日偃师谒见王王荐之曰若与偕来者何人耶对曰臣之所造能倡者穆王惊视之趣步俯仰信人也巧夫顉其頥则歌合律捧其手则舞应节千变万化惟意所适王以为实人也与盛姬内御并观之技将终倡者瞬其目而招王之左右侍妾王大怒立欲诛偃师偃师大慑立剖散倡者以示王皆傅防革木胶漆白黑丹青之所为王谛料之内则肝胆心肺脾肾肠胃外则筋骨肢节皮毛齿髪皆假物也而无不毕具者合防复如初见王试废其心则口不能言废其肝则目不能视废其肾则足不能步穆王始悦而叹曰人之巧乃可与造化者同功乎诏贰车载之以归
　　魏志注人有上百戯者能设而不能动也帝以问马钧可动否对曰可动帝曰其巧可益否对曰可益受诏作之以大木雕构使其形若轮平地施之潜以水发焉设为女乐舞象至令木人击皷吹箫作山岳使木人跳丸掷剑縁絙倒立出入自在百官行署舂磨鬭鸡变巧百端【评曰倡者假矣谁知己之百骸九窍尽假也木人幻矣谁知己之声音笑貎悉幻也彼妄认四大为自身相六尘缘影为自心相者岂认幻化人亦真人耶】
　　鲁般刻木为仙
　　鲁般刻木为鹤
　　酉阳杂爼鲁般炖煌人未详年代巧侔造化尝作木鸢其父乘之至吴防吴人以为妖杀之般怨吴人杀其父于肃州城南作一木仙人举手指东南吴地大旱三年人曰般所为也于是赍物巨千谢之般为断其一手其月吴中大雨唐初工人尚祈祷其木仙述异记天姹山南峯昔鲁般刻木为鹤一飞七百里后放于北山西峯上汉武帝使人往取之遂飞上南峯往往天将雨则翼翅动揺若将飞奋
　　墨子为鸢一日而败
　　公输为鹊三日不下
　　韩子墨子为木鸢三年而成蜚一日而败弟子曰先生之巧至能使木鸢飞墨子曰不如为车輗者巧也用咫尺之木不费一日之事而引三十石之任致逺力多乆于岁数今我为鸢三年成蜚一日而败惠子闻之曰墨子大巧巧为輗拙为鸢
　　墨子公输子削竹木以为鹊成而飞之三日不下公输子自以为至巧子墨子谓公输子曰子之为鹊也不如翟之为车辖湏臾斵三寸之木而任五十石之重故所为巧利于人谓之巧不利于人谓之拙
　　三年而成楮叶
　　三年而成画荚
　　列子宋人有为其君以玉为楮叶者三年而成锋杀茎柯毫芒繁泽乱之楮叶中而不可别也此人遂以巧食宋国子列子闻之曰使天地之生物三年而成一叶则物之有叶者寡矣故圣人恃道化而不恃智巧
　　韩子客有为周君画荚者三年而成君观之与髹荚者同状周君大怒画荚者曰筑十版之墙凿八尺之牖而以日始出时加之其上而观周君为之望见其状尽成龙蛇禽兽车马万物之状备具周君大悦画荚之功非不微难也然其用与素髹荚同
　　羽人乗蠡舟　　　　越王铜船
　　神人乘漆舟　　　　廪君土船
　　拾遗记秦始皇好神仙有羽人乘蠡舟浮黑水而至者身长十丈编毛为衣两目如电方耳出于项间顔如童稚
　　三秦记太虚山上有池神人常乗漆船于其内今有故漆船在焉
　　交州记安定县有越王铜船潮退则见又隂雨日百姓樵采见铜船出水上
　　载记廪君之先五姓争之乃以土为船雕画之而浮水中曰若其船浮存者以为廪君务相船独浮于是遂称廪君乘其土船将其从卒当夷水而下








　　骈志卷十
<子部,类书类,骈志>
　　钦定四库全书
　　骈志卷十一
　　明　陈禹谟　撰
　　己部上
　　推终始五徳之运
　　陈终始五徳之传
　　史记驺衍睹有国者益滛侈不能尚徳若大雅整之于身施及黎庶矣乃深观隂阳消息而作怪迂之变终始大圣之篇十余万言其语闳大不经必先验小物推而大之至于无垠先序今以上至黄帝学者所共术大并世盛衰因载其禨祥度制推而逺之至天地未生窈不可考而原也先列中国名山大川通谷禽兽水土所殖物类所珍因而推之及海外人之所不能睹称引天地剖判以来五徳转移治各有冝而符应若兹【大并世盛衰者索隐曰言其大体随代盛衰观时而説事】
　　汉书鲁人公孙臣上书陈终始五徳传言汉土徳时其符黄龙见当改正朔易服色事下张苍苍以为非是罢之其后黄龙见成纪于是文帝召公孙臣以为博士草立土徳时歴制度更元年苍由此自诎谢病称老【师古注曰传谓传次也】
　　羲和浴日
　　羲和浴月
　　山海经东南之外甘水之间有羲和之国有女子名曰羲和方浴于甘渊羲和者帝俊之妻生十日【言生十子各以日名名之故言生十日数十也】　郭氏传羲和盖天地始生主日月者也故启筮曰空桑之苍苍八极之既张乃有夫羲和是主日月职出入以为晦明又曰瞻彼上天一明一晦有夫羲和之子出于汤谷故尧因此而立羲和之官以主四时其后世遂为此图作日月之象而掌之沐浴运转之于甘泉中以效其出入汤谷虞渊也所谓世不失职耳　又有人反臂名曰天虞有女子方浴月帝俊妻常羲生月十有二此始浴之
　　占风铎
　　相风旌
　　开元遗事云唐岐王宫中于竹林内悬碎玉片子每夜闻玉片子相触之声即知有风号占风铎
　　又五王宫中各于庭中立长竿挂五色旌于竿头旌之四垂缀以小金铃有声即使侍从者视旌之所向可以知四方风候
　　鑚燧改火
　　浚井改水
　　礼仪志夏至日浚井改水冬至日鑚燧改火可去温病也
　　正旦献鸠
　　正旦献雀
　　列子邯郸之民以正月之旦献鸠于简子简子大悦厚赏之客问其故简子曰正旦放生示有恩也客曰民知君欲放之故竞而捕之死者众矣君而欲生之不若禁民勿捕捕而放之恩过不相补矣简子曰善孔丛子邯郸民以正月旦献雀干赵王而缀以五防王大悦申叔告子顺子顺曰王何以为也对曰正旦放之示有生也子顺曰此委巷之鄙事非先王之法且又不顺夫雀者取其名则宜受之于上不宜取之于下一国之王受民雀将何悦焉
　　七日曝书
　　七日晒衣
　　崔寔四民月令七月七日曝经书设酒脯　又世説郝隆七月七日见隣人皆曝晒衣物隆乃仰卧曝腹于庭曰我曝腹中书
　　竹林七贤传阮咸好酒而贫旧俗七月七日法当晒衣诸阮庭中烂然莫非绨锦咸时总角乃竪长竿标大布犊鼻于庭中　又杨园苑疏太液池西有武帝曝衣阁常至七月七日宫女出后衣登楼曝之
　　河神劈山
　　山神劈流
　　西京赋注云华山对河东首阳山黄河流于二山之间古语云此本一山当河河水过之而曲行河神巨灵以手劈开其上以足蹈离其下中分为两以通河流今岳上有指掌之形首阳山下足迹亦存焉水经注庐山有神庙甚神能分风劈流住舟遣使行旅之人过必敬祀而后得去故曹毗咏云分风为二劈流为两
　　圣人窟
　　君子济
　　水经注河水北出虞山东南经傅岩歴傅説隐室前俗名之为圣人窟傅岩东北十余里即巅軨坂亦谓之軨桥傅説佣隐止息于此
　　又昔汉桓帝十三年西幸榆中东行代地洛阳大贾赍金货随帝后行夜迷失道往投津长曰子封送之渡河贾人卒死津长埋之其子寻求父丧发冢举尸资费一无所损其子悉以金与之津长不受事闻于帝曰君子也即名其津曰君子济
　　智水
　　愚山
　　水经注谷水出汉北即智水也北发听山山下有穴水穴水东南流歴平川中谓之智郷水曰智水川有唐公祠唐君字公房城固人也学道得仙入云台山合丹服之白日升天鸡鸣天上狗吠云中唯以鼠恶留之鼠乃感激以月晦日吐肠胃更生故时人谓之唐鼠也公房升仙之日壻之行未还不获同偕云路约以此川为居言无繁霜蛟虎之患其俗以为异因号为壻乡故水亦即名焉
　　又时水西北迳黄山东又北歴愚山山东有愚公冢时水又屈而迳杜山北有愚公谷齐桓公时公隐于溪隣有认其驹者公以与之山即杜山之通阜以其人状愚故谓之愚
　　火井煑盐
　　石矿成铁
　　华阳国志临卭县西南二百里本有卭民秦始皇徙上郡实之有布濮水从布濮来合火井江有火井夜时光映上照民欲其火先以家火投之顷许如雷声火熖出通耀数十里以竹筒盛其光藏之可拽行终日不灭也井有二水取井火煑之一斛水得五斗盐家火煑之得无几也
　　又古石山有石矿大如蒜子火烧合之成流支铁甚刚因置铁官有铁祖庙祠汉文帝时以铁赐侍郎邓通假民卓王孙岁取千疋故王孙货累巨万亿邓通钱亦尽天下又台登县有孙水一曰白沙江入马湖水山有砮石火烧成铁刚利禹贡厥贡砮是也
　　斯调国火洲
　　昆仑墟火山
　　异物志斯调有火洲在南海中其上有野火春夏自生秋冬自死有木生于其中而不消也枝皮更活秋冬火死则皆枯瘁其俗常冬采其皮以为布色小青黑若尘垢汚之便投火中则更鲜明也
　　搜神记昆仑有炎火之山山上有鸟兽草木皆生于炎火之中故有火浣布非此山草木之皮枲则其鸟兽之毛也汉世西域旧献此布中间乆絶至魏初时人疑其无有文帝以为火性酷烈无含生之气着之典论明其不然之事絶智者之听乃明帝立诏三公曰先帝昔着典论不朽之格言其刊石于庙门之外及太学与石经并以永示来世至是西域使至而献火浣布焉于是刋灭此论而天下笑之　神异经曰南荒之外有火山长三十里广五十里其中皆生不烬之木昼夜火烧得暴风不猛猛雨不灭火中有鼠重百斤毛长二尺余细如丝可以作布常居火中色洞赤时时出外而色白以水逐而沃之即死绩其毛织以为布　傅子曰汉桓帝时大将军梁冀以火浣布为单衣常大防賔客冀阳争酒失杯而污之伪怒解衣曰烧之布得火炜煜赫然如烧凡布垢尽火灭粲然洁白若用灰水焉
　　盐田
　　盐池
　　述异记曰河东郡有一大泽泽中产盐引水沃之则自成号曰盐田取之无尽不沃则无也
　　又张掖有盐池自然生盐其盐多少随月增减
　　非停午夜分不见曦月
</div>
    <div class="pagination">
<a href="骈志_page31.html">上一页</a><span>...</span><a href="骈志_page27.html">27</a><a href="骈志_page28.html">28</a><a href="骈志_page29.html">29</a><a href="骈志_page30.html">30</a><a href="骈志_page31.html">31</a><span class="current-page">32</span><a href="骈志_page33.html">33</a><a href="骈志_page34.html">34</a><a href="骈志_page35.html">35</a><a href="骈志_page36.html">36</a><a href="骈志_page37.html">37</a><span>...</span><a href="骈志_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
