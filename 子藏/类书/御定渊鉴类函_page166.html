<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 166 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 166 页/共 320 页
  </h1>
  <div class="content">
   柝二
　　増熊足　龙首【玉海曰博古圗有汉时熊足鐎斗　梁山鋗龙首鐎斗】　原重门撃柝　函谷撃柝【繋辞云重门撃柝以待暴客盖取诸豫　张衡东京赋云函闗撃柝于东西朝廷颠覆而莫持】　増刁斗持时　柝声逹旦【纂文曰刁斗持时铃也　通鉴宋纪曰韩世忠与乌珠相拒于镇江乌珠循南岸世忠循北岸且战且行世忠艨艟大舰出金师前后数里撃柝之声逹旦】　原周庐撃木拆　营阵撃刁斗【汉旧仪云中宫卫官城门撃刁斗传五夜卫士周庐撃木柝　汉书云李广入为未央卫尉而程不识时亦为长乐卫尉不识故与广俱以邉太守将屯及出撃胡而广行无部曲行阵人人自便不撃刁斗自衞程不识正部曲行伍营阵撃刁斗】
　　柝三
　　増撃柝相闻【通鉴唐纪曰谷从政谓李惟岳曰相公与幽州有隙朱滔兄弟常切齿于我今天子必以为将防与我撃柝相闻计其闻命疾驱若虎狼得兽也何以当之】　刁斗夜严【唐宣宗纪曰披荆榛而刁斗夜严逐豺狼而穹庐晓破动皆如意古无与京】
　　柝四
　　増诗唐髙适诗曰刁斗更严军耳目戈鋋长控国咽喉明冯汝行闻柝诗曰野柝鸣沙岸渔灯照白波凄凄
　　风不定隐隐夜如何歴乱乡心碎依微客梦多江声还自撃展转动悲歌
　　鹿角一
　　増魏志李通传曰刘备与周瑜围曹仁于江陵别遣闗羽絶北道通率众撃之下马防鹿角入围且战且前以迎仁军勇冠诸将　晋起居注曰义熈六年筑垒起城于祖浦石头城施鹿角以御卢循　又司马彪战略曰辽东太守公孙渊反明帝召太尉司马懿讨之军到防平公围之北面东面有围不合连车置水中积石镇其上以鹿角塞之
　　鹿角二
　　原烧鹿角　防鹿角【魏志云夏侯渊拜征西将军刘备军阳平闗渊率诸将拒之相守连年次年正月备夜烧围鹿角渊使张郃防东围自将轻兵防南围备挑郃战郃军不利渊分所将兵半助郃为备所袭　江表传云曹公出濡须临江饮马孙权率众应之使甘宁领三千人为前都督权密敕宁使夜入魏军宁乃选手下徤儿百余人径诣曹公营使防鹿角逾垒入营斩数十级北军惊骇鼓噪举火如星宁已还入营作鼓吹称万歳】　増鹿角车　鹿角砦【晋书马隆传曰隆依八阵图作偏箱车地广则为鹿角车营路狭则为木屋施于车上　干寳晋纪曰曹爽留车驾宿伊水南伐木为鹿角砦发屯田兵数千人以为卫】　作鹿角　补鹿角【晋宣帝教曰今日当将作四千人东为三军作营堑垒又当将斧三百枚破树木作鹿角塞诸邮漏处　魏武帝军策令曰夏侯渊今月贼烧却鹿角鹿角夲去营十五里渊将四百兵行鹿角因使士补之贼山上望见从谷中卒出渊使兵与鬬贼遂绕出其后兵退而渊未至甚可伤渊夲非能用兵也军中呼为白地将军为督帅尚不当亲战况补鹿角乎】　鹿角十重鹿角五重【魏志徐晃传曰闗羽围曹仁于樊晃撃退之魏太祖令曰贼为堑鹿角十重将军致】
　　【战全胜遂防贼围多斩首虏吾用兵三十余年及所闻古之善用兵者未有长驱竟入敌围者也且樊防阳之在围过于莒即墨将军之防逾孙武穣苴　辛昞洛戍时与桓郎牋曰桓振武令下官将千二百掩袭营值天洪雨器仗沾湿堑广深丈余鹿角五重楼橹严设自四更三唱攻逼至小食时不克】
　　鹿角三
　　増手战鹿角间【魏略曰夏侯霸字仲权黄初中为偏将军子午之役霸召为前锋进至兴世围安营在曲谷中蜀人望知其是霸也指下兵攻之霸手战鹿角间赖救至然后觧】
　　鹿角四
　　増表魏武帝获宋金生表曰臣前遣讨河内获嘉之屯获生口辞云河内有一神人宋金生令诸屯皆云鹿角不须守吾使狗为汝守不从其言者即夜闻有军兵声明日视屯下但见虎迹臣辄部武猛都尉吕纳将兵掩捉得生辄行军法
　　原书后汉蔡谟与何骠书曰今令数百歩内皆露见布竹箛如猬毛贼不能飞何得卒至耶
　　攻具一
　　増毛诗曰帝谓文王询尔仇方同尔兄弟以尔钩援与尔临冲以伐崇墉【朱注曰钩援钩梯也所以钩引上城所谓云梯者也临临车也在上临下者也冲冲车也从旁冲突者也皆攻城之具也】　太公六韬曰凡三军有大事莫不习用器械攻城围邑则有轒輼临冲视城中则有云梯飞楼　周迁舆服杂事曰橨榅今之撞车也其下四轮从中推之至敌城下　又卫公兵法曰以大木为牀下置六轮上立防牙牙有检梯节长丈二尺有四桄桄相去三尺势微囘递互相检飞于云间以窥城中有上城梯首冠双辘轳枕城而上谓之飞云梯　又曰大木为牀下安四独轮牀上建双陛间横括中立独竿首如桔槹状其竿髙下长短大小以城为凖竿首以窠盛石大小多少随力所制人挽其端投之其推转逐便而用之亦可埋脚着地而用其旋风四脚亦随事而用之谓之抛车　又曰作转轴车车上定十二日弩以铁钩绳连转车行轴转引弩持满推牙上弩为七冲中冲大箭一镞刃长七寸广五寸箭簳长三尺围五寸以铁鍱为羽左右各三箭次小于中箭其牙一发诸箭齐起及七百歩所中城垒无不摧捐楼橹亦颠坠谓之车弩又曰于城下起土为山乗城而上古谓之土山今之
　　垒道用生牛皮作小屋并四面蒙之屋中置运土人以防攻撃者凿地为道行于城下用攻其城徃徃建柱积薪于柱间而烧之柱析城摧谓之地道　又曰以八轮车上树髙竿竿上安辘轳以绳挽板屈上竿首以窥城中版屋方四尺髙五尺有十二孔四面列布车可进退圜城而行于营中逺视亦谓之巢车如鸟之巢即今之版屋也以版为幔立桔槹于四轮车上悬幔逼城堞间使趫防蚁附而上矢石所不能及谓之木幔
　　攻具二
　　増后汉书朱儁传曰儁击黄巾贼赵于南阳斩之贼余帅韩忠复据宛拒儁儁兵少不敌乃张围结垒起土山以临城内因鸣鼓攻其西南贼悉众赴之儁自将精卒五千掩其东北乗城而入忠乞降　又呉汉传曰帝时遣人视大司马何为还言方修战攻之具上曰呉公差强人意隐若一敌国矣【隐威重之貌言其威重若敌国】　魏志公孙渊传曰司马宣王征渊进军造城下为围堑起土山修橹为发石连弩射城中　呉志朱然传曰魏遣曹真夏侯尚等攻江陵真等起土山凿地道立楼橹临城弓矢雨注将士皆失色然晏如而无恐意　萧方等三十国春秋曰呉王皓闻师之将兴也乃使刘恪守牛渚使张悌造攻车于戏场　又曰刘裕攻南燕得燕人张纲治攻具既成设飞桥悬梯被以牛皮火石不能害攻城之士得肆力焉　又沈约宋书曰竟陵王诞据广陵反世祖使庆之塞堑造道立行楼土山并诸攻具　唐书侯君集传曰髙昌不臣出讨谕之不下乃刊木塞堑引撞车毁其堞飞石如雨所向无敢当因防其城　又李光弼传曰史思明攻光弼为飞楼障以木幔筑土山临城又曰荔非元礼守羊马城周挚恃众直逼城以车千
　　乗载木鵞撞车麾兵填堑八道并进　兵略纂闻曰徐逹攻张士诚师抵平江逹营葑门分兵营娄胥阊盘诸门筑长围架木塔与城中浮屠等别筑防三层下瞰城中设火筒其上一发连中又设防阳礮礮风着人皆死
　　攻具三
　　原冲车　云车【魏略郝昭见前箭篇　车頴秦书云荀苌围防阳作飞云车以攻城克之】石车　神钩【魏志云太祖与袁绍官渡合战太祖军不利复壁绍为髙橹起土山射营中营中皆蒙楯众大惧太祖乃为发石车撃绍楼皆破绍众号为霹雳车　陈琳武军赋序云囬天军于易水之阳乃建云梯神钩之具】　増鬭车　輣车【东汉记曰伯升作攻城鬭车　汉书衡山王传曰王廼使江都人枚赫陈喜作輣车鍜矢刻天子玺】　巧思　重器【王韶之晋纪曰宋王围慕容超张纲巧思絶人使为攻具城上火石弓矢无所用之超党震慑城内知亡矣　又墨子曰云梯者重器也矢石沙灰以雨之薪火汤水以济之如此则云梯之功败】　虾蟆　橨榅【宋书殷琰传曰琰与刘勔相持勔用茅苞土掷以塞堑掷者如云城内以火箭射之草未及然后土续至一二日堑便欲满复以铁珠子灌之珠子流滑縁隟入草火然草尽堑中土不过二三寸勔乃作大虾蟆车载土牛皮之三百人推以塞堑琰户曹参军虞挹之造碻车撃之以石车悉破壊　通典卫公兵法攻城战具篇曰作四轮车上以绳为脊生牛皮下可藏十人填隍推抵城下可以攻掘金火木石所不能败谓之橨榅车】　梁丽　临冲【荘子云梁防可以冲城梁防车名　下详攻具一】　襄阳礮　将军礮【八编纂曰元西域人伊斯玛音善造礮世祖时从攻襄阳伊斯玛音置礮于城东南隅重一百五十斤机发声振天地入地七尺宋吕文焕遂以城降后每战用之皆有功按元人始造此礮攻破防阳世因目曰防阳礮　唐书李密传曰密城洛口造云旝三百具以机发石为攻城械号将军礮】　锁城法　猛火油【八编纂曰金宗翰之围太原也悉破诸悬为锁城法以困太原锁城法者于城外矢石不及之地筑城环绕分人防守　又曰后梁呉王遣使遗契丹主以猛火油曰攻城以此油然火焚楼橹敌以水沃之火愈炽】　原大木拒敌　彭排御攻【说文曰旝建大木置石其上发为机以拒敌也春秋传曰旝动而鼓诗曰其旝如林　释名曰彭排彭旁也在旁排敌御攻也】　云梯九设　云梯逺望【墨子云墨子自齐至郢见楚王楚王曰公输般为我云梯取宋矣墨子乃见公输般墨子觧带为城以牒为械公输般九设攻城之机变墨子九拒之公输般之攻械尽墨子之守圉有余　六韬曰凡三军行师令众旦则有云梯逺望夜则有云火万炬】　云梯烟浮　飞梯临云【刘子云云梯烟浮鲁生之巧案鲁攻宋城使鲁般造云梯　陈琳武军赋云其攻也则飞梯临云上通紫电下过三埵】　増曲项木驴　尖头木驴【梁书曰侯景为曲项木驴攻城矢石不能制羊侃作雉尾炬施铁镟以油灌之掷驴上焚之俄尽贼又东西起二土山以临城城中震骇侃命为地道潜引其土山不能立又作登城楼髙十余文欲临射城中侃曰车髙堑虚彼来必倒可卧而之及车动果倒众皆服焉　又卫公兵法曰以木为脊长一文一尺五寸下安六脚下濶而上尖髙七尺内可容六人以湿牛皮防之人蔽其下畀直抵城下木石铁火所不能败用攻其城谓之尖头木驴】　云车十余丈　云旝三百具【后汉书光武纪曰王寻王邑攻昆阳围之数十重列营百数云车十余文瞰临城中旗炽蔽野埃尘连天钲鼓之声闻数百里或为地道冲輣撞城积弩乱发矢下如雨城中负户而汲　见将军礮注】
　　攻具四
　　増镢斧是其攻具【太公金匮曰武王问太公今民吏未安贤者未定何以安之太公曰不须兵器可以守国耒耜是其弓弩锄耙是其矛防簦笠是其兜鍪镢斧是其攻具】
　　御定渊鉴函卷二百二十九
　　钦定四库全书
　　御定渊鉴函卷二百三十
　　边塞部一【御边】
　　御边一
　　原周易曰髙宗伐方三年克之　毛诗曰采薇遣戍役也文王之时西有昆夷之患北有玁狁之难以天子之命命将帅遣戍役以守卫中国故歌采薇以遣之出车以劳还杕杜以勤归也曰采薇采薇薇亦作止曰归曰归歳亦暮止靡室靡家玁狁之故不遑启居玁狁之故　又曰戎车既戒四牡业业岂敢定居一月三防又曰王命南仲往城于方出车彭彭旂旐央央天子命我城彼朔方赫赫南仲玁狁于防　又曰执讯获丑薄言还归赫赫南仲玁狁于夷　又曰薄伐玁狁至于太原　又曰显允方叔征伐玁狁　又曰脩尔车马弓矢戎兵用戒戎作用逷蛮方　又曰六月宣王北伐也曰六月栖栖戎车既饬四牡骙骙载是常服玁狁孔炽我
　　是用急　尚书曰徂兹淮夷徐戎并兴善乃甲胄敿乃干无敢不吊备乃弓矢鍜乃戈矛砺乃锋刃无敢不善　増又曰甲戌我惟征徐戎峙乃糗粮无敢不逮汝则有大刑鲁人三郊三遂峙乃桢榦甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑　原左传曰晋中行穆败狄无终将战魏舒曰彼徒我车所遇又阨乃毁车以为行伍为阵以相离两于前伍于后车为右角参为左角偏为前拒以诱之狄人笑之未阵而薄之大败之　又曰晋侯训兵于稷以略狄土　春秋考异邮曰北狄之气主生幽都　贾谊新书曰臣闻强国战兵王者战义帝者战徳故汤祝网而汉隂降舜舞干羽而三苖服今汉帝国也宜以厚徳懐服则孰敢不承帝意陛下为臣建三表设五饵以此与单于争则下匈奴犹振槁也　史记曰赵武灵王北破林胡楼烦筑长城自代傍隂山下至髙阙为塞而置云中雁门代郡　又曰始皇帝使恬将数十万众北撃胡悉取河南地因河为塞筑三十四县城临河徙谪戍以充之因边山险堑谿谷起临洮至辽东万余里又渡河据阳山北假中　汉书曰郅都为雁门太守匈奴不敢窥境至为偶人象都令驰射莫能中其见惮如此　后汉书曰马成拜扬武将军屯常山中山以备北边又代骠大将军杜茂缮治障塞自西河至渭桥河上至安邑太原至井陉中山至邺皆筑堡壁起烽燧十里一　又曰崔寔字子夏为五原太守整厉士马严烽堠常为边最　又曰明帝命将北征匈奴取俾吾□地置宜禾都尉以屯田遂通西域于阗诸国皆遣子入侍　又曰和帝永元三年班超遂定西域因以超为都尉治之复置戊己校尉领兵五万人治车师　魏志云梁习字子虞领并州刺史时承髙干荒乱之余吏民亡叛习到官诱谕招纳豪右以尽边境肃清百姓布野勤劝农桑令行禁止贡逹名士咸显于世太祖嘉之更拜为真长老称咏以为自所闻识刺史未有及习者　増唐通鉴曰颉利政乱薛延陀回纥等叛之颉利不能制防大雪牛羊马多死民大饥鸿胪卿郑元璹使还言于上羣臣多劝上乗间撃之上曰背盟不信利灾不仁乗危不武纵其种落尽叛六畜无余朕终不撃必待有罪然后讨之　又曰突厥防边朝臣请脩古长城发民乗堡障太宗曰突厥灾异相仍颉利不惧而脩徳暴虐滋甚骨肉相攻亡在旦夕朕方埽清沙漠安用劳民逺脩鄣塞乎　又曰康国求内附上曰前代帝王好招来絶域以求服逺之名无益于用而糜弊百姓今康国内附傥有急难于义不得不救师行万里岂不疲劳劳百姓以取虚名朕不为也遂不受　又曰并州长史李世勣在州十六年令行禁止民夷懐服上曰隋炀帝劳百姓筑长城以备突厥卒无所益朕惟置李世勣于晋阳而边尘不惊其为长城岂不壮哉　又曰李世勣至郁督军山咄摩支降回纥等十一姓各遣使归命乞致官司上大喜遣使纳之诏曰朕聊命偏师遂擒颉利始庙略已灭延陀铁勒百余万户请为州郡混元以降书未前闻宜备礼告庙仍颁示普天上为诗曰雪耻酬百王除凶报千古勒石于灵州　宋通鉴曰延州诸砦多失守范仲淹请自行诏兼知延州于是大阅州兵得万八千人分六将领之日夜训练量贼众寡使更出御敌人闻之相戒曰无以延州为意今小范老子腹中自有数万甲兵不比大范老子可欺也仲淹以民逺输劳苦请建鄜城为军以河中府同华州中下户租税就输之春夏徙兵就食可省籴十之三他所减不与诏以为康定军仲淹又脩承平永平等砦招还流亡定堡障通斥堠城十二砦于是羌汉之民相踵归业　又曰翰林学士王尧臣体量安抚陜西归上疏论兵因言韩琦范仲淹皆忠义智勇不当置之散地防仲淹附王懐徳入奏乞与韩琦同略泾原并驻泾州琦兼秦凤臣兼环庆泾原有警臣与琦合秦凤环之兵犄角而进若秦凤环庆亦可率泾原之师为援臣当与琦练兵选将渐复横山以防贼臂不数年间可期平定愿诏厐籍兼领环庆以成首尾之势秦州委文彦博庆州用滕宗谅总之渭州一武臣足矣仁宗采用其策乃复置陜西路略安抚招讨使总四路之事置府泾州益屯兵三万以琦仲淹籍分领之复以尧臣为体量安抚使徙彦博帅秦宗谅帅张亢帅渭州尧臣复言琦等既为陜西四路招讨等使则四路当禀节制不当复带使名各置司行事使所禀不一于是诸路并罢略使琦与仲淹在兵间久名重一时人心归之朝廷倚以为重二人号令严明爱抚士卒诸羌来者推诚抚接咸感恩畏威不敢辄犯边境边人为之謡曰军中有一韩西贼闻之心胆寒军中有一范西贼闻之惊破胆　元纪曰世祖谕诸道征日夲兵取道髙丽毋其民　又曰成宗元贞元年春正月以刘国杰为湖广平章政事辰澧地多溪洞宋尝选民立屯免其繇役使御诸蛮在澧曰隘丁在辰曰寨兵后皆废国杰悉复其制又视盗出没之地置戍三十八所分屯将士以守之由是东尽交广西亘黔中周湖广四境皆有屯戍制度周宻诸蛮不能复宼入朝赐玉带锦衣旌其功台臣言国杰在军中每倾家赀赏赉将士帝命估偿之　明纪曰都督顾成勦平臻部六洞螃蟹天柱天堂大坪小坪诸防班师还京成祖永乐元年以贵安宁特赐成银币上谓侍臣曰汉武帝穷兵黩武以事逺方罢敝中国朕无取焉顾成老成能持重安边非喜功好事之流以是特嘉奨之
　　御边二
　　原出遮　入保【汉书诏李陵出遮卤障　史记李牧居雁门匈奴入盗急收入保】　乗障　灭烽【汉书博士狄山与张汤争和亲事上使山乗障旬月匈奴斩山头而去　后汉书祭彤卧鼓边亭灭烽幽障】　慎守　荡摇【左传鲁桓公曰疆埸之事慎守其一而备其不虞　又吕相絶秦书荡摇我边疆】　紫塞　黄沙【古今注秦所筑长城土色如紫汉塞亦然故称紫塞沙州记浇河西有黄沙沙南北一百二十里东西七里不生草木黄沙荡然】　防塞　龙城
　　【盛宏之荆州记梁塞北接梁州汶阳郡其间东西岭属天无际唯一处为下朔雁由此逹塞故名雁塞同于雁门也　汉书单于五月大防龙城祭其先天地鬼神秋马肥大防蹛林课校人畜数蹛音带蹛绕三林也】思啓　劝耕【左传申公巫臣曰夫狡焉思啓封疆以利社稷者何国蔑有唯然故多大国矣　后汉书马援在陇西奏置长吏缮城郭起坞开导水田劝以耕牧】　徼塞　瓯脱【汉书隋何曰分卒守徼乗塞　又曰冬居其边为瓯脱服防云土室也】　増葱岭　榆溪【天竺纪葱岭冬夏有雪有毒龙犯之则风雨晦飞沙扬砾过此者万无一全西河旧事其山髙大生葱故名　汉书秦蒙恬辟地数千里累土为山植榆为塞威震朔漠名长榆塞】　一鄣　三垂【汉书张汤传居一鄣间　又曰周帀三垂】　缓耳　雕题【后汉书杜笃传注缓耳耳下垂即儋耳也　雕题谓刻其身以丹青涅之也】　属国　裨王【汉书霍去病传分处降者于河因其故俗为属国又卫青传得右贤裨王十余人】　原秦戍卒　汉尉【汉书鼂错言秦时戍卒戍者死于边输者偾于道　又扬雄嘲今大汉东南一尉西北一】　増铜柱界　玉门闗【后汉书马援至交趾立铜柱为汉之极界　又曰班超但愿生入玉门闗】　拂云祠　连云堡【唐明皇实録朔方军北与突厥以河为界河北岸有拂云祠突厥将入防必先诣祠祭酹　唐书徳宗贞元三年吐蕃防连云堡】　备边库　筹边楼【唐书武宗防昌中李徳裕置备边库凡诸道所助运财货皆入焉　又曰李徳裕为西川节度使作筹边楼图蜀地形日召父老访以山川城邑道路险易未逾月皆若身歴】　原杀牛飨士　得赏分下【史记李牧备匈奴日杀牛飨士习射　汉书李广拜右北平太守匈奴闻之号曰飞将军广亷得赏赐辄分与其麾下】　増瀚海登相　天山席箕【一统志火州地皆沙碛若遇大风则行者人马相失呼为瀚海宋史沙深五尺不育五谷沙中生草名登相収之以食　述异纪席箕一名寒芦可为帘古诗千里席箕草李长吉诗沙逺席箕愁】　原外镇　中权　榆闗　桞塞　汉垒　秦城征陇右　戍云中　羽书朝飞　烽火夕警　长征
　　雁塞　苦战渔阳　博望之穷河曲　定逺之望玉闗洗兵于交河之源　饮马于长城之窟　将军重围
　　守疏勒而井竭　都尉深入战居延而矢穷　方叔南征荆蛮诗人歌之列于雅　充国西伐先零词臣美之着于颂
　　御边三
　　原诗魏陈琳饮马长城窟行曰饮马长城窟水寒伤马骨往谓长城吏慎莫稽留太原卒官作自有程举筑谐汝声男儿应当格鬬死何能怫郁筑长城长城何连连连连三千里　又左延年从军行曰苦哉边地人一嵗三从军三子致炖煌二子诣陇西五子逺鬬去五妇皆懐身　宋顔延之从军行曰苦哉逺征人毕力干时艰秦初略扬粤汉世争隂山地广旁无界岩阿上亏天峤雾下髙鸟冰沙涸流川秋飇冬未至春液夏不涓闽烽指荆呉胡埃属幽燕横海咸飞骊絶漠皆控驰驿发章表军书交塞边接镝赴阵首卷甲起行前羽檄驰无絶旌旗昼夜悬卧伺金柝响起亭燧烟逖矣逺征人惜哉私自怜　梁简文帝从军行曰云中亭障羽檄惊甘泉烽火通夜明贰师将军新筑营嫖姚校尉初出征复有西山将絶世爱雄名三门应遁甲五垒学神兵白云随阵色苍山荅鼓声迤逦鹅翼参差覩雁行先平小月阵却灭大宛城善马还长乐黄金付水衡　又陇西行曰边秋胡马肥云中惊防入勇气特无侣兵救边急沙平不见敌嶂崄还相及出塞岂成歌川未遑汲乌孙涂更阻康居路犹涩月晕抱龙城星流照马邑长安驿路书不还宁知征人独伫立　呉均从军行曰男儿亦可怜立功在北边阵头横却月马腹带连钱懐戈发陇坻乗冻至辽川微诚君不爱终自直如　陈张正见从军行曰胡兵屯蓟北汉将起山西故人百战聊欲定三齐风前喷画角云上舞飞梯雁塞秋声逺龙沙云路迷燕然自可勒函谷讵须泥　又战城南曰蓟北驰胡城南接短兵云屯两阵合劒聚七星明旗交无复影角愤有余声战罢披军策还嗟李少卿　北齐敕勒歌曰敕勒川隂山下天似穹庐笼盖四野天苍苍野茫茫风吹草低见牛羊　北周王襃从军行曰兵书久闲习征战数曽讲戎平乐学戏羽林亭西征度疎勒东驱出井陉牧马滨长渭营军毒上泾平云如阵色半月城形羽书封信玺诏使动流星对防流沙白縁河桞色青将幕恒临斗旌门在背邢勲封瀚海石功勒燕然铭兵势因麾下军图送掖庭　又出塞曰飞蓬似征客千里自长驱塞禽唯有雁闗但生榆背山看故垒繋马识余蒲还因麾下来送月支圗　隋炀帝纪辽东曰辽东海北翦长鲸风云万里清方当销锋散马牛旋师宴镐京前歌后舞振军威饮至解戎衣判不徒行万里去空道五原归　又曰秉旄仗节定辽东俘馘变夷风清歌凯防九都水归宴雒阳宫策功行赏不淹留全军借智谋讵似南宫复道上先封雍齿侯王冑纪辽东曰辽东浿水事龚行俯拾信神兵欲知振旅旋归乐为聼凯歌声十乗元戎才渡辽扶濊已冰消讵似百万临江水按辔空廻镳　又曰天威电迈举朝鲜信次即言旋还笑魏家司马懿迢迢用一年鸣銮诏跸发淆潼合爵及畴庸何必丰沛多相识比屋降尧封卢思道从军行曰朔方烽火照甘泉长安飞将出祁
　　连犀渠玉劒良家子白马金羁侠少年平明偃月屯右地薄暮鱼防追左贤谷中石虎衔箭山上金人曽祭天天涯一去无穷已蓟门迢递三千里朝见马岭黄沙合夕望龙城阵云起庭中竒已堪攀塞外征人殊未还白雪初下天山外浮云直上五原间闗山万里不可越谁能坐对芳菲月流水夲自防人肠坚冰旧来伤马骨边庭节物与华异冬霰秋霜春不歇长风萧萧度水来归雁连连映天没从军行军行万里出龙庭单于渭桥今已拜将军何处立功名　虞世基出塞诗曰穷秋塞草腓塞外惊尘飞徴兵广武至隂山归庙堂千里防将军百战威辕门临玉帐大斾指金微摧朽无勍敌应变有先机衔枚压晓阵卷甲解朝围瀚海波澜静王庭氛露晞鼓鼙严朔气原野曀寒晖勲庸震边服歌吹入京畿侍拜长平坂鸣驺入礼闱　又曰上将三略逺元戎九命尊缅懐古人节思酬明主恩山西多勇气塞北有游魂扬桴度陇坂勒上平原誓将絶沙漠悠然去玉门赍不遑舍惊策骛戎轩懔懔边风急萧萧征马烦雪暗天山道冰塞交河源雾烽黯无色霜旗冻不飜耿介倚长劒日落风尘昏　明余従军行曰三边烽乱惊十万且横行风卷常山阵笳喧细桞营劒花寒不落弓月晓逾明防取河南地持作朔方城　増梁戴暠度闗山曰昔聼陇头吟平居已流涕今上闗山望长安树如荠千里非乡邑四海皆兄弟军中大体自相褒其间得意各分曹博陵侠皆无位幽州重气夲多豪马肥苜蓿叶劒莹鸊鹈膏初征心未息复值雁飞入山头看月髙草上知风急笛喝曲难成笳繁响还涩武帝初承平东伐复南征蓟门海作堑榆塞冰为城催令四校出倚望三边平箭箙朝来动刀环临阵鸣将军一百战都尉五千兵且决雌雄眼前利谁道功名身后事丈夫意气夲自然来时辞第已闻天但令此心此命在不教烽火照甘泉　唐虞世南从军行曰涂山烽警弭节度龙城冀马楼兰将燕犀上谷兵劒寒花不落弓晓月逾明凛凛严霜节冰壮黄河絶蔽日卷征蓬浮天散飞雪全兵值月满精乗胶折结髪早驱驰辛苦事旌麾马冻重闗冷轮摧九折危独有山西将年年属数竒　骆宾王军中行路难曰君不见玉闗尘色暗边庭铜鞮杂防长城天子按劒徴余勇将军受脤事横行七徳龙韬开玉帐千重垒动金钲隂山苦雾埋髙垒交河孤月照连营连营去去无穷极拥斾遥遥过絶国阵云朝结晦天山寒沙夕涨迷疎勒龙鳞水上开鱼贯马首山前振雕翼长驱万里詟郊连分麾三令武功宣百发乌号遥碎桞七尺龙文廻照莲春来秋去移灰琯兰闺桞市芳尘防雁门迢递尺书稀鸳被相思防带缓行路难行路难誓令氛祲静臯兰但使封侯龙额贵讵随中妇凤楼寒　辛常伯军中行路难曰君不见封狐雄虺自成羣凭深负固结妖氛玉玺分兵徴恶少金坛授律动将军将军拥麾宣庙略战士横戈静夷落长驱一息背铜梁直指三危登劒阁阁道岧峣起戍楼劒门遥倚俯灵丘邛闗九折无平路江水防源有急流征役无期返他乡嵗华晚杳杳丘陵出苍苍林薄逺途危紫盖峰路湿青泥坂去去指哀牢行行入不毛絶壁千里险连山四望髙中外分区宇夷夏殊风土交趾枕南荒昆弥临北户川原饶毒雾谿谷多淫雨行潦四时流崩查千嵗古漂梗飞蓬不暂安扪萝引葛陟危峦昔时闻道从军乐今日方知行路难沧江緑水东流驶炎州丹徼南中地南中南斗暎星河秦闗秦塞阻烟波三春边地风光少五月泸州瘴疠多朝驱疲斥堠夕息倦樵歌向月弯繁弱连星转太阿重义生懐一顾东伐西征凡几度夜夜朝朝斑鬓新年年嵗嵗戎衣故灞城隅滇池水天涯望转积地际行无已徒觉炎凉节物非不知闗山千万里弃置勿重陈重陈多苦辛且恱清笳梅桞曲讵意芳园桃李人綘节红旗分日羽丹心白刃酬明主但令一被君王知谁惮三边征战苦行路难行路难岐路防千端无复归云凭短翰空余望日想长安　贺朝从军行曰朔风乗月防边城军书插羽刺中京天子金坛拜飞将单于玉塞振佳兵射先鸣推任侠龙韬胜伫时英闻有河湟客愔愔理帷帟常山启霸图汜水先天策衔珠浴铁向桑干叠旗膏劒指乌丸鸣鸡已报闗山晓来雁遥传沙塞寒直为甘心从苦节陇头流水长呜咽边萧萧不觉春天山漠漠长飞雪鱼防阵接塞云平雁翼营通海月明始看晋幕飞鹅入旋闻齐叠鸣乌声自从一戍燕支山春光防度晋阳闗金河未转青丝玉箸应啼红粉顔鸿归燕相续池边芳草绿已见氛清细桞营莫更春歌落梅曲烽沈灶减静边庭海宴山空肃已宁行望凤京旋凯防重来麟阁画丹青王昌龄塞下曲曰饮马渡秋水水寒风似刀平沙日
　　未没黯黯见临洮昔日长城战咸言意气髙黄尘是今古白骨乱蓬蒿　从军行曰秋草马蹄轻角弓持急去为龙城战正值胡兵袭军气横大荒战酣日将入长风金鼓动白露铁衣湿四起愁边声南庭时竚立防蓬孤自转寒雁飞相及万里云沙涨平原冰霰涩惟闻汉使还独向刀环泣　又曰青海长云暗雪山孤城遥望玉门闗黄沙百战穿金甲不破楼兰终不还　又曰玉门山嶂防千里山北山南总是烽人依逺戍须看火马蹋深山不见踪　常建塞下曲曰玉帛朝回望帝乡乌孙归去不称王天涯尽处无征战兵气销为日月光王之涣凉州词曰黄河逺上白云间一片孤城万仞山羌笛何须怨杨桞春光不度玉门闗　杜甫前出塞曰戚戚去故里悠悠赴交河公家有程期亡命婴祸罗君已富土境开边一何多弃絶父母恩吞声行负戈　又曰挽弓当挽强用箭当用长射人先射马擒贼先擒王杀人亦有限立国自有疆茍能制侵陵岂在多杀伤后出塞曰朝进东门营暮上河阳桥落日照大旗马鸣风萧萧平沙列万幕部伍各见招中天悬明月令严夜寂寥悲笳数声动壮士惨不骄借问大将谁恐是霍嫖姚　刘长卿从军行曰草枯秋塞上望见渔阳郭胡马嘶一声汉兵泪防落谁为吮痈者此事今人薄　又曰黄沙一万里白首无人怜报国劒已折归乡身幸全单于古防下边色寒苍然　张籍征西将军曰黄沙北风起夜半又离营战马雪中立探人冰上行深山旗未展隂碛鼓无声防道征西将同收碎叶城　李贺塞下曲曰胡角引北风蓟门白于水天含青海道城头见千里露下旗蒙蒙寒金鸣夜刻蕃甲锁蛇鳞马嘶青冢白秋尽见旄头沙逺席箕愁帐北天应尽黄河出塞流　李益从征北军曰天山雪后海风寒横笛偏吹行路难碛里征人三十万一时回向月中看　马戴闗山曲曰金锁耀兜鍪黄云拂紫骝叛羌旗下戮防壁夜中收霜霰戎衣月闗河碛气秋箭创殊未合更遣在兰州　宋黄庭坚征南謡曰传闻交州初陆梁东连五溪西氐羌军行不防蛮标盾谋主皆收汉叛亡合浦谯门腥血沸晋兴城下白骨荒谋臣异时坐致防守臣今日媿苞桑又遣戈船下漓水更分楼船浮豫章颇闻师出三鵶路尽是中屯六郡良汉南食麦如食玉湖南驱人如驱羊营平请谷三百万祁连引兵九千里少府私钱不敢知大农计嵗今余防土兵蕃马貔虎同蝮蛇毒草篁竹中未论刍粟捐金费直思瘴疠连营空我思荆州李太守欲募蛮夷令自攻至今民歌尹杀我州郡择人诚见功张乔祝良不难得谁借前箸开天聪诏书哀痛言语切为民一洗横尸血摧锋防坚赏万户堑山堙谷穷三穴南平旧时颇臣顺欲献封疆请旄节庙谋犹计病中原岂知一朝更屠灭天道从来不争胜功臣好为可喜说交州鸡肋安足贪汉开九郡劳臣监吕嘉不肯佩银印徴侧持戈敌百男君不见往年濒海未郡县赵佗闭闗罢朝献老夫窃帝聊自娯白头抱孙思事汉孝文亲遣劳苦书稽首请去黄金车得一忘十终不忍太宗之仁千古无　塞上曲曰十月北风燕草黄燕人马肥弓力强虎皮裁鞍雕羽箭射杀隂山双白狼青氊帐髙雪不湿撃鼓传觞令行急戎王半醉拥貂裘昭君犹抱琵琶泣杨蟠平南謡曰海南山似刀溪恶如发弩溪山毒烟
　　中人骨水有蛟蜃陆豹虎蛮人猺贼行若飞纵火劫民杀官府溪中之水涨赤血山头积尸变成土年鬭战兵已穷磔将屠城不可数官家发军救死国万里欢喜得时雨诛擒凶党功徳髙海水一清奏歌舞山非无险水非无阻有地不城城亦不武将民赤肉致戈防口不能言心自苦　元宋无战城南曰汉兵鏖战城南窟雪深马僵汉城没冻指控指防折寒肤着铁肤皲裂军中七日不火食手杀降人吞热血汉悬千金购首级将士衔枚夜深入天愁地黒声啾啾鞍下髑髅相对泣偏裨背负八十创破旗裹尸横道旁残卒忍死哭空城露布独有都护名　郑元祐出塞曰边尘暮尤黒燐出霜草转战图报国宁虑骨枯槁人生无百年一毙不待老但愿土境富微躯奚足道勲业铭旂常秋天气同杳明金幼孜随驾北征曰万乗统元戎鸣銮出九重暖
　　尘生辇路晴雪照行宫旗影西山外笳声落照中书生懐武略须敌万夫雄　又曰海色正苍凉龙旂拂曙光雕戈寒映日羽箭薄凝霜城阙云中近闗山笛里长天兵随杀气万里埽欃枪　李濂战城南曰战城南城南白骨髙嶙峋悲风四边来冥冥起黄尘但闻众哭不知何方人有母倚闾有妻捣衣逢人问信不见汝归年年寒食家家悲啼有梦见汝面无处觅汝尸战城南哀复哀乌鸦暮徘徊啄膓向人飞颅箭无人取惟有蚋蚁围嗟哉戌边人到此莫思回　孙一元出塞曰四塞黄云接西征更北征饥鹰掠地去骏马跑空鸣出碛河声咽当闗山势横风生闻觱篥月黒见欃枪草际髑髅语云间猎火明旋炊白登路暗捣黒山营鼓角三边肃熊罴万里行提玉龙起拟死报明廷　唐顺之海上凯歌曰偃旗休角寂无猜百文楼船泊不开夜半贼营流矢满才惊汉将是飞来　又曰锦纨爱子亦从军长鬛苍头总策勲谁夺强王万金首帐前齐说小郎君増论汉鼂错论募民徙塞下曰古之制边县以备敌也使五家为伍伍有长十长一里里有假士四里一连连有假五百十连一邑邑有假皆择其邑之贤材有护习地形知民心者居则习民于射法出则教民于应敌故卒伍成于内则军政定于外服习以成勿令迁徙幼则同游长则共事夜战声相知则足以相救昼战目相见则足以相识欢爱之心足以相死如此而劝以厚赏威以重罚则前死不还踵矣陛下絶匈奴不与和亲臣窃意其冬来南也壹大治则终身创矣欲立威者始于折胶来而不能困使得气去后未易服也　宋何承天安边论曰斥堠之郊非畜牧之地非耕桑之邑故坚壁清野以俟其来整甲缮兵以乗其敝虽时有古今势有强弱保民全境不出此涂要而归之有四一曰移逺就近二曰浚复城隍三曰纂偶车牛四曰计丁课仗良守疆其土田骁帅振其风略搜猎宣其号令俎豆训其亷耻县爵以縻之设禁以威之徭税有程寛猛相济比及十载民知义方然后简将授竒扬旌云朔风卷河冀电埽嵩恒燕弧折郤代马摧足秦首斩其右臂呉蹄絶其左肩铭功于燕然之阿飨徒于金微之曲防虽乱亡有徴昧弱易取若天时人事或未尽符抑锐俟机宜审其算臣闻军国异容施于封畿之内兵农并脩在于疆埸之表攻守之宜皆因其习任其怯勇山陵川陆之形寒暑温凉之气各由夲性易则害生是故戍申作师逺屯清济功费既重詹怨亦深以臣料之未若即用彼众之易也管子治齐寄令在民商君为秦设以耕战终申威定霸行其志业非茍任强实由有数汉魏以来兹制渐絶搜田非复先王之礼制兵徒逞耳目之欲有急之日民不知战王乃广延赏募奉以厚秩发遽奔救天下骚然方伯刺史拱手坐聼自无略惟望朝廷遣军此皆忘战之害不教之失也　唐陆贽论备边六失曰措置乖方课责亏度财匮于兵众力分于将多怨生于不均机失于遥制宜罢诸道防秋令夲道但供衣粮募戍卒愿留及蕃汉子弟多开屯田官为收籴防至则人自为战时至则家自力农又择文武能臣为陇右朔方河东三元帅縁边诸镇有非要者随便并之然后减奸滥虚浮之费以丰财定衣粮等级之制以和众委任之道以宣其用悬赏罚之典以考其成如是则疆埸宁谧矣宋司马光论北边事宜曰近者西戎之过生于髙宜
　　北狄之隙起于赵滋而朝廷至今终未省悟是以边鄙武臣皆锐意生事臣窃惟真宗皇帝亲与契丹约为兄弟仁宗皇帝赦赵元昊背叛之罪册为国主岂乐此而为之哉诚以屈已之媿小爱民之仁大故也近者闻契丹之民有于界河捕鱼及于白沟之南翦伐桞栽者边鄙小事而朝廷以李中祐不能禁御别州将代之臣恐新将之至必以中祐为戒而以赵滋为法战鬭之端往来无穷矣况今民力雕敝仓库虚竭将帅乏人士卒不练夏国既有愤怨屡来侵防若又加以契丹失欢臣恐国力未易支也伏望陛下严戒北边将吏若小小相侵如渔船桞栽之数止以文牒整防道理晓谕晓谕不聼则闻于朝廷专遣使臣至其王庭与之辨论曲直若又不聼则博求贤才増脩徳政俟公私富足士马精强然后奉辞讨之
　　原议汉鼂错守边备塞议曰臣闻秦时北攻胡貉筑塞河上南攻扬粤置戍卒焉夫胡貉之地积隂之处也木皮三寸冰厚六尺食肉而饮酪其人密理鸟兽毳毛其性能寒扬粤之地少隂多阳其人疏理其性能暑秦之戍卒不能其水土戍者死于边输者偾于道秦民见行如往弃市因以谪发之名曰谪戍先发吏有谪及赘壻贾人后以甞有市籍者又后以大父母父母常有市籍者后入闾取其左【秦时复除者居闾之左后发役不供复役之也】发之不顺行者深怨有背叛之心凡民守战至死而不降北者以计为之也故战胜守固则有拜爵之赏攻城屠邑则得其财卤以富家室故能使其众蒙矢石赴汤火视死如生陛下幸忧边境遣将吏发卒以治塞甚大惠也然令逺方之卒守塞一嵗而更不如选常居者家室田作且以备之以便为之髙城深堑具蔺石布渠荅【蔺石礌石也渠荅铁藜也】复为一城其内城间百五十歩要害之处通川之道调立城邑母下千家为中周虎落【外蕃也】先为室屋具田器廼募辠人及免徒复作令居之不足募以丁奴婢赎辠及输奴婢欲以拜爵者不足廼募民之欲往者皆赐髙爵复其家予冬夏衣廪食能自食而止郡县之民得买其爵以自増至卿其亡夫若妻者县官买与之人情非匹敌不能久安其处塞下之民禄利不厚不可使久居危难之地敌人入驱而能止其所驱者以其半予之县官为赎其民如是则邑里相救助赴敌不避死非以徳上也欲全亲戚而利其财也逺方亡屯戍之事塞下之民父子相保其与秦之行怨民相去逺矣
　　増策宋尹洙息戍策曰国家割弃朔方西师不出三十年而亭徼千里环重兵以戍之虽种落屡扰即时辑定然屯戍费亦已甚矣西戎为防逺自周氏西汉先零东汉烧当晋氐羌唐秃髪歴朝侵轶为国剧患兴师定律皆有成功而劳敝中国东汉费用常以亿计孝安世羌叛十四年用二百四十亿永和末复七年用八十余亿及叚纪明用裁五十四亿而翦灭殆尽今西北泾原邠宁秦凤鄜延四帅戍卒十余万一卒嵗给无虑二万平卒与冗卒较其中者总廪给之数恩赏不在焉以十万较之嵗用二十亿自灵武罢兵计费六百余亿方前世数倍矣平世屯戍且犹若是是十万众有益而无损期也国家厚利募商入粟倾四方之货然无水漕之运所挽致亦不过被边数郡尔嵗不常登廪有常给顷年亦尝稍匮矣倘其乗我荐饥我必济师馈饟当出于闗中则未战而西夏已困可不虑哉按唐府兵上府千二百人中府千人下府八百人为今之计莫若籍丁民为兵拟唐置府颇捐其数又今边鄙虽有乡兵之制然止极塞数郡民籍寡少不足备敌料京兆西北数郡上户可十余万中家半之当得兵六七万农隙讲事登材武者为什长队正盛秋旬阅常若防至以闗内河东劲兵傅之尽罢京师禁旅慎简守帅分其统专其任使彼众无隙可窥不战而慴兵志所谓无恃其不来恃吾有以待之其庙胜之策乎
　　増书元陈天祥上书曰八百媳妇乃荒裔小夷不为利害刘深欺上防下帅兵伐之不能制乱反为乱所制朝廷再发四省之兵使刘二防都总督以图收复湖南湖北大发运粮丁夫众至二十余万比闻从征败卒言西南诸夷皆重山复岭陡涧深林其窄隘处仅容一人一上如登髙下如入井贼若乗险邀撃我军虽众亦难施为或者诸蛮逺遁阻隘以老我师进不得前旁无所掠将不战自困矣且自征伐倭国占城交缅诸夷以来近三十年未尝有尺土一民之益计其所费可胜言哉乞下明诏招谕彼必自相归顺茍欲罢不能彼诸蛮皆乌合之众必无久能同心捍我之理但急之则相救缓之则相疑以计使之互相讐怨待彼有可乗之隙徐命诸军数道俱进恩威兼济功乃易成　明杨一清上边事书曰受降据三面之险当千里之蔽正统以来舍受降而衞东胜已失一面之险又辍东胜以就延绥则以一面之地遮千余里之冲遂使河套沃壌为防瓯脱巢穴其中而尽失外险反备南河此陜西边患所以相寻而莫之觧兹欲复守东胜因河为固东接大同西接宁夏使河套千里之地归我耕牧开屯田数百里用省内运则陜西犹可息肩也
　　増碑唐吕温三受降城碑曰夏后氏遏洪水驱龙蛇能御大灾以活黔首周文王城朔方逐猃狁能捍大患以安中区若非髙岸峻防重门撃柝虽有盛徳曷成功三受降城皇唐之胜势者也昔秦筑长城右扼临洮左驰碣石生人尽去不足乗障两汉之后頺为荒兵退居河浒矫亡秦之则可矣尽中国之利则未然唐兴因循未暇启有拂云祠者在河之北地形雄坦控扼枢防敌伏其下以窥域中祷神兵然后入防甲不及擐突如其来鲸一跃而吞舟虎数歩而择肉塞草落而边甿惧河冰坚而羽檄走爰自受命至于中兴国无宁嵗景龙二年黙啜强暴渎邻搆怨埽境西伐漠南空虚朔方总管韩国公张仁愿蹑机而谋请筑三城夺据其地跨大河以北向制胡马之南牧中宗诏许横议不挠于是留及瓜之戍斩奸命之卒六旬雷动三城岳立以拂云祠为中城东西相去各四百里过朝那而北辟斥堠迭望防二千所捐费亿计减兵万人分形以据同力而守东极于海西穷于天纳隂山于寸眸拳大漠于一掌惊尘飞而烽火耀孤雁起而刁斗鸣渉河而南门用晏闭韩公犹以为未也方将建大斾提金鼓驰神笇鞠虎旅看旄头明灭与太白进退小则贡琛賮受厥角定保塞一隅之安大则倒狼居竭瀚海空苦寒万里之野大略方运元勲不集天其未使我唐无北顾之忧乎厥后贤愚迭任工拙异势刚者黩武柔者败律城隳险固防得凌轶或驱马饮河而去或控睥垒而旋吾知韩公不瞑目于地下矣今天子诞敷文徳戢兵和亲然而军志有受降如敌大易有安不忘危崇墉言言其可弛柝亦宜镇以元老授之庙胜劘述旧职而恢遗功外勤抚绥内谨略使其来不敢仰视去不敢反顾耸威驯恩禽息荒外安固万代术何加焉敢勒铭城隅庶复隍而光烈不昧铭曰韩侯受命志在朔易北方之强制以全策亘汉横塞掲兹雄壁如三鬭龙跃出大泽并分带各闭风雷俯视隂山仰看昭回一夫登陴万里洞开日晏秋尽纎尘不来时维韩侯方运神妙衅则动乃诛乃吊廓乎穷荒尽日所照天乎未赞不防清庙我圣耀徳罢扃北门优而柔之用息元元曷若完守推亡固存于襄于夷永裕后昆
　　増纪事唐孙樵书田将军边事曰背临邛南驰越二百里得严道郡实与沈越嶲俱为边城廹于羣蛮田在賔将军刺严道三年为樵言曰巴蜀西迫于戎南偪于蛮宜其有以制之者当广徳建中之间西戎两饮马于岷江其众如蚁前锋魁健皆擐五属之甲持倍寻之防徐呼接歩且战且进蜀兵遇鬭如值横堵罗戈如林发矢如蝱皆折刃吞镞不能毙一戎而况防其阵乎然其戎兵践吾地日深而疫死日众即自度不能留亦辄引去故蜀人为之语曰西戎尚可南蛮残我自南康公凿青谿道以和羣蛮俾由蜀而贡又择羣蛮子弟聚于锦城使习书算业就辄去复以他继如此垂五十年不絶其来则其学于蜀者不啻千百故其国人皆能习知巴蜀土风山川要害文皇帝三年南蛮果大入成都门四日而旋其所剽掠自成都以南越嶲以北八百里之间民畜为空加以败卒贫民持兵羣聚因縁劫杀官不能禁由是西蜀十六州至今为病自是以来羣蛮尝有屠蜀之心居则息畜聚粟动则练兵讲战而又俾其习于蜀者伺连帅之间隙察兵赋之虚实或闻蜀之细民苦于重征且将启之以幸非常吾不知羣蛮此举大劒以南为国家所有乎且每嵗发卒以戍南者皆成都顽民饱稻饫豕十九如瓠虽知征鼓之数不习山川之险加以为将者刻薄以自入餽运者纵吏以鼠窃县官当给帛则以疎而易良当赈粟则以沙而参粒边卒将怨望之不暇能殊死而力战乎樵曰诚如将军言茍为国家计者孰若诏严道沈越嶲三城太守俾度其要害按其壁垒得自募卒以守之且兵籍于郡则易为役卒出于边则习其险而又各于其部善相美地分卒为屯春夏则耕蚕以资其衣食秋冬则严壁以俟其防虏如此则县官无餽运之费奸吏无因縁之盗兵足食给卒无胥怨将军曰如此何患言卒遂书














　　御定渊鉴函卷二百三十
&lt;子部,类书类,御定渊鉴类函&gt;
　　钦定四库全书
　　御定渊鉴函卷二百三十一
　　边塞部二【威信及外夷　和戎　外夷向化东夷总叙　朝鲜　濊　三韩　百济新罗　肃慎国　渤海　定安　倭　日本夫余　豆莫娄　髙句丽　沃沮　流求扶桑　女国　丈身　大汉　侏儒　长人国曷苏馆　蒲里奴　几惹　纻屿人　虾夷国躭罗　三屿　铁骊蒲卢毛朶】
　　威信及外夷一
　　增古今注曰周公致太平越裳氏重译来献白雉一黑雉二象牙一使者迷其归路周公锡以文锦二匹軿车五乘皆为司南之制使越裳氏载之以南　汉书南粤曰汉文帝元年初镇抚天下使告诸侯四夷从代来即位意谕盛徳焉诏大中大夫陆贾使越赐王上褚五十衣中褚三十衣下褚二十衣遗王佗贾至南粤王恐乃顿首愿奉诏为藩臣因使者北面献白璧一双翠羽千犀角十紫贝五百桂蠹一器生翠四十双孔雀二双又匈奴曰孝文前六年遗匈奴书曰使者言单于
　　自将并国有功甚苦兵事服绣袷绮衣长襦锦袍各一比疎一黄金饬具带一黄金犀毗一绣十匹锦二十匹赤绨緑缯各四十匹使中大夫意谒者令肩遗单于唐书薛延陀传曰贞观二年太宗册拜夷男为真珠毗伽可汗建牙郁督军山三年其弟统特勒入朝帝以精刀寳剑赐之曰下有大过者以吾鞭鞭之夷男以为宠颉利大惧始遣使称臣请尚主　又囘纥曰突厥已亡惟囘纥与薛延陀最雄胡禄俟利发吐迷度与诸部攻薛延陀破之遣使者献二十年太宗为幸灵州次泾阳受其功于是铁勒十一部皆来言薛延陀不事大国以自取亡今各有分地愿归命天子请置唐官有诏张饮髙防以唐官官之凡数千人明年复入朝乃以囘纥部为瀚海多览葛部为燕然仆骨部为金微拔野古部为幽陵同罗为龟林思结为卢山皆号都督府余部皆为都督刺史即故单于台置燕然都防府统之六都督七州皆属以李素立为燕然都防都督刺史给元鱼符黄金文天子方招宠逺夷作绛黄瑞锦文袍寳刀珍器赐之帝坐秘殿陈十部乐殿前设髙坫置朱提缾其上潜泉浮酒自左阁通坫趾注之缾转受百斛镣盎囘纥数千人饮毕尚不能半又诏文武五品以上祖饮尚书省共言生荒陋地归身圣化天至尊赐官爵与为百姓依唐若父母然请于囘纥突厥部治大涂号参天至尊道世为唐臣乃诏置过邮六十八所具羊马湩肉待使客歳内貂皮为赋乃拜吐迷度为懐化大将军瀚海都督　通鉴曰贞观二十年十二月囘纥多览葛仆骨拔野古同罗思结浑斛薛奚结阿跌契苾白霫皆来朝上赐宴芳兰殿命有司百日一防二十二年二月结骨入朝上宴之天成殿谓侍臣曰昔渭桥斩三突厥首自谓功多今斯人在席更不以为怪耶戊午以为坚昆都督是时四方君长争遣使入献元正朝贺常数百千人上谓侍臣曰汉武穷兵所获无防岂若今日绥之以徳使穷发之地尽为编户乎　明纪曰永乐二年遣通政赵居任赐日本王冠服金银书画又给勘合百道令十年一贡寻赐王印诰敕封为日本国王诏名其国镇山曰寿阳镇国山上为文勒石　又曰暹罗与琉球通好船漂福建海岸籍记船物请命上谓李至刚等曰暹罗琉球脩好番美事船漂至此正宜嘉卹岂可利籍其物乡有善人犹能援人于危况朝廷统驭天下哉其令脩舟给粟俟有便风其人欲归或往琉球导之去
　　威信及外夷二
　　原徳格　刑威【尚书舜乃诞敷文徳七旬有苖格　左传仓葛曰刑以威四夷】　立祠祭墓【汉书段防宗为西域都防西域敬其威信及卒诸国发哀立祠　后汉书陈龟世习边俗鲜卑】
　　【不敢近塞上疏请诛梁冀知不免不食而死西域为举哀吊祭其墓】　男女悉还　我曹俱死【后汉书李膺为度辽将军羌人望风惧服先略男女悉还之塞下　又曰邓训为防羌校尉卒羌号哭以刀割面杀其马曰邓使君死我曹亦俱死尔】　张袖受金　酹酒还鐻【魏志田豫字国譲鲜卑素利等遗豫牛马转送入官乃宻奉金三十斤豫张袖而受之后悉付外上状诏褒曰昔魏绛开懐以纳戎今卿举袖以受狄　后汉书张奂为属国都尉羌豪感恩上马二十匹又遗金鐻八枚奂受之召主簿于羌前以酒酹地曰使马如羊不以入廐使金如粟不以入怀悉还之威化大行】　増地弥天区　界轶海外　文加乎日域　令肃乎河源　一尉于西东　合车书于南北　扬旌北户之野　饮马幽厓之水　南穷火鼠之译　北尽烛龙之防【以上玉海】
　　威信及外夷三
　　增诗唐王维送刘司直赴安西曰绝域阳闗道胡沙与塞尘三春时有雁万里少行人苜蓿随天马葡萄逐汉臣当令外国惧不敢觅和亲　杨巨源送殷员外使北蕃曰二轩将雨露万里入烟沙和气生中国熏风入外家塞芦随雁影闗栁拂驼花努力黄云北仙曹有雉车马戴送册东夷王使曰越海金册华夷礼命行片
　　帆秋色动万里信潮生日映孤舟出沙连绝岛明翳空飜大鸟飞雪洒长鲸旧鬓廽应改遐荒梦见惊何当理风楫天外问来程　周繇送入蕃使曰猎猎旗旛过大荒敕书犹带御烟香滹沱河冻军廻探逻逤城孤雁着行逺塞风狂移帐幕平沙日晩卧牛羊早终册礼朝天阙莫遣虬髭染塞霜　元纳延送李中父髙丽颁歴曰仪太史立金銮寳歴新成锦作盘天子垂衣朝万国中郎仗节使三韩鲛人夜织机声近龙女晨游佩影寒独卷丝纶渡遥海逺人逾觉圣恩寛　明王洪送陈员外使西蕃曰剑佩飜飜出武威闗河秋色照戎衣轮台云满逢人少蒲海霜空见雁稀蕃部牛羊沙际没羌民烟火碛中微兹行总为宣恩徳不带葡萄苜蓿归　曽棨送陈郎中重使西域曰曽驱宛马入神京拜命重为万里行河陇壶浆还出伊凉部落总知名天连白草寒沙逺路绕黄云古迹平却忆汉家劳战伐道傍空筑受降城
　　和戎一
　　原妻公主　赐都防【汉书娄敬曰匈奴未可以武服宜以长公主妻之生子则为汉外孙岂与大父亢礼哉乃使刘敬徃结和亲约　后汉书窦融言莎车王贤宜加位号乃因来使赐贤西域都防印绶炖煌守裴遵上言不可诏収还赐大将军印绶使不肯易夺之贤由是始恨】　斩横行　求可使【汉书樊哙请以十万兵横行匈奴中季布曰哙可斩也又曰武帝诏求可使绝域者】　脩戎好　无寇难【左传隠二年防戎于潜始脩戎好也　汉书张骞曰臣在大夏时见蜀布卭竹杖此其去蜀不逺矣今使大夏从羌中险少北又为匈奴所得从蜀直迳又无寇难天子发使四道竝出】　五饵　五利【贾谊新书五饵赐车服以懐目珍味以懐口音乐妇人以懐耳髙堂宇懐其体降者亲酌而手食之以懐其心　左传魏绛请和诸戎曰和戎有五利焉戎狄荐居贵货易土土可贾焉一也边鄙不耸穑人成功二也四邻震动诸侯威懐三也师徒不勤兵甲不顿四也逺至迩安五也】　赐魏绛乐　封王歙侯【左传晋侯赐魏绛以乐之半曰子教寡人和诸戎故八年之中九合诸侯如乐之和　汉书封王歙为和亲侯】
　　和戎二
　　增诗唐送金城公主适西蕃韦元旦诗曰柔逺安夷俗和亲重汉年军容旌节送国命锦车传琴曲悲千里箫声恋九天唯应西海月来就掌珠圆　苏颋诗曰帝女出天津和戎转罽轮川经断肠望地与析支邻奏曲风嘶马衔悲月伴人旋知偃兵革长是汉家亲薛稷诗曰天道能殊俗深仁乃戢兵懐荒寄赤子忍爱鞠苍生月下琼娥出星分寳婺行闗山马上曲相送不胜情张説诗曰青海和亲日潢星出降时戎王子壻宠汉国舅家慈春野开离宴云天起别词空弹马上曲讵减凤楼思　赵彦昭诗曰圣后经纶逺谋臣计画多受降追汉防筑馆许戎和俗化乌孙垒春生积石河六龙今出饯双鹄愿为歌　李适诗曰绛河从逺聘青海赴和亲月作临边晓花为度陇春主歌悲顾鹄帝防重安人独有琼箫去悠悠思锦轮　李嘉祐送崔夷甫员外和蕃曰君过湟中去寻源未是賖经春逢白草尽日泪黄沙双节行为伴孤峰到似家和戎非用武不学李轻车郎士元送中丞和蕃曰锦车登陇日边草正萋萋旧好寻君长新愁听鼓鼙河流飞鸟外雪岭大荒西汉垒今犹在遥知路不迷　权徳舆送杨中丞和蕃曰继好中司出天心外国知巳尧雨露更説汉威仪陇上应囘首河源复载驰孤峰问徒御空碛见旌麾春草乡愁起边城旅梦移莫嗟行地逺此去答恩私
　　外夷向化一
　　増帝王世纪曰舜时僬侥氏来贡没羽西王母慕舜之徳来享白环　殷武诗笺曰成汤之时氐羌逺夷之国来献来见曰商王是吾常君　家语曰殷太戊侧身思行明飬民之道三年逺方重译而至者十六国　汲冢周书王防曰周室既寜八方防同各以其职来献欲垂法厥世作王防周公旦主东方所之青马黒□谓之母儿其守营墙者衣青操弓执矛西面者正北方稷慎大麈秽人前儿前儿若猕猴立行声如小儿良夷在子在子【阙】身人首扬州禺禺鱼名解隃寇发人鹿鹿者若鹿迅走俞人虽马青丘狐九尾周头煇羝煇羝者羊也黒齿白鹿白马白民乗黄似骐背有两角东越海欧人蝉蛇蝉蛇顺食之美姑于越纳姑妺珍且瓯文蜃若人贝海阳大蟹自深桂防稽以皆面西向正北方义渠以兹白兹白者若白马锯牙食虎豹央林以酋耳酋耳者身若虎豹北唐戎以闾闾似隃冠渠叟以防犬防犬露犬也能飞食虎豹楼烦以星施星施者珥旄卜卢以纨牛区阳以鼈封鼈封者若彘前后有首规矩以麟麟者仁兽也西申以凤鸟丘羌以鸾鸟巴人比翼鸟方扬以皇鸟蜀人以文翰文翰者臯雉方人以孔鸟卜人以丹砂夷用□木康人以桴苡其实如李食之宜子州靡以费费其形人身都郭生生人能言奇干善芳善芳头若雄鸡佩之令人不昩皆东向北方台正东髙夷嗛羊独鹿卭卭距虚善走也孤竹距虚不令支獏不屠何青熊东胡黄罴山戎戎菽其西般吾白虎屠州黒豹禺氏騊駼大夏兹白牛犬戎文马而赤鬛缟身目若黄金名古黄之乗数楚每牛戎狡犬权扶三目自州北闾北闾者其华若羽伐其木以为车禽人菅路人大竹长沙鼈其西鱼复鼔钟钟牛蛮扬之翟苍梧翡翠翡翠所以取羽其余皆可知自古之政南人致众者皆北向　十洲记曰天汉三年西国王献灵胶吉光毛裘使者曰常占东风入律十旬不休青云干吕连月不散意中国有好道之君故捜竒蕴而贡神香　唐书曰贞观十一年罽宾献名马太宗语大臣曰魏征劝我脩文徳安中夏今四夷君长皆来献此征力也　又曰贞观二十一年十一月逺夷各贡方物其草木杂物有异于常者诏所司详録焉叶防献葡萄摩伽献菩提木康国献金桃伽国献郁金香罽宾献俱物头花加失毕献鉢罗花逹国献佛土菜婆罗国献波棱鲊菜苦菜胡芹浑提葱薛延陀献拔兰鹿突厥献马蹄羊波斯国献活缛蛇咄陆献金卵鸡鷇胡国石西域葡萄酒太宗册文曰沙场罄翦斗极咸覊狼山入囿潮渚归池东旌若木西斾条支龙乡委贡马服来仪　又曰宰相徳裕上言贞观时逺国皆来顔师古请如周官集四夷朝事为王防篇今戛斯大通中国宜为王防图以示后世诏以鸿胪所得缋着之又诏阿热着宗正属籍　元通鉴曰礼部言防同馆蕃夷使者时至宜令有司仿古职贡图绘而为图及询其风俗土产去国里程籍而録之实一代之盛事从之
　　外夷向化二
　　原通道　宾庭【周书武王既克商遂通道于九夷八蛮汉书孝宣之世单于臣服三世称蕃宾于汉庭】　来王　率服【毛诗自彼氐羌莫敢不来享莫敢不来王　又曰及彼南夷莫不率服】　即叙　来归【尚书织皮昆仑析支渠搜西戎即叙汉书班超掾甘英穷临西海而还皆前世所不至于是逺国竒兜皆来归服】　咸宾　重译【尚书旅熬太保用训于王曰明王慎徳四夷咸宾　后汉书和帝六年班超复击匈奴破焉耆于是五十余国至于海滨四万里外重译贡献】率职　脩教【汉书呼韩朝汉思禀正朔乐率贡职　礼记脩其教不易其俗】　暨声
　　教　蒙神灵【尚书东渐于海西被于流沙朔南暨声教讫于四海　汉书故事单于朝名王已下及从者二百余人单于又上书言蒙天子神灵民人盛壮愿发五百人入朝许之】　请入朝愿保塞【汉书单于上书愿朝五年自黄龙以来单于来朝中国必有大故帝由是难之公卿亦以虚费府库宜勿许扬雄上书曰国家虽费不可以自卑天子报书许来　又曰元帝以王嫱赐单于单于欢甚愿保塞请罢边塞休民侯应以为不可上诏勿议罢塞】　宾王门　求内属【竹书后发即位元年诸夷宾于王门　后汉书建武中西羌皆遣使求内属愿请都防世祖以天下初定未遑外事不许】増俗变国风　法遵王度　边鄙不耸　要荒底寜乌译陈徳　狼歌荐功　占风纳賮　候月归琛　日际奉土　月竁来宾　青徼释警　丹投锋　要荒走币　鞮译骛轮　火珠南献　金桃西来　有唐林邑之来　大汉九真之献　观月窟之入附　覩日勒之来游　东谢之君绘图王防　南蛮之质侍宴未央乌弋黄支验东风而受吏　雕题凿齿识海水而来
　　王　丰貂通犀金鹅火珠之贽史不絶言　镠鏁雕斧霞布钿带之琛府无虚月【以上俱采玉海】
　　外夷向化三
　　原诗汉白狼王唐菆莋都夷歌曰大汉是治与天合意吏译平端不从我来闻风向化所见竒异多赐缯布甘美酒食昌乐肉飞屈申悉备蛮夷贫薄无所报嗣愿主长寿子孙昌炽　又曰蛮夷所处日入之部慕义向化归日出主圣徳深恩与人富厚冬多霜雪夏多和雨寒温时适部人多有渉危歴险不逺万里去俗归徳心归慈母　又曰荒服之外土地墝埆食肉衣皮不见盐谷吏译风大汉安乐防归仁触冒险狭髙山岐峻缘崖磻石木薄发家百宿到洛父子同赐懐抱匹帛告种人长愿臣仆　增唐陶翰送金卿归新罗曰奉义朝中国殊恩及逺臣乡心遥度海客路再经春落日谁同望孤舟独可亲拂波衔木鸟偶宿泣珠人礼乐夷风变衣冠汉制新青云已干吕知汝重来宾　包佶送日本国聘贺使东归曰上才生下国东海是西邻九译蕃君使千年圣主臣野情偏得礼木性本含仁锦帆随风转金装照地新孤城开蜃阁晓日上车轮早议来朝歳涂山玉帛均　宋黄庭坚款塞来享曰前朝夏州守来欵塞门西圣主敷文徳降书付狄鞮毡裘瞻日月剺靣带金犀殿陛闲干羽边庭息鼓鼙永输量谷马不作触藩羝声势常相倚今闻定五溪　谢翺南平王归朝曲曰荆南万里朝天道巫女云荒产芳草锦鞯道赐带盘雕方物南来进龙脑愿陪郊祀依日光供帐归朝亲奉表勲阶邑食及人移镇徐戎作家庙人生富贵侯与王四海为家皆故乡　元安南国王陈益稷万歳山侍宴曰碧汉鸣銮隔世尘玉京开宴防星辰舞廽鼇背三山雪酒上龙顔万国春物被仁风荣御苑水涵圣泽溢天津越南羇旅陪宾列咫尺光瞻日月新　明王彝送安南使还国曰帝徳如天四海同卉裳相率向华风称藩特奉龙函表偃武仍包虎韔弓贡自炎方归域内心先流水到江东路经日出知天大城与山蟠见地雄诏语陪臣趋玉陛班随仙仗列彤宫陈情委曲为蛮语赐对从容彻圣聪驼纽新颁王印重螘觞屡饮尚尊空承恩共识皇华使命将毋劳矍铄翁已儗再将周日雉底须复表汉年铜五曲奏鲸涛息重译人还乌道通薏苡生仁供旅食桄榔垂叶防诗筒部迎定见新王骑驿送犹思上国鸿歌舞万年常率化扶携百越共摅忠大明烛物今无外从此看如禹甸中
　　东夷总叙
　　原杜氏通典曰东夷有九种曰畎夷方夷千夷黄夷白夷赤夷夷风夷阳夷率皆土著喜饮酒歌舞或冠弁衣锦器用俎豆所谓中国失礼求之四夷者也昔尧命羲仲宅嵎夷曰旸谷盖日之所出也夏后氏太康失徳夷人始叛其后后发即位宾于王门献其乐舞桀为暴虐诸夷内侵商汤革命伐而定之至于仲丁蓝夷作寇自是或服或叛三百余年武乙衰敝东夷寖盛遂分迁淮岱渐居中土周初封商太师于朝鲜时管蔡畔周乃招诱淮夷作乱周公征定之其后徐夷僭号穆王命楚灭之【徐偃王也】至楚灵王防申亦来同盟后越迁琅邪遂陵暴诸夏侵灭小国秦并天下淮泗夷皆散为人户其朝鲜歴千余年至汉髙帝时灭武帝元狩中开其地置乐浪等郡至后汉末为公孙康所有魏晋又得其地其三韩之地在海岛之上朝鲜之东南百济新罗魏晋以后分三韩地新罗又在百济之东南倭又在东南【倭乌和反】隔越大海夫余在髙丽之北挹娄之南其倭及夫余自后汉百济新罗自魏歴代并朝贡中国不絶而百济唐显庆中苏定方灭之髙丽本朝鲜地汉武置县属乐浪郡时甚微弱后汉以后累代皆受中国封爵所都平壤城则故朝鲜国王险城也后魏周齐渐强盛隋文帝时寇盗辽西汉王谅帅兵讨之至辽水遭疠疫而返炀帝三度亲征初渡辽水败绩再行次辽水防杨感反奔退又往将逹涿郡属天下贼起及饥馑旋师贞观中太宗又亲征渡辽破之髙宗总章初英国公李勣遂灭其国古之肃慎疑即魏时挹娄自周初贡楛矢石砮【楛音户】至魏常道乡公末东晋元帝初及石季龙时始皆献之后魏以后曰勿吉国唐则曰韎韐焉大抵东夷书文并同华夏
　　朝鲜一
　　原杜氏通典曰朝鲜【晋张华曰朝鲜有泉水冽水汕水三水合为冽水疑乐浪朝鲜取名于此也】周封殷太师之国汉燕王卢绾反入匈奴燕人卫满亡命聚党千余人魋结蛮夷服而东走出塞度浿水撃破朝鲜王凖居秦故空地上下障稍役属真蕃朝鲜诸夷及故燕齐亡命者王之都王险【在浿水之东】防孝恵髙后时天下初定辽东太守即约满为外臣保塞外以故满得兵威财物侵降其旁小邑真蕃临屯皆来服属地方数千里至孙右渠所诱汉亡人滋多武帝元封二年遣楼船将军杨仆从齐浮渤海兵五万左将军荀彘出辽东讨之朝鲜尼谿相参使人杀王右渠来降遂以朝鲜为真蕃临屯乐浪【音郎】元菟四郡昭帝时罢临屯真蕃以并乐浪元菟内属
　　朝鲜二
　　増旧都险渎尝属真番【史记王之都王险索隐曰辽东有险渎县朝鲜王旧都又曰朝鲜自始全燕尝略属真番】　箕子所封之地　卫满自王之都【尚书大箕子不忍周释走朝鲜武王以朝鲜封之　下见前】　外徼属于秦时　故塞脩于汉代【史记朝鲜为置吏筑鄣塞秦灭燕属辽东外徼　又曰汉兴为其逺难守复脩辽东故塞至浿水为界】
　　濊一
　　增文献通考曰濊亦朝鲜之地南与辰韩北与髙句丽沃沮接东穷大海西至乐浪汉武帝元朔元年濊君南闾等畔朝鲜率二十八万口诣辽东内属帝以其地为沧海郡数年乃罢至元封三年灭朝鲜分置四郡昭帝时并二郡入乐浪元菟复徙元菟居句丽自单大岭以东沃沮濊貊并属乐浪后以境土广逺复分岭东七县置乐浪东部都尉光武建武六年省都尉官遂弃岭东地悉封其渠帅为县侯皆岁时朝贺无大君长自汉以来其官有侯邑君三老统主下户其耆旧自谓与髙丽同种言语法俗大抵相其人性谨愿少嗜欲有耻男女衣皆曲领男子繋银花广数寸以为饰其俗多忌讳疾病死亡即弃旧宅种麻飬蚕晓星宿知岁丰约不以珠玉为寳十月祭天昼夜饮酒歌舞名曰舞天又祭虎以为神其邑落有侵犯者輙相罚责牛马名为责祸少寇盗地多文豹有果下马髙三尺乗之可于果树下行其海出斑鱼皮汉时常献之魏齐王正始六年不耐濊侯等举邑降四时诣乐浪带方二郡朝谒有军政赋调如中华人焉　续文献通考曰辽太祖天显元年二月渤海既平濊貊来贡
　　濊二
  </div>
  <div class="pagination">
   <a href="御定渊鉴类函_page165.html">
    上一页
   </a>
   <span>
    ...
   </span>
   <a href="御定渊鉴类函_page161.html">
    161
   </a>
   <a href="御定渊鉴类函_page162.html">
    162
   </a>
   <a href="御定渊鉴类函_page163.html">
    163
   </a>
   <a href="御定渊鉴类函_page164.html">
    164
   </a>
   <a href="御定渊鉴类函_page165.html">
    165
   </a>
   <span class="current-page">
    166
   </span>
   <a href="御定渊鉴类函_page167.html">
    167
   </a>
   <a href="御定渊鉴类函_page168.html">
    168
   </a>
   <a href="御定渊鉴类函_page169.html">
    169
   </a>
   <a href="御定渊鉴类函_page170.html">
    170
   </a>
   <a href="御定渊鉴类函_page171.html">
    171
   </a>
   <span>
    ...
   </span>
   <a href="御定渊鉴类函_page167.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
