<!DOCTYPE html>
<html>
<head>
    <meta charset="UTF-8">
    <title>格致镜原 - 第 48 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>格致镜原 - 第 48 页/共 48 页</h1>
    <div class="content">　　蜥蜴【附蛤蚧】
　　方言秦晋西夏谓之守宫或谓之蠦或谓之蜤易其在泽中者谓之易蜴南楚谓之蛇医或谓之蝾螈东齐海岱之间谓之螔防北燕谓之祝蜒　文蝾螈蛇医以注鸣者也在草曰蜥蜴在壁曰蝘蜓蝘蜓守宫也通雅蜥蜴总曰螭大者曰山龙子縁木曰蝘蜓在草曰蝾螈在屋曰守宫　陶景本草形大纯黄色者名蛇医亦名蛇舅似蛇医而小尾长见人不动者名龙子小而五色尾青碧者名蜥蜴小而縁墙壁色黒者名蝘蜓【吴人呼为壁虎】　古今注蝘蜓善上树捕蝉食之其长细五色者名为蜥蜴短大者名蝾螈一曰蛇医大者长三尺其色绀善螫人一名螈一名緑螈　北户録蜥蜴一曰蛇师　埤雅蜥蜴十二时变色旧蛇体有伤此輙衔草傅之故有蛇医之号也今俗谓之蝎虎喜缘篱壁者是　二酉余谈一人为蛇伤痛苦欲死见一小儿来曰可用两刀在水内相磨取水饮之神效言毕化为緑螈走入壁孔中其人如方即愈因号绿螈为蛇医　汉书东方朔武帝置守宫盂下令朔射之朔曰臣以为龙又无角谓之为蛇又有足跂善縁壁是非守宫即蜥蜴注守宫虫名也术家云以器养之食以丹砂满七斤捣治万杵以防女子体终身不灭若有房室之事则灭矣言可以防闲淫逸故谓之守宫今俗呼为辟宫辟亦相御之义耳　文昌杂録守宫其形大概蜥蜴足短而加濶亦有金色者秦始皇时有人进之云能守钥人不敢窃钥故名之曰守宫由此也又云致于宫中宫人之有异志者即吐血汚其衣或曰以守宫系宫人臂守宫吐血汚臂者有淫心也秦皇则杀之　物志蜥蜴五色具者雄不备者雌　曹叔雅异物志鱼跳跃则蜥蜴从草中下稍相依近便共浮水而相合事竟鱼还水防蜥蜴还草中　酉阳杂俎王彦威镇汴之二年夏旱李玘过汴因宴王以旱为虑李醉曰欲雨甚易耳可求蛇医四头十石瓮二每瓮实以水浮二蛇医覆以木盖密泥之分置于闹处瓮前设席烧香选小儿十嵗已下十余令执小青竹昼夜更击其瓮不得少辍王如其言试之一日两度雨大注数百里旧龙与蛇师为亲家　羣书考索熈宁十年四月中书门下言御前降到蜥蜴祈雨法排办其法捕蜥蜴十数枚置之瓮中渍之以杂木叶选童男数十人衣青衣青涂面及手足仍持栁枝沾水散洒且呪曰蜥蜴蜥蜴兴云吐雾雨今霶汝今归去如是者昼夜婴绕而言是月十八日依法为之至二十夜雨　传载畧武肃于院中令老姥监直听更有大蜥蜴油缸而吸视之将竭倐然不见明日王曰昨夜夣麻膏充肠而饱是何祥也宫中或有对者王亦微哂而已
　　蛤蚧　方言桂林之中守宫大而能鸣者谓之蛤蚧物志蛤蚧皮粗口大身小者雄口锐尾小身大者雌北户録蛤蚧首如蟾蜍背绿色上有黄斑防若古锦
　　文长尺余尾絶短其族则守宫蜥蜴蝘蜓多居古木窍间自呼其名声絶大　本草蛤蚧状蝘蜓蟇首细鳞长尾生岭南在古墙壁及榕木间一雌一雄行常相随蘓颂图经蛤蚧欲得首尾全者俟于榕木间　物
　　相感志蛤蚧长二三尺许小者一尺已下其状与守宫不殊夜行每鸣自呼南民云蛤蚧生一嵗每鸣一声二嵗二声有至十声者土人以老蛤蚧尤重之　北户録蛤蚧或曰一年一声验之非也端州大防有蛤蚧州吏云多年至今每鸣或三声或一声不定也　海録蛤蚧大月三声小月两声
　　果蠃
　　尔雅疏果蠃一名蒲卢即细腰虫也俗呼为蠮螉郑注中庸以蒲卢为土蠭文云细腰土蠭也天地之性小腰纯雄无子螟蛉一名桑虫一名桑蟃一名戎女果蠃取而附之于木空中七日而化为子　雄法言螟蛉之子殪而逢蜾蠃祝之曰我我久则肖之矣　诗疏螟蛉者犍为文学曰桑上小青虫也似步曲其色青而细小或在草叶上蜾蠃似蜂而小腰取桑虫负之于木空中或书简笔筒中七日而化为其子里语曰呪云象我象我　埤雅果蠃土蜂也好禁蜘蛛摙泥作房如并竹管取桑虫负之今呼大蠭啖子地中作房者亦曰土蠭非此细腰土蠭也　酉阳杂俎蠮螉好窠于书卷或在笔管中祝声可听有时开卷视之悉是小蜘蛛大如蝇虎旋以泥隔之不独负桑虫也　扪虱新语遯斋闲览以蜾蠃蠮螉蒲卢为三种衔泥营窠于室壁间者名蜾蠃穴地为窠者名蠮螉窠于书卷或笔管中者名蒲卢　格物总论蜾蠃所负不但螟蛉或蟢子磔而毙之因产一小卵于其上俟其卵化而成形渐食所负之虫久乃防大生翼飞去　脚气集蜾蠃取螟蛉产子于其身上借其膏血以为养蜾蠃大螟蛉枯非变化也留青日札蜾蠃凡细虫皆可负去必齧死之而生一子于其上积四五虫乃以泥封之久之卵得其气而生其初生也必食其虫俱尽则可以啓封而出户矣　五杂组螟蛉有子蜾蠃负之谓负他子作已子也故人以过房子为螟蛉此语相至今然蜾蠃实非取他物为子也廼放卵窠中而杀小虫以饲之耳陶隐居尔雅注云蠮螉衔泥竹壁及器物作房生子如粟米乃捕取草上蜘蛛满中塞之以俟其子为粮此语凿凿有据足破千古之误且诗但言蜾蠃负之未言其作已子也则子云我之误之也
　　蜘蛛【附蟏蛸　壁茧颠当　防蟱】
　　尔雅疏蟗鼅鼄别名也一名鼄蝥今江东呼蝃蝥齐人又呼社公亦言网公其在地中布网者名土鼅鼄其作网络幕草上者名草鼅鼄也　方言蜘蛛自关以西秦晋之间谓之鼄蝥自关以东赵魏之间谓之鼅鼄或谓之蠾蝓北燕朝鲜洌水之间谓之蝳蜍　本草蜘蛛赤斑者俗名络新妇　格物总论蜘蛛大腹深色多于空中作圆网然亦数种有赤斑者有五色者有大身上有刺毛者有薄小者惟在屋西面有网身小尻大腹内有苍黄脓者为真其大者身运数寸而踦长数倍其网罗竹栢尽死　广志蜘蛛有在器下者有以丝在篱落间縁壁捕蝇者　埤雅蜘蛛布网如其丝右绕今磨旋蔓生皆循右而转亦自然之理也　西京杂记蜘蛛集而百事喜　李徳喜徴论凡人将有喜兆蜘蛛必垂于冠冕　酉阳杂俎道士许象之言以盆覆寒食饭于闇室地入夏悉化为赤蜘蛛　酉阳杂俎裴旻山行有山蜘蛛垂丝如疋布将及旻旻引弓射却之如车轮因断其丝数尺収之部下有金疮者剪方寸贴之血立止　鸟兽续考海蜘蛛巨若丈二车轮文具五色非大山深谷不伏也游丝隘中牢若絙缆晨辉照耀光虎豹麀鹿间触其网蜘蛛益吐丝如缟霞缠紏卒不可脱俟其毙腐乃就食之舶人欲樵蘓者率百十其徒束炬而往遇丝輙燃红遍山谷如设庭燎蜘蛛潜愈邃密惟恐其及也或云取其皮为不航而涉岂其然欤词林海错蜘蛛大者可以食豸晋公子重耳与五臣
　　见于大泽中出符子　天中记江夏城南铁佛寺内有蜘蛛井世传唐时有红白二蜘蛛化为妖妇以媚人故铸铁佛镇之　玊堂闲话泰岳之麓有岱岳观楼殿咸古制年代寝逺一夕大风有声轰然响震山谷及旦视即经楼之陊也楼屋徘之中杂骨盈车有老蜘蛛在焉形如矮腹五升之茶鼎展足则周数尺之地矣先是侧近人家亡失防儿不计其数盖悉罹其啗食也盖布网于上或遭其黏縻绊而不能自解则遭其害矣于是观主命薪以焚之臭闻十余里　酉阳杂俎唐元和中蘓湛游逢鹊山裹粮钻火境无遗趾忽谓妻曰我行山中都倒岩有光如镜必灵镜也明日将投之今与卿诀妻子号泣止之不得及明遂行妻子领奴婢潜随之入山数十里遥望岩有白光圆明径丈蘓遂逼之才及其光长呌一声妻儿遽前救之身如茧矣有黒蜘蛛大如钴防走集岩上奴以利刀决其网方断蘓已脑陷而死妻乃积柴烧其岩满一山　金楼子楚国龚舍初随楚王朝未央宫见有赤蜘蛛大如栗四面萦罗网有虫触之而死者退而不能得出焉舍于是挂冠而退时谓舎为蜘蛛隐　天寳遗事帝与贵妃每至七月七日夜在华清宫游宴时宫女軰陈花酒列于庭中求恩于牵牛织女星各捉蜘蛛于小合中至晓开视蛛网稀宻以为得巧之密者言巧多稀者言巧少民间亦效之
　　蟏蛸　诗疏蟏蛸长踦一名长脚荆州河内人谓之喜母此虫来着人衣当有亲客至有喜也幽州人谓之亲客亦如蜘蛛为网罗居之　尔雅疏小鼅鼄长脚者一名蟏蛸一名长踦俗呼为喜子诗东山云蟏蛸在户采兰杂志昔有母子离别母每见蟏蛸垂丝着衣则曰子必至也果然故名曰喜子子思其母亦然故号曰喜母均之一物也
　　壁茧　山堂肆考壁钱虫似蜘蛛而身扁作白幕如钱着壁间俗呼为壁茧其抱子隔幕而伏生子百数坼幕而出一名扁蟢一名壁镜　事物原好壁茧蟢子也一名壁蟢能捕蝇作窠于门壁之上其结窠似幕其圆大如钱
　　颠当　山堂肆考螲蟷一名颠当形如蜘蛛穴土为巢酉阳杂俎颠当窠深如蚓穴网丝其中土盖与地平
　　大如榆荚常仰捭其盖伺蝇蠖过輙飜盖捕之才入复闭与地一色并无丝隙可寻也其形似蜘蛛尔雅谓之王蛈蜴鬼谷子谓之蛈母秦中儿童戏曰颠当颠当牢守门蠮螉防汝无处奔
　　防蟱　格物论能于空中作悬网状如鱼者名防蟱陶隐居本草防蟱在孔穴中及草木稠密处作网如
　　蚕丝为幕络伺蝇蚋触网则出擒食之形如蝇虎身有毛斑






　　格致镜原卷九十八
<子部,类书类,格致镜原>
　　钦定四库全书
　　格致镜原巻九十九　　　大学士陈元龙撰昆虫【四】
　　蛇
　　总论　张奂疏蛇能屈伸配龙腾蛰　贾公彦疏纡行者即蛇也　淮南子蛇无足而行　埤雅蛇盘常向壬地壬北方也蛇以眼听语曰蛇聋虎齆　内典辨蛇雄雌以细软物停着上其躁娆者当知是雄住不动者当知是雌如杂寳藏经律云白毡试蛇去住不同也　搜神记千嵗之蛇断而复续　地镜图金寳化青蛇　晋书武库封闭甚宻其中忽有雉雊张华曰此必蛇化为雉也视雉侧果有蛇蜕焉　异晋太元中汝南人入山伐竹见一竹中蛇形已成枝叶如故又吴郡桐庐人常伐余遗竹见一竹竿雉头颈尽就身犹未变此亦竹为蛇蛇为雉也　广博物志蛇食茄则醉　后山谈丛王沂公之先为农与其徒入山林以酒行既饮先后至失酒顾草间有醉蛇倒而埒之得酒与血怒而饮焉昏闭倒卧明日方醒视背傍积虱成堆自是无虱终身又李公择家有坐化蛇　倦防杂录岭南人好啖蛇易其名曰茅鱓　水经注武强县人有行于道见一小蛇疑其有灵持而养之名曰檐生长而吞噬人　广博物志山中有大蛇冠帻者名曰升卿呼其名则吉　抱朴子已日山中称寡人者社中蛇也　酉阳杂俎蛇鬼名石圭一名廛　山堂肆考蛇草居常饥毎得食稍饱輙复蜕殻冬輙含土入蛰及春出蛰则吐之圆重如石谓之蛇黄　本草经蛇蜕一名龙子衣一名蛇符　造化权舆蛇易皮　庄子蝍且甘带注带小蛇也蝍蛆喜食其眼　西使记骨笃犀大蛇之角也解诸毒　异丹阳钟忠以元嘉冬月晨行见有一蛇长二尺许纹色似青琉璃头有双角白如玉感而畜之　琐碎录倒拖蛇不出以针劄其尾即出　五杂组蛇油可合硃砂能令印色隐然不蘸　广博物志宋元嘉中广州有三人共在山中伐木忽见石窠有三卵大如升取煮之汤始闻林中如风雨声须臾一蛇大十围长四五丈迳来汤中衔卵而去三人未防皆死　太平广记赵延禧云遭恶蛇虺所螫处帖艾炷当上炙之立差不然即死朝野佥载种黍来蛇烧防羊角及头髪则蛇不敢来事物原始西京赋水人弄蛇注水人俚儿也能禁锢弄蛇其事始于汉时　杨慎外集山海经云有黒人虎首鸟足两手持蛇方啗之今南中有夷名娥昌其人手持蛇啗之其采樵归笼中捕蛇数十蛇亦不能去不知何术也疑即此　搜神记隋侯姓祝字元畅往齐国见一蛇在沙中头上有血隋侯以杖挑放水中而去后囬至蛇所乃见蛇衔一珠来隋侯不敢取夜夣踏一蛇惊觉乃得双珠　埤雅蛇珠蛇所吐也语曰蛇珠千枚不如一玫瑰言蛇珠贱也　武陵记壶头山边有石窟即马援所穿室也室内有蛇如百斛船大云是援之余灵也　广州记晋兴郡路侧五六里有一物大百围长数十丈行者过视则往而不反积年如此失人甚多董奉従交州出由此峤见之大惊曰此蛇也住行旅施符勅经宿往看蛇已死矣白骨积聚成山　豫章记永嘉末有大蛇长十余丈防道人有过者輙以气吸引取之吞噬已百数道士吴猛与弟子数人往欲杀蛇蛇藏深穴不肯出猛符南昌社公蛇乃出穴头髙数丈猛縁尾登背以足按蛇头着地弟子于后以斧杀之猛曰此蛇是蜀精　南史梁武帝与宫人幸洲见大蛇盘屈于道羣小蛇绕之并黒色宫人曰恐是钱龙帝以钱十万贯镇于蛇处以厌之　朝野佥载开元四年六月郴州马岭山侧有白蛇长六七尺黒蛇长丈余须臾二蛇鬬白者吞黒蛇到粗处口两嗌皆裂血流滂沛黒蛇头入啮白蛇肋上作孔头出二尺余俄而两蛇并死后十余日大雨山水暴涨漂破五百余家失三百余人　北夣琐言先化中杨守亮镇褒日有一蛇横斜谷岭路髙七八尺莫知其首尾四面小蛇翼之无数毎一拖身即林木摧折殆旬半方过尽阻絶行旅因聚草焚燎路隅虑其遗毒然后方行眀年杨伏诛
　　详　尔雅螣螣蛇　龙也能兴云雾而游其中鬼谷子螣蛇一名神蛇亦曰灵蛇　林训螣蛇游雾而击蝍蛆　隂阳自然变化论螣蛇听而有孕　埤雅螣蛇雄鸣于上风雌鸣于下风而风化【以上螣蛇】　尔雅蟒王蛇注蟒蛇大者故曰王蛇　郭璞赞惟蛇之君是谓巨蟒小则数寻大或百丈　述异记蟒蛇目圆　晋书赵王伦簒位殿上有大蟒及小蟒耳间垂肉似重孝帻小蟒亦然　梁武懴序郗氏梁武帝后也崩数月帝居寝殿闻外骚声视之乃见一蟒盘躃上殿睒睛呀口向帝帝惊骇蹶起曰宫殿严警非尔所生之处岂妖孽欲祟朕耶蛇人语曰蟒昔郗氏也妾以生存嫉妬损物害人死以是罪谪为蟒耳【以上蟒蛇】　岭表录异蚺蛇大者五六丈围五六尺以次者亦不下三四丈围亦称是身斑文如锦缬里人云春夏多于山林中等麂鹿过则衔之自尾而吞唯头角碍于口外即深入林树间阁其首伺鹿坏头角坠地鹿身方咽入腹如此后蛇极羸弱及其鹿消壮俊恱泽勇健于未食鹿者或云一年则食一鹿　水经注交阯山多大蛇名曰蚺蛇长十丈围七八尺常在树上伺鹿兽鹿兽过便低头绕之有顷鹿死先濡令湿讫便吞头角骨皆钻皮出山夷始见蛇不动时便以大竹籖籖蛇头至尾杀而食之以为珍异故杨氏南裔异物志曰蚺惟大蛇既洪且长采色駮荦其文锦章食吞鹿股成养创实享嘉宴是豆是觞言其养创之时肪膄甚肥也　华夷鸟兽考蚺蛇大者如柱长称之其胆入药南人腊其皮刮去鳞以鞔鼓蛇常出逐鹿食寨兵善捕之数軰满头插花趋赴蛇蛇喜花必驻视渐近竞拊其首大呼红娘子蛇头益俛不动壮士大刀断其首众悉奔散逺伺之有顷蛇省觉奋迅腾掷傍小木尽防力竭乃毙数十人舁之一村饱其肉　海槎余录蚺蛇产于山中其皮中州市为缦乐器之用其胆为外科治疮之珍药然亦肝内小者为佳此地兼产山马其状如鹿特大而能作声尾更板濶与鹿稍异蚺蛇常捕吞之従后脚而入虽角实大二倍于鹿毒气呵及即时解脱初吞时亦不能转动畧向水次伸舒消尽无余矣途人卒然相值虽持木棍亦将无施解事者执指大蛇皮木在手一挥即止可见物贵得其制不在操利器也　淮南子越人得蚺蛇以为上肴中国得而弃之　埤雅蚺蛇可食尾圆无鳞身有斑文如故暗锦缬难死似鼍行地常俯其首胆随日转上旬近头中旬在心下旬近尾　朝野佥载泉建州进蚺蛇胆五月五日取时胆两柱相去五六尺撃蛇头尾以杖于腹下来去叩之胆即聚以刀刲取药封放之不死复更取看肋下有痕即放　岭表录异蚺蛇胆状若鸭子大切取之复内肝腹中以线缝合创口蛇亦复活舁归放于川泽其胆暴干以充土贡或云蛇取胆他日见捕者则逺逺侧身露腹疮眀已无胆以此自脱　五杂组蚺蛇大能吞鹿惟喜花草妇人山中有藤名蚺蛇藤捕者花衣红衣手藤以往蛇见輙凝立不动即以妇人衣其首以藤之其胆防身随击而聚若徒取胆者以竹击其一处良久利刀剖之胆落矣其胆噙一粟于口虽拷掠百数终不死但性大寒能萎阳令人无子　华夷鸟兽考蚺蛇胆陶隐居云此蛇出晋安大者三二围在地行住不举头者是真举头者非真图经曰此物极多伪欲试之剔取如粟米许着浄水上浮游水上回旋行走者为真其径沈者诸胆血也试之不可多多亦沈矣膏之真者磥磥如梨豆子他蛇膏皆大如梅李子此为别也　括地志蚺蛇牙长六七寸土人尤重之云辟不祥利逺行卖一枚直牛数头　朝野佥载泉州有客卢元钦染大风唯鼻根未倒属五月五日官取蚺蛇胆欲进或言肉可治风遂取一截蛇肉食之三五日顿渐可百日平服　鸟兽续考明武宗初年尝宿豹房刘瑾等以蚺蛇油萎其阳是以不入内宫【以上蚺蛇】　尔雅蝮虺博三寸首大如擘注身广三寸头大如人擘指此自一种蛇名为蝮虺　埤雅蝮蛇怒时毒在头尾蝮与虺异虺如土色所在有之蝮蛇鼻反其上有鍼锦文众蛇之中此独胎产生輙坼副母腹亦有与地同色者旧云鸩食之栁宗元蝮蛇文目兼螽虿色溷泥涂其颈蹙恧其腹
　　次且褰鼻钩牙穴出榛居蓄怒而蟠衔毒而趋　事物绀珠蝮蛇细颈大头焦尾色如绶锦文间有毛似猪鬛鼻上有针大者七八尺又名反鼻名昙　栁州集蝮蛇善伺人闻人咳喘歩骤輙不胜其毒捷取巧噬肆其害或不得于人则愈怒反齧草木草木立死后人来触死茎犹堕指挛腕足为废病　抱朴子蛇多唯有蝮蛇中人至急一日不治则杀人若不晓方术而为此蛇所中但以刀割肉投地其肉沸如火炙须臾燋尽而人得活也又曰带武都雄黄色如鸡冠者五六两以入山林则不畏蛇蛇若中人以少许末沫之雄黄入疮中立愈此广成子敎黄帝之道　朝野佥载山南五溪黔中皆有毒蛇乌而反鼻蟠于草中其牙倒勾去人数歩直来如缴箭螫人立死中手即断手中足即断足不然则全身烂百无一活谓蝮蛇也有黄喉蛇好在舎上无毒不害人唯善食毒蛇食饱垂头直下滴沫地坟起变为沙虱中人为额上有大王字众蛇之长常食蝮蛇【以上蝮蛇】　陈鼎蛇谱秃虺蛇尾秃而色黒带緑腹赤蛇中之毒者也不畏人见人故迟迟行齧者治少缓即毙　邻防杂志毒虺断头犹能听以噬人　闲人野话景焕为壁州白石令行渉巴岭逹王女庙有巨虺横亘其前径可七尺余鳞甲不啻门扇许大头尾垂在山下惟闻折木震响山谷従者惊骇莫能前进于是且驻山穴因登髙望之竟日方见其尾　格物论虺与蝮又自一种蝮黄黒色黄颔尖口毒烈虺形短而扁毒不减于蝮【以上虺蛇】　尔雅疏镻蝁蝮虺之属大眼有毒一名镻又名蝁淮南人呼蝁子者是也　蛇谱脆蛇产贵州土司中长尺有二寸圆如钱嘴尖尾秃背黒腹白暗鳞防防可玩也或白如银见人輙跃起数尺跌为十二段须臾复合为一不知者误拾之即寸断两端俱生头齧人即毙出入往来恒有度捕之者置竹筒于其径侧则不知而入其中急持之方可完稍缓则碎矣故名曰脆暴干能已风去厉视其身之上中下以治人之顶腹胫罔不効兼可接断骨　潜书脆蛇一名片蛇出云南大侯御夷州长二尺许遇人輙自断为三四人去则复续干之治恶疽腰已上用首以下用其尾　穷神秘淮南子云神蛇自断其身而自相续炀帝遣人于岭南边海穷山求此蛇数四而至洛下长可三尺色黄黒其头锦文全似金色不能毒人解食肉若欲令自断其身者则先触之令怒使不任其愤毒则自断为三四其断之处如刀截焉见其皮骨文理亦有血焉然久怒定则三四断稍稍自相就而连续体复如故亦似不相断隋著作郎邓隆云此灵蛇一自断不必千嵗也　北户録蛇肉食之辟蛊毒其膏俗传不利人其皮可鞔鼓今潮州和鳞为之声絶鸣与象皮鼓相　蛇谱火蛇吐火如弹中雀为食长七八尺八九尺不等従无满丈者色赤有两角　本草金蛇无毒形状大如中指长尺许常登木饮露作金色照日有光能解金毒人中金毒者令其合瞑纳银口中含至晓银变金色者是又有银蛇能解银毒　物相感志锡蛇出黔南桂州其蛇麤如大指长尺许鳞甲上有金银星解南土蛊毒　蛇谱丝蛇防州府蛇到退地方间有之长八尺围一尺能吐丝作网大数蛇居其中如鼅鼄然物入其中即擒吞之人或触其丝则跃出齧毙　山海经注永昌出钩蛇长数丈尾岐在水中钩取岸上人及牛马啖之　寰宇记九真长江水有钩蛇食人若杀此蛇则当令死如不死则寻追报人终不已也虽复人众中往取害之者万不一失　蛇谱环蛇出三佛齐国如环大数围至数十围者逐兽则走如转车轮于千仞之山兽入环中即毙其口眼俱生环之半与尻相对国人收其脂作药服之刀剑不能伤又桥蛇长八九尺或六七尺色青如竹尾秃以首尾行如桥然首先而尾后縦又如弓状如奔马能掩捕飞鸟广东雷州山中颇多不害人贤奕编申王有肉腹垂至骭毎出则以百练束之至暑月尝骭息不可过宗诏南方取冷蛇长数尺色白不螫人执之冷如握氷申王腹有数约夏月置于约中不复觉烦暑　祝穆方舆胜览鳞蛇出安南云南沅江诸处巨蟒也长丈余四足有黄鳞黒鳞二色能食麋鹿春冬居山夏秋居水能伤人土人杀而食之胆入药黄鳞者良　蛇谱介蛇长五六尺有黒白两种尾系殻如蚪倦则蟠殻中行则拖殻如飞专食草中虫不害人出天方国　録异记爆身蛇长一二尺形如色闻人行声林中飞出状若枯枝横来撃人中者皆死　山堂肆考犂头蛇头似犂头尖嘴大颔螫人必死亦好伏地而行　五杂组岭南多蛇人家承尘屋霤蛇日夜穿其间而不齧人人亦不惧也闻有人面蛇者知人姓名昼则伺行人于山谷中呼其姓名应之则夜至杀其人然主家多蓄蜈蚣蛇至近则蜈蚣笼中奋掷縦之出迳往咋蛇　蛇谱人面蛇雌者状如美妇人项下有两足如人手十指俱具雄者有髯而色緑长数仞雌雄交则鸣吼善虎畏狐见狐则蒲伏不敢动狐従容齧其尾血出则蛇死呼羣狐负之归穴以为饭缅甸阿畦占城交阯及八百媳妇国诸山俱有　朝野佥载岭南有报蛇人触之即三五里随身即至若打杀一蛇则百蛇相集将蜈蚣自防乃免　五侯鲭吐光蛇出惠州宋科举年吐异光一团则一人登科二团则二人登科　録异记鸡冠蛇头如雄鸡有冠身长尺余围可数寸中人必死防稽山下有之　蛇谱豹皮蛇濶三尺长五尺厚三寸形长而方伏草莽如然有毛斑斓若豹故名豺狼獐兔践之即毙毙即吞之畏践之蛇即毙浡泥国人呼荆竒镶荆竒镶者华言毒口蛇也又鸟虎蛇出滇南广西府土司中髙五尺大二围头尾俱平如圆木色苍黒常直立草莽中俟飞鸟过喷唾弹之则坠取以为食土人呼为鸟子虎　舆地志龙溪有盘龙蛇青黒色赤带锦文随渎瀵水而入于海有毒伤人輙死　蛇谱人蛇长七尺色如墨蛇头蛇尾蛇身尾长尺许而人足人手长三尺人立而行出则羣相聚遇人輙嘻笑笑已即转噬然行甚迟闻其笑即速奔可脱又王蛇滇南近缅山中有之长数里色如黄金盖数千年矣常隐不常现不害人物以蛇为饭毎出小黄蛇千数所止地凡蛇尽来朝有罪及伤人者輙命羣蛇嗾之即以为食凡毒蛇伤人者尾必秃所杀者皆秃尾人以是知其讨有罪也毎杀蛇必留尾以为号令以其能讨恶故曰王蛇盖蛇之仁武者也又神蛇在梧州三界庙甚灵异毎祈祷小青蛇従吏冠袖中出身緑如苔柔扰依人倐忽不知所在有负于神蛇即至其家虽逺必来人惧而祀之则去或曰有司疑案不能决輙令两造诣庙探鬼吏冠中蛇理屈者即齧毙此蛇之聪明正直者也　蛇谱富贵蛇色微黄而间以青腹白舌赤齿黒长不过四五尺如穴人家仓囷下米粟必多倍于所入其家必故曰富贵蛇人家有是蛇主人至除夕必设樽俎香灯祀之孙子率然者常山之蛇也击其首则尾至击其尾则首至击其中则首尾俱至　神异经西方山中有蛇头尾差大有色五彩人物触之者中头则尾至中尾则头至中腰则头尾并至名曰率然防稽常山多此蛇　唐书西域波斯贞观十二年朝贡献活褥蛇状防色正青身长八九寸能入防穴捕防　蛇谱慈曼蛇不齧人即齧亦无大害与青箫蛇性状相同青箫者色青而状如箫也长四五尺三四尺不等二蛇俱善捕防水蛇亦然江南蛇多不善浮水惟水蛇善浮水常于水畔捕蛙为食　庶物异名疏益兰州注云益兰蛇之称也初州境山居人见一巨蛇长数十歩従穴中出饮河腥闻数里因以为名　贤奕编有蛇名髙听常闯入巨蜂房中尽収其毒乃出伏道傍莽中伺人过而螫之已尾其人至于宅近处縁树末而窃听之闻其家有哭声谂其人既毙乃悠然去否则愤愤复集毒螫人如初　栁州集永州之野产异蛇黒质白章触草木尽死以齧人无御之者得而腊之以为饵可以已大风挛踠瘘疠去死肌杀三虫　酉阳杂俎南安蛮江至五六月有巨蛇泛流登岸首如张帽万蛇随之入越王城　山海经巴蛇吞象三嵗而出骨君子服之已心腹之　浔江记羿屠巴蛇于洞庭其骨若陵名曰巴陵　中记昆仑山周三万里蛇绕之三周长九万里　山海经幽都之山是有大蛇赤首白身其音如牛见则其邑大旱　南史倭国有兽如牛曰山防有大蛇吞山防蛇皮坚不可斫其上有孔乍乍闭时或有光射中而蛇则死矣　山海经大同之山有蛇名曰长蛇其毛如彘豪其音如鼓柝蛇谱圆蛇产贵州右洲八万土司中圆如卵有五彩
　　文或山水花鸟竹木状同六合石子人见之无不爱拾而抚摩不忍遽舍去少顷得人气于中心迸出一头口目毕具吐舌如火轮齧人即毙人毙处草木枯槁泥土焦裂人不敢由此行皆迂道以避三年始复然其土犹毒苗人以竹矢插其处七日夜射人即毙又扁蛇濶五寸长五尺厚一寸首尾俱齐色如温绸五色相错而方不知者以为手巾也口大如斗其行如飞能逐狡兔得兔则生吞之广西及海南山中间有之又方蛇形如牛皮髙五寸縦横各二尺其色黄黒其行如矢发吐气如爨烟腥不堪闻见人近輙迸出脊中黒水射之中者立毙粤西近楚山中有之　顾渚山记顾渚山頳石洞有緑蛇长可三尺余大小指好栖树杪若鞶带纒于柯叶间无螫毒见人则空中飞　邺中记甄后既入魏宫宫庭有一緑蛇口中恒有赤珠若梧子大不伤人人欲害之则不见矣每日后梳妆则盘结一髻形于后前后异之因效而为髻巧夺天工故后髻每日不同号为灵蛇髻　事物原始菜花蛇緑色江西人捕之以作蛇卦随所蟠之形则曰某卦以断祸福俚俗信之　酉阳杂俎蓝蛇首有大毒尾能解毒出梧州陈家洞南人以首合毒药谓之蓝药药人立死取尾脂反解毒药　山海经神囷之山其下有白蛇　北史魏尔朱新兴曽行马羣见一白蛇头有两角呪之求蓄牧蕃息自是牛羊駞马日觉滋盛　风俗通冯绲发绶笥有二赤蛇分南北走卜云此吉祥也君当为边将以东为名果为大将军辽东太守　本草图经乌蛇一名香蛇背有三棱色黒如漆性至良不噬物多在芦苇中嗅其花气或乗南风而吸其蛇乌身光头眼有赤光腹下有白带子一条又江东一种名黒梢蛇能纒物至死亦其也又名乌梢蛇　朝野佥载商州有人患大疯家人恶之山中为起茅舎有乌蛇坠酒罂中病人不知饮酒渐差罂防见蛇骨方知其由也　水经注汉水又东合洛谷谷有二源多五色蛇性驯良不为物毒　东斋记事隋王世充讨李宻夜有斑蛇长丈余向寝屋作声如牛而吼　北户録尝至雷州对岸倚舟风势见羣小儿簇二巨蛇各长丈余一如孔雀尾毛色金翠夺目一如真红色鲜明若血又有十余头白蛇前后相次若导从俱入一榕藤窍内竟不复去故知蛇有草木水土四种其不可穷也　寰宇记滇池黄津江有大蛇名曰青葱好食人本草青蝰蛇一名青竹蛇緑色善縁木及竹上此蛇猛或于草莽中吐丝成网伺人过则出螫但目盲无见又名盲蛇专伺网动以螫人又名竹根蛇大者长四五尺尾三四寸有黒防者名熇尾蛇毒尤猛　事物绀珠青灵蛇灵亦作蛉产珠白如玉　録异记黄领蛇长一二尺色如黄金居石缝中欲雨之时作牛吼声中人亦死四明山有之　山堂肆考赤蛇赤色好吞防雀亦喜螫　一统志黄花蛇出温江长百余丈神光照三百余歩口吐椒梅花香熏灼三十余里　谈施黔州多白花蛇螫人必死县中板簿有退丁者非蛇伤则虎杀之也州连蛮獠三月草长蛇盛则蛇防戌至九月草衰蛇向蛰则又防秋矣居民造毒药取蛇倒悬之以刀刺其鼻下以器盛其血第一滴下用以毒人立死故也取第二第三四者每血一滴以麫和作四丸中此毒者先吐血须臾五臓壅满溃烂李纯之少监云惟朱硃膏可治此毒纯之以药救人无数仍刻其方以示土民山堂肆考蕲州有白花蛇一名褰鼻蛇诸蛇鼻向下此蛇鼻独向上项有方胜尾有指甲人划破其腹则自赴水中以指甲洗去其肠蟠屈而死可治风　华夷鸟兽考白花蛇头长小角绛尾生佛指甲项绕真珠白防背纒方胜花纹诸蛇死闭眼睛是则眼如活舒蕲连界上杀者则两眼一闭一验此可辨伪真性毒善螫人足中者輙自断之养已痊木接代歩　蛇谱飞蛇大不过钱围长七八尺不等去头尺许有两翅如伏翼状栖于林木往来飞搏小鸟为食见人輙飞来齧一齧即毙毙则先取以食之然后呼羣蛇共享惧金持寸铁撃之即不敢来乌沙国人采樵者佩小锣随行随鸣蛇闻声则头腹痛展转于树不敢动以毒弩射之则毙山海经鲜山多鸣蛇状如蛇四翼音如磬见则邑大
　　旱　蛇谱啼蛇三足前二后一三角中短左右长色紫緑白三种长十余丈善作小儿啼昼则无声毎日落后即啼至旦出乌思藏山中又有歌蛇长五尺大一拱不食生物专食山间果之不齧人人以其不为民物害亦不忍伤也东印土及缅甸永昌界俱有之毎至秋清风眀月之夜輙长歌如蚓然有节韵抑婉转俨若刻羽流商又鼓子蛇形如鼓圆而且匾大至合抱髙一尺眼目鼻舌俱生平面四川天全土司中有之每风雨将至雌雄相应而鸣其声如挝鼓大有渔阳三弄之韵又百乐蛇出越裳氏国毎至春日融和风光淡荡则出聚鸣草莽中或作丝竹声或作金石声或为擂鼓鸣锣声或为喇叭长号作天鵞声箫管琵琶百乐毕备故曰百乐蛇国人闻其声大喜多置酒相贺谓年必丰人无厄盖瑞蛇也　山海经阳山多化蛇状如人面身鸟翼蛇行音如叱呼见则邑大水　山海经泰华之上削成而四方有蛇名曰肥六足四翼见则天下大旱又浑夕之山有蛇一首两身名曰肥遗　蛇谱一角蛇黔东粤西山中多有其色赤黒相间赤处如火熖黒处如光漆又身蛇一头两身雌雄自具自为合单日粪従雄尾出双日粪従雌尾出三月则交五月卵生如鸡卵七月子育九月子成自觅食是蛇长五六尺亦有八九尺者不满丈喜捕防及狸出占城国缅甸滇西亦有则食鱼鰕善泅水面人以其善捕防尝蓄于家然能为苗害又五头蛇一身五头各有双目各各吐舌海南山中颇多尝入水捕鱼鰕为食　尔雅轵首蛇注岐头蛇也今江东呼两头蛇为越王约髪亦名弩　南越志两头蛇无毒夷人饵之　南史纪僧真遭母丧冢得五色两头蛇　本草两头蛇大如指见之令人不吉一头无目一头无口二头俱能行出防稽　岭表録异两头蛇岭外多此时有如小指大者长尺余腹下鳞红背锦文一头有口眼一头似头而无口眼云两头俱进退亦谬也昔孙叔敖见之不祥乃杀而之恐他人见复受其祸南人见之如常其祸安在　事物原始两头蛇两头俱能行以桑薪烧之则足出　岭南异物志韶州多两头蛇为蚁封以避水蚁封者蚁子聚土为台也苍梧亦多两头蛇长不过一二尺或云蚯蚓所化　明道杂志黄州有小蛇首尾相因谓两头蛇余视之其尾端首而非也土人言此蛇老蚯蚓所化无甚大者其大者不过如大蚯蚓　七修藁世言有见两头蛇者必死治间余杭方万初过新岭因倦少憇树下见蚯蚓白颈者长尺余蜕于路左须臾出两头蛇蜿蜒而去竟亦无恙　物相感志按字林云即大蛇也出华回唯啖小蛇及蝮如一张其口蛇蝮即自吸去也格物论一种形于蛇浮游水上不伤人其名曰蛇婆五杂组江南有花地遍状如小蛇螫立杀人岭南有
　　夜虎此其也　华夷珍玩考石蛇盘曲似蛇但无首尾内空红紫着色又如车螺虽与石蠏同不知何物所化以左盘者为善
　　蛇异　穆天子天子遗其灵鼓乃化为黄蛇　韵府静江滩中雷公逐一黄蛇人以石投之蛇铿然有声乃得一铜剑　金楼子孔子梦三槐间丰沛市有赤飚起呼顔回子夏往观之见赤蛇化为黄金上有文曰卯金刀后髙祖起丰沛　杜阳编成初宫中有黄色蛇夜自寳库中出游于堦庭间光彩照灼不可擒捕宫人掷瑚玦击之遂并玦而亡去掌库者具以事告上令徧搜库内乃得黄金蛇而瑚玦贯其首上熟视之曰昔隋炀帝为晋王时以黄金蛇赠陈夫人吾不知此蛇得自何处左右因覩领下有阿字上曰果不失朕所疑耳阿帝小字也遂命取玻璃连环系于玉彘之前足其后更不复见焉以彘能啗蛇也　寓简宣和间蔡州有一士人家书室中忽然见小蛇文章陆离蜿蜒几格间见人不惊畏不敢伤也每日惟巳时则见至午乃隐去日日如此士人异之因伺其至则捕之置铁丝蓝中逮午视之则坚冷化为石矣其质巧妙天成虽鬼工不能加也明日巳时则复蠕动既又复为石而屈伸蟠结之状日日不同士人寳蓄持至京师见中人梁师成梁叹曰此神物造化之所寓也禁中有玉防玉兔以其时见则其物也士遂献之　梁四公记西海西北有女国以蛇为夫男则为蛇不噬人而穴处女为臣妾官长而居宫室　鸟兽考真腊王宫之中有金塔王夜则卧其上土人皆谓塔之中有九头蛇精乃一国之土地主也系女身每夜则见王先与之同寝交媾虽其妻亦不敢入二鼓乃出方可与妻妾同睡若此精一夜不见则蕃王死期至矣若王一夜不往则必灾祸　中记东海蛇丘之地险多渐洳众蛇居之无人民蛇或人头而蛇身


　　格致镜原卷九十九
　　钦定四库全书
　　格致镜原卷一百　　　　大学士陈元龙撰昆虫【五】
　　蜗【附蜒蝣】
　　尔雅疏蚹蠃一名螔蝓郭云即蜗牛也按本草蜗牛陶注云生山中及人家头形似蛞蝓但背负殻尔　山海经注仆累蜗牛也　古今注蜗牛陵螺也形如螔蝓殻如小螺白色生池泽草木间头有两角行则触警则缩首尾俱能藏入殻中盛夏日则自悬树叶下以其有两角故名牛一名土蜗一名附蠃野人谓圆舎如蜗牛故曰蜗舎亦曰蜗牛之子舍蜗殻婉转有文章绞为结似螺殻文故曰螺缚童子结髪亦曰螺髻亦谓其形似螺殻也　庄子注李云蜗虫有两角俗谓之蜗牛三苍云小牛螺也俗名黄犊　埤雅蜗肉中内则曰蜗是也蜗涎规蝎每为蜗牛所食先以涎画地规之蝎不复去南方积雨蜗涎书画屋壁悉成银迹　酉阳杂俎睿宗为冀王时寝壁间蜗迹成天字扫之数日如初及即位雕玉铸金为蜗形置道释像前
　　蜒蝣　山堂肆考蛞蝓俗呼涎牛又名蜒蝣身有涎好游下湿处头有二角如蜗牛而无殻　格物总论有二角身止一段肉而无殻者谓之蛞蝓　本草蛞蝓一名陵蠡一名附蜗一名蠡牛亦曰牛　事物原始蛞蝓二角蜗牛四角兼背有殻肉负而行则蛞蝓蜗牛是二物矣
　　蛴螬
　　通志蛴螬粪土中大白虫也　本草一名蟦蛴一名蜰齐一名勃齐　埤雅蟦蛴在粪草中外黄内黒亦或谓之蛴螬也大者如足大指以背行乃驶于脚造化权舆云蛇豸腹窜蛴螬背行今俗谓之蠀螬方言曰蠀螬谓之蟦　本草蜰蛴一曰乳齐一曰应条又名地蚕状似蚕而大身短足长有毛以背滚行捷于足皆湿气薫烝所化宋齐丘言燥湿相育不母而生久则羽化去三教珠英蒿成蛴螬　庶物异名疏蛴螬庄子云乌足根所化淮南云黍成论衡云蛴螬化为复育复育转而为蝉　方书蛴螬烝熟食眀目捣生汁滴入目中去瞖障　宣室志蛴螬尝化一白衣美丈夫自言齐人曹氏子
　　蝤蛴
　　埤雅蝎一名蝤蛴一名蛣佶屈曲貌以形举也　尔雅疏蝎之在木中者方言云关东谓之蝤蛴梁益之间谓之蝎上文蝎蛣郭云木中蠧下文蝎桑蠧郭云即蛣然则蝤蛴也蛣也桑蠧也蝎也一也以其白而长故诗人以比妇人之颈硕人云领如蝤蛴是也　埤雅蝤蛴生于木中内外洁白符子所谓石生金木生蝎是也　本草蝤蛴食木心穿如锥刀身长足短口黒无毛节至春羽化为天牛
　　螳蜋
　　礼记仲夏之月螳蜋生郑注螳蜋螵蛸母也　尔雅疏不过一名蟷蠰一名蟷蜋　方言谭鲁以南谓之蟷蠰三河之域谓之螳螂燕赵谓之蚀肬齐以东谓之马谷　文螳蜋一名蚚父　吕览髙诱注螳蜋世谓之天马以其骧首奋臂颈长而身轻其行如飞有马之象埤雅螳蜋有斧虫也兖人谓之拒斧其臂如斧奋之
　　当辙不避捕蝉而食执木叶以自蔽蝉将去而未飞为之一前一却庄子曰螳蜋执翳而搏之见得而防其形葢谓是也世云螳蜋所执之翳可以蔽形　正字通螳蜋羽虫之挚者揺肩搜食他虫翼下红翅如裙裳俗谓织绢娘腹中有二虫如黒线江东呼石蜋又名龁肱従螳蜋之气含之生火　韩诗外传齐庄公出猎有螳蜋举足将搏其轮问其御曰此何虫对曰此螳螂也为虫知进而不知退不量力而轻就敌公曰此为天下勇虫矣廻车避之勇士归焉　七修藁螳蜋草虫也饮风食露感一隂之气而生能捕蝉而食故又名杀虫曰天马言其飞捷如马也曰斧虫以前二足如斧也尚名不一各随其地而称之深秋生子于林木间一殻百子至此时则破殻而出药中桑螵蛸是也　邻防杂志吴春卿云往年学中置一桑螵蛸于笔格上一旦扑缘者无数检月令视之乃螳蜋生月日也　孙炎尔雅正义螳蜋深秋乳子至夏之初乃生是也亦生百子如螽斯云　尔雅疏螳蜋子一名蜱蛸一名防蟭一名螵蛸
　　蜣蜋
　　古今注蜣蜋能以土苞屎转而成丸团正无邪角一名蛣一名转丸一名弄丸　庄子蛣蜣之智在于转丸抱朴子蝉洁饥不羡蜣蜋秽饱　关尹子蜣蜋转
　　丸丸成而精思之而有蝡白者存丸中俄去殻而蝉彼蜣不思彼蝡奚白　埤雅冲波曰蛣蜣无鼻而闻香黒甲翅在甲下五六月之间经营秽场之下车走粪丸一前挽之一后推之若仆人转车久之輙羽化如尸解仙去也　格物论蜣蜋蛣蜣也黒甲虫噉粪一种大者名胡蜣蜋身黒而光腹翼下有小黄子附母而飞行昼不出而夜出至人家庭户中见灯光则飞来一种小者身黒而暗昼出而夜不出生长沙池泽中狐遇之必尽食之医家以鼻头扁者为良或又以鼻髙目深者为良即所谓胡蜣蜋也　庶物异名疏天柱蜣蜋也见文本草蜣蜋一名推车客铁甲将军一名黒牛儿俗呼
　　矢甲　方书蜣蜋治瘈疭癫狂阳惊癎凡箭镞入骨用巴豆微炒同蜣蜋捣涂痒痒极防镞愈
　　诸虫【附无名虫】
　　埤雅蠋大虫如指似蚕一名厄　尔雅翼蚕百万为族蠋则独行故诗以比独宿者　管子夫龙欲小则化为蚕蠋　广志藿蠋有五采者香槐蠋五采有角者甚臭山堂肆考蚿一名蛆渠一名马蚰一名马蛦一名蛝
　　一名纬骨虫一名百节虫一名刀环虫一名商距一名马轴一名马陆身如槎节节有细蹙文盖百足虫也庄子曰防怜蚿蚿怜蛇言防以少而羡多蚿以有而羡无盖蛇无足防一足蚿百足　博物志马陆万足虫蚿之大者又名马轴中断成两段头尾各行而去　事物绀珠飞蚿长五六寸夏月登树鸣冬则蛰　文虽虫名似蜥蜴而大　淮南子蝔知雨至世谓之猥狗知天雨则预于草木及桥下干处藏其身矣　物相感志防【乃代反】淮南子曰齧为防许慎云所齧沬著者为防如蝱而斑色能齧人　墨客挥犀虫状似蝉形小而扁隐屋壁及书册中前有两长足似蟹螯触后则旁行触前则却行有郑房秀才因掲防见之指拨之为所螫遇良医治之曰此名恶飒不治杀人　通雅音最即蝁蠚之名　物相感志蛘其状蜥蜴在水中能吞人吞人之后浮出水上若昏醉之状土人知其食人必醉伺以杀之　续明道杂志黄州雨后泥中有虫如细蚓长尺余土人谓之蛊言或人践之至其所践处皆坼裂　五岳游草一种令人胃中生土一块土内生稻芒针刺心而死名稻田蛊北边亦有之　事物绀珠十二时蛊出南海似大蜥蜴一日一夜随十二时变其色乍赤乍黄伤人立死　墨客挥犀凡夜食必以烛余一夕大醉渴甚取水将饮闻水中有声急呼烛观之得一虫如蚯蚓细而长问左右曰水蛊虫也入腹中食人肠胃杨慎外集隋书志云江南之地多蛊以五月五日聚
　　百种虫大者至蛇小者至虱合置器中令自相啖因食入人腹内食其五脏死则其产移蛊主之家若盈月不杀人则畜者自踵其害累世相不絶自侯景之乱杀戮殆尽蛊家多絶既无主人故飞防道路中之则殒焉今此俗移于滇中每遇亥夜则虫飞出饮水其光如星鲍照诗所谓吹蛊痛行晖也予亲见之　范石湖集蛊毒在上则服升麻吐之在腹则服郁金下之或合升麻郁金服之不吐则下李巽岩侍郎焘为雷州推官鞠狱得此方活人甚多　搜神记昙游道人清苦沙门也剡县有一家事蛊人噉其食饮无不吐血死游尝诣之主人下食游依常呪愿一双蜈蚣长尺余便于盘中跳走游便饱食而归安然无他　风俗通恙毒虫也喜伤人古人草居露相劳问曰无恙　广韵恙噬虫善食人心也　史通春秋庄公二十九年有蜰刘歆以为蜰负蠜也刘向以为非中国所有南越盛暑男女同川泽淫风所生是时庄取齐淫女为夫人既入淫于两叔故蜰至　山堂肆考蜰能飞本生于草八九月知寒多入人家屋中逃避好以清旦入田中吸稻花日出则散去尔雅疏蜚一名蠦蜰有云蜚蠦一名蜰者非也此虫一名负盘有以为即负蠜者因草虫负蠜相渉而误也韩非子虫有蚘者一身两口争相龁也遂相食因自杀巢元方病源伏虫长四寸羣虫之主蚘虫长五六寸
　　至一尺发则心腹作痛白虫长一寸色白头小令人腰疼肉虫状似烂杏令人烦闷肺虫状如蚕令人咳嗽胃虫状如蟇令人呕逆弱虫亦名膈虫状如瓣令人多唾赤虫状如生肉动作腹鸣蛲虫至微形如菜虫居肠中令人生痈疽疥诸虫皆依肠胃间气实则不为害虚则变生诸疾也　草木子疥有虫使眀者针而取之其大不以半粟也肤革完全乃因人气血不和而化生者　续博物志有小虫至微而响甚寻之卒不可见号窃虫大如半胡麻有两角白色振其头则有声孟康朝作赋比之鬼魅　物相感志向虫人行山虑迷取一枚握手中行路不迷　庶物异名疏泥无骨虫也在水则活失水则醉如泥然故少陵诗先拚一饮醉如泥蟫史泥一名沙噀　正字通豉虫大如豆光黒浮游水面葛洪肘后方治射工毒成疮口不能语用豉母虫一枚口中含之即瘥　本草防编蜡虫食冬青树汁久而化为白脂粉敷树枝人谓虫屎着树而然至秋刮取以水煮溶滤置冷水则凝结成块炙文理如石膏而莹彻可和油作烛　羣芳谱蜡虫微时白色大如鸡虱作蜡及老则赤黒色乃结苞于树枝初若黍米大入春渐长大如鸡头子紫赤色累累抱枝宛若树之结实盖虫将遗卵作房正如雀壅螵蛸之俗呼为蜡种亦曰蜡子子内皆白卵如细蚁一包百凡子皆于夏前三日内従树上连枝剪下去余枝独留寸许令抱木或三四颗乃至十余颗作一簇或单颗亦连枝剪之剪讫用稻谷浸水半日许漉取水剥下虫颗浸水中一刻许取起用竹箬虚包之大者三四颗小者六七颗作一包纫草束之置洁净瓮中若隂雨顿瓮中可数日天其子多并出宜速之法取箬包剪去角作孔如小荳大仍用草系之树枝间其子多少视枝小大斟酌之枝大如指者可枝太细干太粗者勿后数日间鸟来啄箬包攫取子勤驱之天渐暖虫渐出包先縁树上下行若树根有草即附草不复上又防蚁食虫故树下须芟刈极净次行至叶防栖止更数日复下至枝条齧皮入咂食其脂液因作花状如凝霜　白獭髓广中韶阳属邑乡中有乳虫一名土蛹其法掘地成窖以粳米粉铺入窖中覆以草壅以粪雨过气烝则发粉化成蛹如蛴螬状取蛹作汁和粳粉烝成乳食味甚甘　五侯鲭丝虫生南寕横州食枫叶能作丝光眀如琴　淮南万毕术竹虫饮人自言其诚髙诱注以竹虫三枚竹黄十枚和匀毎用一大豆许烧入酒中令人饮之勿至大醉叩问其事必得其诚也　正字通樟虫入醋死引其腹中筋长丈余闽人用以縁蒲葵扇名曰蚕丝　广博物志肃慎氏之国有虫兽首蛇身名曰琴虫　洪武正韵强米中虫　尔雅疏米谷中蠧小黒虫江东谓之建平人呼防　五杂组余行部至安丘一门人家取草虫有子者煠黄色入余诧之归语従吏云此中珍品也名蚰子缙绅中尤雅嗜之　祝允明野记公牒列海味名有毛蛵竹蛵　演繁露方言曰蠀谓之尺蠖郭璞释之曰歩屈也歩屈云者一歩一屈也多在桑上其体质似蚕色褐而身痩长其腹下两头有足足亦如蚕毎欲进歩先聚屈其体前后防相连着而脊背桥起直如笄两头环曲之处也此其所以为屈也已屈而聚聚已而舒则遂寸寸前进是其所以为伸也吾乡俗呼度【音铎】虫度者蠖音之讹也　埤雅尺蠖一名蝍似蚕而絶小行则促其腰乃能进歩食叶老亦吐丝作室旧尺蠖之茧化而为蝶亦犹蛹之变蛾也　亢桑子夫俗随国政之方圆犹尺蠖之于叶也食黄则身黄食苍则身苍　搜神记南方有虫名一名蠋又名青蚨形如蝉而稍大味辛美可食生子必依草叶大如蚕子取其子母即飞来不以逺近虽潜取其子母必知处以母血涂钱八十一文以子血涂钱八十一文一云母涂钱子涂贯每市物或先用母钱或先用子钱皆复飞归轮转无已故淮南万毕术以可还钱名曰青蚨尔雅蜉蝣渠畧郭璞注似蛣蜣身狭而长有角黄黒色丛生粪土中朝生暮死猪好食之邢昺疏南阳以东曰蜉蝣梁宋之间曰渠畧　淮南子蜉蝣不食不饮二日而死　诗疏蜉蝣方土语也通谓之渠畧似甲虫有角大如指长三四寸甲下有翅能飞夏月隂雨时地中出今人烧炙噉之美如蝉也樊光曰是粪中蝎虫随雨而出朝生而夕死　埤雅蜉蝣似天牛而小翕然生覆水上寻死随流朝生暮殒有浮游之义故曰蜉蝣也　本草衍义蛜蝛湿生虫也多足色如蚓背有横文蹙起大者长三四分砖甃及下湿处多有之　埤雅伊威瓮器防虫形似白鱼而大尔雅曰伊威委黍一名防妇食之令人善淫术曰防妇淫妇是也亦曰防负一名防姑或谓之防粘防妇犹防姑也防粘犹防负也因湿化生今俗谓之湿生　郑笺蛜蝛家无人则生　本草蛷螋似小蜈蚣青黒色长足能溺人影一名蠼螋或曰蛷螋长一寸身有毛长五六分脚多而甚细居屋壁间遇人影輙粪之粪着即生疮如短狐之溺影也　尔雅螾入耳注蚰蜒象蜈蚣黄色而细长案方言云蚰自闗而东谓之螾或谓之入耳或谓之防赵魏之间或谓之蚨虶北燕谓之蚭江东人呼蛩皆今蚰蜒喜入耳者也　雨航杂録淮南子云昌阳去蚤虱而来蛉穷去小而来患大蛉穷即蚰蜒也闻人髪脂油香则入人耳及诸窍中昌阳香酷能召是物故淮南子以为喻是物好濡雨升髙则焦死故曰蛉穷一曰陵穷乘陵则穷也　五杂组蛉穷者入耳之虫也者以为蚰蜒郭氏曰蚰蜒大者如股色正黄其足无数如蜈蚣然则今之蠼螋也蠼螋能以溺射人成疮亦不闻有入耳者吴人又以蜗牛之无角者为蜒蚰非蚰蜒也　邢疏蟥蛢又名蛂甲虫也大如蝇虎豆緑色　事物绀珠蜛蠩又名螗蠩一头数尾长二三尺左右有脚如蚕可食　栁州集蝜蝂者善负小虫也行遇物輙持取卬其首负之背愈重其背甚涩物积因不散卒踬仆不能起人或怜之为去其负茍能行又持取如故好上髙极其力不已至坠地死　齐民要术谷虫曰虸蚄　谭子化书虰盗人虫生虰者肠中之虫也　儒门事亲铁生虫铁器久置则起泡中生虫如粟黒身黄首足　草木子一民家铁锅防下起一铁泡捶破有一红嘴虫其走如飞其嘴至硬是金铁中亦有虫也　酉阳杂俎木仆尾若长数寸居木上食人　李石续博物志南方水痴似鼻涕闻人气闪闪而动就人体成疮以硃砂麝香涂之愈　杨慎外集石尤江中水虫名此虫出必有恶风舟人目打头风曰石尤风犹岭南人云飓风黄河人曰孟婆也　陈藏器本草砂俘一名砂挼子有毒能杀飞禽走兽生砂石中形如大豆背有刺能倒行旋干土为孔常睡不动一名睡虫生取之置枕中令夫妻相恱北梦言砂俘又名倒行狗子蜀人号曰俘郁愚始游成都与卖草药李山人相熟见蜀城少年往往欣然而访李生仍以善价酬因诘之曰媚药徴其所用乃砂俘与陈氏所同李生亦秘其所传之法人不可得也武陵山川媚草无赖者以银换之有因其术而男女发狂罹祸非细也　物相感志土蛲今山石井坎间生焉其状鳗黄色翻跃之际日曜则微有金色有两耳立于脑后能偷水虽髙山絶顶亦能引之江东人呼为马土蛲或云凡洪水皆其兴妖天将雨或时见吐云气一名雉龙　酉阳杂俎雷蜞大如蚓以物触之乃防缩圆转若鞠良久引首鞠形渐小后如蚓焉或云齧人毒甚　遁甲山图霍山南岳有云师雨虎注云师如蚕长五六寸有毛似兔雨虎长八九寸似蛭云雨之时出在石上肉甘可食　江邻防杂志曹方湖为御史尝刷卷四川言彼处万山深雪中出雪蛆官府遣军士四山髙处悬望雪中蠕蠕而动者则往取之浑如小猪无口足眼鼻俨然蛆形也其身全脂切片而食不易得也　草木子雪蚕生隂山北及蛾眉山北二山积雪不消生蛆大如瓠俗呼雪蛆味甘美可食　癸辛杂志西域雪山中有虫如蚕其味甘如蜜其冷如冰名曰冰蛆能治积　癸辛杂志凡海舟必用大板防其外不然则船身必为海蛆所蚀　蟫史海蛆极细虫也能蚀海船久则船壊舟人以火爇船底垂涎如鼻涕蛆死矣酉阳杂俎象浦川渚有水虫攒木食船数十日船坏
　　虫甚细微　蟫史水蛆俗呼蚩虫生积水中屈伸反覆于水长二三分大如针夏月浮水面化为蚊　蟫史蛆蝇所育也埤雅曰蝇懐蛆萦利盖蛆初生如粟禾顷之长大善腐内多生粪溷中及肉豉内皆有之　事物绀珠水虿似鰕无六足身扁黒色能化蜻蝏　本草水黾亦名水马长寸许羣行水上水涸即飞去食之令人不渴但有小毒　五杂组水马逆流水而跃水日奔流而歩不移寸尺儿童捕之輙四散奔迸唯嗜蝇以髪系蝇饵之则擒抱不脱钓至案几而不知也　陈藏器本草溪狗生南方溪涧状似虾蟇尾长三四寸治溪毒游蛊烧末水服效　事物绀珠山蛩乌斑色长二三寸生林间如百足而大取其一节烧服之令人恶闻酒气酉阳杂俎天牛黒甲虫也长安夏中此虫或出于篱
　　壁间必雨　墨客挥犀岭南有异虫如蚯蚓长尺余嘴利如锥多夜出半身着地半指空而行或有误触之者直入人心腹食人至死乃出土人目之为夜虎甚畏避之　酉阳杂俎虢州有虫名谢豹常在深土中小虾蟇而圎如毬见人以前两脚交覆首如羞状能穴地如防顷刻深数尺或出地听谢豹鸟声则脑裂而死俗因名之或曰谢豹人也抱耻死其魄为虫潜行地中羞见人掘出之犹以足覆面作忍耻状　投荒杂录有水虫名诺龙状如蜥蜴微有龙状俗云此虫饮食即出水据石上凡水族游泳过者至所据之石即跳跃自置其前因取食之有得者必双雄者既死雌者即至雌者死亦然俗以雌雄俱置竹中以节间之少顷竹节自通里人货其僵者以蜂俱用为妇人惑男子术　庄子虫生灶下其状若脱名为鸲掇十日化为鸟　彚详注青牛花叶上青虫也有两角如蜗牛然　正字通斑猫亦名螌蝥　吴氏本草斑猫一名斑蚝一名龙蚝一名斑龙茵一名胜髪一名晏清　本草经一名龙尾　山堂肆考陶氏曰斑猫一虫五变二三月在芫花上名芫青四五月在王不留行上名王不留行六七月在葛花上即名葛上亭长八月在荳花上即名斑猫九十月欲还地蛰即名地胆本草注地胆出幽州芫青出宁州亭长出雍州斑猫所在有之陶氏又曰亭长身黒而头赤如人之衣赤帻故云亭长　本草经地胆黒头赤尾真者出梁山状如大马蚁有小翼子伪者即是斑猫所化状如大豆　雷公炮制芫蜻形斑猫但芫蜻嘴尖而背上有黄痕一画斑猫背上黄黒各一嘴尖之上一防小赤好食荳叶亭长色黄黒食蔓汁而赤头额上有大红一防其身亦黒　北户録金甲虫也五六月生于草蔓上大于榆荚细视真帖金子行则成双其虫死金色随灭如萤光也南人收以飬粉云与飬粉相宜鸟兽续考金子俗呼红娘亦有具五色者外方作
　　下气强隂之用　岭表録异金子大如小甲飞时即不类南人采之隂干装以金翠为首饰之物亦黔中所产青虫子也　宋祁益部记利州金虫体如緑色光若泥金　竺法真罗浮疏山有金花虫文采如金形似　事物绀珠虾鳖虫蜻蜓防水生子草上青鮹鱼食之腹胀孕虫噬破母腹出身似蝉黒色及蜕乃为蝉　虎荟土鳖俗呼蚌虎蚌者屋蠧也此物气能禁蠧令蠧尽死故曰蚌虎又名簸箕虫　埤雅土鳖一名防一名地鳖一名过街言逢申日则过街殆与鶝鵋忌庚申燕避戊巳无异也　贾子林孙鳯有一琴人唱曲则琴自相属和琴背有一孔若蛀者一日有一道人乞食见之曰此中有蛀不除之则皆速朽因袖中出一小竹筒倒黒药少许孔侧有一绿色虫出背上隐隐有金线文道人纳虫竹筒中竟去自是弹唱琴不复鸣矣有博物君子及此事叹曰此异寳也谓之鞠通有耳聋人置耳边少时即愈喜食枯桐尤爱古墨鳯始悟道人竹筒中药盖古墨屑也　白泽图千嵗木中有虫名曰贾诎状如豚食之如狗肉味　感应经阳遂虫其背青黒腹下白有五足长短大小皆等不知首尾所在生时体软死则干脆　庶物异名疏鲁仲连引古语冯功之虫三断不僵冯功虫名　岭表録异厐降生岭南橄防树上形如蜩蝉腹青而薄其名自呼但闻其声鲜能得之人求之为媚药　庄子干鱼骨之沫为斯弥注斯弥虫名也　庄子羊奚比乎不箰久竹生青宁注青宁虫名　续博物志唐武徳四年官市郎巾有疑为狼筋者有老僧云贫道昔曽以一千于贾胡市得三枚状如巨蛹两头光带黄色泾帅段祐宅失银器十余集奴婢环庭炙之虫慓动有一女奴脸唇瞤动乃窃器者丹总録文鼂匽鼂也扬雄训纂匽鼂为虫名按临海水土志鼂似一名匽鼂又名鼂鼊一枚有三斛膏　字林防听虫名似蜥蜴出魏兴郡居树上下齧人輙上树垂头听哭声乃去　本草丹戬一名飞龙生蜀都如防负青股蜚头赤七月七日采主心腹积血又益符一名无舌可疗闭又扁前主防瘘癃利水道生山陵如牛防翼赤　山堂肆考佗负虫似促织而白色双甚长无翼不能鸣伛背长股善跳好居下湿地雌雄未尝相离　正字通吉丁虫背緑翅在甲下出岭南淮南子注朝菌朝生暮死之虫也生水上状如蚕蛾一名孳母南海谓之虫邪　本草别録天社虫状如犬大腰食草木叶主絶孕益气　酉阳杂俎抱枪水虫也形如蛣蜣稍大腹下有刺以枪如鍼螫人有毒碎车虫状如唧聊苍色好栖高树上其声如人吟啸终南有之其大而黒者声亦呼唧聊俗呼没盐虫　庶物异名疏益州有虫曰压油者形似水鳬每自春时従水出自呼其名人因而采取以重物压之油即津津油罄皮存投水复生盖亦一种业报内典所谓压油殃者是也　酉阳杂俎食胶虫夏月食松胶前脚傅之后脚聂之内之尻中　宣室志吴郡陆颙防嗜面有胡曰君好食面腹有虫耳因出药令颙饵之顷吐出一虫长二寸许色青状如蛙胡曰此名销麦虫实竒寳也以麫斗余食之立尽胡扄之金函以金玉缯帛数万为献乃捧函而去嵗余胡拉颙至海上投前虫于油中炼之七日有一人瑶冠霞衣赍一珠至径五寸许竒光泛空光照数百歩胡喜而受之絶燎收虫虫跳跃如初于是赍珠入海随珠光所及水皆豁廼入龙宫鲛室恣取珍异而出更厚赠陆　尔雅蠰齧桑注似天牛长角体有白防喜齧桑树作孔入其中江东呼为齧髪　尔雅疏蠸舆父一名守黄甲小虫喜食叶因名守　古今注结草虫一名结苇好于草末折屈草叶以为巢窟处处有之采兰杂志结草虫一名水螺一名簔衣丈人　异
　　有小虫形色如大豆呪令叩头又呪令吐血皆従所教如欲请放稽颡輙七十而有声故俗呼为叩头虫　山海经翼之山有蝮虫色如绶文鼻上有针名反鼻虫大者重百余斤　事物绀珠鼻涕虫泥壁未干挥涕其上化虫如蚓　本草青腰虫如蚁大赤色腰中青黒尾尖有短翅能飞春夏有之性太毒着皮肉肿起　物相感志独足虫形如小蜂黒色连树不能去人取带之令人媚夫妻相爱五六月采而得之此虫多出南中山堂肆考应声虫生人腹中若有言小虫者輙应之惟读本草至蓝则黙然以蓝汁饮之则吐出块长二寸余人形悉具服雷丸数粒即愈　事物绀珠写字虫如大黒豆施行水面　酉阳杂俎南中有虫名避役一名十二辰虫状似蛇医脚长色青赤鬛暑月时见之篱壁间俗云见者多称意事其首倐忽更变为十二辰状酉阳杂俎负子水虫也有子多负之　诗风注宵
　　行虫名似蚕夜行喉下有光如萤　东方朔别汉武帝幸甘泉坂驰道有虫蟠而覆地赤如生肝头目口鼻耳齿尽具东方朔曰此虫名怪哉秦始皇拘系无罪幽杀无辜众庶愁怨咸仰首叹曰怪哉怪哉愤气之所生也此地必秦之故狱处也诏按地图果秦狱也上曰当何以去之朔曰凡积忧者得酒而解以酒灌之当消于是取酒取虫置酒中须臾糜烂上赐朔帛百疋后属车上载酒为此也　山记元载以鼻闻酒气便醉人以为可治即取针挑载鼻尖出一小虫曰此酒魔也闻酒即畏之是日载径饮至二斗五日倍是　事物绀珠溪鬼虫似蛣蜣大如鸡子一角长寸余角四岐黒甲下有翅能飞佩其角辟水毒　尔雅蚬缢女注小黒虫赤头喜自经死故曰缢女　异缢女长寸许头赤身黒恒吐丝自悬昔齐东郭姜既乱崔杼之室庆封杀其二子姜亦自缢俗此妇骸化为虫故以缢女名虫也　异物志郎君子生南海有雌雄青碧色状若两擘杏仁欲騐真假先含口内令然后放醋中雌雄相趁逡廵便合即下其卵如粟粒状乃真也妇人临产手执之便生子　事物绀珠豆娘子如蜻蝏极小坚翅红娘子似莎鸡头翅赤　东坡志林雍丘令米芾有书言县有虫食麦叶不食实既食其叶则实自病为害甚于蝗有小甲虫见輙断其腰而去俗谓之旁不肯　五杂组山东草间有小虫大仅如沙砾人痒痛觅之即不可得俗名拿不住吾闽中亦有之俗名没子盖乌有之意也视山东名为佳矣
　　无名虫　南史王敬则少时于草中射猎有虫如乌豆集其身摘去乃脱其处皆流血敬则恶之诣道士卜道士曰此封侯瑞也　酉阳杂俎温防在江州与賔客看打鱼渔子一人忽上岸狂走温问之但反手指背不能语渔者色黒细视之有物如黄叶大尺余眼遍其上齧不可取温令烧之方落毎对一眼防有嘴如钉渔子出血数升而死莫有识者　酉阳杂俎河南少尹韦绚少时尝于防州江岸见一异虫初疑一刺従者惊曰此虫有灵不可犯犯之或致风雨韦试令地惊之虫飞伏地如灭细视地上若石焉良久渐起如旧毎刺上有一爪忽入草走如箭竟不知何物　博物志苍梧人卒便有飞虫大如麦有甲或石余或三五斗米食之如风雨之至斯须而尽人以为患不可除唯畏梓木自后以梓木为棺更不复来　广古今五行志隋大业末洛阳有染尸病者其兄气未絶其弟见一物自死人口中出跃入其口即病嵗余卒临终戒妻子破喉脑视之如其言于脑中得一物形如鱼有两头相并遍体有肉鳞置鉢中跳跃不止投以诸味及毒药皆成水偶以小靛投之此物即惶遽奔掷顷刻销化　酉阳杂俎唐尝有士人客防十余年归庄庄在登封县夜久士人睡未着忽有火星发于墙堦下初为萤稍稍芒起大如弹丸飞烛四隅渐轮转来往去士人面才尺余细视光中有一女子贯钗红衫碧裙揺首摆尾具体可爱士人因张手掩烛之乃防粪也大如鸡栖子破视有虫赤首青身杀之　岭南异物志五岭春夏率皆霪水晴日既少渉秋入冬方止凡物皆易蠧败萌胶毡罽无逾年者尝买芥菜置壁下忘食数日皆生四足虫有首尾能行走大如螳螂但腰身细长耳





　　格致镜原卷一百
</div>
    <div class="pagination">
<a href="格致镜原_page47.html">上一页</a><span>...</span><a href="格致镜原_page43.html">43</a><a href="格致镜原_page44.html">44</a><a href="格致镜原_page45.html">45</a><a href="格致镜原_page46.html">46</a><a href="格致镜原_page47.html">47</a><span class="current-page">48</span>
    </div>
    <div class="pagination"><a href="index.html">返回目录</a></div>
</body>
</html>
