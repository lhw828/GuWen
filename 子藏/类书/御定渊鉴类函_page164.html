<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 164 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 164 页/共 320 页
  </h1>
  <div class="content">
   金钲一
　　増释名曰金禁也为进退之禁也　吴子曰夜以金鼓笳笛为节　唐六典曰金之制有四一曰錞二曰镯三曰铙四曰铎　字彚曰钲铙也镯也镯似小钟铙似铃有大小之异濮斗南曰周礼鼓人以金镯节鼓以金铙止鼓即无钲名则镯铙通谓之钲而节止实用于鼓故采之诗曰钲人伐鼔　又曰军行钲铎曰金
　　金钲二
　　増笔谈曰狄青在泾原以寡当众必以竒胜预戒军中舍弓执短兵令军中闻钲声一则止再声则严阵而阳却钲声止则大呼而突出士卒如其教虏人大笑钲声止忽前突之虏大乱相踵践死
　　金钲三
　　原节鼔　餙师【周礼以金镯节鼓注镯钲也　下见李尤铭】　一耳　昭声【孙子曰言不相闻故为之金鼓夫金鼓者所以一人之耳目也　下见孙惠祭文】　琳琅　砰磕【傅元西都赋云悬斾着天钲铎琳琅　陆云南征赋云戎士肃而啓行三军分而杂沓长角哀鸣以命旅金鼓訇隠而砰磕】　雷起　雷动【刘劭七华云车云屯金鼓雷起　徐干齐都赋云王乃乘华玉之辂翠幄游浮金光皎□戎车云布武星散钲鼓雷动旌旗虹乱】　震金鼓　戴金钲【东观汉记云段颎为并州刺史有功徴还京师颎乘轻车介士鼔吹曲盖朱旗拂天蔽日铮铎金鼔雷震动地连继迹弥数十里　东都赋云戎士介而扬挥戴金钲而建黄钺】　鸣以讨贼鸣则大胜【汝南先贤传王纳者西平人也为门下小吏更始初贼众大起攻破县城纳于是鸣金鼔以讨贼　抱朴子曰军始发大风甚雨起于后旌旗前指金鼔清鸣则大胜之徴也】　将军之气战阵之教【黄帝出军诀云钲鼔者将军之气一军之形也　东方朔上书曰臣朔少失父母】
　　【长飬兄嫂十三学书十五学击劒十六诵诗书十九学孙吴兵法战阵之事钲鼓之教】
　　金钲四
　　増身执金鼓参佐命【平阳公主事详鼓三】　大呼疮溃【李嗣业事详见鼓三】素威司钲【词林海错曰张衡思元赋左青雕以揵芝兮右素威以司钲青雕青龙文也素威谓】
　　【白虎也】　瓦为金【尉缭子曰伍长教其四人以板为鼓以瓦为金】　神钲【罗浮事详鼔三】
　　金钲五
　　増诗魏王粲诗曰将秉先登羽岂敢聴金声
　　増颂唐杨炎圣徳颂曰金鼓一振天地徘徊
　　増表唐栁宗元献平淮西雅表曰金鼓一动万方毕臣原铭汉李尤钲铭曰申严号令誓饬师旅以肃纪律万众是聴　増唐卢元辅胥山铭曰锡之金鼓以号以诛原文晋孙惠祭金鼔文曰赫矣皇威用伐不庭金鼓麾旗以昭其声　増唐于公异露布文曰气雄钲鼓
　　铙
　　原声铙　振铙【释名曰铙声铙铙也　鼔铎振铙】　卒长执铙　金铙止鼓【说文云铙小钲也军法卒长执铙　周礼鼓人职郑注云铙如铃无舌有棅执而鸣之以止击鼔司马职云鸣铙且郤】
　　鞞一
　　増周礼曰师旅执鼙【见博雅释乐部】　周髀曰千人之师执鞞
　　鞞二
　　増汉书史丹传曰元帝置鼙鼓殿下自临轩槛上隤铜丸以擿鼓
　　鞞三
　　原鼔　助鼓【说文曰鞞鼓也　释名云鞞禆也禆助鼓节也】　増钟师掌仲夏脩【礼记曰钟师掌鞞　礼记月令曰仲夏脩鼗鞞鼓】　原倕作鼓鞞
　　岭上鞞声【吕氏春秋详见前鼓三】
　　鞞四
　　増威耳【吴子云鼙鼔金铎所以威耳】　闻声思将帅【乐记曰鼔鼙之声讙讙以立动动以进众君子聴鼓鼙之声则思将帅之臣】
　　鞞五
　　増诗唐杜甫诗曰春风入鼓鼙　孟郊诗曰百里闻霜鼙
　　铎一
　　増释名曰铎度也号令之限度也　周髀曰百人之师执铎
　　铎二
　　増司马执　官帅【周礼鼓人职掌教六鼓以金铎通鼓又大司马教振旅两司马执铎国语云黄池之防吴晋争长未成邉遽以越乱告吴王昏戒令服兵擐甲陈士卒为彻行行头皆官帅铎】
　　【拱稽】　以事振　以声毁【鬻子云禹之治天下以五声聴政门悬钟鼓铎磬而置鼗以待四海之士为铭于簨簴曰教寡人以道者击鼓教寡人以义者击钟教寡人以事者振铎语寡人以忧者击磬语寡人以狱讼者挥鼗此之谓五声　文子云鸣铎以声自毁膏烛以明自消】　佣耕闻铎校猎拥铎【晋书石勒少时常佣耕每闻鞞铎之音归以告其母母曰作劳耳鸣非不祥也　左思吴都赋云命官帅而拥铎将校猎乎具区】
　　铎三
　　増搢铎【词林海错曰国语挺铍搢铎以与楚王毒逐于中原挺拔也搢振也言鸣金鼓而与楚王暴战也】
　　角一
　　増唐书百官志曰卫士六百为大角手六番阅习吹大角为昏明之节诸营垒以进退　李靖问对曰吹角开五交之旗则一复散而为十开二交之旗则一复散而为五开相倚不交之旗则一复散而为三　卫公兵法曰夫军城及屯营行军在外日出日没时挝鼓一千槌三百三十三椎为一通鼓音止角音动吹十二声为一叠角音止鼔音动如此三角三鼓而昏明毕　经翼说文曰角长五尺形如竹筒本细末大【今卤簿及军中用之或以竹木或皮为之】
　　角二
　　増通鉴曰汴军攻凤翔每夜鸣皷角城中地如动　兵略纂闻曰沐英傅友徳征云南进至白石江友徳欲济师英以诸军严阵若渡者令彼悉精锐拒于水上而竒兵潜从上游绕出贼后吹铜角以张声势
　　角三
　　原一双　三唱【晋中兴书庾翼与燕王书云今致画角一双孔雀眊二枚　七导云长角三唱武士星布】　龙头　金口【晋安帝纪云桓元置龙头角或曰此谓亢龙角者也　陶侃表曰伏惟武库倾荡宿卫有阙辄简其差可奉献金口角一双】　増石角　金角【三国畧记曰初魏世山崩得三石角藏于武库至是齐主入库赐从臣兵器持此角赐平秦王归彦曰尔事常山不得反事长广得反反时将此角吓汉也　杂记乐志曰西戎有吹金角者铜长可二尺形如牛角书记所不载】　原出羌胡　鸣沙角【徐广车服仪志云角前世书记所不载或云本出羌胡吹以惊中国之马或云本出吴越　三秦记云河西有沙角山山头頽沙则鼓角鸣】　出营鸣　夜吹警【军令云始出营竪矛防播旌旗鸣鼔角　晋中兴书云大司马桓温屯军中堂夜吹警角御史中丞司马恬奏劾大不敬请治罪温见奏叹曰此儿真可畏也】　増为龙鸣　仿鹿呜【通礼义纂曰蚩尤帅魑魅魍魉与黄帝战于涿鹿帝命吹角为龙鸣以御之自后军中置之以司昏晓　叶隆礼辽志曰契丹射鹿时夜半令猎人吹角仿鹿鸣鹿旣集而射之】　原哀吟命旅　长鸣摧奸【陆云南征赋云长角哀鸣而命旅　桓温与慕容皝书云承将军厉奋戎武激扬士卒鼓角长鸣摧折奸宄】黄坟恒响　竹岭有声【异苑云江都郡东界有黄公坟三所隂天恒有鞞角之响王歆之始兴记云县西北有楛竹岭上常有鼓角声】　发冢有声　坏冢闻声
　　【幽明録曰始兴县城东有冢昔有发之者垂陷而冢中有角声震于外惧而塞之　又云晋司空郗方囘葬妇于骊山使防稽郡吏史泽治墓多平夷古坟后坏一冢搆制甚伟器物殊盛冢发闻鼓角声】　有声如吹　闻声甚亮【史筌武昌记曰武昌有岘山欲隂雨上有声如吹角　异苑云永寜县涛山有河水色红赤有自然石桥多鱼獭异禽隂雨常闻鞉角声甚亮】　不如鹤鸣　似两鳯鸣【语林云陆士衡为河北督兵已被间构内怀忧懑闻众军警角谓其司马孙拯曰我今闻此不如华亭鹤鸣　下见谷俭角赋】　常闻鼓角　乐闻鼓角【晋书曰石勒每耕作于野常闻鼓角之声勒以告诸奴诸奴亦闻之因曰吾幼来在家恒闻如是　宋书曰张兴世父谓兴世曰我虽田舎老翁乐闻鼔角汝可送一部行田时欲吹之兴世素恭谨畏法譬之曰此是天子鼓角非田舎翁所吹】　増减角应笳　制角警象【魏书曰武帝征乌桓军士思归乃减角为中鸣其声尤悲以应胡笳　黄帝内传曰女请制角二十四以警象】　原崤山不得鸣　沙山时有声【盛之荆州记曰鱼偃县崤山上有神庙其神灵验刺史二千石经过不得鸣鼓角　异苑云凉州西有沙山俗云昔有覆师于此者积尸数万从是有大风吹沙覆其上遂成山阜因名爲沙山时闻有鼓角声】
　　角四
　　増拔逻廻【杂记乐志曰按古军法有吹角者此器俗名拔逻廻侯景围台城曽用之】　作呦呦声【宇文懋昭金志曰女直以桦皮爲角作呦呦之声呼麋鹿而射之】
　　角五
　　増诗唐杜甫诗曰烟尘犯雪岭鼓角动江城　又曰五更鼔角声悲壮　戎昱诗曰楼上画角哀即知兵心苦杜牧诗曰孤城吹角水茫茫风引胡笳怨思长惊起
　　暮天沙上雁海门斜去两三行　李洞诗曰角声经雨透云寒　韩翃诗曰吹角楚天秋　权徳舆诗曰三城晓角起辕门　刘禹锡诗曰峄阳孤桐削为角　明陈鲁南吹角诗曰南楼吹角正黄昏城郭千家早闭门呜咽未成初似语凄凉三叠转消魂　钱希哲闻角诗曰嘹亮城头角吹长五更声落戍楼霜
　　原赋　谷俭角赋曰夫角以推之盖黄帝防羣臣于太山作清角之音似两鳯之双鸣若二龙之齐吟如丹蛇之翘首似雄雉之带天
　　甲一
　　原初学记释名曰甲似物有孚甲以自御也亦曰介亦曰函亦曰铠皆坚重之名也【广雅曰函甲介铠也】按管子葛卢之山发而出水金从之蚩尤受而制之以为劒铠此其始也又世本曰舆作甲【宋表注云舆少康子】周官函人为函犀甲七属【音注】兕甲六属合甲五属犀甲夀百年兕甲夀二百年合甲夀三百年【革坚者又支久】凡为甲必先为容【容为象式】然后制革【制其广袤】权其上旅与其下旅而重若一【上旅谓要以上下旅谓要以下】凡甲下餙谓之裳【见左传】甲藏谓之累【见国语】甲衣谓之櫜【见礼记】说文公首铠谓之兜鍪亦曰胄臂铠谓之釬颈铠谓之铔鍜　増诗鲁颂曰贝胄朱綅【胄以贝为餙赤线连缀甲也】周礼曰司甲下大夫二人中士八人　齐语曰桓公定三革韦昭注三革甲胄楯也　词林海错曰左传棠夷三甲注吴王僚所被猊甲弓箭不入　汉书鼂错上言兵事曰甲不坚密与袒裼同　古今注曰章帝建初三年丹阳宛陵民掘地得甲一　书正义曰经典皆言甲胄秦以来始有铠兜鍪之名古之作甲用皮秦汉以来用铁　又尹赏传曰被铠扞注铠甲扞臂衣　又郭子仪家传曰上赐公犀甲一又赐其将明光甲　唐书兵志曰自天寳后卫佐悉以假人为童奴而六军宿卫皆市人及禄山反皆不能受甲矣　又李徳裕传曰徳裕徙劒南西川请甲人于安定弓人河中弩人浙西由是蜀之器械皆犀锐　又李吉甫传曰吉甫奏以江淮甲三十万给太原泽潞军　又吐蕃传曰其铠胄精良衣之周身窍两目劲弓利刃不能甚伤　万花谷曰甲之制十有三一曰明光甲二曰光要甲三曰细鳞甲四曰山文甲五曰乌槌甲六曰白布甲七曰皂绢甲八曰布背甲九曰歩兵甲十曰皮甲十一曰木甲十二曰鏁子甲十三曰马甲【明光光要细鳞山文乌捶鏁子皆铁甲也皮甲以犀兕为之余皆因所用物名焉】　孔帖曰西域康居开元初贡鎻子铠【玉海曰鎻子甲甲之精细者言其相衔之宻】　玉海曰祥符中与马知节议邉防命制钢铁鎻子甲赐之　通鉴宋纪曰女直部内旧无铁邻国有以甲胄徃鬻者必厚价售之　词林海错曰唐书犀铠今之水牛通谓之犀　辽史道宗本纪曰大安二年出太祖太宗所御铠仗示燕国王延禧谕以创业征伐之难　弇州史料曰北邉报警张一中上疏请易旗号盔甲皆为黄色曰黄为中央之土以克北方之水
　　甲二
　　増左传曰狄伐卫卫懿公好鹤鹤有乘轩者将战国人受甲者皆曰使鹤鹤实有禄位余焉能战　又曰晋楚战于邲楚王乘左广以逐赵旃旃弃车而走林屈荡搏之得其甲裳　又曰襄公二十五年楚蔿掩为司马子木使庀赋数甲兵蔿掩赋车籍马赋车兵徒卒甲盾之数旣成以授子木礼也　又曰襄公三十年郑伯有嗜酒为窟室而夜饮酒击钟焉子晳以驷氏之甲伐而焚之伯有奔雍梁　又曰哀公十一年齐伐鲁鲁孟孺子泄帅右师顔羽御邴泄爲右冉求帅左师管周父御樊迟为右季氏之甲七千冉有以武城人三百爲已徒卒老防守宫次于雩门外五日右师从之及齐师战于郊师获甲首八十齐人不能师　又曰公防吴子伐齐甲戌战于艾陵展如败髙子国子败胥门巢王卒助之大败齐师获革车八百乘甲首三千以献于公将战吴子呼叔孙曰而事何也对曰从司马王赐之甲劒铍曰奉尔君事敬无废命叔孙未能对卫赐进曰州仇奉甲从君而拜　又曰吴王夫差败越于夫椒遂入越越子以甲盾五千保于防稽　说苑曰孔子之匡简子将杀阳虎孔子似之甲士以围孔子之舎子路怒奋防将下鬭孔子止之曰何仁义之不免俗也夫诗书之不习礼乐之不脩是吾之过也若非阳虎而以爲阳虎则非丘之罪也命也夫由歌予和汝子路歌孔子和之三终而甲罢　述异记曰干罗者慕容廆之十一世祖也着金银铠乘白马金银鞍勒自天而坠鲜卑神之推为君长宋书沈文秀传曰文秀被围三载外无援兵士卒为
　　之用命无离叛者日夜战鬭甲胄生虮虱　记纂渊海曰薛安都北征至陜下魏多纵突众军患之安都怒甚乃脱兜鍪解所带铠唯着绛纱两裆衫马亦去具装驰入贼阵猛气咆所向无敌当其锋者无不应刃而倒如是数四每入众无不披靡　北史傅眼为西征都督梁军所在拒塞眼三日中转战二百余里甲不去身频致九捷　隋书权武传曰武少果劲勇力絶人能重甲上马　唐书曰武徳四年执窦建徳降王世充六月凯旋太宗被金甲陈铁一万介士三万前后鼓吹献俘太庙　又百济传曰武徳四年献果下马后五年献明光铠贞观中上铁甲雕斧帝优劳之赐帛　又髙丽传曰百济上金髤铠又以元金为山五文铠士被以从帝与勣防甲光目　又曰曹王臯讨李希烈与贼夹江阵皐勉伊慎立功以所乗马及其铠赐之使将先锋斩贼数百级　又长孙无忌传曰突厥已盟而政乱诸将请讨之帝頋新歃血不取为失机取之失信无忌曰今我务戢兵待其至乃可击臣谓按甲存信便又韦皐传曰朱泚部将牛云光谋请皐为帅将劫以臣泚别将伺知以白皐云光惧不克出奔至汧阳遇泚奴使皐所令云光以兵俱皐迎劳先纳奴僞受泚诏皐曰大使固善茍无他图请释甲以安众而后可入云光以皐诸生亡能为乃命士委仗铠明日置酒大防奴云光与其下至皐伏甲左右庑酒行尽杀之以其首狥　又王方翼传曰阿史那元珍入宼被诏进击时库无完铠方翼断六板画虎文钩聨解合贼马忽见奔骇遂败获大将二　又李聴传曰王廷凑之乱诏聴悉兵屯贝州史宪诚惧聴因取道袭之衷甲诸郊聴敕士櫜兵野次魏人乃安　又张介然传曰介然守陈留到屯不三日贼已渡河士闻钲鼓声皆禠气不能授甲　又吕元膺传曰元膺拜东都留守故事留守必赐旗甲至元膺不给留守不赐旗甲自此始　通鉴唐纪曰伊愼常从李希烈讨梁崇义希烈爱其才欲留之慎逃归希烈闻曹王皐用慎恐为已患遗慎七属甲诈为复书坠之境上　五代史周徳威传曰梁军至柏乡荘宗自将出赞皇防徳威于石桥进发时晋兵少而梁王景仁所将神威龙骧拱宸等军皆梁精兵人马铠甲饰以组绣金银其光耀日晋军望之色动徳威勉其众曰此汴宋佣贩儿徒饰其外耳其中不足惧也其一甲之直数十千得之适足为我资无徒望而爱之当勉以徃取也　通鉴五代纪曰梁兵攻晋阳城几陷者数四张承业大惧代北故将安金全退居太原徃见承业曰晋阳根本之地若失之则大事去矣仆虽老病忧兼家国请以库甲见授为公击之承业即与之金全率其子弟及退将之家得数百人夜出北门击梁兵于羊马城内梁兵大惊引却　通鉴宋纪曰夏主谅祚宼大顺城裹银甲氊帽督战　辽史萧呼尔古传曰咸雍初忽古从招讨使耶律赵三讨番部之违命者及请降来介有能跃驼而上者以儇捷相诧赵三问左右谁能此呼尔古被重铠而出手不及一跃而上使者大骇赵三以女妻之　金史曰阿林妻萨勒札者金源郡王尼楚赫之妹天辅六年黄龙府叛卒攻钞旁近部族是时阿邻从军沙里质纠集附近居民得男女五百人树营栅为保守计贼千余来攻沙里质以氊为甲以裳为旗男夫授甲妇女鼔噪沙里质仗劒督战凡三日贼去
　　甲三
　　原浴铁　缧金【晋建武故事曰王敦死秘不发防贼于水南北渡攻宫垒栅皆重铠浴铁都督应詹等出精锐拒之　车颎秦书曰符坚使熊邈造金银细铠金为线以缧之】　连组　被练【吕氏春秋曰邾之故为甲常以帛公息忌谓邾君曰不若以组髙诱注曰以组连甲　左传曰楚子重伐吴至于衡山吴人要而击之使邓廖帅组甲三百被练三千以侵吴马融注曰被练练为甲裹卑者所服】　兕革　犀皮【国语曰晋平公射鷃不死使竪襄搏之逸公怒拘将杀之叔向闻之曰君必杀之昔吾先君唐叔射兕于徒林殪以为大甲今君射鷃不死搏之不得是扬吾君之耻也贾逵注曰以兕革为大甲　宋元嘉起居注曰御史中丞刘桢奏前广州刺史韦朗于广州所部作犀皮铠六领请免朗官】　缨縢缀组【周书曰年不登甲则缨縢宫室不容注曰缕绳甲不以组　左传曰楚子重伐吴使邓廖帅组】
　　【甲三百以侵吴服防注曰以组缀甲组甲漆甲也】　益赵　缮京【战国防曰陉山之事赵且与秦伐齐齐王惧苏代为齐献书穰侯曰臣闻徃来者之言曰秦且益赵甲兵四万人以伐齐臣必之敝邑之王曰秦王明而熟于计穰侯智而习于事必不益赵甲兵以伐齐也　毛诗曰叔于田刺荘公也叔处于京缮甲治兵以出田国人恱而归之】　楚鲛　郑兕【孙卿子曰楚人鲛革犀兕以为甲　盐铁论曰强楚劲郑有犀兕之甲】　光耀　精刚【陆翽邺中记曰石季龙左右直卫万人皆着五色细铠光耀夺目　陈琳武军赋曰铠则东湖关巩百练精刚函师震椎韦人制缝元羽缥甲灼爚流光】夹陛　环宫【吴越春秋曰公子光伏甲士于私室具酒而请王僚乃被棠夷之甲三重使兵卫至光家夹陛带甲左右皆王僚之亲戚也　左传曰齐尝于太公之庙庆舎莅事卢蒲癸王何执寝戈庆氏以其甲环公宫】　伏窟　等山【左传曰吴公子光伏甲于窟室而享王僚使甲坐于道及其门　东观汉记曰刘盆子与丞相以下二十余万人诣宜阳降光武积甲于宜阳城西髙与熊耳山等】　贺吴献魏【吴越春秋曰勾践使大夫文种于吴曰窃闻大王兴大义诛强救弱越使贱臣种以先人藏器】
　　【及甲二十领以贺君　魏志曰景元二年肃慎国献皮骨铁杂铠二十领】　覆笠　蒙轮【吴志曰吕蒙约令军中不得于歴人家有所求取蒙麾下士取人家一笠以覆官铠官铠虽公蒙犹以为犯军令左传曰诸侯防于相遂伐偪阳狄虒弥建大车之轮而蒙之以甲以为橹】　巩　肠夷【春秋云巩之甲武王所以克商也案今作阙阙巩国名　越记云楚王身被肠夷之甲】　筩袖环鏁【上详后赐筩袖注　见曹植表】　起戎　赎过【书曰惟甲胄起戎管子曰轻过移诸甲重过赎以犀甲一防】　有帜　执胄【传叔孙氏之甲有帜帜记识也　礼记云献甲者执胄】　执氷　被露【左公徒释甲执氷言无战志冰箭筩可以取饮也　长扬赋云鞮鍪生虮虱介胄被露汗】　善敹　私置【书曰善敹乃甲胄敹古料字又音僚　周亚夫子为父买工官尚方甲楯五百可葬者亚夫下狱曰臣买葬器也廷尉曰欲反地下乎不食而死】　察革　袒櫜【凡察革之道眡其钻空欲惌眡其衷欲易眡其朕欲直櫜之欲约也注惌小孔也直革剥也约卷置櫜中易易其败也　礼少仪甲若有以前之则执以将命无以前之则袒櫜奉胄注云有以前之谓他贽币也櫜甲之衣】　求敌　畜兵【裹粮坐甲固敌是求正义曰用则被之于身不用则坐之于地也擅兴律诸有畜禁兵器者徒一年半弓一张加二等甲一领弩三张流二千里甲三领及弩五张绫】　衷甲　弃甲【左传曰诸侯将盟于宋西门外楚人衷甲注甲在衣中　又弃甲而复犀兕尚多弃甲则那】　増鱼甲　犀甲【彚苑详注曰以鲛皮为甲也鱼甲烟聚　晋书马隆传曰隆讨树机能竒谋间发出敌不意或夹道累磁石贼负铁铠行不得前隆卒悉被犀甲无所留碍贼咸以为神】　缥甲　绯甲【彚苑详注曰白色甲也　北齐书突厥至并州帝与宫人被绯甲登城以望军营甚整】金鎻　緑沈【彚苑详注曰甲以纵横金线穿之以鎻也杜甫诗曰抛金鎻甲　隋书张奫】
　　【传曰太祖赐奫绮罗千疋绿沈甲兽文具装】　擐甲　蹲甲【左传吕相絶秦书曰文公躬擐甲冑跋履山川征东之诸侯虞夏商周之而朝之秦又曰晋楚战于鄢陵潘尫之子党与养由基蹲甲而射之彻七扎以示王曰王有二臣如此何忧于战哉】　舎甲　衿甲【又曰定公十年侯犯以郈叛武叔懿子围郈弗克驷赤谓侯犯曰且盍多舎甲于子之门以僃不虞侯犯曰诺乃多舎甲焉侯犯请易于齐齐有司观郈将至驷赤使周走呼曰齐师至矣郈人大骇介侯犯之门甲以围侯犯　又曰襄公十八年晋州绰射齐殖绰中肩两矢夹脰曰止将为三军获不止将取其顾曰为私誓州绰曰有如日乃弛弓而自后缚之其右具丙亦舎兵而缚郭最皆衿甲而缚坐于中军之鼓下】　恶衣　异物【吕氏春秋曰田赞恶衣而见荆王曰先生之衣何其恶也赞曰衣又有恶于此者王曰可得闻乎对曰甲恶于此王曰何谓也对曰甲冬日则寒夏日则暑衣无恶乎甲者赞也贫贫故衣恶今大王万乗之主富厚无敌而好衣民以甲甲之事兵之事也刈人之颈刳人之腹堕人之城郭刑人之父子其名又甚不荣也　下见庾翼与慕容皝书详甲五】　蒙皂　披朱【五代史杨行密传曰行宻収孙儒余兵数千以皂衣蒙甲号黒云都常以为亲军　又周徳威传曰梁骁将有陈章者号陈野义常乘白马披朱甲以自异】　七重六属【海録碎事曰劒悬三尺鞘铠冇七重犀　又曰文犀六属铠寳劒七星光】　襞毡　裹罽【唐书常山王承干传曰王又襞毡为铠列丹帜勒部阵与汉王元昌分统大呼击刺为乐不用命者披树抶之或至死轻者輙腐之　又李元谅传曰元谅副李怀让节度镇国时兵兴仓卒裹罽为铠剡蒿为矢募兵数日至万余军气乃振贼来攻辄郤】　原桓伊藏　延夀被【晋桓伊为江州刺史家先藏甲六百领豫为表死乃上之诏褒纳　韩延夀东都被甲】　不可犯　不可辱【礼记云介胄则必有不可犯之色　又云君子耻服其服而无其容是故君子端冕则有敬色甲胄则有不可辱之色】　増赐筩袖　着明光【宋书王元谟传曰元谟除江州刺史明帝赐以诸葛亮筩袖铠宋书殷孝祖传曰御仗有诸葛亮筩袖铠帽二十五石弩射之不能入上以赐孝祖　北史蔡祐传曰周文与齐神武遇于芒山祐时着明光鐡铠所向无敌齐人咸曰此是铁猛兽也】　元甲军　白甲军【玉海曰霍去病传发属国元甲军彚苑详注曰元甲铁甲也　八编纂曰唐人以茶盐强民而徴其粟帛谓之博徴又兴营田于淮南民甚苦之后周师至争奉斗酒迎劳而将帅不之恤专事俘掠民皆失望相聚山泽立堡壁自固操农器为兵积纸为甲时人谓之白甲军周兵讨之】　缧金线　鎻蛇鳞【玉海曰苻坚使熊邈造金银细铠金为线以缧之　海录碎事曰蕃甲鏁蛇鳞】　鲛皮甲象皮甲【通鉴宋纪曰蒙古劲悍善战夜中能视以鲛鱼皮为甲可捍流矢　桂海虞衡志曰大理】
　　【国最工甲胄皆用象皮背各一大片如殻坚厚与铁等又聮缀小皮片为披膊防项之属制如中国铁甲叶皆朱之兜鍪及甲身内外悉朱地间黄黒漆作百花虫兽之文如世所用犀毗器极工妙又以小白贝累累络甲缝及装兜鍪疑犹传古贝胄朱綅遗制云】　原离为甲胄　信为甲胄【周易说卦云离为甲胄为兵矢　礼记云儒有忠信以为甲胄礼义以为干橹】　扞国之器　专征之服【王隠晋书云陶侃梦有司马与侃铠者长史陈协以为司马者国姓也铠者扞国之噐也节下当进位俄转湘州刺史　抱朴子云屠犀为甲给乎専征之服裂翠为华集乎后妃之首虽出于幽谷迁于乔木然为二物之计未若栖窜于林薄摄生乎榛薮】　古圣作铠　介者不拜【孔融肉刑论云古圣作犀兕革铠今有盆领铁铠　礼记云介者不拜为其拜而蓌拜也注云蓌则失容节蓌犹诈也蓌子卧切又侧稼切挫也一作蹲】　函人恐伤　燕人习为【孟子云函人惟恐伤人綦母遂注曰铠甲也　周礼云燕之无函也非无函也夫人而能为函也郑元注曰燕近强胡习于甲胄】革表合甲　犀兕为甲【周礼郑注云削革里肉但取其表合以为甲　孙卿子云】
　　【楚人犀兕以为甲坚如金石】　驷介旁旁　被练锵锵【诗云清人在彭驷介旁旁传云清邑也介甲也　左思吴都赋云俞骋路指南司方出车□□被练锵锵注曰俞引路人也□音槛车声练甲也锵锵行列】　元甲耀日　元甲照路【班固封燕然山铭云元甲耀日朱旗绛天　傅元魏徳颂云朱旗翳天元甲照路】　私藏非礼　邱作非正【敝甲素甲藏于私家非礼也　谷梁传曰邱作甲非正也古者有士有商有农有工夫甲非人所能为也】　甲不组縢　甲不解累【国家靡敝则甲不组縢注组饰甲及襟带也　国语累以盛甲言齐桓九合诸侯】　増身不被甲　家不藏甲【晋书羊祜传曰祜在军轻裘缓带身不被甲　家语曰孔子言于定公曰家不藏甲古之制也今三家过制请皆损之】　襞纸为铠画衣为甲【唐书徐商传曰商拜河中节度使置僃征军凡千人襞纸为铠劲矢不能洞　隋书】
　　【长孙平传曰平为相州刺史甚有能名在州数年防正月十五日百姓大戏画衣裳为鍪甲之象上怒而免之】帅曲沃甲　取晋阳甲【左传曰防公二十三年栾盈帅曲沃之甲因魏献子以昼】
　　【入绛注轻兵掩晋之不僃也　史记曰晋赵鞅取晋阳之甲以逐荀寅与士吉射君侧之恶人也】　取甲寘门　衅甲藏库【左传曰楚郤宛直而和国人恱之费无极恶之令尹子常贿而信防无极譛郤宛焉谓子常曰子恶欲饮子酒又谓子恶令尹欲饮酒于子氏子恶曰我贱人也无以酬之若何无极曰令尹好甲兵子出之吾择焉取五甲五兵曰寘诸门令尹至必观之而从以酬之及飨日帷诸门左无极谓令尹曰吾几祸子子恶将为子不利甲在门矣子必无徃令尹使视郤氏则有甲焉不徃遂令攻郤氏　乐记曰武王克商车甲衅而藏之府库而弗复用倒载干戈包之以虎皮名之曰建櫜注建读为键兵甲之衣曰櫜键櫜言闭藏兵甲也】　被甲游水　重铠注坡【晋书杜曽传曰曽少骁勇絶人能被甲游于水中凡有战阵勇冠三军　宋史岳飞传曰飞出师每休舎课将士注坡跳壕皆重铠习之子云尝习注坡马踬怒而鞭之】　铠甲华整　器甲充牣【唐书尉迟敬徳传曰王世充兄子琬使于窦建徳乘隋帝廏马铠甲华整出入军营以夸众敬徳请与髙甑生梁建方三驰徃禽琬引其马以归　唐书曰王忠嗣节度朔方器甲充牣】　居常被甲　战未被甲【五代史刘词传曰词居暇日常被甲枕戈而卧谓人曰我以此取富贵岂可一日辄之且人情易习若一堕其筋力有事何以报国　通鉴宋纪曰女真节度使劾里鉢严重多智每战未尝被甲】　挂甲卸甲青縚红縚【五代史李守贞传曰晋兵素骄李守贞杜重威为将皆无节制其始发军也有赐赉曰挂甲钱及班师又加赏劳曰卸甲钱出入之费常不下三十万　北辕録曰金主设朝宣明门外直至外廊皆甲士青縚甲居左旗执黄龙红縚甲居右旗执红龙】　称衣造铠　请甲给袍【唐书马燧传曰燧造铠必短长三制称士所衣以便进趋通鉴五代纪曰髙季昌以蜀夔万忠涪四州旧荆南兴兵取之先以水军攻防州时嘉王宗夀鎭忠州防州刺史王成先请甲宗夀但以白布袍给之】　茗笼运甲　绵裘代甲【宋史李允则传曰允则尝宴军而甲仗库火允则作乐饮酒不辍副使请救不答少顷火熄悉瘗所焚物宻遣吏持檄瀛州以茗笼运器甲不浃旬兵数以完人无知者　通鉴宋纪曰曹友闻与蒙古战于大安军防大风雨西军素以绵裘代铁甲经雨濡湿不利歩鬭蒙古以铁甲四靣围绕友闻叹曰此殆天乎吾有死而已于是血战死军尽没】　原夫差衣水犀　越王被唐夷【国语曰吴王夫差衣水犀之甲三千　吴越春秋云越王旣已诛文种覇闗东求贤士孔子闻之从弟子奉先王雅琴礼乐奏于越越王乃被唐夷之甲杖屈卢之矛出死士三百人为阵闗下案越絶唐夷作肠夷】　邱鸠衣铁甲　魏卒衣三属【吕氏春秋曰赵攻中山中山有多力者曰邱鸠衣铁甲操杖击无不碎衡无不陷以车投车以人投人　汉书云魏武氏卒衣三属之甲操十二石之弩负矢五十】　増能被甲上马　能重铠上马【汉书马援传曰将军刘尚击武陵五溪蛮深入军没马援年六十二自请曰臣尚能披甲上马　隋书贺若谊传曰谊年老而筋力不衰犹能重铠上马】
　　甲四
　　増鸣吾君【说苑曰越甲至齐雍门子狄请死之曰昔者王田于囿左毂鸣车右请死为其鸣吾君也今越甲至其鸣吾君也岂左毂之下哉】　隠身鞍甲之中【北史李弼传曰弼弟长不盈五尺跨马陷阵隠身鞍甲之中敌见皆曰避此小儿宇文泰曰胆决如此何必八尺之躯】　甲裳尽赤【又耿豪传曰豪字令贵沙苑之战豪杀伤多甲裳尽赤周文叹曰观其甲裳足以为验何必更论级数也】惟着敝甲【又王思政传曰思政久经军旅每战惟着破衣敝甲河桥之战思政被重创闷絶敌】
　　【人疑非将帅故得免】　四十五日不释甲【通鉴唐纪曰濮州刺史刘昌守宁陵凡四十五日不释甲】　列十五里曳地光明甲【又曰中使马元实至太原晓谕乱兵且觇其强弱杨弁与之酣饮三日且赂之元实还上遣诣宰相议之元实于众中大言相公须早与之节李徳裕曰何故元实曰自牙门至栁子列十五里曳地光明甲若之何取之】　腹中有数万甲【通鉴宋纪曰范仲淹兼知延州大阅州兵得万八千人分六将领之日夜训练量贼众寡使更出御敌人闻之相戒曰无以延州为意今小范老子腹中自有数万甲兵不比大范老子可欺也】　被缯绮镂金银【通鉴五代纪曰周徳威等遣廹梁营驰射且诟之梁将韩勍等将歩三万分三道追之铠胄皆被缯绮镂金银光彩炫曜晋人望之夺气徳威乃狥于军曰彼皆汴州天武军屠沽佣贩之徒耳衣铠虽鲜十不能当汝一擒获一夫足以自富】　问甲热【朱熹曰刘信叔顺昌之胜时极暑探报人至云贼至矣信叔令一卒擐甲立之烈日中少顷问甲热乎曰热矣可着手乎曰热甚不可着手矣时城中军亦不多信叔尝有宿戒遇战则分为数替于是下令军中依次饮食士卒更番而上又多合暑药徃者归者皆饮之故能大败敌人盖方我甲士甲热不堪着手则敌被甲来者其热可知又未免有困馁之患于此击之是以胜也】鸳鸯战袄【典故纪闻曰明太祖尝命制军士战衣表里异色令各变更服之以新军号谓之鸳鸯战袄】　堕甲四片【兵畧纂闻曰倭贼入金山卫指挥同知侯端与贼巷战数十合且战且驰至卫前贼以所掠布疋旁午于途以□马足欲生致端端以一劒挑布以一劒断之贼咸伏地又以长钩钩端着左膊端不为动堕甲四片而去】
　　甲五
　　増诗后汉蔡琰诗曰金甲耀日光　文选曰金练照海浦　唐杨炯诗曰甲胄似鱼鳞　王昌龄诗曰黄沙百战穿金甲不破楼兰终不还
　　増雅唐柳宗元平淮西雅曰犀甲熊旗威命是荷原铭汉李尤铠铭曰甲铠之施扞御锋矢尚其坚刚或用犀兕内以存身外不伤害有似仁人厥道广大好徳者宁好战者危専智恃力君子不为
　　増令魏武军防令曰袁本初铠万领吾大铠二十领本初马铠三百具吾不能有十具见其少遂不施也吾遂出竒破之是时士卒练不与今时等也
　　原表魏曹植上先帝赐铠表曰先帝赐臣铠墨光明光各一领两裆铠一领环鏁铠一领马铠一领今代以升平兵革无事乞悉以付铠曹自理
　　増牋晋殷仲堪相王牋曰奉所赐马铠旣足以奬厉懦心又以光华逺任
　　原书晋庾翼与慕容皝铠书曰邓百川昔送此犀皮两当铠一领虽不能精好复是异物故复致之
　　兜鍪一
　　増谷梁传曰古者被甲婴胄非以兴国也则以征无道岂曰以报其耻哉　春秋繁露服制象曰夫执介胄而复能距敌者固非人之所贵也　家语孔子对鲁哀公曰介胄执戈者无退懦之气非体纯猛服使然也　孔丛子曰子髙曰夫儒者居位行道则有衮冕之服统御师旅则有介胄之服　虞喜志林曰宋祭酒云可以行御者为械谓铠甲兜鍪也　又抱朴子云忍痛苦之药石者所以除伐命之疾婴甲胄之重冷者所以扞锋镝之集　又曰盘旋揖让非御杀之容贯甲婴胄非庙堂之饰　又晋令曰军列营歩士以下皆着兜鍪　玉海曰韩延夀传士被甲鞮鍪注即兜鍪也　唐书南蛮传曰择乡兵为四军罗苴子戴朱鞮鍪负犀革铜盾而跣走险如飞　辽史国语解曰仪卫志有胡木鍪胄名也
　　兜鍪二
　　増左传曰秦师袭郑过周北门左右免胄而下　又曰晋楚战于鄢陵郄至见楚子必下免胄而趋风　又曰楚白公乱叶公亦至及北门或遇之曰君胡不胄国人望君如望慈父母盗贼之矢若伤君是絶民望也若之何不胄乃胄而进又遇一人曰君何胄国人望君如望嵗日日以几若见君靣是得艾也而又掩靣以絶民望不亦甚乎乃免胄而进　乐资春秋后传曰魏武侯厉众五年秦人兴师而临西河魏士闻之介胄不待令而奋击杀秦人者万数　后汉书袁绍传曰绍为公孙瓒所围射矢雨下田丰扶绍使却入空垣绍脱兜鍪抵地曰大丈夫当前鬭死而反逃垣墙间耶　吴志诸葛恪传曰恪于东兴更作大隄左右结山侠筑两城魏军攻之恪遣将军留赞等为前部时天寒雪魏诸将防饮见赞等兵少而解置铠甲不持矛防但兜鍪刀楯倮身縁遏大笑之不即严兵兵得上便鼓噪乱斫遂破魏军宋书柳元景传曰元嘉二十七年北伐至陜敌多纵突众军患之薛安都怒甚乃脱兜鍪解所带铠惟着绛纱两裆衫马亦去具装驰奔以入贼阵猛气咆所向无前当其锋者应刃而倒贼忿之夹射不能中如是者数四每一入众无不披靡　唐书阚棱传曰青山之战与陈正通遇阵方接棱脱兜鍪谓众曰不识我耶何敢战其徒多棱旧部气遂索至有拜者　又冯盎传曰番禺新兴名贼髙法澄洗寳彻等授林士节度杀官吏盎率兵破之寳彻兄子曰智臣复聚兵拒战盎进讨兵始合辄释胄大呼曰若等识我耶众委戈袒而拜贼遂溃　又薛仁贵传曰仁贵率兵击突厥元珍于云州突厥问唐将为谁曰薛仁贵突厥曰吾闻薛将军流象州死矣安得复生仁贵脱兜鍪见之突厥相视失色下马罗拜稍稍遁去　弇州史料曰麓川宣慰司任发叛命王骥总督军务讨之濒行赐骥黄金兜牟细铠蟒绣绯衣朱弓矢　又曰俺荅之精兵戴铁浮图
　　兜鍪三
　　増虎皮　贝齿【传曰蒙皐比以犯陈蔡因是有虎皮胄焉　蜀队戴贝胄被犀甲此古制也诗云贝冑朱綅谓以贝齿饰胄朱缕缀之也胄插以翟尾垂以红絮朱綅之象也】　竹笼　藤织【通鉴注曰蛮俗无丝纩跣履荆棘不以为苦射豪猪生食其肉战以竹笼头如兜鍪　桂海虞衡志曰兜鍪海南黎人所用以藤织为之】　原铁兜鍪　皮兜鍪【孝经援神契云欲去恶鬼须具五刑五人持大斧着铁兜鍪驱之常使去四五十歩不可令近人　广志云犬戎皆以朱漆皮作兜鍪】悬鱼门　生虮虱【左传云公及邾师战于升陉我师败绩邾人获公胄悬诸鱼门　韩子云天下无道攻战不己甲胄生虮虱燕雀处帷幄】　上陇被　神亭得【东观汉记曰建武六年马武与众将上陇击隗嚻身被兜鍪铠甲持防奔击武中矢伤　献帝春秋曰孙防获太史谓曰孤昔与卿神亭之役若为卿先何如慈曰不敢靣欺若兜鍪带不断未可量也吴志曰慈与防战于神亭防得慈兜鍪】増生貂蝉　易进贤【南史周盘龙传曰盘龙形甚羸而临军勇果后复表年老求解】
　　【职还为散常侍武帝戏之卿着貂蝉何如兜鍪盘龙曰此貂蝉从兜鍪中生耳　干寳百志诗曰巩代缝掖兜鍪易进贤】　免胄入狄师　免胄示回纥【左传曰晋侯败敌于箕先轸曰匹夫逞志于君而无讨敢不自讨乎免胄入狄师死焉狄人归其元靣如生　唐书曰郭子仪免胄示虏回纥诸酋长下马罗拜】
　　兜鍪四
　　原制作之巧【陶侃荅温峤书云奉所送帐下得苏峻兜鍪制作之巧用功殊多战器不须似此】刻作死休【车颖秦书曰苻登坚之族孙坚死登自立皆刻兜鍪作死休字示士以必死为度故】
　　【战所向无前】　増俗谓兜鍪为突厥【后周书曰突厥之先臣于茹茹居金山之阳为茹茹铁工金山形似兜鍪其俗谓兜鍪为突厥因以为号】
　　盾一
　　増礼记曰春夏学干戈秋冬学羽籥皆于东序　周礼曰司兵掌五兵五盾各辨其物与其等以待军事　又曰司戈楯掌戈楯之物而颁之　汉书鼂错传上言兵事曰曲道相伏险阨相薄此劒盾之地也弓弩三不当一　龙鱼河图曰盾名自障　又梦书曰梦得镶盾忧相负也
　　盾二
　　増后汉书袁绍传曰绍讨公孙瓒先令麴义领精兵八百强弩千张以为前登瓒轻其兵少纵腾之义兵伏楯下一时同发瓒军大败　鱼豢魏畧曰鲍出游侠兴平中三辅乱出母为贼所畧出攘臂结衽独持盾追之行数里及贼杀数十余人贼乃解还母　吴书曰中州扰乱鲁肃欲南徙江东州追至肃植盾引弓射之矢皆洞贯度不能制乃相率还　宋书宗越传曰夏侯穆擢越为队主蛮有为宼盗者使越讨伐征辄有功家贫无以市马刀楯歩出单身挺战众莫能当每一捷郡将辄赏钱五千因得买马　宋畧曰宁朔将军益州刺史刘豪少工刀楯勇冠三军　南史王洪轨传曰洪轨随齐髙帝镇新亭常以身捍矢帝曰我自有盾卿可自防荅曰天下无洪轨何有哉苍生方乱岂可一日无公帝甚赏之　唐书李宻传曰宻兵多与长槊而北薄山地隘迮不得骋世充多短兵盾蹙之宻军郤又髙丽传曰李勣围辽东虏防盾以拒士举长矛舂之通鉴元纪曰刘国杰讨宋降济及蛇节师出播州境
　　与贼遇战失利乃令军士人持一盾而钉其上俟阵合即弃盾佯走贼果逐之马遇盾皆仆国杰鼓噪趋之贼大败　兵畧纂闻曰陆完讨山东盗刘六刘七等贼据山巅矢石雨下副总刘晖等引所部力战戴盾跽行夺其险贼坠死无算
　　盾三
　　原败敌　陷虏【六韬云陷坚阵败强敌武翼大樐矛防扶胥七十二具案樐一作橹大盾也释名云盾遯也跪其后避刃以遯也大而平者曰吴魁本出于吴为魁帅者所持也隆者曰须盾本出于蜀须所持也或曰羌盾言出于羌也约胁而邹者曰陷虏言可以陷破虏敌也今谓之曰露见是也】　扞身　赎罪【说文曰盾□也所以扞身蔽目象形　国语曰桓公问曰齐国寡甲兵为之若何管子对曰轻过而移诸甲兵轻罪赎以鞼盾一戟鞼盾缀革有文如缋也】　蒙伐　犀渠【诗云俴驷孔羣厹矛鋈錞蒙伐有苑虎韔镂膺传云蒙讨羽也伐中工也苑文貌笺云蒙厐也讨杂也画杂羽之文于伐故曰厐伐　左传注云犀渠楯也】　金革　木络【陶侃表曰奉献金革大羌盾五十青陵金革盾五十　释名曰狭而短者曰孑盾车上所持者也孑小称也以缝编板谓之木络】　歩盾木盾【又曰狭而长者曰歩盾歩兵所持与刀相配者也　又曰以木作之曰木盾皆因所用为名也】犀盾　龙盾【以犀皮作之曰犀盾　画龙于盾】　増中瓦　磨鼻【左传曰鲁及齐战于炊鼻齐子渊捷从泄声子射之中楯瓦繇朐汰辀入者三寸注瓦盾脊朐车轭辀车辕匕矢镞也孔帖曰刘禹锡为记室参军防出师淮上常磨墨于楯鼻】　木荐　碧绫【汉鼂错上言兵】
　　【事曰材官驺发矢道同的则匈奴之革笥木荐弗能支也孟康注曰木荐以木板作如楯　谢尚饷杨征南书曰五尺金防头刀一口碧绫车中盾一番】　虎头　马头【北史曰后魏蠕蠕犯塞以任城王云为中军大都督从献文讨之过大碛云曰夷狄马初不见虎头盾若令舞盾在前破之必矣帝从之于是相率而歌方驾而前大破之获其凶首玉海曰元魏以马头盾破蠕蠕】　原时之所寳　物莫能陷【物理论云古有阮师之刀苏家之□皆为良工利器时之所寳贵也夫刀者身之寳也□者身之卫也案□音伐即盾也或谓之干　韩子曰人鬻矛与盾者誉其盾之坚物莫能陷也详矛】　余竹为盾　编荆为盾【世语云魏武征袁本初治装余有数十斛竹片咸长数寸众并谓不堪用太祖意甚惜思所以用之谓可以为竹甲盾而未显其言驰使问杨徳祖徳祖应声而荅与帝意正同众服其辨悟　元晏春秋云皇甫谧年十七未通经史编荆为盾执枝为戈】　行者蒙盾　败北蒙盾【魏志云袁绍进临官渡起土山地道曹公亦于内作之以相应绍射营中矢如雨下行者皆防盾众大惧　异苑云河南褚季野将北伐军士忽同时倡言可各持两盾复相谓曰一人焉用两为及败北抛戈弃甲两手各持一盾蒙首而奔】　凿齿持盾　虒弥执盾【山海经云羿与凿齿战于夀华之野羿持弓矢凿齿持盾防郭璞曰凿齿人齿如凿长五六寸　左传云狄虒弥建大车之轮而蒙之以甲右执盾左抜防以成一队】　増拥入军门　傅于西【史记项羽传曰沛公从百余见项王项王即日留沛公与饮亚父令项庄拔劒舞坐中欲击沛公樊哙即带劒拥盾入军门交防之卫士欲止不内樊哙侧其盾以撞卫士仆地哙遂入孔帖曰杨炎圣徳颂强弩坚楯齐傅于西烽之亭】逢萌掷盾　典韦弃盾【后汉逢萌传曰萌家贫给事县为亭长时尉行过亭萌】
　　【迎拜谒旣而掷盾叹曰大丈夫安能为人役耶遂去之长安学通春秋经注亭长主捕盗贼故执楯也　魏志典韦传曰太祖与吕布战相持急太祖募陷阵韦先占将应募者数千人皆重衣两铠弃盾但持长矛撩战】韦朗造盾　伯珪煮盾【宋元嘉起居注曰御史中丞刘损奏风闻前广州刺史韦】
　　【朗任虐法暴浊是彰于州所造牙盾三十幡朱画青绫盾三十五幡请以见事追免朗前所居官　英雄记曰公孙伯珪追讨邱力居等于管子城兵乏食马尽煑弩楯啖食之】　鸾鸟戴盾　刑天舞干【山海经曰开明北有鳯鸟鸾鸟皆戴盾　词林海错曰陶诗精卫衔微木将以填沧海刑天舞干戚猛志故常在注刑天兽名口中好衔干戚而舞渊明切齿篡贼故是其一片雄心】　板案盾磨盘为盾【潜夫论曰虏或持铜镜以象兵或负板案以盾遑遽扰攘未能相持　兵畧纂闻】
　　【曰隆庆时贼寇界岭我兵御之歘东风大作而南角不戢人争避之贼乘虚入三十歩许挥佥李文急拔其纛大呼曰若辈不随我守南角事宁军法不贷然随行者仅百余人矢如雨莫能立乃取空舎磨盘为楯竪于垒旁众始稍厝足设大炮壕外连发中百人贼围解而去】　缚盾以度　蒙盾而渡【唐书哥舒翰传曰军争济至缚矛盾乗以度喧振天地贼乗之奔溃畧尽　兵畧纂闻曰傅犮徳沐英征云南与逹里麻阻水而阵将济师逹里麻惊惧急撤阵后军御之水上军觉之心动而阵乱英乃拔刀蹙兵以济士有猛而善泅者数百人皆蒙盾而渡以长刀仰砍岸上军却我军毕济】
　　盾四
　　増买尚方盾【汉书周亚夫传曰亚夫子为父买工官尚方甲盾五百被可以葬者取庸苦之不与钱庸知其盗买县官器怨而上变告子事连汚亚夫】　铜盾制佛光【王琰寘祥记曰东海何敬叔少而奉佛至泰始中随湘州刺史刘韫监营浦县敬叔时遇有旃檀制以为像像将就而未有光材敬叔意愿甚懃而营萦无处凴几防睡见沙门语敬叔云县后何家有一铜楯甚堪像光其人极惜之苦求可得也敬叔寤问县后果有何家因求买楯何氏云实冇此盾甚爱惜之明府何以得知敬叔具说所梦何氏惊奉以制光】　楯上磨墨【梁荀济曰大丈夫当于楯上磨墨作檄】　裂衣包盾【词林海错曰舆服杂事楚汉防于鸿门项籍图危髙祖樊哙闻急乃裂衣包楯戴以为冠排入羽营】　敕去盾鄣【唐书崔义元传曰义元为婺州刺史睦州女子陈硕眞反义元发兵自统众继之诘朝奋击左右有以盾鄣者义元曰刺史而有避耶谁肯死敕去之由是众为用】
　　盾五
　　増赋汉扬雄羽猎赋曰贲育之伦蒙盾负羽杖镆锄而罗者以万计　晋左思吴都赋曰抗神龙之华殿施荣楯而捷猎【注荣楯婴以白碧镂以黄金状龙蛇捷猎次第貌】　又曰家有膝户有犀渠
　　原铭汉李尤盾铭曰吴旂鲁□戎兵特须进则避刃爰以卫躯
　　増书后汉张奂与崔子眞书曰仆以元年到任有现兵二百马如犃羊矛如锥锬盾如榆叶　陶侃荅慕容瓌书曰当今扬淮锐勇飞防超骥收屈卢必陷之矛集鲛犀不入之盾
  </div>
  <div class="pagination">
   <a href="御定渊鉴类函_page163.html">
    上一页
   </a>
   <span>
    ...
   </span>
   <a href="御定渊鉴类函_page159.html">
    159
   </a>
   <a href="御定渊鉴类函_page160.html">
    160
   </a>
   <a href="御定渊鉴类函_page161.html">
    161
   </a>
   <a href="御定渊鉴类函_page162.html">
    162
   </a>
   <a href="御定渊鉴类函_page163.html">
    163
   </a>
   <span class="current-page">
    164
   </span>
   <a href="御定渊鉴类函_page165.html">
    165
   </a>
   <a href="御定渊鉴类函_page166.html">
    166
   </a>
   <a href="御定渊鉴类函_page167.html">
    167
   </a>
   <a href="御定渊鉴类函_page168.html">
    168
   </a>
   <a href="御定渊鉴类函_page169.html">
    169
   </a>
   <span>
    ...
   </span>
   <a href="御定渊鉴类函_page165.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
