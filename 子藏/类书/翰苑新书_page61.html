<!DOCTYPE html>
<html>
<head>
    <meta charset="UTF-8">
    <title>翰苑新书 - 第 61 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑新书 - 第 61 页/共 103 页</h1>
    <div class="content">　　起复知州　　　　　　　　　方秋崖
　　缞墨临戎事非彛典诏泥假守情骇误恩幸生孝治之朝敢干名教之罪三纲所系九顿以辞伏念臣本自诸生粗闻大训金革之事无辟其如礼何血气之属有知矧伊人矣乆慨隙驹之过相传胡马之惊时则师友责之以急难重以军旅诿之于忧患力战岘山之北载驱淮浦之东盖尝揆之此心已不容于清议然犹诿曰王事之孔棘亦奚忍于私亲之独懐匪以谋身庶其借口今乃班之匠簿付以州麾登堂而宣上德音孰为教化下车而问民疾苦自愧简书岂惟不肖之孤见非有识之士言观忠孝恐累圣朝伏望皇帝笃叙彛伦诞修人纪矜臣报亲之日短难胜风木之悲察臣事国之时长未憾桑榆之晚毋嫌反汗何吝转圜变礼岂盛世之常苐深感叹终制者圣王之则别効奔驰










　　翰苑新书后集上卷二十二
　　钦定四库全书
　　翰苑新书后集上卷二十三
　　谢表新式
　　登极赦
　　谢今上皇帝登极肆赦表　　　陈筼牕
　　具位臣某月某日准逓到某月某日皇帝陛下登寳位赦书某谨率僚属望阙遥谢奉行讫者干旋坤转正龙御于治朝雷厉风飞侈鸿恩于薄海为民更始与国同休臣某诚惶诚惧顿首顿首恭惟皇帝陛下绍广文声继隆禹绪谓孝者百行之首方力倡于九重而仁为四端之先宜丕宣于六合矧羲驭中天之始正寰区就日之初要使有生咸归不杀爰大敷于旷荡以尽削于滋章臣滥守周畿俶瞻魏阙金鸡初植已共传寛大之书铜虎乆分当诞布哀矜之诏臣无任瞻天望圣激切屏营之至谨奉表陈谢以闻
　　明堂赦
　　谢明堂肆赦　　　　　　　　李梅亭
　　至治馨香备成熙事湛恩汪濊敷锡庶民沛解泽以旁流徧坤垠而纯被【中谢】恭惟皇帝陛下灵承景命薫叶嘉生重屋九筵蒇文武配天之礼十行一札布禹汤罪已之言荡垢涤瑕渐仁摩义臣滥分铜兽阻听金鸡呼万嵗者三莫克仰观于萐莆袭六艺而七但知载咏于蓼萧
　　谢明堂肆赦　　　　　　　　李梅亭
　　重屋精禋降百祥于作善端门肆赦敛五福以锡民行苇恩深蓼萧泽广【中谢】恭惟皇帝陛下侧身修行至诚感神伐崇崇降无复昆夷之难侵蔡蔡溃皆知王祭之供迄用熙成靡懐专向爰作雷雨之解用脱桎梏之防臣滥缀将输敢稽宣布五刑有赦知无嘉石之囚万国驩心愿谨总章之访
　　谢明堂肆赦　　　　　　　　刘后村
　　重屋肇禋迄成熙典端闱肆诞布寛书大号一传驩声四起【中谢】恭惟皇帝陛下正位凝命畏天爱民谓三嵗亲祠既示精防之意而万方何罪爰推旷荡之恩禁网悉清幅员胥抃臣肃聆诏防寅奉藩条佩玉麟之符虽慙共理霈金鸡之泽庸广至仁
　　玉寳赦
　　谢玉寳赦　　　　　　　　　赵南塘
　　大寳藏珍礼仪既备端门设跸庆赐遂行弗图献嵗之元乃获自天之祐【中谢】恭惟皇帝陛下统承先烈运防中兴营丘以东举城而来附穷髪之北款塞而乞盟戎衣不试于一兵庙器坐还于万里螭文压纽増永镇扵山川虹气薄霄重泰和于雨露爰朌渥泽用叶嘉祥汤德解其网罗下皆翔舞虞恩动乎筦籥孰不鼓歌臣幸甚鲰生陶于圣化何敢賛汾隂之寳躐厠大夫所愿覩山东之癃懽迎司
　　颁朔
　　谢宣赐厯日　　　　　　　　李梅亭
　　干统天而用九敬授人时巽申命扵先三以前民用成书诞布率土均驩【中谢】恭惟皇帝有孚惠心无疆大厯纂尧之绪肇新景子之元数舜之功甫底抚辰之绩昭兹凤纪赉及侯藩臣承乏镇南恩颁朔万斯年佑万斯年佐未能扬厉于歌诗五百里甸五百里侯所愿宣明扵声教
　　谢宣赐厯日　　　　　　　　李梅亭
　　改元以顺天道昭然祖武之防命厯以授人时谨乃侯邦之度清台朌课黔鄙知荣恭惟皇帝陛下禹数在躬周年协卜修金木水火土谷九叙惟歌证雨寒燠风时五年而定和欲均于玉烛赐爰广扵玺书臣涉笔负丞挈瓶假守觐四岳羣牧虽知无预于防朝通九夷八蛮亦冀悉沾于正朔
　　谢宣赐厯日　　　　　　　　刘后村
　　閠定四时方谨嵗华之始王大一统尤严厯法之颁声教所加观瞻丕改恭惟皇帝陛下握符御极正事承天有甘石以歩占星躔交灿命羲和而出纳日驭顺行肆令同宇之间皆覩清台之制臣敢不窃推疏宻式广布宣正月始和匪特观于象魏三时不害冀兼足于扈农
　　谢宣赐厯日　　　　　　　　陈筼牕
　　承尧之运正玉衡稽騐之初行夏之时又寳厯布宣之始聿前民用共体君仁窃以先天后天之文首陈羲易出日纳日之制肇载龟书盖圣帝明王奉若之原非淫巫瞽史步占之具恭惟皇帝陛下道严居正治本探端谓析因夷隩之宜莫难齐者民事而望晦朔之度莫易失者时防肆令课宻之书庸表更新之治臣承流辇毂拜赐阙庭一之日以攽行已先外服万斯年而统御长拱中宸
　　谢宣赐厯日　　　　　　　　赵南塘
　　钦崇天道有严占步之司敬授人时爰启析因之序不忘逺外均被荣懐恭惟皇帝陛下侔德上图储精太始诚心感格按星土以辨方和气薫蒸调雨旸而应度叶用五辰之纪聿观庶绩之凝臣敢不广布主恩益共乃职察藏蓄而预备用阜民生省耕敛而不违俾知帝力
　　谢宣赐厯日　　　　　　　　赵南塘
　　尧厯诞颁式重授民之制夏时谨始咸均正朔之加拜赐为荣抚躬知愧恭惟皇帝陛下妙防元化道育羣生闰月定四时靡差纒度三农生九谷庶保丰穰爰锡成书以开嗣嵗臣敢不恪共乃职广布上恩夷隩析因勿夺人为之序作讹成易罔知帝力之深
　　谢赐厯日　　　　　　　　　应松湖
　　课宻清台孰测调元之妙诏颁紫禁举知作事之经恪侯度以遵彜耸神工之更始陛下甄陶神化橐籥太和嵗防攷成惟日月时无易天心克享烈风雷雨弗迷布令明堂赐书方国臣叨承眷渥钦奉寛条议贷和春岂但遂草木羣生之乐授衣流火惟思谨农桑七月之诗
　　御书
　　谢赐御书张九龄千秋金鉴録故事
　　真西山
　　节值千秋輙献刍荛之论恩攽一札获瞻奎璧之光俯拜难胜袭藏有耀伏念臣惭无寸技幸际两朝昔瑞庆方临甞豫陈永命之戒今天基甫届敬复摅曼夀之言盖谓丝囊效贡之徒勤不若丹扆献箴之有补经帏入侍天语垂褒观惓惓进说之辞知爱君之意既下轩墀之拜甫还蓬藋之居赐云章一人几类迩英之故事上金镜五卷有取开元之争臣不图蝼蚁之微骤覩龙鸾之妙兹盖恭遇皇帝陛下性全渊懿学懋缉熙博攷旧闻审万古忠邪之判缅懐遗直系一时治乱之分爰洒宸毫以励臣节臣猥繇愚拙误沐褒嘉百禄是宜敢苐述商颂降生之瑞三宗可法愿益遵周书无逸之规
　　谢赐御书常武诗　　　　　　方秋崖
　　于赫王师整我修戎之政倬彼云汉有嘉立武之章昭圣训之丁宁寓神毫而申饬【中谢】臣曩欲驱驰于斯世盖甞复熟于是诗窃以为天生五材虽治不能防战武有七德于文则为止戈其曰因以戒然亦殆有所谓矣味匪绍匪游之防绎不畱不处之辞知王者不嘉兵维陈行而省徐土惟荩臣能弭患遄执讯以铺淮濆故六师曾不淹时而三事为之就绪必有程伯休父之辈克成周室中兴之功臣实何人敢当此赐兹盖恭遇皇帝以昭回之光饰万物以温柔之教行三军修政事以攘夷伊欲皇威之振遣戍役以守国用勤奎画之垂仰止鸾翔苐从驽劣臣敢不寳为大训誓报殊恩匈奴不灭何以家为敢惮东征之役王事多难维其棘矣觊寛北顾之忧思不负于先王苐无忘于召穆永言忠激临发涕零
　　谢赐御书太学崇化堂武学立武堂牌【方秋崖】
　　文武未坠于地乆恢两学之规云汉于昭于天肇启千龄之遇寳轴下宸奎之四荣光勤宵雅之三【中谢】窃以国家叠矩重规左庠右序冩诸琬琰覃睿思于孔圣之经炳若丹青御神毫于乐毅之论皆极一时之崇奨未如今日之表章踵堂者八千余仰东壁日星之照圜门盖亿万计拱北辰翰墨之辉诸生如近于帝尊百世难名于道化此盖恭遇皇帝神文经纬圣学缉熙崇化而风四方亲接素王之统立武而有七徳聿思大老之归乃肆笔以成书粲在天之垂象振古未有惟帝为能臣等适列虞庠恭承羲画昭回之光下饬诞为铎之声咫尺之威不违更绎止戈之义
　　御赐
　　谢赐衣　　　　　　　　　方秋崖
　　恩言狎至聿髙鸣玉之班命服斯皇更佩环金之饰有华枯朽难称荣光【中谢】伏念臣家本绨袍起从韦带半生贫苦谁怜身世之寒一念囏虞久觉腰围之减分归寻于短褐何堪系于精镠敢意微躯荐叨误渥此盖恭遇皇帝陛下仁足以衣被四海智足以约束羣才文帝亲御弋绨盛徳蔑加于恭俭光皇自解佩绶茂恩不替于贤能乃锡身章于昭眷赉臣敢不书绅图报束衽懐慙又改为兮不叹无衣之七亦足敬也庶逃终禠之三
　　谢赐衣带　　　　　　　　　黄竹坡
　　官严三服宠分在笥之珍金列九环増贲垂绅之饰恩荣下逮愚陋难胜伏念臣韦布诸生冠裳末绪衣既敝而予改徒望前贤带不下而道存苐遵往训敢意身章之饰鼎来官服之间受再命以疏荣俾知安吉围万钉而在列稍异观瞻臣敢不饬已惟厪禔身加谨解而衣我敢忘报上之诚束以立朝益励匪躬之节
　　谢赐冬衣　　　　　　　　　黄竹坡
　　日月丽天肃气潜回于律衣裳在笥匪颁爰及于周行身轻一毫恩重九鼎【中谢】恭惟皇帝陛下裁成二气覆冒羣工车服所彰不称讵容于赤芾贤能是好改为宁吝于缁衣深虞无褐以御冬勿使索裘于已晚币颁内府宠及外庭臣等敢不佩服光华缄藏恩惠当令军士共懐挟纩之恩亦使将臣同励解衣之赐
　　谢赐玉带【代嗣秀王】　　　　　应松湖
　　璿源衍庆猥超裂地之封瑶陛分珍滥沐通天之渥焜煌下照伛偻难胜窃以寳玉之展于亲允严国典鞶厉之昭其数莫重身章缅攷青编无如苍箓麟经纪传夏璜特畀于鲁公马史垂芳衞寳并贻于康叔虽侈瑰竒之赐未闻佩服之华畴若熈朝诞加殊宠如臣者琐才如线鑛质多瑕翠琰飏徽缀洪支于绵帙黄金袭印奠檇李以苴茅外洽温如之仁内积悸兮之警切磋无玷愧洪奥之文章被服有仪谢河间之儒雅敢萌异数误逮微踪攽一札于中宸玺书璀璨出万钉于内府瑶彩陆离鼎来圭璧之辉贲及碔砆之陋恩光有烂绚宁王红玉之明属籍本踈迈衞公于阗之赐缔观虹璞深腼鹈梁陛下缜栗笃亲粹温睦族宗英追琢俱粲然其可观磐石藩维岂垂之而如队种西昆之羣玉表东平之十围晶荧盭绶之传照映翠緌之饰独羞驽钝上玷龙光臣敢不磨励一心战兢三褫韫而藏诸匵亶逾褒衮之荣束以立于朝敢替书绅之戒
　　谢赐衣带鞍马　　　　　　　黄竹坡
　　惟笥分珍爰饰精镠之焕在坰辍驭更朌沃辔之华恩宠荐加孱愚曷称伏念臣学裘无补晞骥未能州县徒劳苐戒茧丝之刻功名寖晚敢贻缰之讥顷沐圣知荐汚朝着岂谓眞除于近列更例赐于瑰竒安且吉兮表致身于官服非敢后也使防足于荣途眇然庸虚冒锡宠渥恭遇皇帝垂裳御统市骏求才好贤如锱衣深念敝予之意临民若朽索洞明驭下之方丕赫宠灵有华衰晚臣敢不扫除温饱之志鞭防驽钝之资束以立朝要使可言于賔客纵而之道或能有补于驱驰
　　谢赐衣带鞍马　　　　　　　刘后村
　　芜辞奚取掌中禁之丝纶殊渥有加辍尚方之服御宠绥攸逮捧戴曷胜【中谢】伏念臣防缕寒踪虺隤暮齿向也锡之鞶带竟招三褫之尤政惟范我驰驱未有一禽之获敢图朽质复玷恩光兹盖伏遇皇帝藩饰治功揽収威柄解衣以待士尤感于招徕持防而临材一归于驾驭不然衰悴曷致轻肥臣绵力虽疲丹心犹在愿言补衮辅时政之阙遗未忍执鞭求此生之富贵
　　谢赐衣带鞍马　　　　　　　方秋崖
　　袭衣寳带有腼梁鹈鞗革镂锡更分廐驷扵粲服乘之赉何知俯偻之【中谢】伏念臣寒故恋于绨袍驽不堪于羁勒矍铄哉是翁也老矣奚为逢掖者儒服与退然何有每念牛衣之泣卧居慙马革之褁归敢意宠光荣兹衰朽此盖恭遇皇帝藩饰百度鞭笞四夷武王之一戎衣将辑寜于华夏文帝之千里马必驾驭于英雄顾惟何人亦攽异数臣敢不曳娄图报犇走服劳要之襋之好人服之苐乏弥缝之用瘏矣痡矣云何吁矣恐贻负乘之讥
　　谢赐衣带鞍马　　　　　　　真西山
　　翰苑词林方对涣恩之渥尚方天廐至惊晋锡之蕃际遇何功服乘有耀【中谢】伏念臣少无缘饰老益虺隤衣敝緼袍冀无慙于季路御款段马窃自慕于少游岂图承乏于銮坡猥获分珍于玉陛雕锦之文焕烂申以七环龙媒之骨权竒华之六辔兹盖恭遇皇帝陛下服惟命德爵以驭臣念其跨清切之班故俾冒轻肥之宠舜裳五色惭微禆补之长燕骏千金愿广招徕之意御劄戒饬不许进兵谢赐金器　方秋崖
　　奂宸奎于瑶札备极丁宁出御府之珍奁更加申锡于以轸忧边锁于以増重帅藩只诵尧言曷胜周赉【中谢】伏念臣赖先臣之忠教敢际上圣之殊知适当亡寇之初凛有邻鞑之惧比连衡于襄梱欲进扼于潼关一臂不随班征苖之师而憾无及众口可铄录追戎之罪而死有余惟炳然丹许国之衷叹老矣白忧时之发秋防又逼夜寐靡遑用勤云汉之章儆备风寒之防天子明见万里训辞切中于事机有道守在四夷经理实关于世运夫何遭遇重以匪颁此盖恭遇皇帝以造化为心以天下为度纠纠雄防丕昭对玺之恩洋洋圣谟宻授钉金之略永惟出綍宁勿书绅臣谨当奉以周旋务为持重不谓进无敢进尚思固圉之谋置诸安则为安毋忘赐器之日
　　谢赐银合夏药【代江西衞帅】　　李梅亭
　　矦服剖符敢惮熏心之暑恩纶分寳载攽苦口之良瞑用瘳鬰陶有忸【中谢】伏念臣初无善状洊守雄藩去湖即江渐近莼鲈之境玩嵗愒月甚惭竹马之童气方溽于伏庚恩忽疏于令甲鼎丹分饵鋈白作奁南土尔居自乏双金之贡西山无极猥瞻五色之光兹盖伏遇皇帝陛下动惟厥时予驭其幸凉生殿阁每思云汉之侧身地接衡庐更虞山薮之藏疾速置邮而传命隆体貌以励亷臣敢不谨视一人之仁各思尺寸之爱
　　谢赐夏药　　　　　　　　　刘后村
　　阃寄无功载履炎衡之序驿驰有诏肆颁尚药之珍稽首拜嘉拊心知愧【中谢】伏念臣初无逺略误总中枢卧防壶头敢发堕鸢之叹躬驰塞上粗亲汗马之劳曲荷渊衷俯稽暑令奁实节宣之剂玺封披拂之言兹盖伏遇皇帝陛下丕赫军容宻延国脉谓连营暴露久分边靣之忧虽广内髙寒尚轸人间之热故加锡予用示眷怜臣敢不祗服宠荣力扶衰懦上推德意同战士之苦甘下广仁风问苍生之蘓息
　　谢赐银合腊药【代湖南衞帅】　　李梅亭
　　细书赐郡正临大蜡之辰上药攽庭就贲中金之器拜承恩防顿失寒顔【中谢】伏念臣假守蛮荆驰心象魏赐金所以褒循吏愧治状之蔑如和药所以活功臣慙劳能之无有嵗怱怱而遒尽皇剡剡以灵珍剂芬馨似出蓬莱之采镣奁焜燿有光兰菊之华兹盖伏遇皇帝陛下加惠旧臣宠华逺服念长沙之湿河鱼之疾柰何饮上池之清廐驹之病起矣臣仰体好生之德誓殚尽瘁之年
　　谢赐腊药　　　　　　　　　刘后村
　　嵗华纪腊愧颛阃之素餐诏语如春锡尚方之珍剂宠绥攸逮捧戴难胜【中谢】伏念臣薄技易穷孤忠自信边城传柝仅能防于风寒战士荷戈恨莫同其甘苦属当凝凛上轸眷兹函封一札之文奁贮万金之药兹盖伏遇皇帝陛下博求利病勤拊疮痍念王事之独劳不遑宁处慨君子之于役如何勿思肆颁服饵之良俾竭驰驱之力臣敢不坚凝晚节衘荷天恩君赐必甞既切康宁之福民劳小愒盍思苏息之期








　　翰苑新书后集上卷二十三
　　钦定四库全书
　　翰苑新书后集上卷二十四
　　谢表
　　内除
　　谢宣召　　　　　　　　　　眞西山
　　来从南服未宣民政之劳召寘北扉猥被宸纶之宠光生里巷荣动簮绅窃观列圣之用人惟待词臣而加礼盖于言语文章之外责其论思献纳之忠或虽忤防而暂闲终必弃瑕而复用修除翰苑在环滁出守之余轼侍禁廷亦赤壁归来之后岂非加嵗月则其文老涉变患则其虑长乃登邃严以备顾问如臣者才华弗竞戅拙自将掌先皇内制者六年每慙越俎迨陛下初元之再命竟许循墙以驱驰州县之频且放废山林之久见闻寖少艺业益荒结茅屋于云邉已甘终老瞻玉堂于天上若隔前生敢云白首之重来误辱清衷之亲简获玷乆虚之选防成三入之荣兹盖恭遇皇帝陛下肆笔成文解弦更化志孚羣听欲下山东之书念在邉陲或访河西之事必有端良之彦以充供奉之班奚取臣愚俾承人乏臣敢不益坚晚节思答隆知赐宫锦而嘉草诏之能虽非敢望即金镜而摘任贤之要知所自期
　　谢除学士　　　　　　　　　刘后村
　　视相如之草既趋侍于鳌扉读倚相之书复进陪于虎观宠光特异慙惧交深伏念臣猥以鲰生奋于下土少而掌制曽莫施润色之功老矣谈经冀有补缉熙之学人或讥其迂濶上独察其朴忠迹似牧之方一麾于江海才非应氏乃三入于承明当九重新政化之初而两制极文章之选鸿笔固资于摛掞鲠言尤赖于论思歴攷名臣具存故实陆贽扵诏书之外每上奏篇欧修虽帖子之微不忘规諌臣何为者心窃慕之兹盖伏遇皇帝陛下汤德又新尧文有焕震雷划地蛰虫各动于真机杲日中天萤爝奚施于末照顾容孤士滥长禁林臣敢不图报隆知勉殚薄技念官为学士岂无时政之可言倘号曰私人则匪微臣之素志
　　谢除内翰兼侍读　　　　　　真西山
　　天子重儒臣方恢文治翰林逼华盖冒恩光兼陪劝讲之聫曷副选抡之意【中谢】睠唐室之崇内相至号私人惟圣朝之得臣脩名真学士岂独文章扫五季之陋抑亦论諌有四贤之称凡厥封囊具陈时病至于举笔犹寓忠规懐哉若人允矣名世伏念臣爱君有素典诰非常曩自中秘书乆摄承明之直晚繇太常伯躐升供奉之班伏观内史锡命之词专举至和得贤之羙顾改元更始虽嵗月之略同而为官择人则材能之夐异一字之褒大宠千钧之重难胜兹盖恭遇皇帝陛下寅畏克对于天心恭俭一如于仁祖砥平诸夏式图大竞之勲畦种羣贤将侈无穷之用故虽庸琐亦汗凝严臣敢不刻意斯文勉肩所职变饰章绘句之习岂薄技之能堪以救时行道为贤尚前猷之可仰
　　谢除礼书兼学士　　　　　　周必大
　　宗伯缀文昌之座已髙曵履之班翰林依华盖之星向玷演纶之直当圣王谨持于公器独遇臣常愧于私人臣窃考自古豪英之才旋观当今文学之士或抑厌草茅之下或陆沉州县之中瞻城南尺五之天致身无路想玉阶方寸之地通籍防人况乎出入禁严周旋侍从论思献纳日迩清光衣被服乘嵗叨徽数向匪负一时之望安能符众论之公如臣者学不足以知方才不足以应务家壁四立为穷陋之民君门九重敢起跻攀之念而臣亲逢圣作首奉诏除简知特厚于儒臣奨擢徧更于华贯官益崇而效寡禄愈富而报微左降固宜右迁何有恐拜便蕃之命叠加优异之恩帅属春官光贰卿之旧次摛文禁苑添四命之新荣焕寳带以章身饰绣鞯而华骏正使实兼数品尚虞称塞之难矧伊初乏寸长何意超逾之甚周章就列俯仰懐慙此盖伏遇皇帝陛下道协舜华志恢禹迹明明在上虽洞照于羣情浩浩其天每包涵于万类宁稍捐于爵秩恐或弃于菲葑遂致凡才亦尘显仕臣敢不悉其思虑称是宠褒号令文章期助汉家之制讨论润色勉晞郑国之贤茍逭素餐岂醻造
　　权戸书谢　　　　　　　　　眞西山
</div>
    <div class="pagination">
<a href="翰苑新书_page60.html">上一页</a><span>...</span><a href="翰苑新书_page56.html">56</a><a href="翰苑新书_page57.html">57</a><a href="翰苑新书_page58.html">58</a><a href="翰苑新书_page59.html">59</a><a href="翰苑新书_page60.html">60</a><span class="current-page">61</span><a href="翰苑新书_page62.html">62</a><a href="翰苑新书_page63.html">63</a><a href="翰苑新书_page64.html">64</a><a href="翰苑新书_page65.html">65</a><a href="翰苑新书_page66.html">66</a><span>...</span><a href="翰苑新书_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
