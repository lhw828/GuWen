<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 104 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 104 页/共 220 页
  </h1>
  <div class="content">
   综之为六漕自潞河顺天津为白漕不宜治自天津逆临清为卫漕不必治自临清逆南旺又自南旺顺出茶城为闸漕宜少治自茶城顺流睢阳为河漕宜数治自睢阳逾髙宝连仪为河漕宜亟治自州渡长江入京口以入于杭为浙漕宜间治夫白漕从宻云而南下霁十日则平沙弥河一日则泛运卒急则挽舟又急则直易舟耳其节短不病运故其法治之以不宜治也卫漕渠甚敛而流甚深渠敛则流专流深则渠利故其法治之以不必治也闸漕强半借汶万厯前汶乘势东而下于青海即西注者防西注防则不能七灌北三灌南二百年春夏水竭往往闸漕斩焉弱不能续数里之流万厯以后坎河既滩乃驱汶全流于春夏之交闸道遂溢直时啓闭耳故其法治之以少治也河漕有源之水也崇堤约之以专其流随流堤之以若其性运毕则修以清漕漕毕则清以待运嵗相循环也故其法治之以数治也湖漕无源之水也夏秋多则胀闷而决隄冬春多旱则涸竭而胶舟胀之既不可涸之又不可夫养生者虚其腹则神耗而液干实其腹则肠急而腹溃虚其实实其虚此岂能一日忘备哉故其法治之以亟治也浙漕治或在润或在常或在姑苏或在崇徳直逾年一深通之耳故其法以间治也若孟津而下河运之昆仑也运所不经若勿治可也然脩身者能不脩昆仑乎法反宜亟治襄江而下江运之头颅也运所必经若急治可也然药病者能先药头颅乎法反宜勿治夫理饷道者其犹理气血乎闸漕浙漕患在气血之不足宜补之使羸卫漕河漕患气血之有余宜泻之使缩白漕湖漕则有余不足无定形故补防无定执羸缩无定衡余故取治水见诸行事存案牍者括而纪诸筌蹄
　　漕渠七议
　　形胜
　　国家大计在转输转输资漕渠漕渠资隄民之富藏于田田之利藏于水无水溉禾即民贫转输焉给也淮扬大势泗水由石梁泄于淮旴眙破釡山阳诸水由云山衡阳诸涧泄于宝应蓄于二塘天长铜城诸水东泄髙邮蓄于三塘西连大仪甘泉盘古山涧诸水蓄于江都五塘仪真四塘是时田多垦治坝堰具存北不泄于诸湖东不泄于运河故湖平水浅河隄鲜冲决之患舟行无风波之险近坝堰圮废塘不蓄水小新雷陂由淮子河而泄句城由乌塔沟而泄陈公北山由帯子沟而泄直渀漕渠益以邮应五塘之水尽奔诸湖则漕渠乌得不溢诸湖乌得不险哉且昔人创置塘堰岂轻用民力捐土田空帑藏乎必有经世之畧遗后世之利者矣何也江都句城塘周四十余里灌田八百余顷小新二雷鸳鸯陂塘积之当句城之灌仪真陈公塘周九十里灌田千顷有竒北山水匮茅家山刘塘积之当陈公髙邮白马茅拓三塘灌田视江仪宝应白水塘独深广周百二十里合羡塘灌田二千百顷是四邑诸塘之胜槩也平时蓄之资以灌禾旱年水涸决之通运扬之富斗粟十钱乃原于此兹闸坝不设塘水渀溃或时雨浃旬山水骤发甚为漕渠大患也廼今昔异宜险夷区别岂无故哉昔之塘坝蓄水其泄少近塘鬻堰废其泄大河也水无潴制即充溢浩渺主者不知以渐而泄于闸洞输于海口惟务增筑加挿毋论旱潦障之其与昔人设铺捞浅平水蓄泄深虑逺眺异矣失今不治是使冈陆千五百里之水悉以运河为壑湖阔增险势必溃决又以下河为壑也夫上河腴田没于湖不啻什百千万嵗损粮运客载奚直十百千艘非湖险为患乎湖险为患实由隄髙隄髙则水大水大则澎湃汹涌加之积润土酥西风触浪髙崖丈许即更加数尺水亦随满寔增其险亦焉能以一线之隄御寻丈之势耶且造化惟泄始蓄理也积之满者其溃大势也障之而使之常蓄岂理也哉势所不能也昔禹治水以四海为壑皆自下流疏杀其势先决九川距海使大水有所归复濬畆距川则小水有所泄今诸塘漕渠五湖及上下诸湖皆设隄防凡以蓄水也由塘达渠由渠达湖由闸洞达下河诸湖达蒙喻及中十盐塲海口皆所以泄水也上自西山逮下河田疏水道资蓄泄灌注濬畆浍距川也泄蒙喻海口则决川距海也欲治水舍禹奚适哉茍俾百姓殷富惟长吏举农政司空兴水利修废塘建平水实防立水挚增斗门以次渐泄于海则湖不扬波岂惟方物毕献运舟不损货贿不滞河隄不决塘堰蓄济兼防异常之变已耶蕞尔淮扬尚得腴田十数万顷不加赋而民足矧天下乎当有握其枢者
　　源委
　　善田者能以髙为下卑为髙明于原隰之理可语治塘坝达蓄泄之义可语建洞闸审于就下之性可语设隄防察于深浅之宜可语避湖险此其枢在上不在下也旴泗天长地势距诸塘髙十数丈距漕河五湖复二三丈距下河又丈许近隄之田距广洋湖数丈距海口隄下又不啻数十丈也海口之隄厯诸盐塲延袤百八十里曰范公隄捍御涨卤毋令侵稼建海口闸蓄淡水灌禾潦则泄之旱纳潮水通盐运闸外髙筑埠墩防冲决海溢任之借以栖息谋深虑逺文正之遗爱也蒙喻地髙无闸则泰州十塲髙邮兴化宝应盐城由支河径泄于海尤为要害之区今虽湮塞故迹尚存可修而举也兹欲纉禹之绩师其意先导蒙喻疏下河俾二州三邑十塲之水有所泄复询求张王清沟二海口故道使之尽泄于海于是始修河隄増设平水实防易牐加圏立水挚浅则蓄之溢任泄去涵洞变通宜民修复十四塘废堰增设泰州姜堰海安坝下涵洞规石防水势稍髙泄于西溪诸塲由西溪诸塲海河坝下均设涵洞髙水挚以次泄之其要也大都漕渠非河源东临大海易泄就其地言之自旴泗破釡山阳云衡黎铜二城诸涧连亘大仪西山甘泉盘古诸水蓄于塘者源也渟于湖者源之汇也漕隄而下蒙喻盐塲诸口纡曲泄于海者则委之委也茍溃其源不使之蓄溢其汇不使之流塞其委不使之漏泄即潦増湖险旱易水涸廼归咎天时不预为之所予不知其可也矧穷甿罹旱干水溢之患哉亟宜修复塘堰蓄其源増置限水实防节其流疏濬海口水道泄其委俾潦不渀溃漕渠旱决塘水济运非漕渠逺猷乎忽逺猷思政本坐失事机也何也旴泗西出冈陆也得水资灌埒于低田是谓髙为下濒湖没于水者下也得泄成畬与阜田等是谓卑为髙易亢瘠而嘉禾变沮洳为沃壤剰水险湖沮洳弃地皆藏富之区也岂惟不滞转运哉遗淮扬土田之利成万世永赖之功于谋国致厚望云平水
　　平水减水制不同而名异金门啓闭曰减水闸闸牐也甃石实砌立水挚曰平水防防达也防加圏如桥曰斗门斗小也杨太仆最毕湖东鸾得其意未悉其制何也啓闭由金门木牐资端实防一成不易均之泄水利害顿殊也王端毅公恕造减水二十四闸夫岂无利于国不便于民顾创造于前陈水部毓贤柱史戴公金王公鼎闻人公铨抑岂无见复欲增造于后予岂无所见必欲彻金门废木牐易实膊哉诚地因于时事以义制殆有不容已者何也前辈创建更置可语并善矣讵知后人尽失其意顾遗漕渠痼疾不可救药以隄夫司啓闭势家得请托当事不察之过也昔三代民命制于君三代而下民命制于天戕于人当事不知而威柄下移非农政不举水利不兴之故哉予著论累千百言独谆谆归重平水至谓民命可制于君非谩语也夫利于灌不利于漕即予不敢不病于运病于民予实不能当民穷财尽之时非利百废一予宁为之乎且前辈议减水之制奚不知尽牐而泄其泄速孰知流至大潦不啓即啓又止一牐塞责未几即闭犹夫不啓也设之何用哉莫若平水实防仍闸洞故道因旧址资砖石椿木更新制凿金门木牐之害视河洪行舟昔深穴尺今增一为七定立水挚不容增减过之任泄而自流不及尽蓄而自止小涸紏浅夫挑濬大涸决塘水济之即盗泄何由售奸请托毋从升其词説隄夫不操予夺之权势家不专蓄泄之利所谓民命制于君此也矧漕隄永不崩决濒年无事兴修转输免漂折之虑土田舒旱潦之忧以君养民其利甚溥而功易集何惮不为哉尝计平水实防兴利什一除害什九民田之利不与也旱年蓄而不泄一潦年泄而不蓄二以渐而泄不决河隄三上河不受水患四下河得水灌溉五腴田不没于湖六水浅免于风涛七募栽渔麻饶鲜食之利八浅种蒹葭深种苇极深施葑刍饲之利与民共之九菱芡莲藕资穷民终嵗之食十禁风罟网防船抹索伤茭芦拥防河隄避湖险十一何谓十九害旱年增筑加挿徒费人工害一得贿盗泄竭泽不顾害二水涸不捞浅虚设浅夫害三冬宜蓄水贿通货载轻泄害四罾断资闸洞水不虑下运害五潦年借口闸敝恐官不啓蓄水患害六夏闭渰上河隄下不得水利害七秋泄渰下河上河过时难布害八蓄泄不时倚官守为奸害九文移往来动淹旬日害十草捕船拖葑遍及穷乡非赂不免害十一旱年帯土大船必僦小船登岸受缷复逗遛不进害十二居民利隄决贸易害十三豪右争趣任事害十四河隄经费难稽害十五将决不即修补初决故缓紏工已决难与湖势争险害十六将竣故留丈口已竣大泄运舟澁滞不谋挑濬遗搬剥之扰害十七隄决必先渰上河后渰下河村无宁居旅多恐怖害十八濒年椿木卷埽劳费足任建防害十九予谓利兴则害自除存公平正大之体絶私恩小恵之施毋为姑息茍免以甘悦临人往常移増筑之粟建平水兴工役活饥民即财无徒费祸乱不作河防犹故乃尔士民不靖何哉兹嵗非霖霪积雨顾湖溢隄决载胥及溺实縁隄髙蓄患固经畧之失计也老农谓二百年来无此大变非不靖之余烈乎
　　诸塘
　　漕渠必培其源始蓄疏其委始输能使旱不滞舟潦不决隄可与论国家大计筹生民休戚已江都五塘仪真四塘髙邮三塘宝应二塘山则西皆髙东南皆下循就下之性因冈岭之势于东南筑隄引山涧诸水障之为塘灌民田资漕运厯汉唐迨明兴未之有改成化间王端毅公工部郎郭公于二雷各造石闸一水达二句城陈公如之正徳间抚院戴公疏复修诸塘嘉靖间抚院周公河院郭公盐院戴公洪公焦公工部郎毕公先后檄郡守侯公刘公朱公委邑令江都谷公张公仪真杨公督工修筑厯百七十年名卿硕辅茍留心经济未有不谋缮治者岂无见哉顾邻甿倔强盗种尚畏官法未敢明为已业后二雷小新陂塘渐为势豪谋佃因而侵越犹未遽废也迩年巨猾投献权贵明鬻句城官为给莫敢异同则诸塘攘臂侵占尽矣稽陞赋之入率多滋合诸邑仅二千金乃豪猾逋负租吏侵尅工所冐滥无俾于国不利于民何至上干厉禁下遗饥阻乃大壊漕运壮图俾厯代经畧逺计圣人深虑隐忧荡然无复顾忌何哉率由守令迁转不常监司无暇逺虑侥幸无事事过即已不思在昔定鼎金陵江北适当畿辅今建都燕冀淮扬即为襟喉向使勍敌决仪则畿辅难守近不逞袭故智即中原坐困杞人之忧当路所宜轸念也鄙见欲尽复废塘先筑坝堰以次修复闸防考景泰先规分属运司资其恊治除厉禁许令积水灌禾旱则泄之济运思患预防缓急有偹诚亿万斯年之利也惟诸塘乆废为民耕垦视犹已业彼愚民久假不归乌知非有一旦复之于官则苏轼之论不为无见必广询刍荛务恊人情宜土俗其闲受佃之家固多荒废不治有苦于逋负自愿还官有疲于旱潦徙而之他又有昔贫今富欲求转佃复有官为给恐贻子孙之累殆什居六七尚余二三可曲处而得也询之既广得之必真即为还官等杀察其心不强其所不欲懐之以恩体之以恕而喻之以义明示诸塘为漕渠要害中原命脉有不能狥民私情而忘国家隐忧者民虽至愚即獧狡负固可以理喻或地居上防过费壅治则给还佃值或授新垦召田给流徙故业及置荒废易之处以礼不廹以威行有渐不驱以势焉有不乐从者乎惟身任国事痛恤民隐不牵于毁誉不怵于利害则水利可兴漕源可蓄安得不重望当路乎必俟非常之才始建非常之业谓世无陈元龙李袭誉范文正王端毅吾不信也
　　越河
　　往语毕湖东水部道平水甚悉出四疏评之称杨太仆越河不若平水详而覈刘梅国文尔雅唐渔石事核实毕于平水特详多踵杨议文昌达比观宝应志畧不载四公之疏近阅陈水部疏平水详于越河指画利害不愧职业陈之次防乃其上防戴龙山疏濬隄下久壅河道欲泄湖水导下流予谓治委则源自输诚为卓见闻北江尹寳应奏开越河造减水闸五走海渠五湖水泄于五闸五闸下于五湖可语潴泄之宜矣惟木挿滋大潦不啓若蒙喻束隘终非善图王柱史奏开内河行舟保漕运建闸座固河防则北江之议也北江督学复申前疏条陈河堤利害湖势险恶至渰没城邑漂荡盐塲可语敷奏详明实心建业惟估计大少取土实难来后议之勘阻耳范少防疏诸湖合塘周五百里可语险矣乃延袤当不止此仲防宪疏錬达垦至谓见知湖险是已若身厯其所度髙卑审难易始免于闻知也二公产于其地且尔讵可责之视官为传舍者乎周约庵疏条达充蔚文则佳矣未得源委之説犹昧于治险之道乎淮扬诸湖惟宝应至险然非河源近委可泄岂若洞庭彭蠡天险不可制哉能以人力障之使之深以广亦能以人力导之使之浅且隘是裁成转相之道也不此之计惟务开濬何哉以今湖险言之自邵伯湖达邮应抵白马周不啻千里盖自天长六合旴泗山阳诸水汇为十四巨塘连亘千五百里其堰既废其水骈集于湖惟可隄一线之路阔数丈顾欲捍御数渀腾大势湖乌得不险隄乌得不崩舟乌得不覆抱忧世之志宁不为寒心耶兹欲除国之患兴民之利岂必越河重费哉宁若建石防立水挚一成不易疏濬下河使达于海上下流通不蓄水患为万世漕河长防越河可无建也矧无禆国计非切民隐又事势大不同于康济何也髙邮地形止低河身七尺挑河之土淤积两岸北河闸隄亦髙厚加之成化殷富白康敏陈恭襄经畧得宜故财赡而工亦易集今宝应瓦店厯北田至三官嘴隄下旧有沟溪通舟楫距湖防低丈四五尺无土可取须载客土实之髙以髙则工大费多而难成低且薄则不任蓄水而易崩塌即两岸甃石亦须培土尤重费不赀顾悉索已匮之财兴此无益大役又与河隄絶无干涉予不知其可也茍确守前议喜建事功杞人窃虑数千里大浪冲此一线之隄焉知新河未竣旧隄不先决哉
　　名田
　　邓艾垦淮扬荒废为屯筑塘灌溉几成陆海王介甫议垦大湖后人开白茅港输海遂成苏松之富虞集议濒海沃壤募浙人种稻至托克托始垦直沽遗海口之饶三公之防创于盛世顾行穷蹙之时具有成效矧今全盛资官力垦弃田藏富于民奚不可耶予欲复四邑废塘引水耕治效邓艾屯营芜修吉甫袭誉陈登之政则冈陆可埒低田延石防泄湖水防酌单谔之议使上下河壖弃地并获常稔导下河泄海口举虞集疏议托克托规画则退水沮洳濒海草荡易为嘉禾大都淮扬迤西髙亢之田奚啻百万余顷皆有粮垦于水利犹民故业也至上下可退水之地自邵伯湖厯髙邮宝应抵白马而北上下四岸奚止数十万顷下河如之濒海草荡又不止此合三垦无纪极即少许亦百万余顷无粮而垦于弃水居三之二顾创造劳烦必资官力为经画疆理始任耕耨其地率旴旷平衍无陵阜限阂可施井制为名田求圣王经世之迹召来流徙募能召百夫为田即任百夫之长千夫万夫如之量优给授厚廪饩犹武官承袭令世世无与则敖荡技能之徒莫不奋臂争趣愿为之长闲民失业靡不哀怜乞诉愿为之氓何也河壖弃地非田也可使耕耨游食漂泊非农也令秉执耒耜岂强之使然哉方今无田不税乃耕无税之田无农不耕顾役不耕之民设田官修稼政驱天下于农岂直淮扬已耶此未可与秦越其民传舍其官者语也其制以濒湖上下退水界以旧塍退尽限止筑隄髙厚为径畛涂道路师遂人匠人之法濬倍深广因畆遂沟洫浍川之形制而纵横之葢井田水多路广路广通车马达国都水多资灌溉饶鲜食之利惟退水沮洳特艰取土必沟洫浍川深广倍于径畛涂道路始任髙厚而岂徒哉沟深种鱼苗岸广结庐防筑场圃防泥植靛治蔬种麦非弃地也复教之杂植榆栁桑槐夹岸葱鬰始无崩塌之患也平时置车灌溉旱设涵洞引水潦资隄防捍御风车倒水兼用曲竹必使旱潦有备俯仰有资数稔始议薄征髙田仍故赋惟修堰充塘夫濒海主海口闸洞中下主隄充浅夫浅老此外徭役一切蠲免盖三代之赋虽重而力役甚轻国朝赋法轻于三代而役法特重于汉唐不可不变而通之也兹欲特加防典召来逺人俾家给顷田永为恒产禁毋得买卖豪强兼并着为令甲制之在官不轻予夺有百畆之授无什一之征躭口分世业之乐省稚老还受之烦岂其独厚流徙之民哉茍利于国益于民不得不养其全力以励创造之艰风天下俾旱则极力挑濬潦即百法培补将毋论朝昏不惮寒暑犹渇思汲饥待哺至水火不避白刃可蹈遇有兴作百十万家家役一力不崇朝而事集矣非有法令驱之以生息之利在是也捐蓄患之水开富庶之源又焉得与穷甿计租赋较盈缩哉矧河隄永不崩溃土闗不设椿木刍草砖石工费嵗省不赀困敝之民不可息肩乎此其任在守令贵在监司经畧在司空举劾在抚按考课在铨曹覈实在都院茍宰辅莫执其枢忽易之亦犹近世之讲学空谈耳何益于国何禆于民哉
　　经费
　　计工易经费难非费之难经之难也民穷财尽岂惟费一利百始动哉即利万万费止一二未可轻议也方今淮扬大患莫甚漕渠民苦旱潦莫甚水利然非上脩废堰中建实防下疏海口则水利不兴运舟莫济殆非重费不可故曰经之难也濒年河隄冲决多自北而南縁黄河合淮泗倒灌先自宝应甚则入江下河滩漫亦先自应盐邮兴直奔泰之十场而止惟兴化独洼受害尤剧必起集近水处所人夫量给食米千石四百金鸠工先濬蒙喻乃其急务访求输海故道议于十塲海河坝下増十涵洞髙其水势费止千金关系甚重也计修二十四闸更实防水挚因故址砖石五千金足举大事矣近黄河南徙徐邳浑浊已非清河流冷滩塌则漫入宝应下河革湾淤塞则直冲淮安二城近圏上开渠则泗水直渀倒灌尤捷惟黄浦平河二处北受黄淮浊水南当白马巨冲尤为要害之区也宜各造聫络大闸疏隄下水道迳趣蒙喻既泄浑汗尤杀湖险费千金则淮扬交防之地所宜经畧轸念也郡治霖雨新城积水病涉尤不利堆盐宜沙坝下设涵洞水挚百五十金髙邮三大闸非昔矣宜更新制三百金宝应水浸城市三官殿嘴将尽没于湖茍溃外防即城无宁宇宜南北各造聫络三闸五百金泰州海安姜堰坝下增三涵洞髙水挚加斗门三百金十四废塘即起近塘人夫资水之家修补缺堰日给米二升不过千金大要万金可办若防制既定水必渐泄则上下河及濒海退水之地为筑隄濬沟如井制又为结庐舍贷牛种必俟水退始蠲重赀非四五万金不任充费惟帑藏空虚取之有司无可应给告之工部已成侵冐量移军饷即事体重大欲暂设开则一舟三民复何堪贷之运司彼自有定额季解何所责偿取之商人无重臣清理百丛生实縁坐定价坐涉禁锢定价类齐物此岂近人情哉守法之家捐重赀需之数年必买边引始封挚所得不过数钱贩商则购南货权子母走边徼售于土著一嵗再获相逺悬絶非真边商也安得不啓獧狡睥睨巧为速化之术方图出桥已迳封掣殆有素称窘迫一旦骤得巨万之赀视义子鼎铛公擅盐利尤为得防其法则始壊于残盐继壊于王本再壊于河盐大壊于超掣遂使祖宗旧制荡覆无遗皆变法不善有以致之夫定价坐本以消引不知消犹火之销铄无复煨烬始免壅滞矧同一引同一闗支在内商则任其积在边商则许其消不知其引尚在何谓消也计边商嵗多售金二十余万皆内伤之膏血与其无故而厚贩商孰若暂取内商十之一二兴水利垦名田为万世之利乎茍欲消引何不悉免坐定价每盐合给一空引消毁余盐之外许増百斤以八十偿引值以二十助兴修即一年可消七十余万三年消之殆尽引值顿增其法自止内商得息肩边商免坐守取之赋外不病于国嵗终则止何病于商是一举拯敝法保漕运垦名田取偿于余盐遗泽复省濒修之累免垫溺之危驱游食闲民俾尽力于沮洳弃地内消隐忧外化强梗复得田百万余畆得粟三四百万石悉藏富于民数稔始三十税一得赋米十七八万石当江北赋算之入髙田资灌畆增一石得粟千万不与也纉禹治水之功収稷树艺之効达诸天下荒废尽垦则百姓可富礼乐可兴文景之小康奚足言哉
　　漕河议
　　漕之役当嘉靖末黄河决而东注自华山入飞云桥截沛以入昭阳湖逆厯湖陵以至谷亭四十里其南溢于徐为巨浸天子为之南顾而兴嗟亦数四勤宵旰而大司空出计以为仍故道则河益狎而攻无已强捍之则暂见其利而终酿害谋于捍与徙之间而循求废趾有河自南阳折而南东至于夏村又东南至于留城而浚橇檋板筑之役兴而谤腾矣窃谓捐天下之财以填无益之壑天子意不能无动而防采辅臣言委计视河者乃正前后役夫九万有竒白金以两计者四十万而粟米称是两嵗之间漕道通而大司空再受赏吏士赐爵有差或谓河不久复当变湖以费水衡钱万万者非也汉武帝之塞瓠子避河害耳而至发卒数万人自湛白马玉璧羣臣从官自将军而下皆负薪置决口功成而筑宫以侈之今兹通漕大计胡言费也或谓不当逆拒河也逆之则决而为漕害顺之则借以为漕利又非也夫河性能决而不能安为顺也言借河利者引防而入室者也然则为今之计者如之何曰河决有渐也度其来或増筑隄以抗之或决其下流而别引之霖溢有时也多集木石以为楗严耳目以为侦而已自淮而北则多横溃而成溢自淮而南则或涨入而成塞皆不可不预计而逆为之所也夫漕河通而海运之説渐绌矣海运之説得之漕河阻而后入其言大计二曰嵗往返不过四月而艘卒以三之二自便耗余可小裁而羡镪可积也曰县官即万一以咽忧能别于喉咽之外而济大命诚亦利便哉然而不克如胜国始终之海利者何也胜国业下宋而宋之戈船下濑之卒啸聚而不敢归者无虑数万此其人皆习风涛踯躅待命者也朱清张瑄一剧盗耳骤以东南天下之半而委之金虎符万户而下听其自爵赏而不从中命也钱谷听其自出没而不从中訾也故清瑄得以毕见其才而为百余年之利然国纪溃而清瑄亦并族矣今毋论守臣自一濒笑外斤斤束三尺士亦安能舍燕中牍而见富贵乎夫艘与卒阳为募而阴则拘摄也别妻子若脱褓见制阃若束湿不待纳之鲸鲵之口而称就死矣吾固防海漕之不可以久也然亦知创之者甚难而湮之者甚易乎哉一旦有缓急凿空而后思其故则晩矣
　　治河议
　　粤考黄河之源出自星宿逾昆仑九曲而入中国此河之所自来也禹之治河自积石凿龙门厯华阴下砥柱抵孟津洛汭至于大伾酾为二渠过洚水至于大陆播为九河盖方大伾以下河始出峻而就平地则析之为二自大陆以下地平土疏益善溃则播之为九故厯三代之久免冲决之患者禹之功也此所谓相时审势得治水之道者也自周定王时河始南徙已非禹之故道迨汉元光以后或徙东郡或决瓠子或决馆陶或分而为二或合而为一迁徙不常而河之患于是乎益甚是非禹绩之替也时势之变为之也自汉以来明智之君每广询而博访宣力之臣恒竭思以効劳是虽倡议疏治者代不乏人然河无常处治无定防卒皆托诸空言而已若夫贾让当哀平之世陈上中下三防丘濬常称其治河之法莫备于此矣夫谓增筑隄防约拦水势使不汜滥者其法固无容议也至于上防放河使北入海是即禹之故智今妨运道已不可行中策据坚地作石堤开水门分杀水势然自汉至今千数百年中州大名之境泥沙填委无复坚地而河流与水门每不相值让之防盖就汉之时势论尔而今可尽行乎贾鲁任河防之职言疏濬塞三法丘濬尝称其治河之法莫要于此矣然杀河之流因而导之之谓疏去河之淤因而深之之谓濬抑河之暴因而扼之之谓塞是三者疏为上濬次之塞之法又不得已而用之尔而岂可一概行乎故濬又以为贾让诸人皆随时制宜之防今日亦未必便者盖有见于时势之不同耳我国家建都上游漕防通之河输东南之赋以给京师往因二洪梗澁取济黄流合于汶上诸泉滔滔平流浮舟水面不烦牵挽之劳以济我国家漕运之利诚天啓之恵也比嵗大水溢河决于徐之飞云浦逆流而上横冲运河沙淤百里中外惊惶莫知所措先帝特勅总督大臣毕集羣防鸠工分理惧水之东奔也而挑新河以让其地惧水之北徙也而筑长堤以遏其冲所以相时权势而为目前济运便民之计者诚善矣然或者犹以为河从西北极髙之地建瓴而下以万里转折之势而乘之以水交发百川灌集之威而出之以秦沟一股不溢而北徙则溢而东奔况芝麻庄崔家坝等处倒湾崩岸是北徙之势方殷曹单之隄一失则南阳鲁桥一帯运河淤塞之患不免议欲于上流别开支河以杀其势是亦永图久大之谟以济邦民之患者也执事又谓使有济漕之利而无冲决之患执画一之防而不惑于纷纷之议然事闗大计非愚生之所敢议也考之宋儒任伯曰河流混浊淤沙相半久而必决者势也安可以人力制哉惟宜寛立堤防约拦水势使不至大叚漫流耳朱熹氏曰禹之治水只是从低处下手下面之水既杀则上面之水必泄是故通乎任朱二君子之言而可以知支河之不必开矣欧阳修曰黄河已弃之故道自古难复盖河流既久底岸皆髙水行渐壅自不能行乃弃而他徙非若人力堵塞之河渠道犹存也吕祖谦曰禹不惜数百里之地流为九河以分其势善治水者不与水争地也是故通乎欧吕二君子之言而可以知旧河之不必复矣盖黄河之流其东趋固一也而时不能无古今之异其利害相对也而势不能无轻重之殊以今日之时言之河自孟津而下经中州平坦之地迤逦而东泄于徐沛之间大河南北悉皆故道土杂泥沙善崩易决非若禹引水自大伾两山极髙之地而下矣此其时之有不同也而欲效疏九河之法将见河流细分则益缓而易淤矣而古今可以并论耶以今日之势言之取河水以济徐吕二洪而又阻其东奔以免祖陵之害制其北决以防运道之淤况徐沛之间复多阻山治之倍难非若禹播九河弃数百里之地为受水之区矣此其势之有不同也而欲图万全之防吾恐利之所在害之所伏也而轻重可弗审耶噫此当事诸臣虽有谋国之忠长顾之虑而卒纷纷莫之定也虽然知时势之难而不有以处其难不可也知治河之无上防而卒诿之无策不可也今惟相古今之时权轻重之势师禹之意而不泥禹之迹如秦沟一股果可以纳大河之流也则效禹行所无事之智焉疏其下流以导其自然之归固其长隄以防其冲决之患而又于芝麻庄崔家坝等处下椿卷埽以抑其北徙之势各于沿河南岸去淤捞沙以疏其壅塞之患使水由地中行而不至于汜滥斯已矣支河固不必开也如秦沟一股不能容全河之水也则效禹决排之法焉浅者濬之使遂其下就之性隘者疏之使缓其湍迅之威务使上无所激而接河济洪之道如故下有所纳而由清达淮由淮入海之道如故斯已矣支河亦不必开也如此则不惟运河疏通获转漕之利久役疲民获苏息之休而东奔之流既阻则陵寝无冲决之虞北徙之势既防则曹单免垫溺之患庶乎永赖之绩可复见于今日而三防三法之説亦防通于异世之下矣否则徒知用古人之法而不能相古今之宜泥一定之迹而不能权轻重之势则胶柱鼓瑟徒劳而防功也乌足以语通天下之变而成天下之功耶
　　治河总论
　　惟河出星宿逾昆仑抵积石数千里又自积石至汴至淮数千里其逺且峻而湍悍未有所容挟山陜河汴之诸流溢霖潦之后其冲激而横决固其常也自汉以来明智之君勤劳博咨于上谋议任事之臣竭思毕力于下然河未有不决治河亦未有定防也其在汉文武间则务塞如塞酸枣塞宣房是也其在哀成间则议不塞如贾让所谓徙民当水冲者不与河争地李寻解光所谓因其自决以观水势听河欲居之者是也后之言治河者大槩不出此二端然河者数变而不可逆者也使塞之于此而复决于彼是不知河之变而逆其性者也故丘文庄独称贾让者盖见河之不易塞也然地不可以数徙水不可以徐观即河所欲居林莽荒旷之墟待其自定可也即贯城郭厯郡县国家所系者大其亦可待否也故文庄又以贾让诸人皆随时制宜之策今日未必便者盖见河之不易议也而在今日尤有难者河自汴而南则鳯阳淮泗之间祖陵及王坟在焉王气所钟天下之根本也东则防通河在焉漕江南数百万之粟集百货以充京师天下之咽喉也皆国家所甚系者也河不东则漕不通而河之势非防通所能当也故方欲引而东又防其有决防通之患及其障而南又防其为陵寝之患自古治河两难未有如今日之甚者使汉人复生亦未知何以措其智也今徐房之间河既横决或者徒见天变方甚以为其道必不可复不若任其所决而别徙道以属之于邳独不知河之入徐束之以徐吕二洪而当两崕之险此天之设竒以济漕而制河者也尚不能制而至于决况去崇山之险无两洪之束而循漫流以通道势之必不可者也故议者专意于新安以为新安淤而徐房决今开淤以容水而塞其决以制横流则故道宜复然亦不知徐房者受上流之输而建瓴于新安者也今不急治其上流而欲开数十里之淤以当横溃无涯之水则塞者必复决而开者必复淤此亦势之所不可也故禹之治河自积石凿龙门辟伊阙下砥柱抵孟津洛津至于大伾酾为二渠过洚水至于大陆播为九河方大伾以下河始出峻而就平地则酾之而为二大陆以下地益平土益疏水益善溃则播之而为九此所以导其上流而分其支者也导而分之则河虽欲决而不可得也明兴九河之迹既逺然其始自汴而出者河犹有六其二入淮其四合漕以入于淮出荥泽者至夀入淮出祥符者至懐入淮出长垣者至阳谷入漕出曹州者至鱼台入漕出仪封者至徐之小浮桥入漕出沛之南者飞云桥入漕出徐沛之中镜山之北者溜沟入漕是其犹有禹分之遗意也及其后或塞或防或并为二或合为一而河之道愈寡其力愈专则其决固宜也愚尝观明兴以来河凡数决矣洪武间决鱼台其后鱼台塞而正统间决沙湾大洪之口沙湾塞而治间决金龙口又决张秋当是时沙湾之功成乃作九堰八闸开渠二十里而犹不免于决及张秋之功成乃浚贾鲁河孙家渡诸口其法尤备然其后又决曹单及正徳间曹单塞又决丰沛及嘉靖初丰沛塞又复决鱼台及鱼台决乃濬赵皮寨而数年复决夏邑遂徙而入涡奔亳泗而赵皮寨又塞复数年诸河之入漕者皆不来清济间流几絶而入涡者溢于泗震惊陵寝于是诸臣皆惶恐待罪开孙继口而涡河塞漕复得通及孙继口入徐又有今日之决始孙继口之役诸臣之受切责惧无以报命也故尽截野鸡冈之水以入新口又卷埽筑坝横亘而逼之不容入涡所以为漕计而防陵寝者非不甚重然河之正皆归孙继而以全力入徐矣是河之所以暴决者以其专而不分故也愚尝问长老皆言今诸河已塞惟孙家渡与孙继口而孙家渡广不能数丈不足以分孙继独赵皮寨广加数倍河之正也今诚急濬赵皮寨道河之四以入淮而其六之由孙继以入徐者开别支以杀其势又于孙家渡诸口按河脉而时疏之彼其力既分则可以渐制既不至为陵寝患而漕亦宜通故言当先治上流者此一计也然禹导九河自碣石北入于海及隋凿汴始南通于淮则淮者非受河之正也故余阙宋学士皆谓以河之大不宜以一淮为之委者明淮不足以当河也今闻淮之安东其淤畧与新安等矣夫以全淮注河而又不能即达于海则河益激而淮益不能容其于新安之淤相乗而积亦其所必至者故当并治下流者又一计也夫治上流以救其源治下流以疏其委然后徐房之决可塞而新安可开矣
　　治河总论
　　夫河与海皆天下之至大海尤百川所归然海无患者水之流其未杀而得所容故也惟河出星宿逾昆仑抵积石数千里又自积石至汴至淮数千里其逺且峻而湍悍未有所容挟山陜河汴诸流溢霖潦之后其衡激而横决固其常也自汉以来明智之君勤劳博咨于上谋议任事之臣竭思毕力于下然河未有不决治河亦未有定防也其在汉文武间则务塞如塞酸枣宣房是也其在哀成间则议不塞如贾让所谓徙民当水冲者不与河争地李寻解光所谓因其自决以观水势听河欲居之者是也后之言治河者大槩不出此二端然河者数变而不可逆者也使塞之于此而复决于彼是不知河之变而逆其性者也故丘文庄独称贾让者盖见河之不易塞也然地不可以数徙水不可以徐观即河所欲居林莾荒旷之墟待其自定可也即贯城郭厯郡县国家所系者大其亦可待否也故文庄又以贾让诸人皆随时制宜之策今日未必便者盖见河之不易议也而在今日尤有难者河自沛而南则鳯阳淮泗之间祖陵及王坟在焉王气所钟天下之根本也东则防通河在焉漕江南数百万之粟集百货以充京师天下之咽喉也皆国家之所甚系者也河不东则漕不通而河之势非防通所能当也故方欲引而东又防其有决防通之患及其障而南又防其为陵寝之患自古治河两难未有如今日之甚者使汉人复生亦未知何以措其智也今徐房之间河既横决或者徒见天变方甚以为其道必不可复不若任其所决而别徙道以属之于邳独不知河之入徐束之以徐吕二洪而当两涯之险此天之设竒以济漕而制河者也尚不能制而至于决况去崇山之险无两洪之防而循漫流以通道势之必不可者也故议者专意于新安以为新安淤而徐房决今开淤以容水而塞其决以制横流则故道宜复然亦不知徐房者受上流之输而建瓴于新安者也今不急治其上流而欲开数十里之淤以当横溃无涯之水则塞者必复决而开者必复淤此亦势之所不可也故禹之治河自积石凿龙门辟伊阙下砥柱抵孟津洛汭至于大伾厮为二渠过浲水至于大陆播为九河方大伾以下河始出峻而就平地则厮之而为二大陆以下地益平土已疏水益善溃则播之而为九此所以导其上流而分其支者也导而分之则河虽欲决而不可得也明兴九河之迹既逺然其始自汴而出者河犹有六其二入淮其四合漕以入于淮出荥泽者至夀入淮出祥符者至懐逺入淮出长垣者至阳谷入漕出曹州者至鱼台入漕出仪封者至徐之小浮桥入漕出浦之南者飞云桥入漕出徐沛之中镜山之北者溜沟入漕是其始犹有禹分之遗意也及其后或塞或防或并为二或合为一而河之道愈寡其力愈专则其决固宜也愚尝观明兴以来河凡数决矣洪武间决鱼台其后鱼台塞而正统间决沙湾大洪之口沙湾塞而治间决金龙口又决张秋当是时沙湾之功成乃作九堰八闸开渠二十里而犹不免于决及张秋之功成乃浚贾鲁河孙家渡诸口其法尤备然其后又决曹单及正徳间曹单塞又决丰沛及嘉靖初丰沛塞又复决鱼台及鱼台决乃濬赵皮寨而数年复决夏邑遂徙而入涡奔亳泗而赵皮寨又塞复数年诸河之入漕者皆不来清济间流几絶而入涡者溢于泗震惊陵寝于是诸臣皆惶恐待罪开孙继口而涡河塞漕复得通及孙继口入徐又有今日之决始孙继口之役诸臣之受切责惧无以报命也故尽絶野鸡岗之水以入新口又卷埽筑坝横亘而逼之不容入涡所以为漕计而防陵寝者非不甚重然河之正皆归孙继而以全力入徐矣是河之所以暴决者以其专而不分故也愚尝问长老皆言今诸河已塞惟孙家渡与孙继口而孙家渡广不能数丈不足以分孙继独赵皮寨广加数倍河之正也今诚急濬赵皮寨导河之四以入淮而其六之由孙继以入徐者开别支以杀其势又于孙家渡诸口按河脉而时疏之彼其力既分则可以渐制既不至为陵寝患而漕亦宜通故言当先治上流者此一计也然禹导九河自碣石北放于海及隋凿汴始南通于淮则淮者非受河之正也故余阙宋学士皆谓以河之大不宜以一淮为之委者明淮不足以当河也今闻淮之安东其淤畧与新安等矣夫以全淮注河而又不能即达于海则河益激而淮亦不能容其与新安之淤相乗而积亦其所必至者故当并治下流者又一计也夫治上流以救其源治下流以疏其委然后徐房之决可塞而新安可开此四役者宜同时而并举不可阙一者也然察执事之意顾以同时举天下之四大役非所以惜财而体国者嗟乎愚之为此议者正恐财之妄费也夫兴天下之役而成天下之功此自古用财之道也不得谓之费惟顾惜而功不成则其所用乃所谓费也昔秦王将伐楚问王翦曰非六十万人不可问李信曰二十万人然李信以二十万人而不胜则二十万人皆费也王翦之胜则六十万人而不为费治河亦若是也去年天子闵被水之地蠲郡县以万计遣大臣往赈又十万计失今河不治则他日宜蠲宜赈者又不知其几也今以蠲与赈者倍其数即河可成民得其业是愈于蠲与赈者甚逺也宋人防河与防冦等矣夫冦之可忧未必如中原之可忧惜财之説非所以施于遇变不得已之时者也然执事又以罢民不可以重劳灾地不可以处众斯固虑之深也而愚以为是则在夫抚之得失而不可以议役之兴沮也何者兴四大役法当用数万人不可谓不劳以数万人之众而合处千里荒芜之间不可以不备此所谓深虑也然令数万人急者得钱饥者得食如逐货于市趋稼于田仰给而有借则所以収离散之民而为救荒之策者也其何劳之得怨令千里之间画地而居分功而作如身之使臂臂之使指辐辏而得所归则所以御部伍之法而兼制变之术者也其何众之能为是诚在夫官之得人而抚之有道也不可以是而议夫役也
　　治河总论
　　盖闻河之害中国所从来久矣自昔君臣相与蒿目呕心未闻有称善治者何也以治之者诚难也河源自星宿逾昆仑已折而趋积石乃防雍浮汴以达于淮夫以万里奔腾之势无重冈巨磵以阑之故当冲决而不可禁此一难也河有出有过有迳有合有分有屈有注有入何多变也乃其行则至悍猛而不安其顺岂缓急能酾其流而杀其怒此二难也河之性善下斯得其平而不争今亘齐梁之野旷衍如砥而以洪涛洄洑于其间卒有方数千里之水欲其建瓴于地中也得乎此三难也河杂滟沙淤泥非有迅流常涤之则势必益垫而其身反欝起而髙于岸夫堆出于岸流自湍之况值霖潦百川复为之灌集此四难也夫诚难其治也而遂委之于不治则非也治之已难也而使不得其所治之道则尤难也盖上世惟陶唐时鸿水沸出民人升降移徙﨑岖而不安禹起而治之乃行山表木洒沈澹菑故道河自积石下砥柱厯盟津雒汭至于大伾乃厮为二渠过洚水至大陆又播为九河夫由大伾以上地形髙而水峻急易防合乎其所不得不合也由大伾以下地形卑而土轻脆善溃分乎其所不得不分也故曰禹之治水水之道也此禹所以通其法也嗣后殚硕画之思者发盈庭之论逞竒谲之虚者竞作舍之谋故有欲以人力胜者则曰塞之便愚以为是障之也有惟诿于天运胜者则曰不塞便愚以为是犹滋漫也何也水气之导也过为防壅终必盈溢焉能筑垣而久居水乎然蚁孔之变祸且不测而欲徐观其所自定又恶可得也眉山氏曰不塞汜滥不止塞之则水未必听是塞与不塞皆非所以永持至安之长防也夫使其决也而幸不至戎毒可且勿塞脱或溢臯汨陆将有闾殚为河之患固莫若随决随塞即不能保其勿壊尚足支数十载寛近忧欧阳氏曰治水本无竒防相地势谨隄防而已是塞也者犹为猝可倚救败术也胡不引汉事观之乎盖自周定王时河徙砱砾禹之故道无可求者故迄于西京而其为害益绵绵不絶孝文时尝决酸枣矣乃大兴东郡卒塞之故金隄之溃旋复而白马之波不扬终帝之世濒河民不识濡足之患孝武时再决瓠子矣乃自临河湛壁马扈从将军已下皆负薪使公卿将卒寘决口已而筑宫宣防侈其盛由是而观用塞之效可覩已夫孝文海内富庶非不足修禹之业而计卒出于塞且仅再传而复决武以雄才大畧犹然长歌悲感既徼灵于河只穷数年之力而始塞盖即一塞且不易如此甚矣河之难治也我朝嵗漕淮取济黄流宋之疏汴元之引汶皆所倚为用焉利尽东南半天下之赋由此以进若人之咽喉然系至重矣然惟南行则利漕或东决则害漕今之言计者正利害相持之际也乃欲尽去其害而独资其利则难之难矣盖尝槩水患而测之河非汴不得合于淮故漕之忧常在汴犹之内闗之疾也假令汴可无忧矣则虞其转而危我之汶泗汶泗定又虞其盘而危我之清济清济定又危其越而危我之丰沛即幸底定俱勿割又虞其畔而不南重为运道之厄然则奈何其治之易哉往事不具论比者河失其行决于崔镇黄池其县邑鱼鼈其人民行河使以菑告上喟然南顾特为置督府假以事权令一切理水形便于是改邑起萧县之溺布揵堙崔镇之洪絙苇埽髙隁之坝隤石榇清口之隄一日之内四役竝兴诸使腠胝无胈庶工肤革不毛而朝廷重悯被灾之地首诏赐民租又为出司农钱钜万以哺诸隄繇使鳞集竝河而为之作吏有谋挠其计者即褫厥官或媮堕偾事輙収逮之不贳乃今天心叶顺川灵效职水得所壑而绪业渐用即功夫新颠木之邑非徙民当冲之上策乎阗灭决口非疏塞竝举之故智乎卷诸埽治遥隄又非图上请行之遗谋乎盖昔人焦心销志殚数百年错出之竒顾卒崇空语者而尽施行于今日此旷世之业也乃议者犹谓河有故道宜及时恢图兴复兹过计也河流既久走沙渐淤水沈滞难行自不得不弃而他徙兹欲夺新河之河必趋强干而囘注于已灭难明之故道非所以察形也往者孙渡之役不有覆辙耶或又谓当别开一河以备运道之阻兹又过计也逺图不可幸致将糈糒佣作必倚办县官劳费且什伯卒未有能济而乃设不必然之虑以徼难竟之功非所以轨事也近日胶泇之役不苦蹠盭耶揆今之计亦曰慎预防之术规善后之宜而已是故长隄逺防非不可约拦水势然东强西伤之语未必妄也则畚锸之工可弗常饬与堕崇填阏非不可抑遏浚流然止啼塞口之喻未必诬也则栅落之具可弗时集与嵗当夏秋信水既涨而忽有非时之客水乘之则其溃也必暴故平凖之人宜议选也地居河壖寸壤方齧而即数百丈之息壤因之则其陷也必广故巡视之番卒宜议补也上流不畅斯腾涌而为灾水之由泗入者不可渐以濬之乎下流不疾斯羡漫而为害水之由徐入者不可渐以疏之乎而又于青兖冀豫可由之处各正沟洫以引水之溉而披其势则治田亦以治河也卫博徐邳经漕之所多开月河以伺水之横而折其猛则漕通亦河之通也夫饬畚锸而集栅落则成业保矣选人而补番卒则警备严矣上流濬而下流疏则原委导矣沟洫正而月河开则水利广矣所谓预防而善后者或以斯乎昔管子论备害之道首请置水官故其要尤在以择官为本谓宜妙简经明禹贡之士俾领河隄而又博求习水者分置其属使之共行视图方畧得便宜经理则职任专而事功自立尝闻江河在天地间犹脉络在人身中然则河之为患非即脉络之病乎而择官之説则良医之求也由前数説则鍼砭汤熨之法也试采而行之河之患庶其有瘳乎
　　泇河【附】
　　泇口河从马家桥入防山诸湖穿梁城侯家湾取道于利国监经蟃蛤栁诸湖出邳州直河入黄河有六难焉防山诸湖水中不可隄一也梁城侯家湾葛虚岭皆数十里顽石不可凿二也碙石水中随撤随合金火不可施三也岭南去徐吕二洪一舍耳二洪髙下相等避徐吕二洪险葛墟洪险复生四也假令治泇河即不治徐邳河犹可万一泇河成嵗治之而徐邳河非无事之水也而又治是两役也劳不已甚乎五也计凿良城侯家湾非五百万不可视今治徐邳河五百年之费况未必成六也治泇河策宜永罢之漕运考【附】
　　程頥曰禹贡冀州为帝都东西南三面距河他州贡赋皆以达河为止
　　按禹贡所谓达于河即达京师也然叙水路于贡赋之后每州皆同亦后世漕运之法也但未明言其为漕耳管子曰粟行三百里则国无一年之积粟行四百里则国无二年之积粟行五百里则国众有饥色左传晋荐饥乞籴于秦输粟于晋自雍及綘相继命之曰泛舟之役　呉城防沟通江淮
　　按泛舟以输粟开渠以通粮道已见于春秋之世秦欲攻匈奴运粮使天下飞刍挽粟起于黄腄琅琊负海之郡转输北河率三十钟而致一石
　　按飞挽始于秦盖由海道以入河也海运在秦时已有之汉兴髙祖时漕运山东之粟以给中都官嵗不过数十万石孝文时贾谊上疏曰天子都长安而以淮南东南边为奉地古者天子地方千里中之而为都输将繇使逺者不在五百里而至公侯地方百里中之而为都输将繇使逺者不在五十里而至输者不苦其繇繇者不伤其费故逺方人安及秦不能分人寸地欲自有之输将起海上而来一钱之赋数十钱之费不轻而致也上之所得甚少人之所苦甚多也武帝时通西南夷灭朝鲜击匈奴筑卫朔方转漕甚逺山东咸被其劳
　　武帝劳中国人漕中国粟以争无用之地是以璀璨之珠而弹啁啾之雀也务虚名而受实害损有用之财而易无用之地岂盛徳事哉郑当时言闗中运粟请引渭穿渠泾易漕度而渠下民田万余顷又可得以溉此损漕省卒上以为然发卒穿渠以漕运大便利
　　吕祖谦曰汉初中都所用者省漕运之法未讲也郑当时议开漕渠引渭入河盖縁是时用粟之多漕法不得不讲宣帝时耿夀昌奏故事嵗漕闗东谷四百万斛以给京师用卒六万人宜籴三辅农河东上党太原诸郡谷足供京师可省闗东漕卒过半夀昌此议遇京辅丰穰之嵗亦可行之赵充国条留屯十二便其五曰至春省甲士卒循河湟漕谷至临羌以威羌虏扬武折冲之具也
　　充国此议遇嵗丰稔边方无事亦可行之光武北征命防恂守河内収四百万斛以给军以辇车骊驾转输不絶诸葛亮在蜀劝农讲武作木牛流马运米集斜谷口治斜谷邸阁息民休士三十年而后用之后魏于水运之次随便置仓每军国有须应机漕引【此法亦民便】隋文帝以仓廪尚虚议为水旱之备诏于蒲陜等十三州募运米丁又各置仓转相灌注漕闗东及汾晋之粟以给京师
　　隋制凡经过之处以丁夫逓运要害之处置仓塲収贮次第运之以至京师运丁得以畨休而不久劳漕船得以囘转而不长运而所漕之粟亦得以随宜措置而或发或留也唐都闗中嵗漕东南之粟髙祖太宗时用物有节而易赡水陆漕运不过二十万石宗时裴耀卿请于河口置仓有武牢洛口等名使江南之舟不入黄河黄河之舟不入洛口而诸仓节级转运水通则舟行水浅则寓于仓以待不滞比于旷年长运利便一倍有余在当时未行又请罢陆运而置仓于河口凡三嵗漕七百万石代宗时刘晏主漕事故时陆运斗米费钱十九晏命囊米而载减钱十江船不入汴汴船不入河河船不入渭江南之运积扬州汴河之运积河阴河船之运积渭口渭船之运入太仓嵗转粟一十万石无升斗溺者宋建都于汴漕运之法分为四路东南之粟自淮入汴至京师陜西之粟自黄河入汴至陈蔡之粟自闗河【即恵民河】入汴至京师京东之粟厯漕济及郓入五丈渠至京师四河惟汴最重汉唐建都于闗中汉漕仰于山东唐漕仰于江淮其运道所经止于河渭一路宋都汴梁四冲八达之地故其运道所至凡四路宋嵗漕东南米麦六万斛漕运以储积为本故置转般仓于真【今仪真】楚【今淮安】泗【今泗州】三州以发运官董之江南之船输米至三仓缷纳即载官盐以归舟还其郡卒还其家汴船诣转般仓漕米输京师三仓有数年之备
　　按宋人以东南六路之粟载于转般之仓江船之入至此而止无留滞也汴船之出至此而发无覆溺也江船不入汴汴船不入江岂非良法欤窃以宋人都汴漕运比汉唐为便易前代所运之夫皆是民丁惟今朝则以兵运前代所运之粟皆是转逓惟今日则是长运唐宋之船江不入汴汴不入河河不入渭今日江湖之湖各逺自岭北湖南直达于京师唐宋之漕卒犹有畨休今则嵗嵗不易矣宋人又有载盐之利今之漕卒比之宋时其劳有倍一嵗之间大半在途无室家之乐有风波之险洪牐之停留舳舻之冲激阴则虑浥漏浅澁则费推移沿途为将领之科率上仓为官攒之阻滞及其囘家之日席未暇暖而文移又催以兑粮矣运粮士卒其劳苦万状有如此者伏乞推行宋人转船载盐之法于今日少寛士卒之一分寛一分则受一分赐矣况其所赐非止一分哉
　　按沙河即今淮安府板牐至新庄一帯是也本朝永乐十三年平江伯陈瑄因运舟泝淮险恶乃寻宋刘璠议开沙河以避淮水之险乔惟岳继自楚州至淮阴故道于是开清江浦五十余里置四闸以通漕又于沿江一帯增堰以防走泄蓄水以资灌注引泉以备干涸至今为利今日运道自仪真直抵潞河其间最险者有二所髙邮湖隄及徐吕二洪是也然二洪之险地也地有定形人可以用其力湖隄之险天也天无常变虽若非人力可为然人力胜天亦有此理髙邮之湖南起杭家觜北至张家沟共三十余里唐李吉甫为淮南节度使始于潮之东亘南北筑平津堰以防水患【即今牵路】在宋时又有斗门水牐本朝洪武九年知州赵原者始甃以甎永乐十九年加以甎之大者景泰五年又防以木椿实以甎土以备风浪往来舟楫方其天色晴霁风恬浪静如行镜中一遇西风骤起波涛汹涌人物沦亡不可胜计建议者往往欲于旧隄之外湖泊之傍别为隄一帯约去旧隄一二十丈下覆铁釡以定其基旁树木椿以固其势就浚其中之土以实之用甎包砌一如旧隄其中旧有减水牐三座就用改作通水桥洞引湖水于内以行舟楫仍于外隄造减水牐以节水挚如此则人力足以胜天省官物之失防免人物之死亡为利实亦不小元史食货志元都于燕去江南极逺而百司庶府之繁卫士编民之众无不仰给于江南自伯顔献海运之言而江南之粮分为春夏二运盖至于京师者嵗至三百余万石民无挽输之劳国有储蓄之富岂非一代良法欤
　　按海运之法自秦已有之而唐人亦转东呉粳以给幽燕然以给边方之用而已用之以足国则始于元焉考元史论海运有云民无挽输之劳国有储积之富又云海运视河漕之数所得盖多故终元之世海运不废作元史者皆国初史臣生长胜国习见海运之利所言非无徴者我朝洪武三十年海运粮七十万石给辽东军饷永乐初海运七十万石至北京至十三年会通河通利始罢海运窃以自古漕运所从之道有三曰陆曰河曰海陆运以车水运以舟所运有多寡所费有繁省河漕视陆运之费省什三四海运视陆运之费省什七八今漕河通利嵗运充积固无资于海运也然会通一河譬则人身之咽喉也一日食不下咽立有死亡之祸请于未事之先而为意外之虑寻元人海运之故道别通海运一路与河漕并行江西湖广江东之粟照旧河运而以浙东西濒海一帯由海道运使人习知海道一旦漕渠少有滞塞此不来而彼来亦思患预防之计也夫海运之利以其放洋而其险也亦以其放洋今欲免放洋之害宜预遣习知海道者起自苏州刘家港访问傍海居民渔户灶丁逐一次第踏视泊舟港沙石多寡洲渚逺近委曲为之设法图画具本以防傍海通运之法是亦一良法且元史载海运自至元二十年始至天厯二年止备载嵗运所至之数以见其所失不无意也窃恐今日河运之粮每年所失不止此数况海运无剥浅之费无挨次之守而国家亦有水战之备可以制服朝鲜安南边海之患诚万世之利也至元时韩仲晖等言自安民山开河北至临清凡二百五十里引汶絶济直属漳御建闸三十有一度髙低分逺近以节蓄泄赐名会通河按会通河之名始此至我朝洪武二十四年会河淤往来者悉由陆以至徳州下河永乐初起造北京粮道由江入淮由淮入黄河运至阳武由陆运水运至北京厥后济宁州同知潘叙正因州夫逓运之难请开会通河朝命工部尚书宋礼发丁夫疏凿以复故道又命刑部侍郎金纯开黄河故道分水以益漕河自是始罢海运专事河运盖永乐十三年也明年平江伯陈瑄又请濬淮安安庄牐一帯沙河自淮以北沿河立浅铺筑牵路树栁木穿井泉于是漕法通便噫元之为此河河成而不尽以通漕盖天假元人之力以为我朝之用也又按厯代建都于西北者皆仰给东南之漕都长安者阻闗陜之险漕运极难所资者江淮渭河都洛阳汴梁兼资汴洛汝蔡而已惟我朝建都幽燕东至于海西暨于河南尽于江北至大漠水涓滴皆为我国家用其功最钜者其运河由江而入防沟繇淮而度上清口经徐吕二洪沂沁泗水至济一居运道之中所谓天井牐即元史所谓会源牐也诸水毕会于此而分流于南北此盖居两京之间南北中分之处通议诸牐天井居其中临清总其会居中者如人身之有腰脊也总会如人身之有咽喉腰脊损则四支莫运咽喉闭则五脏不通济宁居腹里之地而多有旁出之途临清乃会通河之极处漕路之要害也东控青齐北临燕赵且去边闗不逺疾驰之骑不浃旬可到为国家深长之思者请跨河为城两际各为水门以通舟楫而包围巨牐在于其中设官以司啓闭屯兵以为防守亦思患预防之一事也








　　图书编卷五十三
&lt;子部,类书类,图书编&gt;
　　钦定四库全书
　　图书编卷五十四
　　明　章潢　撰
　　泉河总叙
　　我国家臣一海防都燕冀以制六合凡万方小大羣工不问海内外可以浮航而至者罔不时献方土百物以效顺又岁漕东南粟四百万余石输京师以充积贮咸由于防通一河防通界南北之中处其上游视诸漕渠为最重漕渠若江淮卫白之水源远而流长故无事于泉惟防通受汶泗沂而成近泉之委润者不计焉是故泉防防甚防合十余为沂数十余为泗百十余为汶汶故入海遏至南旺而中分之其北流者迳防卫白其南流者合沂泗以会江淮故东郡诸泉又防通之命脉也然则分水之于漕渠讵不谓尤重欤嗟夫漕海有风波之患漕江及河有陆挽之劳其视会通奚啻什伯也殆天隆景运河伯效灵开此亿万禩无疆之利以致万国宾贡千艘顺达绳绳而继而无没挽之虞所谓万古永赖者非耶














&lt;子部,类书类,图书编,卷五十四&gt;
　　济青兖三府诸泉总考
　　山东凢发地皆泉其为漕河之利者不过三府十八州县二百四十四泉也大有五三汶争趋势如飞防出莱芜新泰泰安肥城东平平隂汶上防隂之西宁阳之北经南旺以南北其流者曰分水闗系最重者也故首志之泗沂西下夹鲁而南出泗水曲阜滋阳宁阳防汶与洸【系堽城所分汶水】以入元人所谓防源闸者曰天井闗系亦重故次之邹县济宁鱼台峄县之西曲阜之北诸泉通乎塂里黄良而下各入漕渠其济鲁桥一也则曰鲁桥故又次之邹滕峄鱼之流及昭阳湖分入沙河八泉入上沽头统与沙河相近者也则曰沙河故又在其次沂水防隂及峄县许池泉防沂汶二河而下径入古邳与黄河入淮曰邳州若黄河经徐吕而下则可以无若不经则可以有畧在所缓故以是终焉治十四年廵抚山东都御史徐所以将防沂二县夫役暂行革之其闗系虽有重轻其实皆能利泽万世者也故各疏其所出及其所由来以备参考云若夫因时之变迁酌势之缓急而施疏濬之功则又在司泉务者加之意焉
　　一分水凡二州七县共一百零三泉【旧泉八十一新泉二十二新渠沟六新河四】
　　一天井凡四县共七十七泉【旧泉六十一新泉十六】
　　一鲁桥【大一小五】凡一州三县共二十四泉【旧泉十五新泉九】
　　一沙河【其有四】凡三县共二十六泉【旧泉二十新泉六】一邳州【其有三】凡三县共十四泉





&lt;子部,类书类,图书编,卷五十四&gt;
　　泉志所载泉百九十有一今増至二百四十上虞张公本所定图次仿禹治水之意自流徂源新安王仲锡因之编为旧志窃以为自下流始者治河之法也至于濬泉不必尽然惟视闗系以为缓急况禹之导淮渭不自源及流乎今既分为五所系有重轻其次序自明故先新泰次莱芜次泰安次肥城次平隂次东平次汶上而后及宁阳者为其有天井也次泗水次曲阜次滋阳次邹次济宁次鱼台次滕而后及于峄者为其有邳州也邳州虽在所裁亦当存之以俟将来故以防隂沂水终焉非敢以臆见紊之也
　　泉源以陶泰徂徕诸山为主以其能出云为风雨也若雨泽及时则可以不劳人力各处山河自足以供之而有余若雨泽愆期则泉水亦各细防虽疏濬百方运河亦未免于涸也然则泉源固以南旺分水为要而陶泰徂徕诸山又南旺之根本也
　　地高平则水疾泄故为堨以蓄之水积则立机引绳以挽其舟谓之坝地下迤则水疾涸故防以节之水溢则缒起悬版以通其舟谓之牐皆置官以司启闭而听其讼狱焉潦则命积土壤具畚锸以备奔轶冲射涸则发徒以导阏塞崩溃而察其用命不用命以赏罚之










&lt;子部,类书类,图书编,卷五十四&gt;
　　南旺考
　　南旺古大野旣潴之地旧以湖名方漕河未开直泽薮沮洳之区耳今堨汶至此界以长堤漕渠贯其中南北分流实上流之要防也守臣请以司泉者兼莅焉可谓知所重矣当春夏之交雨泽愆期水利亦防茍启闭或非其时势如建瓴遂难停蓄霖潦暴至輙涨溢冲溃刘元常明减水诸闸尽启犹不足以杀其势至决坎河王堂诸口虽由开河以下复归漕河徃徃淹没民田水退又调本县捞沙浅及附近泉坝各夫役以筑塞之议者欲于黒马沟迤西脩石为隄立减水石闸于故决诸口可岁省土筑之费然工程浩大未易轻举又恐闸设而水不由浅徃者曽立石闸一见存亦徒劳耳然亦不可拘也司其务者尚因其势而利导之哉
　　南旺总论
　　南旺湖者古大野泽而古今贡道之要会也按禹贡徐州大野既潴东原底平周礼职方兖州其薮泽曰大野地志谓大野在钜野县北而何承天云钜野广大南道洙泗北连清济则其地与其所钟可知矣或又云郓州中都西南有大野陂郓州今东平州即古东原而中都则汶上县也去古既远陵谷变迁求古大野未知孰是顾今南旺湖实在汶上西南防通漕河纵贯其中湖界为二东湖广衍倍于西湖北接马踏武庄陂湖以及安山南接马塲陂湖以及昭阳诸湖相属绵亘数百里而徐兖东平汶上钜野诸郡邑又悉环列于左右与古经志合是南旺湖即古大野无疑也禹治水时大野既钟洙泗济水而成而泗通于淮济通于汶淮通于沂汶通于洸而泗之上源又自大野而通于济则是大江以北中原诸水纵横交织皆于大野相联而当时入贡之路若青之浮汶兖之浮济徐与扬之浮于淮泗亦皆于大野相关是大野在古已为贡道之要会处矣后世建都不同输将之途亦异惟我成祖文皇帝定鼎燕师控制上游与尧舜禹所都同在冀州方域之内故其经理贡赋道路亦与禹迹大畧相同济宁之境南迄于江中间虽有二洪五湖之险河淮湍激之虞然所循者犹淮泗之故道也至如漳卫合流直趋天津则与达河以达帝都者亦殊途而同归矣惟是济宁抵于临清上下三数百里地势髙仰舟楫不通防通河虽创自前元未底于成也国初黄河决于原武漫过安山而防通河遂以湮废至永乐始以飞挽艰虞爰命宋司空礼发丁夫十余万疏凿会通以济漕运顾瞻南旺适当其冲宋公乃用老人白英之言导汶自戴村西南流合洸与济伏所发徂徕诸泉之水潴于南旺注于防通南旺分流上下交灌而又建闸设坝蓄泄以时遂使三千年已废之大野复为圣世利渉之用葢亘古今而再见者也向非南旺则防通难开亦枯渎耳乌能转万里之舳舻来四海之朝献以供亿万年之国计也哉是南旺湖诚又今日之要防也南旺既潴防通其道自时厥后海运陆输一切报罢嵗漕东南粟四百万石直抵京师若行堂奥然上下咸利者且百余年矣物盛致蛊积习生常迩年以来河沙壅而吏职旷于是有湮塞之患水土平而利孔开于是有冐耕之患私艺成而官防碍于是有盗决之患三患生而湖渐废湖废而运道遂失其常此所以不能不轸圣明宵旰之忧也廼者廷议因漕船阻滞请遣大臣如宋公者徃任其事于是按图牒以正疆界昭宪典以慑豪强饰官聫以慎法守而又躬履地形指授方畧先濬诸泉以开湖源继疏四湖以为水柜又以南旺地当要防用力尤多西湖环筑堤岸以丈计凡万五千六百有竒随堤既开大渠与堤共长而湖内纵横复穿小渠二十余道使相聫络引水入漕东湖迤东地势渐髙无需防遏止于官民界分植栁竖石以防侵冐而南至长沟小河口苏鲁桥北至田家楼受水之处则亦堤而筑之视西湖工又倍焉凡所新造为闸者三在李大口仁桥为坝者二在冯家口王岩口为河者九百丈在李村王堂二口皆蓄泄要害处也至于闗防全湖申缩漕道有若南北端二闸东西岸十七斗门则皆因旧而益濬之以司启闭焉泉河总论
　　山东志曰禹贡冀州夹右碣石入于河兖州浮于济漯达于河青州浮于汶达于济徐州浮于淮泗达于河山东漕运其昉于兹乎秦欲攻匈奴使天下飞刍挽粟起于黄腄琅琊负海之郡转输北河汉髙祖运山东之粟以给中都岁不过数万石至武帝通西南夷灭朝鲜击匈奴城朔方转漕甚远而山东咸被其劳矣宋初都汴京东之粟歴曹济及入五丈渠至京师真宗时东京及广济河由定陶至徐州入清河歴吕梁滩碛之险至理宗时于堽城作斗门以遏汶流益泗漕以饷边众而漕渠开矣元初开济州泗河至新开河由大清利津诸河入海既而海口沙壅复从东阿陆挽至临清入御河又开胶莱新河以通海道劳费不赀少有成效巴延始创海运与济州河并行未几又用韩重晖等言自安民山开河北抵临清引汶絶济直属漳卫名防通河夫汶水东北入海以智力导引使南接淮泗北通白卫实自元人始然河渠浅澁舟不负重岁运不过数十万石终元之世海运不能废也国朝初给饷辽卒海运如故永乐徙都于北亦尝行之后尚书宋礼等复浚会通河于是漕利通而海运罢胶莱故道亦遂湮废而河漕诚利矣然泉源壅塞有疏濬之劳偃坝蓄泄有供役之繁徐吕洪流之泛滥淮扬襟喉之扼塞意外之患有不可不防者海运其可不讲耶是故漕河者万世之通利也海运者备不虞之变也胶莱故道者翼海道以成功也皆不可废也
　　各处当治河渠总叙
  </div>
  <div class="pagination">
   <a href="图书编_page103.html">
    上一页
   </a>
   <span>
    ...
   </span>
   <a href="图书编_page99.html">
    99
   </a>
   <a href="图书编_page100.html">
    100
   </a>
   <a href="图书编_page101.html">
    101
   </a>
   <a href="图书编_page102.html">
    102
   </a>
   <a href="图书编_page103.html">
    103
   </a>
   <span class="current-page">
    104
   </span>
   <a href="图书编_page105.html">
    105
   </a>
   <a href="图书编_page106.html">
    106
   </a>
   <a href="图书编_page107.html">
    107
   </a>
   <a href="图书编_page108.html">
    108
   </a>
   <a href="图书编_page109.html">
    109
   </a>
   <span>
    ...
   </span>
   <a href="图书编_page105.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
