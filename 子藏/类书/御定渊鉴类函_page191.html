<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 191 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 191 页/共 320 页</h1>
    <div class="content">　　性命三
　　増无坠　有常【书曰无坠天之寳命　册府陈萧允梁末为太子洗马台城陷出居京口时冦贼縦横百姓波骇衣冠士族四出奔散允独不行人问其故荅曰性命之道自有常分岂可逃而获免乎乃闭门静处并日而食卒免于患】　哀时　达命【艺文聚楚辞曰哀时命者屈原所作也　册府晋山涛薨以魏舒领司徒时陈留周震累为诸府所辟辟书既下公輙防亡佥号震为杀公莫有辟者舒乃命之而竟无患识者以此称其逹命】　修己守道　委天任运【册府晋顔含尝遇郭璞欲为之筮含曰年任天位在人修己而天不与者命也守道而人不知者性也自有性命无劳蓍又曰唐吴凑章敬皇后弟及疾不迎召巫医亲故或劝之对曰吾以孱愚滥承外戚之宠起家便授三品官向四十年更欲何求宜委天任运而已君子以其知命也】
　　性命四
　　原尽性至命【易穷理尽性以至于命】　达性遂命【荘子曰圣人逹于性遂于命】得之聼天【礼记得之自是不得自是以听天命】　得之有命【文子曰所受天之命】
　　【所于时有其才不遇于世命也求之有道得之有命故君子能必为善不能必受其福不忍为恶未能必免其祸故逢时进得之以义何幸之有不逢时必让何不幸之有】　不得闻【论语性与天道不可得而闻】　不可变【老子曰性不可逸命不可变时不可止】　遂志【易致命遂志】
　　性命五
　　原赋晋仲长敖覈性赋曰赵荀卿著书言人性之恶弟子李斯韩非顾而相谓曰夫子之言性恶当矣未详才之善否何如愿闻其说荀卿曰天地之间兆族罗列同禀气质无有区别倮虫三百人最为劣爪牙皮毛不足自卫唯赖诈伪迭相嚼齧总而言之少尧多桀但见商鞅不闻稷契父子兄弟殊情异计君臣朋友志乖怨结邻国乡党务相呑噬台隶童竖唯盗唯窃面背违意与口戾言如饴心如蛮厉未知胜负便相凌蔑正路莫践竟赴邪辙利害交争岂顾宪制懐仁抱义祗受其毙周孔徒劳名敎虚设蠢尔一槩智不相絶推此而谈孰痴孰法术之士能不噤齘仰则扼腕俯则攘袂荀卿之言未终韩非越席起舞李斯击节长歌其辞曰形生有极嗜欲莫限达鼻耳开口眼纳众恶距羣善方寸地九折坂为人作崄易俄倾成此蹇多谢悠悠子悟之亦不晚
　　原论晋李康运命论曰夫治乱运也穷达命也贵贱时也故运之所隆必生圣明之君圣明之君必有忠贤之臣其所以相遇也不求而自合其所以相亲也不介而自亲唱之而必和谋之而必从得失不能疑其志谗搆不能离其交然后得成功也其所以得然者岂徒人事哉授之者天也告之者神也成之者运也张良诵三畧之说以游于羣雄其言也如以水投石莫之受也及其遇汉祖其言也如以石投水莫之逆也非张良之拙说于陈项而巧言于沛公也然则圣人所以为圣者盖在乎乐天知命故遇之而不怨居之而不疑是以圣人处穷达如一也子夏曰死生有命富贵在天故道之行也命之将贵也则伊尹吕尚兴于殷周百里子房用于秦汉矣道之将废也岂独君子耻之而弗为乎盖亦知为之而弗得矣　又袁准才性论曰凡万物生于天地之间有美有恶物何故羙清气之所生也物何故恶浊气之所施也夫金石丝竹中天地之气黼黻黄应五方之色君子以此得曲直者木之性也曲者中矩钩者中绳轮桷之材也贤不肖者人之性也贤者为师不肖者为资师资之材也然则性言其质才名其用明矣宋何承天达性论曰夫两仪既位帝王参之宇中莫尊焉天以隂阳分地以刚柔用人以仁义立人非天地不生天地非人不灵三才同体相须而成者也故能禀气清和神明特逹情综古今智周万物思穷幽赜制作侔造化归仁与能是为君长抚养元助天宣徳日月淑清四灵来格祥风协律玉烛扬晖酸醎百品备其膳羞丝苎元黄供其器服文以礼度娱以八音夫物用俭则易足易足则力有余有余则情志泰乐治之心于是生焉事简则不扰不扰则神明灵神明灵则谋虑审济治之务于是成焉故天地以俭素训民乾坤以易简示物慇懃若此之笃也安得与夫飞沈喘蠕并为众生哉若夫众生者取之有时用之有道行火俟风暴田渔獭祭所以顺天时也大夫不麛卵庶人不数罟行苇作歌宵鱼垂化所以爱人用也庖厨不迩五豝是翼殷后改祝孔钓不纲所以明仁道也　梁刘孝标辩命论曰臣观管辂天才英伟珪璋特秀实海内之名杰而官止少府丞年终四十八天之报施何其寡欤然则髙才而无贵仕饕餮而居大位自古所叹焉独公明而已哉故性命之道穷通之数天阏纷纶莫知其辨仲任蔽其源子长阐其惑至于褐冠瓮牖必以悬天有期鼎贵髙门则曰惟人所召萧逺论其本而不畅其流子元语其流而未详其本尝试言之曰夫道生万物则谓之道生而无主谓之自然自然者物见其然不知所以然同焉皆得不知所以得鼓动陶铸而不为功庶混成而非其力荡乎大乎万寳以之化确乎纯乎一作而不易化而不易则谓之命命也者自天之命也定于防兆终然不变神莫能预圣哲不能谋触山之力无以抗倒日之诚弗能感短则不可缓之于寸隂长则不可急之于箭漏至乃伍贠浮尸于江流三闾沈骸于湘渚贾大夫沮志于长沙冯都尉皓髪于郎署君山鸿渐铩羽仪于髙云敬通鳯起摧迅翮于风穴此岂才不足而行有遗哉近世有沛国刘瓛瓛弟璡并一时秀士也瓛则闗西孔子通渉六经循循善诱服膺儒行璡则志烈秋霜心贞昆玉亭亭髙耸不杂风尘皆毓徳于衡门并驰声于天地而官有防于侍郎位不登于执防相次殂落宗祀无飨因斯两贤以言古则昔之玉质金相英髦秀达皆摈斥于当年韫竒才而莫用徼草木以共凋与麋鹿而同死膏涂平原骨填川谷堙灭而无闻者岂可胜道哉故曰死生有命富贵在天其斯之谓矣或者覩汤武之龙跃谓戡乱在神功闻孔墨之挺生谓英睿擅奇响视韩彭之豹变谓鸷猛致人爵见张桓之朱绂谓明经拾青紫岂知有力者运之而趋乎然则君子居正体道乐天知命明其无可奈何识其不由智力逝而不召来而不拒生而不喜死而不戚不充诎于富贵不遑遑于所欲岂有史公董相不遇之文乎
　　性情一
　　増易曰以通神明之徳以万物之情　又曰情伪相感而利害生　书曰习以性成　礼记曰反情以和其志　又曰圣人之治七情以礼　又曰情深而文明又曰厚貌深情　六帖曰观情以律视性以律明王所宜独自难与人共露之则不神独行则自然　诗序曰吟咏情性以风其上
　　性情二
　　増白帖曰西门豹性急佩韦自戒后汉范丹性狷急亦佩韦自戒董安于性缓佩而自戒　又曰张竦荅陈遵书曰人各有性长短自裁子欲为我亦不能吾将效子亦败矣　汉书曰翼奉上封事元帝曰治道要务在知下之邪正知下之术在于六情十二律而已　内传曰上元夫人谓帝曰舎尔五性返诸柔善注谓暴淫奢酷贼也　韵府曰伯牙学琴于成连先生见海水汨没山林杳冥鸟兽悲号叹曰吾师移我情援琴而歌声遂絶妙　王氏彚苑曰阮裕曰屡辞王命非敢以为髙也吾少无宦情　晋王衍传曰衍防幼子悲甚山简曰孩抱中物何至于此衍曰圣人忘情最下不及情情之所钟正在我辈简亦为之恸　梁书曰何佟之性好洁一日之中洗涤十余过人称为水淫　六帖曰唐戴胄性坚正干局明彊　又曰王珪性不苛察临官务举纲维去其不可者至仆妾亦不见喜愠
　　性情三
　　原情迁　性成【易吉凶以情迁　见上一】　好洁　改刚【邾荘公卞急好洁后汉纪髙获与世祖有旧世祖曰欲善当改刚性获曰臣受性于父母不可改遂辞去】　迁物和志【因物有迁不忌不克　礼详一】　利贞　爱恶【易利贞者性情也又爱恶相攻而吉凶生】　五性　六情【六帖五性不相五行所属之性也　六情者喜怒哀乐好恶也见白虎通】　増触情　抒素【汉隽触情妄行言任情意所欲而行　又曰陈愚悃而抒情素】悟赏　莹情【诸史悟赏谓性情所得未能忘言于悟赏　文选莹情无余滓】　鲠急庄重【彚苑唐萧瑀性鲠急鄙逺浮华　彚苑武元衡雅性荘重虽澹于接物而开府极一时】
　　謇特　岐嶷【又曰王义方性謇特髙自标置　韩文原性论后稷之生也其母无灾其始匍匐也岐岐然嶷嶷然文王之在母也母不忧既生也傅不勤既学也师不烦人之性果恶乎】　简洁和厚【彚苑唐萧俛性简洁以声利为汚疾邪太甚　六帖尹知章性和厚人不见有喜愠】　方重谨柔【彚苑韦安石性方重不茍言笑　又曰李煴性谨柔材无过人者】　雅澹　奢
　　豪【六帖杜黄裳性雅澹未始忤物　彚苑河间王孝恭性奢豪然寛恕退逊无矜伐色】　严重明锐【六帖郑珣瑜性严重少言彚苑元稹性明锐遇事輙举】
　　性情四
　　原诗魏徐干情诗曰髙殿郁崇崇广厦凄泠泠防风起闺闼落日照阶庭踟蹰云屋下笑歌倚华楹君行殊不返我饰为谁荣罏薫阖不用镜匣上生尘绮罗失常色金翠暗无精嘉肴既忘御防酒亦常停顾瞻空寂寂唯闻燕雀声忧思连相属中心如宿酲　晋张华情诗曰清风动帷帘晨月照幽房佳人处遐逺兰室无容光襟懐拥虚景轻衾覆空牀居欢惜夜促在戚怨宵长抚枕独啸叹感慨心内伤　又曰君子寻时役幽妾懐苦心初与三载别于今久滞淫昔邪生户牖庭内自成隂翔鸟鸣翠栁草虫相和吟心悲易感俛仰泪流愿托晨风翼束带侍衣衾　又曰明月曜清景昽光照元墀幽人守静夜廻身入空帷束带俟朝廓落星辰稀假寐交精爽觌我佳人姿巧笑媚欢靥聮娟眸与眉寤言増长叹凄然心独悲
　　増论唐韩愈原性论曰性也者与生俱生者也情也者接于物而生也性之品有三而所以为性者五情之品有三而所以为情者七性之品有上中下三上焉者善而已矣中焉者可导而上下也下焉者恶而已矣其所以为性者五曰仁曰义曰礼曰智曰信上焉者之于五也主于一而行于四中焉者之于五也一不少有焉则少反焉其于四也混下焉者之于五也反于一而悖于四情之品有上中下三其所以为情者七曰喜曰怒曰哀曰惧曰爱曰恶曰欲上焉者之于七也动而处于中中焉者之于七也有所甚有所亡然而求合其中者也下焉者之于七也亡与甚直情而行者也
　　姓氏一【改姓并载】
　　増说文曰姓人所生也古之神母感天而生子故称天子因以从女女生亦声也　白虎通曰人所以有姓者何所以崇恩爱厚亲亲逺禽兽别婚姻也故纪世别使生相爱死相哀同姓不得相娶皆为重人伦也姓者生也人禀天气所以生者也诗云天生蒸民尚书曰平章百姓姓所以有百者何以为古者圣人吹律定姓以记其族人含五常而生正声有五宫商角徴羽转而相杂五五二十五转生四时异气殊音悉备故姓有百也所以有氏者何所以贵功徳贱伎力或氏其官或氏其事闻其氏即可知氏所以勉人为善也或云王父字者何所以别诸侯之后为兴灭国继絶世也王者之子称王子王者之孙称王孙诸侯之子称公子公子之子称公孙公孙之子各以其王父字为氏故春秋有王子瑕论语有王孙贾又有卫公子荆公孙朝鲁有仲氏孟氏叔氏季氏楚有昭屈景氏齐有髙国崔卢氏以知其子孙也王者之子亦称王子兄弟立而皆封也或曰王者之孙亦称王孙刑徳攷曰尧知命表稷契赐姓子姬臯陶典刑不表姓言天任徳逺刑禹姓姒祖昌意以薏苡生殷姓子氏祖以元鸟子生也周姓姬氏祖以履大人迹生也　风俗通曰万之中惟人为贵春秋左氏传官有世功即有官族邑亦如之公羊讥卫灭邢论语贬昭公娶于吴谓同姓也盖姓有九或氏于号或氏于諡或氏于爵或氏于国或氏于官或氏于字或氏于居或氏于事或氏于职以号唐虞夏殷也以諡戴武宣穆也以爵王公侯伯也以国曹鲁宋卫也以官司马司徒司冦司空司城也以字伯仲叔季也以居城国园池也以事巫卜陶邱也以职三乌五鹿青牛白马也　左传疏曰姓者生也以此为祖令之相生虽下及百世而此姓不改族者属也与子孙共相连属其旁支别属则各自为氏　史记注曰天子赐姓命氏诸侯命族族者氏之别名也姓者所以统系百姓使不相别也氏者所以别子孙之所自出故世本之篇言姓则在上言氏则在下通志曰三代之前姓氏分而为二男子称氏妇人称
　　姓氏所以别贵贱故贵者有氏贱者有名无氏姓所以别防姻故有同姓异姓庶姓之别至三代之后姓氏合而为一于文女生为姓故姓之赐多女姬姜嬴姒姚妫姞妘婤姶防嫪之是也　六帖曰唐贞观氏族志以第一等为右姓路氏着姓畧以盛门为右姓栁冲姓族系録以四海望族为右姓
　　姓氏二
　　増易谋曰黄帝吹律以定姓　帝王世系曰尧姓伊祈生于伊祈山因以为姓　三辅旧事曰尧母字庆都配髙辛氏而生尧因生人伊长儒为姓谓之伊　舜纪曰五帝三王自黄帝至舜禹皆同姓而异其国号以章明徳故黄帝为有熊颛顼为髙阳帝喾为髙辛帝尧为陶唐帝舜为有虞禹为夏后而姓姒氏契为商而姓子氏稷为周而姓姬氏又宋吕东莱曰孟仲季臧同出于鲁也淤国封印公文伯张同出于郑也向华汤乐鳞仲老同出于宋也栾髙崔国叔仲东郭同出于齐也　史记曰太公望吕尚者东海上人其先祖尝为四岳佐禹平水土甚有功虞夏之际封于吕夲姓姜氏从其封姓故曰吕尚　陈留风俗传曰秦之先曰伯翳佐舜扰驯鸟兽锡姓曰嬴氏其后分封以国为姓有徐氏剡氏王氏江氏　又曰侯氏侯爵周防官失其守故以侯爵为姓　左传曰穆叔如晋范宣子逆之问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也　又曰滕侯薛侯来朝争长公使羽父请于薛侯曰周之宗盟异姓为后　桂氏族谱曰桂贞为秦博士遭秦坑儒改姓昋其孙避地改姓炅第四子居齐改姓烓不忘所自出也　氏族博攷曰汉炅横四子守坟墓者为炅居徐者为昋居幽者为桂居华阳者为炔四字并音桂此四姓同一炅也　天中记曰张良韩公族姬姓也秦始皇灭韩良弟死不散家赀千万为韩报讐击始皇于博浪沙中误椎副车秦索贼急良乃变姓为张匿于下邳　汉书曰夏侯婴初为滕令奉车故号滕公及曽孙颇尚主主随外家姓号孙公主故滕公子孙更为孙氏　前燕录曰魏初莫防跋率部落入居西辽时燕代多冦步摇诸部因谓之歩摇后音讹为慕容且以为氏　崔鸿三十国春秋夏録曰赫连勃勃下书曰朕之皇祖自北迁幽朔姓改幽姒氏音殊中国故从母氏为刘子而从母之姓非礼也朕将以义易之帝王者系天为子实与天连今改姓曰赫连氏庶协皇天之意其非正统皆以鉄伐为氏庶朕宗族子孙刚锐如鉄皆堪伐人　北史曰宿石朔方人祖若根魏明元时赐姓宿氏石尚公主　三国典畧曰周蔡祐陈留圉人齐安郡守袭之子也有膂力便骑射太祖以其战功赐姓大利稽氏　北齐书曰徐之才聪辨强识尤多剧谈公私防聚多相嘲戏尝嘲王昕姓云有言则□近犬则狂加颈足而为马施角尾而为羊昕无以对又尝宴賔客时卢元明在座戯弄之才姓云卿姓徐字乃未入人之才即嘲元明姓卢字安亡为虐在丘为虚生男成虏配马为驴嘲元明二字去头是兀明出颈是无明减半是无日变声是无盲元明亦无以对隋书曰尉义臣父崇不从尉迟迥后复与突厥战死髙祖嘉之将赐姓为金氏访及羣臣鲍宏曰昔项伯不同项羽汉祖赐姓刘氏秦真父能死难魏武赐姓曺氏请赐以皇族髙祖曰善　事文聚曰唐太宗诏髙士亷与岑文本等赍天下谱牒参攷史传作氏族志　唐髙士亷曰髙宗诏太原王范阳卢荥阳郑清河博陵二崔赵郡陇西二李凡七姓十家不得自为婚也　唐书曰康国即汉康居之国也其王姓温月氏先居张掖祁连山北昭武城为突厥所破南依葱岭遂有其地皆以昭武为姓示不忘本也　又曰李全畧本姓王名简长庆初镇州军乱穆宗以简尝为将召问其计简遂极言利愿有以自效明年擢拜横海军节度使赐姓李氏名全畧以崇宠之　新唐书曰林蕴辩给尝有姓崔者矜氏族蕴折之曰崔杼弑齐君林放问礼之本优劣何如邪其人俯首不能对　唐栁芳论曰尚书领防而上为甲姓九卿若方伯者为乙姓散骑常侍大中大夫为丙姓吏部正贠外郎为丁姓凡得入者谓之四姓国史补四姓者郑卢李崔皆为甲又太原王亦四姓之匹五代史曰桑维翰举进士主司恶其姓桑防同音人
　　劝勿举进士维翰着日出扶桑赋以见志　闻见后録曰文彦博本姓敬其曽大父避石晋髙祖讳更姓文至汉复姓敬入宋其大父避翼祖讳又更姓文初敬氏避讳各用其一偏或为文氏或为茍氏然敬字从□非茍也从支非文也俱非其一偏也　元史列传曰太平字允中姓贺氏名惟一至正六年拜御史大夫故事台端非国姓不以授太平固辞诏特赐姓蒙古而改其名
　　姓氏三【改姓附】
　　原请族　锡姓【左传无骇卒羽父请氏与族　夏书曰锡土姓注以所生之土赐之为姓】官族　庶姓【左传官有世功则有官族邑亦如之注谓取其旧官旧邑之称以为族　又曰薛庶姓也我不可以后之】　命展　赐金【又曰公命以字为展氏注无骇公子展孙故为展氏　汉书金日防七世内侍本以休屠作金人祭天故赐金氏】　仓庾　王葛【汉食货志武帝时为吏者长子孙居官者以为姓氏今仓氏庾氏是也　世说晋王导与诸葛恢戏争族氏王曰人言王葛不言葛王何也恢曰譬如驴马驴能胜马乎】　増赐李　封松【唐李世勣本姓徐武徳二年李宻归朝廷诏授勣黎州总管封英国公赐姓李又李元鋐本姓丙赐姓李　古今姓纂秦始皇遇雨避松下封松为五大夫后人因氏焉】　驭马　埋羊【汉马援其先赵奢为赵将能驭马号为马服君其后子孙因以为姓　晋羊祜传昔有攘羊遗叔向母母埋之后事发检羊肉惟舌存焉因以羊舌为氏】　封卢　麦窦【天中记卢思道尝谓通直郎渤海封孝謇曰卿既姓封是封豕之后謇曰卿既姓卢是卢令之裔　北史隋麦铁杖因朝集考功郎窦威嘲之曰麦是何姓铁杖曰麦窦不殊何忽相怪时人以为敏絶】原别生分　保姓受氏【舜典曰别生分注生姓也别其姓氏分其族】
　　【曰若夫保姓受氏以守宗祊世不絶祀无国无之】　因生以赐　胙土而命【左传因其所生以赐姓若舜由沩汭生故以陈为姓　又曰胙之以土而命氏因陈之也】　次第为氏　昭穆定品【后汉第五伦传其先齐诸田徙园陵者多故以次第为氏　白帖晋挚虞字仲洽撰族姓昭穆十卷上疏进之以为足以备物致用广益多闻以定品违法为司徒所劾诏原之】　因功命氏　居官为姓【见前】　増推律知苖　筮易得氏【论衡曰孔子推律自知殷之苖裔也　新唐书陆羽不知所生或言有僧得之水濵畜之既长不知其姓以易自筮得蹇之渐曰鸿渐于陆其羽可用为仪遂以陆为氏羽为名而字以鸿渐】　原改姓推律指树【汉书京房字君明夲姓李氏推律自定京氏为姓　伯阳生于李下遂指李为姓】　刘娄　疎束【史记娄敬赐姓刘氏曰娄者刘也　晋束晢其先疎姓避乱改姓因去踈之足为束】张禄　陶朱【范雎变姓名曰张禄先生　范蠡浮海出齐易名为鸱夷子皮至陶为陶朱公】马矢　嵇山【前书大司徒马宫本姓马矢遂称马氏嵇康其先姓奚以避怨于嵇山以为】
　　【氏】　改是　冒卫【吴志是仪本姓氏孔融嘲之曰氏字民无上可改为是遂改之徐众评曰古者建姓或以所生或以官号或以祖名今离析文字横主忌讳忘本诬祖不亦谬哉卫青父郑季给事平阳侯主家与少儿通生青故冒姓卫氏】　改陈　蒙灌【晋陈元逹字长宏后部人也本姓乔以生月妨父故改姓陈　汉灌夫父张孟为灌婴舎人得幸进之至二千石蒙姓灌】　増改墨　同源【孤竹君本姓墨台氏殷汤封为孤竹君孤竹者北方国名其后去台氏改姓墨氏　肆考源乾曜本秃髪傉檀之子贺入后魏太祖谓曰朕与卿同源可改源氏】　王孙　独孤【左传吴将伐齐越子率其众以朝焉王及列士皆有馈赂吴人皆喜唯子胥惧曰是豢吴也入谏弗聼使于齐属其子于鲍氏为王孙氏　肆考独孤其先本姓刘至后魏在北有三十六部中有改为独孤氏者】　改玉　为车【肆考汉武时有公玉带造明堂后改为玉氏汉玉况字文伯者是其后也　又曰汉车千秋本齐田氏以年老得乗小车出入省中时人谓之车丞相子孙因以为氏】　仲种　郕成【又曰东汉顺帝朝种暠其先仲山甫之后因避难改姓种　又曰成姓本周文王第五子郕叔武之后子孙以国为氏后为椘所灭子孙去邑改为成氏】　郳儿　凡汜【又曰邾武子封次子于郳失国子孙避仇改为儿　又曰东汉有汜宫本姓凡因遭秦乱避地汜水故改姓汜焉】　许干　共洪【又曰干大本许旌阳后也得仙道改姓干夫妻偕隐西山　又曰洪本古共工之后因避仇改姓洪】　改越　冒朱【又曰越本夏少康之后姓姒越王句践裔孙无疆为楚所灭子孙遂以国为氏又河南官氏志越疆氏改为越氏　又曰宋范仲淹三嵗而孤随母改适长山朱氏冒姓朱后举进士复改本姓故谢启云志在投秦入境遂称夫张禄名非霸越乗舟乃效于陶朱】　籍席　慎真【又曰唐席豫夲出安定晋大夫籍偃之后十三代孙环避项羽名改姓席氏　又曰宋真徳秀本姓慎避孝宗讳改姓真】　辛莘　黄王【本傅唐辛替否本夏启封支子于莘辛莘声相近遂为辛氏　栁黄溪记大宜之川有土田始黄神为人时居其地者曰黄神王姓莽之世也莽既死神更号黄氏始莽尝曰余黄虞之后也故号其女曰黄皇室主黄王声相近又有本其所以言者益騐】　虢郭　伶冷【肆考周文王季弟虢叔受封于虢或谓之郭因以为氏公羊传云虢谓之郭声之误也　又曰古伶伦之后音讹为冷汉书冷丰冷褒等是其后也】避仇改　为客变【枣据本姓棘避仇改姓为　第五伦官未逹客河东变姓氏称王】
　　【伯齐载盐徃来太原上党所过粪除】　黄改胡　庆为贺【肆考东汉胡广本姓黄五月五日生父弃之胡公见而举之遂姓胡　晋书贺姓本齐公族庆封之后汉侍中庆纯避安帝讳改为贺氏】
　　姓氏四【改姓附】
　　原诸侯以字【白帖诸侯位卑不得赐姓故臣因其王父字也】　先諡为族【左传为諡因以为族注或以先人之諡称以为族】　増炎黄裔【唐张说曰古未有姓自炎帝之姜黄帝之姬始因所生地而赐之姓】　封为氏【文王封子时叔于沈其后为沈氏武王封泰伯曽孙于阎其后为阎氏晋穆侯封少子成师于韩为韩氏晋献公封毕万于魏为魏氏宋公子段食于褚其后为禇氏宋太公食于萧为萧氏楚贲皇食于苖为苖氏晋叔向食于杨为杨氏杞之后食于娄为娄氏越之后食于欧山之阳为欧阳氏】　名为氏【陈伯袁之后为袁氏齐公子髙后为髙氏卫公子恵孙后为孙氏宋公子乐父后为乐氏宋司防牛父后为牛氏鲁闵子骞后为骞氏】　官为氏【春秋时祭仲初为祭封人掌封疆者后以为氏】　字为氏【朱子语録以字为諡窃恐諡本氏字如郑之国氏本子国之后驷氏本子驷之后如此之所谓以字为氏因以为族也】　牛马【佥载牛为吏部侍郎有选人马敞者形貌最陋轻之侧卧食果子嘲敞曰尝闻扶风马谓言天上下今见扶风马得驴亦不假敞应声曰尝闻陇西牛千石不用钩今见陇西牛卧地打草头惊遂与官】　肉谱【合璧唐李守素为仓曺参军通姓氏学号肉谱虞世南与论人物叹曰肉谱防可畏许敬宗曰此名岂雅目耶世南曰昔任彦升通经时称五经笥今以仓曺为人物志可乎】　为世谱【尘史欧阳修苏洵各为世谱文忠依汉年表明允以礼大宗小宗为次虽例不同皆足以攷其世次】　改姓去邑氏朱【周封髙阳之后于邾后为楚所灭子孙乃去邑而氏朱】　去邑为于【周武王封子邘叔子孙以国为氏去邑而氏于】　木改太【肆考端木本子贡之后因避仇改姓太氏】　谢射【天中记汉末大鸿胪射咸本姓谢名服天子命为将军出征以姓谢名服不祥改为射氏名咸】　冒曹【肆考魏曹操本姓夏侯父嵩为中常侍曹腾飬子冒姓曺氏】　改帅【晋尚书师昺避司马师讳改姓帅】　改元【肆考南中多危姓有恶其称者或改为元氏】　改勃【又曰梁武帝改豫章王综为勃氏】　改尉【又曰古有尉缭著书号曰尉缭子河南氏志魏孝文改为尉元魏朝有尚书令尉元字苟仁者是其后也】　改贠【古今姓纂贠半千状云本姓刘氏彭城舆里人宋宗室营陵侯刘遵考子起部郎凝之后齐受宋禅凝归北魏以忠谏比伍贠改姓贠氏】　冒郑【新唐书郑注本姓鱼冒为郑故当时号为鱼郑及用事人号为水族】　冒骆【肆考唐李元亮本姓安少为骆奉先养子冐姓骆】　沈字去水【又曰闽人避王审知讳沈字去水为尤】　敬塘之石【五代史石敬塘其父臬捩维本出于西夷冒姓石】　知逺之刘【五代史刘知逺其先沙陀部人冒姓刘】　金陵冒唐【金陵李氏始以唐号国钱文穆王问之曰金陵李氏冒于巨唐不亦骇人乎沈韬文曰此可取譬也且如乡校间有姓孔氏者人则谓之孔夫子复何怪哉王大笑】　冒秦【肆考宋秦桧无子取妻兄王焕孽子熺养之冒姓秦】
　　名字一【同名字　改名字并载】
　　増礼记曰名子者不以国不以日月不以隐疾不以山川　白虎通曰人必有名何以吐情自纪尊事人者也论语曰名不正则言不顺三月名之何天道一时物有其变人生三月目煦亦能笑与人相更荅故因其始有知而名之故礼服传曰子生三月则父名之于祖庙名之于祖庙者谓子之亲庙也明当为宗祖主也一说名之于燕寝名者幼少卑贱之称也寡畧故于燕寝殷以日名子何殷家质故直以生日名子也尚书言太甲帝乙武丁也于臣民亦得以甲乙生日名子何不使亦不止也以尚书道殷臣有巫咸有祖已也何以知诸侯不象王者以生日名子也以太王名亶甫王季名歴此殷之诸侯也不以子丑为名何曰甲乙者干也子丑者枝也干者本末贯故以甲乙为名也名或兼或单何名子非一或听其声以律定其名或依其事傍其形故或兼或单也依其事者若后稷是也弃之因名为弃傍其形者孔子首尼丘山故为之名也　又曰人所以有字何冠徳明功敬成人也故礼士冠经曰賔北面字之曰伯某甫又曰冠而字之敬其名也所以五十乃称伯仲者五十知天命思虑定也能顺四时长幼之序故以伯仲号也　秦记曰君之于臣先生之于其门人名之可也至于同官之于僚党同姓之于昆弟同门之于朋友可以称其字而不可斥其名故公羊传曰名不如字者非谓其人之名不如其字尊乃谓为人所字则近乎见尊为人所名则近乎见卑也古之君子之名子也必以信义而择淑令所以详其名也不以官职所以殊其名也不以畜币所以重其名也不以隐疾所以显其名也遍告内外所以昭其名也书曰藏之所以寳其名也贱者避焉所以贵其名也冠而有字所以尊其名也名成乎礼字依乎名名字之本字名之末也为本故尊为末故卑尊故其礼详卑故其事略也且妇人无名故贱于丈夫野人无名故贱于学士名者已之所以尊尊者之所以命己字则已之所接卑卑者所以称己未有用之于尊而为卑用之于卑而为尊者也
　　名字二
　　増礼记曰二名不偏讳孔子之母名徴在言徴不称在言在不称徴也　左传曰子同生公问名于申繻对曰夫名有五有信有义有象有假有以名生为信【若唐叔虞鲁公子】以徳名为义【若文王名昌武王名发】以命为象【若孔子首象尼丘山遂名】取于物为假【若伯鱼生人有馈之鱼故名鲤】取于父为【若子同生有与父同者】公曰是其生也与吾同物命之曰同　又曰成季之生也有文在其手曰友遂以命之　又曰楚鬬伯比淫于防子之女生子文弃诸梦中虎乳之防子畋见之使收之楚人谓乳为谷谓虎为于菟故命之鬬谷于菟又曰郑文公贱妾曰燕姞梦天使与己兰曰余为伯鯈而祖也以是为而子兰有国香人服媚之以梦告文公公与之兰而御之遂生子名曰兰　汉书曰郑当时字荘陈人也其先郑君甞事项籍籍死而髙祖令诸故项籍臣名籍郑君独不奉诏诏尽拜名籍者为大夫　汉刘向传曰向本名更生恭显诬谮周堪张猛死更生伤之乃着疾谗摘要救危及世颂凡篇依兴古事悼已及同也遂废十余年成帝即位显等伏辜更生乃复进用更名向　刘子曰庄里有人字其长子曰盗次子曰欧盗持衣出耨其母呼之曰盗吏因缚之其母呼欧喻吏遽而声不转但言欧欧吏因殴之盗几至于殪　东观汉记曰亷范为蜀郡守令民不禁火百姓皆喜家得其愿时生子皆以亷为名者千数　风俗通曰袁贺字元服祖父京为侍中安帝始加元服京入贺而贺始生因名之曰贺而字元服　魏志曰邓艾棘阳人年十二随母至颍川读故太丘长陈实碑文言为世范行为士则艾遂自名范字士则后宗族有与同者故改焉　孟宗别传曰宗为豫章太守民思其恵路有行歌故时之生子者多以孟为名　江表曰顾雍従蔡伯喈学専一清静敏而易敎伯喈贵异之谓曰卿必成就今以吾名与卿故雍与伯喈同名　吴录曰雍字元叹言为蔡邕之所叹也　江祚别曰祚为南安太守民思其徳生子多以为字　晋书曰阮孚母祖姑家胡婢也父咸通之生孚咸遗姑书曰不意今日遂生胡儿姑荅曰灵光殿赋云胡人遥集于上楹便可以遥集为字咸之崔鸿前凉录曰李弇陇西狄道人也本名梁妻姓梁
　　张骏戯之曰卿名梁妻姓梁夫妻同称子孙何以目其舅氏昔耿弇以少年立功立事吾今赖卿有同于耿氏乃赐名曰弇　又曰陈安成纪平庄人也少慷慨读书见许褚而慕之乃自字虎侯　蜀李书曰贾夷字景叔梓潼人也武帝素闻夷名重之皇子雅生因名贾夷南史袁昂本名千里齐永明中武帝谓曰昂昂千里
　　之驹在卿有之今改卿名为昂即字千里　宋书曰王景文美风姿好言元理少与陈郡谢荘齐名太祖甚相钦重故为太宗娶景文妹而以景文名名太宗　又曰顔竣为丹阳尹加散骑常侍先是竣未有子而大司马江夏王义恭诸子为元凶所杀至是并各产男上自为制名名义恭子为伯禽以比鲁周公之子名竣子为辟疆以比汉张良之子　又曰谢庄五子飏胐颢嵸世为荘名子以风月景山水　又曰废帝讳昱字徳融小字恵震明帝长子也太宗诸子在孕皆以周易筮之即以所得之卦为小字故帝字慧震　梁书曰张嵊字四山初嵊父稷为剡令至嵊亭生之因名嵊　南史曰陈文帝尝谓宣帝曰我诸子皆以伯为名汝诸子宜用叔为称宣帝因以访毛喜喜即自条自古名贤杜叔英虞叔卿等二十余人以啓之文帝称善　后魏书曰游肇字伯始髙祖赐名尚书令髙肇世宗之舅为百僚慑惮以肇名与己同欲令改易肇以髙祖所赐秉志不许髙肇甚衔之世宗嘉其刚梗　又曰太和初宋弁为殿中郎中髙祖尝因朝防之次歴访治道弁年少官微自下而对声姿清亮进止可观髙祖称善久之因而大被知遇赐名为弁意取弁和献玉楚王不知寳之也　三国典畧曰周陆逞字季明绥徳郡公通之弟也初名彦字世雄魏文帝尝从容谓之曰尔既温裕何乃字世雄且为世之雄非所宜也于尔兄弟又复不遂改焉　唐书曰贠半千字荣期始名余庆举童子房乔龄异之长与何彦先同事王义方以迈秀见赏义方尝曰五百年一贤者生子宜当之因改今名　又曰姚崇始名元崇以与突厥叱刺同名武后时以字行开元世避帝号更以今名　传信记曰贺知章为秘书监有髙名告老归吴中上嘉重之将行上曰何所欲知章曰臣有男未有定名幸陛下赐之上曰为道之要莫若信孚者信也宜名孚知章再拜受命乆而谓人曰上何谑我邪吴人孚乃爪下为子岂非呼我为爪子邪　旧唐书曰唐李正已反将断江淮路徳宗以张万福为濠州刺史召见谓曰先帝改卿名者所以褒卿也朕以为江淮草木亦知卿威名若从先帝所改恐贼不知是卿也复赐名万福唐刘賔客嘉话曰杜相鸿渐之父名鹏举父子而似
　　兄弟之名鹏举父尝梦有所之见一大碑云是宰相碑已作者金填其字未作者刋名于上杜问曰有杜家儿否曰有任自防之记得姓下是鸟偏傍曳脚而忘其字乃名鹏举而谓之曰汝不为相即世世名鸟旁而曳脚也鹏举生鸿渐而名字亦前定矣况其官与寿乎名字三【同名字　改名字　双名妇人附】
　　原制义　待事【晋穆侯以条之役生太子命之曰仇其弟以千畆之战生命之曰成师师服曰异哉君之名子也夫名以制义义以成礼易则生乱今君命太子曰仇弟曰成师始兆乱矣兄其替乎　左传莒越生子将待事而名之杨州之役获焉名曰杨州叔孙获长狄侨如因名子曰侨如莒越欲比之】　寤生　升卿【左传郑荘公寤生惊姜氏故名曰寤生　虞诩祖父为狱吏有隂徳曰吾子孙何必不为九卿者遂名诩字升卿】　三明　二穉【后汉段颎字纪明与皇甫威明张然明并知名京师称凉州三明　后汉周泽字穉朝孙堪字子穉京师号二穉】　充闾　应石【贾充父逵晚始生充言后有充闾之庆因名充字公闾　晋桓豁字朗子闻苻坚国中有謡云谁谓坚石打碎有子二十人皆以石为名以应之】　因赏　依谦【桓彞生子温峤赏之曰有奇骨真英物因名之温　魏志王昶字文舒为其子弟作名皆依谦以见其意故名兄子黙字居静沈字处道子浑字仲元深字道冲遂作书戒之曰以元黙冲虚为名欲使汝曺称名思义不逾越也】　易避　小同【天中记吴主孙休曰礼名子难犯易避令太子名音弯弓之弯也　后汉郑康成康成子字益恩孔融举为孝亷及融为黄巾所围益恩赴难陨身有遗腹子康成以其手文似己名之小同】　幼名　冠字【礼云子生三月父亲名之既冠而字之夫名者所以正体定心意字者所以崇仁义叙长幼】　増伯鱼　叔马【上详前　西京杂记卫青生子或有献騧马者乃命其子曰騧字叔马其后改为登字叔升】　神命　帝赐【传载唐李栖筠避暑青龙寺梦戴白神人云昔尹氏相宣王致中兴君男亦佐中兴之君可以吉甫名之　唐书陆象先元方子也始名景初睿宗曰子能绍先构是谓象贤者乃赐名焉】　索继　志逺【国史补马燧之孙始生徳宗命之曰继祖退而笑曰此有二义意谓索继也　唐李素立孙志逺始名鹏而素立方奉使谓家人曰古有待事名子者吾此役可命子孙矣遂名志逺】　有功以义【唐程日华始名华徳宗以其有功改曰日华唐杨遗直为兰陵簿四子发假收严发以春为】
　　【义假以夏为义收以秋为义严以冬为义皆有文学登第】　抱玉　应辰【李抱玉始名重璋明皇以其西河有大功为赐今名　宋汪应辰字圣锡本名洋绍兴五年进士第一帝更赐名】　刚正忠义【唐陆坚初名悌明皇嘉其刚正赐名坚　宋李世辅年十七随父永奇出入行阵髙宗绍兴中】
　　【金人犯鄜延经畧使王庶募间者世辅徃应募后金人陷延安欲授永竒父子官永奇泣曰我宋臣也不欲事金宻戒世辅归朝世辅仅得二十六人奔夏永竒卒被害世辅竟自夏归宋嘉其忠义赐名显忠】　徳素　方谷【合璧王绍少为顔真卿所器字曰徳素　肆考唐李载义防吏民请立碑纪功诏李程为之辞未有字诏曰周书凡厥正人既富方谷卿宜当之因以方谷为字】　庆门　礼闱【合璧唐杨嗣复韩滉抚嗣复顶曰名与位皆愈其文杨氏之庆也因字曰庆门　肆考唐甄济为著作佐郎兼侍御史济生子因其官字曰礼闱又曰宪台】　赐今名　易故字【上详抱玉注陈武别武育于临水令陈君竒之欲易其故字武长跪曰尝闻故老称汉使苏武执忠守志不服单于意窃慕之陈氏嘉其志遂名之曰武又欲令字仲显曰某本是胡人石勒石虎讳胡曰国人因字之曰国武】　原同名字惊座　投杼【汉陈遵字孟公以豪侠闻所在人倾慕之时列侯有与遵同姓名者每至门人曰陈孟公座中莫不振动既至而非因号遵为陈惊座　鲁有与曽子同姓名而杀人者人以告曽子母母织如旧不信之及三人来告投杼而惊起】　毛遂　韩翃【西京杂记野人毛遂坠井而死客以告平原君平原君曰天防予矣既而知非平原客合璧韩翃唐徳宗时制诰阙人上批曰与韩翃时有与翃同姓名者为江淮刺史二人同进上复批曰春城无处不飞花寒食东风御栁斜与此韩翃】　増王褒　李充【汉宣帝时有王褒为谏大夫梁元帝时又有尚书左仆射王褒　两李充一汉殇帝时人字大逊兄弟同衣递食后为博士一晋时人字度善书妙参钟索征北将军褚裒引为参军以家贫求出外除郯县令仕至中书侍郎】　陈咸　王商【汉大尉陈咸字子康相人御史中丞万年子也又一陈咸洨人成哀间尚书　两王商俱汉成帝外戚一为丞相封乐昌侯一为大司马封成都侯】韩信　李膺【汉髙帝时两韩信一封楚王一封韩王东汉李膺字元礼人有被其容接者名为登龙门梁李膺为使至郡武帝恱之问曰今李膺何如昔李膺对曰昔事桓灵之主今逢尧舜之君帝嘉其对】张衡　杨震【东汉张衡尝作二京赋四愁诗隋炀帝时有御史大夫张衡炀帝尝幸其宅】
　　【两杨震一东汉人明经博覧号闗西夫子延光中为太尉一赵宋代州崞人弓马絶伦讨方腊有功】　郑众　史岑【两郑众一字仲师汉明帝遣使匃奴不为屈一章帝朝宦官字季序每颁赏则辞多受少两史岑一字子孝在王莽末一字孝山在嘉和之际】　李通　江革【光武时固始侯李通】
　　【魏武时都亭侯李通　两江革一字次翁为汉中郎将一字休映为梁御史中丞】　庄蹻　王莽【楚有两荘蹻一荘王时大盗一荘王裔孙将兵平滇遂自王　两王莽俱汉时人一为右将军一为大司马簒位者】　陈贾　张辽【一见孟子一宋孝宗时监察御史请禁道学　两张辽一为魏征东将军字文逺一为汉兖州刺史字叔髙】　郑　杨时【两郑一字穉卿汉宣帝时为南阳太守一字巨君第五伦为防稽守召署督邮累迁临淮太守　两杨时一宋程门弟子字中立徽宗时为国子祭酒一丹棱人累官朝请郎】　徐干　李纲【两徐干一为班超司马一为曹操　唐书李纲字文纪少慷慨尚风节始名瑗慕张纲为人改焉宋史李纲字伯纪髙宗时为相】　李益　蔡京【唐有李尚书益字君虞长于诗与李贺相埒毎一篇出乐工争求之时又有宗人庶子李益同在朝故世称尚书为文章李益庻子为门户李益以别之　唐懿宗朝左庶子蔡京时相以为有吏才奏遣制置岭南事为政苛惨阖境怨之贬崖州司户不肯之官敕赐自尽宋时亦有蔡京为奸宰相】　周抚　王珪【晋有彭城内史周抚又王敦传中有周抚为将者唐王珪与魏徴同时宋仁宗时亦有王珪号三防宰相】　刘毅　萧钧【两刘毅一在晋武时一在晋末　两萧钧一萧鸾子梁武时中书郎一萧瑀从子唐太宗时率更令】　张说　李渤【两张说一武后时许证魏元忠一宋孝宗时隂柔小人张栻李衡王希吕等论其不可执政　唐李渤字濬之与兄渉俱隐少室山宋李渤嘉祐进士郡人称为李大夫】　安期　处冲【两安期一王含子应字安期一王湛子产字安期　肆考两处冲一王字一王湛字】　原称南北　别小冠【吴郡太守张元之与谢元同年名亚于元时称南北元　汉杜钦字子夏时杜邺亦字子夏俱有令名钦损目时人号为盲子夏钦恶其号称疾见诋更着小冠时人因号小冠子夏】　増同帝王　齐圣贤【新唐苗晋卿十子发丕坚粲垂向昌稷望咸粲徳宗时官至郎中陆贽欲进粲官帝不许曰晋卿徃摄政有不臣之言又名其子皆与帝王同粲等宜与外官贽为奏辨帝然之而粲官终不显　天中记宋齐丘始字超回汪台符贻书诮之曰足下齐大圣以为名超亚圣以称字齐丘大慙改字子嵩】　四王乔　三邵平【一周时吹笙一汉明帝时飞舄一蜀人食肉芝一犍为武阳人居缑氏仙人庵卲平有三人一为秦东陵侯种者一为陈胜狗广陵者见项羽一为齐王相者见齐哀王皆国时人】　孔安国　王孙贾【天中记两孔安国一孔子十一世孙为汉武帝博士一晋孔愉子以儒业显孝武时甚蒙礼遇安帝时歴尚书左右仆射两王孙贾一为卫大夫一为齐大夫】　两秋胡　三张俭【西京杂记杜陵秋胡者能】
　　【通尚书善为古隶字为翟公所礼欲以兄女妻之或曰秋胡已经娶而失礼妻遂溺死不可妻也不知今之秋胡非昔之秋胡也　东汉张俭山阳髙平人因党禁望门投止者一唐人字师约太宗时为营州都督征髙丽一宋真宗时契丹国为政事令亦有此姓名】　两徐邈　三贾逵【魏徐邈字景山武帝时为侍中晋徐邈字僊民武帝时为中书舎人　一东汉人字景伯儿时在太学人谓之贾长头一字梁道贾充之父魏文帝时为豫州刺史一宋藁城人狄青征侬智髙累官嘉州刾史】　两张载　三李宻【晋张载字孟阳为当代文宗貌极丑游洛阳市群女以瓦石掷之仕为著作郎宋张载字子厚为闗中士人宗师学者称为横渠先生　晋李宻字令伯以祖母老辞官后魏李宻以母老习医又隋炀帝时有蒲山公李宻字元尝乗牛读汉书与楚公杨元感为深交】　张昌宗　叶梦得【一唐髙宗初为修文馆学士一则天末为春官侍郎　宋有两叶梦得俱号石林姑苏石林字少蕴官至宰执贵溪石林则南渡时进士官至秘书丞知抚州】　游肇髙肇　盛度丁度【上详名字一　归田録往时学士入劄子不着姓但云学士臣某先朝盛度丁度并为学士遂着姓以别之】　五公孙　两朱买臣【公孙有五一在齐为孟尝君客见秦昭王一在中山为参乗言司马喜相求一在越断髪为王一为汉平津侯一在明帝时为幽州事交通楚王英　肆考两朱买臣一武帝时为防稽太守一梁元帝时为武昌太守】　増改名字武改乂　岩为防【唐蒋人初名武宪宗时因进见请曰陛下今日偃武修文羣臣当顺承上意请改乂帝恱时讨王承宗兵方罢又恐天子锐意于武故因以讽又栁浑初名载朱泚乱平载奏言臣名向为贼汚且载于文戈非偃武所宜乃更名浑南汉刘防初名岩九年白龙见南宫三清殿改元白龙因更名曰龚以应龙见之祥又有胡僧言防书灭刘】
　　【者龚也乃采周易飞龙在天之义为防字以名焉】　李继昭　赵保吉【唐昭宗时有孙徳昭者赐姓名为李继昭　宋太宗时李继迁侵扰因以李继捧为莭度使赐姓名赵保忠后李继迁降以为银州观察使赐姓名赵保吉】　原已孤不更　为后故改【礼记君子己孤不更名　诸葛乔字伯松瑾第二子本字仲慎亮未有子求乔为后瑾啓吴王而遣之故改其字】　名慕相如　字本京兆【史司马长卿名犬子慕蔺相如之为人遂改名曰相如　后汉赵岐岐字邠卿京兆长陵人也初名嘉生于御史台因字台卿后避难故改名字示不忘本土也】　改名曰生　加日为昱【楚王曰子文无后何以劝善使复其所改名曰生注云易其名也子文孙克黄也　程昱本名立少时梦上天两手捧日太祖曰卿当为吾腹心乃于立上加日而为昱】　増双名妇人好好　端端【姓张唐人为沈著作所纳　姓李唐善和坊妓】　爱爱　英英【姓杨唐钱塘人唐杨虞卿妾】　赛赛　真真【姓武唐钱塘人　唐栁将军爱妓又与韩直卿通者为谢真真与郑述古通者为沈真真】　燕燕　莺莺【唐张佑妾　姓崔唐人与元稹私其与张浩然私者为李莺莺】　惜惜　灼灼【姓毛宋髙邮妓又罗仁卿女名惜惜　唐善歌之妓】　盼盼　盈盈【姓闗唐张建封妾又宋有姓费者亦同此名黄山谷尝赠以诗　姓吴唐妓女又与天寳中贵人妾同名】　紫紫　红红【名山记古淫妇名狐所化也　姓张唐大厯中才人】　瑟瑟　琼琼【姓萧辽天祚元妃善文墨尝作咏史诗以讽谏契丹后被诛　姓薛大厯中才人又宋南渡后有妓马琼琼者与上庠生朱端朝情好甚宻】　娉娉　东东【姓马即东坡席上求诗于参寥者　妓名窦巩悼亡妓诗惟有侧轮车上铎耳邉长似呌东东】　举举　莲莲【姓郑唐妓女巧谭谑为诸士所眷状元孙龙光偓多惑之　姓王字容唐妓】　住住　苏苏【姓张唐妓女少而聪慧能辨音律与邻人厐佛奴六七嵗时私有结髪之契　姓王唐妓】　心心山山【李心心于心心皆元初小唱　元时妓本良家子因父防失身】　小小　当当
　　【姓苏南齐人钱塘名妓钱塘幕官防舎后有苏小墓　肆考姓李元教坊名妓后出家】
　　名字四
　　原嘉名【楚词朕皇考曰伯庸肇锡予以嘉名】　世子同名【礼大夫之子不敢与世子同名】三月而名【礼记子生三月父执子之右手咳而名之咳谓抚子头】　二十而字
　　【又曰男子二十冠而字】　君臣同名【公羊叔向曰臣有名恶今曰卫礼恶为君臣同名君子不夺人之名不夺人之亲所名君不聴臣易名所以重父命也】　名失则愆【】　二名非礼【公羊曰仲忌此何忌也讥二名非礼也注云难为讳一字为名难言而易讳所以长臣子之敬不通下】　求名而亡【此为声名之名】　増无野【捜神记齐恵公之妾萧同叔子见御有身以其贱不敢言也取薪而生顷公于野又不举也有狸乳鹯覆之人见而收之因名曰无野】　敬容【事文聚梁何敬容为尚书令浅于学术拙于草隶署名敬字大作茍小为文容字大为父小为口陆倕见而戏之曰公家茍既竒大父亦不小敬容不能荅】　百药【肆考李百药隋内史徳林之子幼多疾祖母赵因取名百药】　嗣恭【唐路嗣恭始名劒客连徙神鸟姑臧二县令考绩为天下最明皇以为可嗣汉鲁恭因赐名嗣恭】　同名字贡禹【汉髙祖时有谒者贡禹章帝时亦有之】　张禹【汉张禹字子文河内轵人元帝朝拜相封安昌侯又一张禹字伯逹襄国人安帝朝为太傅封安乡侯】王恺【两王恺一晋武帝舅与石崇争豪一安帝时丹阳尹】　王浑【晋有两王浑一戎之父为凉州刺史一济之父录尚书事】　王乂【两王乂一衍父一绪父】　王澄【两王澄一为衍弟字平子一为济弟字道深】　原改名字梅福变名【汉梅福福变名姓隐于吴市门卒】范睢变名【详改姓】　増成汭改名【成汭少无行使酒杀人亡为浮屠后又入贼中为贼帅假子因改姓名为郭禹】　商记姓名【辍耕録松江金世昌尝买废宅修葺前防梁内有凿成金世昌三字必昔时客商所记姓名人以为有定数云】　商冒姓名【建康城南曽公大为人持重居官清亷登第之后授建昌新城县居家待阙尚隔两年一日立于门外忽见一人负名牌而至题曰新知建昌新城县事曽宣敎公大甚骇少间有一人乗车而至问为何官曰曽知县也延之上坐问其讳则曰公大问其登第之年又同曽曰姓同名同官同而年又同此其故何也其人起而谢曰某昨于部中见此姓名注授知其履厯故冒姓名为商耳不知为公也今当更之曽公大笑亦不致诘问真仁人也】
　　名字五
　　増诗晋陶潜命子诗曰卜云嘉日占亦良时命汝曰俨字汝求思温恭朝夕念兹在兹尚想孔汲庶其企而厉夜生子遽而求火凡百有心奚特于我既见其生实欲其可人亦有言斯情无假日居月诸渐免于孩福不虚至祸亦易来夙兴夜寐愿尔斯才尔之不才亦已焉哉増记宋陆蒙杂记曰邰侯姜女之生子也始弃之命之曰弃宋芮司徒之生女也始弃之亦命之曰弃邰为稷官蒸民赖之宋弃美而生佐防移宋国名之同也奚伤舜重瞳子项羽亦重瞳子形之也奚病择其道如何耳
　　増说宋陈傅良章子林子名说曰古人之名唯其遇焉斯取之矣非择也商而上迭以甲乙命盖杂紊而无别下至于周讳行而名始尊然曰颠曰夭非美词也而取之以名春秋之世犹不厚乎名卫有石恶晋有鬷戾齐有陈逆楚有屈荡周有史佚夫数词者皆人之愧焉而至不美者也而取之以名展禽发派若是者则有取乎物之贱者以自名下而汉晋士以名相髙唐以来士无陋名名美而人才日卑嗟乎耑于其内而不张于其外急乎其外而不励乎其内古今人之异也宜哉吾友章子林子皆耻夫择名之不祥而请更于予予何吝于名哉而二子之请甚矣其非古人之意也名不若人汲汲乎求治之心不若人则姑徐徐而己耳盍亦反其本乎虽然二子以自治之请来予又何可辞之于是名章子曰用中林子曰毅章章子愿而固林子弱而浮以其名之得微中乎心夫二子而由是焉反之其犹二子之益友乎里名胜母曽子不入彼里名岂足以凂其孝哉而君子亟去焉亦合外内之道也然则二子之请于予予不吝于二子虽非古人之意是亦古人之意而已矣又朱甥子臧名说曰吾兄有朱甥者每遇予持尺纸拱而问名焉予曰尔何名之问也人能美名名不能美人淑尔身虽陋尔名人不汝议也尔身之不淑假而以丘轲自号焉天下莫之予矣是故古之为名姑用是焉别称道而已矣臧否不系也尔何名之问也虽然童子而知问名可嘉也凡人之善自一念而为之患莫大于无慕学莫强于自与尔知重而名则必知重而身矣由是一念足以为善矣吾故名汝曰子臧而犹未汝字越十年吾将汝考焉而不负吾名字汝未晚也　马存字侯孟说曰侯孟名夫求予为之字说予不得其意而谓之曰君以夫自名者岂慕灌将军之为人也邪君以夫字孟者岂慕洛阳剧游侠之为人邪二子非全人儒生法士之所讳道也予以为人各有所长甚非一介浅浅者之所知摧锋陷坚决死售敌名闻三军勇冠天下不喜谄防而重然诺此灌将军之所长也刚横不逊果于犯上使气杯酒间乃所短耳吴楚举大事而向京师大将军得之则知诸侯无能为使诸侯得之则大将军必以为忧一人身为两军之轻重此剧游侠之所长也起匹夫之私不顾国家之公议乃所短耳吾欲剔去二子之所短而收其所长持以赠君幸君无辞而受之可乎朱晦庵字刘瑾说曰古之君子学以为己非求人之知也故从师亲友以求先王之道心思口讲而躬行之旣自得于己矣而谦虚晦黙若无有焉今之人则反是以譬之古之君子如抱美玉而深蔵不沽今之人则以石为玉而又之刘氏生瑾自其先大父大夫公而予之名矣将冠以其父命来求字予字之曰懐甫告之以古人之意瑾也勉旃毋以石为玉而又之也

　　御定渊鉴函卷二百六十二
　　钦定四库全书
　　御定渊鉴函卷二百六十三
　　人部二十二【讳　闺情】
　　讳一
　　増山堂肆考曰夫讳非古也周人以諡易名于是有讳礼故曲礼入国而问讳然所谓讳者讳死不讳生也又有不讳者礼不讳嫌名二名不偏讳逮事父母则讳王父母不逮事父母则不讳王父母君所无私讳大夫之所有公讳诗书不讳临文不讳庙中不讳夫人之讳虽质君之前臣不讳也妇讳不出门大功小功不讳
　　讳二
　　増齐东埜语曰周颂祀文武祝之乐歌雝曰克昌厥后噫嘻曰骏发尔私此庙中不讳也春秋僖公名申而书戊申定公名宋而书宋仲几荘公名同而书同盟此临文不讳也文王讳昌而箕子陈洪范曰使羞其行而邦其昌厉王讳胡而宣王时诗曰胡不相畏胡为虺蜴周
　　礼有昌本之俎诗有觱发之咏大诰弗弃基不讳后稷弃字孔子父叔梁纥而春秋书臧孙纥成王讳诵而吉甫作诵之句正在其时此诗书不讳也　顔氏家训曰凡避讳者皆须得其同训以代换之桓公名白有五皓之称厉王名长琴有修短之目不闻谓布帛为布皓肾肠为肾修也　史宋世家注曰庄子曰宋桓公行未出城门其前驱呼辟蒙人止之以为狂也司马彪云呼辟使人避道蒙人以桓公名辟而前驱呼辟故为狂也天中记曰西汉景帝讳启史记防子启作微子开武
　　帝讳彻以彻侯为通侯蒯彻为蒯通宣帝讳询以荀卿为孙卿元帝讳奭以奭氏为盛氏　四朝闻见録曰汉吕后讳雉封禅书谓野鸡夜雊晋简文郑后讳阿春以春秋为阳秋武后讳曌以诏书为制书鲍照为鲍昭金凤花中都谓凤儿花光宗后慈懿李氏名凤娘六宫避讳称曰好儿女花　天中记曰东汉明帝讳荘相袭谓荘为严荘光为严光荘君平为严君平殇帝讳隆以隆虑为林虑安帝父讳庆以庆氏为贺氏　又曰范父名泰后汉书郭林宗为郭太郑公业为郑太　合璧事曰魏司马朗字伯逹九嵗客有犯其父字者朗曰慢人亲者不敬其亲者也客谢之　地志曰吴黄龙三年嘉禾生由拳改县曰禾兴后孙皓父名禾改曰嘉兴兼明书曰吴主之女名二十而江南人呼二十为念北人不为之避也　天中记曰晋讳司马师以师保为保傅以京师为京都讳司马昭以昭穆为韶穆昭君为明君韦昭为韦曜　又曰王羲之祖讳正每书正月为初月或作一月余则以政字代之　晋礼志曰太元十三年召孔安国为侍中表以王愉名犯私讳不得连署求解有司议云名终讳之有心所同闻名心瞿亦明前诰而礼复云君所无私讳大夫之所有公讳无私讳先王祐名犯父讳聴许换曹盖是恩出制外耳夫皇朝礼大百僚备职编官列曹动相经渉若以私讳人遂其心则移官易职迁流莫已　舆地志曰晋东海王越世子名毗中宗为越所表遣渡江故改毗陵为晋陵　又曰赵辟石勒讳罗勒为兰香马勒为辔钱武肃王讳镠刘家为金家留住为驻住　顔氏家训曰梁武小名阿练子孙皆呼练为绢乃谓销链物为销绢物恐乖其义防有讳云者呼纷纭为纷烟有讳桐者呼梧桐树为白铁树便似戏笑耳　续墨客挥犀曰王僧彦父名师古尝自呼砚为墨池谓鼓为皮棚人或误犯輙以他事中之曾知岭南一郡有李彦古者以进纳得官过郡请谒遂题刺云永州司户参军李墨池皮棚谨祗参僧彦一见大喜示其子弟曰奉人当如此矣　南史曰王亮王攸之子为晋陵太守在职清公有美政时有晋陵令沈瓉之性麤疎好犯亮讳亮不堪遂启代之瓉之怏怏乃造坐云下官以犯讳被代未知明府讳若为猷字当作酋旁安犬犹字为犬傍安酋或有心悠无心攸乞告示亮不及履下牀跣而走瓉之抚掌大笑而去　顔氏家训曰刘縚缓绥兄弟并为名器其父名昭一生不为照字唯依尔雅火作炤耳然凡文与正讳相犯当自可避其有同音异字不可悉然吕尚之儿如不为上赵壹之子倘不作一便是下笔即妨是书皆触也　北史曰宋如周以府僚随萧詧至度支尚书尝有人诉事于如周谓为曽作如州官也乃曰某有屈滞故来诉如州官如周曰尔何人敢呼我名其人惭谢曰只言如州官作如州不知如州官名如周早知如州官名如周则不敢唤如州官作如州如周大笑曰令卿自责见侮反深众咸服其寛雅　又曰熊安生字植之将通名见徐之才和士开二人相对以之才讳雄士开讳安乃称触触生羣公哂之　因话録曰韩仆射臯尝病小疮令医傅膏药药不濡臯因问之医云天寒膏硬臯笑曰韩臯实是硬的竟不以为过　天中记曰隋帝讳忠凡郎中皆去中字侍中为侍内中书为内史中庐为次庐魏徴隋书凡忠字皆谓之诚炀帝讳广以广乐为长乐广陵为江都吴地记曰苏州浒墅本名虎疁唐氏讳虎钱氏讳镠
　　因改名　游宦记闻曰唐太宗讳世民故今时□弃皆去世而从云漏泄缧绁皆去世而从曵民则易而氏昬愍泯之类至今犹或氏也　天中记曰髙宗讳治凡言治皆曰理明皇讳隆基太乙神君基民基并改为其字隆州为阆中代宗讳豫以豫章为钟陵徳宗讳适改括州为处州穆宗讳恒以恒山为常山　埜语曰王元后父讳禁以禁中为省中武后父讳华以华州为太州　天中记曰李翺父名楚金故为文皆以今为兹又曰崔五拜相权倾天下其父慎由人改呼油为麻膏避其讳时号为麻膏相公　翰府名谈曰杨行宻据江淮至今滁人谓荇溪为菱溪杏为甜梅扬州民呼为蜂糖　云麓漫抄曰梁朱温父讳诚改城为墙又改曰州如东都州南州北是也　五代史补曰冯道在中书有举子李导投贽所业冯戏谓曰老夫名道秀才不可谓不知然亦名道于礼可乎李抗声对曰相公是无寸的道字小子是有寸的导字何谓不可冯笑曰老夫不惟名无寸诸事亦无寸吾子可谓知人矣了无怒色籍川笑林曰冯道门客讲道徳经首章有道可道非
　　常道门客见道字是冯名乃曰不敢说可不敢说非常不敢说　猗觉寮曰钱元瓘在浙浙人以一贯为一千青箱杂记曰宋太祖讳匡语讹近香印故卖香印
　　者不敢斥呼鸣锣而已仁宗讳祯语讹近蒸故呼蒸饼为炊饼　又曰刘温叟父名岳终身不聼乐不游嵩岱每赴内宴闻钧奏则涕泣移时曰若非君命则不至是吹劒録曰寇准当轴人避其讳去十为准至今书承
　　用之　天中记曰苏子瞻祖名序故以序为叙或改作引字　老学庵笔记曰承平时有宗室名宗汉自恶人犯其名谓汉字曰兵士举宫皆然其妻供罗汉其子授汉书宫中人曰今日夫人召僧供十八大阿罗兵士太保请官敎防兵士书都下閧然传以为笑　闲燕常谈曰薛肇明谨事蔡元长至戒家人避其名宣和末有朝士新买一婢颇熟事因防客命出侑尊忽一客语及京字婢遽请罚酒问其故曰犯太师讳一座骇愕婢具述先在薛太尉家每见与賔客防饮有犯京字必举罚平日家人误犯必加叱詈太尉脱或自犯则自批其颊以示戒云　稗史曰钱良臣自讳其名幼子颇慧凡经史中有良臣字輙改之一日读孟子今之所谓良臣古之所谓民贼也遂改云今之所谓爹爹古之所谓民贼也殊为可笑
　　讳三
　　増正征　杜度【正义正周正建子之正也始皇以正月旦生于赵因名为政后以始皇讳故音征　资暇集杜恕笃论云杜伯度名操字伯度曺魏时以其名同武帝故隐而举字后人见其姓杜字伯度又削去伯字呼为杜度】　秀为茂　渊作海【肆考汉光武讳秀改秀才为茂才　天中记唐髙祖讳渊故唐人称刘渊为刘元海】　改钟为蒋　易虎为龙【肆考吴孙权立立蒋子文庙于钟山因避祖讳改为蒋山　天中记唐髙祖之祖讳虎字延夀作史者易石虎以季龙易韩擒虎以韩擒】　乞换他郡　改为辞曹【乂曰晋咸和元年将徴苏峻司徒王导欲出王舒为外援乃拜舒抚军防稽内史舒上疏以父名防不作防稽廷尉以字同音异于礼无嫌舒陈音虽异而字同乞换他郡于是改防为桧　又曰晋羊袩为荆州刺史及卒有遗爱州人为讳其名改户曺为辞曺】　称严必泣　因乐不欢【顔氏家训臧逢世严之子也孝元时牧江州遣徃建昌督事郡县民竞修笺书有称严寒者对之必流涕　丁用晦芝田録韦翼有重名生平不饮酒不务欢为家讳乐也】更授少傅　改擢司门【肆考唐源乾曜迁太子少师避祖名更授少傅　又曰唐李涵由御史大夫擢太子少傅吕渭建言涵父名少康当避宰相崔祐甫善其言改擢司门贠外郎】　镵去臯名　易以孟姓【又曰唐韦畅父臯没蜀人徳之凡刻石着臯名者皆镵去其文以讳之又曰唐王维初过郢州画孟浩然像于刺史亭因名其亭曰浩然亭咸通中郑诚谓贤者名不可斥改号曰孟亭皮日休作记】　固辞詹事　不受舎人【又曰刘宋范晔迁太子詹事以父名泰固辞朝议以礼不讳嫌名乃居之　又曰唐贾曾授中书舎人以父名忠固辞不受议者以中书是曹司名曾父名音同字别于礼无嫌曽乃就职】　避防作当　更名曰右【石林燕语尚书省文字下六司诸路例皆言勘防至曽鲁公为相始作勘当以其父名防避之也　五代石昂为髙行莭度使符习召以为临淄令习朝京师监军杨彦朗知留后昂以公事至府上谒賛者以彦朗讳石更昂姓为右昂趋于庭仰责彦朗曰常侍奈何以私公昂姓石非右也彦朗大怒拂衣起昂即趋出觧官】　遇石不践呼酒犯名【山堂肆考宋徐积以父名石平生不用石器遇石则避不践　世说晋桓灵寳呼人】
　　【温酒道其父名既而曰英雄正自麤踈】
　　讳四
　　増讳君【左传鲁大夫申繻曰晋以僖侯废司徒宋以武公废司空先君献武废二山注僖侯名司徒武公名司空二山具敖献公名具武公名敖】　讳父【司马迁报任少卿书同子骖乗盖指赵谭与父同讳故曰同子】　不讳君名【肆考三国志犹不讳其君名如功以权成是真斥吴主之名也】　请长吏讳【又曰晋王述为扬州刺史初至郡主簿请讳报曰亡祖先君名播海内逺近所知内讳不出门余无所讳】　不犯人名【孔帖栁冲传晋太元中贾弼譔姓氏簿状十八州百十六郡合七百一十二篇甄别士庶无所遗宋王宏刘湛好其书每日对千人不犯一人讳又梁武帝诏王僧孺改百家谱合二百七十二卷蔵在秘阁王宏好其书日对千客不犯一人讳】　益羮犯名【肆考宋殷淳字子孚与何朂共食莼羮孚羮尽朂曰益殷莼羮朂司空无忌子也淳徐辍筯曰何无忌惮】　改门【南史宋明帝名鸾追封靖世子凤始安靖王改华林凤荘门为望贤门太极东堂画凤鸟题为神鸟而改鸾鸟为神雀】避犯友名【顔氏家训都一士人讳审者而与沈氏交沈与其书止书名不书姓】　避太子讳【肆考唐宪宗方为太子王绍避讳改名时议者以为谄李藩曰自古故事由不议礼之人败之不可复正于绍何诛】　不讳父名【侯鲭録王立之云老杜家讳闲而杜诗中有翩翩戯蝶过闲幔之句】改为崇【五代史郭崇韬父讳宏宰相豆卢革等皆謟事之因他事奏改文馆为崇文馆】讳官枉法【青箱杂记宋杜衍尝言父母之讳在我而已他人何与焉故公帅并州时门吏请家】
　　【讳衍曰下官无所讳但讳取枉法】　讳吏有【翰府名谈包拯尹京兆府请家讳拯暝目曰吾无所讳惟讳吏有枉法者】　不讳字【朱子语録或问子思称夫子为仲尼先生曰古人未尝讳其字程先生曰予年十四周茂叔伊川亦尝呼明道表徳又顔氏家训孔子弟子记事书皆称仲尼吕后防时尝字髙祖字季至汉袁钟字其叔曰丝王丹与侯霸子语称霸为君房江南至今不讳字也】　不讳名【语録唐人尚不讳名故杜诗云白也诗无敌李诗曰饭颗山头逢杜甫】　改准为货【石林燕语京师旧有平准务自汉以来有是名蔡鲁公以其父名准改为平货务】
　　讳五
　　増唐韩愈讳辨曰愈与李贺书劝贺举进士有与贺争名者毁之曰贺父名晋肃贺不举进士为是劝之举者为非愈曰律云二名不偏讳谓若言徴不称在言在不称徴也律云不讳嫌名谓若禹与雨丘与蓲之也今贺父名晋肃贺举进士为犯二名律乎为犯嫌名律乎父名晋肃子不得举进士若父名仁子不得为人乎夫讳始于何时作法制以教天下者非周公孔子欤周公作诗不讳孔子不偏讳二名春秋不讥不讳嫌名康王钊之孙实为昭王曽参之父晳曽子不讳昔周之时有骐期汉之时有杜度此其子宜如何讳将讳其嫌遂讳其姓乎将不讳其嫌者乎汉讳武帝名彻为通不闻又讳车辙之辙为某字也讳吕氏名雉为野鸡不闻又讳治天下之治为某字也今上章及奏未闻讳浒势秉机也惟宦官宫妾乃不敢言谕及机以为触犯士君子言语行事宜何所法守也今考之于经质之于律稽之以国家之典贺举进士为可耶为不可耶　宋朱晦庵论讳曰周人以讳事神然雝诗与噫嘻诗皆不为文武讳特不敢指曰文王昌武王发若泛用二字则不讳如穆王名满其后有王孙满襄王名郑诸侯亦有卫侯郑虽曰鲁以献武废二山是特当时为尊者讳故改具敖之名而承袭不易厥后又有公孙敖亦足以见泛而言之未尝讳也
　　闺情一
　　原诗曰自伯之东首如飞蓬岂无膏沐谁适为容　又曰角枕粲兮锦衾烂兮予美亡此谁与独旦　又曰我徂东山慆慆不归我来自东零雨其蒙鹳鸣于垤妇叹于室　又曰终朝采緑不盈一掬予髪曲局薄言归沐终朝采蓝不盈一襜五日为期六日不詹　又曰静女其姝俟我于城隅爱而不见搔首踟蹰　又曰燕尔新防如兄如弟　又曰未见君子忧心忡忡亦既见止亦既觏止我心则降　又曰未见君子忧心惙惙亦既见止亦既觏止我心则恱
　　闺情二
　　原诗序曰采緑刺怨旷也幽王之时多怨旷者　左传晋叔向曰昔贾大夫恶娶妻而羙三年不言不笑御以如臯射雉获之其妻始笑而言　又晋文公谓季隗曰待我二十五年不来而后嫁季隗曰我二十五年矣又如是而嫁则就木焉　汉书曰张敞为妇画眉帝知问之敞曰闺房之内夫妇之私有过此者　又曰李夫人得幸武帝而卒上怜闵焉圗画其像于甘泉宫初李夫人病笃上自临之夫人蒙被谢曰妾久寝病形貌毁壊不可以见帝上曰夫人病亦甚殆将不起一见我属托兄弟岂不快哉夫人曰尊官在帝不在一见上复言欲必见之夫人遂转向歔欷而不复言上不恱而起夫人姊妹让之曰独不可一见上嘱托兄弟耶夫人曰不见帝者乃欲以深托兄弟也夫以色事人者色衰则爱弛上所恋恋念我以平生容貌也今见我毁壊顔色非故必畏恶吐弃我尚肯复思録其兄弟哉　世说曰王浑妻钟夫人每尝卿浑浑曰讵可尔妻曰怜卿爱卿是以卿卿我不卿卿谁复卿卿　又曰荀奉倩妻曹氏有艳色妻尝病热奉倩乃出中庭取冷还以身熨之妻亡人吊不哭而神伤无几奉倩亦卒　又曰孙楚妻亡至祥仍为诗以悼之王武子见其文曰未知文生于情情生于文见此使人増伉俪之重　风俗通曰有张伯偕仲偕兄弟形貌絶相类仲偕妻新妆竟忽见伯偕乃戏问曰今日妆饰好否伯偕应之曰我伯偕也妻乃趋避之须又见伯偕犹以为仲偕告云向大错误伯偕曰我故伯偕也
　　闺情三
　　原牵衣　敛枕【魏文帝诗将适千里道妻子牵衣袂礼夫不在敛枕箧簟席襡器而蔵之襡徒谷反】　攀李　树萱【攀桃李兮不忍别　诗曰焉得萱草言树之背愿言思伯使我心痗】作　化石【古诗妾作浊水　望夫不归身化石于山之上】　织廻文
　　守空牀【窦滔妻织锦文以寄滔　古诗空牀难独守】
　　闺情四
　　原诗古诗曰青青河畔草郁郁园中栁盈盈楼上女皎皎当窗牖娥娥红粉妆纎纎出素手昔为娼家女今为荡子妇荡子行不归空牀难独守　又曰兰若生春阳涉冬犹盛滋愿言追昔爱情款感四时美人在云端天路隔无期　魏曹植诗曰衣出中闺逍遥歩两楹闲房何寂緑草被堦庭空穴自生风百鸟翩南征春思安可忘忧戚与君并佳人在逺道妾身单且防欢防难再遇芝兰不重荣人皆弃旧爱君岂若平生寄松为女萝依水如浮萍赍身奉衿带朝夕不堕倾傥终顾盼恩永副我中情　又曰明月照髙楼流光正徘徊上有愁思妇悲叹有余哀借问叹者谁云是荡子妻君行逾十年孤妾常独栖君若清路尘妾若浊水泥浮沈各异防合何时谐愿为西南风长逝入君懐君懐良不开妾心将何依　又徐干室思诗曰人靡不有初想君能终之别来歴年嵗旧恩何可期重新而忘故君子所尤讥寄身虽在逺岂忘君须既厚不为薄想君时见思晋陆机拟青青河畔草诗曰靡靡江蓠草熠熠生河侧皎皎彼姝女婀娜当轩织粲粲娇容姿灼灼羙顔色良人游不归偏栖独只翼空房来悲风中夜起叹息　又拟兰若生春阳诗曰嘉树生朝阳凝想封其条执心守时信嵗寒终不凋美人何其旷的的在云霄　张华情诗曰北方有佳人端坐鼓鸣琴终晨抚管弦日久不成音忧来结不解我思存所钦　又曰君居北海阳妾在江南隂緜邈极修途山川阻且深承欢注隆爱结分投所钦衔恩守笃义万里托微心　又诗曰游目四野外逍遥独延伫兰蕙縁清渠繁华防緑渚佳人不在兹取之欲谁与巢居知寒风穴处知隂雨不曽逺别离安知慕俦侣　梁简文帝春宵诗曰花树含春藂罗帐夜长空风声随篠韵月色与池同防牋徒自擘无信徃云中又晓思诗曰晨禽争学啭朝花乱欲开炉烟入斗帐
　　屏风隐镜台红妆几尽泪荡子何时来　又冬晓诗曰冬朝日照梁含怨下前牀帷褰竹叶带镜转菱花光防是无人见何用早红妆　又秋闺夜思诗曰非闗长信别讵是良人征九重忽不见万恨满心生夕门掩鱼钥宵牀悲画屏回月临堦度吟虫绕砌鸣初霜陨细叶秋风吹乱萤故妆犹累日新衣制未成欲知妾不寐城外捣砧声　又倡楼怨节诗曰朝日斜来照户春鸟争飞出林片光片影皆丽一声一啭煎心上林纷纷花落淇水漠漠苔浮年驰莭流易尽何为忍意含羞　又春别诗曰别观蒲萄带寔垂江南豆防生连枝无情无意又如此有心有意徒别离　又诗曰可怜淮水去来潮春隄杨栁覆河桥涙痕未燥讵终朝行闻玉佩已相要又诗曰桃红李白若朝妆羞持憔悴比新芳不惜暂住君前死愁无西国更生香　又元帝寒闺诗曰乌鹊夜南飞良人行未归池水浮明月寒风送捣衣愿织文锦因君寄武威　又闺怨诗曰荡子从游宦思妾守房栊尘镜朝朝掩寒牀夜夜空若非有欢恱何事久西东知人相望否涙尽梦啼中　又别诗曰昆明夜月光如练上林朝花色如霰花朝月夜动春心谁忍相思今不见　又曰试防机上蛟龙锦还瞻庭里合欢枝映日通风影珠幔飘花拂叶度金池不闻离人当重合唯悲合罢防成离　又曰门前杨栁乱如丝直置佳人不自持适言新作裂纨诗谁悟今成织素辞　又曰日暮徙倚渭桥西正见流月与云齐若使月光无近逺应照离人今暝啼　又曰别罢花枝不共攀别后书信不相闗欲覔行人寄消息依常潮水暝应还　又曰三月桃花合面脂五月新油好煎泽莫复临时不寄人漫道江中无估客　武陵王萧纪夜梦诗曰昨夜梦君归贱妾下鸣机极知意气薄不着去时衣故言如梦里赖得雁书飞范云拟古诗曰自君之出矣罗帐咽秋风思君如蔓
　　草连延不可穷　王僧孺为人伤近而不见诗曰嬴女凤凰楼汉姬柏梁殿讵胜仙将死音容犹可见独我一心人同乡不异县异县不成隔同乡更脉脉脉脉如牛女幽幽寄一语　萧子显春别诗曰翻鸎度燕双比翼杨栁千条共一色但防陌上携手归谁能对此空中忆又曰幽宫积草自芳菲黄鸟着树情相依争风竞日
　　常闻响重花叠叶不通飞当知此时动妾思慙使罗袂拂君衣　又曰衔悲涕别心知桃花李花任风吹本知人心不似树何意人别似花离　刘缓闺怨诗曰别后春池异荷尽欲生氷箱中剪刀冷台上面脂凝纎腰转无力寒衣恐不胜　又秋闺诗曰楼上起秋风絶望秋闺中烛溜花行满香然奁欲空徒交两行泪俱浮妆上红　吴均闺怨诗曰胡笳屡凄断征蓬未肯还妾坐江之介君戍小长安相去三千里参差书信难四时无人见谁复重罗纨　又曰春草可结妾心正断絶緑愁中改红顔啼里灭非独泪如珠亦见珠如血愿为飞鹄镜翩翩照离别　又古意诗曰贱妾思不堪采桑渭城南带减连枝绣髪乱凤凰□花舞依长薄鵞飞爱緑潭无由报君信流涕向春蚕　庾肩吾春宵诗曰征人别来久年芳复临牖烛下夜缝衣春寒偏着手愿及归飞雁因书向髙栁　又冬晓诗曰邻鸡声已愁人竟不眠月光侵曙后霜明落晓前萦鬟起照镜谁忍插花钿　刘孝绰春宵诗曰春宵犹自长春心非一伤月带园楼影风飘花树香谁能对双燕暝暝守空牀　又冬晓诗曰冬晓风正寒偏念客衣单临妆罢黛含泪剪绫纨寄语龙城下讵知书信难　又古意诗曰燕赵多佳丽白日照红妆荡子十年别罗衣双带长春楼怨难守玉堦悲自伤对此归飞燕衔绕曲房差池入绮幕上下傍雕梁故居犹可念故人安可忘徒然顾枕席谁与同衣裳空使兰膏夜烱烱对繁霜　何逊闺怨诗曰晓河没髙栋斜月半空庭窗中度落叶外隔飞萤含情下翠帐掩涕闭金屏昔期今未反春草寒复青思君无转易何异北辰星　又咏倡妇诗曰暧暧髙楼暮华烛帐前明罗帷雀钗影寳瑟凤雏声夜花枝上发新月雾中生谁念当窗牖相望独盈盈　刘孝仪闺怨诗曰本无金屋宠长作玉阶悲一乖西北丽宁复城南期永巷愁无歇应门闭有时空劳织素巧徒为团扇词匡牀终不共何由横自私　刘孝威冬晓诗曰妾家邉洛城惯识晓钟声钟声犹未尽汉使报应行天寒砚水冻心悲诗不成　刘孝先春宵诗曰夜楼明月露下百花鲜情多意不设啼罢未归眠炖煌定若逺一信动经年　又冬晓诗曰晨霞影翠帷思妇织霜丝经寒牵杼涩钏冷调梭迟乍废倡楼粉贪赴逺人期　王筠闺情诗曰月出宵将半星流晓未央空闺易成响虚室自生光娇羞恱人梦犹言君在傍　又向晓闺情诗曰北斗行欲没东方稍已晞晨鸡初下栖晓露上霑衣衾裯徒有设信誓果相违讵忍开朝镜羞恨掩空扉　又春游诗曰丛兰已飞蝶杨栁半蔵鸦物色相煎荡防步出东家既同翡翠翼复如桃李花欲以千金笑君流水车陆罩诗曰自怜断带日偏恨兮钗时留歩惜余影含
　　意结愁眉徒知今异昔空使怨成思欲以别离意独向蘼芜悲　鲍泉寒闺诗曰行人消息断空闺静复寒风急朝机燥镜暗晚妆难从来腰自小衣带就中寛　邓铿闺怨诗曰暂别犹添恨何忍别经时丛桂频销叶庭树几攀枝君言妾貌改妾畏君心移终须一相见并得两心知　又月夜闺中诗曰闺中日已暮楼上月初华树隂縁砌上窗影面牀斜开屏为宻画卷帐照垂花谁能当此夕独处倡家　萧子晖春宵诗曰夜夜妾偏栖百花含露低虫声绕春岸月色思空闺倩语长安驿辛苦寄辽西　又冬晓诗曰歩□光欲通曙鸟向西东烛灭传余气帷香开晓风繁花无处尽还销寒镜中刘邈秋闺诗曰萤飞绮窗外妾思霍将军灯前量兽锦檐下织花纹坠露如轻雨长河似薄云秋还百种事衣成不暇薫　萧子云春思诗曰春风荡罗帐余花落镜奁池荷正卷叶庭栁复垂檐竹柏君自改团扇妾方嫌讵能怜故素终为泣新缣　何思澄古意诗曰故交不可忘犹如兰桂芳新知虽可恱不异茱茰香妾有凤皇曲非无陌上桑荐君君不御抱瑟自悲凉　朱越赋得荡子行未归诗曰坐楼愁出望息意不思春无奈园中栁寒时已报人捉梳羞理挑朱懒向唇何当上路晚风吹还骑尘　陈隂铿南征闺怨诗曰湘水旧言深征客理难寻独愁无处道长宵不自禁逢人憎解佩从来懒聴音唯当有夜鹊南飞似妾心　又秋闺怨诗曰独眠虽已惯秋来只自愁火笼恒暖脚行障镇牀头眉含黛俱敛啼将粉共流谁能无限别唯守一空楼　李爽山家闺怨诗曰山中多早梅荆扉逹曙开竹巾君自折荷衣谁为裁行云无处所人住在阳台　张正见山家闺怨诗曰王孙春好游云不胜愁离鸿暂罢曲别路已经秋山中桂花晚勿为俗人留　又赋得佳期竟不归诗曰良人万里向河源倡妇三秋思栁园路逺寄诗空织锦宵长梦反欲惊魂飞蛾屡绕帷前烛衰草还侵阶上玉衔啼拂镜不成妆促柱繁弦还乱曲时忿年移竟不归偏憎寒急夜缝衣流萤映月明空帐疎月从风入断机自对孤鸾向影絶终无一雁带书飞　江总赋得空闺怨诗曰荡妻怨独守卢姬伤独居瑟上调弦落机中织素余自羞泪无燥翻觉梦成虚复嗟长信閤寂寂徃来疎　又为姬人怨服散诗曰天寒海水惯相知空牀明月不相宜庭中芳桂憔悴叶井上疎桐零落枝寒灯作花羞夜短霜雁多情恒结伴非为陇水望秦川直置思君肠自断薄命夫壻好神仙逆愁髙飞向紫烟金丹欲成犹百链玉酒新熟几千年妾家邯郸好轻薄特忿仙童一丸药自悲行处緑苔生何悟啼多红粉落莫轻小妇狎春风罗袜也得歩河宫云车欲驾应相代羽衣未去幸须同不学萧史还楼上防逐姮娥戯月中又闺怨诗曰寂寂青楼大道邉纷纷白雪绮窗前池
　　上鸳鸯不独自帐中苏合还空然屏风有意障明月灯火无情照独眠辽西水涷春风少蓟北鸿来路几千愿君闗山及早度念妾桃李片时妍　又曰蜘蛛作丝满帐中芳草结叶当行路红脸一生啼黄鸟飞飞有时度故人虽故昔经新新人虽新复应故　増唐沈佺期古意诗曰卢家少妇郁金堂海燕双栖玳瑁梁九月寒砧催木叶十年征戍忆辽阳白狼河北音书断元菟城南秋夜长谁为含愁独不见更敎明月照流黄　刘廷芝捣衣篇曰秋天瑟瑟夜漫漫夜白风清玉露漙燕山游子衣裳薄秦地佳人闺閤寒欲向楼中萦楚练还来机上裂齐纨揽红袖兮愁徙倚盼青砧兮怅盘桓盘桓徙倚夜已久萤火双飞入牖西北风来吹细腰东南月上浮纎手此时秋月可怜明此时秋风别有情君看月下参差影为聴莎间断续声绛河转兮青云晓飞鸟鸣兮行人少攅眉缉缕思纷纷对影穿针魂悄悄闻道还家未有期谁怜登陇不胜悲梦见形容亦旧日为许裁缝改昔时缄书逺寄交河曲须及明年春草緑莫言衣上有斑斑只为思君泪相续　又晚春诗曰佳人眠洞房囘首见垂杨寒尽鸳鸯被春生玳瑁牀庭隂幕青蔼影散红芳寄语同心伴迎春且薄妆　郭振子夜春歌曰陌头杨栁枝已被春风吹妾心正断絶君懐那得知　张九龄赋得自君之出矣诗曰自君之出矣不复理残机思君如满月夜夜减清辉　金昌绪春怨诗曰打起黄莺儿莫敎枝上啼啼时惊妾梦不得到辽西　王维早春行诗曰紫梅发初遍黄鸟歌犹涩谁家折杨女防春如不及爱水看妆坐羞人映花立香畏风吹散衣愁露霑湿玉闺青门里日落香车入游衍益相思含啼向防帷忆君常入梦归晚更生疑不及红襟燕双栖緑草时　又羽林骑闺人诗曰秋月临髙城城中管弦思离人堂上愁稚子堦前戯出门复映户望望青丝骑行人过欲尽狂夫终不至左右寂无言相防共垂涙　又闺人赠逺诗曰啼莺緑树深语燕雕梁晚不省出门行沙塲知近逺　又晚春闺思诗曰新妆可怜色落日卷罗帷鑪气清珍簟墙隂上玉墀春虫飞网户暮雀隐花枝向晚多愁思闲窗桃李时　王諲闺情诗曰日暮裁缝歇深嫌气力防才能收箧笥懒起下帘帷怨坐空然烛愁眠不解衣昨来频梦见夫壻莫应知　王昌龄闺怨诗曰闺中少妇不知愁春日凝妆上翠楼忽见陌头杨栁色悔敎夫壻觅封侯　崔国辅古意诗曰红荷楚水曲彪炳烁晨霞未得两囘摘秋风吹却花时芳不待妾玉佩无处夸悔不盛年时嫁与青楼家　李白春思诗曰燕草如碧丝秦桑低緑枝当君懐归日是妾断肠时春风不相识何事入罗帷　又望夫山诗曰颙望临碧空怨情感离别江草不知愁岩花但争发云山万重隔音信千里絶春去秋复来相思几时歇　又乌夜啼诗曰黄云城边乌欲栖归飞哑哑枝上啼机中织锦秦川女碧纱如烟隔窗语停梭怅然忆逺人独宿空房泪如雨　又怨情诗曰美人卷珠帘深坐嚬蛾眉但见泪痕湿不知心恨谁　杜甫捣衣诗曰亦知戍不返秋至拭清砧已近苦寒月况经长别心寜辞捣衣倦一寄塞垣深用尽闺中力君聴空外音　薛维翰古歌曰美人闭红烛独坐裁新锦频放剪刀声夜寒知未寝又春女怨诗曰白玉堂前一树梅今朝忽见数花开
　　儿家门户重重闭春色因何入得来　又怨歌曰百尺珠楼临狭斜新妆能唱美人车皆言贱妾红顔好要自狂夫不忆家　朱琳开缄怨诗曰夫壻邉庭久幽闺恨几重玉琴知别日金镜识愁容懒寄云中服慵开海上封年年得衣惯且试莫裁缝　韦应物拟闺人诗曰黄鸟何闗闗幽兰亦靡靡此时深闺妇日照纱窗里姢姢双青蛾微微启玉齿自惜桃李年误身游侠子无事久离别不知今生死　张仲素秋闺怨诗曰碧窗斜月蔼深辉愁聴寒螀泪湿衣梦里分明见闗塞不知何路向金微　孟郊古怨诗曰试妾与君泪两处滴池水看取芙蓉花今年为谁死　李廓鸡鸣曲曰星稀月没入五更胶胶角角鸡初鸣征人牵马出门立辞妾欲向安西行再鸣引颈檐头下月中角声催上马才分地色第三鸣旌斾红尘已出城妇人上城乱招手夫壻不闻遥哭声长恨鸡鸣别时苦不遣鸡栖近窗户　朱绛春女怨诗曰独坐纱窗刺绣迟紫荆花下啭黄鹂欲知无限伤春意尽在停针不语时　王驾古意诗曰夫戍萧闗妾在吴西风吹妾妾忧夫一行书信千行泪寒到君邉衣到无　施肩吾望夫词曰手爇寒灯向影频文机上暗生尘自家夫壻无消息却恨桥头卖卜人　杜牧闺情诗曰姢姢却月眉新学鸦飞暗砌匀檀粉晴窗画夹衣袖红垂寂寞眉黛敛依稀还向长陵去今宵归不归　又偶题诗曰有恨秋来极无端别后知夜防终耿耿明发竟迟迟信己凭鸿去归唯与燕期只应明月见千里两相思　又春思诗曰岂君心的的嗟我泪防防绵羽啼来久锦鳞书未兽炉凝冷艶罗幕蔽晴烟自是求佳梦何须讶昼眠　又秋日偶题诗曰荷花兼栁叶彼此不胜秋玉露滴初泣金风吹更愁緑眉甘弃坠红脸恨飘流叹息是游子少年还白头　又秋梦诗曰寒空动髙吹月色满清砧残梦夜魂断羙人边思深孤鸿秋出塞一叶暗辞林又寄征衣去迢迢天外心　又闺情诗曰梧桐叶落雁初归迢逓无因寄逺衣月照石泉金防冷凤酣箫管玉声微佳人力杵秋风外荡子征夣寐稀遥望戍楼天欲晓满城咚鼓白云飞　又秋感诗曰金风万里思何尽玉树一窗秋影寒独掩柴门明月下泪流香袂倚栏干　又秋夕诗曰银烛秋光冷画屏轻罗小扇扑流萤天阶夜色凉如水卧防牵牛织女星　李商隐夜意诗曰帘垂幕半卷枕冷被仍香如何为相忆魂梦过潇湘　又闺情诗曰红露花房白脾黄蜂紫蝶两参差春窗一觉风流梦却是同衾不得知　刘威闺情诗曰山上有山归不得湘江暮雨鹧鸪飞蘼芜亦是王孙草莫送春香入客衣　马戴春思诗曰初日照杨栁玉楼含翠隂啼春独鸟思望逺佳人心幽怨贮瑶瑟韶光凝碧林所思曽不见芳草意空深李频春闺怨诗曰红妆女儿窗下羞画眉夫壻陇西头自怨愁容长照镜悔敎征戍觅封侯　曹邺长相思诗曰剪妾身上巾赠郎伤妾神郎车不暂停妾貌宁长春青天无停云沧海无停津遣妾空牀梦夜夜随车轮刘驾寄逺诗曰雪花岂结子徒满连理枝嫁与征人妻不得长相随去年君防行贱妾是新归别早见未熟入梦无定姿悄悄空闺中蛩声绕罗帷得书喜犹甚况复见君时　聂夷中起夜来诗曰念逺心如烧不觉中夜起桃花带露湿立在月明里　又杂怨诗曰良人昨日去明月又不圎别时各有泪零落青楼前　又曰生在绮罗下岂识渔阳道良人自戍来夜夜梦中到渔阳万里逺近于中门限中门逾有时渔阳常在眼　又曰君泪湿罗巾妾泪滴路尘罗巾今在手日得随妾身路尘如烟飞得上君车轮　于濆辽阳行诗曰辽阳在何处妾欲随君去义合齐死生本不夸机杼谁能守空闺虚问辽阳路　邵谒望行人诗曰登楼恐不髙及髙君已逺云行郎即行云归郎不返嗟为楼上人望望不相见若作辙中不放郎车转白日下西山望尽妾肠断罗邺春闺诗曰愁坐兰闺日过迟卷帘巢燕羡双飞管弦楼上春应在杨栁桥边人未归玉笛岂能留舞态金河犹自浣戎衣梨花满院东风急惆怅无言倚锦机又秋怨诗曰梦断南窗啼晓乌新霜昨夜下庭梧不知帘外如珪月还照邉城到晓无　髙骈闺怨诗曰人世悲欢不可知夫君初破黒山归如今又献征南防早晚催缝带号衣　陆蒙闺怨诗曰白袷行人又逺游日斜空上映花楼愁丝堕絮相逢着绊惹春风卒未休韩偓五更诗曰秋雨五更头桐竹鸣骚屑却似残春间断送花时莭空楼雁一声逺屏灯半灭绣被拥娇寒眉山正愁絶　又寄逺诗曰眉如半月云如鬟梧桐叶落敲井阑孤竹亭亭公署寒防霜凄凄客衣单想佳人兮云一端梦魂悠悠闗山难空牀展转懐悲□铜壶漏尽开金鸾　又青春诗曰眼意心期卒未休暗中终拟约秦楼光隂负我难相偶情绪牵人不自由遥夜定嫌香蔽膝闷时应防玉搔头樱桃花谢梨花发肠断青春两处愁　又闺情诗曰轻风滴砾动帘钩宿酒犹酣懒卸头但觉夜深花有露不知人静月当楼何郎烛暗谁能咏韩夀香销亦任偷敲折玉钗歌转咽一声声入两眉愁　又半睡诗曰擡照仍嫌痩更衣又怕寒宵分未归帐半睡待郎防　又春闺二首曰愿结交加梦因倾潋灔尊醒来情绪恶帘外正黄昏　氤氲帐里香薄薄睡时妆长吁解罗带怯见上空牀　又闺怨诗曰时光潜去暗凄凉嬾对菱花晕晚妆初拆秋千人寂寞后园青草任他长　苏极寄逺诗曰游子虽惜别一去何时见飞鸟犹恋巢万里亦何逺妾愿化为霜日日下河梁若能侵色先染薄情郎　又思妇吟曰秋风雁又归邉信一何早衣出门望落叶满长道一从秉箕箒十载孤懐抱可堪日日醉宠荣不说思君令人老　杜荀鹤春闺怨诗曰朝喜花艶春暮悲花委尘不悲花落早悲妾似花身　张佖春夕言懐诗曰风透疎月满庭倚防无事倍伤情烟垂栁带纎腰软露滴花房怨脸明愁逐野云销不尽情随春浪去难平幽窗谩结相思梦欲化西园蝶未成　李中春闺诗曰尘昏菱鉴懒修容双脸桃花落尽红玉塞梦归残烛在晓莺窗外啭梧桐【一】边无音信暗消魂茜袖香裙积泪痕海燕归来门半掩悠悠花落又黄昬【二】　钟菱春思诗曰沈沈楼影月当午冉冉风香花正开芳草迢迢满南陌王孙何处不归来　韦荘闺月诗曰明月照前除烟花蕙兰湿清风何处来白露寒蝉急羙人情易伤暗上红楼立欲言无处言但向姮娥泣　又闺怨诗曰戚戚彼何人明眸烱于月啼妆晓不干素面凝香雪良人去淄右镜破金簮折空蔵兰蕙心不忍琴中说　又春怨诗曰自有春愁自断魂不堪芳草思王孙落花寂寂黄昬雨深院无人独倚门　黄滔闺怨诗曰妾家五岭南君戍三城北雁来虽有书衡阳越不得别久情易料岂在窥翰墨塞上无烟花宁思妾顔色　崔道融春闺诗曰寒食月明雨落花香满佳人持锦字无雁寄辽西　又曰欲剪宜春字春寒入剪刀辽阳在何处莫忘寄征袍　刘兼春怨诗曰绣林红岸落花钿故去新来感自然絶塞杪春悲汉月长林深夜泣湘弦锦书雁断应难寄菱镜鸾孤貌可怜独倚画屏人不防梦魂才别戍楼邉　又征妇怨诗曰金闺寂寞罢妆台玉筯防干界粉腮花落掩闗春又暮月圎欹枕梦初鸾胶岂续愁肠断龙剑难挥别绪开曽寄锦书无限意塞鸿何事不归来　宋寇准江南春诗曰波渺渺栁依依孤村芳草逺斜日杏花飞江南春尽离肠断苹满汀洲又未归　钱惟演艶体诗曰绛缕初分麝气浓弦声不动意潜通圎蟾可见还归海媚蝶多惊欲御风纨扇寄情虽自洁玉壶盛泪祗凝红春窗亦有心知梦未到鸣钟已旋空　又曰香歇环沈无限猜春隂浓淡昼帘开有时盘马防犹嬾尽日投壶笑未蝶怨岂能重傅粉雉娇疑待更求媒啼妆不治金翘闇肠断温郎玉镜台　文同春闺诗曰枕蓆萦春意窗纱漏晚光蟏蛸伤逺别鶗鵙感流芳妆匣蒸残粉熏炉试旧香洞房灯烛外只有梦悠扬　髙九万春情诗曰天涯海角水云寛人在吴头楚尾间弹彻箜篌难寄恨海棠深院独凭栏　林景熙商妇吟曰良人沧海上孤帆渺何如十年音信隔安否不得知长忆相送处缺月随我归月缺有圎夜人去无囘期囘期倘终有白首宁怨迟寒蛩苦相吊青灯鉴孤帷妾身不出帏妾梦万里驰　裵说寄邉衣诗曰深闺乍冷开香箧玉筯微微湿红颊一阵霜风杀栁条浓烟半夜成黄叶重重白练明如雪独下闲阶转凄切秪知抱杵捣秋砧不觉髙楼已无月时闻寒雁声相唤纱窗只有灯相伴几剪罗纨又懒裁离肠恐逐金刀断细想仪形执牙尺囘刀剪破澄江色愁捻金针信手缝惆怅无人试寛窄时时举手匀残泪红牋漫有千行字书中不尽心中事一半殷勤托边使　贺铸妾春日诗曰独倚危防泪满小园春色懒追寻深思总是丁香结难展芭蕉一寸心　温婉寄逺诗曰小花静院东风起燕燕莺莺拂桃李斜倚红墙卜逺人楼外春山几千里　又谭意哥寄外诗曰潇湘江上探春囘消尽寒氷落尽梅愿得儿夫似春色一年一度一归来　陆放翁妾偶吟诗曰玉阶蟋蟀闹清夜金井梧桐辞故枝一枕凄凉眠不得呼灯起作感秋诗　邓氏寄衣诗曰欲寄寒衣上帝都连宵裁剪眼糢糊可怜寛窄无人试泪逐西风洒去途　朱淑真春词曰屈指清明数日期纷纷红紫竞芳菲池塘水暖鹣鹣并巷陌风轻燕燕飞栁带万条笼淑景游丝千尺舞晴晖人间何处无春色秪是西楼人未归　金刘祁征妇词曰青灯荧荧照空壁绮窗月上莎鸡泣良人塞北逺从军独妾深闺长太息忆初痴小嫁君时谓君早晚拥旌麾如何十载尚舆隶东屯西戍长奔驰秋风戎马临关路千里持矛闗上去公家事急将令严儿女私情那得顾恨妾不为金鞞靫在君腰下随风埃恨妾不为龙泉劒在君手内飞光焰慕君不得逐君行翠袖斑斓空血染君不见重瞳夙驾游九疑苍梧望断犹不归况经沙塲征战地千人同去几人囘君囘不囘俱未见妾心如石那可转　元元好问归舟怨诗曰渡头杨栁青复青闺中少妇动离情只从问得狂夫处夜夜梦到洛阳城城南吹橹声北雁鸣嘤嘤江流望不极相思春草生　宋无妾薄命词曰云母屏琢春氷薄鲛女织绡蝉翼轻比妾妾薄命比君君薄情红锦拭镜照胆明还疑妾貌非倾城倾城从来有人妬况复君心不如故故人心尚峯九疑新妾那能无故时补天天不髙填海海不深不食莲菂不知妾心　又无题诗曰妆浅颦深凭绮疏小郎新拜执金吾泣中言语分明怨裀上腰肢准拟扶翠履鸳寒慵鬬草红牙马暖罢樗蒲无人商畧心头事私向花前卜紫姑　成廷珪夜曲曰芙蓉楼前拜新月寳鸭防薫透银叶吴山楚水送逺游不管闺中照离别谁家玉钩飞上天一似连环旧时缺缺多圎少将奈何方寸愁肠万里结为郎白纻裁新衣又恐月圎郎未归　陈樵春日闺思诗曰白玉堂前双燕飞堂中思妇怨残晖臂环寄逺青芜合琼字题干白鹤归醉倚合欢惊叶暗愁寻豆蔲妬花肥窗间昨日同心锦染罢香丝不上机　丁鹤年采莲曲曰采莲复采莲下有孤鸳鸯秋花不结实夜夜守空房　又曰朝采并蒂莲暮绾同心结不学緑杨枝含嚬送离别　刘仁本戍妇吟曰夫君在邉戍妾身守孤帏徃徃备纫栉不如频寄衣衣到恐迟迟不到妾不知欲知衣到未明年鸿雁归　黄伯旸香奁曲曰下堦拜新月空庭夜如水相思隔千里未有团圎意　明刘基闺词曰戎马闗山隔空闺髪华将何寄消息江树总无花　又曰剔却灯花蕊教汚翠钿几囘虚报喜误妾不成眠　张宪房中思诗曰红象作小梳髻龙盘漆髪香捣守宫染透桃花骨白马不归来倚牀弄红拂桂隂緑团圎坐对玲珑月　陈秀民制衣词曰妾把春蚕丝动向寒窗织织成鸳鸯纹洗花染春色谁知裁剪时为郎三叹息郎身别已久长短今未识聊将梦中见彷佛试刀尺霜天万里途特寄泪沾臆愿郎衣着时细防针线迹　又秋闺诗曰华月初生夜髙楼独倚时天长人去逺秋半雁来迟寳瑟凄凉调银笺宛转词应知愁似海不解成丝　髙启春夜词曰杏烟湿秋千下银蜡光寒曲屏画数漏闲过每睡时月明防见堕游丝欲归自娉婷影风动玉钗花亦冷屋贮娇愁锁幔纱青丝嘶骑醉谁家管弦不动空台榭梦与乌衣语中夜　揭轨秋思诗曰绮窗红烛淡秋光凤帐流苏减夕香机杼隔花闲翠户辘轳临水涷银牀秋风紫塞书千里夜月清砧泪数行望断金鞍秋又杪芙蓉冷落玉池霜　孙蕡闺中闻子规诗曰交疏日射房栊晓碧树初闻子规鸟惊囘残梦了无欢惨切愁声破清悄独宿何曽下绣帷寜劳劝我不如归莺花烂熳江南道好向游人醉处啼　又秋闺诗曰凉夜萧萧处处过玉楼髙起逼天河西风痩尽梧桐叶添得西窗月影多　又曰夜漏沈沈似嵗长小鬟贪睡懒添香春风莫撼流苏帐待妾兮明梦一塲　胡俨逺将归诗曰去年与郎别杨栁飞白雪今年郎归杨栁緑依依闻郎买下湘渚日日门前望行旅行人过尽乳鸦啼徘徊日暮空延伫揽衣囘洞房对镜下新妆那知清漏短但爱明月光月光照席凉于水帐里灯花撒红蕊好事来不浪明日升堂报姑喜　于谦秋闺诗曰深闺夜胜年刀尺如冰冷缝纫不成眠辘轳响金井　袁宗晓寒诗曰秋江夜雨芙蓉老翡翠双飞下红蓼鲤鱼风起鸿雁悲彻骨清寒梦魂杳碧纱如烟隔啼鸟甲屏风香篆小阿侯白马不归来被冷鸳鸯洞房晓　夏寅春夜诗曰寳鸭烟消几缕香月移花影过长廊春情一种无聊赖自起烧灯照海棠　又刘溥相思曲曰相别谁知许久相思不道能深一夜五更妾梦千山万水郎心　萧韶药名闺情诗曰菟丝曾附女萝枝分手车前又几时羞折红花簪凤髻懒将青黛扫蛾眉丁香漫比愁肠结豆蔲常含别泪垂愿学云中双石燕庭乌头白竟何迟【一】天门冬日晓苍凉落叶愁惊满地黄清泪暗消红粉面凝尘闲锁鬰金裳石莲未嚼心先苦红豆相防恨更长镜里孤鸾甘遂死引年何用觅昌阳【二】钱逊闺思诗曰望断伤春眼湘懒上钩落花深院静鹦鹉对人愁　金诚闺情诗曰欲剪红霞作舞衣薄云凉雾共霏霏玉箫吹冷天邉月只待乗鸾子晋归　张泰春寒诗曰秋千索上颠风生侬家小院寒轻轻栁眼低徊晓凝碧花顔欲破春无情半卷珠罗袖薄芳尘妬绣窗间落安得巫山十二屏飞入瑶台防香幕　石珤长相思诗曰长相思长且深暮云湘水愁隂隂海棠庭院燕双语恼乱无人知妾心妾登池上楼泪滴池中水水声活活向东流妾泪将心千万里　又闺怨诗曰当年人对月共说两团圎如何人不见明月又今年　魏时敏闺思诗曰别后衡门镇不开年年春雨长莓苔东风似欲添离恨故引双双燕子来　又征妇怨诗曰闻说沙塲雪未干移师又欲向楼兰凭谁为借东风力吹转三邉地不寒　祝允明宫闺诗曰十五事君王三十色未接鹾篠空近羊蔫蘤不集蝶昔惭鸱夷泛今免呼韩挟夭夭东邻子看星诵桃叶涂黄断横云流红渍团靥金微几千里一夜去来叠　程诰春闺诗曰画楼红烛黄昬思妇啼春泪痕杨栁轻烟别院梨花细雨重门戴铣闺情诗曰春眠初起軃残妆倚倦雕防谩自伤
　　那得落花随水去为侬恨与刘郎　杨用修继室黄氏寄夫诗曰雁飞曽不到衡阳锦字何由寄永昌三春花栁妾薄命六诏风烟君断肠曰归曰归愁嵗暮其雨其雨怨朝阳相闻空有刀环约何日金鸡下夜郎　叶正甫妻镏氏诗曰不随织女渡银河每到秋来几度歌嵗嵗为君身上服丝丝是妾手中梭剪刀未动心先碎针线才缝泪已多长短只依元式様不知肥痩近如何原赋梁元帝荡妇秋思赋曰荡子之别十年倡妇之居自怜登楼一望惟见逺树含烟平原如此不知道路几千天与水兮相逼山与云兮共色山则苍苍入汉水则防防不测谁复堪见鸟飞悲鸣只翼秋何月而不清月何秋而不明况乃倡楼荡妇对此伤情于时露萎庭蕙霜封堦砌坐视带长转防腰细重以秋水文波秋云似罗日黯黯而将暮风骚骚而渡河妾怨回文之锦君思出塞之歌相思相望路逺如何飘而渐乱心懐愁而转叹愁萦翠眉敛啼多红粉漫已矣哉秋风起兮秋叶飞春花落兮春日晖春日迟迟犹可至客子行行终不归　又江淹倡妇自悲赋曰日自赵东来舞汉宫瑶席金陈桂枝娇春素璧翠楼明月徒秋歌声忽散倡人复愁君王更衣露色未晞侍青鸾以云徙夹丹辇以霞飞愿南山之无隟指夀陵以同归俄而緑衣坐奋白华卧进屑不怜抵金谁恡九重以闭髙门自芜青苔积兮银閤涩纲罗生兮玉梯虚度九冬而廓处经十秋而分居伤营魄之已尽畏松柏之无余去柏梁以掩袂出桂柱而敛眉视朱殿以再暮抚巅华而一疑　周庾信荡子赋曰荡子辛苦逐征行直守长城千里城陇水恒氷合关山唯明月况复空牀起怨倡妇生离纱窗独掩罗帐长垂新筝不弄长笛羞吹常年桂苑昔日兰闺罗敷总髪弄玉初笄新歌子夜旧舞前溪别后关情无复情奁前明镜不须明合欢无信寄廻文织未成游尘满牀不用拂细草横阶随意生前日汉使着章台闻道夫壻定应廻手巾还欲燥愁眉即剰开逆想行人至迎前含笑来







　　御定渊鉴函卷二百六十三
</div>
    <div class="pagination">
<a href="御定渊鉴类函_page190.html">上一页</a><span>...</span><a href="御定渊鉴类函_page186.html">186</a><a href="御定渊鉴类函_page187.html">187</a><a href="御定渊鉴类函_page188.html">188</a><a href="御定渊鉴类函_page189.html">189</a><a href="御定渊鉴类函_page190.html">190</a><span class="current-page">191</span><a href="御定渊鉴类函_page192.html">192</a><a href="御定渊鉴类函_page193.html">193</a><a href="御定渊鉴类函_page194.html">194</a><a href="御定渊鉴类函_page195.html">195</a><a href="御定渊鉴类函_page196.html">196</a><span>...</span><a href="御定渊鉴类函_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
