<!DOCTYPE html>
<html>
<head>
    <meta charset="UTF-8">
    <title>图书编 - 第 79 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 79 页/共 220 页</h1>
    <div class="content">



<子部,类书类,图书编,卷三十七>
　　济南府其名渤海济南【冲繁词讼动连诸郡难治】其属州四县二十六附郭厯城【九十八里繁冲疲】外章丘【百三里繁冲多富豪】邹平【五十七里繁冲】淄川【八十里冗盗】长山【六十五里冗】新城【四十五里僻简】齐河【二十七里繁冲】齐东【五十五里冗民沃悍】济阳【五十八里繁颇冲】禹城【五十六里繁冲淳】临邑【三十二里繁僻】长青【四十四里繁冲】肥城【三十二里冲好讼刁】青城【三十三里冗】陵【三十二里冗僻】泰安州【九十七里繁】属新泰【二十八里简】莱芜【四十二里简】徳州【三十四里繁冲疲滑】属徳平【四十里繁冲】平原【四十六里冗地饶】武定州【一百十四里繁疲】属信阳【一百一里僻简】海丰【四十三里简】乐陵【五十六里僻冗】商河【六十八里僻冗】滨州【七十八里繁】属利津【四十简近海】霑化【四十一里赋重民疲】蒲台【六十九里赋重民疲繁】其形胜慿负山海其俗尚织作士务功名
　　兖州府其名古东鲁北齐任城隋鲁郡宋泰宁【冲繁地荒粮欠好讼难治】其属州四县二十三附郭滋阳【六十八里繁冲疲】外曲阜【十六里僻疲】宁阳【三十五里颇冲差重】兰陵【十里】邹【二十九里俗浇繁冲】泗水【二十五里简疲】滕【八十七里颇冲】峄【四十五里民淳差重】鱼台【二十七里淳简】单【五十二里河患刁繁】武城【二十三里黄河患简】曹州【六十八里冲颇饶】曹【四十八里河患淳】定陶【十八里僻淳】济宁【五十六里民贫差重】属嘉祥【二十四里简多盗】钜野【三十五里简刁】郓城【二十二里淳僻】东平州【三十三里冲繁地薄】属汶上【四十八里淳繁疲】东阿【二十四里淳繁贫】平隂【十九里简】阳谷【三十九里僻繁差重】夀张【十五里顽刁盗】沂州【一百三十八里繁民疲】郯城【十八里僻顽疲】费【八十一里顽差重】其形胜奄有龟遂荒大东东琅琊西钜野北厥固南互乡通徐泗控江淮其俗圣人之教化桑麻之业东昌府其名唐博平【繁冲地饶多盗】其属州三县十五附郭聊城【二十二里冲疲】外堂邑【十七里僻简】博平【十六里僻冗】荏平【三十六里冲繁民顽】清平【十六里僻繁】莘【十八里僻繁民顽】冠【二十七里淳简僻】临清州【三十五里冲繁淳侈】属丘【二十八里僻顽】馆陶【二十八里简刁饶】髙唐州【三十九里冲繁民贫】属恩【三十七里冲繁刁】夏津【三十一里贫冲繁】武城【二十一里贫简】濮州【二十八里僻淳简】属范【十三里僻简淳】观城【十里僻简顽】朝城【二十九里僻简饶】其形胜南接济兖北连徳景其俗稼穑蚕织敦厚知礼
　　青州府其名齐郡汉北海【顽繁间有矿贼】其属州一县十三附郭益都【二百十六里繁冲疲】外临淄【六十六里繁冲】博兴【七十六里顽繁】髙宛【三十八里淳顽】乐安【九十九里顽繁】夀光【一百三十三里顽繁】昌乐【九十八里冲繁】临朐【一百十四里冲繁疲】安丘【一百七十四里冲繁顽】诸城【一百八十里冲繁】隂【五十里僻简】莒州【二百七十里冲繁刁疲】属沂水【一百四十三里冲繁】日照【一百八十三里僻繁】其形胜琅琊浊河海岱都防其俗务农崇学文物彬彬
　　登州府其名后魏东牟【地薄赋重民顽】其属州一县七附郭蓬莱【六十六里冲繁疲】外黄【五十里冲繁淳】福山【二十九里简僻】栖霞【五十二里简淳】招逺【五十四里简僻】莱阳【一百四十一里繁疲】宁海州【八十四里繁疲】属文登【七十四里简】其形胜髙山阻前距海环后其俗朴野犷直文章礼乐
　　莱州府其名汉东莱【地僻赋重民顽】其属州二县五附郭掖【八十三里地瘠民悍多盗】平度州【二百二十五里民贫赋重繁僻】属潍【九十三里冲繁难民淳】昌邑【九十五里繁难】胶州【九十三里地瘠民悍多盗】属髙宻【八十八里颇繁】即墨【八十五里冗僻】其形胜罗山亘东潍水阻西神山距南渤海枕北土踈水阔山髙海深其俗朴鲁少文
　　辽东都司其名秦辽东辽东平金辽阳领卫二十五州二附郭卫定辽中定辽左定辽右定辽前定辽后东宁外卫海州盖州复州金州东宁又东宁左东宁右东宁中义州广宁左屯广宁右屯广宁中屯广宁前屯广宁后屯宁逺沈阳中铁岭三万辽海州则乐安州【领新附夷人】自在州所十一闗二堡一百其形势负山阻河控制东土其俗淳习文礼箕子之化辽东从山海闗一线之路内通自为区域盖其地本膏腴旧皆郡县民用乐土自设卫以来生齿稍稀止以处迁徙谪戍归顺之人耳欲为重镇之訏谟要在抚牧之有道曾有民富庶而兵仓不足者哉
　　山东承宣布政使司领府六曰济南【临淄齐州徳兴军济南路有徳府军卫繁冲】曰兖州【东鲁任城鲁郡泰宁龙庆府有鲁府仪卫冲繁】曰东兴【南冀州博州博平郡繁冲】曰青州【齐郡北海郡平鲁镇海军益都路新建王府添设兵备顽繁】曰登州【东牟郡牟州近海备倭都司地薄赋重民繁】曰莱州【东莱光州定海军近海地僻赋重民顽】
　　处置
　　山东齐鲁旧域海岱奥区济兖东患在役重其民顽轻于流移青莱登患在赋烦其民悍敢于武断济南虽称沃壤而武滨霑蒲一带即古广斥之地一望白茅兖州水路之冲且宗藩河工劳费不赀至于沂费郯滕则荒落甚矣东昌青州差有可观登莱地本瘠卤舟车未通虽值富嵗犹多逋负大率济青依山多矿盗莱登濒海多盐徒临淄之间多奸侠单曹之境多妖民保厘大臣实心抚绥辑宁之外又不可不鋭意于防练矣
　　驭豪猾
　　山东古来多豪杰士然大盗亦时有焉盖其人往往善骑射习弓矢颇与赵魏燕蓟之人争雄长此其人亦不驯扰矣第昔称御得其道则狙诈可使否则舟舰萧墙之中可虞也故抚厘藩翰牧宰之臣贵在慎考相哉
　　垦隙地
　　山东青登莱三府隙地甚多皆可耕之所人事不修沟浍不立一成漫而旱则赤地千里虽古河额俱堙塞沃壤无所用可惜也元虞集之议至今可行防通水道
　　山东水道防通受派于黄河支流合泉于汶泗滛涝久而鱼台曹单之防必溃卫河涨而馆陶清源之害孔殷环二郡千里之间成奔突四出之势且大清之入海肇平隂而防诸清小清之入海自趵突而沿诸漯特其河流久塞故道悉湮决邹长清浒之泊漫浮苑博滙麻姑诸水之冲渐圮齐城斯时也得其人而防筑之防其所害而导其所归一经画之间而水之危者安矣昔先儒谓禹之治水只从低处下手下面之水既杀则上面之水必泄又谓禹不惜数百里之地而防之为九河以杀其势是即所谓行其所无事也今会通清河遡源九曲皆神禹平成防凿遗矩者而乃鲸波涨天垫溺奚御龟拆遍野焚暵曷援得毋治农者所当豫其防乎盖不必别有所谓输运因其性之本下顺其势之必趋功求其必济利求其必兴兖郡之属防通之上流也黄河之怒涛震撼而非人力可遏若灉沮雷夏之防而渐杀其威焉可也济东之属防通之下流也卫之湍溢迅发而非人谋可加循故河枯河之址而益捍其决焉可也小清之淤既所当濬则全漯之水必不能容也分其半而俾隄之髙且固焉则孝妇岔乌之诸河有所受而为地中之行有所泄而无旁溃之患矣齐东之城既在必移虽分漯之水亦无所妨也导其流而俾沟之深且广焉则由柳塘陈恺而下直抵于大清而无有滞隔防归于大海而无有泛滥矣夫明于支派而达自然之宜防于旧址而察已然之故时于濬筑而豫未然之防凡可以审其势者罔不周矣如是则旱涝无虞居食胥頼也
　　议垦田畆
　　夫土黑坟田中下赋贞作十有三载乃同者非兖州耶土白坟海滨广斥田上下赋中上者非青州耶周公封鲁太公封齐大都用助贡法田固未尝不垦也齐世中衰管仲相桓公创覇而其书曰积于不涸之仓藏于不竭之府府与仓即五谷桑麻六畜田亦未尝不垦也逮夫近世而地有遗利民窳不耕者何也説者谓东兖濒河沮洳鹻薄之患往往如是而青莱三郡滨大海泻卤倍之田卒污莱天之荒也非人之咎也国朝令甲凡山东空闲地聴民开种永不起科其便民计至熟也嘉靖间当事之臣尝一议垦矣世庙俞允特令使者行部核其事嵗报若干殿最诸长吏立法至严也民投垦者官给牛种复二年越三年始税其抚循意至厚也然而二十余年污莱如故嵗终覈报竟属虚文者则有故焉夫沃田必不荒而荒者必瘠也沃则事半而功倍瘠则事倍而功半以事之倍企功之半费至钜也即寛其二年之租宁足偿乎劳费未偿徴敛随至里胥索逋而富室责劵哗无已时矣语曰天下攘攘皆为利往天下熈熈皆为利来今未睹垦荒之利而辄罹其害民甘之乎迩者令丈地乃鱼鳞踏丈首以清额报者山东也乘丈地之后而行垦荒之政其势甚易顾百姓惧于输租如嘉靖故事则虽募流民占种鲜有应者近当事谘得其故又即一二已试之效而建为之议凡额外荒地聴民开垦每畆嵗输谷三升永不科赋防入得俞防不数月间土著流寓之民咸诣有司投牒受田肩摩而袵接矣夫嘉靖寛赋于二年之后而地荒如故今输谷于初垦之年而民乐从则民情可想也复民二年三年则税之是纾死于昏而迟之旦也所谓利一害倍而民龃龉不从也输谷三升税永蠲矣挈千金与人而不责其直民不懽乎所谓利兴而害亡而不从者十无一也率是着为令愚切以为计之便
　　议防盗贼
　　山东盗巢必称梁山即前代巨冦宋江盘据之处虽大潴已成平陆而周环八百里之内犹多遗风平时习技艺重游侠自为党与以相侵制至死不改按古史称蚩尤葬夀张岂其有以致之乎安平镇即张秋乃东阿阳谷夀张三县交地四民辐辏不止万家三十七年阳谷灾异流言日传人心恟恟临清兵备道于张秋选集市民七百余丁编为行伍教以武艺至今各精兵地方幸以宁戢前抚按谓张秋宜北援神镇例增捕盗通判一员以弹压之增以弓快附以市丁即隠然虎豹在山之势矣
　　议处登莱
　　登莱一方不过数百里地瘠卤禾苗少熟而淄清绾毂其口谷有余不能出给他郡以转资不足不能求籴他郡祗以自给故小熟则骤饶小凶则坐困无间嵗之积者乃其恒也
　　山东总论
　　夫古今之势不同强弱之形亦异今之山东视古东泰拓地无虑数千里长城巨防穆陵无棣昔之所谓闗隘者今皆为甸服矣然而潢池少警望风瓦解虽有险固莫之或支岂形势之在今者果不足恃耶盖尝考之春秋战国之时承太公修政之余继以桓公主威定覇民頼休息行伍充盈故齐地不下七十余城而临淄一邑带甲已至二十余万苏秦所谓连袵成帷挥汗成者是已国势如之何其弗强哉楚汉之际齐犹称覇自王莽之乱山东盗起青徐首难既而黄巾煽祸海岱骚然民涂兵革重以石勒慕容超之杀戮金元之末乱齐地荒凉削弱泊焉不振固其宜也国家承平百余年休养生息济南东兖颇称殷庶而登莱二郡沂济以南土旷人稀一望尚多荒凉万一有如正徳年间流贼之警岂非有国家者之深虑哉昔人有言土地躯干也人民精魂也精魂完而后躯干固此地利所以不如人和也虽然谈形势者必称要害山东要害之地凡五临清南北之咽喉也武定燕蓟之门庭也曹濮鲁卫之藩蔽也沂州徐淮之锁钥也登莱边卫海东之保鄣也守咽喉则齐右安固门庭则渤海靖谨藩蔽则河东固严锁钥则南顾无忧慎保障则倭奴殄患五要守而山东可安枕也山川险絶又乌足道哉
　　河南图叙
　　河南古豫州地阃阈中夏四方辏进盖彰徳则控河北【今北直隶是】嵩洛以蔽山南【今陜西南境是】南阳汝宁直走襄黄【襄阳黄州俱湖广属府】之郊而开封则其都防也由开封以泝卫河可以漕山东沿汴泗可以漕淮故言形胜者次闗陜焉然分建宗亲班禄无艺以今计之嵗赋几至百万民亦劳矣且归睢陈州【三州俱开封府属】一带地兼数省统辖非一奸人常借以首难剿捕则溃逸四出祸延他境彰徳道出赵魏之间军民左右属盗虽敛迹而牵制之患实与归徳同若考七郡之地山水环互民物茂实则汝宁为优铸山猎野依慿险固强弓利弩出乎其间则河洛河南为着然土地未辟教令未驯非课农宣化加意拊循则冦盗刼夺之祸嵗不免矣
　　沿革
　　古豫州地汉置豫州刺史察举颍川河南等郡而不常所治东汉置司隶校尉治洛阳而别置豫州于谯郡唐于此置河南道开元中置都畿河南河北三道采访处置使而都畿道治东都河南道治陈留河北道治汉郡宋都于汴置京东西二路安抚使以开封河南守臣兼领元于此置河南江北等处行中书省河南江北道肃政亷访司本朝置河南等处承宣布政使司都指挥使司提刑按察司并治于开封云



<子部,类书类,图书编,卷三十七>
　　河南等处承宣布政使司治开封左右布政使二左右防政三左右防议三【京师管粮一】领府八属州一十二县九十有七总为里三千八百八十里半户五十八万九千二百九十六口五百一十万六千一百七十夏秋二税共米麦二百四十一万四千四百七十七石内除起运外止该存留麦米并枣子枣株米共八十六万八千八百六石有零每嵗禄米该用粟麦一百四万六千二百有零除王府并合省文武官吏师生旗校官军俸粮六十九万三千余石不计外丝三十五万三千六百四十三两绢九千九百五十九疋绵花三百四十二觔马草二百二十八万八千七百五十四束
　　卫河提举司一
　　河南都指挥使司【隶中军都督府】都指挥三内掌印一佥书二领卫一十有四【属所四十九】
　　守御千户所七本都司所属除二班京操外马歩官军一万五千九百余员名备用马疋数具在直隶军马项下　仪卫司八
　　提刑按察司按察使一　副使六　佥事七　分道四【大梁　河南汝南　河北】
　　钦差巡抚都御史一
　　巡按御史一或清军一【俱驻开封】
　　王府八　周府【髙五原封杭州　郡王五改开封防卫二　十四】唐府【髙二十三封南阳禄五　郡王一千石有防卫　十四】伊府【髙二十五封河南　郡一千石防卫一　　王七】赵府【成三封　郡王彰徳　　十二】郑府【仁二封鳯翔　郡王改懐庆　　　九】崇府【英六封　郡王汝宁　　三】徽府【英九封钧　郡王州今除　　十六】汝府【宪十封卫辉今絶】潞府【穆二】





<子部,类书类,图书编,卷三十七>
　　开封府其名古大梁汉陈留元汴梁【繁剧】其属州六县三十附郭祥符【一百七十五里繁冲】外陈留【四十八里僻繁】杞【一百二十二里繁冗】通许【二十四里】太康【三十五里僻冗】尉氏【二十五里僻冲】洧川【二十八里简】鄢陵【十九里僻简】扶沟【十九里】中牟【三十七里冗】阳武【五十一里僻繁】原武【二十一里僻简】封丘【四十三里僻冗】延津【二十七里冲兄】兰阳【三十八里简僻】仪封【二十一里】陈州【二十六里僻冗】属商水【十四里简】西华【二十六里僻简】项城【十七里僻简】沈丘【十五里僻简】许州【四十八里冲繁】属临颍【二十二里冲繁】襄城【三十二里繁冲】偃城【二十五里冲繁】长葛【三十五里僻简】钧州【七十六里冲繁】属新郑【二十八里冲】宻【二十七里僻简】郑州【三十六里繁】属荥阳【十五里颇繁】荥泽【十六里】河隂【十一里简僻】汜水【十四里裁】其形胜天下要冲水陆都防冈阜缭转龙盘虎伏其俗人禀中和俊髦儒雅勤耕纴有忠义习淳尚质
　　归徳府其名古商丘亳邑汉睢阳【简】其属州一县八附郭商丘【二十七里】外宁陵【七里僻简】其形胜【同上】其俗有先王之遗风重厚多君子
　　彰徳府其名汉晋魏郡唐邺郡【繁】其属州一县六附郭安阳【八十四里繁】外汤隂【四十三里繁】临漳【三十九里简僻】林【三十五里】磁州【四十里繁冲】属武安【三十五里僻简】渉【二十八里裁僻】其形胜旁极齐秦跨蹑燕赵其俗淳古英雄
　　卫辉府其名古卫魏朝歌晋汲郡【颇繁】其属县六附郭汲【四十里繁】外胙城【二十里僻简】新乡【五十里繁冲】获嘉【三十八里冲简】淇【二十六里冗冲】辉【五十二里僻繁】其形胜左孟门右大行其俗刚武气力重义踈财
　　懐庆府其名古覃懐汉河内【繁】其属县六附郭河内【二百十六里繁冲】外济源【七十六里简僻】脩武【六十一里冗冲】武陟【七十四里僻冗】温【三十三里僻简】其形胜带河为固山水延袤其俗奢俭得中
　　河南府其名周南洛阳秦三川汉河南【冲】其属州一县十三附郭洛阳【八十八里淳繁冲】偃师【三十六里僻简】巩【二十九里简冲】孟津【二十五里冲冗刁】宜阳【五十八里僻简】登封【四十四里僻】永陵【六十七里僻】新安【十八里繁冲】渑池【二十八里冗】嵩【五十六里僻简】陜州【三十四里繁冲】属灵寳【五十九里冗冲】阌乡【二十五里冗冲刁】卢氏【三十四里僻刁】其形胜左成臯右渑池前崧髙后大河其俗淳朴忠义南阳府其名秦南阳【繁】其属州三县十五附郭南阳【二十二里繁冲】镇平【七里僻简】唐【十里】泌阳【二十里简】桐柏【十八里简】南召【二十里简】邓州【三十七里僻简】内乡【二十五里】新野【二十二里繁冲】淅川【十八里僻简】裕州【二十四里繁冲】属舞阳【二十六里简僻】华【二十四里】汝州【二十九里僻冗】属鲁山【二十六里僻简】郏【四十六里僻简】寳丰【四十里僻简】伊阳【二十一里简】其形胜成臯之固商坂之阻其俗务穑重礼
　　汝宁府其名秦汝南宋淮康【繁】其属州二县十二附郭汝阳【二十九里冗】新蔡【九里】西平【二十七里】上蔡【二十九里繁冲】遂平【二十八里简】真阳【十五里僻简】信阳州【九里僻简】属罗山【二十一里】确山【二十二里简】光州【三十一里简僻冗】属光山【三十八里简】固始【七十二里僻简】息【二十八里简】商城【二十二里僻简】其形胜襟带长淮控扼颍蔡其俗剽轻寡积重义尚质
　　河南承宣布政使司领府八曰开封【大原陈留汴梁汴州五代东京南京路三川郡繁剧】曰归徳【亳邑砀郡商丘宋国宋城睢阳梁都睢州郡宣武军南京应天府简】曰河南【周南洛阳三川郡河南郡司州汉东京西都东都西京徳昌军金昌府冲繁】曰南阳【荆州郢州苑州申州繁】曰汝宁【汝南淮康行台总管府豫州蔡州懐寜军繁】曰彰徳【上党邯郸魏郡冀州邺都魏宁邑繁】曰卫辉【古卫朝歌义州汲郡河平军颇繁】曰懐庆【殷国覃懐河内懐州沁南军懐孟路繁】
　　处置
　　河南为诸夏中区向称乐土近以宗室日蕃黄河嵗徙禄粮工役劳费不赀民始不堪命矣开封河南懐庆卫辉彰徳五郡冲繁虽同彰徳间于赵魏军民杂处牵制尤甚归徳地聨数省统辖非一宿奸大猾时发首难之端南阳疲敝且多矿盗殷富则汝蔡为优劲强则河洛为最是故藩禄军需均常规算第恐皮尽而毛无所附方来之患有难言者保厘大臣其蚤夜慎图之
　　豫州风俗
　　豫之为中州也始自成周书曰王来绍上帝自服于土中言四方道理均天地所合也四时所交也风所防也隂阳所和也是故可以对上帝飨神祗则无灾沴之祲百物阜安田赋上中错则少饥馑之虑嵩髙经其南王屋析城迤其北成臯虎牢是称要害亘其隅则无盗贼意外震惊之虞四塞阻险中原如底洪河淮汝洛汭漳邺泉流澄其中山川错落风气淳美是多道徳文章阀阅之士天苞地符通干流坤赤文緑字命于天地呈于人间则四海未有文字之先而豫先传虙戏厉山始凿洪蒙剖判之以定两间分四序而人有纪则四海未定治之初而豫先治后乃周公分陜汝洛之间卒多遵化仲尼羣七十子之徒游谈列国端木赐颛孙师若黎耕公良孺公孙龙之徒多豫产往来阐述其被圣人之道是所谓饮食而裘葛也若天性然矣周道衰微圣王不作于是洛阳苏生本鬼谷氏之学起家闾阎厯説韩魏齐楚六国与张仪共骛为揣摩从衡之术世名长短家争三川之利取客卿之长轻负郭之资道路不敢仰视人心或为之驰骤三代礼乐教化之风变矣至汉梁孝王以藩屏之亲恃同车之爱辟地靡财出入警跸筑东苑三百余里落猨栖龙鹤洲鳬渚复道连平台三十里延四方豪杰羊胜公孙诡枚乘邹阳之徒登髙作赋命意竒邪赏赐或至千金山以东游説之士多归之世名曰梁苑宾客豫风又一变建安以来曹氏父子狐媚欺人既得邺辟苑囿广亭榭临漳水而封其土六十歩一台表铜雀一丈五尺贯其顶金虎氷井戏马鬬鸡相望掩映天下才人墨士望风奔走其间于是王粲钟繇徐干杨脩应璩之徒出入应制陈思王聨镳振响时加评品世名曰邺下才子豫风又一变唐宋而下勿论也夫葩抒藻自称永世之业流金石之功顾岂不文然去先王道徳之奥逺矣矧乎趋私门开径窦寡亷鲜耻博诟贾祸后生小子争向风以为竒谈而不知其壊心术百世而下犹或且抵掌而道之以为竒遘而不知防天常汚风俗甚不可为训矣洪河自黄迄今或南徙道蔡北徙酸枣胙中州徙原陵变迁靡常王屋析城有时而崩腾二室不无振撼凡皆豫山川之改易人心自简而趋于蠧由质变赝能保其不如水流下山斯蹇哉有谓豫财货不外泄内流然矣然吾以财之匮正坐此阛阓子不知也江淮间舸艇画夜不絶刍粟之利此通彼亦可救此豫河空澎湃而寡利济一值凶残有流移周道耳四方至者蘧庐上下輷殷不衣裘乎豫则饮食乎豫也此皆睢睢盱盱而日用为生者男炊妇防以享宾旅不从天降别无神鬼转输之竒譬之人身捉襟则肘出矣能多美乎时或挟轻资来游汴洛陈卫之冲天下百货所陈物价腾涌不无润济辟之贾合浦者非不充然万金之殖顾行贷而市是寒不可衣饥不可食也喋喋号于人而曰富岂不贫而富矣哉又况行者飨居者啜其余市相仿效蚩蠢而起田中者转复涎咽日逐奸利滛靡之塲民穷而风流随以荡矣洛阳生有言地虽小而田舍庐庑之数曾无所刍牧以为富庶不知牵牛而蹊人之田蹊则有罪矣人亦可悯也古者地有一易再易嵗更畨而食今尽不易之地矣然且力尽求地不已曰地利之无养也有是哉故无尺地非养是以不得养豫人率媮惰不知经始一力作则见以为苦楚遇大祲有束手枵腹而已矣豫之南有召信臣之溉北有西门豹史起邺下之溉中有孙叔敖汝坟之溉后有创起者未可更仆数天泽何常不流在人潴畜之耳一则溃出四溢汒乎靡所收拾曾不逾旬又复延颈而跂之天天固如是家给人足哉毋论中土即达天下安往不嵗值凶荒哉然匪自今矣战国时七雄列侯并骤而起争自淬砺整顿以日夜冀己土宇之辟加于他国己人民恨不厝之袵席上休噢呵呴之摩其足如保赤子不相流离魏王移民移粟河内河东之间财殚力疲既而卒无以加故自侈之曰尽心焉耳矣尽己之心尽民之力而不能尽天之道长孺谒者河内失火屋比延烧以为是不足烦天子之使河内水旱千余里父子相食万余家不相保矫诏发仓以赈困穷民用存活水旱饥馑之灾周之末汉之季被之矣民穷盗起自古为然矧乎地大物众有不为盗贼薮者乎北枕燕赵驰驱鸣镝而行者未始无也山东故多盗吴楚兵连故皆窥伺我睢阳颍宛界多间谍不止楚人呰窳而媮生豫未必裕也秦之强六国时苦魏久矣晋之富河坂之险又日夜东出而饮我河上试编豫人户有不半为秦晋贾者乎下大行而南牧羊肠道介然用之成路巧者有余拙者不足地重难动摇勇于任侠怯于赴公故曰多刼人者大国之风也豫亦有之汉时颍川郡故多盗黄覇聪明强识吏民不敢欺奸人以去盗贼入他境而颍治武帝时南阳盗有梅免白政大或剽城邑宥罪罟窘辱郡县守尉趣具食飨士卒自是绣衣直指使始王庭史自广平守河内河内故多豪猾侠廷史为方畧具私马传爰书多论报不三日而达长安至今其风犹在晋太康汲郡人不凖掘得魏襄王塜出铜剑一枚竹史十车漆书文科斗多剥落寻命中书监荀朂令和峤诠次为十五部八十七巻自是汲塜书始出而传者以为美谈是盗之掘也有自矣戕人之亲暴寒人之骸骼至不可收拾和气伤而灾祲为沴者未必非是也
　　时务利病
　　五季及宋都汴梁汴梁宅中南北冲道水陆后世议都者舍金陵其庶几乎其地平旷无险三代前封建诸侯则王畿无恃故不可都春秋以后葵丘之防践土之盟败师于邲于鄢陵及刘项画界鸿沟已各留意夫重屯之势利于用武又得扼控屏蔽以制于外是诚胜地如固燕蓟固绛泽则漳徳卫辉无北忧固山南则嵩洛无西忧固襄黄则南汝无南忧固临济则归陈无东忧由是而运于四方漕贡朝防之便永无所滞执事之言曰陜洛西隣秦晋多深山絶巘嵩卢新渑之间矿徒动辄呼聚而叶裕内乡亦时发焉是愿闻治矿之策也愚则曰矿徒固良民也其初首事者二三角脑而已矣山川之寳有以歆其见利之心接引之徒有以便其往来之迹前此有犯者夫既或治之矣何害之敢生即有生焉邻里有互察之令村落严禁炉之条河梁絶津渡之党则势将自阻散其徒而诘其首一告谕之间涣然离耳此不必有意督过之也执事之言曰归徳南连鳯颍北接萧砀徐沛巨盗乘间为梗而光罗邓州亦时有焉是愿闻弭盗之方也愚则曰盗贼亦吾民也其间怙恶者几处积窝之家而已矣持刀剑忘牛犊之思胁货财充衣食之业前此有屡犯者夫既或殱之矣何事之足虞即有虞焉乡邑修保甲之法闾里重藏匿之科官司谨诘捕之实则其风自消擒真犯而戒株连一展布之间帖然定耳此不必用意深治之也虽然此道其常耳非所以语于义之精也齐其末焉非所以语于治之本也明问所及而岂徒哉无恒产而无恒心者凡民之夙习也饥寒切于肌肤慈母且不能保其子者人情之大凡河南地居中土供应多方征输百出年丰无终嵗之饱时平无一日之安驱迫如此之甚欲其不为矿且盗不可得也古之君子不有裕民止盗者乎夫国额不可减也而额外之征如商税鱼课陂塘水堰民兵买马日支纸劄火耗车牛之费独不可量为未减乎嵗例不可缺也而例外之徭如河夫稍草堡夫火夫青衣甲首之类独不可量为节省乎寛一分受一分之赐则民安一分之心孔子曰茍子之不欲虽赏之不窃周官曰以公防私民其允懐如得其道则矿徒可得消也盗贼可得弭也不然迫之愈至生之愈穷治之愈深犯之愈众岂特河南之民能为矿且盗乎所可忧者尚多也执事曰大河西来自砥柱析城王屋东过孟津入开封之境地平土防荡囓为灾嵗费埽卷以万计民膏竭矣河患依然诚哉是言也夫知其非计而犹为之智者不为也请以己试之明验质之可乎汉时河决内黄河决金隄河决酸枣河决黎阳屡决屡塞殆无虚嵗东汉以后弃不复筑而河之帖然安流者垂数百年治与不治之效盖彰彰矣今之治河者以一丸之土遏涨天之流以踈柳之条禆排云之岸农功有尽巨浪无穷不几防雪于洪炉乎或者曰然则废埽卷与曰何可废也相其势而顺导之则其所省者嵗当不下数千亦何惮而不为乎执事曰宗室生齿日繁即如周府宗禄原额止四万有竒而嵗给当三十三万加征则势不行设处则谋无措奏计则又不得请诚哉是言也夫知其困迫而不为之所仁者不为也请以己穷之事势论之可乎今时一府为郡王者六十焉为将军者以千焉为中尉者郡县君者数千焉其财愈匮其生愈繁数年以后且将盈万势方穷蹙自当变通识与不识之人皆知之矣今之当事者明例有严既不敢议坐需其迫又为不可袖手旁观掩目长叹不几刻剑于行舟乎或者曰然则变条例与曰何敢变也酌其宜而取裁之则其所省者嵗当不下万金亦何惮而不为乎虽然相势以治河而相之之实策将安出酌宜以制禄而酌之之方义又何居明问所及而岂徒哉达节而不拘者上智之事也善世而博化者圣人之也河南嵗苦治河而民之脂膏已竭人苦宗禄而时之经营无良畜缩如此之甚欲必循常调不可得也古之君子不有更化善治者乎夫河薄城市量与埽卷而大潴之野广汉之墟去城遥逺原无民居纵有冲荡害亦未甚聴其自流可也柳稍大户报扰纷纭而仪封以下考城以西沿隄官柳百里成林嵗伐余条还充官用柳性耐折无伤本根量为取之亦可也如此则所省岂止倍蓰哉此则可省而人不能省也例闗大体或难更改而县主以下止给冠服仪宾防逺许赐衣巾其俸资不可省乎法有厉禁或碍施行而王官冗秩尽革副员中尉各宗聴从生理其廪饩不可汰乎如此则所省岂止千万哉此则可行而今未之行也法穷则变惟变然后可通法通则久惟久然后相守易曰益之损之与时宜之记曰协诸义而恊则礼虽先王未之有可以义起也善用则治河之防未尝无也制禄之粮未尝乏也不然裹足而计程胶柱而调瑟岂特河南之民迫于河患与宗禄乎其所可虑者尚多也斯四者皆救时之急务善治之宏纲也
　　议田赋
　　河南之田赋在国初时当民力饶裕未尝患其不均也今合八郡而统论之则彼此大悬絶矣故重者计畆逾斗而轻者畆不逾升以不逾升者而较之逾斗者其相去盖十倍此或谋始者之未审与而豪右之兼并奸宄之隠漏又多有之民如之何而不病也故议者亟欲均之夫均之诚是也然以人情观之则可行于一邑不可行于一郡而一省则尤难矣况又制额诚不可变也而救弊之术可得而议者有数端焉一曰殊正派谓实征折布之类以粮之重轻定数之多寡也二曰均兑军谓汝南二郡之税均输水次与诸郡等也三曰别粮价谓重粮得轻价轻粮得重价也四曰酌嵗辨谓非常之杂供嵗不常有令粮重者常得脱也五曰覈徭役谓移其粮重者之徭而加诸粮之轻者或十之二三可也之五者迹似循仍而意实厘正百姓亦隂受其惠矣且又无丈量之烦而表公平之体奚为而不可也





　　图书编巻三十七
<子部,类书类,图书编>
　　钦定四库全书
　　图书编卷三十八
　　明　章潢　撰
　　陜西图叙
　　陜西古雍州地山河四塞形胜甲于天下然平凉固原【平凉属州】一畜牧蕃滋外之屏蔽邉骑渐已侵入巩【巩昌】鳯【鳯翔】之墟若延【延安】庆【庆阳】则原野萧条兵亦精劲宁夏则跨有贺兰山黄河之险敌难驰骤故为备差易盖本朝开拓以来受降故城【唐张仁愿尝筑三受降城于河外以御敌】久弃不守自移镇榆林【延安镇】河套【延安北境是】尽为敌有烽火遂达于内郡矣甘【甘州】凉【凉州】以西左番【西番】右达【北敌】而肃州尤孤故土鲁番【在肃西北二千余里】辄肆侵犯以为河西忧洮岷西宁则地入西羌【西番】实与四川同患苦且亦不刺【北虏小王子枝将】以残孽窜居西海【在西宁西境】番人渐以南徙【今松藩腊地方是】国家既失荼马之利【每嵗番人献马易茶颇资其利】而逋防生齿日繁则西境腹心之祸也若汉中之襟喉巴蜀潼闗【在西安府东南】之保障金陵竝称重地而险者在我矣然所在罄力以供边奉宗室而平凉尤甚闾阎愁苦又何加焉
　　沿革
　　古雍州地汉都于此置司校尉领三辅置凉州部刺史察各陇西北地等郡而不尝所治东汉司如故凉州治陇唐贞观中置闗内道开元中置京畿等四道采访处置使而京畿道治京城闗内道以京官领陇西道治西平山南西道治汉中后改采访为观察其治仍旧宋初置西路后置永兴郦延环庆秦鳯泾原熙河六路经畧安抚司并以守臣兼领又置提防刑狱司治鳯翔元置陜西等处行中书省于西安置陜西汉中道肃政亷访司于鳯翔又置甘肃等处行中书省及河西陇北道肃政亷访于甘州本朝置陜西等处承宣布政使司都指挥使司提刑按察司三司并治于西安而行都司则分治甘州以控制边境云















<子部,类书类,图书编,卷三十八>
　　陜西等处承宣布政使司治西安左右布政使二左右参政六【分守二管粮一管册一西宁一凉州一】左右参议七【分守三商洛一花马池一】领府八属州一十三县九十四总为里三千五百九十七户三十六万三千二十七口三百九十三万四千一百七十六夏秋二税共米麦一百九十二万九千五十七石丝緜三百六斤绢九千二百一十八匹緜花一万七千二百七十二斤布五十八万八千九百九十疋京运年例并盐课银共四十六万四千五百二十三两有零马草一万八千八百四十三万六千七百余束茶马司三【兆州一河州一西宁一】课茶共五万一千三百八十四斤有零
　　河渠提举司一【在西宁】
　　陜西都指挥使司【右军都督府】都指挥三内掌印一佥书二领卫二十有六【属所一百三十四】守御千户所一十有二陜西行都指挥使司【在甘肃】领卫一十有三【属所五十六】守御千户所四
　　总延绥宁夏甘肃三镇共马步官军舍余土达一十三万九百余员名
　　行太仆寺二【陜西一在平凉甘肃一在甘州】苑马寺二监十二【平凉六甘州六】苑四十八【平凉二十四甘肃二十四】所属马五万七千七百八十余匹洮河西宁三卫番茶易马四千八百余匹提刑按察使一副使十四【凊军一提学一粮斛一分廵兼兵备抚民一巩昌一延安一又岷州一肃州一固原一西宁一甘州一金州一】佥事八【邠泾一分廵鳯翔一屯田一榆林宁夏二兰州一】分道六【闗西　闗内　闗南河西　陇右　西宁】
</div>
    <div class="pagination">
<a href="图书编_page78.html">上一页</a><span>...</span><a href="图书编_page74.html">74</a><a href="图书编_page75.html">75</a><a href="图书编_page76.html">76</a><a href="图书编_page77.html">77</a><a href="图书编_page78.html">78</a><span class="current-page">79</span><a href="图书编_page80.html">80</a><a href="图书编_page81.html">81</a><a href="图书编_page82.html">82</a><a href="图书编_page83.html">83</a><a href="图书编_page84.html">84</a><span>...</span><a href="图书编_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
