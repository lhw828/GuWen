<!DOCTYPE html>
<html>
<head>
    <meta charset="UTF-8">
    <title>名贤氏族言行类稿 - 第 72 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名贤氏族言行类稿 - 第 72 页/共 81 页</h1>
    <div class="content">　　姓纂殷汤字天乙支孙以王父字为氏
　　北史乙瓌代人也其先世统部落父匹知遣瓌入贡太武留之瓌善骑射手格猛兽　从驾南征勇冠三军后为西道都督　子干归有气干颇习书疏尤好兵法后为秦州刺史有惠政子海字懐仁位至散骑侍郎海子瑗字雅珍累迁兖州刺史
　　密【九百九九】
　　风俗通密康公之后以国为氏
　　栗【一千】
　　栗陆氏之后汉有栗融字客卿
　　姞【千一】
　　左传宣三年燕姞梦天使与已兰注燕姞南燕姓
　　述【千二】
　　鲁大夫仲述之后
　　帅【千三】
　　状云本姓师氏避晋景王讳改为帅氏
　　漆【千四】
　　鲁相漆雕开之后单姓漆氏
　　实【千五】
　　实沉之后
　　悉【千六】
　　师悉诸之后
　　恤【千七】
　　晋大夫恤由之后
　　暨【千二十四音讫】
　　吴志暨艳字子林吴郡为选曹郎至尚书
　　唐天寳中有暨晃弟昱暨佐时上元中准制改姓为周氏
　　茀【千二十五】
　　左传有茀干胡
　　【千二十六音弗】
　　汉有九江太守修






　　名贤氏族言行类稿卷五十
　　钦定四库全书
　　名贤氏族言行类稿卷五十一
　　宋　章定　撰
　　郭【千二十七】
　　姓纂周文王季弟虢叔受封于虢或曰郭公因以为氏公羊传云虢谓之郭声之转也左传齐有郭最燕有郭隗　郭隗燕昭王筑宫而师事之致士先从隗始
　　前汉防侠郭觧河内轵人
　　后汉郭贺字乔卿拜荆州刺史百姓歌曰厥德仁明郭乔卿忠正朝廷上下平　显宗赐以三公之服黼黻冕旒勑行部去襜帷使百姓见其容服以章有德
　　郭丹字少卿买符入函谷闗慨然叹曰丹不乗使者车终不出关至京师常为都讲诸儒咸敬重之更始徴为諌议大夫持节使归南阳果乗髙车出关
　　郭伋字细侯后拜颍川太守帝劳曰贤能太守去帝城不逺河润九里兾京师并防福也　行部到西河童儿数百骑竹马迎拜于道次
　　郭躬字仲孙颍川人为廷尉决狱断刑多依矜恕乃条诸重文可从轻者四十一事奏之皆着于令　父为夬曹掾用法平诸为所决者退无怨情　躬弟镇亦至廷尉郭氏数世传法律子孙至公者一人廷尉七人侯三人刺史二千石侍中郎将二十余人
　　郭泰字林宗母使给事县庭曰大丈夫焉能处斗筲之役乎与李膺友善名震京师后归故里衣冠诸儒送之河上车数千两林宗唯与膺同舟而济众賔望之以为神仙　尝遇雨巾一角垫时人故折巾一角以为林宗巾　泰闻党人之死私为之恸曰诗云人之云亡邦国殄瘁汉室灭矣未知瞻乌爰止于谁之屋耳申屠蟠亦叹曰昔战国之世处士横议列国之王至为拥篲先驱卒有坑儒烧书之祸今之谓矣司马温公曰天下有道君子扬于王庭以正小人之罪而莫敢不服天下无道君子囊括不言以避小人之祸而犹或不免党人生昬乱之世不在其位四海横流而欲以口舌救之臧否人物激浊清撩虺蛇之头践虎狼之尾以至身被滛刑祸及朋友士类殱灭而国随以亡不亦悲乎夫唯郭泰既明且哲以保其身申屠蟠见几而作不俟终日卓乎其不可及也
　　方术郭玉学方诊六徴之技为太医丞
　　郭宪汝南宋人光武立求天下有道之人徴宪拜博士尝从驾南郊忽向东北含酒三噀诏问其故曰齐国失火后齐果上火灾与郊同日
　　魏志郭嘉字奉孝阳翟人荀彧荐为司空军祭酒深通有算畧逹于事从征伐十有一年每有大议临敌制变平定天下谋功为高
　　郭淮字伯济阳曲人在关右三十余年功绩显著以淮为车骑将军仪同三司进封阳曲侯
　　晋郭彰字叔茂贾后从舅豫参权势賔客盈门
　　郭舒字雅行后为右丞
　　郭奕字大业为尚书有重名当世朝臣皆出其下郭象字子语如悬河防水注而不竭闲居以文论自适任职当权熏灼内外
　　郭璞字景纯博学髙才词赋为中兴之冠　洞五行天文卜筮之术
　　文苑郭澄之字仲静阳曲人少有才思机敏兼人　位至相国从事中郎封南丰侯
　　隠逸郭琦字公伟晋阳人著书百卷
　　郭文字文举河内轵人少爱山水尚嘉遯歩担入吴兴余杭山中无人之地倚木于树苫覆其上而居焉
　　郭翻字长翔伯父讷广州刺史父察安城太守　翻少有志操不交世事惟以渔钓射猎为娱
　　郭荷字承休隠张掖东山諡曰徳先生
　　郭瑀字元瑜少有超俗之操隠于临松薤谷　心与至境冥符志与四时消息
　　艺术郭黁明易善筮
　　南史循吏郭祖深仕梁至南津校尉公严清刻不避强御孝义郭世通居父丧殆不胜哀母亡负土成坟敕牓表门闾改所居独枫里为孝行焉　子原平字长恭又禀至行养亲必以己力佣赁以供养
　　隠逸郭希林曾祖翻晋世髙尚不仕希林少守家业徴召一无所就　子蒙亦隠居不仕
　　北史郭祚字季祐尺牍文章见重于世弱冠为州主簿孝文初举秀才尝饮清徽园孝文举觞曰郭祚忧勤庶事独不欺我不劝此人当谁劝也复为吏部尚书重惜官位至于铨授假令得人必徘久之然后下笔所防用者皆量才称职　子尚字思和迁太尉从事中郎公强当世善事权宠世号曰郭尖
　　郭彦少知名仕周为澧州刺史劝以耕稼人皆务本郭衍字彦文少骁武善骑射仕隋以军功迁大将军郭荣字长荣仕隋为内史舍人后拜右侯卫大将军炀帝曰诚心纯至如郭荣者固无双矣
　　孝行郭文恭年逾七十父母丧孝慕罔极尚书闻奏标其门闾
　　节义郭世巂字乂七世同居大豕同乳乌鹊同巢表其门闾
　　唐郭正一定州人永隆中检校中书侍郎诏与郭待举岑倩魏同并中书门下承受进止平章事平章事自正一始永淳中真迁中书侍郎执政久明习故事文辞诏敇多出其手
　　郭孝恪许州人少有奇节不治赀产隋乱率少年数百附李宻喜谓曰汝颍多奇士不谬也　窦建德之援洛也孝恪上谒秦王进计曰王世充力竭计穷其面缚可跂足待建德悉众逺来粮饷阻絶殆夭亡之也若固守虎牢以军汜水随机应变禽殄必矣王然之贼平语诸将曰孝恪防擒贼固在诸君右迁上柱国贞观十六年改安西都防孝恪推诚抚御尽得其欢心　子待封
　　郭震字元振魏州人少有大志十六为太学生家尝送钱四十万防有缞服者叩门自言五世未愿假以治丧元振举与之无少吝一不质名氏薛稷等叹骇之十八举进士为通泉尉武后召与语竒之索所为文上寳剑篇后览嘉叹　突厥吐蕃聨兵宼凉州后拜元振都督元振置和戎城自是州无虏忧　神龙中迁安西大都防睿宗立召为太仆卿将行安西酋长有面哭送者旌节下玉关去凉州犹八百里城中争具壶浆欢迎　宗诛太平公主睿宗御承天门诸宰相走伏外者独元振总兵扈帝进封代国公少雄迈及贵居处乃俭约手不置书人罕见其喜
　　愠至宰相而亲具者唯元振云
　　郭子仪字子仪华州人以武举异等累官天德军使安禄山反诏子仪率本军东讨贼防常山河北郡县皆没防李光弼攻贼常山防之子仪引军下井陉与光弼合破史思明禄山益出精兵佐思明子仪曰彼恃加兵必易我而心不固战必克矣于是昼兵夜捣垒贼不得息乃与光弼等击贼斩首四万河北诸郡往往斩贼守迎王师方北图范阳防天子入蜀太子即位灵武诏班师子仪与光弼率歩骑五万赴行在时朝廷草昧军容缺然及是国威大振　肃宗大阅六军鼓而南房琯陈涛师败帝唯倚朔方军为根本至德二载破崔干祐通关陜路　从元帅广平王率蕃汉兵十五万收长安河东河西河南州县悉平以功加司徒封代国公帝遣具军容迎灞上劳之曰国家再造卿力也乾元元年破贼河上执安守忠以献遂朝京师诏百官迎于长乐驿帝御望春楼待之进中书令　收卫州围相州召子仪还更以赵王为天下兵马元帅李光弼副之　议者谓子仪有社稷功李光弼失河阳河中太原军乱朝廷忧二军与贼
　　合而少年新将望轻不可用遂以子仪为元帅进封汾阳郡王屯绛州帝引至卧内谓曰河东一以委卿至屯诛首恶王元振数十人诸镇皆惕息　代宗立梁崇义据襄州叛仆固懐恩隂召囘纥吐蕃犯奉天武功拜子仪为关内副元帅至咸阳贼已过渭水并南山而东天子跳幸陜子仪还京师子仪自相州罢归京师部曲离散及是率骑南收兵得武关防卒及亡士数千会六军将张知节迎子仪洛南大阅兵屯商州威震关中绐曰郭令公来虏惧夜溃破贼书闻帝以子仪为京城留守自变生仓猝赖子仪复安故天下皆咎程元振羣臣数论奏元振惧乃说帝都洛阳帝可其计子仪曰云云愿陛下抑阉寺任直臣委宰相以简贤任能付臣以训兵御侮则中兴之功日月可兾帝得奏谓左右曰子仪固社稷臣也朕西决矣乃赐铁劵图形凌烟阁　仆固懐恩诱吐蕃囘纥党项入防朝廷患之诏子仪屯奉天帝问计所出对曰无能为也已而贼遁子仪至泾阳恩赉崇缛进拜尚书令恳辞不受具所以让付史馆　永泰元年复镇河中懐恩尽说吐蕃回纥等三十万掠泾邠躏凤翔京师大震子仪屯泾阳军才万人比到虏骑围已合子仪身率铠骑二千出入阵中回纥怪问是谓谁报曰郭令公惊曰懐恩言天可汗弃天下令公即世中国无主故我从以来令公今存天可汗存乎报曰天子万寿回纥悟曰彼欺我乎子仪使谕虏回纥曰今诚存我得见乎子仪将出左右曰狼子野心不可信曰今力不敌吾将示以至诚即传呼曰令公来虏皆持满子仪以数十骑出免胄见其大酋曰诸君同艰难久矣何忽亡忠谊而至是邪回纥舍兵下马拜曰果吾父也防懐恩暴死羣虏无所统一遂许诺吐蕃疑之引去子仪遣将白元光大军继之破吐蕃十万于灵台西原遂还河中　回纥赤心请市马万匹有司以财乏止市千匹子仪请内一岁奉佐马直薨年八十五谥忠武配飨代宗庙廷　子仪事上诚御下恕赏罚必信遭幸臣短毁握兵处外诏至即日就道无纎介顾望故谗间不行　田承嗣傲狠不轨子仪尝遣使至魏承嗣西望拜指其膝谓使者曰兹膝不屈于人久矣今为公拜　子仪禁无故军中走马南阳夫人乳母之子犯禁都虞候杖杀之诸子泣诉于子仪且言都虞之横子仪叱遣之明日以事语僚佐而叹息曰子仪诸子皆奴材也不赏父之都虞而惜母之乳母子非奴材而何　宿将数十皆王侯贵重子仪颐指进退若部曲然幕府六十余人后皆为将相显官其取士得才类此与李光弼齐名而寛厚得人过之其嵗入官俸无虑二十四万缗前后赐良田美器名园甲馆不胜纪代宗不名呼为大臣以身为天下安危者二十年校中书令考二十四八子七壻皆贵显富贵夀考哀荣终始人臣之道无阙焉子曜旴晞昢晤暧曙映而四子以才显　曜性沈静资貌瑰杰子仪征伐曜治家事少长无间言以朴简自处累迁太子太保卒赠太子太傅　晞善骑射从征伐有功复两京出竒兵破贼累进鸿胪卿太子賔客赵国公　暧尚升平公主封清源县侯金紫光禄大夫迁太常卿子鏦恭逊折节不以富贵加人性周畏不立赫赫名有谏于上退必毁稿家人子弟无知者拜右金吾将军封太原郡公充闲廐宫苑使　曙官司农卿徳宗幸奉天从乘舆擢金吾大将军终祁国公
　　郭承嘏晞孙字复卿幼秀异通五经元和中及进士第累迁起居舍人居母丧以孝闻
　　郭防瓘齐州人开元初録军阀累迁右骁卫将军郭知运字逢时州人猨臂虎口以格鬬功累补秦州三度府果毅从郭防瓘破突厥有功　屯西方戎夷畏之与王君功名畧等时号王郭帝诏中书令张说纪其功子英杰英义　英杰字孟武　英乂字元武以武勇有名哥舒翰见之曰是当代吾节制者
　　五代郭崇韬代州雁门人也为河东教练使为人明敏能应对以材干见称庄宗为晋王孟知祥为中门使崇韬为副使中门之职参管机要先时中门使相继获罪知祥惧求外任庄宗曰公欲避事当举可代公者知祥乃荐崇韬为中门使甚见亲信　康延孝自梁奔唐先见崇韬崇韬延之卧内尽得梁虚实延孝言梁方召诸镇兵欲大举唐将皆忧惑以谓成败未可知庄宗患之以问诸将诸将皆曰唐得郓州隔河难守不若弃郓与梁西取卫州黎阳以河为界与梁约罢兵无相攻庶几以为后图庄宗不悦退卧帐中召崇韬问计崇韬曰陛下兴兵仗义将士疲战争生民苦转饷者十余年矣况今大号已建自河以北人皆引首以望成功而思休息今得一郓州不能守而弃之虽欲指河为界谁为陛下守之且唐未失德胜时四方商贾征输必集薪蒭粮饷其积如山自失南城保杨刘道路转徙耗亡大半而魏博五州秋稼不稔竭民而敛不支数月此岂按兵持久之时乎臣自康延孝来尽得梁之虚实此真夭亡之时也愿陛下分兵守魏固杨刘而自郓长驱捣其巢穴不出半月天下定矣庄宗大喜曰此大丈夫之事也即日下令军中归其家属于魏夜渡杨刘从郓州入袭汴川八日而灭梁庄宗推功赐崇韬铁劵拜侍中成德军节度使依前枢宻使庄宗与诸将以兵取天下而崇韬未尝居战阵徒以谋议居佐命第一之功位兼将相遂以天下为己任　崇韬素廉自入洛始受赂遗曰吾岂少此耶今藩镇诸侯多梁旧将一切拒之岂无反侧且藏予私室何异公帑明年南郊悉献所藏以佐赏给累表自陈乞身优诏不允因建天下利害二十五事施行之　崇韬有大畧已破蜀因遣使者以唐威徳风谕诸蛮欲因以绥来之可谓有志矣
　　宋朝郭崇应州金城人也初名崇威避周祖讳止称崇崇弱冠以勇力应募仕周为陈州节度使同平章事世宗亲征太原崇副符彦卿将行营之师军还加侍中移镇成徳世宗征淮甸契丹万骑掠邉境崇帅师破之于束鹿斩首数百级俘人口牛羊三万余至国初加兼中书令初太祖受禅崇感周室恩遇或时出涕为监军所奏太祖曰我素知崇笃于恩义有所感激尔遣人觇之还言崇方与賔属饮博城中晏如也太祖笑曰果如吾言未几来朝李重进叛命崇为节制干德三年卒　子守璘　守璘子允恭累官至崇仪副使允恭次女仁宗后也
　　郭守文并州太原人父晖仕汉为防圣军使有勇畧从周太祖征河中战死守文年十四居丧哀毁召帐下补左班殿直至国初迁西头供奉官潘美征岭南擒刘鋹遣守文驰传告捷迁翰林副使从曹彬平金陵防送李煜归阙煜颇自歉守文语之曰国家开拓境土以致太平岂责防风之后至耶煜心遂安雍熙五年大举北伐为幽州道行营前军歩军水陆都监与契丹遇为流矢所中气色不挠战益急左右骑从莫之知也军中服其量卒谥忠武守文沉厚有谋颇知书既卒有使自北邉来言守文死军中皆为流涕太宗问何以致此对曰守文得俸悉以犒士卒死之日家无余财太宗为叹息久之赐其家钱五百万后太宗为真宗纳守文之次女为夫人即章穆皇后也追封守文谯王
　　郭成德顺军中安堡人也少以应募为弓箭手元丰中大合五道兵趋灵武成将泾原选锋贼守漫隘以拒王师成出奇奋击之至灵武有畨酋介马驰突统制刘昌祚大破之为泾原第十副将以功迁引进使雄州防御使泾原路钤辖转客省使卒　成姿貎丰伟襟度坦然抚养孤穷踈财好施名震西鄙云　子浩
　　郭忠恕字恕先洛阳人也善属文周太祖召为周易博士国初与监察御史符昭文争忿朝堂贬干州司户遂不仕进太宗闻其名召为国子监主簿令刋定歴代字书忠恕纵酒肆言时政颇有谤讟语闻配流登州至齐州临清谓部送吏曰我逝矣因掊地为穴度容面俯窥焉而卒藁道左后数月故人欲改但衣衾而已
　　郭祥正字功父当涂人也其母梦李太白而生祥正少有诗名梅尧臣曰天才如此真太白后身也王安石亦叹美其诗举进士知武冈县致仕居姑熟后复出为通判汀州后知端州复弃去遂家于当涂之青山
　　郭贽字仲仪襄邑人举进士中首荐　知荆南府属久旱方盛陈祷雨之具贽至悉投之江不数日大雨真宗尝称贽纯厚长者特拜工部尚书翰林侍读学士作诗赐之有啓发冲言晓典常之语卒諡文懿霍【千卄八】
　　姓纂周文王第六子霍叔处之后今河东有霍邑是其故都子孙以国为氏
　　左传僖公二十四年富辰曰昔周公封建亲戚以蕃屏周管蔡郕霍文之昭也
　　襄公二十九年叔侯曰虞虢焦滑霍杨韩魏皆姬姓也晋是以大
　　前汉霍去病为骠姚校尉斩捕过当封冠军侯进骠骑将军　凡六出击匈奴斩首捕虏数万余级　上欲教之孙吴兵法曰顾方畧何如耳不至学古兵法上为治第曰匈奴不灭无以家为也
　　霍光字子孟去病弟河东平光乃以兄任为郎出入禁近二十余年未尝有过后为大司马大将军受遗诏辅少主　为人沉静详审白晢疎眉目美须髯每出入殿门止进有常处不失尺寸天下想闻其风采废昌邑立宣帝封博陵侯　定万世策以安社稷
　　后汉霍谞字叔智魏郡人明经举孝廉入为尚书仆射蜀志霍峻字仲邈南郡枝江人为梓潼太守卒　子戈字绍先为中庶子甚得切磋之体
　　晋隠逸霍原字休明慕道清虚方成竒器以贤良徴不到
　　郝【千卄九】
　　姓纂出于赫咠氏太昊氏之佐也殷帝乙时王子期封太原郝乡因氏焉
　　南史孝义郝道福累世同防诏表门蠲役调
　　世说郝隆七月七日出日中仰卧晒腹中书
　　唐郝处俊安州人好学嗜汉书贞观中第进士髙丽叛诏副李勣为总管贼遽至处俊安餐不顾密畀料精锐击之虏郤众壮其谋　谏二王角胜帝遽止曰处俊逺识非众臣所逮　諌帝欲逊位武后事遂沮处俊临事敢言在帝前议论必傅经义凡所规献得大臣体武后恶之以其操履无玷不能害之与许圉师同里俱官达故时语曰贵如郝许　孙象贤
　　郝廷玉骁勇善鬭为李光弼爱将及保河阳擒徐璜玉封安邉郡王　吐蕃犯京畿屯渭桥鱼朝恩闻其善布阵请观之廷玉申号令鸣鼓角部伍坐作进退若一朝恩叹曰吾处兵间今始识训练法　累为秦州刺史
　　郝玭贞元中为临泾镇将在边积三年每讨贼不持糗粮取之于敌获虏必刳剔其尸虏人畏道其名以怖啼儿
　　骆【千三十】
　　姓纂姜姓齐太公之后有公子骆以王父字为氏
　　吴志骆统字公绪防稽人父俊字孝逺有文武才察孝廉补尚书郎统为建忠郎将封新阳侯
　　南史骆文牙字旗门年十二相者云此郎容貎非常必将逺致陈文帝引为将帅勇冠众军
　　唐骆賔王义乌人七嵗能赋诗武后时数上疏言事下临海丞不得志弃官去与王勃杨炯卢照隣皆以文齐名天下
</div>
    <div class="pagination">
<a href="名贤氏族言行类稿_page71.html">上一页</a><span>...</span><a href="名贤氏族言行类稿_page67.html">67</a><a href="名贤氏族言行类稿_page68.html">68</a><a href="名贤氏族言行类稿_page69.html">69</a><a href="名贤氏族言行类稿_page70.html">70</a><a href="名贤氏族言行类稿_page71.html">71</a><span class="current-page">72</span><a href="名贤氏族言行类稿_page73.html">73</a><a href="名贤氏族言行类稿_page74.html">74</a><a href="名贤氏族言行类稿_page75.html">75</a><a href="名贤氏族言行类稿_page76.html">76</a><a href="名贤氏族言行类稿_page77.html">77</a><span>...</span><a href="名贤氏族言行类稿_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
