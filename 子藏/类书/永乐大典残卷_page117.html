<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 117 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 117 页/共 331 页
  </h1>
  <div class="content">
   穿胸人
　　【山海经】
　　贯胸国，在盛国之东，其人胸有窍也。尸子曰：西夷之民有贯胸者，深目长股。《异物志》曰：穿胸人，去其衣，尊者令人卑，以明贯胸也。
　　黑人
　　【山海经】
　　南海内巴遂山有黑人，虎首，两手持蛇啖之。《海外东经》黑齿国，为人黑，食稻啖蛇，使蛇黑手。《海内南经》岛阳国，其人黑身长唇反踵。
　　君子人
　　【山海经】
　　君子国，在奢北之尺比，其人衣冠带剑食兽，有二文虎常在其旁，其人好让不争，亦使虎豹知廉让。
　　不死人
　　【山海经】
　　不死人在穿胸国东，其人黑色，长寿不死，居圆丘上有不死树，食之，乃寿。复有赤泉，饮之不死。
　　无启人
　　【酉阳杂俎】
　　无启人食土，其人死其心不朽，埋之百年化为人。录民膝不朽，埋之百二十年化为人。细民肝不朽，埋之八年化为人。息土人美，土人丑。
　　东鱼是人
　　【册府元龟】
　　东人，在会稽海外，分为二十馀国。夷洲在临海东南，去郡二千里。
　　羽民人
　　【山海经】
　　《海外南经》：羽民国，人身生羽长头。能飞不能远，卵生，画似仙人。《海外南经》羽民国，其为人长颊。启筮曰：羽民之状，鸟喙赤目而白首。《海外南经》羽民国，有神人，小颊。
　　聂耳人
　　【山海经】
　　《海外北经》：聂耳国，为人两手聂其耳。言耳长，行则以手摄持之也，音诺。
　　交胫人
　　【山海经】
　　《海外南经》：交胫国，其为人交胫。
　　扶南人
　　【太平御览】
　　南州《异物志》曰：扶南海隅有人如兽，此人扶南之东，缘海边，略如禽兽，人无道也。身黑若漆，齿白如素。扶南以外，民皆漆齿使黑，而此人身体虽独不漆齿，故正白也。随时流移，居无常处水。此民不知变立屋宅，乃随寒暑素逐饮，身体虽小，夏则入水捕鱼，谓冬则登山射麋鹿也。食唯鱼肉，不识禾稼，寒无衣服，以莎自覆。此人无衣服，若小过寒凉，辄自覆惟以出面目耳。时或屯聚，猪犬鸡米条。此人或时权有可得停犹知立一小屋，以自藉家中男女大小，并止猪犬共息其中，无复分别也。虽参人形，无逾六畜。
永乐大典
卷之三千一百三十四
卷之三千一百三十四
　　九真陈
　　陈子昂
　　【新唐书】
　　列传子昂，字伯玉，梓州射洪人。其先居新城，六世祖太乐，当齐时兄弟竟豪杰，梁武帝命为郡司马。父元敬世蓄赀，岁饥出粟万石赈乡里，举明经调文林郎。子昂十八未知书，以富家子尚气，弋博自如。他日入乡校，感悔即痛修饬，文明初，举进士。时高宗崩，将适梓宫长安，于是关中无岁，子昂上书盛言东都胜垲，可营山陵。武后奇其才，召见金华殿。子昂貌柔野，少威仪，而占对慷慨，擢麟台正字。垂拱初，诏问群臣调元气当以何道。子昂因是劝后兴明堂太学，即上言：臣闻之于师曰：元气天地之始，万物之祖，王政之大端也。天地莫大于阴阳，万物莫灵于人主，政莫先于安人。故人安则阴阳和，阴阳和则天地平，天地平则元气正。先王以人之通于天也，于是养成群生。顺天德，使人乐其业，甘其食，美其服，然后天瑞降，地符升，风雨时，草木茂遂。故颛顼唐虞不敢荒宁。其书曰：百姓昭明，协和万邦。黎民于变时雍，命义和。钦若昊天，历象日月星辰。敬授人时，和之得也。夏商之衰，桀纣昏暴，阴阳乖行。天地震怒，山川鬼神发妖见灾。疾疫大兴，终以灭亡，和之失也。迨周文武创业，诚信忠厚，加于百姓。故成康刑措四十余年，天人方和。而幽厉乱常，苛慝暴虐，诟黩天地，川泽沸崩，人用愁怨。其诗曰：昊天不惠，降此大戾，不先不后，为虐为瘵，顾不哀哉？近隋炀帝恃四海之富，凿渠决河，自伊洛属之扬州，疲生人之力，泄天地之藏。中国之难起，故身死人手，宗庙为墟，逆元气之理也。臣观祸乱之动，天人之际，先师之说，昭然著明，不可欺也。陛下含天地之德，日月之明，眇然远思，欲求太和，此伏羲氏所以为三皇首也。昔者天皇大帝，揽元符东封太山，然未建明堂，享上帝，使万世鸿业阙而不昭，殆留此盛德以发挥陛下哉？臣谓和元气，期，尧衢室，夏世室，皆所以调元气、治阴阳也。臣闻明堂有天地之制，阴阳之统，二十四气，八风十二月，四时五行，二十八宿，莫不率备。王者政失则灾，政顺则祥，臣愿陛下为唐恢万世之业，相国南郊，建明堂与天下更始。按周礼月令而成之月孟春乘鸾辂，驾苍龙，朝三公九卿大夫于青阳左个，负斧，冯玉几，听天下之政。躬藉田亲蚕以劝农桑。养三老五更以教孝悌，明讼恤狱以息淫刑。修文德以止干戈，察孝廉以除贪吏。后宫非妃嫔御女者出之，珠玉锦绣雕琢技巧无益者弃之，巫鬼淫祀荧惑于人者禁之。臣谓不数期，且见太平云。又言陛下方兴大化，而太学久废，堂皇埃芜。诗书不闻，明诏尚未及之。愚臣所以私恨也。太学者，政教之地也。君臣上下之取则也，俎豆揖让之所兴也。天子于此得贤臣焉。令委而不论，虽欲睦人伦，兴治纲，失之本而求之末，不可得也。君子三年不为礼，礼必坏；三年不为乐，乐必崩。奈何为天下而轻礼乐哉？愿引胄子使归太学，国家之大务不可废已。后召见赐笔札中书省，令条上利害。子昂对三事：其一言九道出大使巡按天下，申黜陟，求人瘼，臣谓计有未尽也。且陛下发使，必欲使百姓知天子夙夜忧勤之也，群臣知考绩而任之也。奸暴不逞，知将除之也。则莫如择仁可以恤孤，明可以振滞，刚不避疆御，智足以照奸者，然后以为使。故轩未动，而天下翘然待之矣。今使且未出，道路之人皆已指笑。欲望进贤下不肖，岂可得邪？宰相奉诏书，有遣使之名，无任使之实。使愈出，天下愈弊。徒令百姓治道路，送往迎来，不见其益也。臣愿陛下更选有威重风概为众推者，因御前殿以使者之礼礼之，谆谆戒敕所以出使之意，乃授以节。自京师及州县，登拔才良，求人瘼，宣布上意，令若家见而户晓。昔尧舜不下席而化天下，盖黜陟幽明能折衷者。陛下知难得人，则不如少出使，彼烦数而无益于化，是烹小鲜而数挠之矣。其二言刺史县令，政教之首，陛下布德泽，下诏书，必待刺史县令，谨宣而奉行之。不得其人，则委弃有司，挂墙屋耳。百姓安得知之？一州得才，刺史十万户赖其福，得不才，刺史十万户受其困。国家兴衰，在此职也。今吏部调县令，如补一尉。但计资考，不求贤良。有如不次用人，则天下嚣然相谤矣。狃于常而不变也，故庸人皆任县令，教化之陵迟顾不甚哉？其三言天下有危机，祸福因之而生。机静则有福，动则有祸。百姓安则乐生，不安则轻生者是也。今军旅之弊，夫妻不得安，父子不相养，五六年矣。自剑南尽河陇，山东由青徐曹汴，河北举沧瀛赵郑，或困水旱，或顿兵疫，死亡流离略尽。尚赖陛下悯其失职，凡兵戍调发，一切罢之。使人得妻子相见，父兄相保，可谓能静其机也。然臣恐将相有贪夷狄利以广地疆，武说陛下者，欲动其机。机动则祸构。宜修文德，去刑罚，劝农桑，以息疲民。蛮夷知中国有圣王，必累译至矣。于时吐蕃九姓叛，诏田扬名发金山道十姓兵讨之。十姓君长以三万骑战有功，遂请入朝，后责其尝不奉命。擅破回纥，不听。子昂上疏曰：国家能制十姓者，繇九姓强大臣伏中国。故势微弱，委命下吏。今九姓叛亡，北蕃丧乱，君长无主，回纥残破，碛北诸姓已非国有。欲掎角亡叛，唯金山诸蕃共为形势。有司乃以扬名擅破回纥，归十姓之罪，拒而遣还，不使入朝，恐非羁戎之长策也。夫戎有鸟兽心，亲之则顺，疑之则乱。今阻其善意，则十姓内无国家亲信之恩，外有回纥报仇之患。怀不自安，鸟骇狼顾，则河西诸蕃自此拒命矣。且夷狄相攻，中国之福。今回纥已破，既无可言。十姓非罪，又不当绝。罪止扬名，足以慰其酋领矣。近诏同城权置安北府，其地当碛南口，制匈奴之冲，常为剧镇。
　　臣顷闻碛北突厥之归者，已千馀帐，来者未止。甘州降户四千帐，亦置同城。今碛北丧乱荒馑之馀，无所存仰。陛下开府招纳，诚覆全戎狄之仁也。然同城本无储峙，而降附蕃落，不免寒饥更相劫掠。今安北有官牛羊六千，粟麦万斛，城孤兵少，降者日众。不加救恤，盗劫日多，夫人情以求生为急。今有粟麦牛羊，为之饵而不救其死，安得不为盗乎？盗兴则安北不全，甘凉以往，跷以待陷，后为边患，祸未可量。是则诱之使乱，诲之使盗也。且夷狄代有雄杰与中国抗。有如勃起，招合遗散众将系兴，此国事大机不可失也。又谓河西诸州，军兴以来，公私储蓄，尤可嗟痛。凉州岁食六万斛，屯田所收，不能偿垦。陛下欲制河西定乱戎，此州空虚，未可动也。甘州所积四十万斛，观其山川，诚河西喉咽地。北当九姓，南逼吐蕃，奸回不测，伺我边罅。故甘州地广粟多，左右受敌，但户止三千，胜兵者少。屯田广夷，仓庾丰衍，瓜肃以西皆仰其饣军。一旬不往，士已枵饥，是河西之命系于甘州矣。且其四十余屯，水泉良沃，不待天时，岁取二十万斛。但人力寡乏，未尽垦发，异时吐蕃不敢东侵者，繇甘凉士马强盛以抗其入。今甘州积粟万计，兵少不足以制贼。若吐蕃敢大入，燔蓄谷，蹂诸屯，则河西诸州我何以守？宜益屯兵，外得以防盗，内得以营农，取数年之收，可饱士百万。则天兵所临，何求不得哉？其后吐蕃果入寇，终后世为边患最甚。后方谋开蜀山，由雅州道翦生羌，因以袭吐蕃。子昂上书以七验谏止之。后复召见。使论为政之要，适时不便者毋援上古角空言。子昂乃奏八科：一措刑，二官人，三知贤，四去疑，五招谏，六劝赏，七息兵，八安宗子。其大要谓今百度已备，但刑急纲密，非为政之要。凡大人初制天下，必有凶乱叛逆之人，为我驱除以明天诛。凶逆已灭，则顺人情，赦过宥罪。盖刑以禁乱，乱静而刑息，不为承平设也。太平之人乐德而恶刑。刑之所加，人必惨怛。故圣人贵措刑也。比大赦澡荡群罪，天下蒙庆，咸得自新。近日诏狱稍滋，拘捕支党，株蔓推穷，盖狱吏不识天意，以抵惨刻，诚宜广恺悌之道。敕法慎罚，省白诬冤，此太平安人之务也。官人惟贤，政所以治也。然君子小人各尚其类。若陛下好贤而不任，任而不能信，信而不能终，终而不赏，虽有贤人，终不肯至，又不肯劝。反是则天下之贤集矣。议者乃云贤不可知，人不易识。臣以为固易知，固易识。夫尚德行者无凶险，务公正者无邪朋。廉者憎贪，信者疾伪，智不为愚者谋，勇不为怯者死。犹鸾隼不接翼，董彳酋艹不共气。其理自然。何者以德并凶，势不相入；以正攻佞，势不相利；以廉劝贪，势不相售；以信质伪，势不相和。智者尚谋，愚者所不听；勇者徇死，怯者所不从。此趣向之反也。贤人未尝不思效用，顾无其类则难进。是以淹汨于时，诚能信任俊良，知左右有灼然贤行者，赐之尊爵厚禄。使以类相举，则天下之理得矣。陛下知得贤须任，今未能者。盖以常信任者不效，如裴炎，刘之，周思茂，骞味道，固蒙用矣，皆孤恩前死。以是陛下疑于信贤，臣固不然。昔人有以噎得病，乃欲绝食，不知食绝而身殒。贤人于国犹食在人，人不可以一噎而止餐；国不可以谬一贤而远正士，此神鉴所知也。圣人大德在能纳谏，太宗德参三王，而能容魏徵之直。今诚有敢谏骨鲠之臣，陛下广延顺纳以新盛德，则万世有述。臣闻劳臣不赏，不可劝功。死士不赏，不可劝勇。今或劝劳死难，名爵不及，偷荣尸禄，宠秩妄加。非所以表庸励行者也。愿表显徇节，励勉百僚。古之赏一人千万人悦者，盖云当也。今事之最大者，患兵甲岁兴，赋役不省，兴师十万则百万之家不得安业。自有事北狄于今十年，不闻中国之胜。以庸将御冗兵，徭役日广，兵甲日弊，愿审量损益，计利害势有不可，毋虚出兵，则人安矣。虺贼千纪，自取屠灭，罪止魁逆，无复缘坐。宗室子弟，皆得更生。然臣愿陛下重晓慰之，使明知天子慈仁，下得自安。臣闻人情不能自明则疑，疑则惧，惧则罪生。惟赐恺悌之德，使居无过之地。俄迁右卫胄曹参军。后既称皇帝，改号周。子昂上周受命颂以媚悦后。虽数召见问政事，论亦详切，故奏闻辄罢。以母丧去官。服终擢右拾遗，子昂多病，居职不乐。会武攸宜讨契丹，置幕府，表子昂参谋。次渔阳，前军败，举军震恐，攸宜轻易无将略。子昂谏曰：陛下发天下兵以属大王，安危成败，在此一举。安可忽哉？今大王法制不立，如小儿戏。愿审智愚，量勇怯，度众寡，以长攻短，此刷耻之道也。夫按军尚威严，择亲信以虞不测，大王提重兵精甲，顿之境上。朱亥窃发之变，良可惧也。王能听愚计，分麾下万人为前驱。契丹小丑，指日可禽。攸宜以其儒者谢不纳。居数日复进计，攸宜怒徙署军曹。子昂知不合，不复言。圣历初，以父老表解官，归侍。诏以官供养，会父丧，庐冢次。每哀恸，闻者为出涕。县令段简贪暴，闻其富欲害子昂。家人纳钱二十万缗。简薄其赂，捕送狱中。子昂之见捕，自筮，卦成惊曰：天命不，吾殆死乎！果死狱中。年四十三。子昂性偏躁，然轻财好施。笃朋友，与陆馀庆，王无竞，房融，崔之，卢藏用，赵元最厚。唐兴文章承徐庾馀风，天下祖尚，子昂始变雅正。初为《感遇诗》三十八章。王适曰：是必为海内文宗。乃请交子昂。所论著当世以为法。大历中东川节度使李叔明为立旌德碑于梓州，而学堂至今犹存。子光复与赵元子少微相善，俱以文称。光终商州刺史，子易甫简甫皆位御史。董冲释音垲司亥切，高大央也。癯其俱切，瘠也。直乙切噍才笑切，嚼也。呼荒故切。邙谟郎切，北邙山名。墟丘于切，丘也。广会古外切，刍藁藏薄侯切，手鞠物也。瘵侧界切，病也。车酋夷周切，轻车狃女九切莫阝慕各切，县名。在河间碛七迹切，水中有石掎举绮切，偏引跷渠娇切。罅呼讶切，孔也。饣军音运，野饷。枵许娇切蹂忍九切，践也。狯古外切，狡也。喙许秽切。阪甫远切，坡阪。孱钅且山切，弱也。龟兹上祛尤，下墙之切。榷古岳切莸夷周切，草也。讠幸许孟切，语。
　　【旧唐书】
　　《列传》：陈子昂，梓州射洪人。家世豪富。子昂独苦节读书，尤善属文。初为《感遇诗》三十首，京兆司功王适见而惊曰：此子必为天下文宗矣。由是知名。举进士。会高宗崩，灵驾将还长安。子昂诣阙上书，盛陈东都形胜，可以安置山陵，关中旱俭，灵驾西行不便，曰：梓州射洪县草莽愚臣子昂谨顿首冒死，献书阙下：臣闻，明王不恶切直之言以纳忠，列士不惮死亡之诛以极谏，故有非常之策者，必待非常之时。有非常之时者，必待非常之主。然后危言正色，抗议直辞，赴汤镬而不回，至诛夷而无悔。岂徒欲诡伐夸俗，厌生乐死者哉？实以为杀身之害小，存国之利大，故审计定议而甘心焉！况乎得非常之时，遇非常之主，言必获用，死亦何惊？千载之迹，将不朽于今日矣。伏惟大行皇帝遗天下，弃群臣，万国震惊。百姓屠裂，陛下以克齐之圣，承宗庙之重，天下之望，如也。莫不冀蒙圣化，以保馀年。太平之主将复于今日矣。况皇太后以文母之贤，叶轩宫之耀，军国大事，遗诏决之。唐虞之际，于斯为盛矣。臣伏见诏书梓宫将迁出京师，銮舆亦欲陪幸，计非上策，智者失图。庙堂未闻骨鲠之谋，朝廷多有顺从之议。愚臣窃以为过矣。伏自思之，生逢圣世，日沐皇风，自顶至踵，莫非亭育，不能历丹凤，抵濯龙，北望玉阶，东面金屋，抗音而正谏者，圣王之罪人也。所以不顾万死乞陈一言，愿蒙听览，甘就鼎镬，伏惟陛下察之。臣闻，秦据咸阳之时，汉都长安之日，山河为固，天下服矣。然犹北假胡苑之利，南资巴蜀之饶。自渭入河，转关东之粟，沙绝汉，致山西之宝。然后削平天下，弹压诸侯，长辔利策，横制宇宙。今则不然。燕代迫匈奴之侵，巴陇婴吐蕃之患，西蜀疲耗，千里嬴粮。北国丁男，十五乘塞，岁月奔命，其弊奚堪。秦之首尾，今为阙矣。即所馀者，独三辅之间耳。顷遭荒馑，人被荐饥，自河而西，无非赤地。循陇已北，罕逢青草。父兄转徙，妻子流离，委家丧业，膏原润莽，此朝廷之所备知也。赖以宗庙神灵，皇天悔祸，去岁薄稔，前秋稍登。使羸饿之馀，得保沉命，天下幸甚，可谓厚矣。然则流人未返，田野尚芜，白骨纵横，阡陌无主。至于蓄积，犹可哀伤。陛下不料其难，贵从先意，遂欲长驱大驾，按节秦京。千乘万骑，何方取给？况山陵初制，穿复未央，土木工匠，必资徒役。今欲率疫弊之众，与数万之军，徵发近畿，鞭扑羸老，凿山载石，驱以就功。春作无时，秋成绝望，凋瘵遗噍，再罹饥苦。傥不堪其弊，有一逋逃。子来之颂，将何以述？亦宗庙之机，不可不深图也。况国无兼岁之储，家鲜匝时之蓄，一旬不雨，犹可深忧。忽加水旱，人何以济？陛下不深察始终，独违群议，臣恐三辅之弊，不止如前日矣。且天子以四海为家，圣人包六合为宇，历观邃古以至于今，何尝不以三王为仁，五帝为圣？故虽周公制作，夫子著明，莫不祖述尧舜。宪章文武，为百王之鸿烈，作千载之雄图。然而舜死陟方，葬苍梧而不，禹会群后，殁稽山而永终。岂其爱蛮夷之乡，而鄙中国哉？实将欲示圣人之无外也。故能使坟籍以为美谈，帝王以为高范。况我巍巍大圣，轹帝登皇，日月所照，莫不率俾。何独秦丰之地可置山陵，河洛之都不堪园寝。陛下岂不察之？愚臣窃为陛下惜也。且景山崇丽，秀冠群峰，北对嵩邙，西望汝海，居祝融之故地，连太昊之遗墟。帝王图迹，纵横左右，园陵之美，复何加焉？陛下曾未察之，谓其不可。愚臣鄙见，良足尚矣。况缠涧之中，天地交会，北有太行之险，南有宛叶之饶。东压江淮，食湖淮之利；西驰崤渑，据关河之宝。以聪明之主，养纯粹之人，天下和平，恭己正南而已。陛下不思缠洛之壮观，关陇之荒芜，乃欲弃太山之安，履焦原之险，忘神器之太宝，徇曾闵之小节，愚臣暗昧以为甚也。陛下何不览争臣之策，采行路之谣？谘谟太后，平章宰辅，使苍生之望知有所安。天下岂不幸甚？昔者平王迁周，光武居洛，山陵寝庙，不在东京，宗社坟茔，并居西土。然而春秋美为始王，汉书载为代祖，岂其不愿孝哉？何圣贤褒贬于斯滥矣？实以时有不可，事有必然，盖欲遗小存大，去祸归福，圣人所以贵也。夫小不忍，乱大谋，仲尼之至诫，愿陛下察之。若以臣愚不用，朝议遂行，臣恐关陇之忧未时休也。臣又闻太原蓄巨万之仓，洛口积天下之粟，国家之资，斯为大矣。今欲舍而不顾，背以长驱，使有识惊嗟，天下失望，傥鼠窃狗盗，万一不图，西入陕州之郊，东犯武牢之镇，盗敖仓一杯之粟，陛下何以遏之？此天下之至械，不可不深料也。虽则盗未旋踵，诛刑已及，灭其九族，焚其妻子，泣辜虽恨，将何及焉？故曰：先谋后事者逸，先事后谋者失。国之利器不可以示人，斯言岂徒设也。固愿陛下念之。则天召见，奇其对，拜麟台正字。则天将事雅州讨生羌。子昂上书曰：麟台正字臣子昂，昧死上言：臣闻道路云，国家欲开蜀山，自雅州道入，讨生羌因以袭击吐蕃。执事者不审图其利害，遂发梁凤巴蜒兵以徇之。臣愚以为西蜀之祸自此结矣。臣闻乱生必由于怨。雅州边羌，自国初已来，未尝一日为盗。今一旦无罪受戮，其怨必甚。怨甚惧诛，必蜂骇西山，西山盗起，则蜀之边邑，不得不连兵备守。兵久不解，则蜀之祸构矣。昔后汉末西京丧败，盖由此诸羌，此一事也。且臣闻吐蕃桀黠之虏，君长相信而多奸谋，自敢抗天诛，迩来向二十馀载。大战则大胜，小战则小胜，未尝败一队，亡一夫，国家往以薛仁贵郭待封为武之将。屠十万众于太非之川，一甲不返。又以李敬玄刘审礼为廊庙之器，辱十八万众于青海之泽，身囚虏庭。是时精甲勇士，势如云雷，然竟不能擒一戎，酋或一丑。至今而关陇为空，今乃欲以李处一为将，驱憔悴之兵，将袭吐蕃，臣窃忧之，而为此虏所笑，此二事也。且夫事有求利而得害者，则蜀昔时不通中国。秦惠王欲帝天下，而并诸侯，以为不兼具宗，不取蜀，势未可举。乃用张仪计，饰美女，谲金牛，因间以啖蜀侯。蜀侯果贪其利，使五丁力士凿通谷。栈褒斜，置道于秦，自是险阻不关，山谷不闭，张仪蹑踵乘便，纵兵大破之。蜀侯诛，具宗邑灭，至今蜀为中州。是贪利而亡，此三事也。且臣闻吐蕃羯虏，爱蜀之珍富，欲盗之久有日矣。然其势不能举者，徒以山川阻绝，障隘不通，此其所以顿饿狼之喙，而不得侵食也。今国家乃乱边羌，开隘道，使其收奔亡之种为向导以攻边。是乃借寇兵而为贼除道，举全蜀以遗之，此四事也。臣窃观蜀之西南一都会，国家之宝库，天下珍货聚出其中。又人富粟多，顺江而下，可以兼济中国。今执事者，乃图侥幸之利，悉以委事西羌。得西羌，地不足以稼穑，财不足以富国，徒杀无辜之众，以伤陛下之仁。糜费随之，无益圣德，又况侥幸之利，未可图哉！此五事也。夫蜀之所宝恃险者也，人之所安无役者也。今国家乃开其险，役其人，险开则便寇。人役则伤财，臣恐未见羌戎，已有奸盗在其中矣。往年益州长史李崇真，图此奸利，传檄称吐蕃欲寇松州。遂使国家盛军师大转饷以备之。未二三年，巴蜀二十馀州骚然大弊，竟不见吐蕃之面，而崇真赃钱已计巨万矣。蜀人残破，几不堪命，此之近事，犹在人口。陛下所亲知，臣愚意者不有奸臣欲图此利，复以生羌为计者哉？此六事也。且蜀人劣，不习兵战，一虏持矛，百人莫敢当。又山川阻旷，去中夏精兵处远。今国家若击西羌，掩吐蕃，遂能破灭其国，奴虏其人，使其君长系首北阙，计亦可矣。若不到如此臣方见蜀之边陲不可守，而为羌夷所横暴。昔辛有见被发而祭伊川者，以为不出百年，此其为戎。臣恐不及百年，而蜀为戎，此七事也。
　　且国家近者有废安北拔单于，弃龟兹，放疏勒，天下翕然谓之盛德。所以者何？盖以陛下务在仁，不在广，务在养，不在杀，将以此息边鄙，休甲兵，行三皇五帝之事者也。今又徇贪夫之议，谋动兵戈，将诛无罪之戎，而遗全蜀之患，将何以令天下乎？此愚臣所以不甚悟者也。况当今山东饥，关陇弊，历岁枯旱，人有流亡。诚是圣人宁静思和天人之时，不可动甲兵，兴大役以自生乱。臣又流闻西军失守，北军不利，边人忙动，情有不安。今又复驱此兵投之不测。臣闻自古亡国破家，未尝不由黩兵。今小人议夷狄之利，非帝王之至德也。又况弊中夏哉？臣闻，古之善为天下者，计大而不计小，务德而不务刑，图其安则思其危，谋其利则虑其害，然后能长享福禄，伏愿陛下孰计之。再转右拾遗，数上疏陈事。词皆典美，时有同州下人徐元庆父为县尉赵师韫所杀，后师韫为御史。元庆变姓名于驿家佣力，候师韫手刃杀之。议者以元庆孝烈，欲舍其罪。子昂建议以为国法专杀者死，元庆宜正国法，然后旌其闾墓，以褒其孝义可也。当时议者咸以子昂为是。俄授麟台正字，武攸宜统军北讨契丹，以子昂为管记。军中文翰皆委之。子昂父在乡，为县令段简所辱。子昂闻之，遽还乡里。简乃因事收系狱中，忧愤而卒。时年四十馀。子昂偏躁，无威仪，然文词宏丽，甚为当时所重。有集十卷。友人黄门侍郎卢藏用为之序，盛行于代。
　　【文苑英华】
　　唐卢藏用撰陈氏别传陈子昂字伯玉，梓州射洪县人也。本居颍川，四世祖方庆得墨翟秘书。隐于武东山，子孙家焉。世为豪族，父元敬瑰伟倜傥，年二十以豪侠闻。属乡人阻饥，一朝散万钟之粟而不求报。于是远近归之，若龟鱼之赴渊也。以明经擢第，授文林郎。因究览坟籍，居家园以求其志，饵地骨炼云膏四十馀年。嗣子子昂奇杰过人，姿状岳立，始以豪家子驰侠使气。至年十七八未知书。尝从博徒入乡学，慨然立志。因谢绝门客，专精坟典。数年之间，经史百家罔不该览。尤善属文，雅有相如子云之风骨。初为诗，幽人王适见而惊曰：此子必为文宗矣。年二十一始东入咸京，游太学，历诋群公，都邑靡然属目矣。由是为远近所籍甚。以进士对策高第。属唐高宗大帝崩于洛阳宫，灵驾将西归，子昂乃献书阙下。时皇上以太后居摄，览其书而壮之，召见问状。子昂貌寝寡援，然言王霸大略，君臣之际，甚慷慨焉。上壮其言而未深知也。乃敕曰：梓州人陈子昂，地籍英灵，文称伟晔，拜麟台正字。时洛中传写其书，市肆闾巷吟讽相属。乃至转相货鬻，飞驰远迩。秩满随常牒补右卫曹。上数召问政事，言多切直。书奏辄罢之，以继母忧解。服阕拜右拾遗。子昂晚爱黄老言，尤耽味易象。往往精诣，在职默然不乐，私有扌卦冠之意。属契丹以营州叛，建安郡王攸宜亲总戎律，台阁英妙，皆署在军麾。时敕子昂参谋帷幕。军次渔阳，前军王孝杰等相次陷没。三军震，子昂进谏曰：主上应天顺人，百蛮向化。契丹小丑，敢谋乱常，天意将空东北之隅以资中国也。大王以元老懿亲，威略迈世，受律庙堂，吊人问罪，具精甲百万以临蓟门。运海陵之仓，驰陇山之马，积南方之甲，发西山之雄，倾天下以事一隅。此由举太山而压卵，建瓴破竹之势也。然而张玄遇，王孝杰等，不谨师律，授首虏庭，由此长寇威而殆战士。夫寇威长，则难以争锋。战士殆，则无以制变。今败军之后天下侧耳草野，倾听国政。今大王冲谦退让，法制不申，每事同前，何以统众？前如儿戏，后如儿戏，岂徒为贼所轻？亦生天下奸雄之心。圣人威制六合，故用声尔。非能家至户到，然后可服。况兵贵先声，今发半天下兵以属王，安危成败，在百日之内，何可轻以为寻常？大王若听愚计，即可行；若不听，必无功矣。须其成功报国，可欲送身误国耶！伏乞审听，请尽至忠之言。凡事须先比量智愚众寡，勇怯强弱，部校将帅之势，然可合战求利，以长攻短。今皆同前，不量力，又不简练，暗马丘乌合，败后怯兵，而欲讨贼，何由取胜？仆一愚夫犹言不可，况奸贼胜气十倍，未可当也！且统众御奸，须有法制亲信，若单独一身，则朱亥金槌有窃发之势，不可不畏。人有负琬琰之宝行于途，必被劫贼。何者？为宝重人爱之。今大王位重，又拥半天下兵，岂直琬琰而已？天下利器不可一失，失即后有圣智之力，难为功也。故愿大王于此决策，非小让儿戏可了。若此不用忠信，则至时机已失，机与时一失，不可再得。愿大王熟察。大王诚能听愚计，乞分麾下万人以为前马丘，则王之功可立也。建安方求斗士，以子昂素是书生，谢而不纳。子昂体弱多疾，感激忠义，尝欲奋身以答国士。自以官在近侍，又参预军谋，不可见危而惜身苟容。他日又进谏，言甚切至。建安谢绝之，乃署以军曹。子昂知不合，因箝默下列，但兼掌书记而已。因登蓟北楼，感昔乐生燕昭之事，赋诗数百，乃泫然流涕而歌曰：前不见古人，后不见来者。念天地之悠悠，独苍然而涕下。时人莫之知也。及军罢以父老表乞罢职归侍，天子优之，听带官取给而归。遂于射洪西山构茅宇数十间，种树采药以为养。恨国史芜杂，乃自汉孝武之后以迄于唐为后史记，纲纪粗立，笔削未终，钟文林府君忧其中废。子昂性至孝，哀号柴毁，气息不逮。属本县令段简贪暴残忍，闻其家有财，乃附会文法将欲害之。子昂荒惧使家人纳钱二十万，而简意未已。数舆与曳就吏，子昂素嬴疾，又哀毁，杖不能起，外迫苛政，自度气力恐不全，因命蓍自筮，卦成仰而号曰：天命不，吾其死矣。于是遂绝。年四十二。子昂有天下大名而不以矜人，刚断强毅而未尝忤物，好施轻财而不求报。性不饮酒，至于契情会理，兀然而醉。工为文而不好作，其立言措意在王霸大略而已。时人不知之也。尤重交友之分，意气一合，虽白刃不可夺也。友人赵贞固，凤阁舍人陆余庆，殿中侍御史王无竞，亳州长史房融，右史崔之，处士太原郭袭徵，道人史怀一，皆笃岁寒之交，与藏用游耳宀久。饱于其论，故其事可得而述也。其文章散落多得之于人口。今所存者十卷。尝著江上丈人论，将磅礴机化而与造物者游。遭家难，亡之荆州仓曹槐里马择日。择昔从父友王适，获陈君，欣然忘我幼龄矣。榆关之役君筹其谋戎安，累年不接晤语。圣历初君归宁旧山，有挂冠之志。予怀役南游，遘兹欢甚。幽林清泉，醉歌弦咏，周览所记，倏偏岷峨。予旋未几，陈君将化。悲夫，言绝道冥杳然若丧之几，延陵心许而彼已亡。天丧斯文。我恨何及！君故人范阳卢藏用集其遗文为序传。识者称其实录。呜呼！陈君为不亡矣。遂为赞曰：岷山导江，回薄万里。浩瀚鸿溶，东注沧海。灵光氛氲，上薄紫云。其瑰宝所育，则生异人。于戏，才可兼济屈而不伸，行通神明，困于庸竖，予曰道之将丧也。命矣夫！
　　【唐才子传】
　　子昂开耀二年许旦榜进士。初年十八时未知书，以富家子，任侠尚气弋博。后入乡校感悔，即于州东南金华山观读书。痛自修饰，精究坟典，耽爱黄老易象。光宅元年诣阙上书，陈灵驾入京召见，武后奇其才，遂拜麟台正字。令云：地藉英华，文称日韦晔，累迁拾遗。凡所著论，世以为法，诗调尤工。尝劝后兴明堂太学以调元气。与游英俊，多秉权衡。柳公权评曰：能极著述，克备比兴，唐兴以来子昂而已。有集十卷今传。呜呼！古来材大或难为用，象以有齿，卒焚其身。信哉子昂之谓欤？
　　【潼川志】
　　陈子昂字伯玉，潼川志射洪人。其先居新城。隋大业初废梓州置新城郡盖居州城也垂拱初，诏问群臣调元气当以何道？子昂因上书劝后兴明堂太学，后召见令条上利害。子昂上疏以为朝廷遣使巡察四方，不可任非其人。及刺史县令不可不择，比年百姓疲于军旅，不可不安。其略曰：夫使不择人，则黜陟不明。刑罚不中，朋党者进，正直者退。谚曰：欲知其人，观其所使，不可不谨也。又曰：宰相陛下之腹心，刺史县令陛下之手足，未有无腹心手足而能独理者。又曰：天下有危机，祸福因之而生。机静则有福，机动则有祸。百姓安则乐其生，不安则轻其死。轻其死则无所不至，袄逆乘攸天下乱矣。隋炀帝不知天下有危机，而信贪佞之臣，冀收夷狄之利，卒以灭亡。其为殷鉴，岂不大哉？擢右拾遗。子昂多病不乐，居职，会曹仁师等讨契丹败绩。制发天下囚奴以武攸宜为大总管讨之。子昂为攸宜府参谋，上疏曰：恩制免天下罪人，及募诸色奴充兵讨击契丹。此捷急之计，非天子之兵。且比来刑狱久清，罪人全少。奴多怯弱，不惯征行。纵募集未可用，况天下忠臣勇士，万分未用其一？契丹小孽，假命待诛，何劳免罪赎奴，损国大体？臣恐此策不可威示天下。大历中东川节度使李叔明为立旌德碑于梓州金华山读书台，至今犹存。有文集十卷传于世。子光亦以文称，终商州刺史。子易甫简甫，皆位御史。唐史臣赞云：子昂说武后兴明堂太学，其言甚高。然后窃威柄，诛大臣宗室，协逼长君而夺之权。子昂乃以王者之术勉之。卒为妇人讪侮不用，可谓荐圭璧于房闼，以脂泽漫之也！瞽者不见泰山，聋者不闻震霆，子昂之言其聋瞽欤？杜少陵诗云：有才继骚雅，哲匠不比肩。公生杨马后，名与日月悬。韩昌黎云：国朝盛文章，子昂始高蹈。《卢藏用序拾遗文集》云：子昂崛起江汉，虎视亟夏，卓立千古。横制颓波，天下翕然质文一变。盖宋齐以后浮靡之文，自子昂始大变矣。然子昂官拾遗以父老乞归待诏以官供养，后顾待未衰也。及家居执丧，而一县令能捕系致之死。岂当时县令之权，足以杀天子侍臣而无畏忌耶？唐沈亚之有《答郑使君书》云：天后时乔知之，陈子昂受命通西北两塞还无酬劳。然乔死于谗，陈死于枉，皆由武。三思嫉怒，一则夺其妓妾以加憾，一则疑其排摈以为累，阴令桑梓之宰拉辱之。皆死于非命。则杀子昂者乃三思，非段简也。三思奸乱残忍，志在窃国柄，败李氏。子昂前后进言欲察诬告，缓诏狱，抚宗室。三思疑其排摈，阴令简杀之。史虽轶其事，而理有必然者。然夺妓妾以加憾，乃承嗣而指为。三思何也？嘉中文与可作拾遗亭记云：被诏校唐书新本见史臣第伯玉与传奕吕才同传，谓伯玉以王者之术，说武后故贬之。甚哉不探伯玉为政理书之深意也。彼缘事警奸，立文矫，伯玉之言有味于中矣。传吕好历数方技之书，但能略顾大体，颛务记览以济其末学，讵可引伯玉为之等夷耶？当时尝具疏于朝以辩伯玉之不然。会际外官不果。叠是数者观之。拾遗生死皆有遗恨矣。杨甫跋拾遗感遇诗云，按感遇之目梁《昭明文选》，及唐吴竞《乐府古题》皆无见。惟郭代公有《感遇诗》留通泉。陈郭同武后时人，而郭逮事明皇后死。则陈固先达，郭之诗必祖述陈公之为，非陈之诗蹈袭代公之目也。老杜既称其忠义，韩文公复以高蹈韪之。监察御史赵儋撰大唐剑南东州节度观察处置等，使户部尚书兼梓州刺史兼御史大夫鲜于公，为故拾遗陈公建旌德之碑。公讳子昂，字伯玉，梓州射洪县人也。其先居于颍川，高祖方庆，好道得墨子五行秘书。白虎七变，隐于郡武东山。子孙因家焉。生曾祖汤，汤为郡主簿，汤生祖通，通早卒。生父辩为郡豪杰，辩生元敬，瑰伟倜傥，弱冠以豪侠简，属乡人阻饥，一朝散粟万斛以赈贫者，而不求报。年二十二乡贡明经擢第，拜文林郎，属青龙末，天后居摄，遂山栖饵木殆十八年。玄图大象无不达。尝拟张平子风鉴比郭林宗，即文林元子也。英杰过人，强学冠世。诗可以讽，笔可以削，人罕双全。我能兼有？年二十四，文明元年，进士射策高第。其年高宗崩于洛阳宫，灵驾将西归于乾陵。公乃献书阙下，天后览其书而壮之，召见金华殿。因言霸王大略，君臣明道，拜麟台正字。由是海内词人，靡然向风，乃谓司马相如杨子云复起于岷之间矣。秩满补右卫曹，每上疏言政事，词旨切直，因而解罢。稍迁右拾遗，属契丹以营州叛，建安郡王武攸宜亲总戎律，特诏左补阙属之，知及公参谋帏幕。军次渔阳，前军王孝杰等相次陷没。三军震，公乃进谏感激忠义，料敌决策，请分麾下万人以为前马丘。奋不顾身，上报于建安愎谏礼谢绝之。但署以军曹掌记而已。公知不合，因登蓟北楼感昔乐生燕昭之事，赋诗而流涕。及军罢以父年老丧乞归侍。至数月文林卒。公至性纯孝，遂庐墓侧杖而后起，柴毁灭性，天下之人莫不伤叹。年四十有二葬于射洪独坐山。有《正声集》十卷著于代。友人黄门侍郎范阳庐藏用为之序。以为文章道丧五百年得陈君焉！由是太仲之词纸贵天下矣。有子二人并进士及第。长曰光，官至膳部郎中，商州刺史；仲曰非，历河东蓝田长安三尉卒官。光有二子，其长曰易甫，监察御史，次曰简甫，殿中侍御史。非生三子长曰灵甫，次曰兢甫，众甫，皆守绪业，有名于代。剑南东川节度使兼御史大夫梓州刺史鲜公自受分阃之征也。初年谋始立法，二年人富知教，三年鲁变于道，乃谓幕宾曰：陈文林散粟万斛以赈乡人，得非司城子罕贷而不书乎？拾遗之文，四海之内，家藏一本。得非藏文仲立殁而不朽乎？于戏陈君道可以济天下，而命不通于天下，才可以致尧舜，而运不合于尧舜，悲夫！昔孔文举为郑玄署通门，蔡伯喈为陈实立大丘颂，异代思贤之意也。况陈君颜闵之行，管乐之材，而守牧之臣久阙旌表何哉？爰命来学，第叙丰碑，厥后来者是则是效。其颂曰：有妫之后，封于陈国。根深苗长，世载明德。文林大器，质非雕刻。学术钩深，风鉴诣极。代公耿光，乔玄藻识。施不求报，退身自默。岷岷降灵，拾遗挺生。气总三象，秀发五行。才同入室，学匪猎精。明明天后，群龙效庭。矫矫长离，轩飞梁益。封章屡抗，矢陈刑辞。匪君伊顺，惟鳞是逆。九德未行，三命惟惕。帝命建安，远征不伏。咨公幕画，骋此骥足。唯王玩兵，愎谏违卜。忠言不纳，前军欲覆。遂登蓟楼，冀写我忧。大运茫茫，天地悠悠。沙麓气冲，太阴光流。义士食薇，人谁造周。表辞右省，来归温清。如何风树，不宁不令。庐墓之侧，柴毁灭性。管辂之才，管辂之命。惟国不幸，非君之病。我鲜于公，中肃恭懿。光明不融，为君颂德。穆如清风，日月运安。江汉流东，不闭其文，永昭文雄。嗟乎！道不可合，运不可谐。遂放言于感遇，亦阮公之咏怀。已而已而！陈公之微意在斯。
　　【唐陈拾遗书】
　　应天广运圣文神武明道至德仁孝皇帝陛下统之九载。威加政和，风淳俗厚。冬十月诏天下牧守修前代圣帝功臣贤士陵墓之毁圮者，斯以崇至仁而修阙典也。化为异物者，尚藻饰之。縻之好爵者，则亭毒之恩可见矣。延谓权典是州，亦奉斯命。由是不俟驾而按其部至独坐山前过有唐故右拾遗陈君之坟。嘻！文集之中，尝饱其词学志气矣。下马一奠，能不凄然！因赋恶诗一章以吊之。曰：鬼逐东流水，坟依独坐山。时同官及僚属攻文者甚有继和。封树茂，不劳增筑而加植也。故节度使鲜于公所立之碑。苔藓侵剥，文字磨灭。因徵旧本命良工重勒于石。岂只显此公之懿行，之欲副吾君褒贤之云尔？开宝戊辰岁十二月十五日，推诚保节，翊戴功臣。静江军节度观察留后，光禄大夫捡校太傅知梓州军州事，兼御史大夫上柱国，大原郡开国侯，食邑一千三户，郭延谓撰。今更录唐代诸贤祭文，及过学堂览文集诗于碑阴。
　　【唐宋名贤确论】
　　卢藏用曰：昔孔宣父以天纵之才自卫返鲁，乃删诗书，述易道，而作《春秋》。数千百年，文章粲然可观者也。孔子殁，二百岁而骚人作，于是婉丽浮侈之法行焉。汉兴二百年，贾谊马融为人杰，宪章礼乐，有老成人之风，长卿，子云之俦，瑰诡万变，亦奇特之士也。惜其王公大人之言溺于流辞而显。其后班马崔蔡曹刘潘陆随波而作，虽大雅不足，然其遗风馀烈尚有典刑。宋齐已来，尽憔悴逶迤，陵颓流靡。至于徐庾，天之将丧斯文也。后进之士若上官仪者继踵而生，于是风雅之道扫地尽矣。易曰：物不可以终否，故受之以泰。道丧五百岁而得陈君，君讳子昂，字伯玉，蜀人也。崛起江汉，虎视亟夏，卓立千古，横制颓波，天下翕然质文一变。非夫岷峨之精，巫庐之灵，则何以生此？故有谏诤之辞，则为政之先也。昭夷之碣，则议论之当也。国殇之文，则大雅之怨也。徐君之议，则刑礼之中也。至于感激顿挫，微显阐幽，庶几见变化之朕以接乎天人之际者，则感遇之篇存焉。观其逸足，方将搏扶摇而凌泰清，猎遗风而薄嵩岱。吾见其进，未见其十六日又览《陈拾遗文集》，东川观察判官长沙刘蜕已下皆是：中好事人，家藏君十轴。余来多暇日，借得昼夜读。意气高于头，冰霜冷人腹。就中大雅篇，日日吟不足。生遇明皇帝，君臣竟不识，沉淹死下位，我辈更莫卜。射洪客来说，露碑今已踣。剜存灭半，势欲入沟渎。寓书托宰君，请为试摩拭。树之四达地，覆碑高作屋。愤君死后名，再依泥沙辱。世路重富贵，婉娩好眉目。文学如君辈，安得足衣食？不死横路渠，为幸已多福。我有平生心，摧残不局促。揖君盛年名，万钟何足禄？量长复校短，凫胫不愿续。悲君泪垂颐，云山空蜀国。
永乐大典
卷之三千一百四十二
卷之三千一百四十二
　　陈
　　陈忄造
　　【容斋三笔】
　　陈，字季常，公弼之子，居于黄州之岐亭，自称龙丘先生。又曰，方山子。好宾客，喜畜声妓。然其妻柳氏绝凶妒，东坡有诗云：龙丘居士亦可怜，谈空说有夜不眠。忽闻河东狮子吼，拄杖落手心茫然。河东狮子指柳氏也。坡又尝醉中与季常书云：一绝乞秀英君。想是其妾小字。黄鲁直元中，有与季常简曰：审柳夫人时须医药，今已安平否？公暮年来，想渐求清净之乐。姬媵无新进矣。柳夫人此何所念以致疾邪？又一帖云：承谕老境情味，法当如此。所苦既不妨，游观山川，自可损药石调护起居饮食而已。河东夫人亦能哀怜老夫，一任放不解事邪？则柳氏之妒名，固彰著于外。是以二公皆言之云。
　　【元一统志】
　　陈，字季常，本眉人。陈公弼之子。寓居于黄之岐亭。号龙丘子。苏轼谪居，与之往来唱和。东坡有《方山子传》。
　　【黄州府志】
　　季常，号龙丘居士。元丰三年，东坡谪黄州，至岐亭。有白马青盖来迎，乃故人陈也。留五日赋诗而别。
　　【宋苏东坡集】
　　方山子传方山子光，黄间隐人也。少时慕朱家郭解为人，闾里侠皆宗之。稍壮折节读书，欲以此驰骋当世。然不遇。晚乃遁于光黄间曰：岐亭庵居蔬食不与世相闻。弃车马，毁冠服，徒步往来山中。人莫识也。见其所著帽方耸而高曰此岂古方山冠之遗像乎，因谓之方山子，余谴居于黄，过岐亭适见焉。鸣呼！吾故人陈季常也，何为而在此？方山子亦矍然，问余所以至此者，余告之，故俯而不答。仰而答，呼余宿其家，环堵萧然。而妻子奴婢皆有自得之意。余既耸然异之。独念方山子，少时使酒好剑，用财如粪土。前十九年，余在岐下见方山子从两骑，挟二矢游西山。鹊起于前，使骑逐而射之不获。方山子怒马独出，一发得之。因与余马上论用兵，及古今成败，自谓一世豪士。今几时耳，精悍之色，犹见于眉间。而岂山中之人哉？然方山子世有勋阀，当得官使从事于其间。今已显闻，而其家在洛阳，洛宅壮丽与公侯等，河北有田岁得帛千匹，亦足以富乐。皆弃不取，独来穷山中，此岂无得而然哉？余闻光黄间多异人，往往阳狂垢，不可得而见。方山子傥见之与？
　　【姓氏遥华】
　　季常，号龙丘居士。自洛之蜀，以骏马载二妹。遇溪山佳处，留数日。卜居黄冈北，称静庵。子赡赠《临江仙》：细马远驱双侍女，青巾玉带红靴。溪山好处便为家，谁知巴峡路，得见洛阳花。回旋落英飞玉芷。人间春日迟斜。十年不见紫云车，龙丘新洞府，钅杏鼎旧丹砂。
　　陈知雄
　　【宋毕西台集】
　　陈水部墓志铭。君讳知雄，字守柔。陈氏故右正议大夫致仕述古之子。故太子太师致仕郑国文惠公尧佐之孙。故左谏议大夫赠太师尚书令秦国公省华之曾孙也。世为蜀君阆中人，后徙郑，今为郑人。君年十五，以文惠公恩守将作监主簿。累迁光禄寺丞。为人博文强记，倜傥任气节。喜周人急。其仕官不畏强御，日与上官辨是非，必得当而后止，上官多不悦者。人或告之，君自若。初监河南府酒税，次监信州盐酒税。竟以为上官办事，为所中伤而废。其年未三十也。君一废四十年。治平中以神宗皇帝即位，恩授检校水部员外郎、濮州团练副使。可以复仕矣，而遂不仕。其居闾里，日饮酒为诗篇治宅种田，油然自得。出入游纵，讥谯笑谑，虽老不衰。尝大病几死，人以为自此衰矣。而病已如故。人问之，君曰：它人病者忧死，病而有忧，所以益病且衰也。我病即待死耳，不忧故不衰。知者以为名言。君年六十有九，正议公尚无恙。往来蔡郑之间，白首问安人皆叹息焉。其后正议公薨，君持丧居郑里。至元八年，君年七十有一，平居无事，遂卒，实七月一日也。娶张氏，故翰林院学士复之女孙，故内殿崇班成之。女男三人：长曰复，前河南府永宁县尉；次曰某，次曰某。女三人：长适右通直郎辛发直次适进士介瑜，次未嫁。卜以某年日月葬公于怀忠乡。某里某原，其子复乞铭于东平毕某。某之外祖赠金紫光禄大夫。陈师古，即正议公之从凡，君于某母党也。其可不铭？铭曰：噫守柔公相孙。强其志，屯其身。仕一跌，不复论。年虽老，气益振。所好义，且多闻。人从游，日谆谆。今已矣，嗟外门，犹有待，观后昆。
　　陈太素
　　【宋史】
　　列传太素，字仲华，河南缑氏人。中进士第。尝为大理评断官。又入审刑为详议官。权大理少卿，又判大理寺，任刑法二十馀年。朝廷有大狱疑，必召与议。太素为推原人情，以传法意，众皆释然，自以为不及。虽号明习法令，然所论建，亦或有不中。每临案牍至忘寝食，大寒暑不变。子弟或止之，答曰：囹圄之苦，岂不甚于我也？历知江阴军兖州明州有治迹，如在大理尔。疾数求罢执政以为任职，弗许，累官至尚书兵部郎中。卒。太素家行修治，尤喜论刑名，常以为有司议法。当据扌处直断，不可求曲法。求曲法，所以乱也。同时有马寻者，须城人，举毛诗学究，累判大理寺，以明习法律称。历提点两浙陕西刑狱，广东淮南两浙转运使，知湖、抚、汝、襄、洪、宣、邓、滑八州。襄州饥，人或群入富家掠粟。狱吏鞫以强盗，寻曰：此脱死耳，其情与强盗异，奏得减死。论著为例，终司农卿。又有杜曾者，濮州人，为吏号知法。尝言国朝因唐大中制。故杀人虽已伤未死，已死更生，皆论如已杀。夫杀人者死，伤人者刑。先王不易之典律，虽谋杀已伤则绞，盖甚其处心积虑阴置贼害尔至于故杀。初无杀意，须其已死，乃有杀名。苟无杀名而用杀法，则与谋杀孰辨？自大中之制行，不知杀几何人矣，请格勿用。又言：近臣赦令，杀人已伤未死者，皆得原减。非律意请伤者，从律保辜法。死限内者，论如已杀伤勿赦，皆著为令。
　　【宋胡文恭公集】
　　陈太素等至中舍海词。敕具官某等，朕以季秋吉辰，涓诚孝飨。荐鬯之夕，休气熏蒸而祠官祝厘，归福于朕。思与九服之士，同均百顺之贶。以明乾施之普，无不周也。以尔等交修士矩，参服王官。或专握守符，或别抗。斋祠之恪，述职于外。有缮治贡助之勤，议劳则均覃赏，维等用进尔茂秩，往虔我恩。
　　陈师道
　　【宋史】
　　文苑传师道，字履常，一字无已，彭城人，少而好学苦志。年十六，蚤以文谒曾巩，巩一见奇之，许其以文著，时人未之知也，留受业。熙宁中，王氏经学盛行，师道心非其说，遂绝意进取，巩典五朝史事，得自择其属，朝廷以白衣难之。元佑初，苏轼傅尧俞孙觉荐其文行，起为徐州教授，又用梁焘荐为太学博士。言者谓在官尝越境，出南京见轼，改教授颍州。又论其进非科第，罢归，调彭泽令，不赴。家素贫，或经日不炊。妻子愠，见弗恤也。久之，召为秘书省正字，卒年四十九，友人邹浩买棺佥欠之。师道高介有节，安贫乐道，于诸经尤邃诗礼，为文精深雅奥，喜作诗，自云学黄庭坚。至其高处，或谓过之，然小不中意，辄焚去，今存者财十一。世徒喜诵其诗文，至君奥学至行，或莫之闻也。尝铭黄楼，曾子固谓如秦石。初游京师年，未尝一至贵人之门。傅尧俞欲识之，先以问秦观，观曰：是人非持刺字颜色，伺候乎公卿之门者，殆难致也。尧俞曰：非所望也吾将见之。惧其不吾见也，子能介于陈君乎？知其贫，怀金欲为饣鬼。比至，听其论议，益敬畏不敢出。章在枢府，将荐于朝。亦属观，延致师道，答曰：辱书论以章公见屈年德，以礼见招，不佞何以得此，岂侯尝欺之邪。公卿不下士尚矣，乃特见于今，而亲于其身，幸孰大焉，愚虽不足以齿士，犹当从侯之后，顺下风以成公之名。然先王之制，士不传贽为臣则不见于王，公所以成礼，而其敝必至自鬻，故先王谨其始以为之防，而为士者世守焉。师道于公，前有贵贱之嫌，后无平生之旧，公虽可见，礼可去乎！且公之见招盖以能守区区之礼也。若昧冒法义，闻命走门，则失其所以见招公又何取焉？虽然有一于此，幸公之它日成功谢事，幅巾东归，师道当御款段，乘下泽，候公于东门外，尚未晚也。及为相，又致意焉，终不往。官颍时，苏轼知州事，待之绝席，欲参诸门弟子间，而师道赋诗有向来一瓣香，敬为曾南丰之语。其自守如是，与赵挺之友婿，素恶其人。适预郊祀行礼寒甚，衣无绵，妻就假于挺之家，问所从得，却去不肯服，遂以寒疾死
　　【宋名臣言行录】
　　陈无已。一字履常，事具文集序，今见左方。彭城后山居士，陈师道无已，苦节厉志，自其少时，蚤以文谒南丰曾舍人。曾一见奇之，许其必以文著，时人未之知也。元佑中，侍从合荐于朝，起为徐州教授，除太学博士，言者谓当官尝。私至宋谒眉山苏公，改教授颖州。绍圣初，以进非科第而罢。退居彭城者累年，复教授州入秘书省为正字，以卒，实建中靖国元年也。未仕，贫无以养，寄其孥妇氏当权者，或召见之，顾非其好，不往，此岂易衣食者哉！在颍赋《六一堂》诗。有向来一瓣香，敬为曾南丰之句，而太守则苏公也。其罢而归彭城，家益穷空，至累日不炊，妻子愠，见而不恤。诸经皆有训传，于诗礼尤邃，为文至多，少不中意则焚之，存者财十一也。世徒喜诵其诗文乃若奥学至行，或莫之闻也。谢克家撰文集序顷在广陵，秦观少游，为仆言彭城陈师道履常者，高士也，其文妙绝当世，而行义称焉。陈履常居都不年，未尝一至贵人之门，章子厚欲一见终不可得，中丞傅钦之侍郎孙莘老荐之，轼亦挂名其间。会朝廷多知履常者，故得一官。
　　【古藤郡志】
　　陈后山师道亦常游此，故山谷曰：闭门觅句陈无已，对客挥毫秦少游。二子不知饱风味，西风吹泪古藤州。
　　【晦庵续录】
　　陈无已，赵挺之，邢和叔，皆国大夫婿。陈在馆职，当侍祠郊丘，非重裘不能御寒气，无已止有其一，其内子为于挺之家假以衣之，无已诘所从来，内以实告，无已曰：汝岂不知我不著渠家衣耶？却之。既而遂以冻病而死。谢克家作其文集序中有云：箧无副裘。又云：此岂易衣食者。盖指此事。又云：后山差充郊坛上官，其妻以寒，故不可无重绵，遂于其夫赵挺之家借一绵袄归衣之。后山问何从得之，妻谓借赵家物，后山恶赵之为人不衣，止衣一绵往，竟以寒得疾而终。谢任伯作墓志所载不明，此岂可不白于后世也！
　　【扫编】
　　魏昌世言陈无已平生恶人节书，以为苟能尽记不忘，固善不然徒废日力而已。夜与诸生会宿，忽思一事，必明烛纟番阅得之乃已。或以为可待旦者，无已曰：不然，人情乐因循，一放过则不复省矣。故其学甚博而精，尤好经术非如唐之诸子。作诗之外，他无所知也。
　　【黄氏日抄】
　　陈后山先生居都下，逾年未尝一至贵人之门，章子厚欲见之，终不可得。傅钦之荐公者也，以其贫怀金欲之，意不敢出口。先生之高行若此，而世独称其诗何耶？岂世之知公者浅耶？抑诗亦贤者之累耶？此录名臣之言行备焉。近思录诸儒之讲明详焉，彼此参验，环循阅习，以其行稽其所言，以其言进其所行。晦庵之望后学，学者其庶乎？
　　【老学庵笔记】
　　秦会之跋后山集，谓曾南丰修英宗实录，辟陈无已为属，孙仲益书数百字只之以为无此事。南丰虽尝预修英宗实录，未久即去，且南丰自为史属，乌有辟官之理，又无已元佑中方自布衣命官，故仲益之辨，人多是之。然以予考其实，则二公俱失也。南丰元丰中还朝被命，独修五朝史实，许辟其属，遂请秀州崇德县令邢恕为之用，选人已非故事，特从其请。而南丰又援经义局，辟布衣徐禧例，乞无已检讨庙堂，尤难之，会南丰上太祖纪叙论不合上意，修五朝史之意寝缓，未几，南丰以忧去，遂已。会之但误以五朝史为英宗实录耳。至其言辟无已事，则实有之，不可谓无也。又陈无已子丰，诗亦可喜，晁以道集中有谢陈十二郎诗卷是也。建炎中以无已，故持命官，李邺守会稽来，从邺作摄局。邺降虏，丰亦被系累而去。无已之后，遂无臣江左者，丰亦不知存亡，可哀也。
　　【张拙轩初藁】
　　跋陈后山再任校官谢启骈四俪六特应用文耳。前辈直曰世间一种苛礼，过为谨细。陈无已任徐州校官，曰出境送东坡知杭州诗云：一代不数人，百年能几见？好事者造谤，无已处之如平时，略无诎色，而声名行乎天下，此岂得失而为变动耶！至其再任，又曰：昨缘知旧出守东南，念一代之数人，而百年之几见。又曰：使一有于先颠，为两土涂之后悔，此尤见无已之终不渝其守也。噫！今岂有是事耶？旧见人说东坡，好收拾士类，而士类乐为之用，集云代人作，岂知无已者耶！
　　陈亢
　　【京口耆旧传】
　　亢字退叔，金坛人。少读书，以父疾不任家事，乃请于师束书归养。殖赀治产，家用饶衍，而勇于为义，不吝施予。家居邑南，地多沮泽，古速渎久淤，壅水为灾，率众筑堤，延袤十许里，以便行者，而浚渎以通洮湖，水患遂息。熙宁乙卯，岁大饥，明年疫，倾家之储，粥饿药病，晨夜必躬，所活不可胜计。不幸死者，具衣扌彗收葬，又数千百人。尝自以少时为养废书，课子弟学尤力。一夕大雪往视，则二子寝矣，亟呼之起，曰：吾不强汝以书，汝宜出行道上，遇行者则归以告。二子奉命出门十里，遇贩夫负鱼而趋，二子问雪寒何自苦？曰：负贩吾业也。一夕不行，则生理踬矣。二子感悟，归而自勉，晨夜不休。亢亦奖劝有方王成，虽衣服饮食之间，皆有品节。及彦明为监司度陛朝，亢尚无恙，累封朝散郎。而彦明之子王成亦擢进士第，余孙数上名礼部，亦有已命官者，福禄之盛，世所歆艳。苏公轼尝有帖云：退叔今年四十五而有四子，两人已登第守官，其叔耕且学，其季游上庠，艺业精甚，有男女孙十四人。玄孙之孙，古人所不知，若陈君者，当见所不知何人也。邹公浩以序送其孙瑭试礼部，亦云金坛有君子人焉。今以承议郎致仕，其少时不出户庭，而环千有余里，若寒饥急难失所，赖以无虞，数十年间，不知几人，仁义之声，飞驰东南。是生二子皆文高学博，趋操坚正，甫冠登第，盛年即显。又称其诸孙之贤，谓承议之德厚积而发三世矣。老子曰：天道无亲，常与善人。于承议见之。盖浩作序时，亢已封承议矣。大观元年卒，年六十八。亢二子，曰彦明、曰度。诸孙之著者曰、曰瑭、曰、曰，玄孙从古，兄弟之子，曰序、孙曰窠。
　　陈与义
　　【宋史】
　　文苑传陈与义，字去非，其先居京兆，自曾祖希亮始迁洛，故为洛人。与义天资卓伟，为儿时已能作文致名誉，流辈剑衽，莫敢与抗。登政和三年上舍甲科，授开德府教授，累迁太学博士，擢符宝郎，寻谪监陈留酒税。及金人入汴，高宗南迁，遂避乱襄汉，转湖湘，岭峤，久之召为兵部员外郎。绍兴元年，夏至行在，迁中书舍人，兼掌内制拜吏部侍郎。寻以徽猷阁直学士，知湖州召为给事中，驳议详雅。又以显谟阁直学士，提举江州太平观被诏，会宰相有不乐，与义者后用为中书舍人直学士院。六年九月，高宗如平江，十一月，拜翰林学士知制诰，七年正月，参知政事，唯师用道德以辅朝廷，务尊主威，而振纲纪。时丞相赵鼎言人多谓中原有可图之势，宜便进兵，恐他时咎今日之失机。上曰：今梓宫与太后渊圣皆未还，若不与金议和，则无可还之理。与义曰：若和议成，岂不贤于用兵？万一不成，则用兵必不免。上曰：然。三月从帝如建康，明年扈跸还临安，以疾请复以资政殿学士知湖州。陛辞，帝劳问甚渥，遂请间提举临安洞霄宫，十一月卒，年四十九。与义容状俨恪，不妄笑言，平居虽谦以接物，然内刚不可犯。其荐士于朝退未尝以语人，士以是多之，以尤长于诗，体物寓兴，清邃纡余，高举横厉，上下陶谢韦柳之间，尝赋墨梅。徽宗嘉赏之，以是受知于上云。
　　【氏族言行类藁】
　　陈与义西洛人，河目海口大耳耸峙，识者知其为贵人也。政和中以上舍释褐，宣和中擢馆职符宝郎，坐王黻罢相例出。建炎中召为台郎，迁左史，除中书舍人，历吏礼二部侍郎，除直学士知湖州，复召为西掖，迁内相，旋参大政，以资政殿学士奉祠。侨寓鸟墩，寿不及中，诗人多恨之，有《简斋集十卷》葛胜仲为集引云：徽宗见所赋墨梅诗善之，亟命召对，有见晚之欢。
　　【王明清课】
  </div>
  <div class="pagination">
   <a href="永乐大典残卷_page116.html">
    上一页
   </a>
   <span>
    ...
   </span>
   <a href="永乐大典残卷_page112.html">
    112
   </a>
   <a href="永乐大典残卷_page113.html">
    113
   </a>
   <a href="永乐大典残卷_page114.html">
    114
   </a>
   <a href="永乐大典残卷_page115.html">
    115
   </a>
   <a href="永乐大典残卷_page116.html">
    116
   </a>
   <span class="current-page">
    117
   </span>
   <a href="永乐大典残卷_page118.html">
    118
   </a>
   <a href="永乐大典残卷_page119.html">
    119
   </a>
   <a href="永乐大典残卷_page120.html">
    120
   </a>
   <a href="永乐大典残卷_page121.html">
    121
   </a>
   <a href="永乐大典残卷_page122.html">
    122
   </a>
   <span>
    ...
   </span>
   <a href="永乐大典残卷_page118.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
