<!DOCTYPE html>
<html>
<head>
    <meta charset="UTF-8">
    <title>宋朝事实类苑 - 第 6 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋朝事实类苑 - 第 6 页/共 111 页</h1>
    <div class="content">　　●宋朝事实类苑卷第七 

　　君臣知遇（二） 

　　◆君臣知遇（二） 

　　王元之 
　　杜文正 
　　杨砺 
　　董遵诲 
　　种放 
　　张乖崖 
　　张文定 
　　柳仲涂 
　　袁廓 
　　钱俶 
　　吕文惠 
　　赵稹 
　　晏元献 
　　晁逈 
　　王文正 
　　礼遇词臣 
　　御书碑额 

　　○王元之 

　　王元之尝草李继迁制，继迁送马五十匹润笔，公却之。后守永阳，闽人郑褒有文行，徒步谒公，及还，公买一马遗之。或谤其亏价者，太宗曰：『彼能却继迁五十匹，顾肯亏一匹马价耶？』 【见渑水燕谈。】 

　　二 

　　王禹偁，濮州 【涑水及宋史并作『济州』。】 人，生十余岁，能属文。太平兴国八年，进士及第，补成武主簿，改大理评事，知长州县。太宗方奖拔文士，闻其名，召拜右拾遗，直史馆，赐绯。故事：赐绯者，给银带，上特命以文犀带赐之。禹偁献端拱箴以为戒，寻以左司谏知制诰，上尝称之，曰：『王禹偁文章，当今天下独步。』判大理寺，散骑常侍徐铉为妖巫道安所诬，谪官，禹偁上疏讼之，请反坐尼罪，由是贬商州团练副使，无禄，种蔬自给，徙解州团练副使。上思其才，复召为左正言，仍命宰相以刚直不容物戒之。真宗初即位，召王禹偁于扬州，复知制诰，修太宗实录。执政疑禹偁轻重其间，落职，出知黄州。州境有二虎鬬，食其一。冬雷，羣鸡夜鸣，禹偁上疏引洪范陈戒，且自劾。上以问司天官，对以守臣任其咎，上乃命移知蕲州。寻召还朝，禹偁已卒。 

　　三 

　　太宗时，禹偁为翰林学士，尝草继迁制，送马五十疋以备濡润，禹偁以书不如式，却之。及出守滁州，闽人郑褒徒步谒，禹偁爱其儒雅，及别，为买一马。或言买马亏价者，太宗曰：『彼能却继迁五十马，顾肯亏此价哉？』禹偁之卒，谏议大夫戚纶诔曰：『事上不曲邪，居下不谄佞，见善若己有，嫉恶过仇雠。』世以为知言。祥符中，真宗观书龙图阁，得禹偁章奏，叹美切直，因访其后，宰相称其子嘉言以进士第为江都尉，即召对，擢大理评事。 【并涑水纪闻。】 

　　四 

　　王元之在翰林，太宗恩遇极厚，尝侍宴琼林，独召至御榻顾问。帝语宰臣曰：『王某文章，独步当代，异日垂名不朽。』故元之有诗云：『琼林侍游宴，金口独褒扬。』 【见渑水燕谈。】 

　　○杜文正 

　　真宗重礼杜镐。镐直龙图阁，上尝因沐浴罢，饮上尊酒，封其余，遣使赐镐于阁下。镐素不饮，得赐，喜，饮之至尽，因动旧疾，忽僵不知人。上闻之，惊，步行出至阁下，自调药饮之，仍诏其子津入侍疾。少顷，镐稍苏，见至尊在，欲起，上抚令卧，镐疾平，然后入宫。方镐疾亟时，上深自咎责，为由己赐酒致镐疾也。 

　　○杨砺 

　　真宗判开封府，杨砺为府寮，及登储贰，因为东宫官。即位，为枢密副使。病甚，真宗幸其第问疾，所居在隘巷中，辇不能进。左右请还，上不许，因降辇步至其第，存劳甚至。 

　　二 

　　杨砺，太祖建隆初状元及第。在开封府，真宗问砺何年及第，砺唯唯不对，真宗退问左右，然后知之，自悔失问。砺不以科名自伐，由是重之。 【并涑水纪闻。】 

　　○董遵诲 

　　董遵诲父宗本，尝为随州将，太祖微时，往依宗本，令与遵诲游。常共臂鹰逐兎，小不如意，为遵诲所辱，太祖遂辞去，宗本固留，厚给遣之。即位之初，访求遵诲，遵诲欲自杀，其妻止之，曰：『等死，亦未晚耳。万乘之主，岂念旧恶？将因祸致福，岂可测哉？』遵诲感其言，幅巾见于便殿，叩头请死。上笑曰：『汝昔日豪荡太过，我方将任汝事。』即命左右掖起，赐冠带，设食案，赐食上前。语及旧故欢笑，以为通远军使，专委一面之事，市租悉以给军用，不藉于有司。每岁赐予无数，幕府许自辟署，选精甲数千人，隶麾下，不复更代。隔岁以春夏令归，营省妻子。遵诲至，申严边候，镇抚蕃部，号令如一，戎族之强盛者，倚为腹心，有谋为寇者，必立以告，发所部袭之，剪灭无谯类。凡再出师，大克捷，党项诸羌，畏威惕息。养马数千匹，择其良以入贡，亲仆数百人，皆厚给衣食，日夕驰射畋猎，击鞠呼卢，饮食作鼓吹为乐。羌中动静，实时知之，朝廷不复西顾。岁时，其亲表押马来献，上必召问遵诲晨夕所为，击节大喜曰：『是能快活也。』多解服御衣物珠贝珍异以为赐，遵诲捧之，未尝不泣下。三数岁一来朝，赐食御前，笑语移晷，赐御膳羊，上樽酒，皆五百数，金帛累万，复遣去，终太祖朝，不易其任。末年，稍迁罗州刺史，有判官者，因朝廷访利害，上言通远军养兵，每岁转运使调发内地钱粟，劳费民力，本军关榷之入，自可市籴给用。上遣录判官所奏，下本军，及申约外，计凡岁调如故，不得窃议市租，徙判官于佗郡。遵诲感激流涕，左右皆泣。 【杨文公谈苑。】 

　　○种放 

　　真宗优礼种放，近世无比。一日，登龙图阁，放从行，真宗垂手援放臂上，以顾近臣曰：『昔明皇优待李白，御手调羹，今朕以手援放登阁，厚贤之礼，无愧前代矣。』故蒋颖叔荐放侄孙谊云：『放早以逸民，被遇章圣，有握手登楼之眷。』真宗屡欲大用，放固辞，乃止，惜哉！ 【渑水燕谈。】 

　　○张乖崖 

　　乖崖公曰：『吾河曲一书生尔，猥自出身，遭逢圣主。』太平兴国中，进士及第，屡亲民政，自太常博士，罢荆湖北路转运使。入觐时，太宗皇帝御长春殿，召对数刻，上曰：『卿奏事精审可信。』特赐金紫，除虞部郎中，旋授枢密直学士，知益州。面奉圣旨：『西川经贼后，民颇伤残，不聊生，卿去到后，可便宜行事，钦哉！』君不疑臣，委任至重，乃感恩泣下。到川后，奉诏条之外，事有大可革者，奏后始行。其有从权而合义者，先行后奏，上悉允之，故得展微効，立功名，诚由上信不疑，下谗不入。 【见忠定公语录。】 

　　二 

　　忠定公为御史中丞，一日，于行香所，宰相张齐贤呼参知政事温仲舒为乡弟，及他语，鄙甚。 【钱希白所撰公墓志云：弹执政之失错辞者是。】 公以非所宜言，失大臣体，遂弹奏之。齐贤深以为恨，后于上前短公曰：『张咏本无文，凡有申奏，皆婚家王禹偁代为之。』禹偁前在翰林，作齐贤罢相麻词，其辞丑诋。及再入中书，禹偁亦再知制诰，故两欲中伤之。公闻，自辨曰：『臣苦心文学，搢绅莫不知。齐贤以臣假手于人，是掩上之明，诬臣以非罪也。』上曰：『卿平生著述几多，可进来。』公遂以所著进，上阅于龙图阁，未竟，赐坐。上曰：『今日暑甚。』顾黄门于御几取常所执红绡金龙扇赐公，且称文善。公起再拜，乃纳扇于几，上曰：『便以赐卿，美今日献文事。』 
　　【渑水燕谈。】 

　　○张文定 

　　太祖幸西都肆赦。张文定公齐贤时以布衣献策，太祖召至便坐，令面陈其事。文定以手画地，条陈十策，内四说称旨，文定坚执其六说皆善，太祖怒，令武士拽出。及车驾还京，语太宗曰：『我幸西都，唯得一张齐贤耳。我不欲爵之以官，异时汝可收之，使辅汝为相也。』至太宗初即位，放进士榜，必欲置于高等，而有司偶失，抡选 【明抄本有『在』字。】 第三甲之末，太宗不悦。及注官，有旨一榜尽与京官通判。文定释褐将作监丞，通判衡州，不 【东轩脱『不』字。】 十年，果作相。 【东轩笔录。】 

　　○柳仲涂 

　　柳开知润州，有监兵钱供奉者，亦忠懿之近属也。乃父方奉朝请，在京师，开乘间来谒，造其书阁，见壁有绘妇人像甚美，诘以谁氏，监兵对曰：『某之女弟也，既笄矣。』柳喜曰：『开丧偶已踰期，愿取为继室。』钱曰：『俟白家君，敢议姻事。』柳曰：『以开之材学，不辱于钱氏之门。』遂强委禽焉，不旬日而遂成礼。钱不之敢拒，走介白其父，乞上殿面诉柳开，劫取臣女。仁宗问曰：『卿识柳开否？』曰：『不识。』上曰：『真奇杰之士也。卿家可谓得嘉婿矣。吾为卿媒，可乎？』钱父不敢再言，但拜谢而退。 【见倦游杂录。】 

　　○袁廓 

　　袁廓，梓潼人，敢大言，太祖奇之。太祖即位，迁殿中丞，掌市征，岁中增缗钱数万，特赐钱百万。会钱俶纳土，诏廓按行府库仓廪，所至公宴，令别席而坐以宠之。 

　　○钱俶 

　　钱俶，太宗即位来朝，宴后苑，泛舟池中。太宗亲酌酒以赐俶，俶跪而饮。每贡乘舆服物器玩，制作精妙。遣使修贡，必罗于庭，焚香再拜。 【并见范蜀公蒙求。】 

　　○吕文惠 

　　吕文惠公端使高丽，遇风涛，恍惧间，樯折，舟人大恐，公恬然，读书若在斋合时。首台吕文穆相蒙正告老甚切，上宴后苑，作钓鱼诗，独赐公断章云：『欲饵金钩深未到，磻溪须问钓鱼人。』以首宰属公，公和进云：『愚臣钩直难堪用，宜问濠梁结网人。』文穆得谢，果冠台席。 【见玉壶清话。】 

　　○赵稹 

　　赵稹，字仲微，单父人。登进士第，累为兵部员外郎，益州路转运使。真宗谓曰：『远方之事，朕皆欲闻，一一奏来，朕当为卿行之。』故稹至蜀，奏利害最详。及后，益州阙守，乃自三司盐铁副使，授谏议大夫、集贤院学士、知益州。天圣中，以工部侍郎知并州，回，上殿奏事，上曰：『先帝时，尝诏益州市锦六千匹，时有姓赵者知州，止市千匹，还是卿否？』稹曰：『是。』上曰：『卿如此恤民，诚是至公。尝闻先帝言，卿朴厚可任。』未几，为刑部侍郎、枢密副使，以先帝所委臣故也。 【见本朝名臣传。】 

　　○晏元献 

　　晏元献公为童子时，张文节荐之于朝廷，召至阙下，适值御试进士，便令公就试题，曰：『臣十日前，已作此赋，有赋草尚在，乞别命题。』上极爱其不隐。及为馆职，时天下无事，许臣寮择胜燕饮，当时侍从文馆士大夫，各为燕集，以至市楼酒肆，往往皆供帐为游息之地。公是时贫甚，不能出，独家居，与昆弟讲习。一日选东宫官，忽自中批除晏殊，执政莫谕所因。次日进覆，上谕之曰：『近闻馆阁臣寮，无不嬉游燕赏，弥日继夕。惟殊杜门与兄弟读书，如此谨厚，正可为东宫官。』公既受命得对，上面谕除授之意，公语言质野，则曰：『臣非不乐燕游者，直以贫，无可为之具。臣若有钱，亦须往，但无钱，不能出耳。』上益嘉其诚实，知事君体，眷注日深，仁宗卒至大用。 【见笔谈。】 

　　○晁逈 

　　大中祥符元年冬，行升中之礼，驻跸岱宗。晁逈当草赦书之词，例先进呈裁定。准旧仪，学士当直日，或遇宣召，即系鞋以赴，上戴帽子见之。逈自忖度，今皇上以封祀大礼，方在致斋之中，必加严肃，不同常时，乃盛服秉笏造行宫门。有中使入奏，俄出报云：『上适问之，闻学士穿执，遽起入内矣，可止此祗伺。』暨中使复入，逈伫立移晷，中使来召，引至幄次，而上已改御巾帻而坐。起居讫，升诣帝所，望之俨然，即之也温，进呈词稿，省览称善，怡颜抚问，有加常等。既而赐坐，令饮茶而退。 【『茶』字注解云：春藏叶，可以为饮。古人诗云：『或吟诗一章，或饮茶一瓯。』】 因思古之帝王，优礼节行之臣，不冠不见，则有之矣。内愧孱琐，何以当圣君体貌之重乎？兹惟先皇帝恭己待士之德，发自于清衷而然也。 
</div>
    <div class="pagination">
<a href="宋朝事实类苑_page5.html">上一页</a><a href="宋朝事实类苑.html">1</a><a href="宋朝事实类苑_page2.html">2</a><a href="宋朝事实类苑_page3.html">3</a><a href="宋朝事实类苑_page4.html">4</a><a href="宋朝事实类苑_page5.html">5</a><span class="current-page">6</span><a href="宋朝事实类苑_page7.html">7</a><a href="宋朝事实类苑_page8.html">8</a><a href="宋朝事实类苑_page9.html">9</a><a href="宋朝事实类苑_page10.html">10</a><a href="宋朝事实类苑_page11.html">11</a><span>...</span><a href="宋朝事实类苑_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
