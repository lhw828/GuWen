<!DOCTYPE html>
<html>
<head>
    <meta charset="UTF-8">
    <title>清稗类钞 - 第 395 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 395 页/共 432 页</h1>
    <div class="content">
　　水仙

　　水仙为多年生草，高尺许，叶细长，有并行脉，丛生。花茎生于茎丛之间，花为伞形，色白，别有黄色杯状之副冠。地下茎为块状，有毒，然可治痈肿。

　　仁和金振之鹾尹翀尝赋水仙花诗云：「春雪压檐水生骨，东园桃李花未发。水仙有意陵莫寒，素影朦胧漾残月。我因花事增叹嗟，烟浪微茫梦飞越。金支翠旗光有无，贝阙珠宫影明灭。冰夷击鼓急响停，湘妃奏曲繁声歇。彼姝者子六铢衣，微步生尘见罗袜。花魂咫尺洵有灵，一点冰心慰寥阔。忆昔嘉种罗华堂，分笺共逞生花笔。名并三闾六瓣奇，哲兄得句真清绝。「「名与三闾并，香推六瓣奇」，振之之兄咏水仙句。」同君解佩返瑶京，石上菖蒲空九节。欲吟楚些歌《大招》，新诗谁补湘累缺。「振之之兄讨曾言及此，故云。」杜蘅芳芷眼迷离，物是人非那忍说。仙浆未饮热中肠，聊取寒泉荐清洁。梅兄矾弟倘相携，应到蓬莱水云窟。」振之，干隆时人。

　　沉玉遮有《咏水仙花》诗，诗云：「纸窗耿虚影，媚此小雪天。明明冷飞白，扑蔌上琴弦。何时降北渚，犹带萧湘烟。伶俜独幽绝，小筑含春妍。艺以琐碎石，浴以清泠泉。衬以石子瘦，佐以铜盆圆。伴我梅花帐，茶梦寒可怜。珊珊怳见之，翩若凌波然。解佩无默语，欲往愁刺船。起视冰壶晓，水月生便娟。」玉遮，名维树，嘉庆朝之海宁人。

　　薄荷

　　薄荷为多年生草，湿地自生，高二尺许，叶为卵形，端尖，有锯齿。秋月开淡紫花，花冠作唇形，丛生于叶腋。茎、叶有特别香气，入药，可制薄荷油、薄荷脑。

　　水苏

　　水苏为山野自生之草，高二三尺，茎方，叶形如箭镞，面皱，茎、叶皆密生粗毛。夏月茎端开唇形花，色淡红微紫，气甚辛烈，有毒，可作药，亦称龙脑薄荷。

　　半夏

　　半夏为多年生草，平野自生，高七八寸，叶为复叶，以三小叶合成，叶柄生肉芽。花单性，为肉穗花序，雌花在下，雄花在上，花序以大苞包之，花轴之上部伸长如线，突出苞外。地下之块茎皮黄肉白，可入药。

　　倒根草

　　倒根草，花如红蓼，丛生，不蔓不枝，而根独倒长，专治痢疾，长白山产之。

　　小人草

　　小人草，产于蒙古察哈尔之锡蜡哈达，能作花，一茎四朵，白瓣红蕊，子微香，根臭，蒙人呼为那何，能疗疮。

　　土茯苓

　　有蔓草之根，皮如茯苓，内赤味涩者，谓之土茯苓。

　　罂粟

　　罂粟为越年生草，叶为长椭圆形，有锯齿，平滑无叶柄。花大而美艳，色红紫，雌蕊状如瓶。实为干果，状亦如瓶，可榨油，入药用，并作油画。嫩叶可作蔬。实未熟时，中有浆，为制鸦片之原料，自禁烟之令下，即禁种之，谓之曰烟苗。

　　道光甲午广东乡试第三场之策题，第四问民食一道，中一条云：「沃土之地，往往植烟草以为利息，甚至取其种之大害于人者而广播之，民不知其敝精力，耗财用，大半溺于所嗜，视其为用与菽粟等，而且胜之，将何以严其禁而革其俗？」此盖言内地自种之罂粟花也。

　　蒙藏紫稍花

　　蒙古、西藏有一种紫稍花，土人呼为锁阳，其形状性质，略如肉苁蓉，接近妇女，则开花高大，作雨伞状。

　　番红花

　　番红花为多年生草，高四五寸，地下有球茎，叶细长丛生，有并行脉，初冬开淡紫花，花盖六片，甚香。采花柱曝干，香尤烈，制丁几之类，用以着色，亦为健胃、通经之药。

　　草棉

　　棉，古谓之吉贝，本产于印度，唐时其种始传入中国。茎高二三尺，叶掌状分裂，花五瓣，色黄。结实如桃，熟则绽裂而棉出，弹之则为絮，纺之则为纱，织之则成布。子可榨油，亦称草棉。

　　浙中产棉之区至广，然所产者纤维极短，不能供织细纱之用。老农墨守旧法，栽植不甚合宜，每亩产量不能充分，或减十分之四五，或减十分之六七。棉种以美棉为上，印度次之，江苏之通州又次之。试就通州青杆鸡脚棉一种，与浙之余姚棉比较，通棉子小而坚，子棉百斤，平均得花衣四十二三斤，姚棉则百斤仅得三十五六斤，相差约百分之六也。

　　南汇以产棉称，倘遇丰收，比稻尤胜。王子勖学博有《采棉花竹枝词》云：「生平不识绮罗新，青布兜头最率真。却喜今年棉事好，好箕半吐白如银。野岸扶娇弱不禁，衣单拂拂晚风侵。朦胧失却银环子，一路仍教小妹寻。儿女喁喁笑语声，芦帘晒后拣偏精。黄花虽是多僵核，留取明朝好换饧。经年手口拮据交，相庆秋成酒酌匏。贩客未来频检点，嘱郎早去购蒲包。」

　　红花

　　红花为越年生草，园浦栽植之，茎高四五尺，叶状如箭镞，边有锯齿。夏日开花，红黄色，花冠为管状，列为头状花序，其花以制胭脂及红色颜料，亦名红蓝花。

　　鼠尾草

　　鼠尾草为多年生草，《尔雅》谓之葝，高二三尺，茎方，叶为掌状复叶，对生，花淡紫色，成唇形，花序为总状。旧说，花及茎、叶俱可染皂。

　　薯莨

　　薯莨，蔓草也，产闽、广诸山，叶尖长，节节有小刺。根圆如芋，大小不一，有须丛生，皮紫黑色，肉红黄色，煮汁以染纱绢之属，为暑月之衣，谓之薯莨绸，亦曰拷绸。粤人并以之染罛罾，因其使苎麻爽劲而利水，又耐咸潮，不易腐也。

　　蓝

　　蓝为一年生草，叶如蓼，故亦名蓼蓝。茎高二尺余，秋冬之交抽长梗，开小红花成穗。其叶可制染料，即靛青也。

　　靛青向推佛山、澳门，次为乐平及潮阳之水靛，再次为富阳山靛，黄渡水靛。后以德之靛油运华，以上产地均改种杂粮、蔬菜矣。

　　山蓝

　　山蓝为常绿多年生草，自生于阴地，茎高一二尺，叶椭圆形，有长柄。初夏开花，成穗状，色黄绿，雌雄异株。取茎、叶绞汁，可为染料，惟蓝质颇少，不能成靛。

　　菘蓝

　　菘蓝为二年生草，随处有之，高二三尺，下部之叶状如倒卵，有叶柄，上部之叶如箭镞，无柄。夏月开花，四瓣色黄，列为总状花序。实扁平。茎、叶可制蓝，为染料。

　　大麻

　　大麻，俗称火麻，为一年生草，植于园圃，茎高七八尺，叶作掌状深裂。其花雌雄异株，收获及功用各异。雄曰枲，亦曰牡麻。雌曰苴麻，亦曰子麻。夏至前后开花，雄花色淡绿，多花粉，雌花色绿，甚小。牡麻于花落后，即拔而沤取其皮，纤维柔韧，可织夏布，俗称水麻。苴麻至秋及刈，亦可织麻布，惟粗硬不洁白，丧服用之，俗称秋麻。其实谓之蕡，古以供笾豆之实。子可食，古为九谷之一，《礼》「食麻与犬」是也。

　　白麻

　　白麻为一年生草，一名苘麻，田圃栽植之，茎高四五尺，叶阔，端锐尖。夏开小黄花。实熟，则干燥而裂。子扁黑，入药。其茎轻松洁白，北人取其皮作绳，亦织为布，惟质不坚。

　　苎麻

　　苎麻为多年生草，简称麻，欧西人谓之支那草，为吾国特产。茎高三四尺，叶卵形而尖，边有锯齿，背生白毛，花单性，淡黄绿色。其皮之纤维，坚韧柔滑，夏秋剥取之，沤浸水中，俟绿质腐脱，劈之成丝，制线及布，各省多有之，产于江西者最著名。根可入药。

　　荨麻

　　荨麻为多年生草，山野自生，高三尺许，叶卵形而尖，锯齿甚粗，柄长，花小而单性，色白。茎，叶皆有刺，触人觉痛。皮之纤维可制线，古称之　燅草。

　　蓖麻

　　蓖麻为一年生草，所在有之，茎高六七尺，中空如竹，叶甚大，掌状深裂，有长柄。秋开单性花，为圆锥花序，雌花在上，色淡红，雄花在下，色淡黄。实熟则裂开，子有黑斑，可以榨油，谓之蓖麻油，颇厚，为轻泻药，又可制印泥。
</div>
    <div class="pagination">
<a href="清稗类钞_page394.html">上一页</a><span>...</span><a href="清稗类钞_page390.html">390</a><a href="清稗类钞_page391.html">391</a><a href="清稗类钞_page392.html">392</a><a href="清稗类钞_page393.html">393</a><a href="清稗类钞_page394.html">394</a><span class="current-page">395</span><a href="清稗类钞_page396.html">396</a><a href="清稗类钞_page397.html">397</a><a href="清稗类钞_page398.html">398</a><a href="清稗类钞_page399.html">399</a><a href="清稗类钞_page400.html">400</a><span>...</span><a href="清稗类钞_page396.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
