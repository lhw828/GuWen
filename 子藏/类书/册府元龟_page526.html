<!DOCTYPE html>
<html>
<head>
    <meta charset="UTF-8">
    <title>册府元龟 - 第 526 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 526 页/共 736 页</h1>
    <div class="content">    李商隐少负奇才令狐楚罢相历汴州兴元节度辟为从事游处之间未尝相舍楚卒王茂元镇泾原闻其才命为管记茂元移任俱之河阳茂元卒桂州郑亚复奏为判官官至侍御史在岭表累年大中十三年入朝京兆尹卢弘正奏署掾曹令典笺奏明年令狐作相商隐屡启陈情不之省弘正镇徐州。又从为掌书记府罢复以文章干乃补太学博士会河南尹柳仲郢镇东蜀辟为节度判官。
    刘三复润州人李德裕为浙西观察使三复以所业诣郡干谒德裕阅其文倒屣迎之辟为从事德裕三为浙西三复皆从太和中德裕辅政用为员外郎居无何罢相复镇浙西三复从之汝州刺史刘禹锡以宗人遇之深重其才尝为诗赠三复序曰：从弟三复三为浙右从事凡十馀年往年主公入相荐用登朝中复从公之京口未几而罢昨以尚书员外郎奉使至潞旋承新命改辕而东三从公皆在旧地徵诸故事无其比因赋诗饯别以志之。又从德裕历滑台西蜀扬州累迁御史中丞。
    杨收字藏之兄发为润州从事因家金陵收得第东归路繇淮右故相司徒杜镇扬州延收署节度推官奏授校书郎自罢相镇西川复管记室宰相马植奏为渭南尉充集贤校理改监察御史收辞以兄尚从事侯府植嘉之收即密达意於西蜀愿复为参佐即表为节度判官植乃以收弟严代为校理周墀罢相镇西蜀表严为掌书记墀至镇而卒乃辟严为观察判官兄弟同幕为两使判官时人荣之。
    刘邺三复子也。三复尝为李德裕浙西从事大中初德裕贬逐邺无所依以文章客游江浙高元裕廉察陕虢署为国练推官。
    王荛龟子也。苦学善属文以季父作相避嫌不就科试乾符初崔瑾廉察湖南崔涓镇江陵皆辟为从事温庭筠太原人本名岐字飞卿大中初应进士累年不第徐商镇襄阳往依之署为巡官。
    李奚字景望大中十三年登进士第归仁晦镇大梁穆仁裕镇河阳自监察殿中相次奏为从事。
    王调为长安令郑从谠罢相为太原尹北都留守河东节度兼行营招讨制下许自择参佐乃奏调为副使兵部员外郎史馆修撰刘崇龟为节度判官前司勋员外郎史馆撰赵崇为观察判官前进士刘崇鲁充推官前左拾遗李渥充掌书记前长安尉崔泽充支使开幕之盛冠於一时中朝瞻望者目太原为小朝廷言名人之多也。
    刘崇望登进士科王凝廉问宣歙辟为巡官崔安潜镇许昌成都崇望昆仲四人皆在安潜幕下。
    赵光裔为膳部郎中知制诰刘季述废立之後旅游江表以避患岭南刘隐深重之奏为副使。
    司空图咸通中登进士第三司王凝於进士中尤奇之凝廉问宣歙为上客召拜殿中侍御史以赴阙迟留责授光禄寺主簿分司东都宰相卢携罢免以宾客分司嘉其高节携入朝路繇分陕谓陕帅卢渥曰：司空御史高士也。公其厚之渥即日奏为宾佐後为礼部郎中故相王徽镇泽潞乃表图为副使徽不赴镇而止。
    韦寂字处默释褐为万年尉同州夏阳令崔裔知为循吏辟盐铁巡官。
    梁张策为膳部员外郎华帅韩建辟为戎判及建领许州。又为掌书记天复中策奉其主书币来聘太祖见而喜曰：张夫子。且至矣。即奏为掌记兼赐金紫孙骘滑台人知书亦微有词笔唐光启中魏博从事公乘亿以女妻之因教以笺奏程式时中原多难缝掖之士缩影窜迹不复自显亿既死魏帅以表章笺疏淹积兼月不能发一字，或以骘为言即署末职主奏记事累迁职自支使掌记至节度判官。
    敬翔字子振同州冯翊人唐平阳王晖之後也。翔好读书尤长刀笔应用敏捷乾符中举进士不第及黄巢舀长安乃东出关时太祖初镇大梁有观察使支使王发者翔里人也。翔往依焉发以故人遇之然无繇荐达翔久之计窘乃与人为笺刺往往有警句传於军中太祖比不知书章檄喜浅近语闻翔所作爱之谓发曰：知公乡人有才可与俱来及见应对称旨即补右职每令从军翔不喜武职求补文吏即署馆驿巡官俾专掌檄奏龙纪元年六月以朝散大夫前太子中允为中大夫检校水部郎中守扬州大都督府左司马赐紫金鱼袋翔始以书檄从军每进规画自经始蔡寇至于殄灭梁祖嘉其侍从礻卑赞之绩特表其事遂有此授。
    李振仕唐为台州刺史会盗据浙东不克之任以策干太祖太祖奇之辟为从事太祖兼领郓州署天平军节度副使。
    韦震仕唐为右武卫将军归于太祖表为扬州左司马。又表为蔡州四面都统判官寻奏授检校左仆射充宣武节度副使。
    谢瞳字子明为亳州国练使太祖征淮南过郡因求侍府幕表为宣义节度副使留後。
    高途字昭远初为州从事为盐铁使秦韬玉所知荐於太祖乃署宣武军掌记迁汴宋亳观察判官改平宣义两府从事。
    卢曾颇好书有所执守始为齐州防御使朱瑗从事瑗降与之偕来太祖辟为宣义幕职。
    李字公度为监察御史丁内艰忧阕再徵为御史以疾不起成镇荆州辟为掌书记逾时乃就死襄帅赵凝复奏为掌记入为左补阙太祖为元帅复署为天下掌记一日大会将佐指曰：此真书记也。罗隐馀杭人也。唐广明中因乱归乡里节度使钱Α辟为从事。
    後唐任圜京兆人李嗣昭典兵於晋阳与圜游处分义甚洽及镇泽潞请为观察判官制授廷评解褐赐朱绂。
    王缄幽州刘仁恭故吏也。少以刀笔直记室仁恭假以幕职令使凤翔还经太原属仁恭阻命武皇留之缄坚辞复命书词稍抗武皇怒下狱诘之谢罪听命乃署为推官历掌书记从庄宗经略山东授检校司空魏博节度副使。
    赵光逢幼嗜坟典动守规检议者目之为玉界尺昭宗朝登进士第逾月辟度支巡官凤翔支使。
    豆卢革少直乱离避地廷转入山中王处直礼之辟於幕下有奏记之誉因牡丹会赋诗讽处直以叶枯为意言甚古雅渐加器仰转节度判官。
    赵凤幽州人从刘守奇奔梁用守奇为博州刺史表凤为判官。
    何瓒闽人也。天三年登进士第谒庄宗於晋阳一见受知辟河东推官渐转留守判官张承业卒代知军府处事明敏胥吏畏其清而服其能好会宾友饮馔精简谈笑婉洽外疏内密事有所执性愎不回邺中建号拜谏议大夫虑帝业不成坚乞判留守於北京诏下许之未行车驾已平梁苑瓒从至雒下郭崇韬欲留於两掖为人所忌竟赴北京。
    卢汝弼唐大顺中登进士第宣歙观察使裴枢辟为判官後为祠部员外郎知制诰从昭宗迁雒移疾退居客游上党过潞府为太原所攻节度使丁会归降汝弼从会至太原武皇奏为节度副使累奏户部侍郎。
    卢程天复末登进士第为盐铁巡官昭宗迁雒阳程客游燕赵中山王处直礼遇未优故投于太原庄宗署为推官寻改支使後历观察判官。
    李敬义卫公德裕孙也。尝从事浙东退归雒南平泉旧业昭宗迁都雒阳敬义为司勋员外郎辞疾不授乃为卫尉寺主簿後挈族客居卫州者累年庄宗定河朔遣使迎至魏州署北京留守判官。
    孔邈兖州曲阜人乾宁五年登进士第除校书郎崔远在中书奏万年尉充集贤校理以亲舅独孤损方在廊庙避嫌不赴职谒罗绍威於邺下辟为判官。
    萧希甫梁时登进士第之镇州王署参军後遁於易州落为僧庄宗搜扬贤俊幽州马绍宏以希甫闻召至魏州辟为推官。
    李袭吉乾符末为河东节度李都榷盐判官时丧乱之後衣冠多逃难汾晋间袭吉访颧至太原武皇署为府掾出宰榆社光启初武皇遇难上源记室殁焉既归镇辟掌奏者多不如旨或有荐袭吉能文召试称旨即奏为掌书记三迁节度副使。
    陈人少好学善属文尝客於浮阳会浮阳军乱徙居大梁庄宗平梁郭崇韬遥领常山召居宾榻崇韬从魏王继岌伐蜀署为招讨判官。
    药纵之太原人少为儒明宗刺代州署为军事衙推从明宗镇邢州为掌书记历天平宣武两镇节度副使。
    马郁幽州人刘仁恭入燕用为掌书记唐天元年汴人寇沧景仁恭求援於武皇武皇徵其兵同攻潞州仁恭遣郁与监军张居翰率师数万赴会泽潞既平仁恭为其子守光所囚兄守文。又失沧景乃留郁不遣署为副留守累官至检校司空秘书监武皇与庄宗礼遇俱厚岁时给赐优异。
    司空贝州清阳人景福中举进士不第罗绍威为节度副大使以所业干之幕客公乘亿为延誉罗弘信署为府参军辟馆驿巡官改节度巡官历掌书记。
    张宪字允中晋阳人精力游学庄宗嗣世补太原府司录参军天十三年授监察赐绯署魏博推官改掌书记魏博观察判官镇州平授魏博镇冀十郡观察判官。
    胡装礼部尚书曾之孙庄宗署馆驿巡官未几迁节度巡官赐绯寻历推官。
    王正言郓州人早孤贫为沙门密州刺史贺德伦令归俗署郡职德伦镇青州表为推官改镇青州观察判官。
    周玄豹本燕人有袁许之术庄宗署玄豹北京巡官石知讷本梁时之走吏也。渐厕簪组夏鲁奇辟为河阳节度判官移任许州亦佐之。
    晋赵莹初依梁将康延孝延孝奔唐庄宗同光初用为郑州防御使表莹为判官三年延孝为陕帅。又署宾职高祖为陕府两使留後莹时在郡以前官谒之一见如旧相识即奏署官高祖历诸镇皆从之。
    刘句涿州人文学优赡隐居上谷太宁山与吕梦奇张麟结共处定州连帅王处直以其子都为易州刺史署句为军事衙推及都去任假五回令都招句至中山会其兄亘为节度衙推不逾岁命为观察推官。
    冯玉字臣少应进士不第唐长兴中宣徽使冯ど出镇太原玉以宗盟之分往依之ど乃奏玉为从事府罢入朝拜监察御史。
    崔税梁永明三年举进士主文薛廷爱其才擢升甲科开封尹王瓒表为从事专掌书奏瓒待之。若亲友。
    吕琦幽州人励志勤学游於汾晋唐天中庄宗方开霸府翘伫贤士墨制授琦代州军事判官秩满归太原监军使张承业重琦器业礼遇尤厚会其子领麟州刺史乃辟琦从事同光中赵德均镇沧州表琦为节度推官德均移镇幽州亦从之。
    殷鹏字大举大名人少而隽秀为乡曲所称弱冠擢进士第唐闵帝之镇魏州闻其名辟为从事。
    曹国珍字彦辅少值燕蓟乱离因落被缁客于河西延州高万兴兄弟皆好文辟为从事国珍尝以文章自许求贡礼闱万兴飞表荐之梁永明中特敕进士及第还为万兴幕客。且掌书奏期年入为左拾遗史圭常山人後唐同光中任圜为真定尹擢本府司录不应命郭崇韬领其地辟为从事及明宗代崇韬复以旧职縻之。
    尹玉羽京兆长安人杜门隐居无名宦之意梁永明中刘开幕坊辟为保大军节度推官历雍汴滑兖从事。
    孔崇弼登进士第为弘文校理昭宗幸雒阳河南尹张宗以崇弼名家子署为幕宾。
    陈保极闽中人也。少好学善属文後唐天成中擢进士第泰王荣後闻其名辟为从事。
    汉李崧深州饶阳人仕後唐为太常寺协律郎王师伐蜀王继岌为都统署都统掌书记。
    苏逢吉京兆人也。父悦为高祖从事因从容荐逢吉令事左右高祖召见以神情爽惠甚怜之有顷擢为宾佐为节度判官。
    李钅少举进士累举不第客游河朔入常山赵王辟为从事常山平庄宗以钅为霸府支使。
    龙敏幽州人少为儒丐游都邑庄宗定魏博敏闻故人冯道为霸府记室乃客于河中岁内归太原馆於冯道之家监军使张承业从容谓道曰：吾子乡友南来何不相见遂得通刺会庄宗在魏州召道从军承业即署敏为巡官典监军奏记。
    张允镇州人幼学为儒仕本州为参军张文礼之据州叛唐庄宗致讨允随文礼子处瑾请降於邺不允与处瑾并系于狱镇冀平宥之留于邺署府功曹赵在礼婴城叛署节度推官从事沧兖二镇书记。
    周冯道瀛州人唐天中刘守光署为幽府掾守光败遁归太原监军使张承业辟为本院巡官寻为霸府从事庄宗归宁太原置酒公宴举酒谓张承业曰：予今於此会取一书记先以卮酒辟之即举酒属道道以所举非次抗酒辞庄宗曰：勿谦抑无逾於卿也。遂署太原掌书记。
    马胤孙同光末擢进士第唐末帝为潞王镇河中胤孙客游依之署为支使俄改记室潞王守河中留京师岁馀胤孙不离于邸第长兴中潞王自西京留守改节凤翔胤孙累转观察判官。
    和凝字成绩十九登进士第滑师贺环知其名辟幕下。
    苏禹字玄锡以五经中第为潞并管记汉高祖作镇并门奏为廉判。
    杨凝式为礼部员外郎三川守张宗见而嘉之请以本官充留守巡官。
    王仁裕天水人入蜀为翰林学士蜀亡入雒复为秦州戎判秩满归田里时王思同镇兴元闻仁裕名奏辟为幕宾寻改西京留守判官。
    司徒诩清河人少好读书弱冠应乡举不第唐明宗镇邢台诩往谒之甚见礼遇命试吏历须城令有能名长兴初唐末帝镇河中奏辟为从事。
    贾纬真定人举进士不第归河朔本府累署参军邑宰范延光镇真定表授赵州军事判官。
    刘後唐初投高季兴於荆南累为荆州摄官既而兄句明宗朝为学士遣人召归梁汉镇邓州辟为从事入为监察御史历水部员外郎史馆撰长兴末宰臣赵凤镇邢台表为节度判官。
    张沆徐州人登进士第唐明宗子秦王好文每宾寮大集手自出题令面前赋诗少不如意则坏裂抵弃沆初通刺属合座客各为南湖厅记谓沆曰：闻生名久矣。请为此文沆不获已从之及群士记成独取沆所为勒之於石繇是署为河南府巡官秦王败勒归乡里晋初桑维翰秉政沆以文干进用为著作佐郎集贤校理右拾遗维翰出镇奏为记室。
    张昭赵郡宁晋人後唐同光中依兴唐尹张宪宪奏为从事及宪移河东留守与之俱行遇庄宗雒阳之变宪为部将苻彦超所害昭仅以身免。
    ●卷七百三十
    ○幕府部　连累
    古者三公将帅并开幕府必精於聘选以为参佐故崇璧马之礼盛弓旌之招为之佐助待以师友。若乃礻卑赞无状计画靡闻使其僭拟致祸骄侈取亡或阴拱以观其谋或踊跃以挺其恶以至法当连茹祸及沦胥至於禁锢终身孥戮亲族岂繇天孽非不幸焉後汉傅毅为车骑将军马防军司马毅以文雅显於朝廷防外戚尊重待以师友之礼及马氏败免官而归。
    班固为大将军窦宪中参军与参议及宪败固先坐免官。
    崔瑗为度辽将军邓遵所辟居无何遵被诛瑗免归羊陟辟大尉李固府举高第拜侍御史会固被诛陟以故吏禁锢历年。
    何休辟太尉陈蕃府与参政事蕃败休坐废锢。
    魏王基为大将军曹爽官属除河南尹未拜而爽伏诛基随例罢。
    卢钦为大将军曹爽掾除尚书郎爽诛免官。
    裴秀为大将军曹爽掾迁黄门侍郎及爽诛以故吏免。
    蜀向朗领丞相诸葛亮长史随亮汉中朗素与马谡善谡逃亡朗知情不举亮恨之免官还成都。
    晋潘岳为太傅杨骏主簿骏诛除名。
    嵇含为楚王纬掾纬诛坐免。
    应詹为赵王伦征东长史伦诛坐免。
    陆玩徵拜侍中以疾辞王敦请为长史逼以军期不得已而从命敦平尚书令郗鉴议敦佐吏不能谏正奸恶宜皆免官禁锢会温峤上表申理得不坐复拜侍中。
    宋庾登之为谢晦抚军长史及晦拒王师欲使登之留守登之不许晦败登之以无任免罪禁锢还家。
    陆展为臧质车骑长史寻阳太守质败伏诛。
    荀伯玉为晋安王子勋镇军行参军子勋举事伯玉友人孙冲为将帅伯玉隶其驱使封新亭侯事败伯玉还都卖卜自业。
    陈韦谅为始兴王叔陵录事参军兼记室叔陵谋逆谅伏诛。
    後魏路仲信章武王融之讨葛荣也。仲信为其都督府长史融败殁仲信遂亦免弃。
    李凤为定州刺史安乐王长乐主簿长乐以罪赐死时卜筮者河间邢瓒辞引凤曰：长乐不轨凤为谋主伏诛。
    李遗元为京兆王愉功曹参军带扶邛令为愉所亲逼与同反愉败遗元逃窜会赦乃雪。
    北齐王为常山王友时文宣昏逸常山王数谏帝疑王假辞於欲加大辟王私谓曰：博士明日当作一条事为欲相活亦图自全宜深体勿怪乃於众中杖二十帝寻发怒闻得杖以故不杀髡鞭钳配甲坊居三年王。又固谏争大被欧挞闭口不食太后极忧之帝谓左右曰：傥小儿死柰我老母何，於是每问王疾谓曰：努力强食当以王还汝乃释令往王抱曰：吾气息忄然恐不复相见流涕曰：天道神明岂令殿下遂毙比舍至尊亲为人兄尊为人主安可与计殿下不食太后亦不食殿下纵不自惜不惜太后乎！言未卒王强坐而饭繇是免徙还为王友。
    後周陆逞为河州刺史晋公护雅重其才表为中外府司马颇委任之寻复为司会兼纳言迁小司马及护诛坐免官。
    隋苏沙罗为益州总官长史会越人王奉举兵作乱沙罗从文振讨平之赐奴婢百口会蜀王秀废吏案奏沙罗云：王奉为奴所杀秀乃诈称左右斩之。又调属僚令出奴婢沙罗隐而不奏繇是除名。
    李圆通为并州长史时秦孝王为刺史以奢侈得罪圆通亦免官。
    唐崔器天宝中为监察御史中丞宋浑东畿采访使浑引器为判官浑坐贼流岭南器亦随贬。
    李白天宝末为永王江淮兵马都督从事谋乱兵败白坐长流夜郎遇赦得还。
    卢徵永泰中江淮转运使刘晏辟为从事委以腹心之寄累授殿中侍御史晏得罪徵贬珍州司户元亦晏之门人兴元中为户部侍郎判度支荐徵为度支员外郎得罪徵坐贬为信州长史。
    马总贞元中姚南仲镇滑台辟为从事南仲与监军使不叶监军诬奏南仲不法及罢免总坐贬泉州别驾监军入掌机务福建观察使柳冕希旨欲杀总遣从事穆赞鞫总赞称无罪总方免死。
    沈亚之为桓耆沧德宣慰判官耆帅数百骑入沧州取节度使李同捷赴京诸将害耆邀功争上表论列耆贬循州司户亚之贬虔州南康尉。
    钱可复太和末为礼部郎中郑注出镇凤翔李训选名家子以为宾佐授可复检校兵部郎中兼御史中丞充凤翔节度副使训注败可复为凤翔监军使所害。
    李巨川为王重荣河中府掌书记重荣为部下所害朝议罪参佐贬为汉中掾。
    後唐刘赞明宗朝为刑部侍郎时秦王为元帅秦王府判官太子詹事王居敏与赞乡曲之旧以秦王盛年自恣须朝中选士纳诲冀其凛畏乃荐赞明宗授秘书监兼秦王傅赞性雍和与物无忤居官畏慎人。若以私故干之虽权豪不能移其操及在秦府因事或发正论王侧目怒视殊无下贤之色或与诸僚候於外屏有竟日不召而不得食而指阙之谋故不预闻及秦府得罪或传旨安慰言止於朝降而赞已被麻衣乘驴在门闻其安慰曰：此存抚之情也，岂有国君之嗣一旦举室涂地而参佐朝降免死幸也。俄而台吏示敕长流即时赴贬所。
    後唐乐文纪为亳州判官刺史李邺为政贪长流崖州百姓文纪坐昧於赞佐配祁州长流百姓。
    ○幕府部　贪纵
</div>
    <div class="pagination">
<a href="册府元龟_page525.html">上一页</a><span>...</span><a href="册府元龟_page521.html">521</a><a href="册府元龟_page522.html">522</a><a href="册府元龟_page523.html">523</a><a href="册府元龟_page524.html">524</a><a href="册府元龟_page525.html">525</a><span class="current-page">526</span><a href="册府元龟_page527.html">527</a><a href="册府元龟_page528.html">528</a><a href="册府元龟_page529.html">529</a><a href="册府元龟_page530.html">530</a><a href="册府元龟_page531.html">531</a><span>...</span><a href="册府元龟_page527.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
