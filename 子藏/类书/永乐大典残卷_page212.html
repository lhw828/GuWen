<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 212 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 212 页/共 331 页</h1>
    <div class="content">　　子曰：智者乐水，仁者乐山。智者动，仁者静。智者乐，仁者寿。
　　【岩下放言】
　　孔子言：仁者静，智者动。吾观自古功名之士，类皆好动，不但兴作事业，虽起居语默之间，亦不能自己。王荆公平生不喜坐，非睡即行，居钟山每早饭已必跨驴一至山中，或之西庵，或之定林。或中道舍驴遍过野人家，亦或未至山复还，然要必须出，未尝辍也。作《字说》时，用意良苦，常置石莲百许枚几案上，咀啮以运其思。遇尽未及益，即啮其指至流血不觉。世传公初生，家人见有獾入其产室，有顷生公，故小字獾郎。尝以问蔡度曰：有之，物理殆不可晓，苏子瞻性亦然。初谪黄州，布衣兰艹履，出入阡陌，多挟弹击江水，与客为娱乐。每数日必一泛舟江上，听其所往，乘兴或入旁郡界，经宿不返，为守者极疾之。晚贬岭外，无一日不游山。晁以道尝为余言：顷为宿州教授，会公出守钱唐，夜过之入其书室，见壁间多张古名画，爱其钟隐雪雁，欲为题字，而挂适高不能及，乃重二卓以上，忽失脚坠地，大笑。二人皆天下伟人，盖出于智者当尔。
　　圣人顺动
　　【易】
　　《豫彖传》：圣人顺动，则刑罚清而民服，豫之时义大矣哉。
　　安身而动
　　【易】
　　《系辞》：君子安其身而后动，易其心而后语。
　　虑善以动
　　【书】
　　虑善以动，动惟厥时。
　　待时而动
　　【易】
　　《系辞》：君子藏器于身，待时而动。士无官守，无言责，政当以道自处，待时而动，必在上者，不若魏侯之于干木，昭烈之于孔明。降其礼，听其言，亦不屑就之矣。
　　【宋薛季宣浪语集】
　　复潘秀才必胜书。
　　省德而动
　　【左传】
　　僖十九年，宋子鱼言于宋公曰：姑内省德乎？无阙而后动。
　　量力而动
　　【左传】
　　僖二十年，楚斗彀于菟帅，师伐随，取成而还。君子曰：随之见伐，不量力也。量力而动，其过鲜矣。善败由己而由人乎哉？
　　当时而动
　　【荀子】
　　当时而动，物至而应，事起而卞。
　　感物而动
　　【礼记】
　　感于物而动，性之欲也，疏云：其心本虽静，感于外物而心遂动。是性之所贪欲也。
　　观衅而动
　　【唐书】
　　《陆贽传》：贽安边疏云：力寡而敌坚，则先所易，是谓观衅而动也。
　　以类相动
　　【礼】
　　《乐记》：凡奸声感人逆气，应之，逆气成家而淫乐兴焉，正声感入而顺气应之，顺气成象而和乐兴焉。倡和月应，回邪曲直，各归其分，而万物之理各以类相动也。
　　通而后动
　　【庄子】
　　《刻意篇》：不为物先，不为祸始，感而后应，通而后动。
　　先倡后动
　　【淮南鸿烈解】
　　《原道训》：先唱者穷之路也，后动者达之原上。
　　治成于动
　　【采真集】
　　天下之治，未有不成于动而入于止。震者动而有为之卦也。故动于上则为豫，为壮，为丰。动于下则为随，为履，为益。皆足以措斯世于治也。良者，止而不为之卦也。故止于上则为蒙，为蛊，为剥，止于下则为遂，为蹇，为旅。皆所以跻斯世于乱也。
　　霸以利动
　　【宋陈后山集】
　　《拟御试武举策》：王以安行，霸以利动，利之者伪也。
　　见者竦动
　　【宋汪藻浮溪集】
　　《户部尚书许公墓志铭》：公聪明强记，任气敢为，状貌雄伟，议论轩然见者竦动，知其为非常人也。
　　荐绅耸动
　　【宋王与钧蓝缕藁】
　　与正言内简执宪乌府，纪纲肃然抗议龙池，荐绅耸动。
　　笔意浮动
　　【元牟山献陵阳集】
　　《跋捕鱼图》：今观此图，江天欲雪，鱼正深潜，而渔郎四集，网下如雪，无所逃于天地间乎？然则笔意浮动，殊可顽赏，与鱼相忘于江湖亦足乐也。
　　昼伏夜动
　　【左传】
　　襄公二十三年，齐侯与臧纥言伐晋。对曰：多则多矣，抑君似鼠，夫鼠昼伏夜动，不冗于寝庙畏人故也。今君闻晋之乱而后作焉，宁将事之非鼠何如？
　　两脸俱动
　　【酉阳杂俎】
　　众鸟趾前三后一，唯鹦鹉四趾齐分。凡鸟下脸眨上，独鹦鹉两脸俱动如人目。取其目睛和人乳研滴眼中，能见烟霄外物也。
　　体合飞动
　　【唐颜鲁公集】
　　《放生池批答》：体合飞动，韵合铿锵，成不朽之立言，纪好生之上德
　　鸾凤飞动
　　【宋河澹小山杂著】
　　《跋御书》：周易泰卦八法之法，上侔三圣，下陋二王，云汉昭回，鸾凤飞动。
　　龙鸾飞动
　　【宋吴泳鹤林集】
　　《赐御书宋濂精舍额谢表》：云汉昭回，意态生于辇外，龙鸾飞动，精神运于画前。
　　飞蠕动
　　【鬼谷子】
　　《揣章》曰：故观其虫月口飞蠕动，无不有利害，可以生事美。生事者几之势也。注曰：虫月口飞蠕动，皆微虫耳，犹怀利害之心。故顺之而喜悦，逆之则悖怒，况于人乎？况于鬼神乎？是以利害者，理所不能无顺逆者事之所必行。然则顺之致利，逆之致害，理之常也。故观此可以成生事美也，生事必审机微之势。故曰：生事者几之势也。
　　【淮南鸿烈解】
　　《原道训》：豉行喙息，虫月口飞蠕动。
　　水泉动
　　【东坡物类相感志】
　　《按礼》云：冬至后十日水泉动，信夫阳气升而感之，故动摇也。
　　中心不动
　　【采真集】
　　贫贱不忧夭寿不贰，此之谓不惑。富贵不能淫贫贱不能移，威武不能屈，此之谓不动。不惑故能定，不动故能应。
　　【涧泉日记】
　　文中子曰：吾不仕故业不动，故无悔。不广求故得不杂，学故明。
　　【吕原明杂记】
　　言学者当习不动。初习不动时，但违其心，及人之憎恶已，以之捶楚杀害，皆坚忍不动。初习自然不动矣，既不动，则曰：我不动也。
　　寂然不动
　　【易】
　　《系辞》：易无思也无为也，寂然不动，感而遂通天下之故。注曰：易指著卦，无思无为，言其无心也。寂然者感之体，感者寂之用。人心之妙其动静亦如此。
　　【酉阳杂俎】
　　《郑符》云：柳中庸善易，尝诣普寂公，公曰：筮吾心所在也。柳云：和尚心在前瞻第七题，复问之在某处寂曰：万物无逃于数也，吾将逃矣。尝试测之，柳久之瞿然曰：至矣，寂然不动，吾无得而知矣。
　　不震不动
　　【诗】
　　《商颂?长发篇》：敷奏其勇，不震不动。
　　凝然不动
　　【程氏遗书】
　　凝然不动，便是圣人。
　　元气不动
　　【张行成述衍】
　　洛书则十五居中，四十之初自相交以为用者，形载气而与俱元气生荣卫，荣卫并行，元气不动之理也。
</div>
    <div class="pagination">
<a href="永乐大典残卷_page211.html">上一页</a><span>...</span><a href="永乐大典残卷_page207.html">207</a><a href="永乐大典残卷_page208.html">208</a><a href="永乐大典残卷_page209.html">209</a><a href="永乐大典残卷_page210.html">210</a><a href="永乐大典残卷_page211.html">211</a><span class="current-page">212</span><a href="永乐大典残卷_page213.html">213</a><a href="永乐大典残卷_page214.html">214</a><a href="永乐大典残卷_page215.html">215</a><a href="永乐大典残卷_page216.html">216</a><a href="永乐大典残卷_page217.html">217</a><span>...</span><a href="永乐大典残卷_page213.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
