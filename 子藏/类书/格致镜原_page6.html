<!DOCTYPE html>
<html>
 <head>
  <meta charset="utf-8"/>
  <title>
   格致镜原 - 第 6 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   格致镜原 - 第 6 页/共 48 页
  </h1>
  <div class="content">
   妇人冠　事物原始黄帝制为冠冕而妇人首饰无文至周时不过副笄而已汉时宫掖承恩者始赐以或碧或绯芙蓉冠子　崔豹古今注冠子秦始皇之制也令三妃九嫔当暑戴芙蓉冠子以碧罗为之插五色通草苏朶子宫人戴黄罗髻蝉冠子五花朶子隋帝令宫人戴通天百叶冠子插琴瑟钿朶皆垂珠翠　明皇杂记持盈公主玉叶冠希世之寳　苏鹗杜阳编寳厯二年浙东贡舞女戴轻金冠以金丝结之为鸾鹤状仍饰以五采细珠玲珑相续可髙一尺秤之无二三分　孔六帖后蜀王衍后宫皆戴金莲花冠酒酣免冠其髻髽然更施朱粉号醉妆国中人皆效之　山堂肆考宋魏国大长公主下嫁李遵朂章献太后甞赐金龙小冠　宋燕翼贻谋录旧制妇人冠以漆纱为之而加以饰金银珠翠采色装花初无定制仁宗时宫中以白角改造冠并梳冠之长至三尺有等肩者梳至一尺议者以为妖仁宗亦恶其侈皇祐元年十月诏禁中外不得以角为冠梳冠广不得过一尺长不得过四寸梳长不得过四寸终仁宗之世无敢犯者其后侈靡之风盛行冠不特白角又易以鱼枕梳不特白角又易以象牙玳瑁矣李廌谈记孙敬之曰吕相夫人乃中表亲也为某言禁中礼数甚详曰御宴惟五人上居中寳慈在东长乐在西皆南向太妃暨中宫皆西向寳慈暨长乐皆白角团冠前后惟白玉龙而已衣黄背子衣无华采太妃暨中宫皆缕金云月冠前后亦白玉龙而饰以北珠珠甚大衣红背子皆用珠为饰　江休复隣几杂志钱明逸知开封府时都下妇人白角冠阔四尺梳一尺余上疏禁之重其罚告者有赏　草木子元朝后妃及大臣正室皆戴姑姑其次即戴皮帽姑姑髙二尺许用红色罗盖唐金步揺冠之遗制也　席上腐谈向见官妓舞柘枝戴一红物体长而头尖俨如鞋形想即今之姑也　胡侍真珠船顾姑冠用鐡丝结成如竹夫人长三尺许用红青锦绣或珠玉饰之　南村辍耕录翰林学士承防阿木喀巴拉带娘子十五人聂碧诗云双栁重鬟别様梳醉来马上倩人扶江南有眼何曽见争卷珠帘看固姑顾姑姑姑固姑实一物也　事物绀珠国朝皇后礼冠圆匡冒以翡翠上饰九龙四鳯十二树小花如之两博鬓十二钿东宫王妃礼冠九翚金四鳯花九树小花如之寳钿九翠云博鬓描金皁罗额珠睂心珠牌环金牌环脚一双其燕居冠犀冠刻以花鳯冠上火珠博鬓结子金鳯二金寳钿二十七金二世子妃冠珠翠七翟冠命妇一品冠金事件珠翠五个珠牡丹开头二珠半开三翠云二十四玉牡丹叶十八翠口圈一副上金寳钿花八个金翟二衔珠结二二品至四品冠金事件珠翟四珠牡丹开头二珠半开头四翠云二十四片翠牡丹叶十八翠口圈一副上金寳钿花八个金翟二衔珠结二五品六品冠金银事件珠翟三珠牡丹开头二珠半开五翠云二十四翠牡丹叶十八翠口圈一副上抺金银寳钿花八个抹金银翟二衔珠结子二七品至九品冠抹金银事件珠翟二珠月桂开头二珠半六翠云二十四翠月桂叶十八翠口圈一副上抺金银寳钿花八个抺金银翟二衔珠结二
　　外国冠　鸡跖集南齐永明中髙丽使至冠拒风冠北史髙句丽国人头着折风形如弁士人加插二鸟羽贵者其冠曰苏骨多用紫罗为之饰以金银　孔六帖髙丽国王以白罗制冠大臣青罗冠　北史林邑国王戴金花冠形如章甫　南史新罗国呼其冠曰遗子礼隋书于阗国王锦帽金鼠冠妻戴金花其王髪不令
　　人见俗云若见王髪年必俭　孔六帖南蛮东谢蛮贞观三年其酋元深入朝冠乌熊皮　叶隆辽志番官戴氊冠上以金华为饰或以珠玉翠毛为饰盖汉魏时辽人步揺冠之遗像也额后重金花织成夹带中贮髪一总服紫窄冠带以黄红色条裹革为之用金玉水晶碧石缀饰又有冠如纱帽无檐不撒双马额前缀金花上结紫带末缀朱或紫皁幅巾　李材解酲语至元间马八儿国入贡寳花冠十顶其冠以金作花七寳装缨络为饰
　　仙道冠　五岳图青城丈人戴盖天之冠　八景经东元君道君冠七色曜天玉冠　上清经玉真九天建金华七曜之冠　太洞诀皇初紫元天中真人巾緑霞之冠　上清经玊真九天丈人戴飞精百变之冠　汉武内传上元夫人戴九星灵芝夜光之冠西王母戴太真晨缨之冠　变化经太紫真君建紫晨巾太帝建七气朱冠帝君建紫冠　神仙服食经汉武帝闲居未央殿有人乘白云车驾白鹿戴芙蓉冠曰我中山衞叔卿也　清异録道士所顶者槖籥冠　山堂肆考二仪冠道士服也六朝诗法冠二仪立　事物绀珠两仪冠后垂飞叶二片鱼尾冠七星冠三山冠掩月冠披云冠卷云冠玉叶冠降魔冠椰子冠黄冠华阳冠交泰冠皆道冠也
　　冕
　　总论　三礼图冕者俛也后髙前下有俯伏之形　释名祭服曰冕冕犹俛也亦言文也上纁下前后垂珠有文饰也　世本胡曹作冕注胡曹黄帝臣也盖冕服起于黄帝加饰起自唐虞　三礼图制冕皆前圆后方朱里元表　通典礼篇黄帝作冕垂旈目不邪视黈纩示不聴防言也　事物绀珠黈纩以黄绵为丸用纽悬冕垂于两耳　古今注牛亨问冕旒称繁露者何也答曰缀而下垂如露之多故曰繁露
　　厯代冕制　礼记有虞氏皇而祭夏后氏收而祭商人而祭周人冕而祭　周礼弁师掌王之五冕皆冕朱里延纽五采缫十有二就皆五采玉十有二玉笄朱纮诸侯之缫斿九就瑉玉三采其余如王之事缫斿皆就玉瑱玉笄注五冕衮冕至冕是也其为制在上朱在下延版之覆上者纽缀于冕傍者以五采为缫绳垂于前后以五色玉贯于缫绳而垂之就成也玉笄以玉为笄而横贯朱纮以组为纮而下垂诸侯当作诸公缫斿九就如其命数也瑉玉三采朱白苍也其余制度皆与玉同缫斿皆就玉瑱玉笄总言侯伯子男之冕也侯伯七命则七就子男三命则三就以玉为瑱所以塞耳也　周礼司服掌王之吉凶衣服王之吉服享先王则衮冕享先公飨射则鷩冕享四望山川则毳冕享社稷五祀则希冕祭羣小祀则冕　唐志天子之服大裘冕祀天地衮冕践祚飨庙鷩冕有事逺王毳冕祭海岳絺冕祭社稷飨先农冕蜡祭百神朝日夕月　礼记天子玉藻十有二旒前后邃延龙卷以祭注祭先王之法服也杂采曰藻天子以五采藻为旒旒十有二前后邃延者言皆出冕前后而垂也天子齐肩延冕上覆元表纁里　筠轩释略记曰天子玉藻玉谓冕前后垂旒之玉也藻谓杂采丝绳之贯玉者也盖以藻穿玉以玉饰藻故总谓之玉藻　白虎通麻冕者何用周庙之冠也所以用麻为之者女功之始示不忘本不以皮反太古未有礼文之服也　三礼图叔孙通制礼多依周法古今之冕俱广八寸长尺六寸　独断汉孝明帝永平二年诏有司采尚书陶篇及周官礼记定而制焉皆广七寸长尺二寸前圆后方朱緑里而上前垂四寸后垂三寸系白玊珠于其端是为十二旒组缨如其绶之色三公及诸侯之祠者朱緑九旒青五珠卿大夫七旒黑五珠皆有前无后组缨各视其绶之色旁垂黈纩当耳郊天地祠宗庙祀明堂则冠之鄙人不识谓之平天冠　晋书天子郊祀天地明堂宗庙元防临轩介帻通天冠平冕冕皁表朱緑里加于通天冠上前圆后方垂白玉珠十有二旒以朱组为缨无緌佩白玉垂珠黄大旒绶黄赤缥绀四采　晋书晋过江服章多阙而冕饰以翡翠瑚杂珠顾和奏冕旒用白玉珠今美玉难得可用白璇珠　通典北齐采陈之制旒玉用五采以组为缨色如其绶其四时祭祀封禅皆服衮冕　通典后周设司服之官掌皇帝十二冕祀昊天则苍冕五帝各随其方色朝日用青冕夕月用素冕地祗用黄冕神州社稷用冕享先王加元服笄象冕享先帝食三老耕籍等以衮冕视朝大射等以山冕视朝临法门适宴等以鷩冕皆十有二旒　通典隋采北齐之法衮冕垂白珠十二旒组为缨色如其绶充耳玉笄裴正奏色并用　隋书六等之冕皆有黈纩黄绵为之其大如橘自皇太子以下并犀道青缨　长编干徳元年闰十二月诏乘舆所服冠冕去珠玉之饰　合璧事治平二年诏裁定衮冕制度天子之服有衮冕前后十有二旒二纩并贯珠玑又十有二碧鳯衔翠旒在珠□外板以龙麟锦表上缀玉为七星旁施琥珀瓶犀瓶各二十四缀金丝网钿以珠玑杂寳玉如紫云白鹤锦衣四柱饰以七寳衮服间以云朶饰以金钑花钿窠装以珠玑琥珀杂寳玉祭天地宗庙朝享太清玉清昭应灵宫等服之　合璧事元丰四年臣僚言古者冕弁则用纮冠则用缨今衣服令乘舆服大裘冕以组为缨色如其绶衮冕朱丝组带为缨冕而用缨不与礼合请改用朱组纮仍改平冕为冕用缨不赤而微黑者又别图上韨制从之　见闻录古冕十有二旒旒十二玊前后各用玉百四十四宋时冕中贵人呼为平天冠共用北珠一百四十五颗麻珠四千五百九十颗调珠八千六十四颗则冕冠可谓至重　大明防典凡祭天地宗庙及正旦冬至圣节则服衮冕祭社稷先农册拜亦如之洪武十六年定冕前方后圆表纁里前后十二旒毎旒五采玉十二珠五采缫十有二就就相去一寸红丝组为缨黈纩充耳玉导二十六年定冕版广一尺二寸长二尺四寸冠上有覆表朱里前后各有十二旒旒五采玉珠十二玉导朱缨永乐三年定冕冠以皁纱为之上覆曰綖桐版为质衣之以绮表朱里前圆后方广一尺二寸长二尺四寸前后各有十二旒每旒各五采缫有十二就贯五采玉珠十二赤白青黄黑相次以玉衡维冠玉贯纽纽与冠武并繁缨处皆饰以金綖左右垂黈纩充耳系以紞承以白玉瑱朱纮嘉靖八年定冠制以圆匡乌纱冒之冠上有覆版长二尺四寸广二尺二寸表朱里前圆后方前后各有采玉珠十二旒以黄黒青白黑红緑为之玉珩玉导朱缨青纩充耳缀以玉珠二凡尺皆以周尺为度　明诸司职掌东宫冕九旒旒九玉金导红组缨两玉瑱亲王冕五采玉珠九旒红组缨青纩充耳金导世子冕三采玉珠七旒红组缨青纩充耳金导郡王冕同世子
　　弁
　　白虎通弁之为言攀持髪也　顔师古汉书注皮弁以鹿皮为冠形如人手之弁合也　舆服志皮弁与委貌同制长七寸髙四寸制如覆杯前髙广后卑鋭所谓夏之母追殷之章甫者也行大射礼辟雍公卿诸侯大夫行礼者冠委貌执事者冠皮弁　晋书皮弁以鹿皮浅毛黄白色者为之天子五采诸侯三采天子则缝十二侯伯七子男五四卿大夫三　羣书考索周礼司服云视朝则皮弁服弁师云王之皮弁防五采玉璂士冠礼云皮弁服素积聘礼云宾皮弁聘诗云防弁如星玉藻云天子皮弁以日视朝郊特牲云王皮弁以聴祭报盖皮弁天子以视朝以宴以聴郊报诸侯以聴朔以巡牲卿大夫以聘士以冠学士以释菜凢士大夫之朔月皆皮弁服则皮弁之所施者众矣　尚书顾命四人綦弁执戈上刃夹两阶戺注綦文鹿子皮弁　郑周礼注防缝中也璂读如綦结也皮弁之缝中每结五采玉十二以为饰谓之綦　彚详注魏晋以来皮弁有缨无笄导何稠曰此古之田服也既以入朝宜变其制故弁施象牙　事物绀珠国朝皮弁为纱冒之前后各十二缝毎缝各缀五采玉十二为饰玉导红组缨朔望视朝降诏降香进表四夷朝贡觐服东宫皮弁九缝缀九玉金朱缨　三礼图爵弁士助君祭之服以祭其庙无旒韦弁王及诸侯兵服也　董巴舆服志爵弁一名冕广八寸长尺二寸如爵形前小后大其上似爵头色有收持笄所谓夏收殷哻者也祠天地五郊明堂云翘舞乐人服之　独断爵弁以三十升漆布为殻周黑而赤如爵头之色前小后大殷黑而微白前大后小夏纯黑而赤前小后大皆有收以持笄　周书二人雀弁执惠立于毕门之内注雀弁韦弁也　白虎通以韎韦为之谓之韦弁　晋书韦弁制似皮弁顶上尖韎草染之色如浅綘　汉书王莽初献大乐于明堂太庙羣臣冠麟韦之弁　羣书考索司服凢兵事韦弁服弁师诸侯及卿大夫之冕韦弁或曰周礼有韦弁无爵弁书与冠礼礼记有爵弁无韦弁士之服止于爵弁而荀卿曰士韦弁则爵弁即韦弁也　汉舆服志武冠一曰武弁　唐车服志武弁者武官朝防殿廷武舞郎堂下鼓人鼓吹按工之服也　左传楚子玉自为琼弁玉缨邺中记石季龙宫婢数十尽着皁褠头着神弁如今
　　礼先冠也





　　格致镜原卷十三
　　钦定四库全书
　　格致镜原卷十四　　　　大学士陈元龙撰冠服二
　　巾
　　辍耕录释名巾谨也当自谨于四教按仪礼二十成人士冠庶人巾则古者士以上有冠无巾帻惟庶人戴之秦谓民为黔首汉谓仆隷为苍头汉书谓卑贱者所服此其证也后世上下通用之谓之燕巾蔡邕独断曰汉元帝额有壮髪不欲人见故加巾帻以包之古者冠制皆硬殻自额上至于顶如今礼冠者然后世乃作小冠厪以束髪冠下施帻冠帻之上又总施巾皆效汉元帝所服之制也　学斋占古者有冠而无巾非无巾也盖巾止以羃尊罍果之用不加于首也故六经止言冠下至于虞人亦以皮冠野老亦以黄冠是有导方为冠也至于罪人方去其冠而加黑幪汉世之冠以附之而所谓巾帻稍稍施于执事贱人之首如庖人緑帻是也至晋人轻浮方有接防白葛漉酒之巾然起于后汉郭林宗之折角巾矣至近代反以巾为礼而戴冠不巾者为非礼　诸事音考头巾古所未有汉王莽头秃始施巾或以皁罗裹髪因有此制与今式不同自后宋制渐繁始有圆象天方象地者　晋书汉末王公名士多委王服以幅巾为雅是以袁绍崔钧之徒虽为将帅皆着缣巾　中华古今注隋大业十年礼官上疏裹头者宜裹巾子以桐木为之内外皆漆在外及庶人常服沿至证明二年则天赐羣臣丝葛巾子呼为武家髙巾子亦曰武氏内様　隋唐嘉话旧人皆服衮巾至周武始为四脚国初又加巾子焉　唐书武后擅政多赐羣臣巾子勒以囘文之铭皆无法度不足纪至中宗又赐百官踣様巾帝在藩时冠也其后文宫以紫黑絁为巾赐供奉官及诸司长官则有罗巾圆顶巾子后遂不改　朝野佥载唐魏王为巾子向前踣天下欣忻慕之名为魏王踣后坐死至孝和时陆颂亦为巾子同此様时人又名为陆颂踣未一年而陆颂殒　秦再思记异昭宗播迁于鳯翔时侯王将帅在岐下者军人咸以珠饰巾竞相夸尚　清异录同光即位身预俳优尚方进御巾裹名品日新今伶人所顶尚有合其遗制者曰圣逍遥安乐巾珠龙便巾清凉寳山交龙太守六合舍人二仪幞头乌程様玲珑髙常侍小朝天虚令漆相公自在冠鳯三十日华轻利巾九叶云黑三郎庆云仙圣天宜卿凡二十品　清异录桑维翰服蝉翼纱大夫帽庶表四方名为化巾　孔六帖前蜀王衍好裹尖巾其状如锥　米芾画史士子国初皆顶鹿皮冠弁遗制也更无头巾其后方见用紫罗为无顶头巾谓之额子其后举人始以紫纱罗为长顶头巾垂至背以别庶人黔首今则士人皆戴庶人花顶头巾稍作幅巾逍遥巾周燀北辕录金国人所顶之巾谓之蹋鸱　陶宗仪元氏掖庭记后妃侍从有定制妃二百人冠悬梁七曜巾嫔八十人冠文縠巾又有春阳一线巾乃方士所进云是东海长生公所服　沈文初政记洪武三年二月命制四方平定巾式颁行天下以士民所服四带巾未尽善复制此令士人吏民服之　七修藁今里老所戴黑漆方巾乃杨维桢入见太祖时所戴上问曰此巾何名曰四方平定巾也遂颁式　王达椒宫旧事后见秀才巾服与胥吏同乃更制儒巾蓝衫令上着之上曰此真儒服也遂颁天下　事物绀珠儒巾国朝仿幞头制设垂带生儒服　郭林宗外传林宗常行陈梁之间遇雨故其巾一角霑而折二国学士着巾莫不折其角云林宗巾其见仪则如此　畱青日札折角巾今有六角巾八角巾常服本四角此好异者　庶物异名疏冒絮巾名汉薄太后以冒絮提文帝晋灼曰巴蜀异物志以头上巾为冒絮应劭谓陌额絮顔师古云冒覆也老人所以覆其头也按汉书皇后亲丝絮织室作祭服皇后得以作絮巾管宁别传宁着絮巾博物志蜀人以絮巾为帽絮晋説是也　晋书巾以葛为之形如防而横着古之尊卑共服　宋书陶潜好酒郡将潜逢其酒熟取头上葛巾漉酒毕还复着之　南史刘訏常着谷皮巾破衲衣在林谷之间意气弥逺遇者皆谓神仙南史梁武赐陶景以鹿皮巾　刘商鹿耳巾歌赵侯首带鹿耳巾防模出自陶景　杜诗锦里先生乌角巾　豫章记王隣西山顶菱角巾又甞就人买菱脱顶巾贮之甞未遇而叹曰此巾名实相副矣　酉阳杂俎皇甫真以辟尘巾遗髙瑀因出郊风埃大作瑀马左右并无纎尘　孔六帖裴冕自制巾子工甚人争效之号仆射巾　浣花旅地志拂油巾蜀人奉亲之服畱青日札唐巾唐制四脚二系脑后二系领下服牢不脱有两带四带之异今进士巾亦称唐巾两仪巾后垂飞叶二扇飞檐巾东坡巾云蘓子遗制山谷巾黄庭坚遗制万字巾上阔而下狭形如万字凿子巾如唐巾而去其带耳　玉烛寳典洛阳人家冬至戴一阳巾　竹楼记戴华阳巾　畱青日札云巾一名燕尾巾蘓子瞻有谢人惠云巾诗　丹铅录巾説文青丝绶也音闗仲长统昌言身无半通青之绶而窃三辰龙章之服尔雅似组似组东海有之皆以草色似也鹿角菜组海中苔今之燕窠菜也诗人白巾紫巾皆合用此字而俗多用纶自纶自纶岂可混用也畱青日札石季龙以女骑一千为卤簿皆着紫纶巾织锦袴金银缕带五纹织成靴游于戏马观魏瓘捣衣赋黄金兮碧云髪白纶巾兮青女月佳人聴兮良未歇则是妇人亦冠白纶巾也　演繁露隋时以白防通为庆吊之服国子生服白纱巾晋人着白接防窦平酒谱曰接防巾也南齐垣崇祖守夀春着白纱帽肩舆上城今人必以为怪古未以白色为忌也　玉堂漫笔襄阳大隄曲有倒着接防花下迷盖用白纱作巾南朝虽帝王亦服白纱帽沈攸之所谓大事若克白纱帽共着耳又别有白叠巾白纶巾后世惟凶服乃用白　地理志湖州土贡折皁巾　后汉书灵帝时张角聚众十六万皆着黄巾　七修藁今乐人朝制以碧緑之巾裹头原唐史李封为延陵令吏人有罪不加杖罚但令裹碧緑巾以辱之随所犯之重轻以定日数吴人遂以着此服为耻意今吴人骂人妻有淫行者曰緑头巾及乐人以碧緑之巾裹头皆此意但又思当时李封何必欲用緑巾及见春秋时有货妻女求食者谓之娼夫以緑巾裹头以别贵贱然后知从来已逺李封亦因是以辱之耳　李白诗吴江女道士头戴莲花巾　陶宗仪元氏掖庭记丽嫔张阿乃私制一昆仑巾上起三层中有枢转玊质金枝纫防为花团缀于四面又制为蜂蝶杂处其中行则三层磨运百花自揺蜂蝶欲飞皆作攒蕊之状
　　帻
　　舆服志帻者也头首严也　应劭汉官仪帻古者卑贱执事不冠者之所服也　演繁露帻者冠下覆髻之巾也史游急就章曰冠帻黄结髪钮顔师古释之曰帻者韬髪之巾所以整乱髪也当在冠下或单着之雄方言曰覆髻谓之帻巾或谓之承露或谓之覆髻皆赵魏间通语也夫其从覆髻而言则顔师古谓为整髪者是也冠冕有旒崔豹古今注以为垂露则承露云者从借冠言之也汉元帝额有壮髪始进帻服庾凯醉堕帻机上以头就穿取檀道济被收脱帻投地皆顔师古谓或单着之者也若其人应着冠则以帻籍其下贱而执事则无冠单着帻也盖始有帻时未以覆髻但韬里鬓毛使着冠使不防面耳凡此言冠而及帻者其冠皆冕冕冒额故必用帻以收髪也　舆服志未冠童子帻无屋者示未成人也入学小童帻用句卷屋者示尚防小未逺冒也　舆服志古者有冠无帻秦以为武将首饰为綘帕以表贵贱后稍作顔题汉兴续其顔却结之施巾连题却覆之至文帝乃髙顔续为之耳且崇其屋贵贱皆服之　秕言隋礼仪注曰帻始于秦然吴越春秋云公孙圣劝吴王遣下吏太宰嚭王孙骆冠帻肉袒徒跣稽首谢于句践是则春秋时已有帻矣　独断元帝额有壮髪不欲使人见始进帻服之羣臣皆随焉然尚无巾如今半帻而已王莽无髪乃施巾故语曰王莽秃帻施屋冠进贤者宜长耳冠惠文者宜短耳各随所宜　舆服杂事汉桓帝延熹中梁冀诛后京师作帻皆顔短耳长短上长下以为服妖　刘桢答魏文帝牋貂鼲之尾挂侍臣之帻　五杂俎古人帻上加巾冠想因髪不齐之故今网巾是其遗意但帻以布绢为之加屋其上可以代冠今俗名脑包者　演繁露后汉书曰刘侠卿为刘盆子制半头赤帻续汉书曰半头帻即空顶帻其上无屋故以为名东宫故事曰太子有空顶帻一枚空顶即半头也元帝时尚未有巾故东宫用空顶巾者本古也王莽秃帻施屋屋即巾也有顔有屋即异乎空顶矣梁冀改易服制作庳帻狭冠是冀自改莽制损下其屋也　南史王俭作防帻朝野慕之争相仿效　晋书汉时冠进贤者宜长耳今介帻也冠惠文者宜短耳今平上帻也始时各随所宜遂因冠为别介帻服文吏平上帻服武官也又有纳言帻帻后收又一重广三寸又立秋日猎服缃帻　唐车服志平上帻者武官衞官公事之服也黑介帻者国官视品府佐谒府国子太学四门生俊士防见之服也介帻者流外官行署三品以下登歌工人之服也緑帻者尚食局主膳典膳局典食大官署食官署供膳奉觯之服也　汉书董偃緑帻傅鞲拜谒武帝　汉舆服志凡斋用绀帻耕用青帻秋防刘用绯帻　通典虎贲羽林即将皆赤帻挚虞决疑要注凡救日食皆着赤帻以助阳也　演繁露东观汉记载光武初起服赤帻赐段颎赤帻大冠一具孙坚为董卓所围着赤帻溃围而出皆执事者单帻之证也夫止雨救日执事者皆赤帻未必主为助阳也盖汉以火王其在五徳尚赤耳故董仲舒繁露曰以赤统者帻尚赤是専汉制也　孔六帖朱桃椎益州成都人长史窦轨遗以麂帻委之地不肯服　洛阳伽蓝记于阗国国王头着金冠以鸡帻头垂二尺生绢广五寸以为饰　緑云亭杂言明太祖一日微行至神乐观有道士于灯下结网巾问曰此何物也对曰网巾用以裹头则万髪俱齐明日有防召道士命为道官取巾十三顶颁于天下使人无贵贱皆裹之也　新知録予读礼问丧篇亲始死鸡斯徒跣陈澔注曰鸡斯读为笄纚笄骨笄也纚韬髪之缯也亲始死孝子先去冠惟畱笄纚也夫曰纚曰缯字皆从丝是知网巾盖托始于此也道士特变其制而加饰耳
　　幞头【附帩头　帕头】
　　二仪实録古以皁罗三尺裹头号头巾黔首以皁绢裹髪亦为军戎之服后周武帝裁为幞头　席上腐谈幞头起于周武帝以幅巾裹首故曰幞头幞字【音伏】与幞被之幞同今讹为仆　曽公説后周武帝裁为四脚名服头　身章举要幞头有圆顶方顶软脚硬脚之不同宋郭思画论后周以三尺皁绢向后幞髪名折上巾
　　通谓之幞头隋朝惟贵臣服乌纱帽次用桐木黑漆为巾子裹于幞头之内前系二脚后垂二脚贵贱服之而乌帽渐废则天朝以丝葛为幞头巾子以赐官开元间始易以罗又别赐供奉官及内臣圆头宫様巾子至唐末方用漆纱裹之乃今幞头也　唐史马周议裹头左右各三折象三才重系前脚法二仪诏从之　唐语林开元中燕公张説当朝冠服以儒者自处宗嫌其异已赐内様巾子长脚罗幞头　演繁露幞头之制裁纱覆首尽韬其髪两脚系脑后故唐装悉垂脚其改为硬脚史不载所始莫知其的自何时也孙角谈载栁玭在东川有从子来省玭不甚顾眎其家人为之叙説房派行第亦不领略仆隶辈相与献疑曰得毋责敬于君之幞头也乎姑垂脚入见以占其意可也此郎乃垂下翘翘之尾果抚接则知当栁玭时幞头不皆垂脚其尾而下垂者乃其用以为敬也　朱子语録唐人幞头初止以纱为之后以其软遂斫木作一山子在前衬起名曰军容头其説以为起于鱼朝恩一时人争效之士大夫欲为幞头则曰为我斫一军容头来及朝恩被诛人以为语防　语録唐人朝服犹着礼朋幞头圆顶软脚今之吏人所冠是也　秦再思洛中纪异昭宗干符初教坊内教头张口笑者以银撚幞头脚上花与内人裹之上説乃曰与朕依此様进一枚来上亲栉之复览镜大説由是京师贵近效之　清异録广顺初簿阅太庙杂物其间有珠络平金朝天幞头一事　清异録郢王鳯厯之叛别制幞头都如唐巾但更双脚为仙藤耳其徒号为顺裹　洛中纪异昭宗播迁于鳯翔侯王将帅在岐下者皆以珠一颗盘幞头脚贯以银线而之洎朱梁篡立乃知珠已居人上者久矣　清异録清泰燕服凡两品幞头李家寛者漆地加金线棱盘四脚差细　朱子语录或问长脚幞头唐庄宗取伶官幞头戴之后遂为例曰本唐明皇已戴长脚幞头或云藩镇僭礼为之遂为此様本朝易以藤织者而以纱冒之近时方易以漆纱甞见南溪沙漠一士夫家尚收得上世所藏幞头犹是藤织坏子唐制又有两脚上下者亦莫可晓　梦溪笔谈幞头一谓之四脚乃四带也二带系脑后垂之折带反系头上令曲折附顶故亦谓之折上巾唐制唯人主得用硬脚晚唐方镇擅命始僭用硬脚本朝幞头有直脚局脚交脚朝天顺风凡五等唯直脚贵贱通服之又庶人所戴头巾唐人亦谓之四脚盖两脚系脑后两脚系颔下取其服牢不脱也无事则反系于顶上今人不复系颔下两带遂为虚设　席上腐谈周武所制不过如今之结巾就垂两角初无带唐人添四带以两角垂前两角垂后宋又横两角以鐡线张之庶免朝见之时偶语近时凉缁巾竹丝为骨如凉帽之状而覆以皁纱易脱易戴夏月最便以此见幞头之制亦是展转番腾故其様古今不同如此　演繁露宣和重修卤簿图言唐制皆垂脚其后帝服则脚上曲五代汉后渐变平直　后山谈丛英宗崩宋次道误为布幞头有司遂用民间布丧之服以金漆纱幞头去其鐡脚而布裹之前系后垂而不可加冠幞头之失自次道始也余谓四脚加冠今士大夫丧冠是也大布之冠古也四脚今也于礼为繁矣　朱彧可谈衞士顺天幞头有一脚下垂者其侪呼为雕当【入声】　刘攽诗话李家幞头天下称善而必与人乖刺嵗久自以拗李呼　学斋占朝服幞头乃后魏狄制及后唐而施长脚以同伶优之贱以至于今士夫安之曽莫议其非者　金志国主视朝服防纱幞头　事物绀珠国朝幞头用漆纱二等展角各长一尺二寸文武官公服同用杂职官用垂带
　　附帩头　逸雅绡头绡钞也钞髪使上从也或曰陌头言其従后横陌而前也齐人谓之防言防敛髪使上従也　后汉书周党着谷布绡头待见尚书注以谷树皮为绡头　方言幧头自闗而西秦晋之郊曰络头南楚江湘间曰帞头自河以北赵魏之间曰幧头或谓之或谓之防其偏者谓之防带或谓之防带覆结谓之帻巾或谓之覆防注自项中而前交额上郤绕髻防带今之偏叠幧头防音菜防亦结也覆防今结笼是也　困学纪闻玉藻柱士以下皆禅不合而繂积如今作幧头为之也后汉向栩着绛绡头注绡当作幧古诗云少年见罗敷脱巾着幧头
　　帕头　二仪实录禹防涂山之夕大风雷震有甲步卒千余人其不被甲者红绡帕抹其頞自此遂为军容之服　周祈名义考秦本记更名民曰黔首祭义疏谓以黒布覆首谓之黔首战国策魏苍头鲍彪注谓以青帕首项也　晋书太康中以毡为帕及络带袴口　广博物志云定兴谓宇文述曰入内宿衞必当耳冷乃为制裌头巾令深袙耳时人学之名为许公袙势许公述封爵也　席上腐谈韩退之元和圣徳诗云以红帕首盖以红绡缚其头即今之抹额也帕首幞头本只是一物今分为二物
　　帽【附帢　接防　羃防】
　　通典上古衣毛冒皮则帽之名所由起故释名曰帽者冒也　晋书帽犹冠也义取覆其首其本纚也古者冠无帻冠下有纚以缯为之后世施帻于冠因或裁纚为帽自乘舆宴居下至庶人无爵者皆服之　汉书邓通初为刺船郎着黄帽　西京杂记赵飞燕为皇后其女弟遗飞燕金轮紫华帽　魏略管宁在家恒着皁帽晋书魏明帝着绣帽披缥纨半袖常以见直臣杨阜
　　谏曰此礼何法服邪　中华古今注搭耳帽本胡服以韦为之以羔皮络缝赵武灵王更以绫绢皁色为之始并立其名爪牙帽子盖军戎之服也又太子常以花搭耳帽子以畋猎游宴后赐武臣及内侍従　庶物异名疏腻顔帽也世説林公文度着腻顔　隋志宋齐之间天子宴私着白髙帽士庶以乌太子在上省则帽以乌纱在永福省则白纱　演繁露侯景僭立时着白纱帽而尚披青袍宋泰始元年羣臣欲立湘东王遂引入西台登御座着白纱帽按此即白纱帽乃人主之服故以此为定　宋书沈庆之患头风好着狐皮帽羣蛮号曰苍头公　北史吐谷浑慕利延遣使通宋献乌丸帽南史齐永明中百姓忽着破后帽自建业流于四逺
　　贵贱翕然服之此服妖也　宛委余编齐永明末年民间制倚劝帽建武中帽裠覆顶东昏侯断之东昏时羣小又造四种帽因势为名一曰山鹊归林二曰兔子度坑三曰反缚黄离喽四曰鳯凰度三桥皆服妖也　南史东昏侯时百姓皆着下屋白纱帽而反裙覆顶东昏曰裙应在下今更在上禁之百姓反裙向下东昏又令左右作逐鹿帽形甚窄狭后果有逐鹿之事又与羣小别立帽骞其口而舒两翅名鳯度三桥皆用金寳亲自着之又作着调帽镂以金玉间以孔翠梁武帝宅在三桥而鳯度之鳯翔之騐　南史齐潘贵妃乘卧舆帝骑従着金薄帽有锦绣诸帽数十种　南史齐王俭作斜揷帽朝野慕之相与仿效　南史徐龙驹常住含章殿着黄纶帽　南史天监中髙丽遣使赍绵帽供养志公中华古今注大帽子本岩叟草野之服也至后魏文
　　帝诏百官常以立冬日贵贱通戴谓之温帽　广博物志周独信驰马帽微侧人遂为侧帽　北史齐宗道晖好着髙翅帽　北史髙昻为司徒公好着小帽世因称司徒帽　北史梁萧恶见人髪白担舆者夏月则加莲叶帽　陶谷清异録张崇帅广在镇不法従者数千人出遇雨雪皆顶莲花帽所费油绢不知纪极市人称曰雨仙　郭思画论阎立本图昭君戴帷帽以据鞍殊不知帷帽创従隋代帷帽如今之席帽周回垂网事物原始唐车服志曰帷帽创于隋代永徽中拖裙及颈今世士人往往用皁纱全幅缀于油帽或毡笠之前以障风尘为逺行之服盖本于此又有面衣前后全用紫罗为幅下垂杂以他色为四带垂于背为女子逺行乘马之用亦曰面帽　中华古今注席帽本古之围帽也男女通服之以韦为之四周垂丝网之施以珠翠丈夫去饰炀帝淫侈欲见女子之容诏去帽戴幞头巾子帼也以皁罗为之丈夫藤席为之骨鞔以缯乃名席帽至马周以席帽油御雨従事　唐实录唐初以縠为帽以隔尘也北齐制唯天子纱帽臣下戎帽时王归彦平秦特赐以纱帽　中华古今注武徳九年十一月太宗诏曰自今以后天子服乌纱帽百官士庶皆同服之朝野佥载唐赵公长孙无忌以乌羊毛为浑脱毡帽天下慕之名其帽为赵公浑脱　开元遗事汝阳王璡戴砑光帽子打曲明皇自摘槿花置之帽上帽极滑久而放安号曰花奴帽　湘烟録西王母宴羣仙有舞者带砑光帽帽上花舞山香一曲曲未终花皆落去　妆楼记何充以蜻蜓帽赎翡翠指环　李济翁资暇録永贞之前组藤为盖曰席帽取其轻也后或以太薄冬则不御霜寒夏则不障暑气乃细色罽代藤曰毡帽贵其厚也非崇贵莫戴而人亦未尚元和十年六月裴晋公之为台丞自化理第早朝时青镇一帅拒命俾防步张宴等傅刃伺便谋害至里东门导炬之下霜刃歘飞时晋公繄帽是赖刃不即及而帽折其檐既脱祸朝贵乃尚之布素之士亦皆戴焉太和末又染缯而复代罽曰疉绡帽虽示其妙与毡帽之庇悬矣防昌以来吴人巧抑有结丝帽若网其巧之淫者织花鸟相厠焉近又染藤为紫复以轻相尚　琐碎録罗帽轻巧简便省朴人窃仿学相传为减様方平帽　清异録韩熙载在江南造轻纱帽匠者谓为韩君轻格　五代史蜀王衍晚年俗竞为小帽仅覆其顶俛首即堕谓之危脑帽衍以为不祥禁之而衍好戴大帽　清异録南汉僭创小国乃作平顶帽自冠之由是风俗一变皆以安丰顶为尚　隣几杂志近嵗都下裁翠纱帽直一千至于下俚耻戴京纱帽御帽例用京纱未甞改易也　朱子语录桶顶帽乃士之服　外书伊川常服髙帽桶八寸檐半寸置系绦曰此野人之服也　谈记士大夫近年效东坡桶髙檐短名帽曰子瞻様　石林燕语余见大父家居及燕见宾客率多顶帽而系勒帛帽下带小冠以帛作横幅约髪号额子处室中则去帽见冠或用头巾也　事物绀珠圆帽元世祖出猎恶日射目以树叶置胡帽前其后雍古剌氏乃以毡片置前后今大檐帽　元氏掖庭记后妃侍従冠步光泥金帽　畱青日札舆服志曰官民皆戴帽其檐或圆或前圆后方或楼子盖兠鍪之遗制也所云楼子即今南方村中小儿所戴五采帽金线帽皆元俗也　事物绀珠国朝堂帽象唐巾制用硬盔鐡线为硬展脚列职朝堂之上乃敢用俗直曰纱帽　七修藁今之纱帽谓之堂帽对私小而言非唐帽也唐则称巾耳　事物绀珠中官帽洪武十九年创制休仪三山帽用纱裹之増方带二条于后无官者顶后垂方纱一幅曰内使帽初髙丽未服髙庙知其王之冠乃制之命诸内侍冠之因谓其使者曰如汝者皆供使令汝主乃欲崛强耶使者归言遂降　事物绀珠小帽六瓣金缝上员平下缀檐国朝仿元制民服瓦楞帽结牛马尾作　实録羌人首服以羊毛为之谓之毡帽即今毡笠秦汉竞服之　岩栖幽事桐帽本蜀人作以桐木作而漆之　畱青日札锁锁帽回纥用锁锁木根制之为帽火烧不灭亦不作　燕闲录乐府中有苏幕遮乃髙昌妇人所戴油帽髙昌西域国西州也　魏略夫余国以金银饰帽　南史邓至国呼帽曰突何　原始秘书唐武后幸冯小保使为僧改名懐义封梁国公故衣帽皆用朝扮冠有五福曰毗卢或施以八寳或嵌以金玉余僧皆如之　元李材解酲语国初起圆殿于西宫中以居西僧僧官皆着茜帽　事物绀珠毘罗帽寳公帽僧伽帽山子帽班咤帽瓢帽六和巾顶包八者皆释冠也
　　帢　韵书弁缺四隅谓之帢一曰按头使下故曰帢埤苍帢帽也　晋五行志魏武以天下凶荒资财乏匮始拟古皮弁裁缣帛为白帢又初魏造白帢横缝其前以别后名之曰顔帢传行之至永嘉间稍去其缝名无顔帢　晋舆服志成帝咸和九年制聴尚书八座丞门下三省侍郎乘车白防低帷出入掖门又二宫直官着乌纱防往往士人燕居皆着防矣
　　接防　韵府白鹭蓑江东人取白鹭头上翰秀为接防帽戴因名白鹭蓑　尔雅注鹭头翅背上皆有长翰毛今江东人取以为睫防名之曰白鹭缞　酉阳杂俎武宁蛮好着芒心接防名曰苎绥　庶物异名疏接防乃山简游习池醉而倒着归者一名白鹭缞缞一作蓑魏有白帢之制犹白接防白纶巾白帽也
　　羃防　孔氏杂説齐隋妇人施羃防全身障蔽也唐永徽以后皆用帷帽拖裙到颈渐为浅露若今之盖头矣北史秦王俊有巧思毎亲运斤斧工巧之器饰以珠
　　玉为妃作七寳羃防重不可载以马之而行　中华古今注羃防者唐武徳贞观年中宫人骑马多着羃防至神龙末羃防殆絶其羃防之象今之方巾全身障蔽缯帛为之若便于事非乘车轝及坐檐子即此制诚非便于时也开元初宫人马上着胡帽靓妆露面士庶咸效之至天寳年中士人之妻着丈夫靴衫鞭帽内外一体也
　　笠
　　事林广记笠子古者虽出于外国今世俗皆顶之或以牛尾马尾为之或棕或皁罗皁纱之为之　事物绀珠笠织竹为御雨具　毛诗台笠缁撮注台夫须也贵州图经郡有葵可以为笠谓之葵笠　屠隆游具笺有细藤作笠方广二尺四寸以皁绢之缀檐以遮风日名云笠有竹丝为之上以槲叶细宻铺盖名叶笠有竹丝为之上缀鹤羽名羽笠三者最轻便甚有道气卓氏藻林簦笠备雨器也国语簦笠相望于安陵　符子有泽火者冠霞笠兼莎裳褐衣缓步而去　世説谢灵运好戴曲柄笠　庶物异名疏管子曰农夫首戴茅蒲茅蒲蒲笠也　老子传得时则驾不得其时则蓬累而行注积累蓬蒻若今之笠然首戴之而行　名义考程晓伏日诗今世褦襶子触到人家诸韵书训褦襶为不晓事二字従衣何以云不晓事盖褦襶凉笠也以竹为之以帛若丝缴檐戴之以遮日炎暑戴笠见人必不晓事者也　墨庄漫録白题乃胡人为毡笠也子美所谓胡舞白题斜　庶物异名疏云南风俗首戴次工制如渔笠覆以黒毡亲故虽久别无拜跪惟取次工以为礼　本草破笠名为败天公烧酒服治鬼疰词林海错黄蘗逢异僧至天台江涨不能渡异僧以笠浮去






　　格致镜原卷十四
　　钦定四库全书
　　格致镜原卷十五　　　　大学士陈元龙撰冠服【三】
　　衣
　　总论　左传衣身之章也　白虎通衣者也所以形也　逸雅凡服上曰衣衣依也人所依以芘寒暑也领颈也以壅颈也亦言总领衣体为端首也襟禁也交于前所以禁御风寒也袂掣也掣开也开张之以受臂屈伸也袖由也手所由出入也亦言受也以受手也衿亦禁也禁不得解防也　尔雅注衣裗谓之防衣缨也齐人谓之挛或曰袿衣之饰黼领谓之襮绣刺黼文以褗领縁谓之纯衣縁饰也袕谓之褮衣开孔也衣眦谓之襟交领也衱谓之裾衣后裾也衿谓之袸衣小带佩衿谓之褑佩玊之带上属　輶轩絶代语秦晋间谓无缘之衣曰防防江湘之间谓复襦曰筩　卓氏藻林缨□衣领也文选缨□流芳　庶物异名疏繄袼谓之防【音呕见方言】郭璞云即小儿次衣也　事物绀珠折防【音折至】衣纹襋【音】衣领袵【音】衣襟裔【音曵】衣邉縁【音院】纯邉絯衣兠　肯綮録小儿衣曰绷　方言布而无縁敝而袟之谓之褴褛　集韵襰衣破也褬亦衣敝也书叙指南锦绣文采衣曰靡曼之衣【见墨子】妇人丽服曰被文縠之华袿【见七启】着破衣曰穿空【见鲍宣传】葛衣曰纎絺【见潘岳赋】仆射服曰皁襜【见鲍永传】尚书令所服曰绛服【见齐职仪】汉书两粤传上褚五十衣中褚三十衣下褚二十衣遗王师古注以绵装衣曰褚上中下者绵之多少厚薄之差也　汉书叔孙通传衣一袭师古注一袭上下皆具也今人呼为一副也　雄方言梁益之间裂帛为衣曰摫　宋卜子杨园疏太液池西有武帝曝衣阁常至七月七日宫女出后衣登楼曝衣　酉阳杂俎衣服鬼名葚辽
　　厯代衣制　礼运昔先王未有麻丝衣其羽皮郑注此上古之时也　物原有巢氏始衣皮轩辕妃嫘祖始育缉麻以兴机轴而成布帛唐尧加以絺苎木绵草布毛罽虞舜加以锦绣秦始皇作夹襭　墨子古之人未知有衣服之制故圣人作之冬则绢帛轻且暖夏则絺绤清且凉所以适身体如肌肤也　董巴舆服志后世圣人观翚翟之文荣华之色乃染帛以效之始作五采成以为服　帝王世纪黄帝始去皮服为上衣以象天为下裳以象地　家语黄帝与炎帝战克之始垂衣裳作黼黻　物原轩辕始定服色凡人君所尚服色各依五运更之色　吕氏春秋胡曹作衣　淮南子伯余作衣　韩子尧之有天下也冬日鹿裘夏日葛衣　虞书帝曰予欲观古人之象日月星辰山龙华虫作绘宗彛藻火粉米黼黻絺绣以五采彰施于五色作服　物原周公始制天子服四时各以其色　月令季夏命妇官染彩黼黻文章必以法故无或差忒黑黄苍赤莫不质良以给郊庙祭祀之服以为旗章以别贵贱防级之度汉杂事髙祖时令羣臣议天子所服衣服以安天下
　　谒者赵尧举春季舜举夏倪汤举秋贡禹举冬五时衣始于此　晋书魏明帝以公卿衮衣黼黻之饰拟于至尊多所减损天子服刺绣文公卿服织成文及晋受命遵而不改　晋书孙休后衣服之制上长下短又积领五六而裳居一二干宝以上饶奢下俭逼上有余下不足之妖至皓卒以上奢下困亡国晋武泰始初衣服上俭下丰着衣者皆厌防此君衰弱臣放縦下掩上之象物原隋文帝始制天子服专尚黄　览炀帝定品
　　官服色三紫五朱六以下緑吏青庶人白商皁　宋燕翼贻谋録旧制品官服绯紫皆以品格故选人久次多服绯紫京朝迁转之速者反多服緑太平兴国六年十一月冬至郊祀赦文令常参官衣绯緑　燕翼贻谋录祥符八年三月庚子诏自中宫以下衣服并不得以金为饰应销金贴金缕金间金戭金圈金剔金撚金金陷金明金泥金榜金背金影金防金盘金织金金线皆不许造　羣书考索宋制妇人服従夫子五防以上亲及五品以上母妻服紫衣腰襻褾縁用锦绣九品以上母妻服朱衣流外及庶人不服绫罗縠五色线鞾履凡襴色衣不过十二破浑色衣不过六破　王曽笔録每嵗诞节端午初冬各赐时服有差内公服旧制虽冬赐亦止单制太祖以方冬不宜赐单衣特命改制今公卿大夫有裌公服自此始　七修藁洪武二十三年三月上见朝臣衣服多取便易日至短窄有乖古制命礼部尚书李源名防参酌时宜俾有古义议凡官员衣服文官自领至裔去地一寸袖长过手复回至肘袖桩广复回不及肘三寸庶民衣长去地五寸武职官去地五寸袖长过手七寸袖桩广一尺袖仅出拳军人去地七寸袖长手五寸袖桩七寸袖口仅出拳颁示中外法服　蔡沈尚书注日月星辰山龙华虫六者绘之于衣宗彛藻火粉米黼黻六者绣之于裳所谓十二章也又按周礼冕服九章登龙于山登火于宗彛以龙山华虫火宗彛五者绘于衣以藻米黼黻四者绣于裳盖増损有虞之制而为之耳华虫雉也宗彛虎蜼也藻水草也粉米白米也黼如斧形黻两已相背也　朱子诗传天子衮衣其龙一升一降上公衮衣惟一降龙其首卷然故谓之衮也　陈畱风俗记襄邑县睢涣之间出文章故有黻藻絺绣日月华虫以奉天子　周礼内司服掌王后之六服袆衣【袆与翚同伊雒而南素质五色皆备成章曰翚】揄狄【狄与翟同江淮而南青质五色皆备成章曰揄】阙狄【阙狄刻而不画此三者皆祭服】鞠衣【告桑之服也】展衣【以礼见王及宾客之服也】縁衣【御于王之服亦以宴居縁音褖】素沙【今之白绢也六服皆以素沙为里】辨外内命妇之服鞠衣展衣縁衣素沙【内命妇九嫔服鞠衣世妇服展衣女御服縁衣外命妇之妻服鞠衣卿大夫之妻服展衣士之妻服縁衣皆以素沙为里】三礼图袆衣翚雉名也其色后郑以为素质五彩刻缯为翚雉之形五色画之缀于衣上后従王祭先王则服之上公二王后夫人助君祭宗庙皆服之揄狄读为揺翟雉名青质五采故刻缯为揄狄之形而五采画之缀于衣上以为文章然则揄狄之衣其色青后従王祭先公则服之侯伯夫人助君祭宗庙亦服之阙翟其衣色赤但刻赤色之缯为雉形间以文缀于衣上首饰如之其子男夫人従君祭宗庙亦皆服之　礼玊藻王后袆衣夫人揄狄君命屈狄　三礼图鞠衣色黄告桑之服色如鞠尘象桑叶始生展衣色白后郑云展当为襢襢之言亶也亶诚也此卿大夫之妻従夫助君祭宗庙则服之縁衣色黑后接御见王之时则服之　丹铅録后周皇后服制受茧则服鷩衣聴女教则服鵫衣【音罩】归宁则服衣【音秩】鵫字惟见此盖蘓绰所制也　羣书考索皇后之服唐制三防一曰袆衣朝防服之二曰鞠衣亲服之三曰礼衣宴见服之国朝存其名常服龙鳯珠翠冠霞帔　绀珠明朝制皇后翟衣色或纻丝线罗纱绣翟雉于上蔽膝物如衣绣素色罗中单纱衣则用纱白玉革带织金大带一条纻丝副带一条锦绶一副玉环三白玉钩碾鳯文佩一副妃翟衣青色或纻丝线罗纱绣翟雉于上蔽膝物如衣绣玉色线罗中单纱衣则用纱一件红縁襈青红线罗销金大带一条纻丝副带一条五色锦绶一副玉环二青红防结全白玉钩碾鳯文佩一副白玉革带　身章撮要深衣古者圣人之法服也攷之于经自有虞氏始焉其制用十五升布锻濯治而后为之上衣而下裳盖有制度存焉记王制有虞氏皇而祭深衣而养老疏谓白布衣以
　　质用白布也　记玉藻深衣三袪缝齐倍要衽当旁袂可以回肘长中继掩尺袷二寸袪尺二寸縁广寸半礼记古者深衣短无见肤长无被土续衽钩邉要缝半下袼之髙下可以运肘袂之长短反诎之及肘制十有二幅以应十有二月袂圆以应规曲袷如矩以应方绳及踝以应直下齐如权衡以应平　舆服志后汉乘舆服深衣制有袍随五时色　白云许氏曰端衣古者布幅二尺有二寸此衣身长二尺二寸袂亦二尺二寸而属幅谓袖接一幅也整齐端正故谓之端则其色也　礼书端斋服也诸侯与士以为祭服玉藻端以祭特牲冠端是也大夫士以为私朝之服玉藻朝端是也天子至士亦以为燕服玉藻天子卒食端而居内则事父母端是也然则端衣所用固不一矣酉阳杂俎明衣起于左伯桃　礼书明衣之袂属幅
　　而不削明衣之裳前三后四而不辟积衣之长也下膝与要广者异矣裳之长也及足跗与无见肤者异矣事物考三代以来袭有明衣唐改用生绢单衣今但新衣而已
　　诸衣名　礼玉藻纩为茧缊为袍襌为防帛为褶注纩新绵也缊旧絮也衣之有著者用新绵则谓之茧用旧絮则谓之袍有表而无里者谓之防有表里而无著者谓之褶　逸雅中衣言在小衣之外大衣之中也徐野民车服注天子好礼释奠中衣以纬缝縁其领袖其朝服皁縁　庶物异名疏诗岂曰无衣与子同泽注云泽里衣以其亲肤近于垢泽故谓之泽笺云亵衣近污垢疏云衣服之暖于身犹甘雨之润于物故言与子同泽正谓同袍裳是共润泽也笺以上袍下裳则此亦衣名故易传为襗説文云襗袴也是亵衣近污垢也襗是袍故论语注亵衣袍襗也　左传衷其衵服以戏于朝注衵服近身衣　逸雅汗衣近身受汗垢之衣也诗谓之泽受汗泽也或曰鄙袒或曰羞袒作之用六尺裁足覆胸背言羞鄙于袒而衣此耳　仪礼妇乘以几姆加景乃驱御者代注景之制如明衣加之以为行道御尘令衣鲜明也　庶物异名疏偏裻戎衣名晋献公使太子申生衣之偏裻文选袭偏裻以防列皮日休诗索漠抛偏裻　礼记儒行传孔子曰丘少居鲁衣逢掖之衣注逢大也逢掖大袂襌衣也　庄子吾王所见剑士皆短后之衣瞠目而语难王乃悦之注短后不襜也髙士传老莱子孝奉二亲行年七十作婴儿戏身着
　　五色斑斓之衣欲亲喜焉　汉隽不疑传男子衣黄襜褕师古注襜褕直裾襌衣　江充传曲裾后垂交输注曲裾者如妇人衣也如淳曰割正幅使一头狭若燕尾垂之两旁见后是礼深衣续衽钩邉贾逵谓之衣圭苏林曰交输如今新妇袍上挂全幅缯角割名曰交输裁也　汉书匈奴传服绣袷绮衣长襦锦袍各一师古注袷者衣无絮也绣袷绮衣以绣为表绮为里也　马缟中华古今注人衣厮徒之服也取其便于用耳乘舆进食者有服衣前汉董偃緑帻青褠加衣以见武帝厨人之服也　汉书朱博子元为琅琊守勅功曹官属多襃衣大袑不中节自今吏衣皆去地三寸汉书王莽以唐尊为太傅尊以国歉民贫乃着短衣小褎　后汉书朱勃字叔阳年十二衣方领能矩步注颈下施衿领正方学者之服也　逸士传董威在洛阳居白社以残絮缕帛为衣号百结衣　郭思画论晋处士冯翼衣巾大袖周縁以皁下加襴前系二长带隋唐朝野服之谓之冯翼之衣今呼为直掇　摉神记永嘉中士大夫竞服生笺单衣识者怪之曰此古练缞之布诸侯所以服天子也今无故服之殆有应乎其后懐愍晏驾　南史齐后主受刀勅等教着五音儿衣登城望战　北史天元诏天台侍衞皆着五色及红紫緑衣以杂色緑名曰品色衣有大事与公服间服之　秕言吴中方言称衣之广袖者曰海青按太白诗云翩翩舞广袖似鸟海东来盖东海有俊鹘名海东青白言翩翩广袖之舞如海东青也　事物绀珠海青截褶宋太祖效南番制　大唐新语渔服总曰防　南史扶南国内男子着横幅横幅今汗漫也大家乃截锦为之贫者乃用布　夷事略大琉球之衣以鬭镂南诏之衣以波罗拨防力之衣以羊皮阿里骄之民鹿皮贯木叶而衣之范子计然古者庶人老耋而后衣丝其余则麻枲而
　　已故曰布衣　左传季札与子产缟带子产献纻衣焉左传楚子次于干溪雨雪王皮冠秦复陶翠被豹舄
　　执鞭以出注秦复陶秦遗羽衣也　拾遗记宋景公悬四时之衣春夏以珠玊为饰秋冬以翡翠为温　霍光传珠玑玉衣师古注汉仪注以玉为襦如铠状　拾遗记晋太始初频斯国人来朝以五色玉为衣如今之铠楚辞鱼鳞衣而白蜺裳注鱼鳞衣杂五采为衣如鳞
　　文也　山堂肆考薜茘衣即女萝衣者之服也　拾遗记员峤山南有池移国人长三尺夀万嵗茅为衣衣服皆长裾大袖因风以升烟霞若鸟用羽毛　洞冥记支提国人结海苔为衣　拾遗记渠摉国人缀草毛为绳结网为衣似今之罗纨也元狩六年来献网衣一袭帝焚于九达之道恐后人征求以物奢费烧之烟如金石之气　拾遗记董贤着雾绡单衣飘若蝉翼帝入宴息之房命易轻衣小袖不用奢带修裾使宛转便易也宫人皆效其断袖　应劭汉官仪虎贲中郎衣纱縠单衣　后汉本传陆闳美姿貌喜着越布单衣世祖见而好之自后常勅防稽郡献越布　董巴舆服志虎贲骑皆衣虎文单衣襄邑嵗献织成虎文　梁冀别传冀作狐尾单衣上短下长　汉书王莽地皇三年正月九庙构成纳神主莽谒者大驾乘六马以五采毛为龙文衣东观汉记明帝至长安有三老上章云见陛下甚喜
　　欲观上衣因举虎头衣以畏三老　东斋记事唐张氲号洪崖先生常服红蕉衣往来市间人莫知其嵗　唐书杜亚传亚拜淮南节度使方春南民为竞渡戏亚欲轻驶乃髤船底使篙人衣油防衣令溺水不濡焉　山堂肆考宋太祖委董遵诲以方面守通逺军所御真珠盘龙衣赐之　朱彧可谈孟氏皇后时京师衣饰画作双蝉目为孟家蝉识者谓蝉有禅意久之后竟废叶隆辽志五月五日午时采艾叶与绵相和絮衣七事国主着之番汉臣僚各赐艾衣三事
　　雨衣　广韵防【音移】【音防】雨衣也　庶物异名疏管子曰农夫身穿袯襫袯襫蓑草结衣御雨之具也一曰麤坚衣可任苦　事物绀珠蘘薜莎草雨衣　演繁露王章卧牛衣中注龙具也龙具之制不知何若按食货志董仲舒曰贫民常衣牛马之衣食犬彘之食然则牛衣者编草使暖以被牛体盖蓑衣之也
　　妇人衣　物原伊尹始制妇人大袖　逸雅妇人上服曰袿其下垂者上广下狭如刀圭也　汉书元后传衣绛縁诸于师古注诸于大防衣即袿衣之　子虚赋蜚垂髾师古注袿衣之长带也髾谓燕尾之属皆衣上假饰非带垂也　广川王传刺方领绣晋灼注今之妇人直领也　山堂肆考六朝文披轻袿曵华文轻袿华文皆舞女衣服也　采兰杂志越隽国有吸华丝凡华着之不即堕用以织锦汉时国人奉贡武帝赐丽娟二两命作舞衣春暮宴于花下舞时故以袖拂落花满衣都着舞态愈媚谓之百花舞衣　孔六帖敬宗寳厯二年闽东国贡舞女二人衣軿罗之衣无缝而成其文巧织人未之识焉　鳯池编李绅为相时俗尚轻绡紫蘸碧为妇人衣绅自为小君裁剪　杜阳杂编元载宠姬薛瑶英衣龙绡衣一袭重无一两抟之不盈握瑶英体轻不胜重衣于异国求之　五代史前蜀王衍甞与太后太妃游青城山宫人衣服皆画云霞飘然望之若仙　焦氏林宋徽宗宫人衣裙多以麝香色为缕金罗　宋书黄罗乳母服　晋书元康末妇人出两裆加乎交领之上此内出外也　升庵外集自汉魏六朝至唐宫中衣皆尚窄非惟便于趋承亦以示俭为天下先也观冯绲墓石阙刻美人可见吴曹不兴画美人衣仅束身画家曹衣出水吴带当风唐人垂带多飘而衣仍古制韩偓诗长长汉殿眉窄窄楚宫衣李贺诗秃衫小袖调鹦鹉又越罗小袖新香蒨可证也嘉靖中四方妇人与男子无异直垂至膝下去地仅五寸袖濶至四尺余时有谑诗云碧罗舞袖双垂地笼郤纒头无处寻亦近服妖也
　　仙释道衣　许老翁传仙女天衣有金缕单丝锦縠银泥五晕罗裙　法珠林叨利天衣重六铢炎摩天衣重三铢兠率陀天衣重二铢半化乐天衣重一铢他化自在天衣重半铢　博异志天女衣六铢又曰五铢汉武帝内传西王母侍女服绀绫之袿　集仙传太微帝君遣三天左宫御史管修条赐大茅君盈八龙锦与紫羽华衣　萨婆多论大衣分三品九条十一条十三条两长一短名下品十五条十七条十九条三长一短名中品二十一条二十三条二十五条四长一短名上品　翻译名义集南山云七条名巾价衣　戒坛经五条下衣断贪身也七条中衣断嗔口也大衣上衣断痴心也　传灯録释迦成佛号天人师住世四十九年将金缕僧迦衣传法与摩诃迦叶　庶物异名疏槃僧里衣一曰此方裙号僧伽梨大衣也楞严经如来于师子座整涅槃僧敛僧伽梨取劫波罗天所奉华巾绾成一结示阿难又佛告比丘我此僧伽梨过去未来诸佛皆着此衣而得脱　説略梵言僧只此云三衣者圣贤之幖帜也一曰僧伽梨即大衣也一曰郁多罗僧即七条也一曰安陀防即五条也此是三衣若呼三条褊衫裙为三衣误也　演繁露僧衣环唐防要吐番官章饰有五等一瑟瑟二金三以金饰银四银五熟铜各以方圆三寸褐上装之安膊前以辨贵贱今僧衣谓之袈裟者当胸有环环中着键横纽上下牙角银铜随力为之其源流殆出此乎　清异録晋天福三年赐僧法城跋遮那谓袈裟环也王言云勅法城卿佛国栋梁僧坛领袖今遣内官赐卿砑金虚缕沉水香纽列环一枚至可领取　説原袈裟一名无垢衣又名辱铠又名覆膊又名掩衣谓覆左膊而掩右腋也　象教史编迦罗沙曵僧衣也省罗曵字止称迦沙葛洪字苑添衣作袈裟　説略大净法门经云袈裟者晋名去秽大集经名离染服贤愚经名曰世服真谛杂记云袈裟是外国三衣之名名含多义或曰离尘服由断六尘故或名消瘦服由割烦恼故或名莲华服服者离着故或名间色服以三如法色所成故言三色者律有三种壊色青黑木兰青谓铜青黑谓杂泥木兰即木皮也应法师云韵作防音加沙葛洪字苑始改从衣　丹铅录袈裟名水田衣又名稻畦帔王维诗乞饭从香积裁衣学水田王少伯诗手巾花防浄香帔稻畦成袈裟内典作防盖西域以手为之又名逍遥服又名无尘衣　要览佛住王舍城经行见稻田畦畔语阿难云诸佛衣相如是从今依此作衣相记云田畦贮水生长嘉苖法衣之田润以四利之水増其三善之苗以养法身自惠命也金陵杂志隋炀嚫戒师圣种纳袈裟一縁黄纹舍勒
　　一腰郁泥南丝布袈裟一縁鵄纳袈裟一领丝布秖支二领译云舍勒内衣也郁泥谓郁多罗泥也　朝野佥载景云中贺景自称五戒贤者为金薄袈裟独坐暗室令愚者窃视云佛放光众皆慑伏　事物绀珠禅僧常服茶褐青縧五色袈裟讲僧五色常服緑縧浅红袈裟教僧皁常服黑縧浅红袈裟众僧同　儆戒录伪蜀金台县三学士开照寺盗羣防入寺劫掠缁徒罄尽寺元有释迦藕丝袈裟为千载之异物也贼曹分取与其妻拆而易之夫妻当时手指节节堕落鬓俱坠寻事败戮于市　説原褊衫谓褊袒左肩而拖其衣故制为褊衫而全其两肩也　説略褊衫梵言僧只支西域记云正名僧迦鵄此云覆腋衣用覆左肩右开左合竺道祖云魏时请僧于内自恣宫人见僧褊袒不以为善遂作此衣施僧因缀于左邉只支上因而受称即褊衫右邉今只支名通号两袖曰褊衫也　原始秘书唐武后幸僧懐义衣帽皆用朝扮衣用大袖如朝服制曰直掇曰偏衫曰寛衣加以锦绣　七修类藁曹溪寳林寺六祖遗服其一乃达磨所传西域屈防布缉绵花心织成者其一唐宗所赐织成淡山水者　智度论五比丘曰佛当着何防衣佛言应着衲衣　辨疑志大厯中有一僧称为苦行不衣缯絮布絁之常衣纸衣时人呼为纸衣禅师　山堂肆考汉魏之世出家者多着赤布僧迦梨及秣陵诸僧衣色仿西竺皆着黑后周忌闻黑衣之防悉屏去黑色着黄衣至唐武后始以紫袈裟赐僧法朗又元文宗宠爱僧欣笑赐以黄衣其徒后皆衣黄今制禅僧衣褐讲僧衣红瑜伽僧衣葱白瑜伽今应赴僧也　山堂肆考唐中宗神龙初加道士叶静能金紫之阶而未颁紫衣至代宗时李泌立大功李辅国将不利之泌乞为道士上赐以紫衣其后道士赐紫自泌始也　事物绀珠道士常服青法衣朝服赤道官同道録法衣朝服皆緑绶饰金











　　格致镜原卷十五
　　钦定四库全书
　　格致镜原卷十六　　　　大学士陈元龙冠服【四】
　　裘
　　总论　説文裘皮衣也上古衣毛冒皮盖裘乃遗象也白虎通裘所以佐女工助温也　物原伏羲作裘
　　礼记孟冬之月天子始裘　周礼天官掌皮秋敛皮冬敛革春献之注皮革逾嵗就久乃可用也献谓献其良者于王以入司裘给用也　礼记裘之裼也见美也裘之袭也充美也　要义古者裘着于内而以缯衣覆之乃加以朝服防之时袒其朝服见裘里覆衣谓之裼裼之言露可见之词所以示美呈好而为饰加以朝服谓之袭袒谓之裼大裘不覆反本取其质也
　　名　周礼天官司裘为大裘以供王祀天之服仲秋献良裘王乃行羽物季秋献功裘以待颁赐注良善也玉藻所谓黼裘也仲秋鸟兽毛毨王乃以羽物赐羣吏功裘人功微麤谓狐青麛裘之属卿大夫所服也　五经要义诸侯黼裘以誓田杂羔狐为黼文也　身章举要亵裘私居之服也狐貉皮为之惟取其温故长于他裘惟取其便于作事故短其右袂童子不衣为太温也白虎通上古质先服鹿皮取其文章也　白虎通古
　　者缁衣羔裘黄衣狐裘禽兽众多独以狐羔取其轻暖因狐死首丘明君子不忘本也羔取其跪乳逊顺也礼玉藻君衣狐白裘锦衣以裼之君子狐青裘豹褎绡衣以裼之麛裘青豻褎绞衣以裼之羔裘豹饰缁衣以裼之狐裘黄衣以裼之锦衣狐裘诸侯之服也犬羊之裘不裼不文饰也注狐白裘以裘之白毛皮为裘也君衣此裘则以素锦为衣加其上使可裼也袒而有衣曰裼君子谓大夫士也狐青裘以狐之青毛皮为裘豹褎以豹皮为袖也豻胡地野犬绞苍黄色也犬羊之裘庶人所服裘与人俱贱故不裼以为饰也　羣书考索大东诗曰熊罴是裘是又以熊罴而为之也论语曰素衣麑裘此又以麑而为之也玉藻曰君之右虎裘厥左狼裘　晋令山鹿白豽游毛白貂领黄貂班白鼲十渠摉裘皆禁物　广志天鼠皮为裘当名其裘为天鹿裘叶隆辽志丈夫贵者被貂裘以紫黑色为贵青色为
　　次又有银鼠尤洁白贱者被貂毛羊鼠沙狐裘　戒庵漫笔夜间穿羔儿皮二更寒透狐狸皮可过三更貂鼠皮直至四更北人试騐如此
　　古人裘　田俅子少昊都于曲阜鞬鞮毛人献其羽裘史李斯传尧冬日鹿裘　尸子臯陶择羝裘以御之管子武王侈靡命貂襜豹裘方得入庙故豹皮曰千
　　金功臣之家粜千钟米得一豹皮　拾遗记涂修国缀青鳯之毛为二裘一名烦【一作燠】质二名暄肌服之可以郤寒至厉王流于彘彘人得而奇之裂此裘遍于彘土罪入大辟者抽裘一毫以赎其死则价値万金　史记孟甞君有狐白裘　汉书匡衡传是有狐白之裘而反衣之也师古注狐白谓狐腋下之皮其毛纯白集以为裘轻柔难得故贵也　战国防苏秦説赵相李兑兑送以黑貂之裘　十洲记汉武帝天汉三年西国王献吉光毛裘裘色黄盖神马之入水经日不沉入火不燋物相感志汉武帝西域献赤儿皮为裘入水不濡
　　上时服此以聴朝政　西京杂记司马相如初与卓文君还成都居贫愁懑以所着鹔鹴裘就市人阳昌贳酒与文君为懽　汉书鲜卑国以豹貉防子皮毛为裘魏书鲜卑有貂鼲子皮毛柔软故天下为名裘　魏武与杨彪书今赠足下锦裘三领　傅子房陵都尉战有功太祖赐罽裘　呉书陆逊破曹休上大防命逊舞解所着白鼯子裘赐之　晋咸宁起居注大医司马程防上雉头裘一领诏防此裘非常衣服消费功用其于殿前烧之勅内外有造异服依礼治罪　世説王恭披鹤氅裘行雪中人以为神仙　齐书文惠太子织孔雀毛为裘　北史齐文宣解所服青鼠皮裘赐唐邕云朕意在与卿共敝　孔六帖西域髙昌太宗时献狐裘薛用弱集异记则天时南海郡献集翠裘珍丽异常明皇杂录宗与贵妃避暑兴庆宫饮宴于灵隂树下寒甚宗命进碧芬之裘碧芬出林氏国乃驺虞与豹交而生此兽大如犬碧于黛香闻数里太宗时国人致贡上谓妙于貂鼠不啻天壤因名曰鲜渠上沮华鲜渠言碧上沮华言芬芳也　李白翫月金陵诗序白着紫绮裘与客数人棹歌过淮　词林海错乌纳裘见王筠文　杜阳杂编唐敬宗寳厯初南昌国献浮光裘云紫海水染其色也以五彩蹙成龙鳯各一千三百络以九色眞珠上衣之以猎北苑为朝日所照而光彩动揺观者皆其目上亦不为之贵一日驰马从禽忽値暴雨而浮光裘略无沾润方叹为异物也
　　袍
　　总论　逸雅袍丈夫着下至跗者也袍苞也苞内衣也妇人以绛作衣裳上下连四起施縁亦曰袍　玉藻缊为袍注衣之有着杂用旧絮名为袍　古今注袍者自有虞氏即有之故国语曰袍以朝见也　物原傅説作袍　汉舆服志周公抱成王宴居故施袍　七修藁礼记曰袍必有表注曰亵衣也其来逺矣事物纪原以为始于宇文防困学纪闻以为始于隋大业皆不知始也名　中华古今注秦始皇三品以上緑袍深衣庶人白袍皆以绢为之　古今注北齐天子多着绯袍贵臣多着黄文绫袍百官士庶同服之隋朝天子则曰袷褶公卿则曰褐襦　事物原始笔谈曰中国衣冠自北朝以来全用胡服窄袖大抵绯緑唐武徳贞观中犹尔至开元后稍博矣通典曰周宇文防于袍下始加襴遂为后制　唐车服志大尉长孙无忌议服袍者下加襴绯紫緑皆视其品庶人以白　韦绚刘宾客嘉话録旧官人所服袍赭黄紫二色贞观中始令三品已上服紫四品五品以朱六品七品以緑八品九品以青　唐车服志唐诸衞大将军中郎以下给袍者皆易其绣文千牛衞以瑞牛左右衞以瑞马骁衞以虎武衞以鹰威衞以豹领军衞以白泽金吾衞以辟邪后以紫为三品之服绯为四品之服浅绯为五品之服深緑为六品之服浅緑为七品之服深青为八品之服浅青为九品之服黄为流外官及庶人之服既而天子袍衫皆用赤黄遂禁臣民服孙道茂奏旧令六品緑八品九品青深青乱紫非卑品所服望请改八品九品着碧　宋燕翼贻谋録国初仍唐旧制有官者服皁袍无官者白袍庶人布袍而紫惟施于朝服非朝服而用紫者有禁然所谓禁者乃赤紫今所服紫谓之黑紫以为妖其禁尤严故太平兴国七年诏曰中外官幷贡举人或于绯緑白袍者私自以紫施衣服者禁之止许白袍或皁袍至端拱二年忽诏士庶许服紫所在不得禁止而黒紫之禁则申严于仁宗之时　羣书考索襦袖不过一尺五寸袍袄之制三品以上服绫以鹤衔瑞草鴈衔绶带及双孔雀四品五品服绫以地黄交被六品以下服绫小窠无文隔织独织　羣书考索公主贵人妃以上嫁娶得服锦绮罗縠缯采十二色重縁袍　续翰林志十月朔翰林旧赐对衣红锦袍淳化二年代以细花盘雕锦袍下丞相一等　陶宗仪元氏掖庭记后妃侍从各有定制后二百八十人衣翻鸿兽锦袍妃二百人衣雪肩绛缯袍嫔八十人衣青丝缕金袍竝谓之控鸾昭仪　事物绀珠国朝公服文武官皆盘领右袵袍或纻丝纱罗绢从宜制袖寛三尺一品至四品绯袍五品至七品青袍八品九品緑袍未入流檀褐緑袍其花様一品用大独科花径五寸二品小独科花径三寸三品防搭花无枝叶径二寸四品五品小防花纹径一寸五分六品七品小杂花径一寸八品以下无纹在京官朝见奏事谢辞在外官清晨公座配幞头服文官常服花様一品二品仙鹤锦鸡三品四品孔雀云鴈五品白鹇六品七品鹭鸶鸂鶒八品九品黄鹂鹌鹑练鹊风宪官皆用獬豸麒麟一品赐服武官常服花様一品二品狮子三品四品虎豹五品熊罴六品七品彪八品九品犀牛海马仪宾视武官
　　古人袍　孔丛子孔伋缊袍无里　史记须贾入秦见范睢曰范叔一寒如此哉解绨袍以赐之　韵府汉三老服都纻大袍　汉武内传上元夫人降武帝服赤霜袍云采乱色非锦非绣不可得名　魏武帝与杨彪书今遗足下贵室错彩罗縠锦袍一领　四王遗事惠帝与成都王自邺还洛阳既至赐中书监卢志云鹤绫袍一领　虞谭笔记泰宁二年诏赠大夫碧纱袍　邺中记石虎临轩大防着丹纱袍　刘义恭启事赐臣金兽袍珍制巧饰　金陵志齐东昏侯制五彩袍　艺文聚隋江总有山水衲袍赋　北史隋何稠为太府丞博览古图多识旧物波斯常献金线锦袍组织殊丽上命稠为之稠锦成逾所献者上甚悦　鸡跖集唐永夀中勅赐岳牧金银字铭袍　唐书狄仁杰转幽州都督武后赐紫袍带后自制金字十二于袍以旌其忠　唐车服志武后擅政多赐羣臣巾子绣袍勒以囘文之铭皆无法度不足纪　彚苑详注刘宴十嵗宗赐以黄纹袍　李白传白甞乘月与崔宗之自采石至金陵着宫锦袍坐舟中旁若无人　酉阳杂俎赐安禄山品目有金鸾紫罗绯罗立马寳鸡袍　唐书韦绶在翰林徳宗甞至其苑韦妃从幸防绶方寝时适大寒帝以妃蜀缬袍覆而去　李石传文宗曰吾闻禁中有金乌锦袍二昔宗幸温泉与杨贵妃衣之今富人皆有之矣清异録鳯尾袍者相国桑维翰时未仕缊衣也谓其防缕穿结乎鳯尾　外书伊川常服茧袍此野人之服也
　　袄
　　古今注袄子盖袍之遗象也汉文帝以立冬日赐宫侍承恩者及百官披袄子多以五色绣罗为之或以锦为之始有其名　物原伊尹作夹袄　南史宋武帝微时贫陋过甚甞自新州伐荻有纳衣布袄防皆是敬皇后手自作武帝既贵以此衣与公主曰后世若有骄奢不节者可以此衣示之　旧唐书舆服志袄子燕服古防服也亦谓之常服江南以巾褐裙襦北朝杂以戎夷之制至北齐有合袴袄子朱紫黄各任所好若非元正大防一切通用盖取于便　中华古今注侍中马周请于汗衫等上常以立冬日加服小缺袄子诏从之永以为式　中华古今注炀帝宫中有云鹤金银泥披袄子则天以赭黄罗上银泥袄子以燕居　清异録明宗天资恭俭甞因苦寒左右进蒸黄透绣袄子不肯服索托罗毡袄衣之　周必大玉堂杂记十月旦赐锦袄子学士院观察使簇四金雕尚书执政八搭晕锦　同话録近嵗衣制有一种如旋袄长不过腰两袖仅掩肘以最厚之帛为之仍用夹里或其中用绵者以紫皁縁之名曰貉袖闻之起于御马苑圉人短前后襟者坐鞍上不妨脱着短袖者以其便于控驭耳
　　战袄　南史董暹金帖织成战袄直七百万　中华古今注隋文帝征辽诏武官服缺胯袄子取军用如服有所妨也其三品已上皆紫至武徳元年髙祖诏其诸衞将军每至十月一日皆服缺胯袄子织成紫瑞兽袄子左右武衞将军服豹文袄子左右翊衞将军服瑞鹰文袄子其七品已上陪位防员官等皆服緑无文绫袄子至今不易其制
　　衫【附袖】
　　逸雅衫芟也衫末无袖端也　古今注衫子自黄帝为衣裳而女人有尊一之义故衣裳相连始皇元年诏宫人及近侍宫人皆服衫子亦曰半衣盖取便于侍奉古今注三皇及周末庶人服短褐襦服深衣秦始皇以布开胯名曰衫用布者尊女工之尚不忘本也　事物原始三代女子衣与裳连如披袄短长与裙相似秦始皇方令短作衫子长袖犹至于膝盖衫裙之分自秦始也又云陈宫中尚窄衫子才用八尺当是今制也　郭思画论三代之际皆衣襴衫秦始皇时以紫绯緑袍为三等品服庶人以白至周武帝时下加襴　中华古今注秦始皇令妃嫔当暑披浅黄丛罗衫　飞燕外传帝御流波文縠无缝衫　世説晋孝武年十二时冬天昼日不着复衣但着单练衫五六重　晋东宫旧事太子纳妃有白縠白纱白绢衫竝紫结缨　南史薛安都与魏战怒甚乃脱兠鍪解所带铠唯着绛纳两当衫　新唐书士人以棠苎襴衫为上服贵女功之始也一命以黄再命以黑三命以纁四命以緑五命以紫士服短褐庶人以白中书令马周上议礼无服衫之文三代之制以深衣请加襴袖褾襈为士人上服开骻者名曰骻衫庶人服之　事物原始马周制襴衫以为士服今举子所衣者即襴衫之始也　丹铅録马周缺骻衫即今之四防衫襈褾衣袂有縁也防衣裾分也　崔令钦教坊记开元中初置圣夀乐舞衣襟皆各绣一大窠皆随其衣本色制纯缦衫下才及带若短汗衫者以笼之所以藏绣窠也舞人初出乐次皆是缦衣舞至第二叠相聚塲中即于众中从领上抽去笼衫各纳懐中观者忽见众女咸文绣炳焕莫不惊异　合璧事昭宗既诛宦官第五可范等准国故事量畱三十人各赐黄绢衫一领以备宫中指使　朱子语録隋炀帝数出幸因令百官以戎服从后世循袭遂为朝衣国朝度江乃变为白凉衫绍兴二十年士人犹是白凉衫至后来军兴又变为紫衫皆戎服也　朝野杂记孝宗之丧赵子眞当国始令羣臣服白凉衫皁带以治事　隣几杂志凉衫以褐防为之以代毳袍韩持国云始于内臣班行渐及士人今两府亦然　朱子语録祖宗时元正冬至皆有大朝防君臣多着法服诸州解头亦预着白罗衫青縁有裙有佩　身章撮要紫衫非公服特小衫也皁衫士人家居常服今易以背子而皁衫不之用流俗之失非也　席上腐谈古之素积即今之细折布衫也今之蒙衫即古之毳衣蒙谓毛之细软如诗所谓狐裘蒙茸之蒙俗作氁其实即是毛衫毛讹为又转而为氁庶物异名疏元史法服库收掌法服窄紫窄紫者窄紫罗衫也　元氏掖庭记凝香儿着琐里縁之衫琐里夷名产撒哈刺茸如氊毼但轻薄耳宜于秋时着之有红緑二色至元间进贡帝又命工以金笼之妆出鸾鳯之形制为十大衫香儿得一焉　解酲语元成宗诸嫔衣碧鸾朱绡半袖衫　事物绀珠国朝命妇服大袖衫眞红色五品以上纻丝绫罗六品以下绫罗防绢梁福庐陵记成芳麦林山剥苎织布为短襴寛袖之衣着以酤酒自称士衫　影灯记赏以红圈帔緑晕衫　浣花旅地志笼桶衫蜀人奉亲之服　清异録谚曰叠垜衫谓补衲盖掩之多　身章撮要大衣者今寛衫为妇人礼服非命妇皆可着
　　汗衫　古今注汗衫盖三代之衬衣也礼曰中单汉髙祖与楚交战归帐中汗透遂改名汗衫至今亦有中单但不缏而不开　身章撮要汗衫本古之中单以白绫为之青领褾襈裾古者燕朝及祭祀接神衮冕有白纱中单有明衣皆汗衫之象　庶物异名疏汉石建取亲中裙厠牏【音投】身自浣涤晋灼云今世谓反闭小袖衫为侯牏此最近厠近身之衣也释名反闭襦之小者也却向着之领反于背后闭其襟也　顔师古汉书注中帬若今言中衣厠牏者近身之小衫若今汗衫也　逸雅齐人谓如衫而小袖曰侯头侯头犹言解渎臂直通之言也
　　襦　物原禹作襦　演繁露襦者短衫也　方言汗濡自关而东谓之甲襦陈魏宋楚之间谓之襜襦或谓之襌襦　西京杂记赵合徳遗飞燕织成上襦鸳鸯襦董贤传东园秘器珠襦玉柙豫以赐贤师古注珠襦以珠为襦如铠状连缝之以黄金为缕要以下玉为柙至足方缝以黄金为缕霍光传太后被珠襦晋灼曰贯珠以为襦形若今革襦矣　语林谢镇西着紫罗襦防胡牀在大市佛图门楼上弹琵琶作大道曲　艺文聚梁沈约有齐竟陵王赉母赫国云气黄绫裙襦启　庶物异名疏方言汗襦自关而西或谓只裯郭璞云亦呼为掩汗也　南史新罗呼其襦曰尉解
　　袖　物原伊尹始制妇人大袖又隋炀帝作长袖　司马温公书仪注袪今袖口也袂今袖也　事物原始大袖衣商周时宫内世妇服之至唐武后襦裾大袖为行礼之始　赵飞燕外传飞燕与其妹婕妤坐后误唾其袖合德曰姊唾染人绀碧正似石上花假令尚方为之未必若此衣之芳茜乃号石华广袖　韵府隋时内官多服半涂即今长袖　张端义贵耳集夀皇问王抃如何北使在庭舞蹈极可观此间舞蹈皆不及之抃奏云北人袖窄但公裳袖大一举手便可观南人袖内外皆寛大举手便不可看北人视此为大礼数
　　半臂
　　名义考古者有半臂背子事物纪原隋大业中内官多服半臂除即长袖也又曰秦二世诏衫子上朝服加背子其制袖短于衫身与衫齐而大袖按方言襜褕其短者自关之西谓之防防郭璞云俗名防掖一曰褴褛即是诸于上加绣防如今半臂汉书音义云诸于大掖衣也此可见大掖衣加半臂在手臂之间如今搭防相似脱去半臂即大掖衣故曰除即长袖也又衫子外加背子在脊背之间如今披风相似所谓其制袖短于衫身与衫齐而大袖也　中华古今注尚书上仆射马周上疏云士庶服章有所未通者臣请中单上加半臂以为得礼其武官等诸服长衫亦谓之判余以别文武诏从之　孔氏杂説今之衣半臂非礼之服也魏明帝常着帽被缥绫半袖杨阜曰此于礼何法服也　王皇后传后宠衰一日诉曰三郎独不记阿忠脱新紫半臂换一斗麫为生日汤饼耶上戚然闵之　孔六帖来子珣游击将军常以锦半臂自异　时逢青阳记闗文衍为散骑常侍画九华山图于白绫半臂号九华半臂自云令吾此身常在云泉之内　实录半臂今背子也江淮之间或曰绰子士人竞服隋始制之也　中华古今注隋大业末炀帝宫人百官母妻等绯罗蹙金飞鳯背子以为朝服及礼见宾客舅姑之长服也天寳年中西川贡五色织成背子宗诏曰观此一服费用百金其后金玉珍异竝不许贡　米芾画史近以半臂军服披甲上不带者谓之背子　朱子语录上御便殿着纱帽背子则国初已有背子　身章撮要背子本半臂武士服古礼士人只系勒帛盖有垂绅之意后有勒帛不便于搢笏故稍易背子然须用上襟掖下与背皆垂带大观间未之有改近背子又引为长袖与半臂袖又不同士人而衣武士服恬不为异妇人背子本婢妾之服以其行直主母之背故名焉今亦习俗相承　演繁露长背子古无之或云近出宣政间然小説载苏文忠襌衣衬朝服即在宣政之前矣详今长背既与裘制大同小异而与古中单又大相似殆加减其制而为之耳中单掖下缝合而背子则离异其裾中单两掖各有带穴其掖而互穿之以约定里衣至背子则既悉去其带惟此为异也至其用以衬借公裳则意制全是中单也今世好古而存旧者缝两带缀背子掖下垂而不用盖仿中单之交带也虽不以束衣而遂舒垂之欲存古也　演繁露今人服公裳必以背子背子者状如单襦袷袄特其裾加长直垂至足焉耳其实古之中襌也襌之字或为单皆音单也古之法服朝服其内必有中单中单之制正如今人背子而两掖有交带横束其上今世之慕古者两掖各垂双带以准襌之带即本此也　事物绀珠国朝褙子凢命妇皆深青段疋一品至七品绣云霞文八品九品皆绣枝花
  </div>
  <div class="pagination">
   <a href="格致镜原_page5.html">
    上一页
   </a>
   <a href="格致镜原.html">
    1
   </a>
   <a href="格致镜原_page2.html">
    2
   </a>
   <a href="格致镜原_page3.html">
    3
   </a>
   <a href="格致镜原_page4.html">
    4
   </a>
   <a href="格致镜原_page5.html">
    5
   </a>
   <span class="current-page">
    6
   </span>
   <a href="格致镜原_page7.html">
    7
   </a>
   <a href="格致镜原_page8.html">
    8
   </a>
   <a href="格致镜原_page9.html">
    9
   </a>
   <a href="格致镜原_page10.html">
    10
   </a>
   <a href="格致镜原_page11.html">
    11
   </a>
   <span>
    ...
   </span>
   <a href="格致镜原_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
