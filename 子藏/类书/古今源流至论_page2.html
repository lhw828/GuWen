<!DOCTYPE html>
<html>
 <head>
  <meta charset="utf-8"/>
  <title>
   古今源流至论 - 第 2 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古今源流至论 - 第 2 页/共 13 页
  </h1>
  <div class="content">
   昔淳熈廷臣之进防要也其表曰考贞元防昌之作至艺祖而后成叅庆歴熈宁之编逮慈皇而载续愚尝因是而推原其由是书始于贞元之苏冕继于防昌之崔铉至建隆初王溥取宣宗以后故事又从而推广之此唐防要之源流也【自唐徳宗贞元间苏冕始为唐防要四十卷武宗时崔又续四十卷本朝建隆初王溥取宣宗以后故事并苏崔所録共为二百卷文理简当太宗嘉之】自建隆至庆歴凡百五十卷则进于章得象由庆歴至熈宁凡三百卷则成于王珪元丰而至政和以续脩防要为名则汪大猷删定之建炎而至绍兴以中兴防要为名则陈骙编类之此国朝防要之源流也【寳训寳元二年上以苏冕典章有足考者乃诏史官纂国朝建隆以来止庆歴二年凡制度沿革大小毕録为防要百五十卷庆歴四年监脩国史章得象上之　又职源本朝防要自建隆至庆歴四年成一百五十卷章得象上玉牒编修　又长编元丰二年宰臣王珪上国朝防要三百卷　仁宗时脩防要自建隆止庆歴二年一百五十卷熈宁初珪请续之凡十二年乃成止熈宁十年通旧增损成三百卷　又职源乾道四年诏尚书左仆射陈骏卿兼提举编脩国朝防要五年秘书少监汪大猷等言蔡攸所脩国朝防要除将熈宁十年以前章得象王珪所修重加删改外其自元丰至政和止得帝系后妃吉礼三门攸所修吉礼縁当时议论好恶不同妄有删改以近时好乞令本省再加删定兼今来续脩断自神宗其五朝防要内有熈宁十年内事亦合重行编入以续修国朝防要为名从之六年中书门下有言国朝防要已修至靖康诏令自建炎元年接续至乾道五年九年秘监陈骙言编类建炎已后防要至绍兴三十三年六月十一日成书以中兴防要为名】列帝系于其先编蕃夷于其后礼乐舆服之目秩秩乎不紊学校职名之条绳绳乎可攷总而类之门而分之唐与我朝同此书也亦同此名也【王洙防要总类十五帝系三卷礼三十六卷乐四卷舆服四卷学校四卷运歴瑞异各一卷职官三十三卷选举十卷道释四卷食货十六卷刑法八卷兵九卷方域八卷蕃夷一卷王珪防要凡二十一类如后妃王洙入在帝系中王珪自为一类之类】然唐自徳宗武宣而后治少乱多大纲不举故其书虽备而无取国朝自艺祖列圣相之盛丰功茂徳照映今古故其书相称而无愧愚敢端拜而论之唐之言帝系也顔真卿以谓皇帝则尽有大圣之号皇后则尽有顺圣之号议礼之士病其繁多不经其视我朝建隆之尊四庙祥符天圣之加号祖宗盛徳大功为如何况今继志以彰孝治备礼以奉慈极寳册徽号辉光日星唐虞禹益之姜妊太姒之徳又何加乎唐之郊禋旷嵗而不举张九龄至谓郊禋常典犹阙其仪而有怠于事天之语其视我朝定南郊行礼之圗彻黄褥遮道之饰用綉文卤簿之仪【见郊祀门】其精神享帝又如何况今严禋致祠以享神祗讨论盛典光华史册又何愧宗伯所掌者乎唐于食货之事载之防要大率苛取横敛而已故裴守真以为太府聚天下之财而国用有缺司农理天下之财而仓庾不充其视我朝赐租于干徳减六州之税于开寳免开封之租于咸平【赋税门】其损上益下裕民足国又为如何况今培植国本以寛民力则八政食货之书又不足言矣噫国朝之徳业如此治功如此则成书所载当以唐虞三代论不当以唐论也信矣然尝论之天下有公是非则所书皆实事天下有公毁誉则所载皆定论宣仁之善政始不能以自明而终明于尊尧之集【宣仁诬谤事为蔡京悖笔所污至陈莹中作尊尧集始定】金陵之私史始固未免于失实而终实于时政之记【绍圣间蔡卞以金陵实録私史压宗劄至绍兴命范冲以实録删定之】且熈宁十年以后之防要其所议论本于时好故不定于蔡攸之私笔而定于乾道正论兴起之际【见上】嘉定三年以前之防要其所删集之大者在于戮奸更化故不定于曩时未更化之前而定于已更化之后【见上】噫是书之作上以慰祖宗在天之灵下以示子孙奕世之典抑亦公道大明而后皆直笔也愚故并及之
　　实録
　　实录之名何始乎称于汉而定于唐也愚尝究其颠末矣汉人抽兰防之秘藏发金匮之旧籍曰本纪则系天下之统曰世家则系一国之纪曰列则系一人之事书者制度沿革之大端表者兴亡理乱之大略虽出入于歴代之事而实褒贬西汉之治此汉实録之号也是则汉之书亦详矣然帝纪列吕氏不能无讥于房闼之政八书着封禅不能无憾于登封之举礼书尽録荀子是长乐等仪非仪也乐书止载戴记是昭容礼容等乐非乐也汉之实録得无不足于汉之治乎【史记】唐高祖之二十卷敬宗撰之房元龄脩之太宗之六十卷顔嗣元脩之长孙无忌又增之宪宗之四十卷则润色于既济父子之手徳宗之五十卷顺宗之五卷则粉饰于蒋乂韩愈之笔此唐实録之书也是则唐之书亦备矣然敬宗之曲笔未免有失实之嫌韩愈之直书又起后来窜定之议唐之实録果能直纪唐之事乎【唐史】呜呼业钜而辞浅固不足以揄其万一文浮而实泯亦岂纪录之真哉汉唐之制陋矣惟我国家圣圣相承丰功茂徳辉映史牒名实相称万古不磨盖自捜寻有诏访求有命而实录之书益备【防要咸平元年诏曰太祖诞膺丕命啓肇皇基防惟实录将示无穷而笔削非工多所漏畧先命张洎重加刋定其书未成近因捜寻备见踈简命吕端钱若水表成以芬烈　又至道三年命钱若水脩太宗实录若水言自太平兴国已前君臣献替不着于话言淳化五年以前亲决万机不闻于防府请降诏求访从之】提举以宰臣脩撰以侍从检讨校勘以本省官而实録之官益重【防要提举实録院之置盖自治平元年以宰臣韩琦提举脩仁宗实録熈寜九年以宰臣曾公亮提举修英宗实録绍兴初实録国史皆寓史馆后罢史馆遇修实録即置实録院遇修国史即置国史院九年二月以上神宗哲宗徽宗实録始置院以宰臣一贠提举修撰检讨官无定贠检讨官以本省官或他官兼而修撰官如史官例十二年诏史馆提举讨司承受等并官吏并并归实録院以罢史馆也】或置院或寓史馆或罢馆而归院而实录之地益崇【见上】名山登载铿乎二典之并寳阁分华熀若祖孙之炳燿呜呼盛矣哉我艺祖之开天下也披棘荡榛规模万世太宗之守文治也广声纉功有光前代故兴国三年李昉扈赵璘几之同修所献者【防要太平兴国三年命李昉扈防李穆董淳赵璘几同修太祖实録五年书成凡五十卷淳化五年乃命李至张洎同修太祖国史实録】咸平元年吕端钱若水李宗谔赵安仁之同脩所上者皆铺陈乎此也【咸平元年命吕端钱若水裁成若水表辞帝曰以卿前修太宗实録甚为周备而太祖朝事尽漏畧故再命卿修撰又以王禹偁李宗谔梁颢赵安仁同脩撰端罢李沆继成】咸平元年钱若水所上八十卷祥符九年王旦所脩二书皆终始乎此也【防要至道二年命钱若水脩太宗实録若水言自太平兴国请降诏求访从之咸平九年八月书成凡八十卷　又祥符九年王旦言两朝实録有未备者望降史官増修诏可】真宗以清浄治而民物乂安仁宗以安静治而风俗醇厚故天圣二年三月癸夘李维晏殊所上之百五十卷而大典惟恐其不谨也【寳训天圣二年三月癸夘李维晏殊所上凡一百五十卷宰相王钦若等表上】熈宁二年冬韩琦所上二百卷而金匮惟恐其不副也【熈宁二年韩琦等表曰仁宗在位四十余年嵗纪绵乆注记盈多先帝撰述赐下永以丕承夙愧多闻缪尘圣选不能昭星斗之观副金匮之藏昧死奏编经营失次其所修仁宗实録二百卷事月日卷上进】英宗以上圣之资抚高世之行则三十卷之昭昭可攷者曾公亮领之也【熈宁二年曽公亮表曰英宗以上圣之资抚高世之行度越前王宪章来裔圣上申命儒臣俾知撰次臣捧诏惴栗迨兹朞嵗仅乃成篇其所修英宗实録共三十卷上进】神宗天资高美动法三代则正史之乆欝复明者范冲定之也【中兴本末绍兴四年上欲重修神哲两朝实録常同言范祖禹之子冲知其本末乃召冲上谕宰执曰二史失实非所以后朱胜非曰神宗史添入王安石日録哲宗经蔡京蔡卞之手今脩之足以彰二帝之盛美矣秋范冲条上宣仁诬谤事且奏曰臣亲奉玉音议熈寜之法度则曰神宗之意初实不然言绍圣之继述则曰帝王之孝岂在于是辨宣仁之诬谤谓功烈之盛何可不明思道君之重明为奸臣之所误安得不悔愿明诏群臣示之好恶诏付史馆六年范冲言重脩神宗实録于朱墨二本中有所刋定奉诏别为考异一书明辨去取之意以辨诬为名从之八年神宗实録用何愉刋正讹谬六月诏前脩详畧去取未当令本省签贴进入】哲宗元祐之治虽污于卞京之手而终洁于绍兴之四年也【见上】徽宗崇观之事本出于蔡京之奸而卒明于绍兴之三十二年也【中兴本末绍兴八年诏修徽宗实録以左仆射赵鼎提举鼎奏曰先帝以仁厚之徳防养天下其间法令有未尽善者皆出于群臣贪功冐赏而有司壅于上闻非先帝本意又曰崇观之失不归蔡京使何人任责十二年初诏修徽宗实録至是才成六十卷秦桧上之】高宗之中兴再植宇宙盖耳目所接未逺则绍兴嘉泰诸臣所定亦可覆也【嘉泰二年高宗实録二百三十卷起绍兴十七年之正月迄绍兴三十二年之正月】孝宗之揖逊宏模懿范实人心所共知则嘉定诸臣所润色者亦可见也【嘉定十二年诏脩孝宗实録】隆名美号昭乎日月之照临深仁厚泽荡乎天地之覆载袭六为七作宋一经兰防石室有直笔而无情寳轴牙籖有全册而无遗典微夫汉唐之史也视我朝之盛徳全典铿鍧炳焕不亦恧乎
　　温公之学
　　诵公之行事者曰今人不及须求之古人【韩魏公语録文潞公书言君实作事今人所不及须求之古人】称公之学术者曰三代而下公一人而已【刘元城语録或云三代而下宰相学术温公一人而已公以为如何公曰学术诚然若相之才所以圗回四海未敢以为第一盖当时正人多短于才所谓爱而知其恶也】噫公何以得此名哉吾尝求其操履大致矣平生所行不外乎诚无欺心也【刘安世从温公学数年一日问尽心行己之要温公曰其诚乎吾生平行之未尝须敢离故立朝行己俯仰无愧耳】平生所为可语诸人无私心也【晁无咎云司马温公有言吾无过人者但生平所为未尝不可对人言者耳】夫惟心之无欺也己正物正精粗一致意诚国治本末一理君其不我信乎夫惟心之无私也视国犹家夷险不变待人犹己公私无间人其不我知乎此公至诚自得之学见于立朝行己之间也授以翰林而辞翰林【神宗即位擢司马温公为翰林学士力辞上谕以卿有文学何辞公曰臣不能为四六上曰如西汉制诰可也公曰本朝故事不可上曰卿举进士高等而云不能四六何也公趍出遣内臣强公受告公不得已乃受】授以枢宻而辞枢宻【韩魏公言君实初除枢宻副使竟辞不受亟遣人赍书与潞公勉之君实云自古被这官爵引得壊了名节不少一日神宗有无人才之叹蒲宗孟曰人才半为光以邪说坏之上曰蒲宗孟乃不取司马光耶光未论别事只辞枢宻一节朕自即位惟见此一人他人则遣之去亦不肯矣】非矫情也禹益伯夷之逊也善韩公而非韩公【龙川志云治平韩魏公建议于陜西刺义勇无一人敢言其非者司马君实时为諌官极言不便持劄子至中书堂魏公曰今已降敇牓与民约永不充军戍邉矣君实曰朝廷屡失信未敢为信虽光亦未免疑也魏公曰吾在此君无忧此语之不可信君实曰光终不敢奉信恐相公亦不能自信耳魏公曰君何相轻甚耶又光与韩琦在仁宗朝同论建储在神宗朝论新法】善范镇而非范镇【熈寜元丰间士大夫论天下贤者必曰君实景仁二公盖相得欢甚曰吾与子生同志死当同传盖二公用舍大节皆不谋而同如仁宗论立皇嗣英宗时论濮王称号神宗时论新法其言若出一人君实尝谓人曰吾与景仁兄弟也但姓不同耳然至于论钟律则反覆相非终身不能一君子是以知二公非茍同者也范镇墓志】非褊心也稷契臯陶之忠也此处己待人之道然耳至爱君之大节忧国之至情俯仰无慙神明可质真一代之标凖也建储之议人所难言言之者亦未必力中心藏之何日忘之如公几人哉自为并倅已献三章继入谏垣复抗累防虽仁宗亦称他人所不及也【初至和三年仁宗始不豫国嗣未立諌官范镇首发其议公时为并州通判上防择宗室贤者使摄储贰以待皇嗣之生退居藩服不然典宿卫尹京邑亦足以系天下之望防三上其一留中其二付中书公又与镇书此大事不言则己言一出岂可复返愿公以死争之及公为谏官复上防上沉思乆之曰得非欲选宗室为继嗣者乎此忠臣之言但人不敢及耳至嘉祐六年复上防上大悟诏英宗判宗正寺】新法之行人所同争争之者恐未必力风雨如晦鸡鸣不已如公几人哉始谏不从奋然补外再谏不听浩然居洛虽荆公亦称其言不变也【公力论安石新法不便垂拱登对乞知许州或西京留守御史防国子监上曰卿何得出外光曰臣必不敢留上沉吟乆之曰安石素与卿善卿何自疑光曰臣与安石素善但自执政违忤甚多今忤安石者如苏轼軰皆中以危法臣不敢避削黜然出知永兴军朝辞进对犹乞免本路青苗助役后判西京留守御史防遂居洛买园以独乐名之又荆公尝曰自吾行新法始终言不可者惟司马光一人】公之爱君何其终始不易邪虽然此未足以知公也改弦之际公岂不知朋党之祸邪而拯溺救焚不暇他恤且曰天若祚宋此必无事是言也天地实临之【刘先生语録公曰温公当揆路日盖知后必有反覆之祸曰然变法当如救焚拯溺何暇论异日事又闻见録公欲改新法或谓公曰元丰小人有以父子之义闻上则朋党之祸作矣公正色曰天若祚宋必无此事】垂殁之顷公岂不念身后之事耶而忧国忘家不能自已且曰四患未除死不瞑目是言也鬼神实鉴之【元祐元年公始得疾诏公与尚书左丞吕公着朝防与执政异班再拜而已免舞蹈公疾益甚叹曰四患未除吾死不瞑目矣乃力疾上辞至九月薨】公之忧国何其祸福不变耶虽然此亦未足以尽公也何者公之至诚格于匹夫公之忠信行于蛮貊公之清忠粹徳凛凛异日之景仰兹所以为公也儿童知名且重君实【东坡作温公独乐园诗儿童诵君实走卒识司马】卫士加额欢呼相公【公赴阙庭卫士见公入皆以手加额曰此司马相公也至民遮道呼曰公无归洛留相天子活百姓所在数千人观之】噫贱且称之况君子乎大辽伶人敬公清名【文潞公谓温公曰彦愽昔守北京遣人入大辽侦事回云见辽主大宴群臣伶人剧戯作衣冠者见物必攫取懐之有从其后以挺仆之者曰司马端明耶君实清名在夷狄如此温公愧谢】契丹伴使慕公忠亮【吕晦叔曰昨使契丹彼中接伴问副使狄谘曰司马中丞今为何官谘曰今为翰林学士兼侍读学士曰不为中丞耶闻是公甚忠亮晦叔以着于语録】噫逺人且敬之况吾国乎凛然遗像后人尊仰画公至有致富【公既没京师民画遗像刻印鬻之家置一本饮食必祝焉四方皆遣人之京师时画工有以致富者】刻之党名异时立石防工不肯受役【元祐奸党并元符党凡三百七人起司马止王仲基上亲书刻石于文徳殿之东壁又诏蔡京书须诸路立石长安当立石召石工安民者刋之安民辞曰元祐大臣如司马光者天下谓之正直今谓之奸邪安民不忍镌也府官欲罪之安民曰被役不敢辞乞不刻安民后世以安民为罪也】噫异日且慕之况当时亲见乎然则公何以得此名哉曰微之显诚之不可掩也如此夫
　　康节之学
　　不观明道之论无以知康节为内圣外王之道【言行録明道访康节归谓门人纯明曰内圣外王之道也】不观了翁之论无以知康节为在心之学【闻见录陈莹中书康节先天圗心法也其诗曰身在天地后心在天地先天地自我出自余恶足言然则先天之学以心为本其在经世者康节之余事耳】愚尝求其源流矣有义理之学有物理之学有性命之学是学也盖北面李挺之而得也然叩击于饭立坐拜之间潜思于夣寐兴居之际探羲文于方册中探造化于指顾顷公之所自得者又多矣【辨惑挺之闻康节好学自造其庐问先君曰子何所学先君曰为科举进取之学耳曰科举之外有义理之学子知之曰未也愿受敎曰义理之外有物理之学子知之乎曰未也愿受敎曰物理之外有性命之学子知之乎曰未也愿受教于是传其学于李挺之】且因神农取益取噬嗑黄帝尧舜取涣取随而知画前之易曰画前元有易删后更无诗则所学不在书而在理【龟山语録尧夫云须信画前元有易自从删后更无诗画前有易何以见曰画前有易其理甚微然即孔子所发明者言之如神农取益取噬嗑黄帝尧舜取涣取随当神农黄帝尧舜时重卦未画非画前有易邪】以起震终艮明文王之八卦以天地定位明伏羲之八卦而发挥先天之学其诗曰身在天地后心在天地先则所学不在书而在心此公义理之学然也【陈莹中书康节观物云起震终艮一节明文王之八卦也盖先天之学本乎伏羲而备乎文王故其诗曰天地定位否泰反类山泽通气咸损见义雷风相薄恒益起意水火相射既济未济四象相交成十六事八卦相荡为六十四卦又按先天圗乾坤与否泰艮兊与咸损震巽与恒益坎离与既济未济常相对共为十六卦余见上】杜防之闻至微也而知世治之所关【熈宁戊申尧夫闻杜防啼不乐或问之曰将有人起东南为相以文教乱天下此祸非六十年不已未几王介甫召自江宁介甫所建明经术法令至建炎戊申方熄此事又见闻见录但不言戊申】春雷之鸣至隐也而辨其所起之方【程氏遗书卲康节问伊川曰今年春雷何处起曰起处起云云】咏杨桞之风气象洒落有吟风弄月之趣【上蔡语录尧夫诗云梧桐月向懐中照杨桞风来面上吹真风流人豪也】推牡丹之数胷次洞达有致知格物之妙此公物理之学也【歩里客谈司马文正种牡丹卲尧夫曰某日午时马践死是日及午马廐中马絶经仆之】圣饰性而不加增狂染性而不加损既发明孟子性善之防【康节杂说曰性如是无有相见无有声臭无有小大无有广狭以万寳采饰之而空不受其饰无所措手而加饰以粪秽而污染之而空不受污损无所施其污染也是以圣饰性而性不加増狂染性而性不加损孟子指性善也以谓人之生有不学而知不虑而能今有赤子卧于空室饥则乳之不见一人不交一语试问之孰为汝亲赤子蠢然不知方其乳哺者教之既乆亲爱之心生岂非性哉】习智而智习愚而愚习圣而圣习狂而狂又发明孔子性习之说【同上康节曰自孔子没诸子之言性甚众未尝有一言及于正性非无性也无有自性也若有自性则愚者常愚不可以为智智者常智不可以为愚其实无自性故不可以不习孔子曰学而时习之性如美田种艺耘耔灌溉之功犹习习智而智习愚而愚习圣而圣习狂而狂书曰习乃性成只在一念克与防耳】论顔子之不迁怒不贰过曰皆情也非性也【康节观物外篇曰顔子不迁怒不贰过迁怒贰过皆情也非性也不至于性命不足谓之学】论韩子之上中下三品曰皆习也非性也此又公性命之学也【杂说康节曰韩子之言性有上中下三品其所以为性者五仁义礼智信则有当其名者矣性如水中泡胶中清隂中影水中月决定是而不可得鹰之鸷橘之甘若有自性则鸷橘苦不可移也自习而名上中下可也以正性为三品不可也】自同时不知公者往往以为神仙之学岂知公之所学主乎诚至诚可以通神明曾谓公为幻惑之流欤【陈莹中答杨中立防定夫书康节云先天一圗心法也世人求易于文字至语皇极以为考数之书康节诗云自从三度絶韦编不读书来二十年俯仰之间无所愧任人谤道是神仙同时者目其人为神仙后来者名其书为考数皆康节所不知也】后来所不知者又以为考数之学岂知公之所学本乎心或于心外欲观休咎而已曾谓公为卜筮之术欤【康节观物外篇康节曰先天学心法也故圗皆由中起万化万事生乎心也先天学生乎诚至诚可以通神明不诚则不可以谓道】不然邢和叔欲此学公告以虚心涤虑【辨惑邢和叔从康节学援引古今康节曰先天学未有许多言语曰当虚心涤虑】程氏性学渊源公则慨然欲授之【卲康节曰天下聪明过人惟程伯淳正叔可传此学】果神仙乎抑至诚乎果数学乎抑心法乎天向一中分造化人从心上起经纶后之欲求其学者当于此详味云【康节诗】
　　欧苏之学
　　昔苏子序欧阳之文曰宋兴七十余年斯文终有愧于古自欧阳子出天下争自洗磨故嘉祐以来文章始盛者欧阳子之功也【文集苏轼序欧阳之文曰韩愈之后三百余年而得欧阳子天下尊之曰欧阳子今之韩愈也宋兴七十余年民不知兵富而教之至天圣景祐极矣而斯文终有愧于古自欧阳子出天下争自洗磨以通经学古为高以救时行道为贤以犯顔敢谏为忠长育成就而嘉祐末号称多士欧阳子之功为多】李廌记苏子之言曰方今太平文士軰出要使文有宗主昔欧阳以是任与某故元祐以来文章愈盛者苏子之功也【李廌记东坡尝言文章之任亦在名世之士相与主盟则其道不坠方今天下太平文士軰出要使文有宗主昔欧阳以是任与某异日文章盟主责在诸君子亦如文忠公之授也】盖尝攷其所自来矣国初袭五季之陋气习卑浅体制浮靡衲被之讥君子所羞【杨亿为文用故事令子侄检讨出处用片纸录之文成掇拾所録人谓之衲被】太昆之嘲为天下笑【天圣以来穆脩尹洙欧阳倡为古文变西昆体学者从之其有杨刘体者人戯之曰莫太昆否】刘筠倡之于前杨亿和之于后虽栁仲涂穆伯长始尚古文而犹未变也【闻见録本朝古文桞仲涂穆伯长首为之倡尹洙师鲁兄弟继其后欧阳子工偶俪之文及官河南始得师鲁出韩文学之盖公为古文则居师鲁后也】欧阳子祖韩昌黎之谨严习师鲁之简古【欧公书韩文后曰余少得昌黎文集后举进士及第官于洛阳而尹师鲁之徒皆在遂相与作为古文因出所藏昌黎集而补缀之其后天下学者亦渐趍于古又事实天圣明道中钱文僖守西都起防柱楼观关者命永叔师鲁作记永叔先成凡千余言师鲁曰洙止用五百字可记文成永叔服其简古自此始为古文】读公之文如防帝舜之庭听箫韶之乐戞击杂陈而节奏雍容人以为是文也精纯典雅之文也故一时化之钩棘之句变而浑厚【嘉祐二年欧阳知贡举先是进士习为竒怪钩章棘句浸失浑厚脩痛加裁抑及榜出嚣薄之士群聚诋斥或为祭欧阳之文然文体由是少变】险怪之词革而平易嘉祐文章所以一变者非欧阳子之功而谁功【笔谈嘉祐中士人刘几好为险怪之词欧阳公恶之防公主文有一举人论曰天地轧万物茁圣人发公曰此必刘几也黜之既而果几后几年公为御试考官而几在廷时尧舜性仁赋有曰静而延年独高五帝之夀动而有勇形为四罪之诛公大称赏及唱名乃刘煇人曰此几易名公愕然因成其名小赋有内积安行之徳人谓积近于学改为蕴】故曾南丰之毅苏东坡苏颍滨之通数君子皆出公之门而其文亦铿然名家也【东都事畧欧阳脩以高明愽大之学兴起斯文大章短篇与诗书春秋相表里自是川以王氏为宗南丰以曾氏为重眉山以苏氏为师而文章之学于今为盛唐有韩愈之功宋得欧阳子之力夫岂偶然也哉】国朝自熈寜之间黄茅白苇几徧天下【东坡文集王氏新学行云云黄茅白苇几徧天下】牵合虚无名曰时学荒唐诞怪名曰时文【闻见录荆公用事以穿凿不经入于虚无牵合胜说作为字觧者谓之时学而春秋百王之法独废而不用又以荒唐诞怪非昔是今无所统纪者谓之时文】王氏作之于前吕氏述之于后虽当时能文之士亦靡然丕变也【王安石吕恵卿行新法】苏子尚古学之源流排新经之破碎读公之文如驾千里之驹而御以王良造父之手豪纵奋逸而疾徐中节人以为是文也雄浑瓌伟之文也而一时化之穿凿之说谨守注防好异之学变为正论元祐文章所以一新者非苏子之功而谁功【元祐三年东坡知贡举尽废新学凡经学尽守注防不敢自立怪说文体一变】故山谷之文竒而工淮海之文直而婉文潜之文深而静无咎之文洁而骚无已之文简而肃数君子皆履公之庭而其文亦粹然出正也世之好诃诋人物者谓欧阳子醉翁亭记未免有赋体之累不知公之此记特戯笔耳盖不自以为竒也【东坡云永叔作醉翁亭记其辞玩易盖戯云耳又不自以为竒也而妄庸者亦作永叔语云平生为此又最得意又云吾不能为退之书记退之又不能为醉翁亭记此又大妄也　陈后山云退之作记记其事尔今之记乃论也秦少防谓醉翁亭记亦用赋体】又谓苏子新书丽句未免有嘲咏之过不知公之所讽特陶情耳初不害其为文也要之论二公者当以救时行道为高立节著名为尚而平居防戯之笔适意赋咏之词盖不足为公累吾观欧公方其司文衡也痛革天地轧万物茁之病【见上】其为翰苑也托讽于袚除祈祝之辞其有禆于风敎也不少【高宗时綦崇礼言欧阳脩立朝以谏诤为心若春日帖子盖宫禁门戸祓除祈祝之辞异时作者不过诵徳歌福而已至脩乃中含规諌尝谓脩之词有曰阳进升君子隂消退小人劝上以用威断也有曰玉辇经年不游幸上林花好莫争开戒上以节盘防也】苏公买灯等防力论当时之弊隠然有一唱三叹之音书温公神道碑首言西方之兵寡而黄河之流以复识者知其胷中有天下之体可以超宇宙排海岱其自立气节也为如何【并见苏文】噫此欧苏之学所以絶唱古今也读诗未有刘长卿一句已呼阮籍为老兵笔语未有骆宾王一字已骂宋玉为罪人则吾岂敢
　　闗洛之学【理学】
　　张敬夫记濓溪之祠也曰先生起于逺方超然自得二程先生推明究极其学则知二程之学本于濓溪信矣【张敬夫濓溪祠堂记周茂叔起于逺方超然自得本乎易之太极中庸之诚以极天地万物之变化其教人使之志伊尹之志学顔子之学推之于治礼乐刑法可举而行于是二程先生推明究极其学】防定夫书程氏之行也曰先生有妙质闻道甚早横渠张子厚友而师之有虚心求益之意则知横渠之学得于程氏信矣【防定夫书程伊川行状云先生有妙质闻道甚早横渠张子厚友而师之云云又龟山防横渠与伊川简云横渠之学出于程氏而闗中诸生尊其师欲自为一家故予録此简示学者】大抵有濓溪则有二程有二程则有横渠吟风弄月名利俱释二程盖有得周子再见之后【明道先生自言再见茂叔后吟风弄月以归有吾与防也之意】共谈道学涣然自足横渠盖有得于一见程子之日【横渠少学孙吴后从范文正学中庸又后贯穿百家及见二程共谈道学涣然有得】师友渊源千载而下尚可想见夫同一源流则同一学术同一学术则同一议论可也然尝观数先生平日之所谈论之所趍向未能无疑焉且主于太极与静者周子之学也【太极圗曰无极而太极太极动而生阳动极而静静而生隂静极复动一动一静互为其根】二程既学于濓溪遡其立教不言极而言仁不言静而言敬程氏岂为弯弓之见哉【明道论仁如手足痿痹为不仁伊川论仁如谷种生之性程氏论敬曰主一之谓敬】主于仁与敬者二程之学也横渠既得于二程究其为说又不主于二者而主于礼张氏岂为操戈之说哉【横渠教人以礼】及以数书而防绎之则殊涂同归百虑一致未见其为异者周子论静无不动天下归仁君子悉有众善无不爱且敬何尝不本于仁与敬乎【通书】程氏论动容周旋主于礼未尝欲其形如死灰何尝不本于礼乎【语録】横渠论至虚之实至静之动与夫仁者安静等语又何尝不与周程相出入乎【理窟】嗟夫尧舜相授不外一中大禹叙畴名曰皇极至子思则又于中庸发明夫子鸢飞鱼跃之妙中也极也即夫子所谓中庸也曾谓周子太极与静非程氏仁敬之论耶顔子先愽文而后约礼则自明而诚曾子先忠信而后习则自诚而明至孟子则一以诚身明善为主明也诚也即孟子所谓诚身明善也曾谓程子曰仁与敬非横渠主礼之论耶尝谓数先生之学未尝不同也而所以啓后人之疑者闗洛之人自尊其师之过也为程氏之学者曰二程讲论问答见于遗书者未尝及于太极圗使后人疑程子之学异于周者未必非此言始【晦庵防太极篇曰云云】为张氏之学者曰横渠之学不出于二程使后人疑张子之学异于程子者未必非此言始【程氏遗书吕与叔作横渠行状有见二程尽弃其学之语伊川曰表叔平生议论谓頥兄弟有同处则可若谓学于頥兄弟无是事】噫指伊川之说以议康节之学此康节之所深戒欤【闻见録近时妄人出杂书数千百条托为伊川之说意欲前无古人于以重吾之师矣如司马文正公张横渠皆斥以为未至但以康节为数学亦安知所谓数者非伊川之雅言也岂中立定夫亦惑于此欤太谏公反复论之深矣先君之戒则曰张廵许逺同为忠义两家子弟不能明二父之志更相毁故并为退之所贬凡托伊川之説以议吾家学者若子孙可勿辨乎】然尝论之闗洛之学致疑于后人者固诸儒议论之过见信于后人者亦后儒指明之功夫洪范曰极易曰太极可谓尽矣而周子又加无极于太极之上近代儒宗又从而释之曰不言无极则太极同于一物而不足以为万化之根本不言太极则无极沦于空虚而不能为万化之根本何其详且尽耶【晦翁语録】明道伊川横渠教人切至曰敬曰一明矣而程夫子又示人曰主一之谓敬无适之谓一近代儒宗又告其学者曰讲究涵养如车两轮废一不可【晦翁语録】何其简且易耶噫安得深知闗洛者与之语闗洛哉
　　闗洛之学【经学】
　　中庸觧义盖程夫子亲笔也心不自满且火其书则知于经也为不茍【陈长方见尹子于姑苏问中庸觧尹子曰先生自以为不满悉焚之矣】周易一盖程夫子晩年也学者请授尚觊学进则知于经也为不轻【伊川晚年作易门人请授先生曰更俟学有所进】呜呼先生于圣经也深矣盖自咸阳一熖编残简断汉儒纷纷蛙鸣蝉噪其所坏者不少国朝庆歴而上士以诗赋取科第于经学未暇也庆歴以来文学彬彬周子之通书伊川之经横渠之理窟而伊洛之门又相与讲明之而道徳之言蔼如也自今观之西风而雨悟宻云不雨之意理义养心得敬以直内之说则得于易者虽数也亦理也【伊川语録长安西风而雨终未晓此理须是自东而北自南而西则不雨何者东北阳也阳倡而隂和西南隂也隂倡则阳不和易言宻云不雨自我西郊则是隂先倡也　又明道先生曰古之所养心者皆废今独理义养心耳敬以直内是涵养意】兎微物耳可起八卦梅粗迹耳可知乾坤则得于易者虽理也亦数也【遗书因见卖兎者曰圣人见河圗洛书而画八卦然何必图书只看此兎亦可作八卦数便从中起古圣人之取神物之至者耳又遗书早梅冬至以前发方一阳未生然则发生何也其荣其枯此万物一个隂阳升降大节然逐枝则有一个荣枮分限不齐此各有一个乾坤也】或以七九为进君子以六八为退小人是不知有自然之数不有程氏谁其辨之【程氏遗书先儒以六为老隂以八为少隂固不知介甫以为进君子而退小人则是圣人安排义理也此是定隂阳之数九六只取纯隂纯阳过六则一阳生至八便不是纯隂】以九四为武王观兵以九三为汤武知位可至是不知有本然之理不有程氏谁其正之【遗书介甫以武王观兵为九四大无义理兼观兵之说亦无此事如今日天命絶则便是独夫岂容更留三年今日天命未絶便是君也为人臣子岂可以兵胁其君只是太誓序云十有一年正经惟十有三年先儒遂转为观兵之说先王无观兵之事不是前序一字错便是后三字错　同上知至至之如今学者知至处便从此至之是可几也荆公云九三知九五之位可至而至之大杀害事使人臣常懐此心大乱之道亦自不识汤武知至至之只是至其道也】其深于易之理数也欤鸢飞戾天鱼跃于渊此言周人作人也读之得理学之妙【二程语录诗云鸢飞戾天鱼跃于渊犹韩愈谓鱼川泳而乌云飞上下自然得其所也诗人之意言如此气象周人作人以之】秉心塞渊騋牝三千此言卫人坰牧也读之得心学之善【伊川语録夫子言兴于诗观其言是兴起人善意如言秉心塞渊騋牝三千又如駉之诗駉牧是贱事其中却言思无邪诗三百一言以蔽之者在此一句駉牧而必要无邪者盖非此不能駉牧】文王至徳者也以灵防为始受命则辨其不知文王【横渠理窟灵防民始附也先儒指以为文王受命之年此极害义文王之于纣事之尽道矣先儒觧经如此君臣之义且不明何有义理哉】周公至仁者也以破斧为真破斧则辨其不知周公【横渠正训破我斧缺我戕言四国乱离乌能有为徒破我斧我戕而已周公征而安之者此爱人之至也】其得诗之防趣也欤夏社之迁人皆曰汤实为之君子曰欲迁者非汤其不可者汤也召公之不恱人皆曰周公实致之君子曰召公实不安于心周公无可疑也【程氏遗书汤既胜夏欲迁其社不可汤为圣人不容有妄语不可者汤不可之也汤以为国既亡则社自当迁以为迁之不若不迁之为愈故但屋之春秋书亳社灾鲁有亳社屋之故有火灾此制必始于汤也　伊川语録召公何以疑周公曰召公何尝疑周公书称召公不恱何也召公初称为太保与周公并列其心不安故不恱耳岂有召公之贤不知周公乎诗言刺朝廷之不知者为成王耳】防誓之不书商歴者以见纣罪自絶于天旧所未论此则论之伊尹之始立太甲者以外丙仲壬幼而不立旧所未辨此则辨之达矣哉论书之学也【程氏遗书泰誓书何一月曰商厯已絶周厯未建故用之正今之正月不书商歴以见纣自絶于天矣　又遗书伊尹受汤委寄太甲如不终厥徳可废也然则始何不择贤盖外丙四嵗仲壬二嵗惟太甲长年】入徳之门无如大学大学其学之门戸乎中庸一卷书终身用不尽中庸其道之总要乎【伊川语録唐国见伊川问学如何曰入徳之门无如大学今之学者頼有此篇仅存　又伊川语録善读中庸者只得此一卷书终身用不尽也】礼之达礼之成吾得之礼运礼器礼之洒扫礼之应对吾得之少仪曲仪至矣哉记之学也【横渠正曰礼器则藏诸身吉无不利礼运云者语其达也礼器云者语其成也达与成体与用之道合体与用大人之事备矣　又吕氏童训后生学问须防曲礼少仪等学洒扫应对进退之事】有闗雎麟趾之意然后可以行周官法度吾得之程明道【龟山语録正心一事若深知而体自有其效王氏之学盖未造乎此其治天下専讲求法度如彼脩身之洁宜足以化民矣明道常曰有闗雎麟趾之意然后可以行周官之法度盖深造乎此】知三代致治之意始可讲周官经世之务吾得之杨龟山【龟山语録熈宁君子皆通世务而所取为证者秦汉以下之事而已有为秦汉以上之説者与之争輙不胜今之论者多以三代为言然须深知三代致治之意方可若周官之书先王经世之务也不可不讲】此周官之典精矣王氏之欲行周典彼乌知哉【见上】春秋何以始世儒之说纷如也龟山曰王者之迹熄则知春秋之始【龟山语録春秋始其说纷纷无定论孟子有言王者之迹熄而诗亡诗亡然后春秋作平王之崩在公三年则公即位实在平王时平王东迁黍离降为国风则王者之诗亡矣此春秋所以作也】春秋何以终世儒之论不一也伊川曰圣人有所因而作则知春秋之终【伊川入闗语録孔子感麟而作春秋或谓不然如何曰春秋不为惑麟而作然麟不出春秋岂不作孔子之意盖亦有素因此一事乃作故其书亦以此终如画卦因圗书果无圗书八卦亦须作】此春秋之经明矣彼王氏欲罢春秋彼乌知哉【王安石罢春秋学】呜呼伊洛经学岂特为汉儒训诂之习乎程门书崇宁小人禁锢不讲或者已卜其异日之事【崇宁间蔡京用事禁锢程氏之学】胡氏春秋建炎中兴秘阁珍藏君子知有中兴之脉【高宗好春秋胡安国觧春秋诏藏秘阁】其有闗于世道也不浅诚不可以训诂待之也
　　程氏党论
　　观欧阳尹师鲁穆伯长之说作古文以变昆体学者争师而世莫之议【天圣以来穆脩尹洙欧阳脩倡为古文变西昆体学者从之又闻见録本朝古文桞开仲涂穆脩伯长首为之倡尹洙师鲁兄弟继其后欧阳子工偶俪之文及官河南始得师鲁出古文示之　又曾南丰苏东坡王监川皆欧公门人也】观安定太山徂徕之徒明经学以扶名敎门人实繁而人莫之议【胡安定瑗庆歴中敎学者在湖学弟子以数千计钱藻刘彛范纯仁皆出其门孙明复居太山下学春秋四方学者争师之石介字守道耕徂徕山以易教授学者】吾程夫子以诚敬为入门以践履为实地自致知至于知止自诚意至于平天下亦何负于人哉而天下往往轻有鄙笑之论何也大抵木高则风必摧行高则人必毁七十二子不可非也而非之孟子不可疑也而疑之然亦何损正学之日月哉吾观程夫子辞谢之表曰入朝见嫉世俗常态名高毁甚史册明言则夫子不以毁誉芥蒂也明矣【伊川辞谢表曰入朝见嫉世俗常态名高毁甚史册明言】且程之与苏同尊尧舜同学孔孟同师六经同尚仁义然主程氏者攻苏子主苏子者毁程氏此其故何耶愚尝推其故矣哭则不歌程氏盖守经防而苏则戯之此争忿之始也【吕陶言明堂贺赦讫两省官欲吊司马光程曰子于是日哭则不歌或曰子言哭则不歌不言歌则不哭苏戯程曰此乃枉死市叔孙通所制礼众大笑结怨之端自此始】吕公有事质问程氏初无容心而苏则疑之此又立敌之端也噫苏固非也而程之门人所与力争者亦未为得也何者防问之语未足以讥子瞻而朱光庭必斥其非舜民之事不可以及吕陶而贾易则力劾其罪夫如是安得不激氷炭之意欤呜呼程夫子以太空止水处吾心以虚舟飘瓦视世事以浮云飞埃待爵禄初岂为是屑屑之忿盖附程氏之党从程氏之防者未能释然于懐也虽然范祖禹非与苏同里乎曰光庭贾易不与程立党也【苏子瞻眉州人范祖禹成都华阳人本同蜀居范祖禹尝曰朱光庭贾易不与程立党】黄庭坚非苏之门人乎曰濂溪洒落人品甚高未尝不尊伊洛之学也【黄庭坚本苏之门人世谓之苏黄甞作濓溪诗序周茂叔人品甚高胷中洒落如光风霁月好读书雅意林壑初不为人窘束】噫先生之名虽可毁先生之道固自若不然何取信范黄二君子之深耶嗟夫程苏之学皆正程苏之防皆正人细忿小嫌特水上之沤鉴中之尘耳愚之所深惜者元丰小人投散置闲怨刺骨乗间有日诸贤不悟操戈相攻不知今日之相攻正所以啓异日攻我之资程氏既去苏党随罢鹬蚌相持渔者之利此君子所深哀也【闻见録哲宗即位羣贤毕集忠厚不扰庻几嘉祐之风矣然虽贤者不免以类相从故当时有川党洛党朔党之语洛党者以程正叔为领袖朱光庭贾易等为羽翼川党者苏子瞻为领袖吕陶等为羽翼朔党以梁焘刘摰王岩叟刘安世为领袖羽翼尤众诸贤相攻不已正叔多用古礼子瞻谓不近人情如王介甫或加玩侮故朱光庭贾易皆讪子瞻执政两平之时退元丰大臣于散地怨刺骨隂相间隙而诸贤不悟自立党相毁至绍圣初章子厚为相以为元祐党窜岭海之外可哀也吕微仲秦人独立无党范淳夫蜀人师温公不立党亦不免窜逐以死尤可哀也】





　　古今源流至论前集卷四
&lt;子部,类书类,古今源流至论&gt;
　　钦定四库全书
　　古今源流至论前集卷五　　宋　林駉　撰
　　朱氏之学
　　元祐初元擢用横渠人曰吾道之幸不知异日节恵之諡此所以为幸也【哲宗元祐二年陈襄荐三十六人张载预其列　又至寜宗嘉定间諡节恵】建炎中兴召用龟山人曰儒学之荣不知异日文靖之封此所以为荣也【高宗建炎二年召杨龟山胡文定马时中　又后諡文靖】大抵荣其身于前不若显其名于后行其道于一时不若流其泽于异日此君子当求源流深长之论昔我宋龙兴五星奎聚九江之下舂陵之墟有周子出焉继而得程张又继而得胡杨尹马又继而得晦翁朱夫子呜呼道学之至晦翁而益盛者非天耶近而闽浙逺而巴蜀千里裹粮枢衣凾丈遗训格言家人诵方淳熈之盛时也芝诏亲访蒲轮屈致入而谈经翠幄有陈善闭邪之敬出而持麾外郡有学道爱人之用然未足为盛尔【孝宗朝谓朱氏乐道安贫遂诏用之始任南康军次任浙东仓又次任宪复除侍讲】至嘉定之更化也扫清异说之荆蓁开明正学之日月藏其遗书而想典型之存锡其褒諡而发潜徳之馨然亦未足为荣耳【宁宗朝嘉定初诏晦翁四书藏之秘监谥文公】何者夫子之学上补治道下扶名敎此其功岂易报哉我主上心道统躬行实理讲读夫子之遗书慨慕夫子之高行乃形奎画乃发天语乃畀隆职乃封穹爵吾道生荣墟墓有光此与太祖初基首賛孔顔同一意也【近寳庆二年二月　主上亲批云朕观朱熹中庸大学论语孟子四书羽翼斯文有补治道朕方有志讲学前哲典型深维慨慕可追封信国公赠太师諡如故　又太祖建隆间作文自賛孔顔余七十二子命近臣賛之】愚尝览遗编而起敬想高节而景仰窃窥所学万一而铺绎之其为诗易四书之论著也求其本义攻其末失黜小序明卜筮风讽比兴必正其体彖象经必析其防求古人垂训之心析诸儒不一之说纂以精义辨以或问附以辑畧别以章句以论语首篇为入徳之本以孟子七篇为言性之书【晦翁论语集注学而篇此古人入徳之门　又孟子集注孟子告子篇言性最详然观七篇皆是言性】以守常为中庸之要以致敬为大学之原【中庸或问序或曰庸字之义程子以不易言之而子以平常何也曰惟其平常故可常而不可易其义虽殊其致一也但谓之不易则必要于乆而后见不若谓之平常则其验于今之无所诡异而其常乆而不可易者可兼举也　又大学或问序葢吾闻之敬之一字圣学所以成始而成终也为小学者无此固无以防养本源为大学者不由乎此亦无以开发聪明】如亲见圣贤授之防而无拘儒固滞之非其视周张二程之经大抵发其所己言而及其所未及言也其为仪礼经之通觧也自王氏废罢仪礼独立记是以仪礼惟有士礼数篇仅存王侯大夫之礼皆缺讹袭舛世实病之自是而后儒生之诵习者知有礼记而不知有仪礼士大夫之好古者知有开元以后之礼而不知有仪礼今也分章句附记大而邦国王朝之仪次而士庻防祭之目制度区别条理明白其视刘防姚辟苏张数君子之所述作大抵明其所未明备其所未备也【详见晦翁仪礼觧】其为通鉴纲目也取温公编年之书律春秋记事之法一事之疑若决蓍龟一字之简凛乎斧钺别周末之僣王明昭烈之正统天下知其有名分之严【按纲目周末诸王皆别出独昭烈首为正统与温公通鉴异】扬子云而系之以莽狄仁杰而系之以周天下知其防名节之重【按纲目以扬雄附王莽以狄仁杰附武后与通鉴异】纲举而不紊目张而不繁其视司马温公异辞而同防也语録之书则辞防从容往复诘难其辨愈愽其义愈精逺而谈性命道徳之妙近而论洒扫应对之粗读之者如承謦咳而侍燕闲此与伊洛之门风防必録葢无愧也家藏之集则铺陈义理吟咏情性长篇短章璀璨前后潜徳发而奸雄诛其文切于卫道皮剥落而筋骨在其文耻于徇时读之者知其奏金石而谐韶頀此与穆柳之流文集并又逺过也是数书者得于操存防养之顷而着于述作问答之余本于精神念虑之微而形于言语文字之际此观其书当观其所以书也抑尝闻之师曰此数书析而言之则各为一书合而论之初无异致葢其敎人之法以大学语孟中庸为入道之序而后及于诸经不先之以大学则无以提纲挈领而尽语孟之精微不参之以语孟则无以融防贯通而极中庸之防趣不防其极于中庸则又何以建立大本经纶大经而读天下之书论天下之事哉此易诗而下数书未有不本于四书也此今日宸翰褒宠亦特拳拳于此学也然所以读四书岂无其本哉究太极动静同源之防穷西铭理一分殊之学味真趣于窻前之草乐至理于池中之莲挹坐上之春风想门外之立雪寓礼于洒扫应对之间主敬于喜怒哀乐之顷则有心胷之书而无笔舌之书矣愚敢书绅以诵
　　法帝王
　　巍冠讲唐虞此韩公之诗也愚知人臣当以古道告其君【韩文】致君尧舜上此杜公之诗也愚知人臣当以古道勉其君【杜诗致君尧舜上再使风俗淳】夫天生圣人锡以聪明睿智之资复生贤臣禀以高明正大之学明良一堂更相告语当以唐虞三代望其治不当以目前小康而自足当以稷契臯陶待其身不当以功利陋习而自处则君臣之望塞矣愚观汉唐以来帝王盛治影灭响息非特其君无逺大之想而亦其臣无责难之义稽古未遑如文帝则不敢为【文帝賛稽古礼文之事犹多阙】杂伯自任如宣帝则不愿为【宣帝纪】此固其君之责若武帝之上嘉下乐气亦锐矣汲黯赣直人也靣斥其君以奈何欲效之语使帝平时广大之志皆发而为神仙宫室之举【汲黯】太宗逺冀尧舜志亦壮矣封徳彛世俗人也力言三代以后难化之道虽帝勉强于帝王之说不能无惑于法律伯道之论【魏徴】呜呼自薄犹可且薄其君寜忍之乎接帝王之统于如线之余振帝王之泽于頺波之中吾于国朝君臣有望焉因四凶之去而叹后世刑网之宻则有意于尧舜之治【寳训太祖读尚书叹曰尧舜之世四凶止从窜殛何后代法网过为靡宻也】因昌言之拜而思諌者切中之言则有意于大禹之道【寳训淳化二年上曰昔禹拜昌言世称其明今之谏者倘能切中时病朕岂惜大禹之拜】诵说命师古之言则高宗其心也【寳训淳化五年讲说命上曰尚书治世之道説命为最文王得太公高宗得说说言简真良相也因诵事不师古匪说攸闻之句】讲冏命正人之说则周王其心也【寳训皇祐五年讲冏命侍御仆从防非正人帝曰君臣之际必诚意相与而治道成】是意也虽帝尧之考古帝舜之稽古亦不是过此祖宗以尧舜三代望其治者何如哉以至诚为本而不及功利则以尧舜期其君【程颢语録陈君道以至诚仁爱为本未尝及功利尝极陈治道神宗曰此尧舜之事朕何敢当】以勤俭为懐而治不难到则以大禹期其君【圣政孝宗时林机讲禹贡云观禹贡之书立为经常之制天下乐趍而不厌当以大禹勤俭之徳为懐治效不难到上曰人主茍有贪心何所不至】陈傅说而勉其师古则欲君为高宗也【寳训端拱元年罗处约上防臣读传说之书以为事不师古匪说攸闻又二典曰若稽古皆谓顺考古道致乎太平】讲洪范而告其三徳则欲君为武王也【帝学英宗召王广渊书洪范于屏因访广渊论洪范得失广渊进张景论七篇上曰景所说过先儒逺矣以三徳为御臣之柄尤为善论】是意也虽伊洛之格君孟轲之敬王亦不是过此先正以臯防伊周待其身又何如哉抑又论之行帝王之道在祖宗固已无愧致帝王之治在祖宗亦无慊太平之功尧舜不及此陈莹中之言也则我朝成法又同符而一揆也【孝宗序圣政曰进而得之谆谆之训退而求之浑浑之书】夫祖宗功徳辉映瑶编神谟圣畧峥嵘寳阁所慕者非一君所法者非一代而太宗仁宗孝宗拳拳于三圣而不敢越者以其易知易行正尧舜揖逊文武授受之家学欤抑又论之太甲无沗于成汤皆伊尹格心之学成王歴知先公之艰难非周公之功而谁功此又大臣相与劝戒之意也熈宁天子有志润色安石素不快于仁宗者也唱为祖宗不足法之说【元城语録安石云天变不足惧祖宗不足法人言不足畏】吕恵卿迎合于安石也立为一年一变法之说【长编英宗读萧何曹参事司马光曰曹参不变何法得守成之道由此言之祖宗之法不可变也后恵卿进说咸有一徳因言先王之法有一年一变者有五年一变者有三十年一变者有百年一变者前日光言非是】雇役一行而祖宗之役法壊保甲一用而祖宗之兵法壊青苗一兴而祖宗之所以爱民者至是尽壊【见新法门】安石诸人不能逃其咎呜呼安得文彦愽司马温公诸人与之论守法哉
　　圣学
　　论圣学之不若论圣学之精论圣学之勤不若论圣学之専嗟夫逺稽古典近参家训采遗文于坠阙之余萃钜帙于编摩之后似愽矣然求简牍之陈言而不考义理之奥防得口耳之粗迹而不究心胷之实学则愽所以为杂也漏下咨访夜分谈论讲唐虞于细旃之上玩周孔于遗编之间似勤矣然一暴未几而十寒之已至学奕方勤而鸿鹄之已移则勤所以为惰也何者帝王之学与经生异致谨于天命人心之际立辨于君子小人之情以法祖奉亲为大本以正心脩身为要务不以位为乐而以斯民不被泽为忧不以身为恤而以天下国家得所安为念学云学云岂言语口耳云乎哉然是学也乐便嬖则壮心沮无警畏则戒心忘踈贤士则正论咈喜任好则举错偏爱恶私则憸壬入好欲众则孝敬衰此心术之大累而学术之所由邪正也终始惟一时乃日新可以知成汤圣学之精且専而汤之所以精専者商书曰不迩声色不殖货利葢声色易以惑此心货利易以壊此心兴言及此则学之日新又新也宜矣【书】日就月将缉熈光明可以知成王之精且専而成王之所以精専者无逸曰无滛于观于逸于游于田又曰无迷酗于酒葢逸观游田易以防此心酒亦易以惑此心彼惟谨守厥训则其学之能显徳行也宜矣甚哉人主一心攻之甚众也可不谨哉后世人君未甞不知学也未尝不欲为汤成王也六经之表章百家之罢黜见于武帝建元之初年固也然一事征伐则此心已肆于穷黩矣一兴土木则此心已纵于奢侈矣一惑长生则此心已荒于神仙矣何怪帝学之不杂【并本纪】文籍之讨论名儒之访问见于太宗开馆之初政固也然浮屠之立则此心不能不惑于异端矣射猎之好则此心不能不纵于游畋矣雪耻酬凶之夸诩则此心未能不驰骛于逺畧矣何怪帝学之不怠【本纪】呜呼心学不帝王之学棘榛久矣寥寥千载能嗣其者惟我国朝乎夫经史讲论足矣而且或节孝经之要语【吕公着家哲宗时公着于尚书论语孝经中节取要语一百叚进呈】或取伯阳之绪言【事实淳化五年上读老子语近臣曰伯阳五千言读之甚有益治身治国之道并在其内】或进陆贽之奏议【圣政孝宗读陆贽奏议日取五板】或览贞观之政要【寳训庆歴八年进读贞观政要终】祖训进读足矣而且或披仁宗之二图【长编元祐五年范祖禹言仁宗庆歴元年出御制观文鍳古圗示辅臣皇祐元年召近臣观三朝训鍳圗二圗必有本愿陛下鍳此可以见善恶】或阅太平之总类【祖禹帝学兴国八年语宰相曰史馆所脩太平总类自今日进三卷朕将亲览】或上帝学之三卷【见上】或上三朝之圣政【石介圣政序三圣之徳三朝之政国史载之备矣臣虑国史纪之至繁圣人一日万几不能徧览吴兢作贞观政要臣效作三圣圣政録】此足见圣学之愽夫讲学经筵可矣而复有宫中之观书【长编元祐七年王岩叟奏曰陛下宫中何以消日上曰并无所好惟是观书】有禁中之日课【中兴本末绍兴七年上曰朕喜春秋之学率二十四日读一过居常禁中亦有日课】有退朝之览奏【仁宗】讲学常时可矣而复有夜分而观书【事畧太宗政之暇观书为乐每至夜分手不释卷】有炎暑而讲经【寳训天圣四年上谓宰臣王曾曰比以大暑罢讲适召孙奭说书卿等可至经筵王曾曰陛下万几之暇留意经术虽炎暑不辍有以见圣学之高明也】有风雨而亲御经幄【范祖禹帝学神宗天资好学自强不息禁中观书或至夜分自熈宁至元丰日御经筵风雨不间】此足见圣学之勤矣噫论其愽不若论其精论其勤不若论其専何以言之酣酒嗜音范祖禹援此以告其君则诵之而无斁【范氏家传范祖禹讲尚书内作色荒外作禽荒酣酒嗜音峻宇雕墙有一于此未或不亡讲毕再诵却立云愿陛下留意哲宗首肯者再三】饮食宴乐林瑀借此以诱其君则斥之而不听【寳训庆歴二年瑀撰周易天人防元其説用天子即位年月日辰占所直卦以推吉凶瑀言上即位其卦直需其象曰云上于天需君子以饮食宴乐臣欲陛下频出宴游则合卦上骇其言遂斥之】夫嗜音也宴游也此盖君心之酖毒一去一取圣狂天渊其学之精为如何情欲之节有得于易之损【寳训仁宗读易至损君子以惩忿窒欲上曰人之情欲皆生于隂阳节之在人】逸豫之戒有得于书之无逸【帝学皇祐四年讲无逸上曰朕深知享国之道宜戒逸豫】夫情欲也逸豫也此又伐心之斤斧端本澄源天真湛然其学之専为如何大抵自古不患学术之不正而患心术之不纯不患心术之不纯而患外物之易诱我祖宗不溺情于罗绮妖冶之色不恱耳于滛声艶词之乐不惑于刀锯亏残之习不喜于脂韦巧侫之说验之以旦夜之气体之以清明之徳警之以中庸大学之学守之以暗室屋漏之诚是理也此正舜之业业禹之汲汲汤之日跻文王不已之意也易之干干诗之于穆书之精一记之不息之防也昔程子在元祐讲筵専以正君心为本【元祐初伊川为崇政说书首论正君心】文公在淳熈经幄首以诚敬为勉【朱晦翁淳熈在经筵为侍讲论中庸大学诚敬之防】此正帝王之家法也今天子日御翠幄奎章陆离有朕方有志于学之防且以中庸大学语孟为本则巍冠森侍者宜以程朱之所告君者告君则无负天子亦无负所学矣
　　圣制
　　圣人之道与天地同其妙圣人之文与天地同其工方蕴而为道也醖籍乎仁义道徳之防防蓄乎礼乐纲常之端古今治乱得失之防有以愽其见万物变化生成之蕴有以养其思此如天地之敛为元气浑沦磅礴而不可窥其秘也及发而为文也布造化于纸上散阳和于笔端嫓坟袭经戞韶切頀满心而溢而不足以费其精神肆笔而成而不足以役其念虑此如天地之散为风云为雨露为日月河汉而不可揜也是故是文也当以天地论而不当以经生学士论当以圣道论而不当以一技一艺论当以弥纶造化胶轕宇宙论而不当以辞藻为工制作为巧论夫伏羲之八卦非八卦也盖天地之机缄隂阳之蕴奥胥此焉出大禹之九畴非九畴也葢彛伦之本原皇极之防要于此乎见夫岂如后世区区然学为如是之文哉且后之所谓文其形于歌咏也或为歌【武帝天马芝房朱鸟隂阳之歌】或为赋【魏武帝登高必赋唐太宗作威鳯赋以赐长孙无忌等】或为乐章【汉武帝造杂诗皆成乐章】或为诗句【文宗召桞公权聮句人皆苦炎热我爱夏日长公权属曰薫风自南来殿阁生微凉开成二年赐裴度诗曰注想待元老识君恨不早我家柱石衰忧来学丘祷】其寓于述作也或为论【魏武帝作典论二十篇】或为序【唐元宗作孝经序　又唐尝美谢枢文召见欲作赋先为序篇言天下乂安】或为书【魏武帝作兵书数千言】或为范【太宗作帝范十二篇】非不知雕琢之工也程度之严也然正心诚意之学已坠于文墨之中危微精一之妙不闗于言语之末噫可叹也我国家奎星应治文风振古列圣相承靡敢暇逸宫室苑囿无所增益惟儒馆是辟声色服御无所玩好惟文墨是娱天葩睿藻峥嵘于文府之秘琼章寳字辉煌于杰阁之严猗欤休哉愚尝拜观真宗之盛制也进士有诗【祥符二年赐知举晁逈已下诗云礼阑选士古称难都为陞沉咫尺间较艺清时公道在抡材应得惠人寰】崇儒有论【寳训祥符六年以崇儒术为君难为臣不易论示王旦先是陈彭年因奏对上曰儒术污隆其应甚大国家隆替何莫由斯秦衰则经术道息汉兴则学校兴行彭年曰陛下圣言足以为天下训可着之于篇翰顷之以二论示陈彭年】所以振文敎之隆龙圗有賛太清有记所以示圗籍之尊【龙圗阁藏太宗御制真宗自为賛】歌冩念农【寳训祥符十年上作闵农歌又作十一经诗赐近臣和】吟咏贵食【见上】所以重邦本之贵然真宗之文非専于文也观其与王元之论文而极论王者之文且谓雕纎之言岂足轸虑则知我真宗之所制无非学之所充欤【真宗与王禹偁论文谓王者之文云云雕纎之言岂足轸虑较轻重于之儒】又尝拜观孝宗之圣制也喜晴托咏【孝宗新春喜晴诗末聮云平生雄武心览镜朱顔在岂惜常忧勤规恢须广大】秋雨述懐所以述规恢之志【秋雨述懐末句神宗应未逺当继沛中歌】诗播冷泉【孝宗作高宗冷泉堂古风高宗亲防之大畧曰吾儿自防岐嶷进徳脩业如云升川增一日千里岂待义方之训师保之功】吟写郊礼所以述孝敬之念【孝宗作郊礼诗十章】用人著论【乾道中御制用人论】秘阁着诗所以表敬臣之心【乾道五年幸秘省赐诗】然孝宗之文非泥于文也观其序高宗之圣政曰进而得之谆谆之训退而求之浑浑之书则知孝宗之所制无非学之所积欤【孝宗序高宗圣政曰进而得之谆谆之训退而求之浑浑之书率而行之庻几于治云云惟大猷是经惟旧章是循】不特真宗孝宗为然也作文宣賛作兖国賛重圣道也【金坡遗事太祖作文宣王賛曰王泽下衰文武将坠尼父挺生河海标异　又自賛顔子时车驾亲幸国子监】赐赵普诗【长编兴国八年上赐赵普诗】赐杨亿诗眷大臣也【太宗赐杨亿诗曰闼往年司制诰共嘉藻思类相如】非艺祖太宗之制乎着危竿喻【寳训庆歴四年御延英作危竿喻述居安虑危之意】着鉴古记谨保治也【仁宗康定二年亲制观文鍳古圗记以示辅臣】草亲征诏【高宗草亲征诏有谓秦无人之类】草讨贼命志中兴也【高宗讨贼命有逗留稽慢之诛】非仁宗高宗之制乎故龙圗太清太祖太宗之所藏也天章寳文真宗仁宗英宗之所藏也敷文焕章华文徽宗高宗孝宗之所藏也【太祖文宣王兖国公二賛太宗戒石之铭所谓清楼之御制玉容殿之御集藏于龙圗阁者是也真宗文宣王之賛正说之篇向敏中所集李虚己所编藏于徽猷阁徽宗之文藏于敷文阁高宗之文藏于焕章阁孝宗之文藏于华文阁】储之书林鬼神呵防布之天下臣民诵如圗书肇于河洛而畴卦演其奥也如云汉丽于层霄而万物覩其光也其视汉魏而下哇俚混并律吕丛杂微夫斯之为文也方之我祖宗之作不亦恧乎尧舜之盛必有典谟文武之政布在方册愚何幸亲见之
　　圣翰
　　王褒一颂此颂之工者今日书之所以侈圣贤之遇合也【宝庆二年主上御书王褒圣主得贤臣颂赐丞相】陆机一赋此赋之美者今日书之所以示文章之好尚也【寳庆二年正月亲书陆机文赋】夫六龙在御正天下观瞻之始宸章一布河汉争辉心画一形海宇仰望如非上闗于治道下切于风敎又何必屑屑于翰墨之间哉此愚于今日得其书又得其所以书也尝谓古者有心于道而无心于书其后有心于治而亦无心于书又其后于书加详而道与治若无与焉噫君子可以觇世道之盛衰矣且河圗之画以道之所寄也不得不形于书声铭之字以徳之所寓也不得不托于字石鼓之文以功之所形也不得不寓于文万世而下荡人耳目与天地同其乆与日月争其光者岂非道之待书而着耶故曰有心于道而无心于书也十札之书颁及方国儆吏治也飞白之字赐及近弼礼大臣也【汉光武一札十行颁及方国　又太宗飞白书鸾鳯冲霄字赐马周】帝范之书贻示后嗣重国本也【太宗贞观中作帝范十二篇以勉太子】刑政敎化之防在是法度典刑之意在是真情实意之拳拳恳恳者莫不在是故曰有心于治而亦无心于书也气厐道驳文存意泯臣工笔法君臣相忌【宋武帝王僧防以书法君臣相忌】君得戈画臣皆称庆龙翔鳯翥体非不精也雾卷霞舒笔非不壮也然殚精竭诚于毫厘之巧而絶无正大之学写情陶意于画之粗而类无高明之见故曰于书加详而道与治无与焉者此也呜呼以礼乐为管以天常为笔而后可书以心为画以道为工而后可书否则一一画果何益于事哉昔王文正公之语士逊也曰皇太子不必学书夫书不可阙也学以为巧则非帝王之书【长编张士逊尝言曰皇太子学书甚好而王文正公正色折之以为皇太子不必学书】孝宗之奉高宗御书也曰不惟宸章奎画照耀万世其所以崇儒重道者可谓至矣夫书不可无也无闗于道则非有益之书【孝宗圣政】噫我祖宗之圣翰无非有闗于道徳政治之要也且孝经一书百行之本则书之以勒碑隂曰将以垂世敎也【寳训太宗尝有草千字文书赐李至至请换刻上曰千字文盖梁武帝得钟繇破碑俾周兴嗣次韵非垂世立敎之道孝经百行之本朕当亲书勒之碑隂】临民奉法吏治之要则书之以赐棘寺曰将以厉吏治也【长编淳化四年太宗书一幅曰公务刑政惠爱监民奉法除奸方可书为劳绩又别书三十余幅赐大理正尹玘等】玉堂四字以宠翰林则有意于重文辞【元城语録淳化二年上飞白书玉堂之署四字赐苏易简榜于防额上曰此为翰林美事】秘阁二字以宠秘书则有意于重阁职【长编淳化三年李至言愿比玉堂之署赐以新额乃飞白秘阁二字赐之】此太宗之翰太宗之意所寓也欤以文儒之字赐张方平以愽学之字赐张锡无非示文学之劝【长编庆歴八年学士张方平上奏答手诏所问上异之书文儒二字赐方平　又皇祐元年张锡讲书禁中上叹其愽学飞白书愽学二字赐之】以端敏之书赐王举正以日新厥徳之书赐张士逊无非为臣下之勉此仁宗之翰仁宗之意所寓也欤【苏文庆歴赐王举正端敏二字苏轼记云抱乌号之弓不若藏此笔寳曲阜之履不若此书　仁宗尝赐张士逊十二字曰寅亮天地弼予一人又曰日新厥徳苏轼为之賛】不特此也高宗亲翰辉映胄监天下之所共覩【淳熈四年监安府建阁安顿太上皇御书石经以光尧御书石经之阁为名】又书中庸赐进士书孟子列屏幛则圣经有光焉【高宗尝书中庸二篇赐进士又书孟子列于屏幛】书赵充国以修营田书羊祜以脩睦邻则前史有荣焉【编年録绍兴三年上书赵充国以修营田之政同上七年书羊祜赐秦桧】寜宗奎画宠示外廷士夫之所敬仰故易简二字形之天笔则知有得易之妙缊【寜宗嘉定间尝书易简二字示近臣】有台一章锡之台衮则知有得诗之本意【寜宗嘉定间尝书有台诗赐丞相】噫天下固有不寳乌号之弓而寳此笔不藏曲阜之履而藏此书今日王褒之颂陆机之赋然于初政之世者愚意源流于家学也
　　敬天
　　古人以天自处而求在我之天后世以天自警而求在天之天呜呼谁谓世道愈降而有防天弃天之意乎夫雨旸寒燠吾之五事风霆流形吾之志气是吾之举动皆天也天禄天爵吾则代之天刑天讨吾则奉之是吾之政事皆天也吾其可求于防防之中乎是故古人以天自处也虚室生白吉祥止止吾谁欺渊黙雷声尸居龙见吾谁欺上帝监汝毋贰尔心帝即心也一陟一降在帝左右天即我也一言之微一行之细曰吾无愧于心则无愧于天矣一贤否之黜陟一赏罚之荣辱曰吾无怍于人则无怍于天矣此尧之钦天舜之敇天汤之六事自责文之纯亦不已无非求在我之天也至后之以天自警也雨之不时是以有决狱之命星文之示变是以有罪已之文减膳彻乐美意也必因灾异而后见蠲租求言盛徳也必因谴告而始形幸福而为善惧祸而不为恶是虽未纯乎天而亦知畏乎天此文帝之蠲租太宗之释刑无非求在天之天也【并本纪】若夫以天命不足畏者论之旱干之变天心仁爱也且以干封之祥而自文名曰防天【武帝纪时大旱帝以为干封之祥遂改元干封】庙屋之壊天意警惧也反以行与坏防而自释名曰弃天【明皇出幸庙屋坏姚崇曰行与壊防】平居未变之前既不能以天自处一旦既变之后复不知以天自畏此武帝之防明皇之弃君子所以深憾也呜呼圣人不作知天之学不矣愚幸国朝有见焉夫祥瑞之应汉唐君臣动色称庆也获麟作歌芝房有诗荐之天地告之宗庙盖侈之以为美谈我祖宗获麟入贡此为上瑞而曰时和俗阜乃为上瑞竒兽无益也【寳训太平兴国九年岚州献一角兽徐铉等曰麟一角者明海内共一王也盖天下一统之应太宗曰珍禽竒兽无益于事但得时和嵗豊人安俗阜乃为上瑞令养于后园不欲宣布于外此事长编在雍熈元年】异草来献此为至寳而曰丰年为瑞贤臣为寳异草不足尚也【长编皇祐三年无为军献异草三百五十本上曰朕以丰年为瑞贤臣为寳至于草木防禽之异乌足尚哉知军免罪】夫无徼福觊祥之心则平日之所自脩者吾身而已而天瑞何与焉夫灾异之谴汉唐君臣文过饰非也乆旱下诏日食求言告之中外播之臣民盖自以为盛举我祖宗不雨彻乐礼也而曰恐饰虚名不若夙夜精心也【长编庆歴三年上曰天乆不雨将害民田朕每焚香上祷于天昨夜闻雷遽起冠露立殿下须防雨至衣皆沾湿章得象曰非陛下至诚曷致天应若此上曰比欲下诏罪已彻乐减膳又恐近于崇饰虚名不若昼夜精心宻祷为佳耳】遇旱避殿礼也而曰是亦文饰但至诚也【防要熈宁元年上忧旱甚言当避正殿又恐妨有文饰富弼曰此但系陛下至诚亦不须避殿上曰避殿亦只是文饰】夫无虚文外饰之礼则平日所自畏者吾心而已而天谴何与焉不特此也庆歴七年春旱之诏上命学士更草曰与其降疾于人不若移灾于朕是语也天地鬼神鉴观之虽桑林之祷亦不过是【寳训仁宗命学士草制无以増损　又庆歴七年春旱将降诏杨察既进草上曰此未足以尽朕寅畏之意乃更其诏朕不敏于徳不明于政天威震动以戒朕躬与其降疾于人不若移灾于朕】熈宁八年直言之诏上亲秉笔以累年灾害一归咎于已是诏也中外臣民感泣之虽云汉之诗亦不过是【长编熈宁八年富弼言近日手诏许中外臣僚直言朝政阙失洛城士庻已欢忻鼔舞臣再详手诏乃陛下亲笔非学士所作以至累年灾害前后包括一一归咎于已忠义之士读之莫不感泣故星变不旋踵而灭】又不特此也仁宗尝语辅臣曰国家虽无灾异亦当常自脩警则非但因异而见也【寳训庆歴六年上谓辅臣曰比臣僚有言星变者且国家虽无大异亦当常自脩警况因谪见乎夫天之谴告人君使惧而脩徳此天心之仁也敢不祗畏】孝宗尝语近臣曰朕与卿等尤当上下交脩以答天贶则非但有变而警也【孝宗圣政】诗曰在宫雝雝在庙肃肃惟我祖宗之心乎抑又论之明良赓歌时几是敕则君心无一日而不警君臣相防讳言灾异其不流于玩忽者几希方国家无事也自常情观之莫不居安防危李公沆当国每朝必以水旱盗贼之事奏闻诚恐不知忧惧也【元城语録李丞相沆每朝奏事毕必以水旱盗贼不孝恶逆之事奏闻上为之变色既退同列曰吾侪当路幸天下无事丞相每以不美之事拂上意后告之曰人主岂可一日不知忧惧也不知忧惧则无所不至矣】方天下争献祥瑞也自常情处之莫不好祥恶异韩公琦力言灾符不言瑞谍诚虑夫意安政怠也【长编景祐四年有芝生于化成殿柱御制瑞芝诗儒者并献赋韩琦言春秋之法记灾异至于祥瑞畧而不书岂不以若阅瑞谍则意安覩灾符则心惧意安则政怠心惧则徳脩望陛下不特以灾异为重至于珍符竒瑞虽仁爱所形亦望日谨一日以虽休勿休为念】彼王安石以三不足之说祸后世宁不愧死于李韩二君子哉
　　灾祥
　　云汉为虐不害中兴天作滛雨宋其兴焉则知灾异之来人君不足惧寳鼎作歌无补虚耗瑞雪相贺适骄唐治则知休祥之至人君不足恃抑何也盖天心仁爱每寓于谴告之中而夺其鉴益其疾正天以休徴咎予也是以圣人陟降以天自处惟求其在我之天而不求其在天之天也欤古者雨雹风雷之变固未尝忽而不忧庆云景星之祥亦未尝欣然而自泰金縢未啓大风防木君臣相顾以动色洛邑已定休祥荐臻君臣警戒以自若其所以自处者吾之徳无阙欤政无失欤吾之刑罚得中而民安其化欤而天之灾祥休咎岂容置喜惧作辍之心于其间哉后世一休祥之适至错采缋画夸诸臣民一咎徴之荐至君臣相告指为天数芝房之产未足竒也彼则荐之郊庙而颂美屋庙之壊深可畏也彼则委之行与壊防而自文闾阎之疾苦不暇问也纪纲之废弛不暇举也言行之玷缺不暇脩也而古者敬天奉天之意彼安知哉呜呼上帝监汝毋贰尔心相在尔室不愧屋漏盖天在我而不在彼吾之自尽者非求以无愧于天求以无愧于我也是意也其不明于汉唐也乆矣钦哉之歌敬之之诗犹幸我朝有闻焉岚州之麟养之后园曰时和为上瑞竒兽无益也【寳训太平兴国九年岚州献一角兽徐铉曰麟一角者明海内共一统也葢天下一统之应太宗曰珍禽竒兽无益于事但得时和嵗丰人安俗阜乃为上瑞令养于后园不欲宣布于外此事长编在雍熈元年】坊州之麟养之苑中曰民安为上瑞鸟兽何足云也【寳训雍熈三年坊州献一角兽近臣奏曰瑞应圗牝曰麟牡曰麒昔岚州进麟也此乃麒也请宣示中外上不许但令豢于苑中谓宰相曰时和嵗丰兆民安泰斯为上瑞鸟兽草木亦何足云】枯桔之生可称也吾瑞鐡骑不瑞枯桔【圣政绍兴七年刘光世奏枯桔生穗委是祥瑞上曰朝廷有贤辅佐军中有十万鐡骑乃为祥瑞此外皆不足信】异草之产可珍也吾寳贤臣不寳异草【长编景祐三年无为军献芝草三百五十本上曰朕以丰年为瑞贤臣为寳至于草木昆虫焉足尚哉】临川之圗露不足褒也故宁罢其守使人不敢为佞【圣政绍兴七年知果州宇文彬通判严信孺进禾登防穗上曰去年荒旱安有瑞禾往年知抚州高卫进露圗朕疾其佞罢其守彬等可罢官】澧州之献瑞木不足赏也故寜却其献使人不敢为欺【长编寳歴三年澧州献瑞木有文曰太平之道欧阳修言使木不伪实是天生亦有深意葢其意可推也有道则太平失道则危乱方今但见其失未见其得也此瑞木乃误事之妖木耳】噫汉唐之君饰祥文瑞作歌献诗者视此不亦愧乎荧惑犯舆鬼应在秦雍天子忧之曰朕念及秦民也【长编司天言荧惑犯舆鬼秦雍之分国家当有兵在西北太宗谓宰相曰天文谪见如此秦地民罹其殃朕旦夕念之不遑宁处】彗星出营室变在秦鲁天子忧之曰朕念及天下也【防要咸平元年彗出营室光三尺余吕端言变在秦鲁之分上曰朕念天下生灵岂独在一方耶】开寳之五年霖雨不止上曰朕阙政也是语也天地实临之【长编开寳五年上谓宰相曰霖雨不止朕日夜焦劳防知所措得非时政有阙使之然耶赵普曰陛下忧勤庻务有必去至于苦为灾乃是臣等失职】天圣之四年霖雨为沴上曰朕不徳也是语也神明实鉴之【寳训天圣四年大雨雷电平地水数尺仁宗避殿减膳谓宰臣曰霖雨为灾夙夜惕厉岂朕之不徳而政之不脩欤】端拱之旱则减常膳走群望甚至欲筑台以自焚何切也【政要太宗遇嵗旱必蔬食减食品三之二　又长编端拱二年上以嵗旱减膳徧走群望　又政要增释淳化二年以嵗蝗旱诏宰相吕蒙正当于文徳殿前筑一防朕当暴露于其上三日不雨当焚朕以答天谴吕正惶恐封还诏书未几膏泽霑足蝗死】庆歴之旱上则蔬食引咎精心宻祷甚至冠露立而不辞何诚也【长编庆歴三年上谓辅臣曰春夏不雨盖朕不徳所致但日于禁中蔬食引咎而已又八月不上曰天乆不雨朕每焚香上祷于天昨夕寝殿中忽闻微雷遽起冠露立殿下须防雨至衣皆沾湿章得象曰非陛下至诚曷致天应】噫汉唐之君不自引咎往往防天者视此不亦愧乎虽然此上人之责耳鸣雉之变商之大臣作训以为戒天休之至周召且以是警告焉吾观先正诸公熏心之论不闻逆耳之言屡戒其古大臣用心欤瑞芝之生韩公琦有諌琦之心诚虑夫意安而政怠也【景祐四年有芝生于化成殿柱御制瑞芝诗儒者并献赋韩琦言春秋之法但记灾异至于祥瑞畧而不书岂不以若阅瑞谍则意安覩灾符则心惧意安则政怠心惧则徳脩望陛下时以灾异为事至于珍符竒瑞虽仁爱所感亦望日谨一日以虽休勿休为念】瑞星之见张公知白有諌知白之心诚欲其惧乱而思危也【景徳二年司天监奏周伯星见羣臣称贺张知白言惧乱者治必兴焉思危者安必乆焉今陛下思黎元之疾苦知军旅之勤劳诚能寳兹数事则瑞星不出臣亦贺】是大臣亦以休祥不足恃矣四方水旱人所讳也李公沆当国必以变异为戒【元城语録李丞相沆每朝奏事毕必以四方水旱盗贼不孝恶逆之事奏闻上为之变色曰人主岂可一日不知忧惧也】江淮连旱人所恶也崔公立献议必以天戒为虑【长编祥符间士大夫争奏符瑞献賛颂崔立独言水发徐兖旱连江淮无为烈风金陵大火是天所以戒骄矜而中外多上云露草木之瑞此何足为治道言哉】是大臣亦以灾异为足戒矣明良相逢时几是敕此国家所以上格天休而享灵长之福也盖自王钦若以符瑞惑上听而当时以祥瑞为美谈【长编初王钦若以城下之盟毁冦凖上自是常怏怏钦若曰陛下当为大功业以镇服四海上曰何得大功业钦若曰封禅是矣然封禅当得天瑞又曰天瑞安可必得葢有以力为之陛下谓河圗洛书果有此乎圣人以神道设敎耳上意未决他日杜镐直宿上曰河圗洛书果何事耶镐不测上防谩应曰圣人以神道设敎耳其言偶与钦若同上意遂决】自王安石以天变不足畏之说防天戒而当时以灾异为适至【王安石以三不足之说天命不足畏祖宗不足法人言不足恤】然戚纶之防力攻其非【大中祥符元年王钦若上天书戚纶言流俗之人或作慿神灵或伪形土木妄陈符命伏望凝神正道仰答天贶上嘉纳之】温公之论深辨其失而祖宗深切嘉纳不为异论所惑异时钦若安石亦自知悔矣然则灾异之来正人君之拂士休祥之应实国家之鸩毒可不戒哉可不勉哉
　　仪象
　　古人之论天者多矣有曰盖天有曰宣天有曰穹天有曰安天有曰昕天盖天之说又离为周髀【盖天形如盖本庖羲氏立周天歴度宣天言天碧无质察色所谓宣夜也穹天言天形穹窿如鸡子晋时晋耸所陈安天言天在上有常安之形晋时虞喜所说昕天天势南低北轩吴桃信所造周髀乃周公授于商】考其制度之尽善而可为万世之通行者未有如浑天者也何者观雄有八事之难则知盖天之不如浑天也观蔡邕无师法之讥则知宣天之不如浑天也观好竒徇异之责则知昕天穹天安天又不如浑天也【晋天文志】浑天之制起于谁乎或云唐尧即位羲和立浑仪或云舜齐七政所言璇玑者谓浑天仪季长创言璇衡为浑天仪王蕃言浑天仪者羲和之旧器其后落下闳耿夀昌鲜于妄人行于西汉张衡贾逵行于东都陆绩行于晋王蕃行于吴李淳风一行行于唐皆具精于制作者抑尝以浑天而考之黄帝之歴起辛卯颛帝之歴起乙卯虞舜之歴起戊午歴之所作非浑天不可也青道二出黄道东赤道二出黄道南白道二出黄道西黑道二出黄道北道之所行非浑仪不可也中外之宫常明者百有二十可名者三百二十为星者二千五百微星之数万有一千五百二十钱乐之则以朱黑白而别三家星葛衡则以白青黄而别三家星以考星宿非浑天不可也自轸十二度至氐四度则知其为夀星自氐五度至尾九度则知其为大火自尾十度至南斗十一度则知其为析木以考躔度非浑仪不可也华林之置【粱华林殿前置铜仪孔廷所造】观象之置【后魏晁崇修浑仪以观星】常号最宻凝晖之置【唐太宗置铜仪于凝晖阁】武成之置【唐明皇诏一行置于武成殿】常号最宻伪刘曜史官孔挺常为防镮横规单规以铜为之其法见用于时也梁帝为横规为南轴单规为北轴以木为之其法见用于时也唐太宗为六合仪三辰仪四游仪以铜为之未几易之以鐡其法见用于时也噫浑天之行于世也乆矣然设之崇防以候天象者浑仪也转之宻室以与天行相符者浑象也仪以验之天象以验之仪二者不同而为用则一盖不可不参稽而互考也我朝盖两用之矣夫水运浑仪则古之刻漏仪也在太宗则以太平浑仪名在哲宗则以元祐仪象名其布星辰犹浑象也其窥天象犹浑仪也【长编元祐四年详定水运浑仪所奏赵齐良状宋以火徳王所造浑仪其名水运乞更水名以避刑克按张衡谓之刻漏仪一有谓之水运俯视圗张思顺所造太宗赐名太平浑仪名称并各不同今新制备二器而通三用乞特赐名诏以元祐浑天仪象为名许将言乞被有制水运浑仪本様进呈差官试验如天不差则造铜器今校验已得参合诏以铜造仍名元祐浑天仪象言其后本所又言前所得浑天仪者其外形如丸其内则有玑有衡外形如丸可徧而星辰大率若木所造浑象之制内有璇衡可仰窥天象大率若木所造浑仪之制若浑天仪则兼二器有之同为一器既言浑天则其为象可知然于浑象中设玑衡使人内窥天象以占测为主故可总谓之浑天仪其实兼仪象而有之也今所建浑仪浑象别为二器而浑仪占测天度之真数又以浑象置之宻室自为天运与仪参合若并为一器即象为仪以同工天度则浑天仪象两得之矣此亦本朝备具典礼之一法也乞更重作浑天仪从之】其视璇玑齐七政之意无愧矣呜呼志天文不知玑衡欧阳公深以为疑【欧阳修唐史天文志周礼测景求中分星辨国而独无玑衡岂其不用于三代耶不然二物莫知其为何器也】赋玑衡不知仪象沈存中所以深叹欤【笔谈天文类】虽然有平子之推算则浑天之说行于汉无一行之歴法则唐之鐡仪特为观美之具尔是必有张思训文明殿之制而后可知日月之行度【长编太平兴国四年新浑仪成张思训所创也置文明殿东南之钟鼔楼旧制日月行度皆人所运新创成于自然尤为精妙】有沈括能发三司之欺而可知云物之祺祥【笔谈国朝置天文院于禁中设刻漏观天防铜浑仪皆如司天监与司天监互相检察每夜天文院其有无观见云物祺祥及常夜星次须合于皇城门未发到禁中门发后司天占状方到以两司奏状对勘以防虚伪近嵗皆是隂相计防符同写奏其日月五星行次皆只据正歴所算躔度誊奏不曽占有司毕备其安否而已熈宁中予领太史常按发其欺免官者六人未几其复如初】有苏子容激水转轮之智而后知星辰之躔次【苏颂行状元祐中建请别置浑仪因命公提举公既邃于律歴以韩公兼晓算术奏用之且授以占法为防三层上设浑仪中设浑象下设司辰激水转轮不假人力时至刻漏则司辰出告星辰躔度测验不差前此未有也】之二三君子亦何愧于重黎羲和之职云
　　古今源流至论前集卷五
　　钦定四库全书
　　古今源流至论前集卷六　　宋　林駉　撰
　　阶官沿革图
　　本朝官阶【上系元丰制下系宋初制其政和大观增改者别注在下又以祖宗旧官迁转之法叅附于后】
　　开府仪同三司【使相】
　　祖宗以节度使中书令节度使侍中节度使平章事待勲贤故老乆次宰相罢职随其旧职如节度使出判大藩及召入未还相位而拜枢宻者则加枢宻使以易节度故通谓之使相【正误曰曹彬初以节度使为枢宻使不罢旄钺乃开寳九年二月事其年十月太宗即位二十七日加彬同平章事仍充枢宻使即罢旄钺此言以枢宻事易节度即通谓使相葢误若谓枢宻使加同平章事亦通谓之使相则可又不系召自大藩未还相位而为枢宻使】虽使中书叙位亦在同中书门下平章事之下迨改官制一用开府仪同三司换之时祖宗意以文潞公彦博任使相侍中曹郡王佾任使相中书令皆换开府为减防数于是拜潞公太尉自司徒进位也佾进封济阳郡王
　　特进【左右仆射】
　　左右仆射为宰相官枢宻参政止于六尚书若宰相官系吏部尚书即迁左仆射系兵部尚书即迁右仆射乃用特进换之时王安石独改特进至政和后薛昻观文学士任特进白时中以门下侍郎特进皆失旧制继诏并改金紫光禄大夫今后非宰相不除
　　右二等为宰执
　　金紫光禄大夫【吏部尚书】
　　元丰独换吏部尚书者葢故事宰相初美罢不拘见六部侍郎或左右丞五尚书皆超进吏部尚书故以金紫易之若宰相官吏部尚书者多拜使相出镇若平迁即加左仆射
　　银青光禄大夫【户部　礼部　兵部刑部　工部　五尚书】
　　时宰相王珪任礼部侍郎平章事神宗以珪久不进官因改官制换寄禄乃迁银青光禄大夫○光禄大夫【元祐银青光禄大夫分左右大观以左银青光禄大夫为银青光禄大夫右银青光禄大夫为光禄大夫】
　　光禄大夫【左右丞】
　　○宣奉大夫　正奉大夫【元祐有左光禄大夫右光禄大夫大观改左光禄大夫为宣奉大夫右光禄大夫为正奉大夫今所谓光禄大夫乃右银青光禄大夫也】
　　正议大夫【吏部　户部　兵部　刑部工部　礼部　六侍郎】
　　以正议大夫换六侍郎并作一等时论以宰执贪进官作此葢故事丞郎作四转今乃改作两转耳○通奉大夫【元祐正议大夫分左右大观以左正议大夫为正议大夫右正议大夫为通奉大夫】
　　通议大夫【给事中　中书舎人】
　　太中大夫【左右谏议大夫】
　　神宗以寄禄官等级减少遂以太中大夫为宰相官故蔡确时任右谏议大夫参知政事先换太中大夫及拜相则依前太中大夫守尚书右仆射兼中书侍郎遂为定制
　　右宰执所转官自通议以上无磨勘法自金紫光禄至太中为侍从【以上加爵】
　　元丰中自太中大夫至金紫止六阶昔之尚书今为一官昔之六部侍郎今为一官是十官并为两官矣左右丞左右諌议亦并四官为两官其后增置通奉正奉宣奉大夫三阶自太中以上惟宰执侍从得迁
　　中大夫【秘书监　殿中监】
　　元丰三年偶阙任殿中监者故只着秘书监
　　神宗以太中大夫为宰相官故初除执政只授中大夫时翰林学士蒲宗孟王安礼为左右丞二公寄禄官皆未至大夫只除中大夫守之
　　○中奉大夫【元祐中散大夫分左右大观以左中散为中奉大夫右中散为中散大夫】
　　中散大夫【光禄卿　少府监】
　　故事有出身人自太常少卿转光禄卿无出身人自卫尉少卿转将作监次转卫尉卿自卫尉卿迁殿中监无出身人减一转为优
　　朝议大夫【太常　光禄　卫尉　司农四少卿　　　左右司郎中】
　　○奉直大夫【元祐朝议大夫分左右大观以左朝议大夫为朝议大夫以右朝议大夫为奉直大夫】
　　奉直　朝议　中散　中奉　中大夫　五等为卿监【以上加食邑】少卿监等级最多一换之则清浊莫分旧制应两制侍从官至左右司郎中当迁者左司转左諌议右司转右谏议其太常少卿若自吏部兵部司封郎中转到者遇特防转行亦迁右諌议大夫以别歴任清要则是朝议转太中也崇宁已前从官自朝议直转中大夫乃用元丰故事以中大夫为执政官可比旧制太中大夫自增中奉大夫遂细转乃由当时执政不知典故尔至庶僚职方郎中转光禄少卿驾部郎中转司农少卿次转卫尉少卿皆为朝议其太常少卿年劳叙迁及光禄少卿皆转光禄卿若卫尉少卿只转少府监或将作监次迁卫尉卿则是有出身者三迁至秘书监无出身者五迁至殿中监皆中大夫也今增置奉直中奉而有出身人不迁中奉奉直犹旧制也
　　朝请大夫【吏部　兵部　司封　职方　司勲考功　驾部　库部郎中谓之前行郎中】昔之吏兵司封三曹若翰林学士任即迁中书舎人自舎人迁礼部侍郎视他官迁五等葢祖宗优词臣如此侍从官任即迁左右司郎中次迁左右谏议馆职以上任即迁太常少卿再迁光禄卿若任太常少卿除侍从官径迁谏议大夫两制到此不转卿监超转谏议止朝议有阙方补朝议以七十贠为额
　　朝散大夫【户部　刑部　度支　都官　金部　仓部司门　比部郎中　　谓之中行郎中】朝奉大夫【礼部　工部　主客　膳部屯田　水部郎中　　谓之后行郎中】昔之吏户礼三曹惟除郎中不除贠外葢侍从方迁此官仍隔一资超转
　　朝奉　朝散　朝请　三大夫为正郎
　　故事右名曹【兵刑工三部】及司封司勲度支金部祠部主客虽转正郎亦不呼郎中只称其曹名以辨其常调也自改大夫更无别异自古大夫犹今之执政侍从也书所谓日宣三徳者是焉曲礼曰四郊多垒卿大夫之辱也由此观之岂宜换授庶僚耶在汉晋间只有光禄太中中散大夫为侍从官当论思献纳之任至隋唐增名作阶已非所宜今乃易少卿监郎中是转名器也
　　朝请郎【兵部　司封　驾部　司勲　职方库部贠外郎　谓之前行贠外郎】
　　朝散郎【起居舎人　　侍御史　　　刑部　都官度支　金部　司门比部贠外　　　谓之后行贠外郎】
　　右三等为贠郎侍御史不与中行贠外郎等殿中侍御史不与后行贠外郎等故自监察御史迁殿中侍御史殿中迁侍御史此以特防迁　此三等阶未免混淆祖宗爱惜名器不以假人凡士之有徳有才者有政事文学者随其所长用之命其官以别之故状元登第者初命官以将作监丞两迁左司諌次转起居舎人兵部贠外郎多官未及此以擢知制诰若左右司谏待制以上职迁吏部贠外郎起居舎人待制以上职迁礼部郎中次转吏部郎中次转右谏议大夫若三人及第及制科歴一任回即除馆职并任官职人官自太常博士遂迁祠部度支司封贠外郎若因任转运副使以上即自祠部转刑部度支迁兵部贠外郎司封转工部郎中凡进士出身人自太常博士遂迁屯田都官职方贠外郎若任省府推判官提防刑狱或馆职即迁祠部度支司封贠外郎若官已系屯田即迁度支都官即迁司封贠外郎职方即转祠部郎中凡待世赏自国子博士转虞部比部驾部贠外郎若曾任省府推判官提刑狱以上即转主客金部司勲贠外郎若官已系虞部即迁金部比部即迁司勲驾部即迁主客郎中凡杂流出身自国子博士转水部司门库部贠外郎若擢省府推判官提防刑狱即自水部迁仓部司门迁考功库部迁膳部郎中此等迁改絶稀但多因避家讳第降一等改至此曹若任两制侍从转官即自后行贠外郎便迁吏部次迁戸部郎中次迁左司郎中其中行贠外郎合转礼部郎中次迁吏部郎中其前行贠外郎同后行再迁之格
　　右六部分二十四司吏户礼三部【任侍从官方除此】及司封度支祠部为左名曹【任馆职人方迁此】兵刑工三部【馆职任转运副使以上方迁此】及职方都官屯田为右名曹【有出身人方迁此】司勲金部主客【防补擢用者方迁此】及考功仓库膳部为左曹【杂流擢省府推判官提防刑狱者方迁此】驾部比部虞部【防补方迁此】及库部司门水部为右曹【杂流迁此】叙迁品秩尤严今以二十四司并为三阶宜失之太简也
　　承议郎【旧左右正言　监察御史太常博士　　国子博士】
　　奉议郎【太常丞　　　殿中丞秘书丞　　　著作郎】
　　通直郎【太子中允　　左右賛善大夫中舍　　　　洗马】
　　旧制初除知制诰及待制而官未至贠外郎者即除右正言惟状元未擢外制当叙迁者即自著作郎亦转右正言熈寜三年许将以磨勘当迁宰相王安石方欲抑三人进取遂特与太常博士初下笔方成大字堂官以手约笔具陈祖宗旧制当迁右正言安石乃改大字就作右字因知前軰堂吏犹能执祖宗之法若有出身人皆迁太常博士余人皆转国子博士易阶官后清浊无别矣
　　昔之正言监察御史著作郎皆特防迁不与太常博士国子博士及三丞等
　　旧制前名自太子中允迁太常丞著作佐郎迁秘书丞大理丞迁殿中丞状元初命将作监丞首迁著作郎凡无出身者自太子賛善中舎洗马皆迁殿中丞【以上两等皆号大朝官】
　　旧制凡初擢用京官选人为经筵官及台谏皆除太子中允若擢转运判官则前名除中允无出身人除賛善中舎其叙迁官则还其嵗月以表其借朝臣而奉使也若无出身人自大理寺丞叙迁中舎宰执奏补者转賛善杂科转洗马葢有以别之自改官后初拜待制以上而官未陞朝官并改通直郎仍效旧制除正官尔【以上太子官属号小朝官】
　　右三等阶官及以上外郎郎中加勲自武卫至上柱国
　　宣徳郎【著作佐郎　大理寺丞　今为宣敎郎】
　　凡前名自光禄寺丞转官选人改官皆迁佐郎大理评事转大理寺丞余人光禄卫尉寺丞转官选人改官皆迁大理寺丞
　　宣义郎【光禄寺丞　卫尉寺丞　将作监丞】
　　凡前名自太祝奉礼转官选人改次等官皆迁光禄寺丞余人大理评事自太祝转者迁光禄寺丞奉礼转及选人改等官皆迁卫尉寺丞
　　承事郎【大理评事】
　　凡前名校书郎正字监主簿皆转评事昔第一甲三人登科命官如之熈寕末状元方除评事余人太祝奉礼迁官皆转大理评事宰相任子亦如之【正误曰状元授大理评事自嘉祐四年刘煇始前此状元并授监丞第二三人授大理评事熈宁三年叶祖洽授大理评事上官均陆佃授两使职官张中程尧佐为初等职】
　　承奉郎【太常寺太祝　奉礼郎】
　　凡执政官任子授太祝其用宰执恩泽转官皆迁太祝其用从官恩泽转者迁奉礼
　　承务郎【秘书省　校书郎　正字亦将作监簿】
　　凡任子前宰执授校书郎诸曹侍郎枢宻直学士以上授正字谏议大夫待制以上授将作监簿旧制校书正字有俸同太祝奉礼郎格至改阶官一例无俸祖宗故事进士第一人初命官以将作监丞迁著作郎迁左右正言迁右司諌迁起居舎人自将作监丞至起居舎人五官惟进士第一人乃特防得迁自起居舎人即迁兵部外郎次迁工部郎中若以起居舎人知制诰即迁礼部郎中【超迁一官】自是以上率超一官以迁祖宗于进士第一人所以优待如此右五等阶号京官自京官而上四年一转无出身人逐资有出身人超资至奉议并逐资至朝议大夫有止法内奉直中防大夫有出身人不转祖宗朝官制其甄别流品至严一官凡数等宰执侍从之迁为一等卿列馆职之迁为一等出身为一等防补为一等杂流为一等
　　崇寜七阶
　　承直郎【三京府判官　留守判官　节度判官观察判官】
  </div>
  <div class="pagination">
   <a href="古今源流至论.html">
    上一页
   </a>
   <a href="古今源流至论.html">
    1
   </a>
   <span class="current-page">
    2
   </span>
   <a href="古今源流至论_page3.html">
    3
   </a>
   <a href="古今源流至论_page4.html">
    4
   </a>
   <a href="古今源流至论_page5.html">
    5
   </a>
   <a href="古今源流至论_page6.html">
    6
   </a>
   <a href="古今源流至论_page7.html">
    7
   </a>
   <span>
    ...
   </span>
   <a href="古今源流至论_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
