<!DOCTYPE html>
<html>
<head>
    <meta charset="UTF-8">
    <title>记纂渊海 - 第 108 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 108 页/共 130 页</h1>
    <div class="content">　　翼断大板画虎文钩聨觧合贼马忽见奔骇遂大败【唐书】传记形人而我无形此乃竒正之极【七书】能因敌变化以取胜谓之神五行无常胜四时无常位日有长短月有死生【同上】
　　帅先
　　经元戎十乗以先启行【诗】
　　史頴考叔取郑伯之旗蝥弧以先登子都自下射之颠瑕叔盈又以蝥弧登周麾而呼曰君登矣郑师毕登金鼓以声气也军志曰先人有夺人之心　齐侯赏犂弥辞曰有先登者臣从之晢帻而衣貍制公使视东郭书曰乃夫子也【左】祭彤爲辽东太守彤有勇力敌每犯塞常爲士卒先锋数破走之【汉光武纪】邓艾伐蜀山髙谷深至艰险艾以氊自裹推转而下将士皆攀木縁崖鱼贯而进先登至江油【魏志本传】髙丽率兵二十五万来拒战薛仁贵自恃骁勇欲立竒功乃异其服色着白衣腰鞬两弓大呼先入所向无前贼尽披靡太宗遥望见之问先锋白衣者爲谁引见赐马绢【旧唐书本传】张巡每战将士或退散巡立于战所谓将士曰我不离此汝爲我进决之士莫敢不进死战【通鉴唐肃宗纪】李晟每与贼战锦衣绣防指顾陈前【唐书本传】马璘单骑先士卒奋击俘斩千计【唐代宗纪】李愬至蔡州城下李佑李忠义镢其城爲坎以先登壮士从之【唐宪宗纪】
　　集振臂一呼争爲先登【李少卿】突刃摧锋爲士卒先【曹子建】首启戎行【九锡文】将秉先登羽【出从军诗】决命争首陷阵摧凶【陈子昻集】张军心以吞敌奋士力而指纵【白傅集】裂赏而千里来应左袒而一呼皆至【出栁文】
　　公亷
　　史吴起善用兵廉平尽能得士心【史记】李广爲人廉得赏赐辄分其麾下饮食与士共之【通鉴汉武纪】魏尚爲云中守军市租尽以飨士卒【史冯唐传】诸葛亮军无私【蜀志】世祖问诸将所得物唯李忠无所备世祖赐所乗骊马及绣被【后汉】邓艾爲大将二十余年素俭不治私妻子不免饥寒【蜀志】羊祜入吴境刈谷爲粮送绢酬之【晋书】后周于谨伐梁收其府库珍寳得宋浑天仪梁日晷铜表魏相风乌铜蟠螭蚨大玉径四尺围七尺及诸舆辇法物以献君无私焉【北史本传】李勣得金帛尽散之士卒一毫之费必用于戈矛【白傅集】
　　与士卒一体【附得士卒心】
　　子视卒如婴儿故可与之赴深溪视卒如爱子故可与之俱死【孙子】
　　史楚子伐萧师人多寒王巡三军拊而勉之三军之士皆如挟纩昔阖庐在军熟食者分而后敢食其所尝者卒剰与焉【左】士卒次舎井灶饮食问疾寻药身自拊循之悉取将军之资粮享士卒身与士卒平分粮食【穰苴传】吴起爲将与士卒最下者同衣食卧不设席行不裹赢粮与士卒分劳苦卒有病疽者起爲吮之田单身操版锸与士卒分功妻妾编于行伍之间【史本传】孟舒守云中士争临城死敌如子爲父【西汉田叔传】李广卒咸乐爲之死士卒多乐从广饮食与士共之　广之将兵乏絶之处见水士卒不尽饮广不近水士卒不进食广不尝食寛缓不苛士以此爱乐爲用　仁爱士卒号令不烦师徒向之【李将军传】李陵得人之死力【西汉本传】盖寛饶爲卫司马躬抚士卒及交代卫士数千人愿自留一年报寛饶厚徳【汉本传】军士皆言愿属大树将军【汉冯异传】谢尚爲建武将军始到官郡府以布四十疋爲尚造乌布帐尚壊之以爲军士襦裤【晋书本传】北齐耶律光爲大将军卒中蛊亲尝其吐三军感之【三国典畧】李抱真曰朔方将士思子仪如子弟之思父兄【唐太宗纪】上谓郭子仪曰闻朔方将士思公如枯旱之望雨郭子仪如邠州仆固懐恩之众数万悉归之咸鼓舞涕泣喜其来而悲其晩也李晟善于抚御与士卒同甘苦人乐从之【唐徳宗纪】乌重死军士皆割股肉以祭重【唐书】
　　传记越王勾践伐吴客有献醇酒一器王使人注上流使士卒饮下流味不加喙而战自五也异日又献一囊粮者王使人以赐军士分而食之甘不逾嗌而战自十也【列女传】军不举火将亦不食【六韬】良将之飬士也不私于身故能使三军爲一心军井未达将不言渇军灶未炊将不言饥军幕未办将不言倦冬不服裘夏不操扇是谓礼也【三畧】爲将冬日不衣裘夏日不操扇天雨不张盖【吕氏春秋】
　　集愿得受号令以亿计【文选】
　　经伯也执殳爲王前驱【诗】
　　子甲胄生虮虱【淮南子】
　　史居戱下无所知名【韩信传】李广以良家子从军【本传】尺籍伍符【冯唐传】鞮鍪【即兠鍪也】生虮虱介胄生虮虱弓弩不得弛【东汉朱浮传】一介鹰犬効力戎行【后汉】
　　集锋镝纵横【魏都赋】朝食不免胄夕息常负戈　名编壮士籍不得中顾私邉郡未和负羽从军【文选】旦闻羽檄飞夕见邉驿奔【刘义荣诗】从军古云乐谈笑清油幕　用进士从军【韩文】各抛笔砚夸旄钺莫遣文星让将星【刘賔客集】结髪从军【李文饶】
　　谙练
　　史自汉击匈奴广未尝不在其中李广曰广结髪与匈奴大小七十余战【本传】向宠晓畅军事【出师表】胡奋少练军士【晋起居注】斛律金行兵用匈奴法望尘知马歩多少嗅地知军度逺近【梁髙祖】宋璟练习邉事【唐武后纪】李晟曰吾生长西陲备谙敌情【唐徳宗纪】刘南金练习军旅【唐顺宗纪】
　　休兵
　　经归马于华山之阳放牛于桃林之野【书】载戢干戈载櫜弓矢【诗】马散之华山之阳而弗复乗牛散之桃林之野而弗复服倒载干戈包之以虎皮将帅之士使爲诸侯名之曰建櫜然后天下知武王之不复用兵也散军而郊射而贯革之射息也裨冕搢笏而虎贲之士脱劒也【记】
　　子铸劒防爲农器【家语】致思以扁定三革偃五兵【荀子】史止戈爲武【左】按甲休兵【西汉】戢弓矢而散马牛【光武纪】櫜弓卧鼔　偃武息戈投戈讲艺息马论道【樊凖传】戴白不见兵革武功立而干戈戢威械藏而俎豆布【马融传】集洗兵海岛刷马江洲振旅防防反斾悠悠按甲养威【辩亡下】戢戈以柙刃【赋】偃甲辞轩销金罢刃【诗序】虹旌摄麾以就卷【文选】休兵归马卷旗卧鼓【晋穆帝哀防文】寝黒山之柝包青海之戈【三杰诗序】安得壮士挽天河浄洗甲兵长不用青海无传箭天山早挂弓【杜诗】皇帝在宥天下铸五兵爲农器栖万方于夀域【独孤文】
　　本朝羌兵自此无传箭汉甲如今不解累【介甫】
　　凯旋
　　经执讯获丑薄言旋归　王师大献则令奏凯乐若师有功则左执律右秉钺以先凯乐献【周礼】
　　史晋文公败楚于城濮振旅凯以入于晋献俘授馘饮至大赏【左】
　　叙谢
　　集折冲分阃媿非式遏之才荣耀自天猥辱专征之赐【刘叔文】触刃突锋未爲效节膏原润草岂足酬恩【柳文】
　　死事
　　经邦飨孤子【孤子者死于王事者之子也】以其财养死政之后与其孤【周礼】
　　史齐侯伐晋夷仪敝无存先登求自门出死于霤下齐侯谓夷仪人曰得敝无存者以五家免乃得其尸公三襚之与之犀轩与直盖而先归之坐引者以师哭之亲推之三【左】公爲与其嬖僮汪锜乗皆死皆殡孔子曰能执干戈以卫社稷可无殇也【左】齐师将兴陈成子属孤子三日朝【注属防死事者之子使朝三日以其先人殉事死节勲名甚重故以此礼之也】设乗车两马系五邑焉召顔涿聚之子晋曰隰之役而父死焉今君命女以是邑也服车而朝无废前劳【左】取从军死者之子养羽林官教以五兵号曰羽林孤儿少壮令从军【前汉宣纪】
　　哀挽
　　集身与烟消名与风兴【文选】无由覩雄畧大树日萧萧【杜诗】落梅笛怨细柳营空犹余战马永挂长弓【刘长卿】前军落大星【白乐天】
　　本朝将星飞坠汉番惊森森气与泰山在奄奄魂随陇水倾塞路箫笳悲部曲海天风雨湿铭旌堪嗟未勒燕然石遽失连云万里城屡试干将羌破胆忽摧梁木士沾巾【参寥子诗】












　　记纂渊海卷八十
<子部,类书类,记纂渊海>
　　钦定四库全书
　　记纂渊海卷八十一　　　宋　潘自牧　撰阃仪部
　　总论妇人
　　经妇人贞吉从一而终也【易恒卦】无攸遂在中馈贞吉【易家人卦妇人之正义无所必遂职乎中馈而已】妇无所専于家事有非非妇人也有善亦非妇人也妇人之事惟议酒食尔无遗父母之忧【斯干注】妇无公事休其蚕织【出瞻仰】妇人无预外政蚕织为事【诗注】女子适人者为父何以期也妇人不贰斩也妇人不贰斩者不贰天也【仪礼防服篇】女子不言外【记内则】妇人不葛带【记檀弓上】妇顺备而后内和理内和理而后家可长久也【记昏义】妇人不越疆而吊人【檀弓下】妇人送迎不下堂妇人不立乗【曲礼上】妇人无爵从夫之爵坐以夫之齿妇人从人者也幼从父兄嫁从夫夫死从子【记郊特牲】其
　　夫属乎父道者妻皆母道也其夫属乎子道者妻皆妇道也【记玉藻】妇人不居庐不寝苫丧父母既练而归【记防大记】子顺男子之教无専制之义而有三从之道教令不出于闺门事在供酒食而已无闺外之非义者也【家语】史妇人送迎不出门见兄弟不逾阈【左僖二十二年】富辰曰女徳无极妇怨无终【左僖二十四年注近之不知止足逺之则忿怨无巳】女待人妇义事也【左襄二十年】妇人不専行必有从也【谷梁传】孔子曰彼妇之口可以出走彼妇之谒可以死败【史记】虽有文母之徳必系于子【杜邺传】妇人不得与事【西汉谷永传】妇人性易悦耳　妇人内夫家而外父母家【并出通鉴汉武纪】女虽贵犹为其国隂【西汉杜邺传】
　　集施衿结褵防恭中馈【女史箴】
　　本朝古者妇人爵因其夫贵以其子虽有过人之才絶俗之行不表于世　妇人有徳行才智之能而不得见于事有言语文章之羙而不得闻于人而况仁而不夀贤而不禄者乎此诗人所以赋彤管史氏所以传列女也　择夫得温峤生子胜王济【并东坡集】
　　妇徳
　　经仲氏任只其心塞渊终温且恵淑慎其身【燕燕诗】任者以恩相亲信也【注】委委佗佗如山如河【君子偕老】山无不容河无不润【注】庄姜贤而不答【硕人】静女其娈贻我彤管彤管有炜【静女并诗】妇人尚専一徳无所兼连【礼秋官防】
　　史妇徳不必才明絶异也清闲贞静守节整齐行已有耻动静有法是谓妇徳【东汉列女传】地道柔静隂之常义【李柔传】婉静有礼【东汉明徳皇后纪】
　　传记东汉一代贤明妇人如秦嘉妻徐氏动合礼义言成规矩【史通】
　　集遵义方之明训宪女史之典戒【潘安仁寡妇赋】姽婳于幽静【宋玉神女赋】有淑谨之徳窈窕之贤珠玉翡翠职是其仪而瀚濯蘩苹不改其操故我君子琴瑟友之　姆师酒食之议女工纂组之繁莫不总制清洪宣懿则茂苹蘩之雅训协沼沚之芳猷古称敬姜诗云淑女论容比徳殆无以过禀柔成性蕴粹含章窈窕之秀婉娈之姿贞节峻于寒松韶仪丽于温玉　温慈恵和信肃脩睦行有法度动有礼经严恪以理家人瑟以和君子则已含光大矣若乃宗庙哀敬仁孝也娣姒祗和谦顺也蠲洁酒食妇仪也黼黻黄女工也洪此四徳而务六亲可以作范母仪昭宣壸则矣外以賛府君之徳内以光中馈之政　遗风素范蕙敷兰滋恵心光孚氛氲沼沚堂严壸训芬郁母仪中馈柔嘉娣姒有则【并陈子昂集】睎盼睐者若迟日之泛涟漪瞻词气者犹光风之转蘅蕙【张説之文】奕叶班姑史芬芳孟母邻【杜诗】常自砥砺未尝以啸歌废日动循礼法曽不以嚬笑为容【张燕公碑】实有全徳为九族宗师　一畆之宫言笑不闻于邻【崔氏铭并桞文】卑柔庄敬承二尊姑嫂娣姒和无痕【韩诗】婉约劳谦得六姻之和【权载之集墓志】其为妻道也贞顺之宜常服于身体疑忌之虑不萌于心术忿之色不兆于容貌同焉而合于礼婉焉而得其正【桞文】鹊巢之均一家人之悔厉笾豆敬齐之色琴瑟静好之仪夫人备有焉　得内姻外姻之和如恵风甘雨长养万物　致友睦以谐姒娣尽敬爱以安舅姑【权载之】昔漆室缇萦列女也及为妇则无闻伯宗梁鸿之妻哲妇也及为母则无闻文伯孟氏之亲贤母也为女为妇时亦无闻今夫人为女则孝友为元氏妇则丰洁家祀为母则亲执书诲二子皆以通经仕女羙如此妇徳又如此母仪又如此三者具羙可谓冠古今矣【白乐天集元夫人墓志】柔明治性温恵保身静脩言容动中规度承训师氏作嫔良人茂四徳而兰幽有馨洁百行而玉立无玷发为淑问着为芳猷姻族有辉闺闱是式静无违礼故组织有常训动必中节故环佩有常声【同上】礼容讵假于环佩工艺亦因于组织【王维集】珠玉满堂不忘于瀚濯歌钟成列载翫于图史【沈云卿文】螽斯不妬鳯凰和鸣【李太白文】言成大家之书行为众妇之法【王维集】防盥洁馈之勤寒燠匪懈和灰纫鍼之事顾指而具　殷祭大賔必躬苹藻之事夙兴夜寐能服瀚濯之衣【并出吕和叔集】
　　本朝静女不争宠幽姿知自嬉【欧公集】以孝力事其舅姑为贤妇以柔顺事其夫为贤妻以恭俭均一教育其子为贤母【欧文】少以女士不勤姆师　珩璜之节动必以礼苹藻之荐敬而有仪【东坡集】柔良靓専来嫔巨室　以顺为令妻以严为贤母【并出临川集】象服之盛配徳于山河彤管之严比洁于圭璧　静而守礼存江汉之风动必有仪俨山河之象【并出栾城集】自设帨至于属纩九族无间言【类要】
　　妇言
　　子许允之妇奇丑交礼竟不复入房许曰妇有四徳卿有防荅曰新妇所乏者容耳士有百行君有防许曰皆备妇曰君好色不好徳何谓皆备许有慙色遂相敬重【郭子】
　　史班媫妤曰死生有命富贵在天修正尚未福为邪欲以何望使鬼神有知不受不臣之诉如其无知诉之无益故不为也【西汉本传互见守正】妇言不必辩口利辞也择辞而説不道恶语时然后言不厌于人是谓妇言【后汉列女传】武帝尝与胡贵嫔摴蒱遂伤上指帝怒曰此固将种也贵嫔对曰北伐公孙西距诸葛非将种而何【胡贵嫔传】谢道韫为王凝之妻凝之弟献之尝与賔客谈议辞理将屈道韫遣婢白献之曰欲与小郎解围乃施青纱步幛自蔽论献之前义客不能屈也【世説新语】唐长孙皇后尝采自古妇人得失事为女则二十卷【唐书】刘道真于河侧自牵船见一老妪采梠刘调之曰何不调机利杼而采梠妪曰丈夫何不跨马挥鞭而牵船【裴启期语林】齐女徐吾者与其邻妇合烛夜绩吾贫而烛不属邻妇请无与夜绩吾曰妾以贫故起常先去常后扫地陈席以待来者坐常处下为贫故也今一室之中益一人烛不为益明去一人烛不为益闇何爱东壁余光莫之能应遂复与夜绩【列女传互见识见】
　　集范正亷问宣池访李白子孙获孙女二人一为陈云之室一乃刘劝之妻皆编戸氓也因召至郡庭相见与语衣服村落形容朴野而进退闲雅应对详谛且祖德如在儒风宛然问其所以则曰父伯禽以贞元八年不禄而卒有兄一人出游一十二年不知所在父存无官父殁无名有兄不相保为天下之穷人无桑以自蠺非不知机杼无田以自力非不知稼穑况妇人不任布裙粝食何所仰给俪于农夫救死而已乆不敢闻于县官惧辱祖考乡闾逼迫忍耻来告言讫泪下【李白集附录】
　　妇容
　　经巧笑之瑳佩玉之傩　有女同车顔如舜华将翺将翔佩玉琼琚彼美孟姜洵美且都　静女其姝静女其娈【出静女并诗】
　　史妇容不必顔色美丽也盥浣尘秽服饰鲜洁沐浴以侍身不垢辱是谓妇容【后汉列女传】王夫人神清散朗故有林下风气顾家妇清心玉映自是闺房之秀【晋书列女传互见标致门】
　　集铅华不御芳泽无加【选洛神赋】着粉则太白施朱则太赤【选好色赋】秀色掩今古荷花羞玉顔浣沙弄碧水自与清波闲【李太白】婉娩淑姿锵翔令容　家贫歳不易衣而天姿洁清修严常若簮珠玑衣纨縠寥然不易为尘垢杂【并出栁文】
　　妇功
　　经是刈是濩为絺为绤【葛覃】妇无公事休其蚕织【大雅瞻仰】执麻枲治丝茧织纴组紃学女事以供衣服观于祭祀纳酒浆笾豆葅醢【记内则】
　　史妇功不必工巧过人也専心纺绩不好戏笑洁齐酒食以奉賔客是谓妇功【后汉列女传】
　　传记呉王赵夫人能于指间织锦号机絶于方寸帛上綉五岳河海号针絶以神胶续发为防仍一发析为缕号丝絶【晋王子嘉拾遗记】顺宗时南海贡奇女卢眉娘能于一尺绢上綉法华经字如粟米又作飞仙盖以丝一缕为盖五重中有十洲三岛【唐苏鹗苏氏演义】
　　集羙人细意熨贴平裁缝灭尽针线迹【杜诗】缝为絶国衣【李白】
　　母道
　　经文伯之丧敬姜据其而不哭曰昔吾有斯子也吾将以为贤人也吾未尝以就公室今及其死也朋友诸臣未有出涕者而内人皆行哭失声斯子也必多旷于礼矣夫【记檀弓下】
　　子公父文伯卒其妻妾皆行哭失声敬姜戒之曰吾闻好外者士死之好内者女死之今吾子早夭吾恶其以好内闻也二三妇人之欲供先祀者请无瘠色无挥涕无拊膺无哀容无加服从礼而静是昭吾子也孔子闻之曰公父氏之妇智矣剖情析礼以明其子为令徳也【家语子贡问】
　　史芮伯万之母芮姜恶芮伯之多宠也故逐之出居于魏【左桓三年】公父文伯退朝朝其母其母方绩文伯曰以歜之家而主犹绩惧干季孙之怒也其以歜为不能事主乎其母叹曰鲁其亡乎使僮子备官而未之闻耶居吾语女诸侯朝修天子之业命昼考其国职夕省其典刑夜儆百官使无滔淫而后即安卿大夫朝考其职昼讲其庶政夕序其业夜庀其家而后即安士朝而受业昼而讲贯夕而习复夜而计过无憾而后即安自庶人以下明而动晦而休无日以怠【国语鲁语】赵括自少时学兵法言兵事以天下莫能当尝与其父奢言兵事奢不能难然不谓善母问奢其故奢曰兵死地也而括易言之使赵不将括则已若必将之破赵军者必括也及括将行其母上书言于王曰括不可使将王曰何以对曰始妾事其父时为将身所奉饭饮而进食者以十数所友者以百数大夫及宗室所赏赐者尽以予军吏士大夫受命之日不问家事今括一旦为将东向而朝军吏无敢仰视之者所赐金帛归蔵于家而日视便利田宅可买者买之王以为何如其父父子异心愿王勿遣【赵奢传】陈婴母谓婴曰自我为汝家妇未尝闻先古之有贵者今暴得大名不祥不如有所属事成犹得封侯事败易以亡非世所指名也【史记项籍传】张汤自杀昆弟诸子皆欲厚葬汤汤母曰为天子大臣被恶言而死何厚葬为载以牛车有棺而无椁上闻之曰非此母不生此子【张汤传】隽不疑毎行县録囚徒还其母輙问不疑有所平反活防何人即不疑多有所平反母喜笑为饮食或亡所出母怒为之不食【西汉本传】赵母指括以全其宗【前汉晁错传賛】翟方进辞其后母至京师受经母怜其幼随之长安织屦以给【西汉本传】项羽取王陵母置军中陵使至则东向坐陵母以招陵母私送使者泣曰为妾语陵善事汉王毋以老妾故持二心妾以死送使者遂伏剑而死【西汉王陵传】严延年为河南太守河南号曰屠伯其母从东海来到洛阳见报囚大惊止都亭不入府延年至谒母闭閤不见延年免冠顿首閤下良乆乃见之因数责延年幸得备郡守不闻仁爱敎化以全安愚民顾多刑杀人欲以立威我不意当老见壮子被刑戮行矣去汝东归扫除墓地耳遂去嵗余延年坐弃市东海贤其母【前汉】金日防母敎诲二子甚有法度上闻而嘉之病死诏圗画于甘泉宫【西汉】建寜二年大诛党人滂闻即自诣狱白母母曰汝今得与李杜齐名死亦何恨【东汉范滂传】郭丹后母为鬻衣装卖产业与从师长安【后汉】废髙贵乡公收王经经谢其母母顔色不变笑而应曰人谁不死正恐不得其所以此并命何恨之有【通鉴魏文帝纪】苏峻举兵卞壸死之二子眕盱见父殁相随赴贼同时遇害母裴氏抚二子尸哭曰父为忠臣女为孝子夫何恨乎【晋书本传】韦逞年小母宋氏昼则采樵夜则敎逞遂得成名　陶侃为浔阳县吏尝监鱼梁以鲊遗母湛氏封鲊及书责侃曰尔为吏以官物遗我非惟不能益吾乃以増吾忧矣范逵曰非此母不生此子　虞潭征苏峻潭母孙氏戒之曰吾闻忠臣出孝子之门汝当舍生取义勿以吾老为累也【并出列女传】陶侃早孤贫范逵尝过侃时仓卒无以待賔其母乃截发得只髻以易酒肴【晋书】何无忌夜于屏风里草檄文其母刘牢之姊也登橙宻窥之泣曰汝能如此吾复何恨问所与同谋者曰刘裕母尤喜因为言必败举事必成之理以劝之【通鉴晋安帝纪】髙颎初为仆射其母诫之曰汝富贵已极但有一斫头耳尔其谨之【隋书】张易之张昌宗居中用事栢彦范谋诛之彦范以事白其母曰忠孝不两全先国后家可也【唐中宗纪】李景让母郑氏家贫诸子皆幼母自敎之宅墙因雨渍陷得钱盈船奴婢喜走告母母徃焚香祝之曰吾闻无劳而获身之灾也天必以先君余庆矜其贫而赐之则愿诸他日学问有成乃其志也此不敢取遽命揜而筑之三子皆进士及第景让宦达发已斑白小有过不免笞棰【唐武宗纪】宣武节度使刘佐有威畧其母虽贵日织绢一疋谓佐曰汝本寒微天子富贵汝至此必以死报之故佐始终不失臣节【通鉴唐徳宗纪】仆固懐防既不为朝廷所用遂与河东都将李竭诚潜谋太原大将白玉杀其子玚懐防入告其母母曰吾语汝勿反国家待汝不薄今众心既变祸必及我将如之何懐恩不对再拜而出母提刀逐之曰吾为国家杀此贼取其心以谢三军懐恩疾走得免遂与麾下三百渡河北走【通鉴唐代宗纪】崔暐累补员外郎其母卢氏常戒之曰吾见姨兄屯田郎中辛驭云儿子从宦者有人来云贫乏不能存此是好消息若闻赀货充足衣马轻肥此恶消息吾尝重此言以为确论比见亲表中仕宦者将钱物上其父母父母但知喜悦竟不问此物从何而来必是俸禄余赀诚亦善事如其非理所得此与盗何别纵无大咎独不内媿于心陶母不受鱼鲊之馈盖为此也汝今坐食禄俸荣幸已多若其不能忠清何以戴天覆地孔子云虽日设三牲之养犹为不孝曰父母唯其疾之忧特宜脩身洁已勿累吾此意也【唐书本传】王珪与房杜善过其家珪母闚喜曰二客公辅才汝贵不疑【互见识见】萧俛母韦氏贤明治家严俛虽宰相侍左右如褐衣【唐书】
　　传记孟子既学而归孟母问学所至孟子自若也孟母以刀断其织曰子之废学若吾断织也　楚子反破秦军而归母闭门不纳使人数之曰越王勾践伐呉客有献醇酒一器王使人注上流使士卒饮下流味不加喙异日又有献一囊粮者王又使以赐军士分而食之甘不逾嗌今士卒分菽粒而食之子独朝夕刍豢何也【列女传】孟子妻独居踞孟子入戸视之白母曰妇无礼请去母曰非妇无礼乃汝无礼也礼不云乎将上堂声必扬将入戸视必下不掩人不备也今汝独燕私之处入戸不有声令人踞而视之是汝无礼非妇无礼也于是孟子自责不敢去妇　田子为相三年归休以金百镒奉其母母曰不义之物不及于馆为人臣不忠是为人子不孝子其去田子慙愧走出自归于王还金请退就狱【并出韩诗外传】孟母舍近墓孟子嬉戏为墓间之事孟母曰此非所以居子处也乃去舍市旁其子嬉戏为贾衒孟母又曰此非所以居子处也乃舎学宫之旁其子嬉戏乃设爼豆进退揖让孟母曰此真可以居子也遂居之及孟子长学六艺卒成大儒【列女传互入乡里】孟仁少从李肃学其母为作厚褥大被曰小儿无徳致客学者多贫故为广被庶可得与气类接也除监池司马捕鱼作鲊寄母母责之曰汝为鱼官而以鲊寄我非避嫌也【呉録】
　　集当秦之末豪杰共推陈婴而王之婴母止之曰自吾为子家妇而世贫贱卒富贵不祥婴从其言而陈氏以寜【班叔皮天命论】惟习孟氏强为母师【桞文】
　　本朝脩不幸生四嵗而太夫人守节自誓居贫自力以衣以食以长以敎俾至于成人太夫人告之曰汝父为吏亷而好施与喜賔客其俸禄虽薄常不使有余曰毋以是为我累故其亡也无一瓦之覆一垅之植以庇而为生吾何恃而能自守耶吾于汝父知其一二以有待于汝也自吾为汝家妇不及事吾姑然知汝父之能养也汝而幼吾不能知汝之必有立然知汝父之必将有后也【庐陵集泷冈阡表】书其子之贤而有立则见其母之义方【欧公作李氏墓铭】蓄徳在先以成家室发祥于后以遗子孙【临川集】苏公轼生十年太夫人亲授以书尝读东汉史至范滂传慨然太息公侍侧曰某若为滂夫人亦许之乎太夫人曰汝能为滂吾固不能为滂母耶【子由撰墓志铭】岂惟家室宜夀母实与朝廷生异人【坡诗】
　　妇道
　　经子不宜其妻父母曰是善事我　子妇无私货无私蓄无私器不敢私假不敢私与【注家事统于尊也】在舅姑之所不敢哕噫嚏咳欠伸跛倚睇视不敢唾洟　凡妇不命适私室不敢退【记内则】妇人不餙不敢见舅姑【记内则互见舅姑】妇事舅姑如事父母下气怡声问衣燠寒疾痛疴痒而敬抑搔之出入则或先或后而敬扶持之【记内则互见舅姑】妇将有事大小必请于舅姑【记内则】
　　史妇听而婉【左昭六年】鲍宣妻桓氏与宣共挽鹿车归乡里拜姑礼毕提瓮出汲脩行妇道乡邦称之子永为鲁郡太守子昱问少君曰太夫人寜复识挽鹿车否对曰先姑有言存不忘亡安不忘危吾焉敢忘乎　班昭作女诫曰頼母师之典训年十有四执箕箒于曹氏于今四十余载矣战战兢兢常惧黜辱以増父母之羞以益中外之累夙夜劬心勤不告劳　班昭年七十余卒上防遗令凡十六篇子妇丁氏又作大家讃焉【并出列女传】姜诗事母至孝妻顺奉尤笃母好饮江水妻常泝流而汲后值风不时得还母渇诗责而遣之妻乃寄止邻舍昼夜纺绩市珍羞使邻母以意自遗其姑如是者乆之姑怪问邻母邻母具对姑感惭呼还【东汉姜诗妻传互见人心易感】女人之徳严奉舅姑夙夜勤事妇之节也【唐书】
　　记卫瓘子宣尚繁昌公主黄门谗构于是遂离主与姑书称故新妇【晋诸公賛】古者子妇供事舅姑旦夕在侧与男女无异【北史顔氏家训互见舅姑】
　　奉祭
　　经克羞馈祀【书酒诰】采蘩夫人不失职也夫人可以奉祭祀则不失其职矣　采苹大夫妻能循法度也能循法度则可以承先祖共祭祀矣【诗注】于以奠之宗室牖下谁其尸之有齐季女【诗】
　　集涤濯静嘉礼义孔明【张平子东京赋】奉蒸尝以効顺供洒扫以弥载【潘安仁寡妇赋】春秋祠祭主贵罇奠荐清洁歆明魂【韩诗】
　　识见
　　经妇人能闵其君子犹勉之以正也【诗汝坟序】室家能闵其勤劳劝以义也【殷其靁序】穆伯之丧敬姜昼哭文伯之丧昼夜哭孔子曰知礼矣【记檀弓】
　　史晋公子重耳过齐桓公妻之公子安之从者谋于桑下蚕妾以告姜氏姜氏杀之而告公子曰子有四方之志其闻之者吾杀之矣乃与子犯谋醉而遣之【左僖二十三年】齐侯遇杞梁之妻于郊吊之辞曰犹有先人之敝庐在下妾不得与郊吊齐侯吊诸其室【襄二十三年互见吊慰】晋伯宗毎朝其妻必戒之曰盗憎主人民恶其上子好直言必及于难【左成十五年】晋公子圉为质于秦将逃归谓嬴氏曰与子归乎对曰子晋太子而辱于秦子之欲归不亦宜乎寡君使婢子侍巾栉以固子也从子而归弃君命也不敢从亦不敢言　晋赵姬以盾为才固请于公以为嫡子而使其三子下之以叔隗为内子而已下之【左僖二十四年】僖负覊之妻曰吾观晋公子之从者皆足以相国若以相夫子必反其国必得志于诸侯【左僖二十三年】嫠不恤纬而忧宗周之陨【左昭二十四年】齐晋战于鞌齐师败绩齐侯自徐闗入女子曰君免乎曰免矣鋭司徒免乎曰免矣曰茍君与吾父免矣可若何既而问之辟司徒之妻也与之石窌【左传互见封爵】晏子为齐相岀其御之妻从门而窥其夫其夫为相御意气扬扬甚自得也既归其妻请去曰晏子身不满七尺身相齐国名显诸侯今子长八尺乃为人仆御子之意自以为足是以求去【史记晏子传】襄王以大史氏为王后襄王卒子建立后事秦谨与诸侯信故四十余年不受兵始皇尝使使者遗后玉连环曰齐多知觧此环否后以示羣臣羣臣不知解后引椎椎破之谢秦使曰谨以觧矣　公甫文伯官于鲁病死妇为之自杀于房中者二八其母闻之不肯哭也相室曰焉有子死而不哭者乎母曰孔子贤人也逐于鲁是人不随今死而妇人为死者十六人若是者其于长者薄而于妇人厚故从母言之为贤母也从妇言之必不免为妬妇也故其言一也言者异则人心变矣【并出战国策】李夫人病笃武帝自临候之夫人被谢曰妾久病形貌毁壊不可以见帝夫人姊妹让之曰独不可一见上属托兄弟耶夫人曰不见帝者乃欲深托兄弟也以色事人者色衰则爱弛上所恋恋念我以平生容貌也今见我毁壊顔色非昔必且畏恶我尚肯复録其兄弟哉【西汉李夫人传】吕禄过其姑吕嬃嬃大怒曰若为将而弃军吕氏今无处矣乃悉出珠玉寳器散堂下曰毋为他人守也【通鉴汉髙后】上始为防行尝夜至柏谷投逆旅主人求浆主人曰无浆止有溺耳且疑上为奸盗聚少年欲攻之主人妪睹上状貌而异之止其翁曰客非常人也且有备不可图也翁不聼妪饮翁以酒醉而缚之少年皆散走妪乃杀鸡为食以谢客【通鉴汉武纪】秦王好淫声叶阳后为之不聼郑卫之乐楚庄王好田猎樊姬为之不食鸟兽肉【西汉张敞传】楚庄王好猎夫人樊姬数諌不止不食禽兽之肉二年王感之而勤于王事　齐桓公淫乐衞姬为之不聼郑卫之声【并岀列女传】昔陈婴之母以婴家世贫贱卒富贵不祥令婴勿王王陵之母知汉王必得天下伏剑而死固勉强陵婴母知废陵母知兴【通鉴光武纪】宣王晏起姜后脱簮齐桓好乐卫姬不音【王逸传】河南乐羊子寻师学一年归妻跪问其故羊子曰乆行懐思无他意也妻乃引刀趋机而言曰此织生自蚕茧成于机杼一丝而累以至于寸累寸不已遂成丈疋今若断斯织也则捐失前功稽废时月夫子积学若中道而归何异断斯织乎【列女传】楚昭王防游越姬从谓姬曰愿与子生死若此姬曰君王乐游要妾以死不敢闻命后王病太史请移于将相王曰将相于吾犹股肱也不聼姬曰大哉君王之徳妾请从王死矣昔日游乐是以不敢聼命今王复礼国人为君王死何况妾乎遂自杀【东汉】鲍宣妻装送甚盛宣谓妻曰少君生富骄习羙餙而吾贫贱不敢当礼乃悉归侍御服餙更着短布之裳【东观汉记】应超取赵昂子月为质昂谓妻异曰吾谋如是事必万全当奈月何异厉声应曰雪君父之大耻丧元不足为重况一子哉【通鉴汉献纪】梁鸿妻装餙入门七日而鸿不答乃跪牀下请罪鸿曰吾欲衣褐之人可与俱隠深山者今乃衣绮缟傅粉墨岂鸿所愿哉妻曰妾自有隠居之衣乃更为椎髻着布衣操作而前【本传】若欲慕鲍宣梁鸿之妻者妾亦请从少君孟光之事矣【东汉列女传】先是丹阳太守李衡数以事侵琅琊王其妻习氏諌之衡不听及琅琊王即位李衡忧惧谓妻曰吾欲犇魏何如妻曰不可琅琊王素好善慕名方欲自显于天下终不以私嫌杀君明矣可自囚诣狱表列前失明求受罪如此乃当逆见优饶非但值活而已衡从之呉主诏曰丹阳太守李衡以徃事之嫌自拘司狱其遣衡还郡【通鉴魏元帝】桓范妻曰君前欲斩徐州刺史邹岐众人谓君难为作下今复羞为吕屈复难为作上【魏志曹爽传】初晋髙祖司马懿辞仕以风痹不能起居曝书遇雨髙祖起收书家唯一婢见之张后惧言语泄漏乃手杀之而自执爨焉【晋书】桓妻刘氏有智鉴谓曰刘裕龙行虎歩视瞻不凡恐终不为人下不如早除之【通鉴晋安帝纪】山公与阮契若金兰山公妻韩氏觉二人异于常窥之他日二人来妻窃窥之公曰二人何如妻曰君殊不如正当以识度相及耳　王右军妻郄氏夫人谓二弟愔昙曰王家见二谢安万倾筐倒屣见汝軰来平平耳【世説　互入鉴别】符承祖方用事亲姻争趋附以求利其从母杨氏为姚氏妇独否尝谓承祖之母曰姊虽有一时之荣不若妹有无忧之乐姊与之衣服多不受【齐太祖】皇子诩母胡充华初选入掖庭同列以故事祝之曰愿生诸王公主勿生太子充华曰妾之志异于诸人奈何畏一身之死而使国家无嗣乎及有娠同列劝去之充华不可私誓曰若幸而生男次第当长男生身死所不憾也【梁髙祖】窦毅之女闻隋受禅自投堂下抚膺太息曰恨我不为男子救舅氏之患毅及襄王公主掩其口曰汝勿妄言灭吾族毅由是竒之及长以适唐公李渊【通鉴陈纪】长孙皇后素好读书常与上从容商畧古事因而献替裨益多上或以非罪谴怒宫人后亦阳怒请自推鞠因命囚系俟上怒息徐为申理由是宫壸之中刑无枉滥上得疾累年不愈后侍奉昼夜不离侧常系毒药于衣曰若有不讳义不独生后素有疾太子言于后曰医药备尽而疾不瘳请奏赦罪人及度人入道庶获冥福后曰死生有命非智力所移若为善者有福则吾不为恶若其不然妄求何益及疾笃与上诀曰妾于陛下不豫之日誓以死从乗舆不能当吕后之地耳己卯崩于立政殿　长孙后尝采自古妇人得失事为女则三十卷魏徴薨命百官九品以上皆赴丧给羽葆皷吹陪葬
　　昭陵其妻裴氏曰徴平生俭素今葬以一品羽仪非亡者之志悉辞不受布车载柩而葬　萧瑀子锐嗣尚上女襄城公主上欲为之营第公主固辞曰妇事舅姑当朝夕侍侧若居别第所阙多矣【唐书】上营月华宫务令俭约惟所居殿覆以瓦余皆茅茨充容长城徐恵妃以上东征髙丽西讨兹翠微玉华营缮相继又服玩颇华靡上防谏其畧曰以有尽之农功填无穷之巨浪图未获之他众防已成之我军昔秦王并吞六国反速危亡之基晋武奄有三方翻成覆败之业岂非矜功恃大弃徳轻邦圗利忘危肆情纵欲之所致乎是知地广非常安之之术人劳乃易乱之源也虽复茅茨示约犹甚木石之疲和顔取人不无烦扰之珍玩技巧乃丧国之斧斤珠玉锦綉实迷心之酖毒作法于俭犹恐其奢作法于奢何以制后【唐太宗纪】上林令侯敏素谄事来俊臣其妻董氏戒之曰俊臣国贼指日将败君宜逺之敏从之俊臣怒岀为武龙令敏欲不徃妻曰速去勿留俊臣败其党皆流岭南敏独得免【通鉴唐武后纪】上疾宦官欲请郭太后临朝称制太后曰昔武后称制几倾社稷我家世守忠义非武后之比也自古岂有女子为天下主能致唐虞之理【通鉴唐敬宗纪】太宗尝与后论及赏罸之事后曰牝鸡之晨惟家之索妾妇人岂敢与闻政事太宗固与之言竟不荅【续世説后长孙氏互见礼法】朱温少孤与兄昱存随母王氏依萧县刘崇家崇数笞辱之母独怜之戒家人曰朱三非常人汝曹善遇之【通鉴唐僖宗纪】周行逢妻勋国夫人邓氏曰税官物也公为节度使不先输税何以率下且独不记为里正代人输税以免楚挞时乎　蜀李太后以典兵非其人谓蜀主曰今王昭逺岀于厮养伊审防韩保真赵崇韬皆膏梁乳臭子素不习兵徒以旧恩寘于人上一旦疆塲有事安能御大敌乎以吾观之惟髙彦俦太原旧人终不负汝其余无足任者【通鉴周世宗纪】王珪与房杜善过其家珪母闚喜曰二客公辅才汝贵不疑【唐书王珪传互见母道】
　　传记老莱子隠于山楚王亲至其门其妻问荅曰楚王妻曰可食以酒肉者可加以鞭棰可受以官禄者可随以鈇钺先生受人官禄为人所制妾不能为人所制者妻乃去【髙士传】鲁漆室邑之女过时未适人当穆公时君老太子幼女倚柱而啸邻妇曰何啸之悲子欲嫁耶女曰吾岂为不嫁而悲哉吾忧鲁君老而太子幼也【列女传】樊嫕进言合徳羙貌帝召入宫合徳新沐膏九回沉水香为卷发号新兴髻为薄眉号逺山黛施小朱号慵束妆左右啧啧称赏宣帝时披香愽士淖方成白发敎授宫中号淖夫人在帝后唾曰此祸水也灭火必矣【赵后外传】陈子定字子仲楚王遣使持金百镒聘以为相仲曰仆有箕箒之妻请入计之乃谓妻曰今日为相明日结驷连骑食方于前妻曰今日为相乐在中矣结驷万骑所安不过容膝食方于前所甘不过一肉今以容膝之安一肉之味而懐楚国之忧乱世多害恐先生不保命也子仲夫妻逃去为人灌园【皇甫谧髙士传】陶大夫之治陶三年名誉不兴家富三倍妻怒曰子能薄而官大是谓害无功而家昌是谓积殃昔楚令尹治国家贫而国富君敬之民戴之故福禄终于子孙名垂后世今子贪富务大不顾后害请去【列女传】周玘字孟玉弟子杀人被罪玘诣府与弟子俱进于狱弟妇不哭其子但哭孟玉由此为髙【风俗通】齐闵王之后项有大瘤号曰宿瘤初闵王岀游百姓尽观宿瘤采桑如故王怪问对曰妾受父母敎采桑不受敎观大王王命后乗载之女曰父母在内使妾不受敎而随王是奔女也王大慙使使者奉礼加金百镒徃聘赠之父母惊欲洗浴加衣裳女曰如是见王变容更服不见识也于是如故随使者至闵王以为后【列女传互见坚贞】樊姬感庄不食鲜禽卫女矫桓耳忌和音志厉义髙而主易心熊攀槛冯媛趋进夫岂无畏知死不吝班女有辞割欢同辇夫岂无懐防防虑逺【张华女史箴】
　　集范正亷问宣池访李白子孙获孙女二人一为陈云之室一乃刘劝之妻皆编戸甿也因召至郡告二女皆改适于士族皆曰夫妻之道命也亦分也在穷既失身于下里仗威力乃求援于他门生纵偷安死何面目见大父于地下欲败其类所不忍闻【李太白集】夫以匹妇之明犹能推事理之致探祸福之机婴母知废陵母知兴【王命论】
　　才畧
　　史聂政姊荣曰妾奈何畏殁身之诛终灭贤弟之名乃大惊韩市人大呼天者三而死政之旁晋楚齐卫闻之皆曰其姊烈女也【史聂政传荣一作嫈】伍子胥奔呉至溧阳女子击漂水上子胥过而乞餐女子饭壶浆而食之子胥去女子自投瀬水【呉越春秋】元帝幸虎圏后宫皆坐熊佚岀圏扳槛左右皆惊走冯媫妤直前当熊而立上问何故前对曰妾闻猛兽得人而止妾恐熊至御前故以身当之【汉书】丹阳大都督妫览杀太守孙翊欲逼取翊妻徐氏绐曰乞须晦日设祭除服然后聼命览许之徐氏潜使所亲语翊亲近旧将孙髙傅婴等与共图览到晦日设祭徐氏哭泣尽哀毕乃除服薫香沐浴言笑懽悦大小凄怆怪其如此览宻觇无复疑意徐氏呼髙婴置戸内使人召览入徐氏岀戸拜览适得一拜徐大呼二君可起髙婴俱岀共杀览【通鉴汉献纪】孙权以妹妻先主妹才防刚猛有诸兄之风侍婢百余人皆亲执刀侍立先主每入中心常凛凛【蜀志】赵娥父为李夀所杀娥乃帷车袖剑白日刺夀于都亭圮诣县顔色不变曰父讐已杀请受戮县尹纵之娥不肯遂强载还家防赦得免【魏志】刘氏有胆畧石勒与之参决军事佐勒建功业有吕后之风而不妬忌更过之　孙恩陷防稽王凝之岀走恩执而杀之并其诸子凝之妻谢道韫奕之女也闻寇至举措自若命婢肩舆抽刀立门手杀数人乃被执【通鉴晋武纪】朱序镇襄阳苻坚遣将围序母韩氏自登城行谓西北角当先受遂领百余婢并城中女子于其角斜筑城二十余丈贼攻西北角果溃众便守新筑城贼遂引退人谓此城为夫人城【晋成纪】周浚尝岀猎遇雨止李氏家防其兄弟不在李氏闻浚至与一婢于内宰猪羊具数十人之馔甚精办而不闻人声浚因求为妾生子顗【晋书列女传】前凉张天锡疾羙人阎姫薛姫皆自杀天锡诲之曰我死之后更为人妻皆曰尊若不讳请效死于前洒扫于地下无它志【十六国春秋】陈髙凉太守冯寳妻洗氏懐集部落数州晏然至隋王仲宣反岭南髙梁洗夫人救广州获全册洗氏为谯国夫人开幕府于岭南置官属便宜行事【通鉴梁纪互入封爵】崔寜与杨子琳战数不利崔寜妾任氏岀家财数十万募兵得数千人帅以击子琳破之子琳走【通鉴唐代宗】嘿啜攻飞县古元应妻能固守诏封循忠县君　史思明之叛卫州女子侯滑州女子唐青州女子王相与防血赴行营讨贼皆补果毅【并出新唐书】平阳公主嫁柴绍初髙祖兵兴主与绍发家赀招亡命渡河主引精兵万人与秦王防渭北绍及主对置幕府分定京师号娘子军【唐书】魏衡妻王氏武徳初为薛仁杲旧将房企地所逼而妻之企地侵梁郡饮酒醉王氏取其佩刀斩之擕其首入城贼散髙祖封为崇义夫人　邹保英妻奚氏万嵗年契丹贼李尽防来寇平县保英时任刺史领兵讨击既而城援寡将陷奚氏乃率家僮及城内女丁相助固守贼退封为诚节夫人【旧唐书并列女传互见封爵】建中末李希烈谋袭陈州李侃为项城令以城小欲逃归杨氏曰县不守则地贼地也仓廪府库皆其积也百姓皆其战士也请募死士贼遂去县卒完诏迁侃太平令【唐书互见助夫】窦毅女闻隋髙祖受禅自投牀下曰恨我非男子不能救舅家祸【唐书窦后传】朱全忠夫人张氏砀山人多智略全忠敬惮之虽军府事时与之谋议或将兵到中途夫人以为不可遣一介召之全忠立为之返【通鉴唐昭宗】传记元载败妻王氏曰某道节度使女十八年宰相妻今日相公犯罪死即甘心使妾为舂婢不如死也主司上闻俄亦赐死【刘禹锡嘉话】
　　文学
　　史班彪女名昭一名姬博学髙才兄固着汉书其八表及天文志未及竟而卒和帝诏就东观蔵书阁踵而成之又作女诫七篇有助女训所着赋颂铭诔问注哀辞书论上防遗令凡十六篇又作大家讃　蔡邕女名琰字文姬博学有才辩又妙于音律曹操问曰闻夫人家多文籍犹能忆识之否姬曰昔亡父赐书四千余卷流离涂炭罔有存者今所诵忆才四百余篇耳乞给纸笔真草惟命于是缮书送之文无遗悮后感伤乱离追懐悲愤作诗一章【并岀东汉列女传】秦州刺史窦滔妻彭城令苏道女有才学织锦制回文诗以赎夫罪循环读之词甚清婉　太常韦逞母宋氏传其父业得周官音义苻坚乃就宋氏家立讲堂生员百二十人隔绛纱幔而受业号宋氏为宣文君　谢道韫聪识有才辩叔父安尝内集俄而雪下安曰何所似也安兄子朗曰散盐空中差可拟道韫曰未若桞絮因风起【并出晋书列女传】甄后年九嵗喜书用诸兄笔砚兄谓后曰汝当作女博士耶荅曰古者贤女未有不览前世成败以为已戒不知书何由见之【魏书】徐悱妻文尤清防所谓刘三娘也【刘孝绰妹南史孝绰传】传记蔡琰夫亡无子归寜汉末为骑兵所获在左贤部中春月登台殿感笳音作诗曰胡笳动兮邉马鸣【蔡琰别传】桞下恵妻诔其夫门人不能窜一字【列女传】相如将聘茂陵女为妾文君作白头吟以自绝相如乃止长卿消渇卒文君诔传世【西京杂记】班媫妤能文汉成帝所宠帝后幸赵飞燕媫妤自知见弃求供养王太后于长信宫因为赋及纨扇诗【乐府】杨盈川侄女曰容华为新妆诗曰宿鸟惊眠罢房栊乗晓开鳯钗金作缕鸾镜玉为防妆似临川出人疑月下来自怜终不见欲去复徘徊【朝野佥载】杜羔妻刘氏善为诗羔累举不第将至家妻先寄诗曰良人的的有奇才何事年年被放回如今妾面羞君面君若来时傍夜来羔见诗即回去寻登第妻又寄诗云长安此去无多地欝欝葱葱佳气浮良人得意正年少今夜醉眠何处楼【南部新书】汉王昭君嫁单于心思不乐乃作怨旷思歌曰我独伊何改徃变常髙山峩峩河水泱泱父母妻子道路悠长【琴操】
　　集善笔札读书通古今【桞文崔氏铭】
　　本朝汉崔篆母师氏通六经百家之言【事物纪原】
　　标致
</div>
    <div class="pagination">
<a href="记纂渊海_page107.html">上一页</a><span>...</span><a href="记纂渊海_page103.html">103</a><a href="记纂渊海_page104.html">104</a><a href="记纂渊海_page105.html">105</a><a href="记纂渊海_page106.html">106</a><a href="记纂渊海_page107.html">107</a><span class="current-page">108</span><a href="记纂渊海_page109.html">109</a><a href="记纂渊海_page110.html">110</a><a href="记纂渊海_page111.html">111</a><a href="记纂渊海_page112.html">112</a><a href="记纂渊海_page113.html">113</a><span>...</span><a href="记纂渊海_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
