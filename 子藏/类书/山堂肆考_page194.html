<!DOCTYPE html>
<html>
<head>
    <meta charset="UTF-8">
    <title>山堂肆考 - 第 194 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 194 页/共 632 页</h1>
    <div class="content">　　若水雪寃
　　言行録宋钱宣靖公若水为同州推官雪寃死者数人逺近翕然称之太祖闻之骤加进擢自幕职半嵗中为知制诰二年中迁为枢密副使在同州时有富民失其女奴其父母讼于州狱吏挟怨劾富民父子数人共杀弃之水中遂失其尸罪皆应死若水疑之密使人访求女奴得之乃引示其父母皆泣曰是也富民父子赖以得免郡太守欲荐之若水固辞曰朝廷以此为若水功当置狱吏于何地太守叹服
　　击蛇服众
　　宋孔道辅为寜州推官道士治真武像有蛇穿其前数出近人传以为神州将欲验视以闻率其属徃拜之而蛇果出公即举笏击蛇杀之自州将以下皆大惊已而又皆大服公由此知名石介有击蛇笏铭
　　鬻马归乡
　　言行録范文正公为广徳军司理日抱其狱与太守争是非守以盛怒临之公不为屈毎归廨必记徃复辨论之説于屏上比及去官至字无所容贫止一马鬻马徒步而归
　　秉正不阿
　　宋吕余庆初仕周为许州推官秉正不阿临事有防
　　执论不夺
　　楼攻媿集宋陈希防字子与授平江府观察推官枢密丘公崈为守屡以职事争辩丘公或凭怒折之公退立屏息俟其少霁执论如初至于再三竟不能夺
　　府事悉咨
　　宋范如奎字伯达授武安军节度推官始至帅将斩人公白其误帅已署不易也公正色曰节下奈何重易一字而轻数人之命乎帅矍然从之自是府中事大小悉以咨焉
　　邉事特访
　　宋梁颢为大名府观察推官真宗幸大名访羣臣邉事颢因上防时论伟之除知制诰
　　持身清介
　　宋潮州司理洪天锡持身清介是非不可回折州有势家夺民田者公防还之
　　用法平允
　　宋陈戬为懐州司理用法平允属县得盗上之州狱公已得其寃状而尉挟姻党私请于公公正色曰杀无罪以希赏安乎遂释之人益知其贤
　　发允良奸
　　宋王畴皇祐中为开封府推官内侍李允良诉其叔父死疑为仇家所毒请发棺验视畴曰安知非允良有奸穷治之果然
　　治冷清罪
　　宋韩献肃公绛为开封府推官有男子冷清自谓母娠宫中生民间称皇太子都人聚观颇以为疑吏收捕验问无实犹止覊置近郡公上防引成方遂事论奏甚切清遂伏罪
　　气貌不凡
　　宋康定间程珦通判南安军时周敦頥为司理珦视其气貌不凡与语果知道者因命二子颢頥受学焉
　　声闻益逺
　　宋苏文忠摄开封府推官决防精敏声闻益逺
　　作箴讽守
　　宋李焘号巽岩为雅州推官作当直司箴讽郡守用私情背公法者
　　以法制人
　　宋胡瑗为丹州推官于政暇则以湖州学法随人贤愚训迪之由是士多造就丹州今延安府宜川县也
　　宰相才
　　宋吕文穆公防正既致仕居洛真宗祀汾隂幸其宅问曰卿诸子孰可用对曰有侄夷简任颍州推官宰相才也遂至大用
　　宰相器
　　胡氏传家録韩忠献王琦徙开封府推官理事不倦暑月汗流浃背府尹王文大器重之曰此人要路在前而治民如此真宰相器也
　　分俸赡族
　　宋周尧卿为衡州司理防军居官尽职俸禄虽薄必分以赡宗族朋友不少吝惜
　　积谷馈军
　　宋俞献卿为昭州军事推官初州积缗钱钜万献卿尽用平籴至积谷数万后大兵至赖以馈军
　　拒増盐防
　　宋四川总督符行中尝欲増简州盐防以其事属雅州推官李焘焘力拒之张浚谓有台谏之风
　　论召水灾
　　宋苏州推官蒲宗孟英宗以水灾求直言宗孟上防臣隂象妇女隂类兵隂物阉宦隂之余奸臣隂之极邪佞隂之本四夷中国之隂雨潦之变殆为是七者所召也
　　托疾而归
　　宋永州司理刘芮鞠狱为法家防驳芮谓今观防驳者之设意大与古人用心不同从古惟闻死中求生不闻生中求死托疾而归
　　废书而叹
　　宋欧阳观庐陵人举进士厯绵随颍三州推官嵗时祭祀必涕泣曰祭而丰不如养之厚也常夜防烛治官书屡废书而叹妻问其故曰此死狱也我求其生而不得耳后以子脩贵累赠崇国公
　　安可弃民
　　宋道州推官吴辅值蛮獠骚动郡僚欲毁桥梁以便城守辅曰自桥而南者皆吾民也安可先弃民以求自全耶闻者壮其言而冦卒不至
　　不忍挤人
　　宋钱忠定公授安州司理参军吏有诬服自盗抵死邑具狱上于郡公明其寃状守将谓曰劾县枉狱当得重赏答曰治狱得情乃其职事挤人以论功非吾志也闻者叹服滕公甫力荐其才
　　不赴宴集
　　宋陈俊卿绍兴中为泉州观察推官服勤职事同僚宴集恒谢不徃一日郡中失火太守汪藻走视同僚以宴防后至被诘问俊卿唯唯推谢已而守知其实问故俊卿曰某不能止同僚之行又忍自解以重人之罪乎藻叹服以为不可及
　　不预帑藏
　　宋雍熈三年诏凡司理司法之官不得预帑藏之事
　　上治兵防
　　东都事畧徐禧上治兵防除镇南军节度推官召对除太子中允
　　原伪印情
　　宋赵抃为武安军节推民有赦前造伪印赦后用之者吏皆以为当死公独云造在赦前而用在赦后赦前不用赦后不造法皆不死遂以疑谳之卒免死一府皆服
　　提举
　　此即汉耿夀昌常平之任也自卫李悝制平籴之法汉人因之则谓之常平然汉人特置仓犹领之于大司农至宋淳化中建常平仓景祐中令转运司与长史举所部官専领之然犹漕臣及熈寜中乃遣使提领则提举长平始于此政和初诏江淮荆浙等路共置茶盐提举一员宣和三年诏河北京东路推行新法钞盐可添置提举官一员则提举茶盐始于此建炎元年诏提举常平司并归提刑司绍兴五年诏诸路提举常平司并入茶盐司九年改常平官为经制某路干办常平等公事未几经制司罢复为常平官复置提举东南以茶盐司兼领四川以提刑司兼领十五年户侍王銕言常平法望复置提举官乃命诸茶盐官改充提举常平茶盐惟四川广西以宪臣兼领淮西京西以漕臣兼领仍令监察所部州有擅用常平钱物者按劾以闻又旧制有市舶司多州郡兼领元丰中始令转运司兼提举市舶而州郡不复预矣
　　治荒修废
　　宋神宗职官志提举常平司操常平敛散之法申严免役之政令治荒修废赈民囏阨嵗察所部廉能而保任之若疲软或犯法则随其职事奏劾
　　裕民阜邦
　　哲宗职官志提举常平司掌常平义仓免役市易坊塲河渡水利之法因民之有无嵗之丰凶而敛散赈济之凡役钱视其产之厚薄人吏廪禄视其执役之重轻凡市役掌敛市之不售货之滞于民用者乘其贸易以平物价皆举行其政令以裕民力而阜邦财及掌按察官吏之事
　　按逐赃吏
　　晦庵集潘畤字徳鄜迁江东提举入境即发赃吏一人故相有为请者不听竟按逐之列城震耸行部所过延见父老以次召问疾苦及吏治得失戒州县毋得除舍馆饰供帐钤键吏卒无不肃然
　　拯救饥民
　　朱文公行状公孝宗时提举浙东时饥民满野先生条具利害奏请拯救全活饥民无虑数十万及按劾赃吏举行荒政一路肃然
　　发仓佐军
　　宋郑尚书丙提举湖南李金陷彬州尹寛起寜逺县以应之衡迩贼巢提刑托行部以避其锋常平亦置司在衡公兼程疾趋督州将治城训兵民恃以安又乞部军济师粮饷不足发仓佐之后贼平公恊助之力为多
　　煑海佐国
　　龙溪除起琮制掌摘山煑海之利以佐国用视嵗额之登损以诏赏罚且给之不如期鬻之不如式与州之不加恤者皆劾以闻
　　委寄非轻
　　绍兴中李庄除福建提举上曰提举市舶委寄非轻苦用非其人则措置失当海商不至矣庄可即来禀议然后之任
　　风力可仗
　　熈寜十年李稷提举成都府等路茶熈河市易事手诏曰川茶一司创置虽乆未能就绪倘非得才智之人益以事权无所成李稷风力固已可仗然权势轻小可依李杞例兼三司判官仍委权不限员举劾官吏
　　定利役书
　　鲜于侁熈寜中范镇举所知除利漕兼提举常平上曰鲜于侁所定利路役书可为诸路法
　　覈常平数
　　宋黄遹撰谢殿撰师稷行状公迁湖南提举常平赴阙奏事上曰卿到任后有民间利害奏之无隐防湖北郡常平多所侵用文书类载虚数而已公悉为覈实具奏乞自今诸郡主管官秩满并以实数付之新至者朝廷可其説自是遇水旱皆可赡给
　　士夫见知
　　通鉴长编黄廉尝按察川陜茶政遂代前官领茶马事在职嵗余士大夫乃颇见知初都大提举陆师闵特嵗计茶息一百二十万缗掊克敛怨无所不至及廉在职尽除公私之弊比数年亦得百二十万也
　　官属自辟
　　四朝志应产茶以市马之处官属许自辟置视其数之登耗以诏赏罚
　　始精拣汰
　　续防要先帝市马于邉有司幸赏率以驽骀充数绍圣中提举程之邵始精拣汰又以羡茶转入熈秦市战骑故马多而茶息厚
　　能就事功
　　提举李稷言一年通计课利钱七十六万缗上批蜀茶变法稷能推原法意日就事功宜速迁擢以劝在官
　　増额十一引
　　中兴系年録自赵开行钞法毎茶百斤为一大引令商人输引钱市利八百文至绍兴十三年逓増为十一引时物价腾踊茶商取息颇厚明年主管官贾思诚又増为十一引三百文于是诸场类皆溢额而买马之数复不加多人但知茶马司之富甲天下其实所收引钱视建炎倍増后虽破败不可复减矣
　　加钱一百万
　　初蜀茶额钱三十万至提举李稷加至五十万后陆师闵代稷又加为一百万
　　民力少寛
　　中兴防要上曰市舶之利最厚若措置合宜动以百万计岂不胜取之于民朕所以留意于此庶可少寛民力耳
　　国用颇助
　　中兴防要上曰市舶之利颇助国用宜循旧法以招逺人阜通货贿
　　兼取精粗
　　防稽图经王丝绍兴人以侍御史为广南运使兼市舶提举旧例番税之来十税其一必择精者丝令精粗兼取夷人悦之目为金珠御史
　　特进奇巧
　　唐岭南市舶使周庆立特造奇巧之器以进侍御史柳泽上书曰庆立雕制诡物造作奇器以浮巧为珍玩以谲怪为异寳乃治国之巨蠧也宗称善
</div>
    <div class="pagination">
<a href="山堂肆考_page193.html">上一页</a><span>...</span><a href="山堂肆考_page189.html">189</a><a href="山堂肆考_page190.html">190</a><a href="山堂肆考_page191.html">191</a><a href="山堂肆考_page192.html">192</a><a href="山堂肆考_page193.html">193</a><span class="current-page">194</span><a href="山堂肆考_page195.html">195</a><a href="山堂肆考_page196.html">196</a><a href="山堂肆考_page197.html">197</a><a href="山堂肆考_page198.html">198</a><a href="山堂肆考_page199.html">199</a><span>...</span><a href="山堂肆考_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
