<!DOCTYPE html>
<html>
<head>
    <meta charset="UTF-8">
    <title>经济类编 - 第 12 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 12 页/共 74 页</h1>
    <div class="content">





　　经济类编卷十八
<子部,类书类,经济类编>
　　钦定四库全书
　　经济类编卷十九
　　明　冯琦冯瑗　撰
　　宫掖类三
　　宦官【五十七则】
　　汉黥布反时髙祖病甚恶见人卧禁中诏户者无得入羣臣羣臣绛灌等莫敢入十余日哙乃排闼直入大臣随之上独枕一宦者卧哙等见上流涕曰始陛下与臣等起丰沛何其壮也今天下已定又何惫也且陛下病甚大臣震恐不见臣等计事顾独与一宦者絶乎且陛下独不见赵髙之事乎髙帝笑而起
　　宦者赵同以数幸常害袁盎盎患之盎兄子种为常侍骑持节夹乗説盎曰君与闘廷辱之使其毁不用文帝出赵同参乗袁盎伏车前曰臣闻天子所与共六尺舆者皆天下豪英今汉虽乏人陛下奈何与刀锯余人载于是上笑下赵同赵同泣下车
　　石显字君房济南人恭沛人也皆少坐法腐刑为中黄门以选为中尚书宣帝时任中书官恭明习法令故事善为请奏能称其职恭为令显为仆射元帝即位数年恭死显代为中书令是时元帝被疾不亲政事方隆好于音乐以显乆典事中人无外党精专可信任遂委以政事无大小因显白决贵幸倾朝百僚皆敬事显显为人巧慧习事能探得人主微指内深贼持诡辩以中伤人忤恨睚眦辄被以危法初元中前将军萧望之及光禄大夫周堪宗正刘更生皆给事中望之领尚书事知显专权邪辟建白以为尚书百官之本国家枢机冝以通明公正处之武帝游宴后庭故用宦者非古制也冝罢中书宦官应古不近刑人元帝不聼繇是大与显忤后皆害焉望之自杀堪更生废锢不得复进用后太中大夫张猛魏郡太守京房御史中丞陈咸待诏贾捐之皆甞奏封事或召见言显短显求索其辠房捐之弃市猛自杀于公车咸抵罪髠为城旦及郑令苏建得显私书奏之后以它事论死自是公卿以下畏显重足一迹显与中书仆射牢梁少府五鹿充宗结为党友诸附倚者皆得宠位民歌之曰牢邪石邪五鹿客邪印何累累绶若若邪言其兼官据势也显见左将军冯奉世父子为公卿著名女又为昭仪在内显心欲附之荐言昭仪兄谒者逡修敇冝侍帷幄天子召见欲以为侍中逡请间言事言显颛权天子大怒罢逡归郎官其后御史大夫缺羣臣皆举逡兄大鸿胪野王行能第一天子以问显显曰九卿无出野王者然野王亲昭仪兄臣恐后世必以陛下度越众贤私后宫亲以为三公上曰善吾不见是廼下诏嘉美野王废而不用显内自知擅权事柄在掌握恐天子一旦纳用左右耳目有以间己廼时归诚取一信以为验显常使至诸宫有所徴发显先自白恐后漏尽宫门闭请使诏吏开门上许之显故投夜还称诏开门入后果有人上书告显颛命矫诏开宫门天子闻之笑以其书示显显因泣曰陛下过私小臣属任以事羣下无不嫉妬欲防害臣者类如此非一唯独明主知之愚臣微贱诚不能以一躯称快万众任天下之怨臣愿归枢机职受后宫扫除之役死无所恨唯陛下哀怜财幸以此全活小臣天子以为然而怜之数劳勉显加厚赏赐及赂遗赀一万万初显闻众人匈匈言已杀前将军萧望之望之当世名儒显恐天下学士姗已病之是时明经着节士琅邪贡禹为諌大夫显使人致意深自结纳显因荐禹天子歴位九卿至御史大夫礼事之甚备议者于是称显以为不妬譛望之矣显之设变诈以自解免取信人主者皆此类也元帝晚节寝疾定陶恭王爱幸显拥祐太子颇有力元帝崩成帝初即位迁显为长信中太仆秩中二千石显失倚离权数月丞相御史条奏显旧恶及其党牢梁陈顺皆免官显与妻子徙归故郡忧懑不食道病死诸所交结以显为官皆废罢少府五鹿充宗左迁莵太守御史中丞伊嘉为鴈门都尉长安謡曰伊徙鴈鹿徙莬去牢与陈实无贾
　　朱穆除宦官防　案汉故事中常侍参选士人建武以后乃悉用宦者自延平以来浸益贵盛假貂珰之饰处常伯之任天朝政事一更其手权倾海内宠贵无极子弟亲戚竝荷荣任故放滥骄溢莫能禁御凶狡无行之徒媚以求官恃执怙宠之軰渔食百姓穷破天下空竭小人愚臣以为可悉罢省遵复往初率由旧章更选海内清淳之士明逹国体者以补其处即陛下可为尭舜之君众僚皆为稷契之臣兆庶黎萌蒙被圣化矣中常侍侯覧弟参为益州刺史累有赃罪暴虐一州明年杨秉劾奏参槛车徴诣廷尉参道自杀秉因奏覧及中常侍具瑗曰臣案国旧典宦防之官本在给使省闼司昏守夜而今猥受过宠执政操权其阿谀取容者则因公保举以报私惠有忤逆于心者必求事中伤肆其防忿居法王公富拟国家饮食极肴饍仆妾盈纨素虽季氏专鲁穣侯擅秦何以尚兹案中常侍侯覧弟参贪残元恶自取祸防览固知衅重必有自疑之意臣愚以为不冝复见亲近昔懿公刑邴歜之父夺阎职之妻而使二人参乗卒有竹中之难春秋书之以为至戒盖郑詹来而国乱四佞放而众服以此观之容可近乎览冝急屏斥投畀有虎若斯之人非恩所宥请免官送归本郡
　　顺帝纵委宦官有识危心张纲常感激慨然叹曰秽恶满朝不能奋身出命扫国家之难虽生吾不愿也退而上书曰诗曰不愆不忘率由旧章寻大汉初隆及中兴之世文明二帝徳化尤盛观其理为易循易见但恭俭守节约身尚徳而已中官常侍不过两人近幸赏赐裁满数金惜费重人故家给人足夷狄闻中国优冨任信道徳所以奸谋自消而和气感应而顷者以来不遵旧典无功小人皆有官爵冨之骄之而复害之非爱人重器承天顺道者也伏愿陛下少留圣恩割损左右以奉天心
　　灵帝时司校尉阳球奏诛王甫及子长乐少府萌沛相吉皆死狱中时连有灾异郎中梁人审忠以为朱瑀等罪恶所感乃上书曰臣闻理国得贤则安失贤则危故舜有臣五人而天下理汤举伊尹而不仁者逺陛下即位之初未能万防皇太后念在抚育权时摄政故中常侍苏康管覇应时诛殄太傅陈蕃大将军窦武考其党与志清朝政华容侯朱瑀知事觉露祸及其身遂兴造逆谋作乱王室撞蹋省闼执夺玺绶廹胁陛下聚防羣臣离间骨肉母子之恩遂诛蕃武及尹勲等因共割裂城社自相封赏父子兄弟被恩荣素所亲厚布在州郡或登九列或据三司不惟禄重位尊之责而茍营私门多蓄财货缮修笫舍连里竟巷盗取御水以作鱼钓车马服玩拟于天家羣公卿士杜口吞声莫敢有言州郡牧守承顺风防辟召选举释贤取愚故虫蝗为之生夷防为之起天意愤盈积十余年故频嵗日食于上地震于下所以谴戒人主欲令觉悟诛鉏无状昔高宗以雉雊之变故获中兴之功近者神祗啓悟陛下发赫斯之怒故王甫父子应时馘路人士女莫不称善若除父母之讐诚怪陛下复忍孽臣之类不悉殄灭昔秦信赵高以危其国吴使刑人身遘其祸虞公抱寳牵马鲁昭见逐干侯以不用宫之竒子家驹以至灭辱今以不忍之恩赦夷族之罪奸谋一成悔亦何及臣为郎十五年皆耳目闻见瑀之所为诚皇天所不复赦愿陛下留漏刻之听裁省臣表扫灭丑类以荅天怒与瑀考騐有不如言愿受汤镬之诛妻子并徙以絶妄言之路傅爕抑中官防　臣闻天下之祸不由于外皆兴于内是故虞舜升朝先除四防然后用十六相明恶人不去则善人无由进也今张角起于赵魏黄巾乱于六州此皆衅发萧墙而祸延四海者也臣受戎任奉辞伐罪始到颍川战无不克黄巾虽盛不足为庙堂忧也臣之所惧在于治水不自其源末流弥増其广耳陛下仁徳寛容多所不忍故阉竪弄权忠臣不进诚使张角枭夷黄巾变服臣之所忧甫益深耳何者夫邪正之人不冝共国亦犹氷炭不可同器彼知正人之功显而危亡之兆见皆将巧辞饰説共长虚伪夫孝子疑于屡至市虎成于三夫若不详察真伪忠臣将复有杜邮之戮矣陛下宜思虞舜四罪之举速行谗佞放殛之殊则善人思进奸凶自息臣闻忠臣之事君犹孝子之事父也子之事父焉得不尽其情使臣身备鈇钺之戮陛下少用其言国之福也
　　范宦者传论　易曰天垂象圣人则之宦者四星在皇位之侧故周礼置官亦备其数阍者守中门之禁寺人掌女宫之戒又云王之正内者五人月令仲冬阉尹审门闾谨房室诗之小雅亦有巷伯刺谗之篇然宦人之在王朝者其来旧矣将以其体非全气情志专良通闗中人易以役养乎然而后世因之才任稍广其能者则勃貂管苏有功于楚晋景监缪贤着庸于奏赵及其弊也则竪刁乱齐伊戾祻宋汉兴仍袭秦制置中常侍官然亦引用士人以参其选皆银珰左貂给事殿省及高后称制乃以张卿为大谒者出入卧内受宣诏命文官时有赵谈北宫伯子颇见亲幸至于孝武亦爱李延年帝数宴后庭或潜游离舘故请奏机事及以宦人主之至元帝之世史游为黄门令勤心纳忠有所补益其后恭石显以佞险自进卒有萧周之祸损秽帝徳焉中兴之初宦官悉用阉人不复杂调他士至永平中始置员数中常侍四人小黄门十人和帝即祚防弱而窦宪兄弟专揔威权内外臣僚莫由亲接所与居者唯阉宦而已故郑众得专谋禁中终除大憝遂享分土之封超登宫卿之位于是中官始盛焉自明帝以后迄乎延平委用渐大而其员稍増中常侍至有十人小黄门二十人改以金珰右貂兼领卿署之軄邓后以女主临政而万机殷逺朝臣国议无由叅断帷幄称制下令不出房闱之间不得不委用刑人寄之国命手握王爵口含天宪非复掖庭永巷之軄闺牖房闼之任也其后孙程定立顺之功曹腾参建桓之策续以五侯合谋梁冀受钺迹因公正恩固主心故中外服从上下屏气或称伊霍之勲无谢于往载或谓良平之画复兴于当今虽时有忠公而竞见排斥举动廻山海呼吸变霜露阿防曲求则宠光三族直情忤意则参夷五宗汉之纲纪大乱矣若夫高冠长劒纡朱懐金者布满宫闱苴茅分虎南靣臣民者盖以十数府署第馆棊列于都鄙子弟支附过半于州国南金和寳氷纨雾縠之积盈牣珍藏嫱媛侍児歌童舞女之玩充备绮室狗马饰雕文土木被缇绣皆剥割萌黎竞恣奢欲构害明贤专树党类其有更相援引希附权彊者皆腐身熏子以自衒逹同弊相济故其徒有繁败国蠧政之事不可殚书所以海内嗟毒志士穷栖防剧缘间揺乱区夏虽忠良懐愤时或奋发而言出祸从旋见孥戮因复大考钩党转相诬染凡称善士莫不罹被灾毒窦武何进位崇戚近乗九服之嚣怨恊羣英之势力而以疑留不断至于殄败斯亦运之极乎虽袁绍龚行芟夷无余然以暴易乱亦何云及自曹腾説梁冀竟立昏弱魏武因之遂迁鼎所谓君以此始必以此终信乎其然矣
　　宦者传论　自古防大业絶宗禋者其所渐有由矣三代以嬖色取祸嬴氏以奢虐致灾西京自外戚失祚东都縁阉尹倾国成败之来先史啇之乆矣至于衅起宦夫其畧犹或可言何者刑余之丑理谢全生声荣无晖于门阀肌肤莫传于来体推情未鍳其敝即事易以取信加渐染朝事颇识典物故少主慿谨旧之庸女君资出内之命顾访无猜惮之心恩狎有可悦之色亦有忠厚平端懐术紏邪或敏才给对饰巧乱实或借誉贞良先时荐誉非直茍恣凶徳止于暴横而已然真邪并行情貌相越故能囬惑昏防迷瞀视听盖亦有其理焉诈利既滋朋徒日广直臣抗议必漏先言之间至戚发愤方启专夺之隙斯忠贤所以智屈社稷故其为墟易曰履霜坚氷至云所从来乆矣今迹其所以亦岂一朝一夕哉
　　宦官良贺清俭退厚位至大长秋顺帝诏九卿举武猛贺独无所荐顺帝引问其故对曰臣生自草茅长于宫掖旣无知人之明又未尝交加士类昔卫鞅因景监以见有识知其不终今得臣举者匪荣伊辱固辞之晋慕容寳至黎阳遣其中黄门令赵思召慕容钟来迎钟本首议劝慕容徳称尊号闻而恶之执思付狱驰使白状徳谓其下曰卿等前以社稷大计劝吾摄政吾亦以嗣帝奔亡人神旷主故权顺羣议以系众望今天方悔祸嗣帝得还吾将具驾奉迎谢罪行阙然后角巾私第卿等以为何如其黄门侍郎张华进曰夫争夺之世非雄才不振从横之时岂懦夫能济陛下若蹈匹妇之仁舍天授之业威权一去则身首不保何退譲之有乎徳曰吾以古人逆取顺守其道未足所以中路徘徊怅然未决耳慕舆护请驰问寳虚实徳流涕而遣之乃率壮士数百随思而北因谋杀寳初寳遣思之后知徳摄位惧而北奔护至无所见执思而还徳以思闲习典故将任之思曰昔闗侯见重曹公犹不忘先主之恩思虽刑余贱荷国宠灵犬马有心而况人乎乞还就上以明徴节徳固留之思怒曰周室衰防晋郑夹辅汉有七国之难实頼梁王殿下亲则叔父位则上台不能率先羣后以匡王室而幸根本之倾为赵伦之事思虽无申胥哭秦之效犹慕君宾不生莾世徳怒斩之
　　宋孝武时太宰义恭素畏戴法兴等虽受遗辅政而引身避事由是政归近习法兴等专制朝权威行近逺诏敕皆出其手尚书事无大小咸取决焉义恭但守空名而已
　　栁宗元晋文公问守原议　晋文公既受原于王难其守问寺人勃鞮以畀赵衰余谓守原政之大者也所以承天子树覇功致命诸侯不冝谋及媟近以忝王命而晋君择大任不公议于朝而私议于宫不慱谋于卿相而独谋于寺人虽或衰之贤足以守国之政不为败而贼贤失政之端由是滋矣况当其时不乏谋议之臣乎狐偃为谋臣先轸将中军晋君防而不咨外而不求乃卒定于内竪其可以为法乎且晋君将袭齐桓之业以翼天子乃大志也然而齐桓任管仲以兴进竪刁以败则获原啓疆适其始政所以观视诸侯也而乃背其所以兴迹其所以败然而能覇诸侯者以土则大以力则彊以义则天子之册也诚畏之矣乌能得其心服哉其后景监得以相卫鞅石得以杀望之误之者晋文公也呜呼得贤臣以守大邑则问非失问举非失举也然犹羞当时防后代如此况问与举又两失之者其何以救之哉余故着晋君之罪以附春秋许世子止晋赵盾之义
　　唐睿宗时宦者闾兴贵以事属长安令李朝隐朝隐系于狱帝闻之召见朝隐劳之曰卿为赤县令能如此朕复何忧因御承天门集百官及诸州朝集使宣示以朝隐所为且下制称宦官遇寛柔之代必弄威权朕览前载每所叹息能副朕意实在斯人可加一阶为太中大夫
　　初太宗定制内侍省不置三品官黄衣廪食守门传命而已天后虽女主宦官亦不用事中宗时嬖幸猥多宦官七品以上至千余人然衣绯者尚寡明皇在藩邸高力士倾心奉之及为太子奏为内给事至是以诛萧岑功赏之是后宦官稍増至三千余人除三品将军者浸多绯紫至千余人宦官之盛自此始高力士加骠骑大将军力士承恩歳乆中外畏之太子亦呼之为兄诸王呼之为翁驸马軰直谓之爷自李林甫安禄山軰皆因之以取将相其家富厚不赀于西京作寳夀寺寺钟成力士作斋以庆之举朝毕集击钟一杵施钱百缗有求媚者至二十杵少者不减十杵然性和谨少过善观时俯仰不敢骄横故天子终亲任之士大夫亦不疾恶也代宗优宠宦官奉使四方者不禁其求取尝遣中使赐妃族还问所得颇少代宗不悦以为轻我命由是中使公求赂遗无所忌惮宰相常贮钱于閤中每赐一物宣一防无徒还者出使所歴州县皆重载而归徳宗素知其弊遣中使邵光超赐李希烈旌节希烈赠之仆马及缣七百匹黄茗二百斤徳宗闻之怒杖光超六十而流之于是中使之未归者皆濳弃所得于山谷虽与之莫敢受
　　萧复尝言于徳宗曰宦官自艰难已来多为监军恃恩纵横此属但应掌宫掖之事不冝委以兵权国政徳宗不悦
　　鱼朝恩旣诛代宗不复使宦官典兵徳宗即位悉以禁兵委白志贞志贞得罪徳宗复以宦官窦文场代之从幸山南两军渐集徳宗还长安颇忌宿将握兵多者稍稍罢之以文监神策军始令宦官分典禁旅
　　徳宗以左神策窦文场右神策霍鸣皆为护军中尉初徳宗置六统军视六尚书以处节度使罢镇者相承用麻纸写制至是文场讽宰相比统军降麻翰林学士郑絪奏言故事惟封王命相用白麻今以命中尉不识陛下特以宠文耶遂为着令也德宗乃谓文场曰武徳贞观时中人不过员外将军同正耳衣绯者无几自辅国以来堕壊制度朕今用尔不谓无私若复以麻制宣告天下必谓尔胁我为之矣文场叩头谢遂焚其麻命并统军自今皆中书降勑是时窦霍势倾中外藩镇将帅多出神策军台省清要亦有出其门者矣
　　义成监军薛盈珍为徳宗所宠信欲夺节度使姚南仲军政南仲不从由是有隙盈珍屡毁南仲于徳宗徳宗疑之盈珍又遣小吏程务盈乘驿诬奏南仲罪牙将曹文洽亦奏事长安知之晨夜兼行追及务盈于长安驿与之同宿中夜杀之沉盈珍表于厠中自作表雪南仲之寃且首专杀之罪亦作状白南仲遂自杀明旦门不啓驿吏排之入得表状于文洽尸傍徳宗闻而异之徴盈珍入朝南仲恐盈珍防之益深亦请入朝南仲至京师待罪于金吾诏释之召见徳宗问盈珍扰卿耶对曰盈珍不扰臣但乱陛下法耳且天下如盈珍軰何可胜数虽使羊杜复生亦不能行恺悌之政成攻取之功也徳宗黙然竟不罪盈珍仍使掌机宻
　　宪宗遣中使谕王承宗使遣薛昌朝还镇承宗不奉诏制削夺其官爵以吐突承璀为神策河中等道行营兵马使诸军招讨处置等使翰林学士白居易諌曰国家征伐当责成将帅近歳始以中使为监军已非令典自古及今未有徴天下之兵专令中使统领者也今神策不置行营节度使则承璀乃制将又充诸军招讨使则都统也臣恐四方闻之必轻朝廷四夷闻之必笑中国陛下忍令后代相传云以中官为制将都统自陛下始乎又恐诸道耻受指麾心既不齐功何由立且陛下念承璀勤劳贵之可也富之可也至于军国权柄动闗理乱朝廷制度出自祖宗陛下寜忍狥彼之欲而自隳法制以损圣明乎度支使李元素盐鐡使李鄘及许孟容李夷简諌官孟简吕元膺穆质独孤郁等亦极言其不可上不得已削承璀四道兵马使改处置为宣慰而已刘希光受羽林大将军孙璹钱二万缗为求方镇事觉赐死事连知内侍省事吐突承璀出为淮南监军宪宗问李绛朕出承璀何如对曰外人不意陛下遽能如是宪宗曰此家奴耳向以其驱使之乆故假以恩私若有违犯朕去之轻如一毛耳
　　五坊使敺百姓令崔发怒命擒入曵之诘之乃中使也敬宗怒收发系御史台是日发与诸囚立金鸡下忽有品官数十人执挺乱捶发破面折齿絶气乃去数刻而苏敬宗命复系发于台狱给事中李渤上言县令不应曵中人中人不应敺御囚其罪一也然县令所犯在赦前中人所犯在赦后中人横暴一至于此若不早正刑书臣恐四夷藩镇闻之则慢易之心生矣諌议大夫张仲方上言略曰鸿恩将布于天下而不行御前霈泽徧被于昆虫而独遗崔发敬宗皆不聼李逢吉等从容言于敬宗曰崔发輙曵中人诚大不敬然其母年垂八十自发下狱积忧成疾陛下方以孝理天下此所冝矜念敬宗乃愍然即命中使释其罪送归家仍慰劳其母諌官言京兆尹崔元略以诸父事内常侍崔潭峻元略迁户部侍郎
　　文宗患宦官彊盛宪宗敬宗弑逆之党犹有在左右者中尉王守澄尤专横招权纳贿文宗不能制尝宻与翰林学士宋申锡言之申锡请渐除其偪文宗以申锡沉厚忠谨可倚以事以申锡同平章事
　　文宗与宋申锡谋诛宦官申锡引吏部侍郎王璠为京兆尹以宻防论之璠泄其谋郑注王守澄知之隂为之备文宗弟漳王凑贤有人望注令神策都虞候豆卢着诬告申锡谋立漳王文宗以为信然甚怒命守澄捕申锡亲吏张全真等于禁中鞫之申锡罢为右庶子自宰相大臣无敢显言其寃者独京兆尹崔琯大理卿王正雅连上疏请出内狱付外廷覈实由是狱稍缓郑注恐覆按诈觉乃劝守澄请止行贬黜贬漳王凑为巢县公宋申锡为开州司马申锡竟卒于贬所
　　宋申锡获罪宦官益横文宗外虽包容内不能堪李训郑注既得幸揣知上意训因进讲数以防言动文宗文宗见其才辨意训可与谋大事且以训注皆因王守澄以进冀宦官不之疑遂宻以诚告之训注遂以诛宦官为己任二人相挟朝夕计议所言于上无不从声势烜爀注多在禁中或时休沐宾客填门赂遗山积外人但知训注倚宦官擅作威福不知其与上有宻谋也王守澄葬于浐水郑注奏请令内臣中尉以下尽集浐水送葬注因阖门令亲兵斧之使无遗类训与其党谋如此事成则注专有其功不若先期诛宦者已而并注去之文宗御紫宸殿百官班定韩约奏称左金吾听事后石榴夜有甘露文宗先命宰相及两省官诣左仗视之良乆而还训奏臣与众人验之殆非真甘露文宗顾左右中尉仇士良鱼志帅诸宦者往视之士良等至左仗视甘露风吹幕起见执兵者甚众又闻兵仗声士良等惊骇奔诣上告变训见之遽呼金吾卫士上殿宦者曰事急矣请陛下还宫卽迎上扶升舆决殿后罘罳疾趋北出金吾兵已登殿罗立言帅京兆逻卒李孝本帅御史台从人皆登殿縦击宦官流血呼寃死伤者十余人训知事不济脱走士良等命禁兵出閤门讨贼涯等狼狈歩走两省及金吾吏卒千余人填门争出门寻阖其不得出者六百余人皆死士良等分兵闭宫门索诸司讨贼党诸司吏卒及民酤贩在中者皆死死者又千余人横尸流血狼籍涂地诸司印及图籍帷幕器皿俱尽又遣骑各千余出城追亡者王涯贾餗舒元舆等皆收系斩之
　　仇士良等使人赍宻敕授鳯翔监军张仲清使斩郑注灭其家自是天下事皆决于北司宰相行文书而已宦官气益盛廹胁天子下视宰相陵暴朝士如草芥每延英议事士良等动引训注折宰相郑覃李石曰训注诚为乱首但不知训注始因何人得进宦者稍屈缙绅赖之
　　昭义节度使刘从谏上表请王涯等罪名且言涯等儒生荷国荣宠咸欲保身全族安肯构逆若宰相实有异图当委之有司正其刑典岂有内臣擅领甲兵恣行剽劫延及士庶横被杀伤臣谨当修饰封疆训练士卒内为陛下心腹外为陛下藩垣如奸臣难制誓死以清君侧加从諌检讨司徒
　　刘从諌复上表譲官称臣之所陈系国大体可听则涯等冝湔洗不可听则赏典不冝妄加安有死寃不伸而生者荷禄因暴扬仇士良等罪恶时士良等恣横朝臣日忧破家及从谏表至士良等惮之由是郑覃李石粗能秉政天子倚之亦差以自彊
　　文宗御紫宸殿宰相因奏事拜谢外间因讹言天子欲令宰相掌禁兵已拜恩矣由是中外复有猜阻人情忷忷士民不敢解衣者数日李石奏请召仇士良等面释其疑文宗为召士良等出文宗及石等共谕释之使毋疑惧然后事解
　　李石承甘露之乱人情危惧宦官恣横忘身狥国故纪纲粗立仇士良深恶之濳遣盗杀之不果石惧累表称疾辞位文宗深知其故而无如之何以石同平章事充荆南节度使
　　文宗坐思政殿召当直学士周墀赐之酒因问曰朕可方前代何主对曰陛下尧舜之主也文宗曰朕岂敢比尧舜所以问卿者何如周赧汉献耳墀惊曰彼亡国之主岂可比圣德文宗曰赧献受制于彊诸侯今朕受制于家奴以此言之朕殆不如因泣下霑襟墀伏地流涕自是不复视朝
　　开府仪同三司兼内谒者监仇士良请以开府防其子为千牛给事中李中敏判云开府阶诚冝防子谒者监何由有儿士良慙恚
　　宣宗召翰林学士韦澳托以论诗屏左右与之语曰近日外间谓内侍权势何如对曰陛下威断非前朝之比宣宗闭目揺首曰全未全未尚畏之在卿谓策将安出对曰若与外廷议之恐有大和之变不若就其中择有才识者与之谋宣宗曰此乃末策朕已试之矣自衣黄衣緑至衣绯皆感恩衣紫则相与为一矣宣宗又尝与令狐绹谋尽诛宦官绹恐滥及无辜宻奏曰但有罪勿舍有阙勿补自然渐耗至于尽矣宦者窃见其奏由是益与朝士相恶南北司如水火矣
　　僖宗之为普王也小马坊使田令孜有宠及即位遂擢为中尉上时年十四专事游戯政事一委令孜呼为阿父令孜颇读书多巧数招权纳贿除官及赐绯紫皆不闗白于上每见尝自备果食两盘与僖宗相对饮防从容良乆而退僖宗与内园小儿狎昵赏赐乐工伎儿所费动以万计府藏空竭令孜説僖宗籍两市商旅寳货悉输内库有陈诉者付京兆杖杀之宰相以下钳口莫敢言
　　僖宗日夕专与宦官同处议天下事待外臣殊踈薄左拾遗孟昭图上防以为治安之代遐迩犹应同心多难之时中外尤当一体去冬车驾西幸不告南司遂使宰相仆射以下悉为贼所屠独北司平善前夕黄头军作乱陛下独与令孜敬瑄及诸内臣闭城登楼并不召王铎已下及收朝臣入城傥羣臣不顾君上罪固当诛若陛下不恤群臣于义安在夫天下者高祖太宗之天下非北司之天下天子者四海九州之天子非北司之天子北司未必尽可信南司未必尽无用岂天子与宰相了无闗渉朝臣皆若路人如此恐收复之期尚劳宸虑尸禄之士得以宴安疏入令孜屏不奏矫诏贬昭图嘉州司户遣人沉于蟇頥津闻者气塞而莫敢言
　　昭宗在藩邸素疾宦官及即位杨复恭恃援立功所为多不法昭宗意不平政事多谋于宰相孔纬复恭常乗肩舆至太极殿它日昭宗与宰相言及四方反者孔纬曰陛下左右有将反者况四方乎昭宗矍然问之纬指复恭曰复恭陛下家奴乃肩舆造前殿多养壮士为假子使典禁兵或为方镇非反而何复恭曰子壮士欲以收士心卫国家岂反邪昭宗曰卿欲卫国家何不使姓李而姓杨乎复恭无以对
　　初崔与昭宗宻谋尽诛宦官及宋道弼景务修死宦官益惧昭宗自华州还忽忽不乐多纵酒喜怒不常左右尤自危于是中尉刘季述王仲先等隂相与谋奉太子立之昭宗猎苑中夜醉归手杀黄门侍女数人季述谓崔曰主上所为如是岂可理天下废昏立明自古有之畏死不敢违宦官扶昭宗与后同辇嫔御侍从者才十余人适少阳院季述以银檛画地数上曰某时某事汝不从我言其罪一也如此数十不止乃手鎻其门镕铁锢之遣左军副使李师防将兵围之穴墙以通饮食季述等矫诏令太子嗣位以昭宗为太上皇进士李愚上韩建书略曰仆毎读书见君臣父子之际有伤教害义者恨不得肆之市朝明公居近闗重镇君父幽辱月余坐视凶逆而忘勤王之举仆所未论也仆窃计中朝辅弼虽有志而无权外镇诸侯虽有权而无志惟明公忠义社稷是依不如驰檄四方谕以逆顺军声一振则元凶破胆旬浃之间二竖之首传于天下计无便于此者建不能用朱全忠在定州行营闻乱至大梁季述遣其养子希度请全忠许以唐社稷输之天平节度副使李振独曰王室有难此霸者之资也今公为唐桓文安危所属季述一官竖耳乃敢囚废天子公不能讨何以复令诸侯且防主位定则天下之权尽归宦官矣是以太阿之柄授人也全忠即囚希度遣振如京师孙德昭为左神策指挥使崔遣判官石戬説之曰自上皇幽闭中外大臣至于行间士卒孰不切齿今反者独季述仲先耳公诚能诛此二人迎上皇复位则富贵穷一时忠义流千古茍狐疑不决则功落它人之手矣天复元年正月王仲先入朝至安福门孙徳昭擒斩之周承诲擒刘季述王彦范继至为乱挺所毙薛齐偓赴井出而斩之灭四人之族
　　昭宗悉以军国事委崔毎奏事昭宗与之从容或至然烛官官畏之侧目事无大小皆咨而后行志欲尽除之韩偓屡諌曰事禁太甚此軰亦不可全无恐其党廹切更生他变不从昭宗独召偓问曰敕使中为恶者如林何以处之对曰陛下不若择其尤无良者数人明示其罪寘之于法然后抚谕其余曰吾恐尔曹谓吾心有所贮自今可无疑矣乃择其忠厚者使为之长其徒有善则奨之有罪则惩之咸自安矣今此曹在公私者以万数岂可尽诛耶夫帝王之道当以重厚镇之公正御之至于细机巧此机生则彼机应矣终不能成大功所谓理丝而棼之者也昭宗深以为然曰此事终以属卿
　　车驾入长安崔奏国初承平之时宦官不典兵豫政天寳以来宦官浸盛贞元之末分羽林卫为左右神策军以便卫从始令宦官主之以二千人为定制自是参掌机宻夺百司权上下弥缝共为不法大则搆扇藩镇倾危国家小则卖官鬻狱蠧害朝政王室衰乱职此之由不剪其根祸终不已请悉罢内诸司使其事务尽归之省寺诸道监军俱召还阙下昭宗从之是日全忠以兵驱宦官第五可范已下数百人于内侍省尽杀之寃号之声彻于内外其出使外方者诏所在收捕诛之止留黄衣防弱者三十人以备洒扫自是宣传诏命皆令宫人出入其两军内外八镇兵悉属六军以崔兼判六军十二卫事
　　后梁晋王还晋阳王连歳出征凡军府政事一委监军使张承业承业劝课农桑畜积金谷收市兵马徴租行法不寛贵戚由是军城肃清馈饷不乏王或时须钱蒱慱及给使令人而承业靳之王乃置酒钱库令其子继岌为承业舞承业以寳帯及币马赠之王指钱积呼继岌小名谓承业曰和哥乏钱七哥冝以钱积与之马未为厚也承业曰郎君纒头皆出承业俸禄此钱大王所以养战士也承业不敢以公物为私礼王不悦慿酒以语侵之承业怒曰仆老敕使耳非为子孙计惜此库钱所以佐王成霸业也不然王自取用之何问仆为不过财尽人散一无所成耳王怒顾李绍荣索劒承业起挽王衣泣曰仆受先王顾托之命誓为国家诛汴贼若以惜库物死于王手仆下见先王无愧矣今日就王请死曹太夫人闻之遽令召王王入宫太夫人使人谢承业曰小儿忤特进适以笞之矣明日太夫人与王俱至承业第谢之未几承制授承业开府仪同三司左卫上将军燕国公承业固辞不受但称唐官以至终身后唐洛阳宫殿宏防宦者欲上増广嫔御诈言宫中夜见鬼物庄宗欲使符呪者禳之宦者曰臣昔逮事咸通干符天子当是时六宫贵贱不减万人今掖庭大半空虚故鬼物游之耳庄宗乃命宦者王允平伶人景进采择民间女子远至太原幽镇以充后庭不啻三千人不问所从来庄宗还自兴唐载以牛车累累盈路张宪奏诸营妇女亡逸者千余人虑扈从诸军挟匿以行其实皆入宫矣
　　庄宗苦溽暑于禁中择高凉之所皆不称防宦者因言臣见长安全盛时大明兴庆宫楼观以百数今日宅家曽无避暑之所庄宗乃命宫苑使王允平别建一楼以清暑然犹虑郭崇韬諌遣中使语之曰朕昔在河上与梁人相拒被甲乗马亲当矢石犹无此暑今居深宫之中而暑不可度柰何对曰陛下昔在河上勍敌未灭深念雠耻虽有盛暑不介圣懐今外患已除海内賔服故虽珍台闲馆犹觉鬰蒸也陛下傥不忘艰难之时则暑气自消矣庄宗黙然宦者曰崇韬之笫无异皇居宜其不知至尊之热也庄宗卒命允平营楼日役万人所费巨万
　　南汉主以龚澄枢为左龙虎观军容使内太师军国之事皆取决焉凡群臣有才能及进士状头或僧道可与谈者皆先下蚕室然后得进亦有自宫以求进者亦有免死而宫者由是宦者近二万人贵显用事之人大抵皆官官也谓士人为门外人不得预事卒以此亡国宋太宗时张洎性险诐巧于将顺尤善事宦官尝引唐故事奏内供奉蓝敏政为学士太宗曰此唐弊政朕安可踵覆辙卿言过矣洎慙而退未几以病罢寻卒真宗时内侍江守恩擅取民田麦穗杖杀军士狱成抵法太常愽士俞献卿抗章论救坐贬帝尝谓辅臣曰前代内臣恃恩恣横蠧政害物朕深以为戒故于班秩赐予不使过分有罪未尝矜贷王旦等曰前代事迹昭然足为鉴陛下言及此社稷之福也
　　禁内臣出使干预公事凡有干预州县公事所在官吏不以闻并罪之
　　英宗遣内侍王昭明等四人体量军情治其词讼有赏罸则与其帅议大事以闻各许歳乗驿奏事谏官吕诲言唐举兵不利未有不自监军者我朝因循未革奈何又増置此员其权与安抚使均矣乞罢之精选帅臣専制阃外之权傅尧俞赵瞻皆有论列不听
　　范祖禹论宦官防　臣闻书曰与治同道罔不兴与乱同事罔不亡汉有天下四百年唐有天下三百年及其亡也皆由宦官相去五百余年如循一轨盖与乱同事未有不亡者也汉自元帝任用石显委以政事杀萧望之周堪而废刘向等汉之基业壊于元帝东汉邓后临朝中官用事手握王爵口含天宪顺帝以后五侯专朝桓帝灵帝之时十常侍擅天下子弟亲党割剥百姓毒流四海附之者宠及三族违之者灭及五宗大考党狱夷戮天下名士于是黄巾贼起朝野崩离及袁绍诛宦官献帝奔播困饥而曹操因之以簒汉唐自明皇使高力士决省章奏宦官始盛李林甫杨国忠等皆因力士以进唐亡之祸基于开元肃宗任李辅国末年寝疾辅国以兵劫迁明皇于西内杀张皇后及二王明皇以幽崩肃宗以骇没贵为天子上不保其父中不保其身下不保其妻子由用辅国一人而已代宗用程元振功臣畏谗吐蕃防防京师播迁于陜德宗用宦官分领神策禁兵其后天子由其所立唐室终以此亡宪宗服金丹躁忿为陈洪志所弑敬宗为刘克明所弑文宗欲讨宪宗之贼谋泄仇士良杀四宰相及朝臣灭其族流血成渠朝廷半空文宗忧愤以至于没武宗以后皆由宦官所立僖宗呼田令孜为父天下大乱黄巢贼起播迁于蜀又幸兴元杨复恭自称定策国老呼昭宗为负心门生天子刘季述等废昭宗于东内韩全诲等刧昭宗幸鳯翔于是崔诛中官而朱全忠劫迁昭宗遂弑之因以簒唐观汉唐亡国之祸其酷如此后之人主岂可不以为肌骨之戒哉太宗时王继恩有平蜀之功中书欲除宣徽使太宗曰朕读前代书史不欲宦官预政事宣徽使执政之渐也宰相恳言继恩有大功非此不足为赏太宗切责宰相等乃命学士别立宣政使之目以授继恩布衣韩拱宸诣检院上言继恩功大赏薄太宗大怒以拱宸妖言惑众杖脊黥面配流崖州太宗可谓深鍳前古而塞祸乱之源矣英宗服药任守忠往来间构两宫致慈圣太后与英宗不相悦言者劾奏其罪贬蕲州安置尽逐其党然后慈圣英宗母子如初宫省清肃至熈寕元丰间内臣之中李宪王中正宋用臣三人者最为魁杰宪总兵熈河兼领三路中正总兵河东兼领四路其权势震动内外自陜以西人不敢斥言宪名中正口勅募兵州郡不敢违师徒冻饿奔溃死亡最甚宪陈再举之策以诱夏贼致永乐防没在熈河僣拟不法用臣兴土木之役无时休息舟船置堆垜网市井之防利夺细民之衣食专事刻剥为国敛怨此三人者虽加诛未足以谢万姓朝廷止从寛典量加废黜唯宪独死中正用臣犹存陛下近召内臣十人续又召数人而李宪王中正之子皆在其中又除押班二人帯御器械一人中外无不骇愕旣而闻二人以执政言其有过先罢三人以舍人缴词头且辍然前来指挥首违故事又李宪王中正之子既得入侍则中正用臣亦将进用人心不得不忧故臣敢极言之陛下与太皇太后同听政之初外逐蔡确章惇吕惠卿等及羣小人故朝廷肃清内逐张清王中正宋用臣等及羣小人故宫禁肃清内外皆无凶人故天下安静臣歴观近古内外肃清未有如今日也祖宗法度所以维持后世不可轻变陛下所以享南面之尊已成之业四方万里奔走而听命者以朝廷公正天下心服也陛下何不慎守法度规矩増修德政使过于垂帘之时然后不失天下之望今未及进一贤行一善先骤用中官如此之盛四方闻之必以为政出宫掖无复纲纪如衰季之世岂不大失人心哉夫人心一失欲复收之甚难陛下若作一二事使中外悦服四方竦动则他日所为有顺流之易人心先信故也若作一二事使中外忧疑四方解体他日虽有美意人已不信在前岂得使心服乎如此而望德业之光名誉之隆非臣之所知也今中官止是陛下左右给事使令臣虽至愚亦知其必未有害政之事然欲治外者必先治内欲治远者必先治近是以明王慎选左右壬人尧舜畏之佞人孔子远之恐其有损而不自觉也昔唐之时仇士良教其党曰天子不可令闲常冝以奢靡娱其耳目使日新月盛无暇更及他事则吾軰可以得志慎勿使之读书亲近孺生彼见前代兴亡心知忧惧则吾軰防斥矣士良以此固其权宠故能专恣二十余年夫汉唐之事当今必无然以先帝天资英睿圣学高明可谓不世出之主而内外为小人所悮外兴师旅内兴百役先帝未尝享太平之乐终以忧勤损寿凡不便民之事皆羣小所为而使先帝受天下之谤臣尝痛之故不愿陛下复近小人盖以此也陛下诚能听臣之言悉追罢除用内臣指挥未到者别与差遣已入者复授外官则中外之人称诵圣徳万口一辞以为至美乃可以解众庶之惑洗陛下之谤此如反掌之易何难而不为哉自闻近日两次指挥以来外议汹汹皆云大臣不能争执防陛下于过举台谏之臣又皆畏避中人莫敢一言但恐陛下未之知耳若使知之必不为也臣侍经筵八年日望一日嵗望一嵗期陛下为令德之主唯恐有纎毫之失故不避违拂圣意数进苦切之言陛下毎留睿听以臣愚直见知臣亦不量防力切以献纳自任今兹事体实系朝政汚隆人情去就臣义均休戚荣辱不忍黙黙坐视敢冐死而献其忠唯陛下裁察
　　吴及论宦官养子防　臣闻书云官司相规工执艺事以諌臣不肖亲逢寛仁之主为执法吏輙原刑罚之本愿効愚惟陛下幸怜赦臣以毕其説窃惟前世肉刑之设断肢体刻肌肤使终身不息以至贱踊贵有鼻者丑刑罚之滥廼如此汉文感缇萦之意谓刑者不可复属虽欲改行为善其道无由故于肉刑易之以鞭笞曰斩左趾者笞五百劓者笞三百然已死而笞未止外有轻刑之誉内实杀人景帝益寛之仅有存者祖宗鍳既往之弊蠲除烦苛顾我细民爱同赤子始用折杖之法新天下之耳目兹盖旷古圣贤思所未至一旦决而行之海防元元如被父母之教惠泽之厚沦于骨髄矣陛下至明如日广覆如天高拱法宫深恻民隐何尝不申饬羣吏亲庶狱而疑谳屡报无不防生歴代用刑未尝如本朝之清宜乎天报之以佳瑞锡之以纯嘏陛下方当隆盛之际未享继嗣之庆者臣窃惑焉臣闻天地之性人为贵王者之治故当上调隂阳下顺万物一虫鱼之细草木之防不当其冝则执政者有罪焉耳况乎肖方圆之貌禀精粹之灵乎夫其意者宦官太众而陛下未寤也何则古者肉刑之一曰宫圣人除之所以重絶人之世今陛下不以为意使宦官之家竞求它子勦絶人理希爵赏为门户之庇童防何罪防于刀锯因而夭死者未易具数夫有疾而夭者治世所羞况无疾乎有罪而宫前王不忍况无罪乎臣又闻汉永平之际中常侍四员小黄门十人耳唐太宗定制无逾百员臣不敢远引汉唐取必于当世请以祖宗近事较之陛下试观祖宗时宦官凡几何人今凡几何人众寡之差不待臣言而陛下可见臣愚以谓胎卵伤而鳯凰未至宦官盛而继嗣未育伏望陛下顺阳春施生之令濬发德音诏岩廊大臣详为条禁进献为宦官者一切权罢敢有擅宫童稚寘以重法沮者必谓权罢进献则不足任使臣谓非不足也弊在掌典它务之过也陛下若令宦者兼领外事则虽多而不足如令专守中禁则虽少而有余且宣传诏防分干职任则有外廷三班之臣在外何必区区于中人哉今三班使臣待阙都下率三二歳未能补吏至于出妻鬻子嗟怨道途和气既伤亷隅都尽抑亦内臣侵牟员阙所致今既罢去进献絶领他务姑可许养子得以为后但勿去其势耳于内臣之计则不至伤恩于陛下之私则不为害物若然天心必应圣嗣必广召福祥安宗庙之策无先于此孟子有言老吾老以及人之老防吾防以及人之防惟陛下留意不胜中外幸甚干冐旒扆陨越无地
　　栋戬将果庄聚兵洮岷脇新附羗多叛归之神宗遣内侍押班李宪乗驿往秦鳯熈河措置邉事诏诸将皆受节制御史彭汝砺等极论其不可且言鬼章之患小用宪之患大宪功不成其患小功成其患大章再上不听中丞刘挚亦言陛下临御以来分别邪正而元恶大憝犹有漏网宦者李宪贪功生事渔敛生民膏血兴灵之役首违师期乃顿兵城兰州遗患今日王中正将兵二十万出河东逗遛违诏精兵劲骑死亡殆尽宋用臣董大功役侵陵官司诛求小民夺其衣食之路石得一领皇城司纵遣伺者飞书朝上则暮入狴犴朝士鄙民相顾以目者殆十年是四人者权势烽熖张灼中外幸而先帝神武足以镇压不然其为祸岂减汉唐宦者哉侍御史林旦亦以为言诏并防官宪中正得一提举宫观用臣监太平州税务
　　孝宗时拟以德寿宫提举陈源帯淛西副总管给事中赵汝愚论駮以为不当帝谕宰臣曰汝愚言有理且可防防杜渐进呈太上亦以为然遂诏自今内侍不得兼兵职枢宻院遵守永为定制
　　理宗时雨土洪天锡以其异为力言隂阳君子小人之辨又言蜀中地震闽浙大水上下穷空远近嗟怨独贵戚臣阉享富贵耳举天下穷且怨陛下能独与数十人者共天下乎防吴民列愬宦官董宋臣夺其田天锡下其事有司而御前提举所谓田属御荘不当白台仪鸾司亦牒常平天锡谓御史所以雪寃常平所以均役若中贵人得以控之则内外台可废犹为国有纪纲乎乃申劾宋臣并卢允升及言修内司止于供缮修比年动曰御前奸臓之老吏逃逋之凶渠一窜名其间则有司不得举手狡者献谋暴者助虐其展转受害者皆良民也愿毋使史臣书之曰内司之横自今始防六七上悉留中天锡遂去宗正寺丞赵崇嶓移书责丞相谢方叔不能正救而谗者又曰天锡之论方叔意也于是监察御史朱应元论罢方叔及参知政事徐清叟宋臣允升犹以为未快厚赂人上书力诋天锡方叔且乞诛之使天下明知宰相台諌之去出自独断于内侍初无预焉于是方叔出提举洞霄宫
　　宋臣迎逢上意起梅堂芙蓉阁香兰亭豪夺民田引倡优入宫招权纳贿无所不至人以董阎罗目之监察御史洪天锡上防言天下之患三曰宦官外戚小人盖指宋臣及谢堂厉文翁帝禆天锡易防欲自戒饬之天锡又言自古奸人虽慿怙其心未尝不畏人主之知茍知之而止于戒饬则慿怙愈张不若未知之为愈也不报元李邦寜在宋为小黄门初从瀛国公入见世祖留给事内庭至是武宗欲以为江浙平章辞曰臣以阉腐余命前朝赦而用之使承乏中防今陛下复欲置臣宰辅臣闻宰辅者佐天子共治天下者也奈何辱以寺人陛下纵不臣惜如天下后世何诚不敢奉诏帝大悦加大司徒遥授左丞相仍领太医院事
　　元顺宗时宦者拜布哈托欢内侍太子外结吹斯防骄恣不法御史传公譲劾之忤太子意坐左迁陈祖仁乃上防太子言天下者祖宗之天下台諌者祖宗之所建立顾以二竖之防而于天下之重台諌之言一切不恤独不念祖宗乎且殿下职在监国抚军问安视饍而已予夺赏罚之权自在君父今方毓徳春宫反使谏臣结舌凶人肆志岂惟君父徒拥虚器天下苍生亦将奚望防入太子怒令御史大夫娄逹实谕祖仁以托欢等初无是事御史紏言不实已与美除昔裕宗为太子凡事合奏者皆许啓闻非独我今日也祖仁乃复上防言殿下所以全此二人者正縁不知其奸故也然举朝知之在野知之天下知之独殿下未知耳于是太子以其事闻二人皆辞退元主又令娄逹实谕防祖仁复上书言祖宗以天下傅之陛下今乃壊乱不可救药虽曰天运使然亦刑赏不明之所致也区区二竖犹不能除况于大者愿陛下显斥二人勿令以辞退为名成其奸计使海内皆知陛下信赏必罚自二人始则将士亦必効力天下可全书奏帝大怒时御史李国鳯亦言二人当斥于是台臣自娄逹实以下皆左迁而出祖仁于甘肃娄逹实遂与图沁特穆尔逃于博啰特穆尔军中
　　嬖幸【十九则】
　　楚文王有疾告大夫曰筦饶犯我以义违我以礼与处不安不见不思然吾有得焉必以吾时爵之申侯伯吾所欲者劝我为之吾所乐者先我行之与处则安不见则思然吾有防焉必以吾时遣之大夫许诺乃爵筦饶以大夫赠申侯伯而行之申侯伯将之郑王曰必戒之矣而为人也不仁而欲得人之政毋以之鲁卫宋郑不听遂之郑三年而得郑国之政五月而郑人杀之赵简子与栾激游将沈于河曰吾尝好声色矣而栾激致之吾尝好宫室台榭矣而栾激为之吾尝好良马善御矣而栾激求之今吾好士六年矣而栾激未尝进一人是进吾过而黜吾善也
　　魏王与龙阳君共船而钓龙阳君得十余鱼而涕下王曰有所不安乎如是何不相告也对曰臣无敢不安也王曰然则何为涕出曰臣为臣之所得鱼也王曰何谓也对曰臣之所得鱼也臣甚喜后得又益大今臣直欲弃臣前之所得矣今以臣之凶恶而得为王拂枕席今臣爵至人君走人于庭避人于途四海之内美亦甚多矣闻臣之得幸于王也必褰裳而趋大王臣亦犹曩臣之前所得鱼也臣亦将弃矣臣安能无涕出乎魏王曰诺有是心也何不相告也于是布令于四境之内曰有敢言美人者族由是观之近习之人其挚谄也固矣其自羃系也完矣今由千里之外欲进美人所効者庸必得幸乎假之得幸庸必为我用乎而近习之人相与怨我见有祸未见有福见有怨未见有德非用智之术也江乙説于安陵君曰君无咫尺之功骨肉之亲处尊位受厚禄一国之众见君莫不敛袵而拜抚委而服何以也曰王过举以色不然无以至此江乙曰以财交者财尽而交絶以色交者华落而爱渝是以嬖色不敝席宠臣不敝轩今君擅楚国之势而无以自结于王窃为君危之安陵君曰然则奈何愿君必请从死以身为殉如是必长得重于楚国曰谨受令三年而弗言江乙复见曰臣所为君道至今未効君不用臣之计臣请不敢复见矣安陵君曰不敢忘先生之言未得间也于是楚王游于云梦结驷千乗旌旗蔽天野火之起也若云蜺兕虎嘷之声若雷霆有狂兕车依轮而至王亲引弓而射一发而殪王抽旃旄而抑兕首仰天而笑曰乐矣今日之逰也寡人万歳千秋之后谁与乐此矣安陵君泣数行下而进曰臣入则编席出则陪乗大王万歳千秋之后愿得以身试黄泉蓐蝼蚁又何如得此乐而乐之王大悦乃封坛为安陵君君子闻之曰江乙可谓善谋安陵君可谓知时矣
　　荘辛谓楚防王曰君王左州侯右夏侯辇从鄢陵君与夀陵君专逸侈靡不顾国政郢都必危矣防王曰先生老悖乎将以为楚国妖祥乎荘辛曰臣诚见其必然者也非敢以为国妖祥也君王卒幸四子者不衰楚国必亡矣臣请避于赵淹留以观之荘辛去之赵留五月秦果举鄢郢巫上蔡陈之地襄王流揜于城阳于是使人发驺徴荘辛于赵荘辛曰诺荘辛至襄王曰寡人不能用先生之言今事至于此为之奈何荘辛对曰臣闻鄙语曰见兎而顾犬未为晚也亡羊而补牢未为迟也臣闻昔汤武以百里昌桀纣以天下亡今楚国虽小絶长续短犹以数千里岂特百里哉王独不见夫蜻蛉乎六足四翼飞翔乎天地之间俛啄蚊防而食之仰承甘露而饮之自以为无患与人无争也不知夫五尺童子方将调饴胶丝加已乎四仞之上而下为蝼蚁食也夫蜻蛉其小者也黄雀因是以俯噣白粒仰栖茂树鼓翅奋翼自以为无患与人无争也不知夫公子王孙左挟弹右摄丸将加已乎十仞之上以其类为招昼游乎茂树夕调乎酸醎倐忽之间坠于公子之手夫黄雀其小者也黄鹄因是以游乎江海淹乎大沼俯噣防鲤仰囓防衡奋其六翮而凌清风飘揺乎高翔自以为无患与人无争也不知夫射者方将修其碆卢治其矰缴将加已乎百仞之上被防磻引防缴折清风而陨矣故昼游乎江河夕调乎鼎鼐夫黄鹄其小者也蔡灵侯之事因是以南游乎高陂北陵乎巫山饮茹溪流食湘波之鱼左抱防妾右拥嬖女与之驰骋乎高蔡之中而不以国家为事不知夫子发方受命乎灵王系已以朱丝而见之也蔡灵侯之事其小者也君王之事因是以左州侯右夏侯辇从鄢陵君与夀陵君饭封禄之粟而载方府之金与之驰骋乎云梦之中而不以天下国家为事而不知夫穰侯方受命乎秦王填黾塞之内而投已乎黾塞之外襄王闻之顔色变怍身体战栗于是乃以执珪而授之为阳陵君与淮北之地
　　客见赵王曰臣闻王之使人买马也有之乎王曰有之何故至今不遣王曰未得买马之工也对曰王何不遣建信君乎王曰建信君有国事又不知相马曰王何不遣纪姬乎王曰纪姬妇人也不知相马对曰买马而善何补于国王曰无补于国买马而恶何危于国王曰无危于国对曰然则买马善而若恶皆无危补于国然而王之买马也必将待工今治天下举错非也国家为虚戾而社稷不血食然而王不待工而与建信君何也赵王未之应也客曰燕郭之法有所谓桑雍者王知之乎王曰未之闻也所谓桑雍者便辟左右之人及夫人优爱孺子也此皆能乗王之醉昏而求所欲于王者也是能得之于内则大臣为之枉法于外矣故日月晖于外其贼在于内谨备其所憎而祸在于所爱
　　或谓建信君曰君之所以事王者色也蓇之所以事王者智也色老而衰智老而多以日多之智而逐衰恶之色君必困矣建信君曰奈何曰并骥而走者五里而罢乗骥而御之不倦而取道多君令蓇乗独断之车御独断之势以居邯郸令之内治国事外刺诸侯则蓇之事有不言者矣君因言王而重责之蓇之轴令折矣建信君再拜受命入言于王厚任蓇以事而重责之未期年而蓇亡走矣
　　王嘉日食论董贤封事　臣闻咎繇戒帝舜曰亡傲佚欲有国兢兢业业一日二日万几箕子戒武王曰臣亡有作威作福亡有玉食臣之有作威作福玉食害于而家凶于而国人用侧颇辟民用僭慝言如此则逆尊卑之序乱隂阳之统而害及王者其国极危国人倾仄不正民用僭差不壹此君不由法度上下失序之败也武王躬履此道隆至成康自是以后纵心恣欲法度陵迟至于臣弑君子弑父父子至亲失礼患生何况异姓之臣孔子曰道千乗之国敬事而信节用而爱人使民以时孝文皇帝备行此道海内蒙恩为汉太宗孝宣皇帝赏罚信明施与有节记人之功忽于小过以致治平孝元皇帝奉承大业温恭少欲都内钱四十万万水衡钱二十五万万少府钱十八万万尝幸上林后宫冯贵人从临兽圈猛兽惊出贵人前当之元帝嘉美其义赐钱五万掖庭见亲有加赏赐属其人勿众谢示平恶偏重失人心赏赐节约是时外戚赀千万者少耳故少府水衡见钱多也虽遭初元永光凶年饥馑加有西羗之变外奉师旅内振贫民终无倾危之忧以府藏内充实也孝成皇帝时諌臣多言燕出之害及女宠专爱耽于酒色损德伤年其言甚切然终不怨怒也宠臣淳于长张放史育育数贬退家赀不满千万放斥逐就国长搒死于狱不以私爱害公义故虽多内讥朝廷安平传业陛下陛下在国之时好诗书上节俭徴来所过道上称诵德美此天下所以囘心也初即位易帷帐去锦绣乗舆席縁绨缯而已共皇寝庙比比当作忧闵元元惟用度不足以义割恩輙且止息今始作治而驸马都尉董贤亦起宫寺上林中又为贤治大第开门乡北阙引王渠灌园池使者护作赏赐吏卒甚于治宗庙贤母病长安厨给祠具道中过者皆饮食为贤治器器成奏御廼行或物好特赐其工自贡献宗庙三宫犹不至此贤家有賔婚及见亲诸官并共赐及苍头奴婢人十万钱使者护视发取市物百贾震动道路讙哗羣臣惶惑诏书罢苑而以赐贤二千余顷均田之制从此堕壊奢僭放纵变乱隂阳灾异众多百姓讹言持筹相惊被髪徒跣而走乗马者驰夭惑其意不能自止或以为筹者策失之戒也陛下素仁智慎事今而有此大讥孔子曰危而不持颠而不扶则将安用彼相矣臣嘉幸得备位窃内悲伤不能通愚忠之信身死有益于国不敢自惜惟陛下慎已之所独乡察众人之所共疑往者宠臣邓通韩嫣骄贵失度逸豫无厌小人不胜情欲卒防罪辜乱国亡躯不终其禄所谓爱之适足以害之者也宜深览前世以节贤宠全安其命
　　再论董贤封事　臣闻爵禄土地天之有也书云天命有德五服五章哉王者代天爵人尤宜慎之裂地而封不得其宜则众庶不服感动隂阳其害疾自深今圣体乆不平此臣嘉所内惧也高安侯贤佞幸之臣陛下倾爵位以贵之殚货财以富之损至尊以宠之主威已黜府藏已竭惟恐不足财皆民力所为孝文皇帝欲起露台重百金之费克已不作今贤散公赋以施私惠一家至受千金往古以来贵臣未尝有此流闻四方皆同怨之里谚曰千人所指无病而死臣常为之寒心今太皇太后以永信太后遗诏诏丞相御史益贤户赐三侯国臣嘉窃惑山崩地动日食于三朝皆隂侵阳之戒也前贤已再封晏啇再増田业縁私横求恩已过厚求索自恣不知厌足甚伤尊尊之义不可以示天下为害痛矣臣骄侵罔隂阳失节气感相动害及身体陛下寝疾乆不平继嗣未立宜思正万事顺天人之心以求福祐奈何轻身肆意不念高祖之勤苦垂立制度欲传之于无穷哉孝经曰天子有争臣七人虽无道不失其天下臣谨封上诏书不敢露见非爱死而不自法恐天下闻之故不敢自劾愚戆数犯忌讳惟陛下省察
　　哀帝时侍中董贤方贵上使中黄门发武库兵前后十軰送董贤及上乳母王阿舍母将隆奏言　武库兵器天下公用国家武备缮治造作皆度大司农钱大司农钱自乗舆不以给共养共养劳赐壹出少府盖不以本藏给末用不以民力共浮费别公私示正路也古者诸侯方伯得颛征伐廼赐斧钺汉家邉吏职在距防亦赐武库兵皆任其事然后蒙之春秋之谊家不藏甲所以抑臣威损私力也今贤等便僻弄臣私恩微妾而以天下公用给其私门契国威器共其家备民力分于弄臣武兵设于微妾建立非宜以广骄僣非所以示四方也孔子曰奚取于三家之堂臣请收还武库
　　沈约恩幸传论　夫君子小人类物之通称蹈道则为君子违之则为小人屠钓卑事也板筑贱役也太公起为周师傅説去为殷相非论公侯之世鼎食之资明幽仄唯才是与逮于二汉兹道未革胡广累世农夫伯始致位公相黄宪牛毉之子叔度名动京师且士子居朝咸有职业虽七叶珥貂见崇西汉而侍中身奉奏事又分掌御服东方朔为黄门侍郎执防殿下郡县掾吏并出豪家负戈宿卫皆由势族若非晚代分为二涂者也汉末防乱魏武始基军中仓卒权立九品盖以论人才优劣非谓世族高卑因此相沿遂为成法自汉至晋莫之能改州都郡正以才品人而举世人才升降盖寡徒以慿借世资用相陵驾都正俗士斟酌时宜品目少多随事俯仰刘毅所云下品无高门上品无贱族者也歳月迁譌斯风渐笃凡厥衣冠莫非二品自此以还遂成卑庶周汉之道以智役愚台参差用成等级魏晋以来以贵役贱士庶之科较然有辨夫人君南面九重奥絶陪奉朝夕义隔卿士堦闼之任宜有司存既而恩以幸生信由恩固无可惮之有易亲之色孝建秦始主威独运空置百司权不外假而刑政紏杂理难遍通耳目所寄事归近习赏罚之要是谓国权出纳王命由其掌握于是方涂结轨辐凑同奔人主谓其身卑位薄以为权不得重曽不知防慿社贵狐借虎威外无逼主之嫌内有専用之功势倾天下未之或悟挟朋树党政以贿成鈇钺创痏构于牀笫之曲服冕乗轩出于言笑之下南金北毳来悉方艚素缣丹珀至皆兼两西京许史盖不足云晋朝王石未或能比及太宗晩运虑经盛衰权幸之徒慴惮宗戚欲使防主孤立永窃国权构造同异兴树祸隙帝弟宗王相继屠勦民忘宋德虽非一涂寳祚夙倾实由于此呜呼汉书有恩泽侯表又有佞幸传今采其名列以为恩幸篇云
　　北齐侍中尚书和士开为世祖所亲狎出入卧内无复期度遂得幸于胡后及世祖殂齐主以士开受顾托深委任之威权益盛与娄定远等八人俱用事时号八贵太尉赵郡王叡等皆言于齐王请出士开为外任防胡太后觞朝贵于前殿叡面陈士开罪失云士开先帝弄臣城狐社防受纳货赂秽乱宫掖臣等义无杜口冐死陈之太后不听
　　侍中江斆为都官尚书中书舍人纪僧真得幸于武帝容表有士风请于武帝曰臣出自本县武吏逢圣时阶荣至此为儿昏得荀昭光女即时无复所须唯就陛下乞作士大夫武帝曰此由江斆谢瀹我不得措意可自诣之僧真承防诣斆登榻坐定斆顾命左右曰移吾牀远客僧真防气而退告武帝曰士大夫故非天子所命
　　唐武后以苏良嗣为左相良嗣遇僧懐义于朝堂懐义偃蹇不为礼良嗣大怒命左右捽曵批其颊数十懐义诉于太后太后曰阿师当于北门出入南衙宰相所往来勿犯也太后托言懐义有巧思故使入禁营造补阙王求礼上表以为太宗时有罗黒黒善弹琵琶太宗阉为给使使教宫人陛下若以懐义有巧性欲宫中驱使者臣请阉之庶不乱宫闱表寝不出
　　明皇将幸东都以宋璟为西京留守令驰驿诣阙遣内侍杨思朂迎之璟风度凝远人莫测其际在涂竟不与思朂交言思朂素贵幸归诉于明皇明皇嗟叹良乆益重璟
　　开府王毛仲与龙武将军葛福顺为昏毛仲为明皇所信任言无不从故北门诸将多附之进退唯其指使吏部侍郎齐澣乗间言于明皇曰福顺典禁兵不宜与毛仲为昏毛仲小人宠过则生奸不早为之恐后成患明皇悦曰知卿忠诚朕徐思其冝
　　王毛仲恃宠骄恣日甚明皇毎优容之毛仲求兵部尚书不得怏怏形于辞色明皇由是不悦是时明皇颇宠任宦官往往为三品将军门施防奉使过诸州官吏奉之惟恐不及杨思朂高力士尤贵幸思朂屡将兵征讨力士常居中侍卫而毛仲视宦官贵近者若无人力士等皆害其宠而未敢言防毛仲妻产子明皇命力士赐之酒馔金帛甚厚且授其儿五品官力士还明皇问毛仲喜乎对曰毛仲抱其繦中儿示臣曰此儿岂不堪作三品邪明皇大怒曰昔诛韦氏此贼心持两端朕不欲言之今日乃敢以赤子怨我下制述毛仲不忠怨望贬瀼州别驾行至永州追赐死自是宦官势益盛高力士尤为上所信
　　宣宗时教坊使祝汉贞滑稽敏给宠冠诸优一日抵掌诙谐颇及外事上正色谓曰我畜养尒曹止供戯笑耳岂得輙预朝政邪防其子坐赃流之乐工罗程善琵琶有宠杀人系狱众工为请曰程负陛下万死然臣等惜其絶艺不复得奉宴游矣上曰汝曹所惜者罗程艺朕所惜者高祖太宗法竟杖杀之
　　李可及有宠于懿宗尝为子娶妇懿宗赐之酒二银壷啓之无酒而中实右军中尉西门季屡以为言懿宗不听可及尝大受赐物载以官车季谓曰汝它日破家此物复应以官车载还非为受赐徒烦牛足耳及流岭男籍没其家果如季言
　　后唐荘宗防善音律故伶人多有宠常侍左右庄宗或自傅粉墨与优人共戯于庭以悦刘夫人优名谓之李天下尝因为优自呼曰李天下李天下优人敬新磨遽前批其颊庄宗失色群优亦骇愕新磨徐曰理天下者只有一人尚谁呼邪庄宗悦厚赐之庄宗尝畋于中牟践民稼中牟令当马前諌曰陛下为民父母奈何毁其所食使转死沟壑乎庄宗怒叱去将杀之敬新磨追擒至马前责之曰汝为县令独不知吾天子好猎邪奈何纵民耕种以妨吾天子之驰骋乎汝罪当死因请行刑荘宗笑而释之诸伶出入宫掖侮弄缙绅羣臣愤疾莫敢出气亦有反相附托以希恩泽者四方藩镇争以货赂结之其尤蠧政害人者景进为之首









　　经济类编巻十九
　　钦定四库全书
　　经济类编卷二十
　　明　冯琦冯瑗　撰
　　臣类一
　　臣道【十则】
　　管仲七臣篇　饰臣克亲贵以为名恬爵禄以为高好名则无实为高则不御故记曰无实则无势失辔则马焉制侵臣事小察以折法令好佼反而行私请故私道行则法度侵刑法繁则奸不禁主严诛则失民心乱臣多造钟鼓众饰妇女以惛上故上惛则隟不计而司声直禄是以謟臣贵而法臣贱此之谓微孤愚臣深罪厚罸以为行重赋敛多兑道以为上使身见憎而主受其谤故记称之曰愚忠谗贼此之谓也奸臣痛言人情以惊主开罪党以为讐除讐则罪不辜罪不辜则与讐居故善言可恶以自信而主失亲乱臣自为辞功禄明为下请厚赏居为非毋动为善栋以非买名以是伤上而众人不知之谓微攻
　　荀况臣道篇　巧敏佞説善取宠乎上是态臣者也朋党比周以环主图私为务是簒臣者也民亲之士信之上忠下爱而不倦是功臣者也政令教化形下如影应卒遇变齐给如响推类接誉以待无方曲成制象是圣臣者也从命而利君谓之顺从命而不利君谓之謟逆命而利君谓之忠逆命而不利君谓之簒不恤君之荣辱不恤国之臧否偷合茍容以持禄飬交而已耳谓之国贼君有过谋过事将危国家殒社稷之具也大臣父子兄弟有能进言于君用则可不用则去谓之諌有能进言于君用则可不用则死谓之争有能比知同力率羣臣百吏而相彊曰君挢君虽不安不能不听遂以觧国之大患除国之大害成于尊君安国谓之辅有能抗君之命窃君之重反君之事以安国之危除君之辱功伐足以成国之大利谓之拂事圣君者有听从无諌争事中君者有諌争无謟防事暴君者有补削无挢拂诗曰国有大命不可以告人妨其躬身此之谓也晓然以至道而无不调和也而能化易时关内之是事暴君之义也若驭扑马若飬赤子若食馁人故因其惧也而改其过因其忧也而辨其故因其喜也而入其道因其怒也而除其怨曲得所谓焉争然后善戾然后功夫是之谓通忠之顺夺然后义杀然后仁上下易位然后贞夫是之谓权险之平
　　吕覧务本篇　尝试观上古记三王之佐其名无不荣者其实无不安者功大也诗云有渰凄凄兴雨祁祁雨我公田遂及我私三王之佐皆能以公及其私矣俗主之佐其欲名实也与三王之佐同而其名无不辱者其实无不危者无公故也皆患其身不贵于国也而不患其主之不贵于天下也皆患其家之不富也而不患其国之不大也此所以欲荣而愈辱欲安而益危安危荣辱之本在于主主之本在于宗庙宗庙之本在于民民之治乱在于有司易曰复自道何其咎吉以言本无异则动卒有喜今处官则荒乱临财则贪得列近则持諌将众则罢怯以此厚望于主岂不难哉今有人于此修身防计则可耻临财物资尽则为已若此而富者非盗则无所取故荣富非自至也縁功伐也今功伐甚薄而所望厚诬也无伐功而求荣富诈也诈诬之道君子不由人之议多曰上用我则国必无患用已者未必是也而莫若其身自贤而已犹有患用已于国恶得无患乎已所制也释其所制而夺乎其所不制誖未得治国治官可也若夫内事亲外交友必可得也茍事亲未孝交友未笃是所未得恶能善之矣故论人无以其所未得而用其所已得可以知其所未得矣古之事君者必先服能然后任必反情然后受主虽过与臣不徒取大雅曰上帝临汝无二尔心以言忠臣之行也觧在郑君之问被瞻之义也薄疑应衞嗣君以无重税此二士者皆近知本矣
　　汉刘向臣术篇　人臣之术顺从而复命无所敢专义不茍合位不茍尊必有益于国有补于君故其身尊而子孙保之故人臣之行有六正六邪行六正则荣犯六邪则辱夫荣辱者祸福之门也何谓六正六邪六正者一曰萌牙未动形兆未见昭然独见存亡之机得失之要预禁乎不然之前使主超然立乎显荣之处天下称孝焉如此者圣臣也二曰虚心白意进善通道勉主以礼义谕主以长策将顺其美匡救其恶功成事立归善于君不敢独伐其劳如此者良臣也三曰卑身贱体夙兴夜寐进贤不觧数称如徃古之德行事以厉主意庶几有益以安国家社稷宗庙如此者忠臣也四曰明察幽见成败早防而救之引而复之塞其间絶其源转祸以为福使君终以无忧如此者智臣也五曰守文奉法任官职事辞禄让赐不受赠遗衣服端齐饮食节俭如此者贞臣也六曰国家昏乱所为不道然而敢犯主之颜靣言主之过失不辞其诛身死国安不悔所行如此者直臣也是为六正也六邪者一曰安官贪禄营于私家不务公事懐其智藏其能主饥于论渴于防犹不肯尽节容容乎与世沉浮上下左右观望如此者具臣也二曰主所言皆曰善主所为皆曰可隠而求主之所好即进之以快主耳目偷合茍容与主为乐不顾其后害如此者防臣也三曰中实颇险外容貎小谨巧言令色仄心嫉贤所欲进则明其美而隠其恶所欲退则明其过而匿其美使主妄行过任赏罚不当号令不行如此者奸臣也四曰智足以饰非辩足以行説反言易辞而成文章内离骨肉之亲外妬乱朝廷如此者谗臣也五曰专权擅势持招国事以为轻重于私门成党以富其家又复增加威势擅矫王命以自贵显如此者贼臣也六曰謟言以邪坠主不义朋党比周以蔽主明入则辩言好辞出则更复异其言语使白黒无别是非无间伺候可推而因附然使主恶布于境内闻于四隣如此者亡国之臣也是谓六邪贤臣处六正之道不行六邪之术故上安而下治生则见乐死则见思此人臣之术也汤问伊尹曰三公九卿大夫列士其相去何如伊尹对曰三公者知通于大道应变而不穷辩于万物之情通于天道者也其言足以调阴阳正四时节风雨如是者举以为三公故三公之事常在于道也九卿者不失四时通于沟渠修隄防树五谷通于地理者也能通不能通能利不能利如此者举以为九卿故九卿之事常在于德也大夫者出入与民同众取去与民同利通于人事行犹举防不伤于言言之于世不害于身通于关梁实于府库如此者举以为大夫故大夫之事常在于仁也列士者知义而不大其心事功而不独专其赏忠政彊諌而无有奸诈去私立公而言有法度如是者举以为列士故列士之事常在于义也故道德仁义定而天下正凡此四者明王臣而不臣汤曰何谓臣而不臣伊尹对曰君之所不名臣者四诸父臣而不名诸兄臣而不名先王之臣臣而不名盛德之士臣而不名是谓大顺也
　　汤问伊尹曰古者所以立三公九卿大夫列士者何也伊尹对曰三公者所以参五事也九卿者所以参三公也大夫者所以参九卿也列士者所以参大夫也故参而有参是谓事宗事宗不失外内若一
</div>
    <div class="pagination">
<a href="经济类编_page11.html">上一页</a><span>...</span><a href="经济类编_page7.html">7</a><a href="经济类编_page8.html">8</a><a href="经济类编_page9.html">9</a><a href="经济类编_page10.html">10</a><a href="经济类编_page11.html">11</a><span class="current-page">12</span><a href="经济类编_page13.html">13</a><a href="经济类编_page14.html">14</a><a href="经济类编_page15.html">15</a><a href="经济类编_page16.html">16</a><a href="经济类编_page17.html">17</a><span>...</span><a href="经济类编_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
