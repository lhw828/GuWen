<!DOCTYPE html>
<html>
<head>
    <meta charset="UTF-8">
    <title>职官分纪 - 第 1 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>职官分纪 - 第 1 页/共 52 页</h1>
    <div class="content">　　御制题职官分纪
　　立政惟人义岂磨股肱喜起勅几歌古今制异难沿袭襄赞职同在协和经史厯编无不备缥缃独弆有堪多【是书为宋孙逢吉撰本杨侃职林而推广之凡官职之古今异制不相沿袭者俱分目编次不强为附合体例防称精审征引史传亦极详博】双松书屋东臯隠【此皆蒋曽防家藏书处既以隠居为志即不必寓意扵纪职官之书因戯诘之】弗出对敭又以何










　　钦定四库全书　　　　　子部十一
　　职官分纪　　　　　　　类书类
　　提要
　　【臣】等谨案职官分纪五十巻宋孙逢吉撰逢吉字彦同富春人是书前有元祐七年秦观序陈振孙书録解题亦载之考逢吉举宋隆兴元年进士距元祐七年凡七十二年又考朱子罢经筵直讲逢吉代讲诗权舆篇事在绍熈五年上距元祐七年凡一百三年逢吉至宁宗朝尚官秘书监吏郎侍郎知太平州距元祐七年则一百有余年矣谓元祐时秦观序之殆谬误也其书每官先列周官典章次叙厯代制度沿革名姓故事根据经注沿考史传搜采颇为繁富若其引易纬黄帝与司马容光观于元扈引论语纬孔子为素王顔子为司徒之类无闗典要徒以爱博而存之然类事之书本为诗赋启劄而设与考典之书溯厯代沿革源流以明设官分职之义者体例各殊取材亦异固未可执引纬解经之説责以泛滥也乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　职官分纪序
　　职官之书尚矣前世士大夫所着如汉官仪魏官仪唐六典之类几丗家而附见于类书中者如御览通典防要之类又十余家咸平中华隂杨侃始采诸家之书次为职林凡廿卷号称精博而断自五代以前不及本朝之事元丰中朝廷刺六典之文传有司之议建文昌之府立寄禄之格制度炳然一新可谓甚盛之举也而因时撰次尚尠其人富春孙彦同雅意斯事间因暇日取职林而广之具载新制而又増门目之亡缺补事实之遗漏凡五十卷号职官分纪而古今之事于是备焉或曰君子之学当志其逺者大者杨氏之书弊精神于名物固已惑矣孙氏又从而广之不亦大惑与余窃以为不然何则昔九方皋知千里之马而不知牝牡骊黄以皋为善观天机则可使皋为天子诸侯之有司则惫矣此其所以为黄老家之言也儒者则异于是不以内废外不以精忘粗故上达天机之妙而不堪天子诸侯有司之则纪官之事仲尼尝学于郯子矣何独于二子而疑之彦同嗜学好古晚而不衰有志士也读其书可以知其为人元祐七年六月望日秘书省校对黄本旧籍髙邮秦观叙












　　钦定四库全书
　　职官分纪巻一
　　宋　孙逢吉　撰
　　歴代总序
　　前汉百官公卿表易叙宓羲神农黄帝作教化民而传述其官以为伏羲龙师龙名神农火师火名黄帝云师云名少昊鸟师鸟名自颛顼以来为民师而命以民事有重黎句芒祝融后土蓐收冥之官然已上矣书载唐虞之际命羲和四子顺天文授民时咨四岳以举贤材侧陋十有二牧柔逺能迩禹作司空平水土弃作后稷播百谷卨作司徒敷五教咎繇作士正五刑垂作共工利器用益作朕虞育草木乌兽伯夷作秩宗典三礼防典乐和神人龙作纳言出入帝命夏殷亡闻焉周官则备矣天官冡宰地官司徒春官宗伯夏官司马秋官司冦冬官司空是为六卿各有徒属职分用于百事太师太傅太保是为三公盖参天子坐而议政无不总綂故不以一职为官名又立三少为之副少师少傅少保是为孤卿与六卿为九焉记曰三公无官言有其人然后充之舜之于尧伊尹于汤周公于周是也或说司马主天司徒主人司空主土是为三公四岳谓四方诸侯自周衰官失而百职乱战国并争事各变异秦兼天下建皇帝之号立百官之职汉因循而不革明简易随时宜也其后颇有所改王莽簒位慕从古官而吏民弗安亦多虐政遂以乱亡故略表举大分以通古今备温故知新之义云
　　后汉百官志汉之初兴承继大乱兵不及戢法度草创略依秦制后嗣因循至景帝感吴楚之难始抑损诸侯王及至武帝多所改作然而奢广民用匮乏世祖中兴务从节约并官省职费减亿计所以补复残缺及身未改而四海从风中国安乐者也昔周公作周官分职着明法度相持王室虽微犹能久存今其遗书所以观周室牧民之徳既至又其有益来事之范殆未有所穷也故新汲令王隆作小学汉官篇诸文倜説较略不究【案胡广注隆此篇其论之注曰前安帝时越骑校尉刘千秋校书东观好事者樊长孙与书曰汉家礼仪叔孙通等所草创皆随律令在理官藏于几阁无纪録者久令二代之业闇而不彰诚宜撰次依拟周礼定位分职各有条序令人无愚智入朝不惑君以公族元老正丁其任焉可以已刘君甚然其言与邑子通人郎中张平子参议未定而刘君迁为宗正卫尉平子为尚书郎太史令各务其职未暇恤也至顺帝时平子为侍中与校书方作周官解说乃欲以汉次述事防复迁河间相遂莫能立也述作之功独不易矣既感斯言顾见故新汲令王文山小学为汉官篇畧道公卿外内之职旁通四夷博物条畅多所发明足以知旧制仪品葢法有成易而道有因革是以聊集所宜为作诂解各随其下缀续后事令世施行庶明厥旨广前后率由之准増助来哲多闻之览焉】唯班固着百官公卿表记汉承秦置官本末讫于王莽差有条贯然皆孝武奢广之事又职分未悉世祖节约之制宜为常宪故依其官簿粗注职分以为百官志【臣昭曰本制既久是注曰百官簿今昭采又异同俱为细字如或相冒兼应注本注尤须分显故凡是旧注通为大书称木注曰以表其异也】凡置官之本及中兴所省无因复见者既在汉书百官表不复悉载
　　晋百官志书曰唐虞稽古建官惟百所以奬导民萌裁成庶政易曰天垂象圣人则之执法在南宫之右上相处端门之外而鸟龙居位云火垂名前史详之其已尚矣黄帝置三公之秩以亲黎元少昊配九扈之名以为农正命重黎于天地诏融防于水火则可得而言焉伊尹曰三公调隂阳九卿通寒暑大夫知人事列士去其私而成汤居亳初置二相以伊尹仲虺为之凡厥枢防仰承君命总及周武下车成康垂则六卿分职二公化咸树司存各题标凖茍非其道人弗虚荣贻厥孙谋其固本也如此及秦变周官汉遵嬴旧或随时适用或因务迁革霸王之兴义在于斯既获厥安所谓得其时制也四征兴于汉代四安起于魏初四镇通于柔逺四平止于丧乱其渡辽凌江轻车强弩式遐外用表攻伐兴而复毁厥号弥繁及当涂得志尅平诸夏初有军师祭酒参掌戎律建安十三年罢汉台司更置丞相而以曹公居之用兼端揆孙吴刘蜀多依汉制虽复临时命氏而无忝旧章世祖武帝即位之初以安平王孚为太宰郑冲为太傅王祥为太保司马望为太尉何曾为司徒荀顗为司空石苞为大司马陈骞为大将军世所谓八公同辰攀云附翼者也若乃成乎栋宇非一枝之势处乎经纶称万夫之敌或牵羊以叶于梦或垂钓以申其道或空桑以献其术或操版以启其心卧龙飞鸿方金拟璧秦奚郑产楚材晋用斯亦曩时之良其又昭彰者焉宣王既诛曺爽政由已出网罗英俊以备天官及兰卿受羁贵公显戮虽复防名魏氏而乃心皇晋及文王纂业初启晋台始置二衞有前驱养由之弩及设三部有熊渠佽飞之众是以武帝龙飞乘兹奋翼犹武王以周之十乱而理殷民者也是以泰始尽于太康乔柯茂叶来居斯位自大兴讫于建元南金北铣用处兹秩虽未拟乎防拊龙言天工人代亦度防乎任官惟贤莅事惟能者也
　　南齐百官志建官设职兴自炎昊昉乎隆周之册表乎盛汉之书存改回沈备于歴代先贤往学以之雕篆者众矣若夫胡广旧仪半惟简撮应劭官典殆无遗恨王郎奏议属霸国之初基陈矫増曺由军事而补阙今则有魏氏官仪鱼豢中外官名山涛以意辨人不在位次荀朂欲去事烦唯论并省定制成文本之晋令后代承业案为前准肇域官品区别阶次蔚宗选簿梗槩钦明阶次详悉虞通刘寅因荀氏之作矫旧增新今古相校齐受宋禅事遵常典既有司存无所偏废其余散在史注多已筌拾览者易知不重述也
　　后魏官氏志百姓不能以自治故立君以司牧元首不可以独断乃命臣以佐之然则安海内正国家非一人之力也书契以外其事蔑闻至于羲轩昊顼之间龙火鸟人之职颇可知矣唐虞六十夏商倍之周过三百是为大备而秦汉魏晋代有加减罢置盛衰随时适务且国异政家殊俗设官命职何常之有帝王为治礼乐不相沿海内作家物色非一用其由来尚矣魏氏世君朔逺统臣属掌事立司各有号秩及交好南夏颇亦改剙昭成之即王位已命燕凤为右长史许谦为郎中令矣余官杂号多同于晋朝建国二年初置左右近侍之职无常员或至百数侍直禁中传宣诏命皆取诸部大人及豪族良家子弟仪貌端严机辨才干者应选又置内侍长四人主顾问拾遗应对若今之侍中散骑常侍也其诸方杂人来附者总谓之乌丸各以多少称酋庶长分为南北部复置二部大人以统摄之时帝弟觚监北部子寔君监南部分民而治若古之二伯焉太祖登国元年因而改南北犹置大人对治二部是年置都统长又置幢将及外朝大人官其都统长领殿内之兵直王宫幢将员六人主三郎衞士直宿禁中者自侍中以下中散以上皆统之外朝大人无常员主受诏命外使出入禁中国有大丧大礼皆与参知随所典焉隋百官志易曰天尊地卑乾坤定矣卑髙既陈贵贱位矣是以圣人法乾坤以作则因卑髙以垂教设官分职锡珪胙土由近以致逺自中以统外内则公卿大夫士外则公侯伯子男咸所以协和万邦平章百姓允厘庶绩式叙彞伦其由来尚矣然古今异制文质殊途或以龙表官或以云纪职放勲即分命四子重华乃爰置九官夏倍于虞殷倍于夏周监二代沿革不同其道既文置官弥广逮于战国戎马交驰虽时有变革然犹承周制秦始皇废先王之典焚百家之言创立朝仪事不师古始罢封侯之制立郡县之官太尉主五兵丞相总百揆又置御史大夫以贰于相自余众职各有司存汉髙祖除暴宁乱轻刑约法而职官之制因于嬴氏其间同异抑亦可知光武中兴聿遵前绪唯废丞相与御史大夫而以三司综理众务洎于叔世事归台阁论道之官备员而已魏晋继及大抵略同爰及宋齐亦无改作梁武受终多循齐旧然而定诸卿之位各配四时置戎狄之官百有余号陈氏继梁不失旧物髙齐创业亦遵后魏台省位号与江左稍殊所有节文备详于志有周创据闗右日不暇给洎乎克清江汉爰议宪章酌鄷镐之遗文置六官以综务详其典制有可称焉髙祖践极百度伊始复废周官还依汉魏唯以中书为内史侍中为纳言自余庶僚颇有损益帝嗣位意存稽古建官命职率由旧章大业三年始行新命于时三川定鼎万国朝宗衣冠文物足为壮观既而以人从欲待下若雠号令日改官名月易寻而南征不复朝廷播迁图籍注记多从散逸今之存録者不能详备焉
　　唐百官志唐之官制其名号禄秩虽因时增损而大抵皆沿隋故其官司之别曰省曰台曰寺曰监曰衞曰府各统其属以分职定位其辨贵贱叙劳能则有品有爵有勲有阶以时考覈而升降之所以任羣材治百事其法则精而密其施于事则简而易行所以然者由职有常守而位有常员也方唐之盛时其制如此葢其始未尝不欲立制度明纪纲为万世法而常至交侵纷乱者由其时君不能慎守而徇一切之茍且故其事愈繁而官益冗至失其职业而卒不能复初太宗省内外官定制为七百三十贠曰吾以此待天下贤才足矣然是时已有员外置其后又有特置同正员至于检校兼守判知之类皆非本制又有置使之名或因事而置事已则罢或遂置而不废其名类繁多莫能徧举自中世之后盗起兵兴又有军功之官遂不胜其滥矣故采其纲目条理可为后法及事虽非正后世遵用因仍而不能改者着于篇
　　宰相之职佐天子总百官治万事其任重矣然自汉以来位号不同而唐世宰相名尤不正初唐因隋制以三省之长中书令侍中尚书令共议国政此宰相职也其后以太宗尝为尚书令臣下避不敢居其职由是仆射为尚书省长官与侍中中书令号为宰相其品位既崇不欲轻以授人故常以他官居宰相职而假以他名自太宗时杜淹以吏部尚书防议朝政魏徴以秘书监防预朝政其后或曰防议得失防知政事之类其名非一皆宰相职也贞观八年仆射李靖以疾辞位诏疾小瘳三两日一至中书门下平章事而平章事之名盖起于此其后李勣以太子詹事同中书门下三品谓同侍中中书令也而同三品之名葢起于此然二名不专用而他官居职者犹假他名如故自髙宗以后为宰相者必加同中书门下三品虽品髙者亦然惟三公三师中书令则否其后改易官名而张文瓘以东台侍郎同东西台三品同三品入衔自文瓘始永淳元年以黄门侍郎郭待举兵部侍郎岑长倩等同中书门下平章事平章事入衘自待举等始自是以后终唐之世不能改初三省长官议事于门下省之政事堂其后裴炎自侍中迁中书令乃徙政事堂于中书省开元中张说为相又改政事堂号中书门下列五房其后一曰吏房二曰机枢房三曰兵房四曰戸房五曰礼房分曺以主众务焉宰相事无不统故不以一职名官自开元以后常以领他职实欲重其事而反轻宰相之体故时方用兵则为节度使时崇儒学则为大学士时急财用则为盐铁转运使又其甚则为延资库使至于国史太清宫之类其名颇多皆不足取法故不着其详
　　学士之职本以文学言语被顾问出入侍从因得防议谋纳諌诤其礼尤宠而翰林院者待诏之所也唐制乗舆所在必有文词经学之士下至卜医伎术之流皆直于别院以备宴见而文书诏令则中书舍人掌之自太宗时名儒学士时召以草制然犹未有名号干封以后始号北门学士宗初置翰林待诏以张说陆坚张九龄等为之掌四方表疏批答应和文章既而又以中书务剧文书多壅滞乃选文学之士号翰林供奉与集贤院学士分掌制诏书勅开元二十六年又改翰林供奉为学士别置学士院专掌内命凡拜免将相号令征伐皆用白麻其后选用益重而礼遇益亲至号为内相又以为天子私人凡充其职者无定员自诸曺尚书下至秘校书皆得与选入院一嵗则迁知制诰未知制诰者不作文书班次各以其官内宴则居宰相之下一品之上宪宗时又置学士承防唐之学士文集贤分中书门下省而翰林学士独无所属故附列于此云五代职官志官非位无以分贵贱位非品无以定卑髙是以歴代史官咸有所纪皆穷源而讨本期与世以作程逮乎唐祚方隆宗在宥采累朝之故事考众职之遐源申命才臣着成六典其勲阶之等级品秩之重轻则已备载于其中矣故今之所撰不敢相沿祖述五代之命官以踵百王之垂范或厘革升降则谨而志之俾后之为天官卿者得以观焉







　　职官分纪卷一
　　钦定四库全书
　　职官分纪巻二
　　宋　孙逢吉　撰
　　三公【三师】
　　书周官立太师太傅太保兹惟三公论道经邦燮理隂阳官不必备惟其人【孔安国曰师天子所师法傅傅相天子保保安天子于徳义此惟三公之任佐王论道以经纬国事和理隂阳言有德乃堪之三公之官不必备员惟其人有德乃处之】逸礼太公为太师周公为太傅召公为太保
　　前汉百官表夏商无闻焉周官则备矣太师太傅太保是为三公葢参天子坐而议政无不总统故不以一职为官名又立三少为之副少师少傅少保是为孤卿与六卿为九焉记曰三公无官言有其人然后充之舜之于尧伊尹之于汤周公召公之于周是也或说司马主天司徒主人司空主土是为三公太师太保皆古官平帝元始元年皆初置金印紫绶太师位在太傅上太保次太傅
　　晋职官志太尉司徒司空并一官也自汉歴魏置以为三公及晋受命迄于江左其官相承不替
　　宋百官志晋初依周礼备置三公三公之职太师居首景帝名师故置太宰以代之自太师至太保是为三公论道经邦燮理隂阳无其人则阙所以训人主道以德义者
　　宋书太师太傅太保为三公训防人主道以徳义天子加拜以不臣之礼非其人则阙汉制傅保在三公上号曰上公
　　南齐百官志太师太保太傅周旧官齐唯置太傅隋百官志梁武受命之初官班多同宋齐之旧太宰太傅太保太尉司徒司空陈承梁皆循其官制后齐多循后魏置太宰太傅太保是为三师拟古上公非勲德崇者不居次有大司马大将军是为二大并典司武事次置太尉司徒司空是为三公三师二大三公府三门当中开黄阁设内屏三师二大置佐史则同太尉周太祖命尚书令卢辩逺师周之建职置三公三孤以为论道之官次置六卿以分司庶务隋髙祖既受命改周之六官其所制名多依前代之法置三师三公三师不主事不置府僚葢与天子坐而论道者也三公参议国之大事依后齐置府僚无其人则阙祭祀则太尉亚献司徒奉俎司空行扫除其位多旷皆称行事寻省府及僚佐置公则坐于尚书都省朝之众务总归于台阁及帝即位废三师官
　　唐百官志太师太傅太保各一人是为三师太尉司徒司空各一人是为三公皆正一品三师天子所师法无所总职无其人则阙三公佐天子理隂阳平邦国无所不统亲王拜者不亲事祭祀阙则摄【隋废贞观十一年复置与三公皆不设官属】自髙宗以后为宰相者必加同中书门下三品虽品髙者亦然惟三师三公中书令则否唐书太宗手诏曰朕观前代明王圣主曷常无师傅哉况朕踵百家之末智不周物其无师傅何以正朕之不逮诗云不愆不忘率由旧章宜依古道置三师官
　　六典三师训导之官也其名即周之三公汉哀平间始尊师傅之位在三公上谓之上公明虽天子必有所师其后或置或废大抵无所统职至后魏特称三师以正其名然非道德崇重则不居其位无其人则阙之故近代多以为赠官皇朝因之其或亲王拜者但存其名尔三公论道之官也葢以佐天子理隂阳平郡国无所不统故不以一职名其官然周以来代存其任自隋文帝罢三公府寮皇朝因之其或亲王拜者亦但存其名位尔【汉承秦例不置三公汉末以大司马大司徒大司空为三公师傅之官在三公上后汉因之师傅尊号曰上公置府寮魏晋江左皆然后魏太师太傅太保尊号曰三师后周又为三公隋氏又为三师皇朝因之又汉制三公府分部九卿献帝建安十三年省三公官置丞相隋置太尉司徒司空为三公正一品置府寮置公则尚书省上皇朝因之武徳初秦王兼之永徽中长孙无忌为之其后亲王拜三公者不视事祭祀则摄者行焉】五代职官志后唐清泰二年制以前同州节度使检校太尉同平章事冯道为守司空时议者曰自隋唐以来三公无职事非亲王不常置于宰臣为加官无单置者道在相位时带司空及罢镇未命议者不练故事率意行之及制出言议纷然或云便可总中书门下事或云须策拜开府及就列无故事乃不就朝堂叙班台官两省入就列方入宰臣退踵后先退刘昫又以罢相为仆射出入就列一与冯道同议者非之及晋天福中以李鏻为司徒周广顺初以窦正固为司徒苏禹珪为司空遂以为例议者不复有云
　　国朝治平二年诏自今皇子及宗室卑属除检校师傅官者随其迁序改授三公仍俟加恩改授
　　元祐令诸太师太傅太保为三师太尉司徒司空为三公春明退朝录国朝歴三师三公者太祖即位天雄节度符魏王彦卿自守太尉为太师定难节度西平王李中令彞兴自守太傅为太尉荆南节度南平王髙中令保融自守太保为太傅
　　太尉旧在三师之下繇唐以来以上公为重李光弼自司空为太尉薨赠太保郭子仪自司徒为太尉薨赠太师李德裕自司徒为太尉皆似超拜李载义自司徒为太保王智兴自司徒为太傅二人卒俱赠太尉是以上公宠待宗臣余虽有功可迁保傅而掌武之尊不可得也五代至国初节度皆自检校太傅迁太尉太尉迁太师然无升秩明文
　　贾黯在翰林建言皇子不当为检校师傅乃止除太尉天子有争臣【孝经古者天子有争臣七人注谓三公及前疑后丞左辅右弼】三卿佐一公【尚书大傅古者天子三公每一公三卿佐之毎一大夫三士佐之故天子三公九卿二十七大夫八十一元士所以为天子者若此】三事【诗雨无正大夫刺幽王也三事大夫莫肯夙夜】三槐【周礼朝士掌建邦外朝之法面三槐三公位焉】内与王论道【周礼地官注三公者内与王论道中参六官之事外与六卿之教其要为民是以属之卿焉】一命衮【礼王制曰三公一命衮若有加则赐也不过九命三公八命矣复加一命则服衮龙与王者之后同多于此则赐也非命服也虞夏之制天子有日月星辰周礼曰诸公之服自衮冕而下如王之服】狱成参听【又曰大司冦以狱之成告于王王命三公参听之三宥然后制刑】如喉在咽以理舌语【春秋合诚图曰天理在斗中司三公如人喉在咽以理舌语宋均注曰斗为天之舌口主出政教三公主导宣君命喻于人则宜如人喉在咽以理舌口使言有条理】天子之相【公羊隐公元年天子三公称三公者何天子之相也又五年天子之相则何以二自陜而东者周公主之自陜而西者召公主之一相处乎内】上贤【荀子君道曰上贤使之为三公次贤使之为诸侯下贤使之为士大夫是所以显设之也】总方而议【又王霸三公总方而议则天子共巳而巳矣】百寮之率万民之表【汉诏曰夫三公者百寮之率万民之表也未有树直表而得曲影者也】通经术知大体【梁王所欲杀大臣十余人文吏穷究其谋反端颇见太后不食日夜泣不止景帝甚忧之问公卿大臣大臣以通经术吏往治之乃可解于是遣田叔吕季主往治之此二人皆通经术知大体来还至霸昌廏取火悉烧梁之反辞但空手来对景帝帝曰何如对曰言梁王不知也造为之者独其幸臣羊胜公孙诡之属为之尔谨以伏诛死梁王无恙也景帝喜说曰急趋谒太后太后闻之立起坐食气平复故曰不通经术知古今之大体不可以为三公及左右近臣少见之人如从管窥天也】号称万石【前汉百官公卿表注汉制三公号称万石其俸月各三百五十斛】天子改容而礼之【贾谊曰今自王侯三公之贵皆天子之所改客而礼之也古天子之所谓伯父伯舅也】起白屋【吾丘寿王曰今三公有司或由穷巷起白屋裂地而封者此议公孙也】于赫三事匪俊匪作【韦成诗三事三公之谓也言三公显职以贤俊为之】腹心【策告师丹曰夫王公者朕之腹心也辅善相过匡率百寮和合天下也】鼎足承君【彭宣为大司空王莽专权宣上书言三公鼎足承君一足不任则覆乱美实也】丞相独兼【成帝时何武为九卿建言舌者民朴事约国之辅佐必得圣贤然犹则天三光备三公官各有分职今末俗之政事烦多宰相之材不能及古而丞相独兼三公之事所以久废而不治也宜建三公官定卿大夫之任分职授政以考功效】分职授政以考功效【上】上应台阶下同元首【后汉郎顗传三公上应台阶下同元首注春秋元命苞曰魁下六□两两而比曰三台汉书音义曰泰阶三台也又黄帝泰阶六符经曰泰阶者天之三阶也上阶为天子中阶为诸侯公卿大夫下阶为士庶人三阶平则隂阳和风雨调尚书曰君为元首臣作股肱言三公上象天之台阶下与人君同体】三府【郎顗拜章曰选举牧守委任三府注三府三公也】天地灾变皆免【后汉本制日蚀星流及大雨雹等灾变者唯免太尉自徐防为太尉凡天地灾变三公皆免至魏黄初二年始罢此例】鼎象【显宗永平六年王雒山出宝鼎诏曰鼎象三公岂公卿奉职得其理耶】鼎司【杨秉曰三公鼎司无所不统】明纠非法【章帝二年诏春秋之义以贵理贱今自三公并宜明纠非法宣掁威风】謡言奏事【蔡邕上疏曰五年制书令三公謡言奏事是时奉公者欣然得志注汉官仪曰三公听采长吏臧否人所疾苦条奏之是为举謡言也】登槐鼎之任【光武尤信谶言以王梁孙咸名应图箓越登槐鼎之任】上则台阶下象山岳【刘恺传陈忠上疏荐恺曰臣闻三公上则台阶下象山岳股肱元首鼎足居职协和隂阳调训五品】协和隂阳调训五品【上】台辅之任实和隂阳【李固曰臣闻台辅之任实和隂阳】去大名【朱祐奏宜令三公去大名以法经典光武从之】课覈【朱浮论曰光武明帝躬好吏事亦以课覈三公其人或失而其礼稍薄至有诛斥诘辱之累任职责过一至于此】股肱【崔寔政论曰三公天子之股肱也】在公台二十余年【谢承后汉书胡广在公台二十余年厯事六帝礼任甚优每逊位称疾及逸退田里未尝满嵗辄复升进凢一履司空再作司徒三登太尉又为太傅其所辟命皆天下之士与故吏陈蕃李咸并为三司蕃等毎朝防辄称疾避广时人荣之】不敢先佩印绶【黄宪同郡陈蕃为三公临朝叹曰叔度若在吾不敢先佩印绶矣】食不过一肉脱粟饭【荀悦汉纪荀爽为三公食不过一肉脱粟饭】累世三公【续汉书杨彪字文光博览众书有恭孝称位至司徒太尉见汉将终自以累世三公耻复为魏臣乃称脚挛不复行】雀环【续齐谐记农杨寳尝见一黄雀为鸱枭所搏坠树下又为蝼蚁所困寳愍之取致中箱中养之唯食黄花百余日毛羽成放之朝去暮还后或与羣雀俱来哀鸣绕室数日乃去尔夕三更寳读书未卧有黄衣童子向室再拜曰我王母使臣为鸱枭所搏防君拯济今当使南海不得复往以白环四枚与宝曰令君子孙洁白登三公辞去遂絶宝生震震生秉秉生赐赐生彪四世为三公】延入讲论得失【魏初三公无事希预朝政髙柔上疏曰公辅之臣国之栋梁古者刑政有疑辄议于槐棘之下自今之后朝有疑议及刑狱大事宜数以咨访三公三公朝朔望之日可特延入讲论得失文帝嘉纳焉】载舆上殿【魏志太傅钟繇有疾拜起不便时太尉华歆亦以髙年疾病朝见皆使载舆车虎责舁上殿就坐是后三公有疾遂以为故事】领兵入见交防叉颈【又旧制三公领兵入见皆交防叉颈而前曹操将讨张绣入觐天子时始复此制操自此不复朝见】一代之伟人【又文帝即王位钟繇复为大理及践阼转太尉时司徒华歆司空王朗并先世名臣文帝罢朝谓左右曰凡三公者乃一代之伟人也后日殆难继矣】不过令吾不作三公【辛毗字佐治魏明帝时中书监令刘放孙资见信于主制断时政大臣莫不交好而毗不与往来子敞谏毗正色曰与刘孙不平不过令吾不作三公而已大丈夫欲为公而岂毁其髙节者即后毕轨表言尚书仆射王思忠亮计畧不如辛毗毗宜代思帝以访放资放资对毗实亮直然性刚而専遂不用】王公相去一阶【魏太尉王祥字休征晋武帝为晋王祥与荀顗往谒顗谓祥曰相王尊重何侯既已尽敬今便当拜也祥曰相国诚为尊贵然是魏之宰相吾等魏之三公公王相去一阶而已班列大同安有天子三公而辄拜人者损魏朝之望亏晋王之德君子爱人以礼吾不为也及入顗遂拜而祥独长揖帝曰今日方知君见顾之重矣何侯谓何曽亦三公也】三公封侯【崔林生徳孺为司空封安阳亭侯邑六百戸三公封列侯自林始也】论道之官【徐邈字景山拜司空叹曰三公论道之官无其人则缺岂可以老病取之哉固辞不受】八公同辰攀云附翼【晋职官志晋受魏禅以安平王孚为太宰郑冲为太傅王祥为太保司马望为太尉何曽为司徒荀顗为司空石苞为大司马陈骞为大将军世所谓八公同辰攀云附翼者也】调隂阳【又伊尹曰三公调隂阳九卿通寒暑大夫知人事列士去其私】佩刀【吕防有佩刀工相之以为必登三公可服此刀防谓王祥曰茍非其人刀或为害卿有公辅之量故以相与祥始固辞强之乃受祥后果为太保临薨以刀授弟览曰汝后必兴足称此刀览后厯世多贤才兴于江左矣】三公自共选一公【刘寔以世多进趋着崇让论以一官缺择众官所让最多者用之三司有缺檡三司所让最多者用之此为一公缺三公预送之且主选之吏不必任公而选三公不如令三公自共选一公为详】临轩遣使【成帝临轩遣使拜太傅太尉司空仪注太乐宿悬于殿庭门下奏非祭祀宴飨则无设乐之制太常蔡谟议曰凡敬其事则备其礼礼备则有乐今大拜辅相临轩遣使宜有金石之乐从焉】致拜尽敬【文帝为晋王时何曾与髙柔郑冲俱为三公将入见曽独致拜尽敬二人独揖而已】策拜设小防【前代三公策拜皆设小防所以崇宰辅之制自魏末以后废不复行至石鉴拜司徒有诏令防遂以为常】宣德化调七政【天文志辅星傅乎开阳所以佐斗成功丞相之象也七政星明其国昌辅星明则臣强杓南三星及魁第一星西三星皆曰三公主宣徳化调七政和隂阳之官也】和隂阳之官【上】职典天地【礼志衞瓘奏曰夫三公职典天地实掌人物国之大事取义于此故汉氏封禅非是官也不在其事臣等前奏盖陈祖考之功天命又应陛下之德合同四海迹古考今宜修此礼】夜闻神言知当为公【魏舒未达时尝诣野王主人妻夜产俄而闻车马之声相问曰男也女也曰男书之十五以兵死复问寝者为谁曰魏公舒后十五载诣主人问所生児何在曰因条桑为斧伤而死舒自知当为公矣其后果为司徒】不过使吾不为三公【顾顗之为吏部尚书出为吴兴太守幸臣戴法兴权倾人主而顗之未尝低意光禄大夫蔡兴宗与之善嫌其风节过峻顗之曰辛毗有云刘孙不过使吾不为三公尔】论道兴化【庾纯字谋甫而贾充宴相讽纯上表自劾臣不惟生育之恩求养老父而怀禄贪荣乌乌之不若充为三公论道兴化以教义责臣是也而以枉错直居下犯上醉酒迷荒昏乱仪度臣得以凡材擢授显任】上应天心【郑袤字林叔以为司空天子临轩遣国坦就第拜授袤上送印绶至于十数谓坦曰魏以徐景山为司空吾时为侍中受诏之日徐公语吾曰三公当上应天心茍非其人寔伤和气不敢以垂死之年累辱朝廷也终于不就遵大雅君子之迹可不务乎】父子居上公位【诸公讃司马望字子初孚之长子有才伟早著名咸熙中位至司徒入晋封义阳王迁太尉大司马时孚为太宰父子居上公位百代以来未之有也】灼然有公辅之望【中兴书谢安栖迟东山纵意游玩弟子万时为西中郎将位居藩任而安在私门名犹出万右灼然有公辅之望】血流弹壁仍作公字【异苑曰陶侃曾如厠见数十人悉持大杖有一人衣平上防自称后帝云君长者放出相见三载莫説当富贵言讫侃便起未几失所在有大印作公字当其秽处侃左手有丈直达中指至横上节便絶占者以为此文若过位无极侃针挑合彻血流弹壁仍作公字又取纸衮公迹逾明】具瞻所归不用非其人【荀朂别传曰晋司徒缺武帝问其人于朂答曰三公具瞻所归不用非其人魏文帝用贾诩孙权笑之】我不独拜公【世说王丞相既拜司徒而叹曰王乔若过江我不独拜公尔】兼才望【光禄大夫青州大中正刘毅卒武帝抚几惊曰失吾名臣不得生三公即赠仪同三司北海王宫上防曰中诏以毅忠允匪躬赠台司臣谨按諡者行之迹号者功之表今毅功德并立而有号无諡臣窃以春秋之事求之諡法主于行而不系爵然汉魏相承爵非列侯则皆没而髙行不加之諡至使三事之贤臣不如野战之将臣愿举春秋之逺制改列爵之旧限帝出其表使八座议之多同宫议奏寝不行】口自为鼔【齐张敬儿将拜三司谓其妻嫂曰我拜后府开黄阁口自为鼔声初得鼔吹羞便奏之又于新林姥庙中为妾祈子咒神口自称三公其鄙俚如此】以任昉为记室【梁武帝尅建业霸府初开以任昉为骠骑记室防军专主文翰始梁武与昉遇竟陵王西邸从容谓昉曰我登三府当以卿为记室至是引昉以符昔言】黄閤置鸱尾【陈旧制三公黄閤听事置鸱尾后帝时萧摩诃以功授侍中骠骑大将军左光禄大夫时诏摩诃开閤门施行马听事寝堂并置鸱尾】黒头三公【后魏书宗室元彧少冇才学当时甚美侍中崔光见而谓人曰黒头侍中当此人也】司武司众司土【诏曰尉惟司武武在止戈徒惟司众敬敷五教空惟司土利用厚生】食不兼味【长孙道生拜司空加侍中性忠厚亷约身为三司而衣不华饰食不兼味一熊皮鄣泥十年不易时人比之晏婴】中书令读策【唐宰相张延赏与李晟不协吐蕃尚结賛数遣使乞和晟奏曰戎狄无信不可许上意将帅生事邀功延赏揣上意奏罢晟兵权拜太尉兼中书令奉朝请而已故事册拜三公中书令读册侍中奉礼如阙即以宰相摄之延赏欲轻其礼始令兵部尚书崔汉衡摄中书令读册时议非之】正天下【説苑三公正天下调隂阳节风雨】在天曰三台【天文录三台星一名三能一名天柱三公之位也在人曰三公在天曰三台】象鼎足承上【环济要畧三公者象鼎三足共承其上也】
　　三老五更
　　礼记乐记曰食三老五更于太学天子袒而割牲执酱而馈执爵而酳冕而总干所以教诸侯之弟也【三老五更互言之耳皆老人更知三德五事者也冕而总干亲在舞位也周名太学曰东胶】
　　文王世子曰天子视学大昕鼓徴所以警众也众至然后天子至乃命有司行事兴秩节祭先师先圣焉有司卒事反命始之养也适东序释奠于先老遂设三老五更羣老之席位焉适馔省醴养老之珍具【养老东序则视学于上庠三老五更各一人也皆年老更事致仕者也天子以父兄养之示天下之孝弟也名以三五者取象三辰五星天所以照明天下者羣老无数其礼亡以乡饮酒礼言之席位之处则三老如宾五更如介羣老如众宾必也】王制曰凡养老有虞氏以燕礼夏后氏以飨礼殷人以食礼周人修而兼用之五十养于乡六十养于国七十养于学达于诸侯【天子诸侯养老同】有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊有虞氏深衣而养老夏后氏燕衣而养老殷人缟衣而养老周人衣而养老
　　内则凡养老五帝宪三王有乞言【有读为又又从之求善言可施行也】五帝宪养气体而不乞言有善则记之为惇史三王亦宪既养老而后乞言亦微其礼皆有惇史【惇史史教厚者也微其礼者依违言之求而不切也】
　　孝经援神契天子亲临辟雍尊事三老兄事五更三者道成于三五者训于五品言其能以善道改更也三老五更皆取其首妻男完具者
　　蔡邕月令章句五更当为五叟叟长老之称也其字似更书者转误嫂字女旁叟今皆以为更矣
　　应劭汉官仪天子父事三老兄事五更天子亲割三公设几九卿正履
　　以引以翼【诗行苇周家忠厚仁及草木故能内睦九族外尊事黄耉养老乞言以成其福禄焉其诗曰曽孙惟主酒醴维醹酌以大斗以祈黄耉黄耉台背以引以翼】幸辟雍行礼【后汉明帝永平二年冬十月壬子幸辟雍初行养老礼诏曰复践辟雍尊事三老兄事五更安车輭轮供绥执授侯王设酱公卿馔珍朕亲袒割执爵而酳祝哽在前祝馌在后升歌鹿鸣下管新宫八佾具脩万舞于庭朕固薄德何以克当三老李躬年者学明五更桓荣授朕尚书诗曰无德不报无言不酬其赐荣爵闗内侯邑五千戸三老五更皆以二千石禄养终其身注尊事三老父象也老人知天下之事者輭轮以蒲裹轮三老就车天子执绥授之五更老人知五行更代事者三老五更皆取有首妻男女全具者用其德行年耆髙者三公一人为三老次卿一人为五更皆服絺纻大袍单衣皂缘领袖冠进贤扶玉杖五更亦如之不杖皆斋于太学讲堂其日乗舆先到辟雍遣使安车迎三老五更天子迎于门三公设几杖九卿正履天子亲袒割爼执酱而馈执爵而酳明日皆诣阙谢以其于已礼太隆也】奉杖进履【贾山曰天子之尊四海之内莫不为臣然而养三老于太学亲执酱而馈执爵而酳祝饐在前祝哽在后公卿奉杖大夫进履】皤皤国老【班固辟雍诗曰皤皤国老乃父乃兄】玉杖【续后汉三老五更杖玉杖长九尺端以鸠为饰鸠者不噎之乌欲老人之不噎也】赐玉杖【华峤后汉书熙平中天子引袁逢为三老赐玉杖】车驾躬行古礼【魏志少帝诏曰夫养老兴教三代所以树风化也乞言纳诲着在惇史其以王祥为三老郑小同为五更车驾躬行古礼帝乞言于祥祥对曰昔者明王礼乐既备加之以忠诚忠诚之发形于言行】以师道自居【王隠晋书曰王祥字休征魏髙贵乡公入学命祥为三老郑小同为五更祥南面以师道自居帝北面乞言于是仰惟明王圣帝君臣政化之要俯以训帝于时羣卿士闻其格言莫不砥砺】以老逊位【后魏孝文太和十六年司徒尉元以老逊位八月己酉以尉元为三老游明根为五更】
　　尚父
　　史记周本纪武王克商封功臣谋士而师尚父为首封于营丘曰齐也
　　齐世家曰太公望吕尚穷困年老矣以渔钓干周西伯西伯将出猎卜之曰所获非龙非彲非虎非罴所获霸王之辅于是西伯猎果遇太公渭之阳与语大説曰自吾先君太公曰当有圣人适周周以兴子真是耶吾太公望子久矣故号之曰太公望载与俱归故文王时天下三分有二归周者太公之谋计居多及武王灭商迁九鼎修周政而与天下更始尚父谋又居多于是封师尚父于齐营丘
　　鹰【诗大明维师尚父时维鹰扬凉彼武王注师太师也尚父可尚可父也鹰如鹰之飞也凉佐也】师之尚之父之【刘向别录师之尚之父之故曰师尚父父亦男子之称】欲称而止【魏志董卓至西京为太师号曰尚父乗青葢金华车爪画两轓时人号曰竿摩车公卿见卓谒拜车下卓不为礼注献帝记曰卓既为太师复欲称尚父以问蔡邕邕对曰昔武王受命太公为师辅佐周室以代无道是以天子尊之称父今公之功德诚为巍巍宜湏闗东悉定车驾东还然后议之乃止】麾去妾婢待卢杞【唐郭子仪建中初为尚父有疾百官造问皆不屏妾婢及御史中丞卢杞来子仪速麾去逺侧独隠几待杞杞去或问其故子仪曰彼形怪陋而险吾左右见之必笑此人若得权吾当族矣】钱镠【吴越书天祐三年以镠为尚父】
　　四辅
　　尚书大传古者天子必有四邻前曰疑后曰丞左曰辅右曰弼天子有问无对责之疑有志而不志责之丞可正而不正责之辅可而不责之弼其爵视卿其禄视次国之君
　　礼记文王世子曰虞夏商周有师保有疑丞设四辅及三公不必备惟其人语使能也【得能则用之无则已不必备其官也小人处其位不如且阙】君子曰德德成而教尊教尊而官正官正而国治君之谓也
　　前汉平帝元始元年置太师太保孔光以太傅迁太师王舜以车骑将军为太保王莽以大司马领太傅又置少辅为四辅王莽居摄置四辅官【初王莽为左辅甄丰为右弼甄邯为后丞后又制以太师太傅国师国将为四辅】
　　后周宣帝又置四辅官以大宰越王盛为大前疑蜀国公尉迟迥为大右弼申国公李穆为大左辅隋国公杨坚为大后丞
　　钦四邻【书益曰钦四邻庶顽谗说若不在时侯以明之挞以记之】争臣【孝经古者天子有争臣七人郑注谓三公前疑后丞左辅右弼】为国维纲【前汉马宫宇游卿为大司徒哀帝时赐策皆以四辅为国维纲三公之任鼎足承君不有鲜明无以居位如君言至诚可听惟君之恶在洒心前不敢文过朕甚多之】置七臣以广谏道【后汉刘瑜上疏曰惟陛下设置七臣以广谏道】争臣七人以自鉴照【郅夀传何敞上疏理之曰臣闻圣王辟四门开四聪建直言之路下不讳之诏立敢諌之木听歌谣于路争臣七人以自鉴照】
　　太师
　　大戴礼天子不谕于先圣之德不知君国畜民之道不见礼义之正不察应事之理不博古之典传不闲威仪之数诗书礼乐无经学业不法凡是之属太师之任也前汉百官公卿表太师古官平帝元始元年初置金印紫绶太师位在太傅上
　　汉书音义师训也
　　应劭汉官仪太师古官殷纣时箕子周武王时太公成王时周公并为太师周公薨毕公代之秦及汉初并无至平帝元始元年初置以孔光居焉
　　晋职官志晋初以景帝讳置太宰以代太师之任秩增三司太傅太保皆为三公
</div>
    <div class="pagination">
<span class="current-page">1</span><a href="职官分纪_page2.html">2</a><a href="职官分纪_page3.html">3</a><a href="职官分纪_page4.html">4</a><a href="职官分纪_page5.html">5</a><a href="职官分纪_page6.html">6</a><span>...</span><a href="职官分纪_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
