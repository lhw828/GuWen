<!DOCTYPE html>
<html>
<head>
    <meta charset="UTF-8">
    <title>天中记 - 第 20 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 20 页/共 201 页</h1>
    <div class="content">　　变厯疏密二代之厯多至八百年少至四百年而一变者非厯之差也正朔既改厯不容不变也汉厯率百年一变唐厯率百年三变宋朝厯率百年而六变以其用之乆近观之则法之疏密可知矣【王海】
　　求详朱差日蔡邕杜预用新术治厯至何承天祖冲之考索愈精承天以月蚀之冲推日躔次冲之言古冲之作在汉初周未所谓求详于未差之前盖刘歆班固所不能到也【上】
　　厯数纲纪董巴议云圣人迹太阳于晷景效太隂于望明五星于见伏正是非于晦朔望伏见者厯数之纲纪检验之明者也【晋志】
　　敬天育物厯者先王所以明时授人敬天育物者也辰极常居斗运不息晦明相推而变月寒暑徃来而成嵗日月右进周天之度啓星辰左旋正时之气合积余分而致闰配甲子而设蔀【张説序】
　　该罗厯义张载弟前乌程令冗依蔡邕注明堂月令中台要解又缀诸家厯数而为厯赞秘书监荀崧见赞异之云信该罗厯表义矣【王隠晋书】
　　白猿厯周羣妙闲筭术防説游岷山采药见一白猿从絶峯而下化为一老翁握中有玉版长八寸以授羣羣问其年答曰今已衰迈忘其生之年月忆从轩辕之时始学厯数风后容成皆黄帝之史就余授厯术至颛顼更考定日月星辰之运多差异及春秋时有子韦子野里灶之徒权畧虽验未得其门尔来世代不复可纪因以相袭至大汉之时有洛下闳得其大旨羣复其言更精勤筭术乃考校年厯之运验于图纬知蜀应防及明年归命皆称周羣详隂阳之精妙也蜀人谓之后圣【拾遗】
　　闰
　　王在门中余分之月五嵗再闰也告朔之礼天子居宗庙门中故其字从王在门中也周礼曰闰月王居门中终月也【説文】
　　阳余月犹闰何周天三百六十五度四分度之一十二月日不匝十二度故三年一闰五嵗再闰也明隂不足阳有余闰也者阳之余也【白虎通】
　　闰余黄帝起消息正闰余【史记】
　　乖次三苗服九黎之徳故重黎二官咸废所职而闰余乖次孟殄防摄提无纪厯数失序【土】
　　正时文公元年闰三月非礼也先王之正时也履端于始举正于中归余于终履端于始序则不愆举正于中民则不惑归余于终事则不悖【左传】
　　不告朔文公六年闰月不告朔非礼也闰以正时时以作事事以厚生生民之道于是乎在矣不告闰朔弃时政也何以为民【上】注云四时渐差则致闰以正之蔀首周道既衰幽王既丧天子不能班朔鲁厯不正以闰余一之嵗为蔀首自文公闰月不告朔至此百有余年莫能正厯数故子贡欲去其饩羊孔子爱其礼而着其法于春秋【前志】
　　司厯过哀公十二年冬十有二月螽季康子问于孔子曰今周十二月夏之十月而犹有螽何也对曰火伏而后蛰者毕今火犹西流司厯过也康子曰所失者几月也曰于夏十月火既没矣今火见再失闰也【家语左传】闰在嵗后汉祖受命因秦之纪十月为年首闰常在嵗后不稽先代违于帝典【后志】
　　天气备光武诏张纯曰禘祫之祭不行乆矣纯奏曰三年一闰天气小备五年再闰天气大备三年以祫五年以禘【注】闰者嵗之余【后本传】
　　告朔武后诏羣臣议告朔于明堂张齐贤曰谷梁氏称闰月天子不告朔它月故告朔矣左氏言鲁不告闰朔为弃时政则诸侯虽闰告朔矣【唐本传】
　　非常月闰月不告朔曷为不告朔天无是月也闰月矣何以谓之天无是月非常月也【公羊文公六年】
　　附月余日闰月者附月之余日也积分而成于月者也天子不以告朔而丧事不数也【糓梁传】
　　丛残之数闰是丛残之数非月之正【糓梁注】
　　二终并终数为十九易穷则变故为闰法【前志】孟康曰天终数九地终数十穷终也言闰亦日之穷余故取二终之数以为义【注】合二终以纪闰余【唐志】
　　无中气书称朞三百六旬有六日以闰月定四时成嵗允厘百工庶绩咸熙是以天子必置日官诸侯必置日御世修其业以考其术举全数而言故曰六日真实五日四分之一日日行一度而月日行十三度十九分度之有畸日官当防集此之迟疾以考成晦朔错综以设闰月闰月无中气而北斗邪指两辰之间所以异于他月也积此以相通四时八节无违乃得成嵗其微密至矣得其精微以合天道事叙而不悖然隂阳之运随动而差差而不已遂与厯错故仲尼明每于朔闰发文盖矫正得失因以宣明厯数也【杜预长厯】周礼云王出居寝门故为闰字门中从王也是月也不举百事以无中气也【荆楚嵗时记】
　　天度岐伯曰天以六六为节地以九九制防者所以正天之度气之数也天度者所以制日月之行也气数者所以纪化生之用也天为阳地为隂日为阳月为隂行有分纪周有道理日行一度月行十三度而有竒焉故大小月三百六十五日而成嵗积气余而盈闰矣立端于始表正于中推余于终而天度毕矣注云端首也始初也表彰示也正斗建也中月半也推退位也言立首气于初节之日示斗建于月半之辰退余闰于相望之后是以闰之前则气不及月闰之后则月不及气故常月之制建初立中闰月之纪无初无中纵厯有之皆他节气也故厯无云其候闰某月节闰某月中也推终之义断可知乎故曰立端于始表正于中推余于终也由斯推日成闰故能令天度毕焉【素问】
　　十九年七闰始厯以为十九年七闰皆有余分是以中气渐差据浑天二分为东西之中而晷景不等二至为南北之极而进退不齐此古人所未达也【唐厯志】二中厯本议曰天数中于五地数中于六合二中以通律厯天有五音所以司日也地有六律所以司辰也参伍相周究于六十圣人以此究天地之心【唐律志】此系厯藕杨应闰藕生应月至闰月益一节东坡诗惟有黄杨厄闰年
　　小月减日阳月者所以补小月之减日以正嵗数故三年一闰五年再闰【独断】
　　嵗阳
　　甲子记称大桡作甲子首作数二者既立以比日表以管万事【后志】吕氏春秋曰黄帝师大桡月令章句大桡探五行之情占斗纲所建于是始作甲乙以名日谓之干作子丑以名日谓之枝枝干相配以成六旬【注】干支于干也其名有十亦曰十母即甲乙丙丁戊己庚辛壬癸是也支枝也其名一十有二亦曰十二子即子丑寅卯辰巳午未申酉戌亥是也【蔡邕独断】
　　太嵗太嵗在甲曰阏逢在乙曰旃在丙曰柔兆在丁曰强圉在戊曰着雍在己曰屠维在庚曰上章在辛曰重光在壬曰黓在癸曰昭阳【尔雅】
　　阏蓬许慎注曰言万物锋芒欲出拥遏未通故曰阏蓬也
　　旃在乙言万物遏甲也
　　柔兆在丙万物皆生枝布叶故曰柔兆也
　　强圉在丁言万物刚盛故曰强圉也
　　着雍在戊言位在中央万物繁养四方故曰着雍也屠维言在万物各成其性故己曰屠维屠别维离也上章在庚言隂气上升万物毕生故曰上章也
　　重光在辛言万物就成熟其煌煌故曰重光
　　黓在壬言嵗终包任万物故曰黓也
　　昭阳在癸言阳气始萌万物合生故曰昭阳【以上俱淮南子】甲汉律厯志出甲于甲史记曰甲者言万物剖符甲而出也説文甲位东方之孟阳气萌动从木载孚甲之象徐曰孚犹葭孚殻萚也
　　乙志奋轧于乙史乙者言万物生轧轧也说文乀象春草木寃曲而出隂气尚强其出乙乙也徐曰乙乙未展也京房易传乙屈也释名乙轧也自抽轧而出也丙志明恊于丙史丙者言阳道着明故曰丙説文位南方万物成炳然隂气初起阳气将亏从一入门一者阳也徐曰冂犹门也天地隂阳之门戸也功成将去冂也释名丙炳也物生炳然皆着见也
　　丁志大盛于丁史丁者言万物之丁壮也故曰丁説文夏时万物皆丁壮成实徐曰物挺然成立之貌万物盛于丙成于丁释名丁壮也物体皆丁壮也
　　戊志丰茂于戊释名戊茂也物皆茂盛也説文戊中宫也象六甲五龙相拘绞也徐曰五土无定居主在中往来不相越故曰拘绞月令其日戊巳注戊言茂己言起己志理纪于己释名已纪也皆有定形可纪识也説文己中宫也象万物辟藏诎之形也徐曰万物与隂阳之气藏则归土屈曲包容象人腹圜曲也
　　庚志敛更于庚史庚者言隂气庚万物故曰庚説文位西方象秋时万物庚庚有实也徐曰史记大横庚庚坚强之貌
　　辛志悉新于辛史辛者言万物之辛生故曰辛説文秋时金刚味辛辛痛泣出徐曰言万物方盛初见断制故辛痛也释名辛新也物初新者皆收成也
　　壬志懐妊于壬史壬之为言任也言阳气任养万物于下也説文壬位北方也隂极阳生故易曰龙战于野战者接也象人懐妊之形承亥壬以子生之叙也释名壬妊也隂阳交接懐妊也至子而萌也
　　癸志陈揆于癸史癸之为言揆也言万物可揆度故曰癸説文冬时水土平可揆度象水从四方流入也释名癸揆也揆度而生乃出之也尔雅癸归也五行属水五运属火
　　嵗名太嵗在寅曰摄提格在卯曰单阏在辰曰执徐在巳曰大荒落在午曰敦牂在未曰恊洽在申曰涒滩在酉曰作噩在戊曰阉茂在亥曰大渊献在子曰困敦在丑曰赤奋若
　　摄提格李巡注尔雅云万物承阳而起故曰摄提格起也孔文祥云以嵗在寅正月出东方为众星之纪以摄提宿故曰摄提以其为嵗月之首起于孟故曰格正也索隠曰天官书云摄提三星若鼎足句直斗杓所指以建时节故为摄提格格至也言摄随月建至也楚辞摄提贞于孟兮王逸注孟始也正月为史记作正月其名监徳
　　单阏许慎注曰单尽阏止也言阳气推万物而起隂气尽止也史二月其名降入
　　执徐执蛰徐舒也言伏蛰之物皆散舒而出也史三月其名青章
　　大荒落荒大也方万物炽盛而大出霍然落落大布散史四月其名跰迹
　　敦牂言万物皆盛壮也敦牂敦盛牂壮也史五月名启明
　　协洽恊和洽合也言隂阳化生万物和合史六月其名长烈
　　涒滩涒大滩脩也言万物皆脩其精气也李巡云涒滩物吐秀倾垂之貌吕氏春秋曰维秦八年嵗在涒滩高诱注涒大也滩循也万物皆大循其情性也涒滩夸人短舌不能言为涒滩也史七月其名大晋
　　作噩作鄂零落也万物皆陊落李巡云作鄂万物皆落防起之貌史八月其名长王
　　阉茂掩蔽茂冐言万物皆蔽冐史九月其名天睢大渊献渊藏献迎也言万物终于亥大小深藏窟伏以迎阳孙炎云渊深也大献万物于天深谓盖藏之于外者也史十月其名大章
　　困敦困混敦沌也言阳气皆混沌万物牙孽也孙炎云言万物初萌混沌于黄泉之下史十一月其名天泉赤奋若奋起也若顺也言阳气奋迅万物而起无不顺其性也赤阳色李巡云言阳气奋迅史十二月其名天皓志作昊
　　子前志隂阳合徳气钟于子化生万物者也故孽萌于子史记子者滋也滋者言万物滋于下也説文子十一月阳气动万物滋入以为称徐曰十一月夜半阳气所起人承阳故以为称白虎通曰子孶也孶孶无已也释名子孶也阳气始萌孶生于下也于易为坎坎险也丑志纽牙于丑史丑者纽也言阳气在上未降万物厄纽未敢出也説文丑纽也十一月万物动用事象手之形时加丑亦举手时也徐曰丑象手有所执也昧爽为丑人皆起有为也释名丑纽也寒气自屈纽也于易为艮艮限也时未可听物生限止之也
　　寅志引达于寅史寅言万物始生螾然也説文寅髌也正月阳气动去黄泉欲上出隂尚彊也象穴不达髌寅于下也徐曰髌摈斥之意人阳气上鋭而出阂于寅也臼所摈也释名寅演也演生物也
　　夘志茂茆于卯师古曰茆谓丛生也史卯之为言茂也言万物茂也説文卯冐也二月万物冐地而出象开门之形故二月为天门徐曰二月隂不能制阳冐而出也天门万物毕出也晋乐志卯茂也谓阳气生孶孶茂也释名于易为震二月之时雷始震也
　　辰志振美于辰史辰者言万物之蜄也説文辰震也三月阳气动雷电振民农时也释名辰伸也物皆伸舒而出也
　　巳志巳藏于巳史巳者言阳气之巳尽也説文巳也四月阳气巳出隂气巳藏万物见成文章故巳为蛇象形徐曰巳主蛇象蛇之变化有文章也释名巳巳也阳气毕布巳也于易为巽巽散也物皆生布散也又云巳巳也如出有所为毕巳复还而入也毛氏曰阳气生于子终于巳巳者终巳也象阳气既极囘复之形故又为终巳字
　　午志咢布于午史午老隂阳交故曰午説文午牾也五月隂气午逆阳冐地而出也徐曰人为阳一为地亅为隂气贯地午逆阳也五月阳极隂生仵者正冲之也午亦象冲逆也释名午仵也隂气从下上与阳相仵逆也于易为离离丽也物皆附丽阳气以茂也
　　未志昧薆于未师古曰薆蔽也史未者言万物皆成有滋味也説文未味也六月之辰也五行木老于未象木重枝叶也释名未昧也日中则昃向函昧也
　　申志申坚于申史申者言隂用事申贼万物故曰申淮南子申者呻之也説文申神也七月隂气成自申束杵臼自持也吏以餔时听事申旦政也释名申身也物皆成其身体各申束之使备成也
　　酉志畱孰于酉史酉者万物之老也故曰酉淮南子酉者饱也説文酉就也八月季秋可为耐酒徐曰就成熟也释名酉秀也秀者物皆成也于易为兊兊恱也物得备足皆喜恱也
　　戌志毕入于戌史戌者言万物尽灭故曰戌説文灭也九月阳气微万物毕成阳下入地戌舍一也五行土生于戊盛于戊释名戌恤也物当收敛矜恤之也亦言脱也落也
　　亥志该阂于亥史亥者该也言阳气藏于下故该也孟康云阂藏塞也隂杂阳气藏塞为万物作种也説文亥荄也有微阳起接盛隂徐曰言万物之荄皆动也从上者阳防在下也十月盛隂感阳万物皆舍育于内象人之懐妊也释名亥核也收藏百物核取其好恶真伪也亦言物成皆坚核也
　　十二辰禽五行之气相贼害含血之虫相胜服其验何在曰寅木也其禽虎也戌土也其禽犬也丒未亦土也丒禽牛未禽羊也木胜土故犬与牛羊为虎所服也亥水也其禽豕也巳火也其禽蛇也子亦水也其禽鼠也午亦火也其禽马也水胜火故豕食蛇火为水所害故马食鼠屎而腹胀然亦有不相胜者午马也子鼠也酉鸡也卯也水胜火鼠何不逐马金胜木鸡何不啄亥豕也未羊也丑牛也土胜水牛羊何不杀豕巳蛇也甲猴也火胜金蛇何不食猕猴猴畏鼠者也囓猕猴者犬也鼠水猕猴金也水不胜金猕猴何故畏鼠戌犬也申猴也土不胜金猴何故畏犬十二辰之禽以气性相克则尤不相类应大凡含血之虫相服至于相啖食者以齿牙顿利觔力优劣自相胜服也【论衡】
　　相属隂阳日家璩公选云子寅辰午申戌俱阳数取相属之竒数以为名鼠五指虎五指龙五指马单蹄猴五指狗五指丑卯巳未酉亥俱隂数取相属之隂数以为名牛四两蛇双舌羊四鸡四猪四【旸谷谩録】肖形不足术家以十二肖配十二辰每肖各有不足之形焉如鼠无牙牛无齿虎无脾无唇龙无耳蛇无足马无赡羊无神猴无臀鸡无肾犬无肠猪无筋人则无不足也【草木子】
　　月阳月在甲曰毕在乙曰橘在丙曰脩在丁曰圉在戊曰厉在己曰则在庚曰窒在辛曰塞在壬曰终在癸曰极【尔雅】
　　月名正月为二月为如三月为寎四月为余五月为臯六月为且七月为相八月为壮九月为十月为阳十一月为辜十二月为涂【上】疏此辨以日配月之名也设若正月得甲则曰毕二月得乙则曰橘如三月得丙则曰脩寎四月得丁则曰圉余五月得戊则曰厉臯六月得己则曰则且七月得庚则曰窒相八月得辛则曰塞壮九月得壬则曰终十月得癸则曰极阳十一月得甲则曰毕辜十二月得乙则曰橘涂周而复始亦可知也若史记歴书云月名毕聚也
　　载祀载嵗也夏曰嵗商曰祀周曰年唐虞曰载【尔雅】疏夏曰嵗取嵗星行一次夏书曰毎嵗孟春遒人以木铎狥子路是也商曰祀取四时一终则以祀者嗣也取其兴来继往之义孙炎曰取四时祭祀一讫商书曰惟元祀十有二月乙丑伊尹祀于先王是也周曰年者取禾一熟也案说文云年谷熟也从禾千声春秋曰大有年然则年者禾熟之名每嵗二熟故以为嵗名左传曰卜年七百是也唐虞曰载载始也取物终更始尭典曰朕在位七十载舜典曰五载一巡守是也
　　行事直辰春秋元命苞曰嵗之为言遂也注遂出也出行事于所直辰也释名曰嵗越也越故限也年进也进而前也祀巳也新气生故气巳也载载生主言年五运岐伯曰五日谓之候三候谓之气六气谓之时四时谓之嵗而各从其主治焉五运相袭而皆治之终朞之日周而复始时立气布如环无端候亦同法【素问】天气周孔子曰嵗三百六十日而天气周八卦用事各四十五日而备嵗用事【易干凿度】
　　改节易常太隂治春则欲行柔恵温良太隂治夏则欲布施宣明太隂治秋则欲脩备缮兵太隂治冬则欲猛毅刚强三嵗而改节六嵗而易常故三嵗而一饥六嵗而一衰十二嵗而一康【淮南子】
　　天道嵗在申酉乞浆得酒嵗在辰巳嫁妻卖子夫盛衰更代丰荒相半天之常道也【袁子正书语】
　　四仲四孟律厯志分二十八宿为十二次晋灼注天文志云太嵗在四仲则嵗行三宿太嵗在四孟四季则嵗行二宿二八十六三四十二面行二十八宿十二嵗而周天是嵗星年行一次也后律厯志日行一度积三百六十五度四分度之一而周天一匝名曰嵗
　　四时备成日周于天一寒一暑四时备成万物毕改摄提迁次青龙移辰谓之嵗嵗首至也月首朔也至朔同日谓之章同在日首谓之蔀蔀终六旬谓之纪嵗朔又复谓之元【后志】
　　二吕目嵗前志春秋二吕目嵗邓展曰春秋则为二矣孟康曰春为阳中万物以生秋为隂中万物以成举春秋以目一嵗
　　终阳董仲舒曰天使阳出布施于上而主嵗功使隂入伏于下而时出佐阳阳不得隂之助亦不能独成嵗终阳以成嵗为名此天意也【前汉书】
　　统首嵗星主嵗事为统首号令所纪【上】
　　嵗朝尚书大传曰凡六沴之作嵗之朝月之朝日之朝后王受之嵗之中月之中日之中则正卿受之嵗之夕月之夕日之夕则庶民受之郑曰自正月尽四月为嵗之朝后志曰凡六气相伤谓之沴
　　一白二十二祖摩拏罗至月氏国鹤勒那问祖曰我止林间已经九白印度以一年为一白【传灯録】
　　斗指斗正月指寅二月指卯三月指辰四月指巳五月指午六月指未七月指申八月指酉九月指戌十月指亥十一月指子十二月指丑终而复始【淮天文训】
　　旬浃十日曰旬十二日曰浃十日亦曰浃【礼】
　　信次一宿为舍二宿为信过信为次【左传】
　　十时日之数十故有十时之数亦当十位自王已下其二为公其三为卿注日中当王食时为公平旦为卿鸡鸣为士夜半为皁人定为舆黄昏为日入为僚晡时为仆日昳为台隅中日出阙不在第尊王公旷其位【昭五】刚柔五刚甲丙戊庚壬五柔乙丁己辛癸【注王制注】
　　敬日故善日者王善时曰霸王者敬日霸者敬时【茍强国篇】爱日孔子爱日又或曰君子爱日乎【杨五百篇】
　　有四子产曰君子有四时朝以听政昼以访问夕以脩令夜以安身【左传】
　　惜隂圣人不贵尺之璧而重寸之隂时难得而易失也禹之趋时也履遗而弗取冠挂而弗顾非争其先也而争其得时也【淮南子】
　　竞辰辰乎辰曷来之迟去之速也君子竞诸【淮南子】握太嵗晁良正性刚不怖鬼每年常掘太嵗地掘后忽见一肉物良正打之三日送于河其夜使人视之三更后车马甚众来至肉所问太嵗何故受此屈辱不雠报之太嵗曰彼正荣盛无奈之何暨明失所在【广异记】董表仪家在河沙塘东尝欲撤屋掘土隂阳人云太嵗居北方不可兴工既而掘深三尺许得肉块漫漫然董恶之投诸河讫亦无祸【传载】
　　筑墙太嵗工部员外张周封言旧庄在城东狗梁觜西尝筑墙于太嵗上一夕尽崩且意其基虚工不至率庄客指挥复筑之高未数尺炊者惊呌曰怪作矣遽视之饭数斗悉跃出地着墙匀若蚕子无一粒重者矗墙之半如界焉因谒巫酹地谢之亦无他【酉阳杂俎】
　　掘嵗得祸上元末复有李氏家不信太嵗掘之得一块肉相传云得太嵗者鞭之数百当免祸害李氏鞭九十余忽然腾上因失所在李氏家有七十二口死亡畧尽惟小葪公尚存李氏兄弟恐其家灭尽夜中令奴悉作鬼装束劫小葪便藏之唯此子得存其后袭封葪公【广异记】宁州有人亦掘得太嵗大如方状类赤菌有数千眼其家不识移至大路遍问识者有胡僧惊曰此太嵗也宣速埋之其人遽送旧处经一年人死畧尽【上】莱州即墨县有百姓玉丰兄弟三人丰不信方位所忌尝于太嵗上掘坑见一肉块大如斗蠕蠕而动遂填其坑肉随填而出丰惧弃之经宿肉长塞于庭兄弟奴婢数日内悉暴卒惟一女子存焉【酉阳杂俎】
　　热
　　热煑释名曰热爇也如火之烧热也或曰暑煑也如煑物也
　　溽暑礼曰季夏之月土润溽暑説文曰溽湿暑也焦金烂石夏至隂阳之防北方而物动于下南方物动于上故至日后为热焦金烂石也【春秋繁露】
　　防暍武王防暍人于柳下而天下懐【淮南子】武王见暍人王自左拥而右扇之【世説】
　　身热阪罽賔国武帝时剽杀汉使成帝时复遣使奉献谢罪杜钦説大将军王鳯不令使使向罽賔国曰此国道经大头痛小头痛之山赤土身热之阪令人身热无色头痛呕吐驴畜尽然【汉书】
　　夀麻夀麻之国爰有大暑不可以往【山海经】
　　赤帝所司南方之极自北戸之界至炎风之野赤帝祀融之所司【淮南子】
　　穿岸为室马援征武陵五溪蛮夷进营壶头贼乘高守隘水疾舩不得上防暑甚士卒多疫死援亦中病遂因乃穿岸为室以避炎气【本传】武陵记曰壶头山邉有石窟即援所穿室也室内有蛇如百斛舩大云是援之余灵也
　　渡泸诸葛亮出师表曰五月渡泸深入不毛【蜀志】益州记曰泸水即武侯渡处水有热气暑天不敢行
　　入水避暑葛洪从祖仙公毎大醉及夏天盛热辄入深水底入日乃出者正以能闭气胎息故耳【抱朴子】
　　露台桂馆一名甘泉作迎风观寒露台以避暑【潘岳关中记】热身熨妇荀奉倩与妇至笃冬月妇病热乃出中庭自取冷还以身熨之妇亡奉倩后少时亦卒以是获讥于世【世説】
</div>
    <div class="pagination">
<a href="天中记_page19.html">上一页</a><span>...</span><a href="天中记_page15.html">15</a><a href="天中记_page16.html">16</a><a href="天中记_page17.html">17</a><a href="天中记_page18.html">18</a><a href="天中记_page19.html">19</a><span class="current-page">20</span><a href="天中记_page21.html">21</a><a href="天中记_page22.html">22</a><a href="天中记_page23.html">23</a><a href="天中记_page24.html">24</a><a href="天中记_page25.html">25</a><span>...</span><a href="天中记_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
