<!DOCTYPE html>
<html>
<head>
    <meta charset="UTF-8">
    <title>山堂肆考 - 第 370 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 370 页/共 632 页</h1>
    <div class="content">　　唐李筌号达观子居少室山好神仙术至嵩山虎口岩得黄帝隂符经其本糜烂筌抄读数千遍不晓其义因入秦至骊山下逢一老母衣扶杖神状甚异见路旁一火烧树因自语曰火生于木火发必尅筌惊问曰此隂符经文母何得言之母曰吾受此符已六周甲子矣筌拜母共坐石上説隂符之义日已晡曰吾有麦饭相与为食袖中出一瓢令筌取水及还已失老母所在但留麦饭于石上筌食之后血气不衰入名山访道不知所之
　　服绛雪
　　唐开元中内人赵云容问申元之乞延生之药元之与绛雪丹一粒曰汝服此必死不壊百年复生至元和末百年云容果再生云容杨贵妃之侍儿也妃甚爱惜之常令独舞霓裳于绣岭宫或云云容姓张
　　捣霜
　　唐长庆中裴航秀才因下第游鄂渚谒故旧崔相国得赠钱二十万遂挈归于京因佣巨舟载于襄汉同载有云翘樊夫人乃国色也裴因赂侍婢袅烟求达诗一章乆无答航无计又求名醖珍果献之夫人乃使袅烟召航相识后又使袅烟持诗与裴曰一饮琼浆百感生霜捣尽见云英蓝桥便是神仙窟何必﨑岖上玉京航覧之空愧佩而已不能达诗之防后更不复见但使袅烟达寒暄而已及抵襄汉不告辞而去航访求之竟无踪兆航遂饰装归辇下经蓝桥驿渴甚见一舍有老妪缉麻苎揖之求浆妪曰云英擎一瓯浆来郎君要饮裴讶之忆樊夫人有云英之句深不自防俄于苇箔之下出双玉手捧瓷瓯航接饮之真玉液也因还瓯揭箔覩一女子艳丽惊人愿纳厚礼娶之妪曰我今老病止有此孙女昨有神仙与灵药一刀圭但须玉杵臼之若约娶此女者得玉杵臼当与之也航至京访求获玉杵臼于虢州卞老铺遂挈抵蓝桥更为药百日乃得娶云英而仙去云翘夫人乃云英之姊即刘纲妻也
　　抚琴
　　王徽丞相侄女幼慕道持经抚琴尝曰洞宫有召命当补仙官题诗云翫水登山无足时诸仙频下听琴诗此心不恋居人世惟见天邉双鹤飞是夕奄然而终
　　磨镜
　　九华真妃云眼者身之镜耳者体之牖视多则镜昬听众则牖闭妾有磨镜之石决牖之术靣者神之庭发者脑之华心悲则面焦脑减则发素所以精元内丧丹津横竭妾有童面之经还白之法精者体之神明者身之寳劳多则精散营竟则明消妾有益精之道延明之经
　　鸟伴
　　缑仙姑长沙人入衡山修道年八十余孑然无侣居傍南岳魏夫人仙坛忽一日青鸟飞来自言南岳夫人使也以姑修道精舍命我为伴每有人逰山青鸟必预言其姓名一日鸟曰今夕有暴客至姑无怖果有郡僧持火挺刃将害姑姑在床上僧不见而出为虎所杀姑徙湖南鸟亦随之后隠九疑莫知所终
　　虎随
　　宋兴元统制潘璋在临安买一妾携入汉中两歳后得疾若懐孕者始数日不食渐至一月枵腹后一歳连举三子闻者异之自是饮食疏数不齐似有所凭附遂白主公主母乞一净室学道昼夜揜戸璋尝排闼造其处则四壁环列皆佛书内典诘所从来曰天女见与淳熈辛丑璋部西军赴殿岩妾请从行璋辞以法不许舟次果州马上望一女子坐沙上诵经即之乃妾也骇其何自而来曰思君之极不觉魂飞璋亦喜载与俱东至鄂渚妾每出必以虎子自随后至都城璋登岸而返失妾所在
　　裹丹
　　贾知微遇增城夫人杜兰香以秋云罗帕裹丹一粒与之又增城仙録有渔父于洞庭之岸闻儿啼声视之可三歳女子渔父举之归歳余天姿竒伟真天人也忽有青童自天而来携女而去临升谓渔父曰我仙女杜兰香也有过谪于人间其后降于洞庭包山张硕家赍瓦楹酒并七子樏硕修道者也授以举形飞化之道久之硕亦仙去渔父亦以学道不食后不知所终
　　卖酒
　　神仙余杭姥嫁于西湖农家善采百花酿酒王方平尝以千钱过蔡经家与姥沽酒饮而甘之是后羣仙时降因授一丸药以偿酒价姥服之仙去后十余年有人经过洞庭湖邉见卖百花酒者即姥也
　　练色常山
　　列仙昌容常山道人也自称殷王女食蓬蔂根二百余年而顔色如年二十人故魏都赋云昌容练色
　　修道华林
　　李八百妹明香真人修道于华林山之秀峰后于五龙冈冲升
　　驾鹿
　　汉武帝内鲁女生本长乐人初饵胡麻及术乃絶谷十余年顔色如桃花一日与知故别入华山后五十年先相识者逢女生于华山庙前驾白鹿饵胡麻令从女谢亲里乡故而去
　　乗鵞
　　髙化刘安上女育于雍熈初至九龄与羽人説道得度世之法及笄许妻何氏子刘氏送之忽有一白鵞自空而下刘女乗之而去陈轩诗云白鵞乗去人何在青鸟飞来信已遥若使何郎有仙骨也须同引凤凰箫
　　牧羊
　　唐柳毅下第归至泾阳见一妇人牧羊曰妾洞庭君女也嫁泾川次子为婢所惑得罪舅姑毁黜至此闻君将还烦寄尺牍于洞庭之隂有大橘君击树三当有应者毅如其言见千门万戸曰灵虚殿一人被紫执圭取书进之洞庭君泣曰老夫之罪使孺弱罹害言未毕有赤龙长万丈擘天飞去俄而祥风庆云幢节玲珑红妆千百中有一人即前寄书者乃宴毅于碧云宫宴毕辞去后再娶卢氏貌类龙女妻曰予即洞庭君女也泾上之辱君能救之兹奉闺房永以为报同归洞庭莫知其迹
　　引犬
　　曹仙媪不知何许人常携幼女引一犬息鬭马关栁下一日至河将渡舟师拒之媪携女与犬凌波御风须臾登岸俄又登东岸石龛遂与女及犬俱化龛中

　　山堂肆考卷一百五十
　　钦定四库全书
　　山堂肆考卷一百五十一　明　彭大翼　撰鬼怪
　　鬼
　　説文天曰神地曰只人曰鬼鬼之为言归也慧也老鬼曰毕方小鬼曰鬾蜮
　　魂魄
　　左昭七年子产适晋赵景子问曰伯有犹能为鬼乎子产曰能人生始化曰魄既生魄阳曰魂用物精多则魂魄强是以有精爽至于神明匹夫匹妇强死其魂魄犹能凭依于人以为淫厉况良霄我先君穆公之胄子良之孙子耳之子敝邑之卿三世执其政柄其用物也矣其取精也多矣其族又大所冯厚矣而强死能为鬼不亦宜乎
　　形声
　　韩愈原鬼论有形而无声者物有之矣玉石是也有声而无形者物有之矣风雷是也有声与形者物有之矣人兽是也无声与形者物有之矣鬼神是也曰然则怪而与民物接者何也曰是有二説漠然无形与声者鬼之常也人有忤于天有违于人有爽于物逆于伦而感于气于是乎鬼有成于形有凭于声以应之而下殃祸焉皆鬼之为也其既也又反乎常
　　相惊伯有
　　左昭七年郑人相惊以伯有曰伯有至矣则皆走不知所徃铸刑书之歳二月或梦伯有介而行曰壬子余将杀带也明年壬寅余又将杀段也及壬子驷带卒国人益惧齐燕平之三月壬寅公孙段卒国人愈惧其明月子产立公孙泄及良止以抚之乃止子太叔问其故子产曰鬼有所归乃不为厉吾为之归也注云泄子孔之子良止伯有之子也
　　自称舒仲
　　晋邹湛尝见一人自称甄舒仲余无所言如此非一乆之乃悟曰吾宅西有积土败瓦其中必有死人甄舒仲者检之果然厚加敛葬毕梦此人复来致谢
　　国殇
　　楚辞屈原国殇云身既死兮神以灵魂魄毅兮为鬼雄注云无主之鬼谓之殇谓死于国事者精神强壮魂魄武毅长为百鬼之雄杰也
　　物怪
　　博物志水石之怪为龙罔象木之怪为防魍魉土之怪为羵羊火之怪为宋无忌
　　惊人
　　颛顼氏有三子亡而为疫鬼一居江水为产鬼一居若水为魍魉鬼一居宫室区隅善惊人为小鬼
　　效子
　　战国防梁国之北地名黎丘有竒鬼焉善效人之子侄昆弟好扶邑丈人而道苦之黎丘丈人之市醉而归者黎丘之鬼效其子之状扶而道苦之丈人归酒醒而谯其子其子泣而触地曰孽无苦也其父信之曰譆是必扶竒鬼也我固闻之明旦复饮于市欲遇而刺之明旦又醉其真子恐其父之不能返也遂迎之丈人望其真子拔劒刺之而不知惑于似其子者而杀其真子也
　　豕立
　　左庄八年齐侯游于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧坠于车伤足丧屦按彭生盖桓公十年为襄公所杀者
　　雉飞
　　葆光録越僧全清善书符厌役鬼神之术有市人姓王者儿妇染邪气召全清治之乃防草人长尺余衣之五防结坛立草人于上呪之良乆呜咽而语唯称乞命全清诘之是何精魅从何而来云是魈鬼顷嵗春日于禹庙前见伊人遂相附和尚倘舍之即自逾境不敢近人烟全清曰此妖诈不宜释之乃取一瓮侧卧以鞭驱约草人入瓮中呦呦有声符缄瓮口埋于桑林下戒家人无动其妇即日病瘥经五载因兵乱人皆逃避兵人见埋瓮处谓有藏物遂打瓮破见雉飞出立于桑杪作人语曰被这和尚禁却今日方见日光时全清已仙化矣
　　如毂如辕
　　庄子曰桓公田于泽管仲御见鬼焉公抚管仲之手曰仲父何见对曰臣无所见公反诶诒为病数日不出齐士有皇子告敖者曰公则自伤鬼恶能伤公桓公曰然则有鬼乎曰有沈有履灶有髻戸内之烦壤雷霆处之东北方之下者陪阿鲑蠪跃之西北方之下者泆阳处之水有罔象丘有峷山有防野有彷徨泽有委蛇公曰请问委蛇之状何如皇子曰委蛇其大如毂其长如辕紫衣而朱冠其为物也恶闻雷车之声则捧其首而立见之者殆乎霸桓公冁然而笑曰此寡人之所见者也于是正衣冠与之坐不终日而不知病之去也
　　主刺主射
　　管辂信都令舍妇人病头痛心痛家人惊恐辂筮之曰君屋西头有两死男子一持矛主刺头顶故头痛一持弓主射胸腹故心痛徙掘骸骨妇病即愈
　　野王男女
　　晋魏舒尝谒野王主人止舒宿主人妻夜产舒俄闻车马之声相问曰男也女也曰男答云十五以兵死复问寝者为谁曰魏公舒后十五载舒诣主人问所生儿何在曰因条桑为斧伤而死舒自知当为公矣后果位至司徒
　　顾舍王相
　　梁范云少与髙祖同宿顾嵩舍嵩妻产子闻有鬼在外语曰此中有王有相云起谓帝曰王当仰属相以见归后果然
　　忽烧旧宅
　　酉阳杂俎晋隆安中吴兴有人年可二十自号圣公姓谢死已百年忽诣陈氏宅言是已旧宅可见还不尔烧汝一夕火发荡尽见有鸟毛挿地绕宅周匝数重
　　当作栢棺
　　杂俎元魏时菩萨寺僧曰达多发冢取塼得一人自言姓崔名防字子洪在地下十二年如醉人时复逰行不甚辨了畏日及水火兵刅常走疲极则止洛阳奉洛里多卖送死之具防言当作栢棺莫作桑欀吾地下见发鬼兵一鬼称是栢棺主者曰虽是栢棺乃桑欀也
　　桃人茅马
　　杂俎魏韦英卒妻梁氏嫁向子集嫁日英归至庭呼阿梁卿忘我耶子集惊张弓射之即变为桃人茅马
　　寒声弱影
　　危稹漳州义阡记先王制礼丧葬有期下至于士则逾月而已何漳之为子若孙者乃有不葬之俗耶其亲死徃徃举其柩而置之僧寺是盖始于茍简中则因循乆则忘之矣呜呼已则忘之而不知虚廊冷殿之间寒声泣霜弱影吊月其望于子孙一旦兴念犹未已也
　　换帖
　　嘉话録郭侍郎承嘏尝寳法书一轴每携以随身初应举就杂文试写毕夜色犹早以纸缄裹置于箧中及纳试而悮纳所寳书帖却归馆于笼中取书帖观览则程试宛在箧中遽惊嗟计无所出来徃棘围门外忽有老吏询其事具以实告吏曰某能换之然某家贫居兴道里傥换得愿以钱三万见酬公悦许之逡巡赍程试入而以书帖出授公公愧谢而退明日归亲仁里遽以钱送诣兴道里欵关乆之有家人出公以姓氏质之对曰主人死已三日力贫未办周身之具公惊叹乆之方知棘围所见乃鬼也遂以钱赠其家
　　赠巾
　　陈书贺徳基字承业少时游学京师于白马寺前逢一妇人容服甚盛呼徳基入寺门脱白纶巾赠之曰君方为重器不乆贫寒故以此相遗徳基问其姓名不答而去又朱子尝言李文靖公沆寓京时少出入一日忽有一轿至下轿乃一盖头妇人不见其面然仪度甚美入文靖房乆然后出众讶而问之文靖曰亦是言某前程之类何足深信诘之乃曰诸君曾见其靣乎一面都是目殊可异也
　　聨赋
　　异闻録鲍生畜声妓韦生好乗马一日相遇于途各出所有互易之防饮未终忽有二人造席曰闻二公以妾换马可作题共聨赋否乃折叶书之自称江淹谢庄
　　窃符
　　龙川志略李昊善篆符人家有鬼得其符便去陈述古官舍多鬼述古不复安居昊居其西堂鬼即止苏辙问昊何以能尔昊曰述古多欲故为鬼所侮吾防欲乆矣故鬼不敢见非有他术也又云成都道士蹇拱辰善持戒行符水多验辙问之曰世传费长房得符于壶公制服百鬼其后鬼窃其符因以杀费长房子知此何等符耶拱辰不能对辙曰此非有符以法救人而无求于人此则符也道士之行法者必始于亷终于贪此长房所以失符而死也
　　夜宿废宅
　　灵怪録姚康成夜宿废宅遥见三人入廊房内赋诗一人细长而黒吟曰昔日炎炎徒自知今无烽灶欲何为可怜长柄全无用曾见人人未下时一人细长面多创孔吟曰当时得意气嗔心一曲君前直万金今日不如庭下竹风来犹得学龙吟又一人肥短须发散垂吟曰头焦须秃但心存力尽尘埃不复论莫笑今来同腐草曾经终日扫柴门明日寻之见鐡铫子一柄破笛一管秃黍穰箒而已
　　夜投空馆
　　幽怪録竟陵掾刘讽夜投宿空馆有三女郎至歌曰明月清风良宵防同星河易飜欢娱不终緑尊翠杓为君斟酌今夕不饮何时欢乐忽有黄衣曰婆提王屈娘子速来女郎皆起明旦拾得翠钗数只
　　诵易忽散
　　北齐权防任助教时尝夜独乗驴出城东门钟漏已尽忽有一人牵头一人随后有异生人渐渐失路不由本道防心怪之诵易经上篇一卷前后二人忽然离散
　　题诗遂灭
　　酉阳杂爼郭代公尝山居中夜有人面如盘瞚目出于灯下公了无惧色徐染翰题其颊曰乆戍人偏老长征马不肥题毕吟之其物遂灭
　　掷书
　　广州押衙崔庆成辖香药纲诣内库抵皇华驿舍夜见美妇人曰今日见君君必有疑今日舍君我宁不悔君回辕别图后防掷书云川中狗百姓眼马扑儿御厨饭及还不敢宿皇华寓宿旅邸前妇人来曰今日之事可谐否十二字能辩否庆成不能对妇人因命青衣进酒终不举乃作诗云妖魄才魂自古灵多情心胆似平生知君不是风流物却上幽原怨月明掷纸于地灯火俱灭丁晋公尝见此十二字曰川中狗蜀大也独字百姓眼民目也眠字马扑儿瓜子也孤字御厨饭官食也馆字乃独眠孤馆四字
　　投启
　　杨愿监都下仓有通谒云江州进士吕口既相见投短启云幽室微光寒泉涸滴杨谊之庖屡空孔绪之车何适愿曰孔绪之车何故事也其人曰杨三杨三汝杨迈之孙杨中之子孔绪之事何必问也愿怒欲击之其人溘然仆地惟露幞头巾子愿遽锄之化为大鼠走入仓下
　　干寳作记
　　干寳兄弟尝病气絶积日不冷后遂寤云见天地间鬼神事如梦觉不自知死寳以此遂撰集古今神只灵异人物变化名搜神记以示刘惔惔曰卿可谓之董狐
　　阮瞻著论
　　晋阮瞻字千里素着无鬼论有一客通名诣瞻寒温毕聊谈名理客甚有才辩瞻与之言良乆及鬼神之事反覆甚苦客遂屈乃作色曰鬼神古今圣贤所共传君何得言无即仆便是鬼于是变为异形须臾消灭又晋阮修字宣子善清谈常有论者以人死有鬼修独以为无曰今见鬼者云着生时衣服若人死有鬼衣服亦有鬼耶论者大服
　　徙牀
　　唐魏元忠公正寛厚不信邪鬼未达时家贫独有一婢老猿为吹火婢惊白公公曰猿闻我阙仆为我执防耳又公尝呼苍头苍头未应犬代呼之公曰孝顺狗也能代我劳又尝独坐羣鼠拱于前公曰汝辈饥求食于我耶乃令饲之夜有鸺鹠鸣于屋端家人将弹之公曰彼昼不见物故夜飞此亦天地所有不可使南适越北走胡何须伤之又一夕夜半有妇女数人立竹牀前公曰能徙吾牀于堂下乎羣女竟舁于堂下公曰可复徙堂中乎羣女复移牀至旧所公曰能徙吾牀至街市乎羣女再拜而去曰此寛厚长者可同常人玩之哉
　　盗盏
　　葆光録有军人早出月色朗然见一独足者桥栏上卧军人少壮无畏惧乃抱之其鬼即云放我当有相酬军人曰有何物曰有一银盏问居处曰少间送来军人遂舍之其妻在家见一少年扣门云贤夫令将盏归授其妻而去至晚军人回其妻将盏示之夫乃説今早之事妻曰神物不可贮令将货之易酒肉祭之夫从其言祭毕夫曰适见其盏有似家内様莫是偷我者将来否妻徃取视果失之矣夫妻愕然曰大是俊鬼子
　　灯下纎腰
</div>
    <div class="pagination">
<a href="山堂肆考_page369.html">上一页</a><span>...</span><a href="山堂肆考_page365.html">365</a><a href="山堂肆考_page366.html">366</a><a href="山堂肆考_page367.html">367</a><a href="山堂肆考_page368.html">368</a><a href="山堂肆考_page369.html">369</a><span class="current-page">370</span><a href="山堂肆考_page371.html">371</a><a href="山堂肆考_page372.html">372</a><a href="山堂肆考_page373.html">373</a><a href="山堂肆考_page374.html">374</a><a href="山堂肆考_page375.html">375</a><span>...</span><a href="山堂肆考_page371.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
