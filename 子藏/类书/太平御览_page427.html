<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 427 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 427 页/共 737 页
  </h1>
  <div class="content">
   《论语》曰：舜有臣五人而天下治。武王曰：“予有乱臣十人。”（乱，治也。）
又曰：季子然问：“仲由、冉求可谓大臣与？”子曰：“所谓大臣者，以道事君，不可则止。今由与求也，可谓具臣矣。”（言备官数而已。）
《孝经》曰：君子之事上也，进思尽忠，退思补过，将顺其美，匡救其恶。故上下能相亲也。
《汉书》曰：张良未尝持兵为将，常为画策臣。
又曰：绛侯周勃为丞相，罢，趋出，意甚得。上礼之恭，常目送之。袁盎进曰：“丞相何如人也。”上曰：“社稷臣。”盎曰：“绛侯所谓功臣，非社稷臣。社稷臣者，主存与存，主亡与亡。”
又曰：上居禁中，召周亚夫赐食。因趋出，上目送之曰：“此怏怏，非幼主臣也。”
又曰：辛庆忌居处恭俭，食饮被服尤节约。然性好舆马，号为鲜明，惟是为奢。
荀悦《汉纪》曰：臣有六：有王臣，有良臣，有直臣，有具臣，有嬖臣，有佞臣。以道事君，匪躬之故，达节通方，立功兴化，是谓王臣；忠顺不失，夙夜匪懈，循理爱和，以辅上德，是谓良臣；犯颜拂意，砥矢弗挠，直谏遏非，不避死罪，是为直臣；奉法守职，无能往来，是谓具臣；便僻苟容，顺意从谀，是谓嬖臣；倾险谗回，诬上惑下，专权擅宠，惟利是务，是谓佞臣。或有君而无臣，或有臣而无君。用善则治，用恶则乱，难则交争，故明主慎所用焉。
又《东观记》曰：祭遵死後，每至朝会，上常叹曰：“安得忧国奉公之臣如祭征虏者！”
沈约《宋书》曰：谢弘微为镇西谘议参军。太祖即位，为黄门侍郎，与王华、王昙首、殷景仁、刘湛等号曰五臣。迁尚书侍部郎。
《唐书》曰：或有言魏征阿党亲戚者，帝使御史大夫温彦博按验无状。彦博曰：“征为人臣，须存形迹，不能远避嫌疑，遂招此谤。”帝令彦博让征，曰：“自今以後，不得不存形迹。”它日，征入奏曰：“臣闻君臣叶契，义同一体，不存公道，惟事形迹。若君臣上下同遵此路，则邦之兴丧或未可知。愿陛下使臣为良臣，勿使臣为忠臣。”帝曰：“忠良有异乎？”征曰：“良臣，稷、契、皋陶是也；忠臣，龙逢、比干是也。良臣使身获美名，君受显号，子孙传世，福禄无疆。忠臣身受诛夷，君陷大恶，家国并丧，空有其名。以此而言，相去远矣。”
又曰：卢怀慎临终遗表曰：“宋立性公直，执心贞固。文学足以经务，识略足以佐时。动惟直道，行不苟合。闻诸朝野之说，实为社稷之臣。”
《晏子春秋》曰：景公问于晏子曰：“忠臣之事君何若？”对曰：“有难不死，出亡不送。”公不说，曰：“君裂地而富之，疏爵而贵之，有难不死，出亡不送，其说何也？”对曰：“言而见用，终身无难，臣何死焉？谏而见从，终身不出，臣何送焉？”
《孔丛子》曰：夫为人臣，见非而不争，以陷主於危亡，罪之大者也。人主疾臣弼已而恶之，资臣以箕子、比干之忠，惑之大者也。
又曰：魏主问：“何如可谓大臣？”子高答曰：“大臣则必取众人之选，能犯颜谏争，公正无私者。陈计事成，主裁其赏，事败，臣执其咎。主任之而无疑，臣当之而弗避。君总其契，臣行其义。然则不猜其人，臣不隐於其君。故动无过计，举无败事。是以臣主并有德也。”
又曰：卫出公使人问孔子曰：“寡人之任臣，无大小，言问观察之，犹复失人，何故？”答曰：“如君之言，此即所以失之也。人既难知，非言问所监、观察所尽。且人君所虑者多，多虑则意不精。以不精之意，察难知之人，宜其有失也。君未之闻乎？昔者舜臣尧，官才任士，尧一从之，左右曰：‘人君用士，当自任耳目，而取信於人，无乃不可乎？’尧曰：‘吾之举舜，己耳目之矣。今舜所举，吾又耳目之。是则耳目人，终无已已也。’君苟付可付者，则己不劳，贤才不失矣。”
又曰：孟懿子问：“《书》曰：‘钦四邻’何谓也？”孔子曰：“王者前有疑，後有丞，左有辅，右有弼，谓之四近。言前後左右近臣，当敬畏之。不可以非其人也。”
又曰：孟氏之臣畔。武伯问孔子曰：“如何？”答曰：“人臣而畔，天下之所不容也。其将自反，子姑待之。”三旬，果自归孟氏。武伯将执之，访於夫子。夫子曰：“无也。子之於臣，礼意不至，是以去子。今其反，罪以反除，又何执焉？子修礼以待之，则臣去子，将安往哉？”武伯乃止。
《孟子》曰：孟子见齐宣王曰：“所谓故国者，世臣之谓也。（世臣，先世旧国也。王者当有累世修德之臣，常能辅其君以道也。）王无亲臣矣。（今王无可亲任之臣。）昔者所进，今日不知其亡也。”（言王取人不详审，往日之所知臣，今日为恶当诛亡，王无知之。）王曰：“吾何以识其不才而舍之？”曰：“国君进贤如不得已，将使卑逾尊，疏逾戚，可不慎与？”（言国君欲进用人，当留意考择，如使忽言不精心意，如不得已而取备官，则使尊卑亲疏相逾也。）
又曰：景子曰：“内则父子，外则君臣，人之大伦也。父子主恩，君臣主敬。”
又曰：故将大有为之君，必有所不召之臣，欲有谋焉，则就之。故汤之於伊尹，学焉而後臣之。故不劳而王。桓公之於管仲，学焉而後臣之，故不劳而霸。
又曰：欲为君，尽君道；欲为臣，尽臣道。二者皆法尧、舜而已矣。
又曰：在国曰市井之臣，在野曰草莽之臣。
《董子》曰：上臣事君以人，中臣事君以身，下臣事君以质。
《韩子》曰：为臣也，北面委质，无有二心。朝廷不辞贱，军旅不辞难，顺主之法而无是非也。故有口不以私言，有目不以私视。
《吕氏春秋》曰：魏襄王与群臣饮，酒酣，主为群臣祝，令群臣皆得志。史起兴而对曰：“群臣或贤或不肖，贤者得志则可，不肖者得志则不可。”王曰：“皆如西门豹之为人臣也。”史起对曰：“魏氏之行田也以百亩，邺独二百亩，是田恶也。漳水在旁，而西门豹不知用，是其愚也。”
又曰：柱厉叔事莒敖公，自以为不知而去，居於海上。莒敖公有难，柱厉叔辞其友而往死之。其友曰：“子自以为不知，故去，今又往死之，是知与不知无异别也。”柱厉叔曰：“不然。自以为不知，故去；今死而不去，是果知我也。吾将死之，以丑後世之人不知其臣者也。所以激君人者之行，而厉人臣之节也。行激节厉，忠臣幸于得察。忠臣察，则君道固矣。”
《淮南子》曰：周公事文王，行无专制，事无由己，身若不胜衣，言若不出口。有所奉筹褛前，洞洞嘱嘱，如不能，如将失之，可谓能子矣。及继文武之业，履天子之国，则平夷狄之乱，诛管蔡之罪，无所顾问。威动天地，声慑海内。可谓能武矣。成王长，北面致政，委质而臣事之，请而後行，无擅恣之意，无矜伐之色，可谓能臣矣。
《说苑》曰：人臣之术，随顺复命，无所敢专。议不苟合，位不苟尊，必有益於国，必有补于君，故其身尊而子孙保之。臣之行有六邪六正，行六正则荣，犯六邪则辱。贤臣处六正之道，不行六邪之术，故上安而下治。生则见乐，死则见思。此人臣之本也。
又曰：子贡问孔子：“为臣孰大？”曰：“齐有鲍叔，郑有东里子皮。”子贡曰：“齐无管仲，郑无子产乎？”孔子曰：“吾闻进贤为善。鲍叔进管仲，子皮进子产。未闻管仲、子产有所进也。”
《新序》曰：秦欲伐楚，使者往观楚之宝器。楚王闻之，召令尹子西而问焉，曰：“秦欲观楚宝器，吾和氏之璧，隋侯之珠，可示诸乎？”令尹子西对曰：“臣不知也。”召昭奚恤而问焉，昭奚恤对曰：“此欲观吾国之得失而图之。国之宝器在于贤臣，夫珠玉玩好之物，非国所重宝者。”于是遂使昭奚恤应之。奚恤称曰：“楚国之所宝者，贤臣也。理百姓，实仓廪，使民人各得其所，令尹子西在此。奉璋，使诸侯，解忿狷之难，交两国之忻，使无兵革忧，大宗子敖在此。守封疆，谨境界，不侵邻国，邻国亦不见侵，叶公子高在此。理师旅，整兵戎，以当强敌；提桴鼓，以动百万之众，使赴汤火，蹈白刃，出万死不顾一生，司马子反在此。若怀霸王之馀义，撮治乱之余风，昭奚恤在此。惟大国之所观。”秦使者瞿然无以对，反言于秦曰：“楚多贤臣，未可谋也。”遂不敢伐。
又曰：周舍事赵简子，立门三日三夜。简子使人出问之：“夫子将何以令我？”周舍曰：“臣愿为谔谔臣，墨笔操牍，随君之後，司君之过而书之。日有记也，月有效也，岁有约也。”简子悦之。
贾谊《新书》曰：智足以谋国事，行足以为人师，仁足以为上下之声；国有法则守之，君有难则死之，谓之大臣也。《古诗》：“为君既不易，为臣良独难。”
应璩《百一诗》曰：茫茫九州内，莫非帝者民。民有忠信行，莫非帝者臣。
卷六百二十二　治道部三
政治一
《释名》曰：政者，正也，下所以取正也。
《周礼□天官》太宰之职曰：正月之吉，始和，布治于邦国都鄙，乃县（读为悬。）治象之治于象魏，使万民观治象，挟日而敛之；（太宰以正月朔日布王治之事于天下，至正岁，又书而悬于象魏，振木铎以徇之，使万民观焉。小宰亦帅其属而往，皆所以重治法新王事也。凡治有故。言始和者，若改造云尔。挟日凡十日。）乃施典于邦国，而建其牧，立其监，设其参，傅其伍，陈其殷，置其辅；（乃者，更申敕之也。以侯伯有功德者加命作州长，谓之牧。所谓八命作牧者也。监谓公侯伯子男各盟一国也。郑司农云：殷治律辅为民之平也。）乃施则于都鄙，而建其长，立其两，设其伍，陈其殷，置其辅；（长谓公卿大夫，两谓两卿也。）乃施法于官府，而建其正，立其贰，设其考，陈其殷，置其辅。凡治，以典待邦国之治，以则待都鄙之治，以法待官府之治，以官成待万民之治，以礼待宾客之治。凡邦之小治，则冢宰听之，待四方宾客之小治。（大事决乎王，小事冢宰专平之。）岁终，则令百官府各正其治，受其会，（正，正处也。会，大计也。）听其政事，而诏王废置。（平其事来至者之功状而奏白王。）三岁，则大计群吏之治而诛赏之。（事久则听之大。无功，不徒废，必罪之；有大功，不徒置，又赏之。郑司农云：三载考绩是也。）
又曰：《天官》小宰之职曰：正岁，帅治官之属，而观治象之法，徇以木铎，曰：不用法者，国有常刑。（正岁谓夏之正月得四时之正，以出教令者审矣。古者将有新令，必奋木铎以警众，使明听也。木铎，木舌也。文事奋木铎，武事奋金铎。）
《礼》曰：故政者，君之所以藏身也。（藏谓辉光于外而形体不见，若日月星辰之神。）是故夫政必本於天，淆以降命。（降，下也。ゾ天之气以下教令。天有运移之期，阴阳之节也。）命降于社之谓淆地，（教谓令由社下者也。社，土地之主也。《周礼》土会之法有五地之物生也。）降于祖庙之谓仁义，（谓教令由社下者。大传曰：自祢率而上至于祖，远者轻仁也。自祖率而下至于祢，高者重义也。）降于山川之谓兴作，（谓教令由山川下者也。山川有草木禽兽，可作器物，其国事。）降于五祀之谓制度。（谓教令由五祖下者，五祀有中ニ、门、户、灶、行之神，此始为宫室制度。）此圣人所以藏身之固也。（政之行如此，何用城郭沟池之为。）故圣人参於天地，并於神鬼，以治政也。
又曰：政以一其行。礼、乐、刑、政，其极一也。（极，至也。）所以同民心而出治道也。是故治世之音安以乐，其政和；乱世之音怨以怒，其政乖。声音之道与政通矣。是故审声以知音，审音以知乐，审乐以知政，而治道备矣。
又曰：“敢问何谓为政？”孔子对曰：“政者，正也，君为正，则百姓从政矣。君之所为，百姓之所从也。君所不为，百姓何从？”公曰：“敢问为政何如？”孔子对曰：“夫妇别，父子亲，君臣严。三者正，则庶物从之矣。”
又曰：哀公问政。子曰：“文武之政，布在方策。其人存，则其政举；其人亡，则其政息。人道敏政，地道敏树。夫政也者，蒲卢也。（蒲卢蜾蠃谓土蜂也。《诗》曰：“螟蛉有子，蜾蠃负之。”螟蛉，桑虫也，蒲卢，取桑虫之子去而变化之以为己子。政之于百姓，若蒲卢之于桑虫然。）故为政在人。”
又曰：子曰：“夫人教之以德，齐之以礼，则民有格心；教之以政，齐之以刑，则民有遁心。”（格，来也。遁，逃也。）
又曰：子曰：“政之不行也，教之不成也，爵禄不足劝也，刑罚不足耻也。故上不可以亵刑而轻爵。”（言政教所以明尝罚也。）
又曰：圣人南面听天下，所且先者五，民不与焉。一曰治亲，二曰报功，三曰举贤，四曰使能，五曰存爱。五者一得于天下，民无不足、无不赡者；五者一物纰缪，民莫得其死。（物犹事也。纟比犹错也。五事得则民足，一事失则民不得其死。明政之难。）
《大戴礼》曰：曾子曰：“敢问不费不劳，以为明乎？”孔子愀然扬眉曰：“参！汝以明主为劳乎？古者舜左禹而右皋陶，不下席而天下治。”
《左氏传》曰：宣子于是乎始为国政，（宣子，赵盾。）制事典，正法罪，辟刑狱，（辟犹理也。）董逋逃，由质要，治旧ㄜ，本秩礼，续常职，出滞淹。既成，以授太傅阳子与太师贾佗，使行诸晋国，以为常法。
又曰：晋悼公即位于朝，始命百官，（始为政。）施舍己责，（施恩惠，舍劳役，逋止责。）振废滞，（起旧德。）匡乏困，救灾患，（匡亦教也。）禁淫慝，薄赋敛，宥罪戾，（宥，宽也。）节器用，（节，省也。）时用民，（使民以时。）欲无犯时。（不纵私欲。）
又曰：季札聘于郑。谓子产曰：“郑之执政者侈，难将至矣。政必及子，子为政，慎之以礼。不然，郑国将败。”
又曰：郑子皮授子产政。子产使都鄙有章，（国都及边鄙车服尊卑各有分部。）上下有服，（公卿大夫服不相愈。）田有封洫，庐井有伍。大人之忠俭者，（谓卿大夫。）从而与之；泰侈者，因而毙之。从政一年，舆人诵之曰：“取我衣冠而楮之，（褚，蓄也。奢侈者畏法，故蓄藏。）取我田畴而伍之。孰杀子产，吾其与之。”及三年，又诵之曰：“我有子弟，子产诲之；我有田畴，子产殖之。（殖，生也。）子产而死，谁其嗣之？”（嗣，续也。传言郑所以兴。）
又曰：“礼之于政，如热之有濯，以救热，何患之有？”
又曰：郑人游于乡校，以论执政。（论其得失。）然明谓子产曰：“毁乡校，如何？”子产曰：“何为？夫人朝夕退而游焉，以议执政之善否。其所善者，吾则行之；其所恶者，吾则改之。是吾师也。若之何毁之？”
又曰：子皮欲使尹何为邑。子产曰：“少，未知可否？”子皮曰：“愿，吾爱之，不吾叛也。使夫往而学焉，夫亦愈知治矣？”子产曰：“不可。人之爱人，求利之也。今吾子爱人则以政，（以政与之。）犹未能操刀而使割也，其伤实多。子之爱人，伤之而已，其谁敢求爱於子？子於郑国，栋也栋折榱崩，侨将厌焉，敢不尽言？子有美锦，不使人学制焉。而使学者制焉，其为美锦，不亦多乎？侨闻学而後入政，未闻以政学者也。譬如田猎，射御贯，则能获禽。（贯，习也。）若未尝登车射御，则败绩厌覆是惧，何暇思获？”子皮曰：“善哉，学者也！若果行此，必有所害。”
又曰：周任有言曰：“为政者不赏私劳，不罚私怨。《诗》云：‘有觉德行，四国须之。’”（《诗□小雅》。觉，直也。言德行直则四方顺从也。）
又曰：郑子产有疾，谓子太叔曰：“我死，子必为政。惟有德者能以宽服民，其次莫如猛。火烈，民望而畏之，故鲜死焉。水懦弱，民狎而玩之，则多死焉。故宽难。”（难以治。）疾数月而卒。太叔为政，不忍猛而宽。郑国多盗，聚人于萑蒲苻之泽。（蒲，泽名也。于泽中劫人，音符浦切。）太叔悔之曰：“吾早从夫子，不及此。”兴徒兵以攻蒲苻之盗，尽杀之，盗少止。仲尼曰：“善哉！政宽则民慢，慢则纠之以猛；猛则民残，残则施之以宽。宽以济猛，猛以济宽，政是以和。《诗》曰：‘民亦劳止，汔可小康。惠此中国，以绥四方。’施之以宽也。”
《书□大禹谟》曰：后克艰厥后，臣克艰厥臣，政乃，黎民敏德。（敏，疾也。能知为君难，为臣不易，则其政治，而众民皆疾修德。）禹曰：“於，帝念哉！德惟善政，政在养民。（叹而言念，重其言，为政以德，则民怀之。）水、火、金、木、土、，惟修。（言念民之本，在先修六府。）正德、利用、厚生，惟和，（正德以率下，利用以阜财，厚生以养民，三者和，所谓善政。）九功惟叙，九叙惟歌。（言六府三事之功者有次叙皆可歌乐，乃德政之所致。）戒之用休，董之用威，劝之以九歌，俾勿坏。”（言善政之道，美以戒之，威以督之，歌以劝之。使政勿坏，在此三者而已。）
又《太甲下》曰：德惟治，否德乱。与治同道，罔不兴；与乱同事，罔不亡。（言安危在所念，治乱在所法。）终始慎厥与，惟明明后。（明慎其所与治乱之机，则为明王明君。）
又《盘庚上》曰：古我先王，亦惟图任旧人共政。（先王谋任久老成人共治其政。）王播告之修，不匿厥指。（王布告人，以所修之政不匿其指。）王用丕钦，罔有逸言。民用丕变。（王用大敬其政教，无有逸豫之言，民用大变从化。）
又《洪范》曰：六，三德：（治民必用刚、柔、正直之三德。）一曰正直，二曰刚克，（刚能立事。）三曰柔克。（和柔能治。三者皆德。）平康正直。（世平安，用正直治之。）︹弗友刚克，（友，顺也。世︹御不顺，以刚能治之。）燮友柔克，（燮，和也。世和顺以柔能治之。）沈潜刚克，（沈潜谓地虽柔亦有刚，能出金石。）高明柔克。（高明谓天。言天为刚德亦有柔克，不干四时，喻臣当执刚以正君，君亦当执柔以纳臣。）
又《立政》曰：周公若曰：“拜手稽首，告嗣天子王矣。”用咸戒于王，曰：“王左右常伯、常任、准人、缀衣、虎贲。”（周公用王所立政之事，皆戒于王曰：常所常事常所委任，谓三公六卿。准人平法，谓士官。缀衣，掌衣服。虎贲以武力事王。皆左右近臣，宜得其人。）周公曰：“呜呼！休兹，知恤鲜哉！（叹此五者立政之本，知忧得其人者少。）古之人，迪惟有夏，乃有室大竞，吁俊尊上帝，（古之人道，惟有夏禹之时，乃有卿大夫室家大强，犹乃招呼贤俊与共尊事上帝。）迪知忱恂于九德之行，（禹之臣蹈知诚信于九德之行，谓贤智大臣九德皋陶所谋也。）乃敢告教厥后曰：拜手稽首后矣。曰：宅乃事，宅乃牧，宅乃准，兹惟后矣。（知九德之臣，乃敢告教其君，以立政君矣。亦犹王矣。宅，居也。居汝事六卿。掌事者，牧。牧民九州之伯，居外内之官及平法者，皆得其人，则此惟君矣。）呜呼！孺子王矣，（叹稚子今以为王矣，不可不勤法祖考之德。）继自今，我其立政。立事、准人、牧夫，我其克灼知厥若，丕乃俾乱，（继用今已往我其立政大臣，立事小臣，及准人、牧夫，我其能灼然知其顺者，则大乃使治之。言知臣下之勤劳，然後莫不尽心力也。）相我受民，和我庶狱庶慎，时则勿有间之。（能治我所受天民，和平我众狱众慎之事。如是，则勿有以代之。言不可复变。）自一话一言，我则末惟成德之彦，以我受民。（言政当用一善，善在一言而已。欲其口无择言。如此，我则终惟有成德之美以治我所受之民。）呜呼！予旦已受人之徽言，咸告孺子王矣！（叹所受贤圣说禹汤之美言，皆以告稚子王矣。）继自今，文子文孙，其勿误于庶狱庶慎，惟正是之。”（文子孙子，从今已往，惟以正是之道治众狱，众慎其勿误也。）
又曰：成王既黜殷命，灭淮夷，还归在丰，作《周官》。王曰：“若昔大猷，制治于未乱，保邦于未危。（言当顺古大道，制治安国，必于未乱未危之前，思患预防之。）曰唐虞稽古，建官惟百，内有百揆四岳，外有州牧侯伯。（道尧舜考古，以建百官，内置百揆四岳，象天之有五行；外置州牧十二及五国之长，上下相维，内外咸治。言有法。）庶政惟和，万国咸宁。（官职有序，故庶政惟和，万国皆安，所以为治也。）夏商官倍，亦克用。（禹汤建官二百，亦能用治。言不及唐虞之清要也。）明王立政，不惟其官，惟其人。”（言圣帝明王立政修教，不惟多其官，惟在得其人。）王曰：“呜呼！凡我有官君子，钦乃攸司，慎乃出令。令出惟行，弗惟反。（有官，君子大夫以上。叹而戒之，使敬汝所司，慎汝出令。从政之本，令出必惟行之，不惟反改。若二三其令，乱之道。）以公灭私，民其允怀。学古入官，议事以制，政乃不迷。其尔典常作之师，无以利口乱厥官。蓄疑败谋，怠忽荒政。不学墙面，莅事惟烦。”（积疑不决，必败其谋。怠惰忽略，必乱其政。人而不学，其犹正墙面而立，临政事必烦。）
又《君陈》曰：惟尔令德孝恭，惟孝，友于兄弟，克施有政。（言善父母者，必友于兄弟，能施其政令。）命汝尹兹东郊，敬哉。图厥政，莫或不艰，有废有兴，出入自尔师虞，庶言同则绎。（谋其政，无有不先虑其难。有所废，有所起，出纳之事当用汝众言度之。众言同则陈而布之，禁其专也。）有弗若于汝政，弗化于汝训，辟以止辟，乃辟。（有不顺于汝政，不变于汝教，刑之而惩止。犯刑者乃刑之。）狃于奸宄，败常乱俗，三细不宥。（习于奸宄，凶恶毁败五常之道以乱风俗之教，罪虽小，三犯不赦，所以绝恶源也。）
《论语》曰：子禽问於子贡曰：“夫子至於是邦也，必闻其政。求之与？抑与之与？”子贡曰：“夫子温良恭俭让以得之。夫子之求之也，其诸异乎人之求之与？”
又曰：为政以德，譬如北辰，居其所，而众星拱之。
又曰：子贡问政。子曰：“足食，足兵，民信之矣。”
又曰：齐景公问政於孔子。孔子对曰：“君君、臣臣、父父、子子。”公曰：“善哉。信如君不君，臣不臣，父不父，子不子。虽有粟，吾得而食诸？”
又曰：子张问政。子曰：“居之无倦，行之以忠。”
又曰：季康子问政於孔子。孔子对曰：“政者，正也。子帅以正，孰敢不正？”
又曰：季康子问於孔子曰：“如杀无道以就有道，何如？”孔子对曰：“子为政，焉用杀？子欲善而民善矣。君子之德风，小人之德草。草上之风，必偃。”
又曰：子路问政。子曰：“先之劳之。”请益，曰：“无倦。”
又曰：子曰：“鲁卫之政，兄弟也。”
又曰：“卫君待子而为政，子将奚先？”子曰：“必也正名乎？”子路曰：“有是哉，子之迂也！奚其正？”子曰：“野哉，由也！君子於其所不知，盖阙如也。名不正，则言不顺；言不顺，则事不成；事不成，则礼乐不兴；礼乐不兴，则刑罚不中；刑罚不中，则民无所措手足。故君子名之必可言也，言之必可行也。君子於其言，无所苟而已矣。”
又曰：叶公问政。子曰：“近者说，远者来。”
又曰：子夏为莒父宰问政。子曰：“无欲速，无见小利。欲速则不达，见小利则大事不成。”
又曰：无为而治者，其舜也与？夫何为哉？恭己正南面而已矣。
又曰：子张问於孔子曰：“何如斯可以从政矣？”子曰：“尊五美，屏四恶，斯可以从政矣。”
卷六百二十三　治道部四
治政二
《史记》曰：鲁公伯禽初受封，之鲁三年，而後报政周公。周公曰：“何迟？”伯禽曰：“变其俗，革其礼，丧三年然後除之，故迟。”太公亦封於齐，五月而报政。周公曰：“何疾也？”曰：“吾简其君臣礼，从其俗为也。”及後闻伯禽报政迟，乃叹曰：“呜呼！鲁後世其北面事齐矣。夫政不简不易，民不近。平易近民，民必归之。”
又曰：齐威王召即墨大夫而语之曰：“自子之居即墨也，毁言日至。然吾使人视即墨，田野辟，民人给，官无留事，东方以宁。是子不事吾左右以求誉也。”封之万家。召阿大夫语曰：“自子之守阿，誉日闻。然使人视阿，田野不辟，民人贫苦。昔赵氏攻甄，子弗能救；卫取薛陵，而子不知。是子以币厚吾左右以求誉也。”是日，烹阿大夫及左右尝誉者。於是齐国震惧，人人不敢饰非，务尽其诚。齐国乃大治。
又曰：公孙鞅西入秦，因孝公宠臣景监以求见孝公。孝公既见鞅，语事良久。孝公时睡，弗应，罢而去。孝公怒景监曰：“子之客，妄人耳！安足用耶？”景监以让鞅。鞅曰：“吾说孝公以帝道，其志不开悟。”後五日，复求见鞅。鞅复见孝公，益愈，然而未中旨，罢而去。孝公复让监，监亦让鞅。鞅曰：“吾说公以王道而未入也。请复见鞅。”鞅复见，孝公善之而未甚也。罢而去。孝公谓景监。曰：“汝客盖可与语矣。”鞅曰：“吾说孝公以霸道，其意欲用之矣。诚复见我，我知之矣。”鞅复见孝公。公与语，不自知膝之前於席也。语数日，不厌。景监曰：“子何以中吾君？吾君之欢甚也。”鞅曰：“吾说君以帝王之道，而召君曰：‘久远，吾不能待。安能邑邑待数十百年而成王道之业乎？’故吾以强国之术说君，君悦之。然亦难以比德於殷周矣。”
《汉书》曰：曹参相齐，召长老诸先生，问以安集百姓。齐故诸儒以百数，言人人殊。参未知所定。闻胶西有盖公，善治黄老，具言之。参于是避正堂，舍盖公焉。其治要用黄老术，故相齐九年，齐国安集，大称贤相。及参去齐，属其後相曰：“以齐狱市为寄，慎勿扰也。”後相曰：“治无大于此乎？”参曰：“不然。夫狱市者，所以并容也。今君扰之，奸人安所容乎？吾是以先之。”
又曰：陆贾时时说《诗》《书》，高帝骂之曰：“乃公居马上得之，安事《诗》《书》？”贾曰：“马上得之，宁可以马上治乎？且汤、武逆取而顺守，文、武并用，长久之术也。昔者吴王夫差、智伯，极武而亡；（夫差，吴天阖闾子也。好用兵，卒为越所灭。智伯，晋卿荀瑶也。攻赵襄子，襄子与韩魏反而丧之。）秦任刑法不变，卒灭赵氏。（秦之先封于赵。）乡使秦已并天下，法先圣，陛下安得而有之？”
又曰：贾谊上疏曰：“夫仁义恩厚，人主之芒刃也；权势法制，人主之斤斧也。”
又曰：夫三代之所长久者，其己事可知也。（已事，已往之事也。）然而不能从者，是不法圣智也。秦世之所以亟绝者，其辙迹可见也。然而不避，是后车又将覆也。夫存亡之变，治乱之机，其要在是而已矣。夫人之智能见已然，不能见将然；夫礼者禁于将然之前，而法者禁于已然之后。是知法之用易见，而礼之所以为至难知也。若夫庆赏以劝善，刑罚以惩恶，先王执此之政，坚若金石，行此之令，信如四时。据此之公无私，如天地耳。岂顾不同哉！（顾，反也。）为人主计者，莫如先审取舍，取舍之极定于内，安危之萌应是外矣。安者非一日而安也，危者非一日而危也。以礼义治之者积礼义；以刑罚治之者积刑罚。刑罚积而民怨背，礼义积而民和亲。故世主欲民之善同，而所以使民善者或异。或道之以德教，或殴之以法令。道之以德教者，德教洽而民气乐；殴之以法令者，法令极而民风哀。哀乐之感，祸福之应也。秦王之欲尊社庙而安子孙，汤武同然。而汤武广大其德行，六七百岁而不失；秦王治天下十余岁，则大败。此亡他故矣，汤武之定取舍审而秦王之定取舍不审也。夫天下，大器也。令人之置器，置诸安处则安，置诸危处则危。天下之情与器无以异，在天子之所置之。汤武置天下于仁义礼乐，而德泽洽于禽兽草木，广裕累子孙数十世；秦王置天下于法令刑罚，德泽亡一有，祸几及身，子孙诛绝。此天下所共见也。
又曰：董仲舒对策曰：“夫人君莫不欲安存而恶危亡，然而致乱危者甚众，所任者非其人而所繇（音由）者非其道也。是以政日以仆灭也。夫周道衰于幽、厉，非道亡也，幽厉不繇也。至宣王，明文、武之功业，周道粲然复兴，诗人美之，上天佑之，为生货佐，行善之所致也。孔子曰：‘人能弘道，非道弘人。’故理乱兴废在于己，非天降命也。臣闻天之所大奉使之王者，必有非人力所能致而自至者。此受命之符也。天下之人同心归父母，故天瑞应诚而至。白鱼入于王舟，有火复于王屋，流而为乌，（复，归也。）皆积善累德之效也。及后世，淫逸不能统理群生，废德教而任刑罚。刑罚不中则生邪气，邪气积于下，怨恶畜于上。上下不和，阴阳缪，而妖孽生焉。此灾异所缘起也。臣闻：命者，天之令也；性者，生之质也；情者，人之欲也。或夭或寿，或仁或鄙，陶冶而成之，不能粹美，有治乱之所生，故不齐也。尧、舜行德，则民仁寿；桀、纣行暴，则民鄙夭。夫上之化下，下之从上，犹泥之在钧，惟甄者之所为；犹金之在，惟冶者之所铸。绥之斯来，动之斯和也。”
又曰：董仲舒论时政曰：“为政不行甚者，必变而更化之。譬诸琴瑟不调，必解而更张之。当更张而不更张，虽有良工，不能善调也。当更化而不更化，虽有大贤，不能善治也。”
又曰：萧望之上疏曰：“夫民函阴阳之气，（函与含同。）有仁义、欲利之心，在教化之所助，虽尧在上，不能去民欲利心，而能令其欲利不胜其好义也；虽桀在上，不能去民好义之心，而能令其好义不胜其欲利也。故尧、桀之分，在於义利而已。故道民不可不慎也。”
又曰：匡衡上书言政治曰：“五帝不同乐，三王各异教。民俗殊务，所遇之时异也。比年大赦，而奸邪不为衰止，盖保民者陈之以德义，示之以好恶，观其失而制其宜也。朝廷者，天下之桢也。公卿大夫相与循礼恭让，则民不争；好仁乐施，则下不暴；上义高节，则民兴行；宽柔和惠，则众相爱。四者，明王所以不严而成也。”
又曰：元帝时，京房问上曰：“幽、厉之君何以危？所任者何人也？”上曰：“君不明而所任者巧佞。”房曰：“知其巧佞而任之也？”将以为贤也？上曰：“贤之。”房曰：“然则今何以知其不贤也？”上曰：“以其时乱而君危知之。”房曰：“若是，任贤必治，不肖必乱，必然之道也。幽、厉何不觉寤而更求贤，曷为卒任不肖以至於是？”上曰：“临乱之君，各贤其臣。令皆觉寤，天下安得危亡之君？”房曰：“齐桓公、秦二世亦尝闻此二君而非笑之，然则任竖刁、赵高，政治日乱，盗贼满山。何不以幽、厉之王而觉悟乎？”上曰：“惟有道者能以往知来耳。”房因免冠谢曰：“《春秋》记二百四十二年灾异，以示万世之君。今陛下即位已来，日月失明，星辰错行，山崩泉涌，地震石陨，夏霜冬雷，水旱螟虫，民人饥疫，盗贼不禁，刑人满市。《春秋》所记灾异尽备。陛下视今为治耶？为乱耶？”上曰：“亦极乱耳，尚何道。”房曰：“今所任者谁欤？”上曰：“然幸其愈於彼，又以为不在此人也。”（愈，胜也。言其胜于彼也。）房曰：“夫前世之君亦皆然矣。臣恐後之视今，犹今之视前也。”
《後汉书》曰：桓谭上疏曰：“国之废兴，在于政事；政事得失，由乎辅佐，夫有国之君，俱欲兴化建善。然而治道未理者，其所谓贤者异也。且设法禁者，非能尽塞天下之奸，皆合众人之欲也，大底取便国利民多者则可矣。夫张官置吏，以理万民；悬赏设罚，以别善恶。恶人诛伤，则善人蒙福矣。”
《魏志》曰：袁涣字曜卿，为梁相。每敕诸县曰：“世治则礼备，世乱则礼简。方今难以礼化，在吾所以为政。”
又曰：太祖破袁氏，领冀州牧，辟崔琰为别驾从事。谓琰曰：“昨案户籍，可得三十万众，故为大州也。”琰曰：“今天下分崩，九州幅裂。二袁兄弟，亲寻干戈，冀方蒸庶，暴骸原野。未闻王师仁声先路，存问风俗，救其涂炭，而较计兵甲，惟此为先，岂彼州士女所望於明公哉？”太祖改容谢之。
《晋书》武帝初受禅，驸马都尉傅玄上疏曰：“先王之治天下也，明其大教，长其义节；道化行於上，清议隆於下；上下相奉，人怀义心。亡秦荡灭先王之制，以法术相御，而义心亡矣。近者魏武好法术而天下贵刑名，魏文慕通达而天下贱守节。其後纲维不摄，而虚无放诞之论盈於朝野，使天下无复清议，而亡秦之弊复发焉。”
崔洪《春秋前凉录》曰：张天锡时，小府长史纪瑞上疏论时政曰：“臣闻东野善驭而败其驾，秦氏富强而覆其国。马力已尽，求之弗休；人既劳竭，役之无已故也。造父之御，不尽其马；虞舜之治，不穷其人，故造父无失御，虞舜无失人。”
《唐书》曰：魏征上疏曰：“君人者，诚能见可欲，则思知足以自戒；将有作，则思知止以安人；念高危，则思谦冲而自牧；惧满溢，则思江海下百川；乐盘游，则思三驱以为度；恐懈怠，则思慎始而敬终；虑拥蔽，则思虚心以纳下；想谗邪，则思正身心以黜恶；恩所加，则思无喜以谬赏；罚所及，则思无怒以滥刑。然後简能而任之，择善而从之，智者尽其谋，勇者竭其力，仁者播其惠，信者效其忠。文武争驰，在君无事，可以尽豫游之乐，可以养松乔之寿，鸣琴垂拱，不言而化。何必劳神苦思，代下司职，役聪明之耳目，亏无为之大道也？”
又曰：陈子昂上书言政理曰：“元气者，天地之始、万物之母、王政之大端也。天之道莫大乎阴阳，万物之尊莫大乎黔首，王政之贵莫大乎安人，故人安则阴阳和，天地平而元气正矣。是以古先帝王见人之通於天地，天人相感，阴阳相和，灾害之所不生，嘉祥之所以作也。遂则象于天，则成于地，辅相天地之宜以左右民，于是养成群生，奉顺天德。故人得安其俗、乐其业、甘其食、美其服，阴阳大和，元气已正，天地降瑞，风雨以时矣。”
又曰：景□二年，监察御史解琬陈时政曰：“臣闻国之安危，在於为政。若为政以法，虽暂安而必危。为政以德，虽不便而终治。夫法者，智也。智，所谓权宜；道，可以长久。陛下登位，今已逾年。上封事者多言明圣、述太平，或曰功巍巍、德赫赫，非惟不裨於政化，亦乃陛下之厌闻。臣以为当今风俗未甚振理，政令未息烦劳，阴阳未调和，帑藏未充刃，流离者尚相望於道路，犯禁者犹继踵於狴牢；耳未闻康哉之声，目未睹太平之事。且贞观、永徽之天下，亦今日之天下，相去几何？而风俗淳季相反，由理之失也。夫霸者任智，失德於人，故大伪缘生矣。然巧智之士，浮诡之徒，智忠者为立身之阶，识仁义为百行之本，托之以求进，假之以取容，口是而心非，言同而意反。明君哲后，亦何尽能察哉？趋竞之吏、巧知之人，欲密网以为至公，殊不知网密而犯者众；用苛细为勤事，不知事细而扰愈烦。赏贪冒以强能，鄙贞正而孤介；随波浮沉者题之以黠，刚毅正直者目之曰愚。岁月渐渍，日致浇浮，朴散淳离，流宕忘反。若不匡救其弊，何由使风俗淳质、厥人以康哉？”
卷六百二十四　治道部五
  </div>
  <div class="pagination">
   <a href="太平御览_page426.html">
    上一页
   </a>
   <span>
    ...
   </span>
   <a href="太平御览_page422.html">
    422
   </a>
   <a href="太平御览_page423.html">
    423
   </a>
   <a href="太平御览_page424.html">
    424
   </a>
   <a href="太平御览_page425.html">
    425
   </a>
   <a href="太平御览_page426.html">
    426
   </a>
   <span class="current-page">
    427
   </span>
   <a href="太平御览_page428.html">
    428
   </a>
   <a href="太平御览_page429.html">
    429
   </a>
   <a href="太平御览_page430.html">
    430
   </a>
   <a href="太平御览_page431.html">
    431
   </a>
   <a href="太平御览_page432.html">
    432
   </a>
   <span>
    ...
   </span>
   <a href="太平御览_page428.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
