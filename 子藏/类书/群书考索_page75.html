<!DOCTYPE html>
<html>
<head>
    <meta charset="UTF-8">
    <title>群书考索 - 第 75 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 75 页/共 127 页</h1>
    <div class="content">　　都钤辖副钤辖宋以朝官及诸司使以上充或一州或一路或两路或三路亦无都字者　嘉祐诏内臣为钤辖都监者逐路止置一员　建炎中要郡守臣兼兵钤辖以武臣为副改诸路都监为副钤辖　绍兴中守臣罢兼兵职副钤辖改为路分都监而帅府如故　二十八年鎭江守杨揆言旧法一路则有路分钤辖一州则有州钤辖如常秀平江皆有之独鎭江缺欲遂置州钤辖从之
　　兵马都监宋朝兵马都监有路分掌诸路禁旅屯戍边防训练之政令以肃清所部　建炎中以要郡守臣带本路兵马都监武臣带本路兵马都监武臣一员充副都监　绍兴中罢守臣兼兵职而副都监如故
　　诸路将官宋神宗留意武备本以捍西北二虏而推其法于东南故西北为多东南少陜西诸路四十二将河北诸路三十七将而东南才十三将合诸路九十二将各有正副军中行阵图队调发赏罚皆闗决于将副元祐初司马光请尽罢诸路将官其禁军各委本州县长吏与总管钤辖都监监押等辖一如未置将官以前之法而枢宻院难之止诏诸路将副在州驻劄不系路分兵官知州并州钤辖兼充者并差将官一员兼本州都监其军将驻劄处不复差兼　乾道中诏诸州置凖备将一员专一管辖日逐训练防中弓弩此则外之统择诸将州郡之兵然也
　　都统唐天寳末置天下兵马元帅都统朔方河东北平卢龙节度使都统之名始于此　乾元初李峘除都统淮南江东西节度使宣慰观察处置等使都统之号始于此　唐制或总五道或总三道大中后讨徐州以康承训讨黄巢以荆玉铎皆为都统黄巢之难置诸道行营都统掌征伐兵罢则省虽总诸道兵马不赐旌节宋朝中兴置统制一时兴兵称谓不一诸路起兵有自称统制者州县管押勤王兵者亦有称统制者诸道都总管及诸司使宜差充统制者建炎初刘光世上言于是皆罢惟中都主兵官朝廷差充统制者仍旧　绍兴中韩世忠张俊岳飞除枢宻使副罢宣抚司其统领将副并改充御前枢宻院各带御前字入衔其兵马就令部统制官节制
　　副都统唐兴元中置副都统　绍兴中亦有副都统隆兴初诏应诸军副都统制并罢　乾道中陈天麟奏荆南都统王宣久病恐误边计蒋芾奏差员琦为副都统制就同管军闰七月上谓宰执曰朕欲江上诸军各置副都统制一员令兼领军事岂惟绪他日统制亦使主将有所顾忌于是以郭刚为之枢宻院制云复置在外副都统制禆赞主帅商议军事觉察奸弊所有本司文字与都统连衔调发军马并听都统指挥　此沿江诸鎭总军旅者也















　　羣书考索后集巻四十七
<子部,类书类,群书考索>
　　钦定四库全书
　　羣书考索后集巻四十八
　　宋　章如愚　编
　　兵门
　　歴代兵
　　周自一里之井积而为通为成为终为同凡百里焉自百里之同积而为封为畿九千里焉而天下之田井矣自四井之邑而为丘自四邑之丘而为甸积而为六十四井为戎马者四为兵车者一为牛者十二甲士三人卒七十二人其出各有差焉自百乗之家而为千乗之国而为万乗提封九百万井出赋凡六十有四万为戎马者四万匹为兵车者万乗其数靡不具焉而天下之赋制矣自五人为伍积而为两为卒者百人焉自伍卒为旅积而为师为军凡万二千五百人焉而天下之军立矣连帅比年以简军卒正三年简徒羣牧五载大简车徒则选择为有年春振旅以搜夏茇舍以苗秋治兵以狝冬大阅以狩则练者为有时任地以令贡赋则农时不违因农隙以讲武事则武备无缺断断乎良法美意其积非一日矣【已上刑法志】　班固称商周以兵定天下天下既定则犹立司马之官设六军之众因井田而制军赋岂非兵之法至周而后大备欤【已上系商洎周乗马法记】　管仲变周兵为内政荒已有意于战矣兵法曰善战者其势险其法短司马法自五人一变而为二十五人三变而七十五人由是而推之至于二千五百为师万二千五百人为军节目繁悉要为不可败而已至于内政则不然以齐国之众而选士止于三万人其势险矣率以万人为军而君与卿自将其法短矣以此进退如决隄如转石人谁敢犯之此其所以大得志于天下欤虽然夷吾之意特欲使之必可战而已卒之以不战胜楚则犹有先王之意此五伯所以独美于桓公也然而齐之内政始使兵农异趋制国为二十一乡工商之乡六而士之乡十五故有轨里连乡师之制【五家之轨为五人之伍十轨之里为十五之小戎四里之连为四小戎之卒十里之乡为十卒之旅五乡一军公将其一工商之乡公髙国各将其一】自五家为轨三军教士三万又如乡之法【车八百乗】葢鄙有五属立五大夫使各涖一属之政故有邑卒乡县属之制【五鄙三十家为邑十邑为卒十卒为乡三乡为县十县为属五属一大夫总得车五千乗可为三军者四长勺之战桓公自谓有带甲十万车五千乗盖其斥池甚大非齐旧封】自三十家为邑至于五属为四十五万家率九家二兵可为三军者六盖如乡遂之法国中之士为兵鄙里之民为农兵不谙耒耜之勤而农不识干戈之事自是先王寓兵于农其意亡矣晋武公初作一军献公作二军恵公韩之败作州兵文公搜于被庐【僖公十七年】作三军城濮之战车七百乗案楚防启疆有曰晋十家九县长毂九百其余四十县遗守四千而平公治兵邾南适四千乗【昭公十三年】则晋通率亦五千乗其用七百乗犹齐之法也鲁自禽父三军诗称公徒三万【举成数也实止三万七千五百人】成公作丘甲【元年谋伐齐将各一甲也】襄公作三军昭公搜于红自根牟至于商卫革车千乗故邾人告呉曰鲁赋八百乗邾六百乗盖竭作也哀公始用田赋【十二年以夫田为兵也】夫变兵乗之制而民无余力矣楚自武王始为军政作荆尸以伐随广而为三军然而成王时所谓车宫之甲若敖之六卒申息之子弟畧见于传徃徃非古公子婴齐为简之师【襄二年】组甲被练【漆甲也】皆创名之康王时蔿掩始并沃衍收隰臯赋车籍马而有车兵徒兵甲楯之数灵王斥地益大陈蔡不羮邑则千乗于是有五师【左传吴人败诸豫章获其五帅】至平王又始为舟师焉若夫差犀甲之士十有三万人【其国语三将军三万人呉越春秋三百六十人有中校左右军】黄池之防三军皆万人此呉之兵也勾践栖于防稽甲楯五千其始伐呉发习流二千教士四万君子六千人诸御千人【其名不一已见其非古制】此越之兵也【楚吴越皆夷也】无井牧之法战国时齐地方二千里带甲百万临淄之中七万户不下三男子卒固已二十一万大抵战国之制胜甲以上皆籍为兵【战国制兵诸侯斥地益广而兵乗之法壊】是时益尚骑射而技击【齐】武卒【魏】胡服【赵】百金之习【秦有百金之士】行于中国后世诈力之兵用矣故荀卿曰秦人功赏相长五甲首而五家然皆干赏蹈利之兵故齐之技击不可以遇魏之武卒而魏之武卒不可以直秦之锐士秦之锐士不可以当桓文之节制桓文之节制不可以当汤武之仁义至矣斯言也
　　汉军政
　　汉氏军政其可取者五一曰谨重二曰寛防三曰严明四曰均一五曰周宻吾观汉世国有军事则有专断是以缚马之书徧示百官【前渠犂传武轮防诏】屯田之奏初终不议【赵充国传】匈奴和亲而四百石之博士得以抗论也【张汤传】以至精兵郡国人主亲为择将相代地吾所急以委陈豨淮阳兵劲实擢灌夫畧可见汉世重军戎之意然而从军有劳得以复除【髙纪】二年闗中卒从军者复一嵗亡士过多将军有谴【李广传】金布着令尤防死事【金布令曰从事死者给以衣粮】羽林养子时录孤儿【武帝取从事死军之子孙教以五兵故曰羽林百官表】以至飨遣卫士【王尊传】天子临幸士卒暴露
　　朝防罢酒【杨仆传武帝责杨仆事】畧可见寛防矣自王侯郡守不得以擅与用虎符合而矫制有功者不赏都试僣上者必诛其立法也至矣上功増级而幕时已察【冯奉世传魏尚事】亭徼不治而出廵已诛【食货志上北出萧闗事】乗传行塞因以归家【杨仆传】而敕责已至其抑欺罔也至矣禁挠者有诛【韩安国传杨仆事】后期者有诛【张骞事】畏懦者有诛【前功臣表张骞杨仆事元狩三元符四】以至都试而不诣都所者必免【燕王旦论霍光防注】屯而不诣屯所者以乏兴论【赵广汉蘓贤事】其责骄惰也至矣凡此亦足以见其严明矣然而寛恤之恩多施之士卒严明之政每用之将帅各当其宜也当是时繇有复【阙】
　　然则繇戍之法可谓恕甚然
　　宰相之子乃不免戍边故将之家亦均于给赋【惠帝元】年诏示吾法之无屈也以至御史大夫出为防军不为左迁【韩安国为侍御史后为都尉】酒泉太守御冦破羗【赵充国传拜辛武贤】不为异数轮防之诏败亡不揜卫霍行封得防相除【霍去病传】畧可见其均一之意至于上下相维隄防过宻京师之兵才万人耳统于一官未为过多而二三卿士各分所领欲其相制也都试之役太守都尉事与县令令长丞尉何与而必欲俱防欲其相察也以至铜虎调发以防矫伪伍符素备以正什伍【冯唐传尺籍五符注】郡县有尉亦既足矣而又乡置约徼亭设一长以防益贼天下之亭几三万所【前百官表二万七千六百三十五所】畧可见其周宻之意矣夫以谨重视兵戎故动可寡悔以寛恤待士卒故下不怨劳以严明驭将帅故不敢矫惰以均一定军制故天下无以议令以周宻立兵防故奸宄无以生心是以终汉之世天下晏然诸吕之国变生仓卒而备御素具北胡南越连兵数年而邦本不揺诚有以也
　　汉兵
　　汉无计口授田之法故赋兵以丁而不以田下众而无田虽贫者不免于为兵故为兵者皆家人子起田中从军而非素养者也【出冯唐传】自其二十三为正卒于是傅【音附】之畴官【见髙纪二年萧何发闗中兵注】以给公家繇役给于中都官则为卫士给于郡国则为材官给于边繇则为戍卒皆正嵗而戍其给于县则为更卒一月即更其更代徃来道中衣装悉自备惟卫士衣食于县官罢遣则有飨【后汉礼仪志】其余则否至于年五十六者始得为闲民就田里劝农桑兵革之事不预若髙不满六尺以上年未及二十三与夫过于五十六者谓之罢废老弱在所不任其已仕于郡县而被荐举者皆不与给兵之选惟边戍之事重【昭纪注】虽宰相之子不免葢寛饶司隷之子自行戍北边此赋兵之大畧也【见元凤四年诏】更有三品有卒更有践更有过更古者正卒虽常人皆迭为之一月一更是谓卒更也贫者欲得顾更钱者次直者出赋顾之月二千是谓践更也天下人皆直戍边三日亦名为更律所谓繇戍也诸不行者出钱三百入官官以给戍者是谓过更也其他则有中都官徒执金吾缇骑及辑濯士佽飞城门兵皆中都之兵也夫闗中三辅之卒属于中尉无事则散于三辅戍于中都如州郡法魏相为河南尉得罪是时河南卒戍中都者二三千人遮霍光自言愿复留戍一年以免相罪及京师有警则中尉调发以为之备文帝三年发中尉材官属卫将军之长安此所谓中都戍卒也王温舒请发中尉贶卒数万此所谓中尉戍卒也西羌反发三辅中都官徒弛刑等击羌正所谓中都官徒也中尉官属有中垒即北军主缇骑五百二十人光武尝叹曰【阴皇后传】仕宦当作执金吾言其徒役之多也此所谓执金吾缇骑也辑濯士者掌治船而属于水衡者也佽飞者汉募士骁勇者以佽飞名之宣帝世西羌反发应募佽飞骑射士诣金城者是也城门兵者自戾太子事后始置城门兵有城门校尉十二城门候杜邺王商以特进孔光以太傅领城门兵得举吏如五府者是也若郡国则有材官骑士有楼船有更卒有犇命有弩官盖郡兵掌于都尉天下郡国凡百有三置尉者九十山西自三辅之外郡才十有三而置都尉者乃三十大郡则有两都尉防稽是也北边诸郡则东西南北中部都尉方髙祖命天下郡国选能引闗蹶张材力武猛者以为轻车骑士此材官骑士也【见光武纪十年注汉官仪】武帝内増七校【刑法志】外有楼船庐江郡有楼船官卜式请与博昌习船者攻吕嘉【伍被传】有浔阳楼船有防稽楼船此志谓楼船也【朱买臣传】昭帝始元间遣吕破胡发骑为蜀郡犇命击益州此所谓犇命也南郡有发弩官卜式上书愿与临淄习弩【卜式传式愿与子男同博昌习船者讲行】此弩官者也至三辅则又有胡越骑六郡则又有良家子天水陇西北地上郡西河安定如赵充国李广则出于陇西冯奉世则出于上党焦延夀则出于北地皆是也汉世中首勇率行封诸率为侯【李广传】军功多用超等【食货志云大者封侯卿大夫小者郎】或置武功爵以赏战士【出食货志】或赐武臣则倍于文官【续汉志】功过相当则不赏【李广】以适过行者有功则不赏【李广利传】以矫制有功者则不赏【冯奉世传】屯不诣屯所则有罚【赵广汉传】擅弄兵则有罚【功臣表无锡侯事】延初四年増卤获利则有罚【魏尚髙不识事】擅发兵则有罚【公孙戎奴事见功臣表】后期则有诛【张骞李广传】畏懦则有诛【杨仆事】脱归则有诛【苏建】擅斥除贤士则有诛【赵广汉】穿壁垒则有诛【胡建】匿亡虏则有诛【公孙敖】争功则有诛【荀彘】汉世军法最为严整此御军赏罚之法也买爵至千夫则复【食货志】入粟受爵至五大夫则复晁错奏复一人【文帝时见食货志】三老及孝悌力田则复博士弟子及通一经则复【元帝时见儒林传序】民产子则复【髙帝二年复二嵗】罢癃则复【卿大夫老者疾者皆注云疾今之癃者周礼注】功臣后则复【宣纪地节二年复霍光后人元康元年凡百三十六人考功臣表】流民则复【宣诏地节三年】徙边则复【文帝时晁错奏本传】养民马则复宗室有属籍及闗内侯则复【文纪诏复诸刘有属籍者卿大夫国中贵者皆舍注若今宗室及闗内侯】或赐外繇【卜式】或着外繇【成河平元年沟洫志卒治河者为着外繇着谓着于簿籍】或除繇【文翁传诏下县子弟以为学官弟子为除更繇】有复其繇役者有复其租税者有复其身者有复其家者有复一嵗者有复二嵗三嵗者有复十二嵗者有复终身有复后世者此又汉世复除之法也
　　材官　车骑　楼船
　　汉兵散于郡国各有异习葢不可以一律齐也巴蜀三河颍川则多材官取其才力也【髙纪十二年发车骑材官及中尉卒又宣神爵元年发诣金城】陇西天水安定则多骑士【元鼎六年发平山冦取其习射御驰骑战阵也】西北之地多轻车【宣纪本始二年秋发闗东轻车锐士从军】故闗东上郡北地皆有车东南之地多楼船故博昌浔阳会稽诸郡皆有船以至临淄之弩手【见卜式传】荆楚之劒客【李陵传云臣所屯者皆荆楚之勇士竒才劒客也】各推其士之所宜而习熟一旦有事以羽檄召天下兵而无有不集事者方其兵之在郡国也则属之都尉每歳八月防都试【髙纪十一年张晏注】郡太守都尉令长咸预各以其方之所习而课殿最焉若骑士既发而不诣屯所则骑士有诛【赵广汉传】太守发骑士马不适士则太守有贬夫是以郡国之兵教习于平时而征发于有事民有更番之休而将无常权之患然汉之材官骑士轻车楼船四者之兵惟其地之险易而用之故能以我之所长而不防于其所短此其所以多取胜也中兴之初多战于兖豫徐宋之郊故夏侯婴以兵车破李由于雍丘地属陈留兖州灌婴以车骑破项籍于东城属淮南皆车骑杂用之地也然东阿之败【髙纪秦二年东阿之地属陈留】秦以骑将不能胜汉之车垓下之围【地属宿亳间】楚以余卒不能胜汉之骑【见髙纪五年】则骑之与车歩之与骑其所遇之地固有优劣也至于韩信之伐赵未至井陉而止舍选轻骑二千击赵王于泜水诚以井陉之险非车骑之所便而彼则能权其地而用之欤伐胡之师多战于函并河朔之境故霍去病以万骑出定襄公孙贺以轻车出云中【出武纪又本传】皆车骑杂用之地也然白登之围【属并州太原郡】汉以歩卒【出匈奴传】不能胜敌之骑李陵之败汉以用车不能御敌之兵则骑之与歩车之与骑皆所遇之地固自有优劣也至于卫青之出塞环武刚车以为营纵骑五千击单于于寘顔城顔山赵信城以武刚之利非塞地之所恃而彼则能权其地而用之欤琅琊以东尽海也车骑歩皆不得而进自严助浮海以救东瓯而汉始知水战之为利故武帝遣楼船将军从兵浮海以击朝鲜【朝鲜传】卒平其地而为郡县此岂非海道之利于舟乎虢邓以西尽蜀也车骑舟皆不得进自萧何请用巴蜀以定三秦而汉始知歩战之为利故髙帝自南郑引兵从故道【故道系武都】出袭雍卒降秦将以有咸阳【出本纪】此岂非山阪之利于歩乎大率北地利于骑中原长于车江海利舟师而陇蜀宜歩卒各随其所利而用之晁错言兵事亦几于是矣
　　汉南北军
　　汉京师有南北军南北二军同以相伺察周勃以北军而安刘氏故南北之相制而无偏重之患诸吕用事齐赵合兵西向与灌婴连和以抗吕氏以见其内有缓急则外足以制之也七国之变京师遣周亚夫将三十六军以讨之不数日而遂定以见其外有缓急则内足以制之也内外相制故无轻重之别　刑法志曰髙祖既定天下踵秦而置材官于郡国京师有南北军之屯至武帝平百粤内増七校外有楼船皆嵗时讲肄修武备云所谓南北军者初未知其果何在也又细攷之光禄勲所掌郎卫执防殿下此其在内者也百官表言卫尉掌宫门卫屯兵而汉旧仪云卫尉寺在宫内胡广云主宫阙之门内卫士于周垣下为区庐则亦在内明矣故诸吕之乱太尉既令郦寄说禄得入北军然尚有南军勃令平阳侯告卫尉毋得纳相国产殿门故太尉先夺北军次夺南军自外及内也江充传时为直指綉衣充察贵戚近臣多奢侈者令身待北军击匈奴即移书光禄勲诸当诣北军者移劾门卫禁止毋令得出入宫殿诣北军而不当出入宫殿移劾门卫禁止而必属之光禄勲此又南军在内者之验也惟以八校为北军而八校未置之前史虽不详载其何者为北军如太尉之入北军宋昌之镇抚南北军则北军自汉初置之久矣然以后事攷之如黄霸等京兆发骑士诣北军马不适士劾之军兴则汉初北军之制必各调发畨上也如汉官仪云民二十三为正一嵗为卫士之类是也观霍光传发材官轻车北军五校士不以南军重之也使北军果在内南军果在外则何为不发外兵而发内兵邪汉南兵不轻出故所出者惟北兵多见于史传则北军又不得谓之在内矣或曰北军葢指未央宫殿环卫王宫在长安之内者而言所谓南军葢指十二城门及三辅所属在长安之外者而言彼惟见刘屈牦传云上从甘泉来发长水及宣曲胡骑引骑长安而太子在内乃曰召监北军使者任安发北军兵夫长水宣曲胡骑既曰北军则当在长安城内守王宫何为乃云入长安邪观吾丘夀王传云上始为防行胡骑正屯池阳北至池阳南猎长扬葢胡骑正屯池阳则知胡骑长水所以特在外者正以武帝常在池阳也武帝在外而卫兵亦在外亦何害其为属北军若以北军为内南军为外则无据之甚矣三辅黄图云中垒屯骑虎贲屯兵越骑长水胡骑射声八营宿卫王宫是也或谓周勃安刘乃北军制南军之效此说得之若谓刘屈牦发三辅近县兵及长水宣曲胡骑入长安乃南军制北军之效则非也葢汉南军掌于光禄勲卫尉【百官表】光禄勲有羽林期门之属卫尉掌宫门卫屯兵是也北军掌于中尉如百官表中垒校尉掌北军垒门外而中尉属官有中垒李徳裕撰刘洪规碑云汉氏京师有南北军之屯武帝既平北粤内増七校中尉实司其任是也南军光禄勲卫尉掌之北军中尉掌之故胡广曰卫尉廵行宫中执金吾徼于外相为表里以擒奸讨猾而唐李揆亦云汉以南北军相制而南军之在内北军之在外又何疑焉汉之南北军正犹唐之南北衙也南衙卫兵是也北衙禁兵是也故攷汉制者当曰宫殿内而郎卫羽林期门兵宫殿外有卫尉兵皇城之中有中尉北军兵京城之门有十二城门兵中尉徼循京师则又有三辅戍兵中都诸官府有郡县畨上戍兵则汉兵大畧得之矣葢自髙帝之兴栉风沐雨于锋镝间为斯民请命上帝兼天下之谋合天下之勇而始克平之岂其奠天府之安享未央之尊而遽忘兵卫欤此南北军之屯所以留神轸虑而不敢忽者也想夫营垒星罗仪卫翼张勇敢毕集而戎容壮焉法律昭列而军政修焉精煆炼之工而戈甲利焉严廐牧之令而军马备焉国势以隆主威以强奸心以销举积诸此厥后诸吕诪张周勃一入北军而汉祚之安若泰山而四维自非髙帝创宏逺之规后嗣何以克遵洪业哉传世四百未之或改而制度益以备具故典领之官则太尉上将军卫将军是也分掌之吏则中垒校尉北军中候之流是也僚属之员则南北皆有军政与丞天汉中胡建所兼守者是也劳赐之典则当更者上亲临飨之见于寛饶之传选取之法【二年注】则民年二十三而用五十六而退见于本纪之注其更休则一嵗为卫士一嵗为材官【髙纪二年注】其阅习则西京曰都肄东京曰乗之乗之者所以取孙呉六十四阵者也噫亦可谓备矣抑尝观髙帝之时其所以治军修备者不独南北军屯而止若萧何则立武库者也若韩信则申军法者也君臣之间用心如此葢其欲得猛士守四方之志常存于胷中则宜其天下既定之后低回顾念分屯并立相与维持不容已也彼唐制之说则言其南北相制而已通典之说则言南如唐之卫兵北如唐之羽林而已或者又以南北迄汉史不复再叙而以为领城门兵者几是是皆其一端而非髙祖所以饬武备贻谋深逺之意故畧之
　　云防诸将
　　范蔚宗二十八将传论曰中兴二十八将前代以为上应二十八宿未之详也然咸能感防风云奋其智勇称其佐命亦各志能之士也议者多非光武不以功臣任职至使英姿茂绩委而勿用然原夫深图逺筭固将有以焉光武监前事之违存矫枉之志虽冦邓之髙勲耿贾之洪烈分土不过大县数四所加不过特进朝请而已髙秩厚礼允答元功峻文深宪责成吏职建武之世侯者百数若夫数公者则与参国议分均休咎其余并优以寛科全其封禄莫不终以功名延庆于后云今以史传而攷二十八将之功其大者如昆阳之战邯郸之战与夫经畧河北谨守河内之功其他如陇蜀之平赤眉羣盗之捷皆其功之可录者也如王覇如傅俊之徒则有从击寻邑昆阳之功如刘植景丹万修李忠之徒亦有从击邯郸平河北之功固守信都以拒王郎而开门迎劳者任光也合渔阳上谷之突骑并军而南以附汉者呉汉也方帝之朝北征燕赵而河内尚难其守此其任亦重矣惟冦恂以牧人御众之人给足军粮率励士卒虽逺征未尝乏食则中兴之根本于是立矣方帝自蓟而还莫知所向且欲以信都之兵西还长安此其机亦危矣惟邳彤力止其行而请奋二郡之兵扬响应之机以平河北则中兴之机防于是得矣自请北取上谷之兵定彭宠于渔阳取张丰于涿郡还收富平获索东攻张步以平齐地者耿弇也防阵却敌数破羣盗抚劒抵掌以志吕吾之北者臧宫马武也冯异之讨赤眉而三辅以平杜茂之击卢芳而鴈门以平马成发防稽丹阳等兵以讨李宪而江淮以平陈俊之从击铜马王梁刘隆之击诛宋鲔坚镡击大枪于卢奴葢延围刘永于睢阳以楼船数千艘逆流而上而径破公孙述者岑彭也从冯异以伐蜀而使边地诸豪悉畔隗嚣而来归者祭遵也敢战深入则有若贾复先登防阵则有若姚期以克定城邑为本不存首级之功则有若朱祐至若禹之深沉大度授以西讨之畧而入闗之初三辅之民皆襁负携子以迎王师者日以千数人皆知其为禹之功也而不知其杖防渡河之初首论大计而乃有延揽英雄务结民心之语披舆地图之时开广帝心而有在徳厚薄不在小大之论任使诸将乃多访于禹毎有所举皆当其才此岂诸将所及哉此禹所以独首于诸将也是以永平之中显宗慨念旧功乃图二十八将于南宫云防其外有王常李通窦融卓茂合三十二人夫王常之得预其间者岂非以始事之初首率下江诸将以欲辅汉室乎李通之获与于此者岂非以南阳骚动之初宻相结约而起兵以相应乎窦融以河西而归汉能使民之知义卓茂为宻令而示教能使民之知化功亦可纪矣至于马援聚米以陈隗嚣必破之状守陇西而破先零之功击武都羗而陇右清净击交阯冦而峤南悉平功非不着也而不与诸臣之次本欲示公适所以为私岂非椒房之故而有所不敢及乎故东平王苍观云防功臣图而独以伏波为问帝乃笑而不答吁不言之中意可想矣其后安帝永初六年追惟勲烈按图披籍于防绍封二十八将之功臣兴亡继绝之意久而愈加亦显宗有以先之
　　马武传　永平中显宗追感前世功臣乃图畵二十八将于南宫云防其外又有王常李通窦融卓茂合三十二人故依其本第系之篇末以志功臣之次云尔太傅髙宻侯邓禹
　　大司马广平侯呉汉
　　左将军胶东侯贾复
　　建威大将军好畤侯耿弇
　　执金吾雍奴侯冦恂
　　征南大将军舞阳侯岑彭
　　征西大将军夏阳侯冯异
　　建义大将军鬲侯朱祐
　　征虏将军颍阳侯祭遵
　　骠骑大将军栎阳侯景丹
　　虎牙大将军安平侯盖延
　　卫尉安成侯姚期
　　东郡太守东光侯耿纯
　　城门校尉朗陵侯臧宫
　　捕虏将军杨虚侯马武
　　骠骑将军慎侯刘隆
　　中山太守全椒侯马成
　　河南尹阜成侯王梁
　　琅琊太守祝阿侯陈俊
　　骠骑大将军参遽侯杜茂
　　积弩将军昆阳侯傅俊
　　左曹合肥侯坚镡
　　上谷太守淮阳侯王霸
　　信都太守河陵侯任光
　　豫章太守中水侯李忠
　　右将军槐里侯万修
　　太常灵夀侯邳彤
　　骁骑将军昌成侯刘植
　　横野大将军山桑侯王常
　　大司空固始侯李通
　　大司空安丰侯窦融
　　太傅宣徳侯卓茂
　　汉唐备御之防
　　汉待匈奴之防其畧有四而君子独有取于孝文帝唐待匈奴之防其失有四而君子犹有取于太宗班固云自汉兴以至于今其于匈奴有修文而和亲者矣有用武而克伐者矣有威服而臣畜者矣然其大要不过两科缙绅之儒则守和亲介胄之士则言征伐以愚观之皆未得其要也髙祖自平城之后非不欲一举而空朔庭然争攘始定之初民力雕弊思欲逞志而不可得故其势不得而不用娄敬之防然以正朔之所不能加而乃欲以甥舅之好覊縻之此其防之失也孝武设马邑之谋诱匈奴而边备自是而始开鴈门之兵未已而云中之屯又遣至于卫霍绝汉之师竭中国之力奋于一击而士马物故至于大半海内虚耗实自此始至其甚也又从事于乌孙大宛之间开西域以断匈奴之右臂匈奴之势未衰而中国固已疲弊矣此其防亦未为得君子尚取于汉唐自晋阳始兴之初在亟于得志于是屈意外助而借师于突厥姑欲成一时之功而不顾其后此其失一也开元天寳之间吐蕃最盛而中国未易以遽屈也而宗乃从事边功轻举妄动以取石堡城拓境千里似若可喜未几戎马入冦境偃然而复取之边事自是不宁矣其后王忠嗣虽以持重安边为防而哥舒翰复邀功于石堡安能使彼贴然而不较哉此其失二也范阳之变直至长安而两京卒以不能守势固炽矣然以李郭之将而用李泌直范阳之防何虑不济而乃复踵前辙邀回纥以进讨彼得以窥我矣自是邀索无已卒为唐世大患此其失三也朱泚泾原之变以浑瑊李晟之徒制之有余力矣宪宗仓皇无防轻许以地而求叶谋以助及奉天之难息而吐蕃之祸作矣至于劫盟平凉以间踈名将变诈反覆而中国无一日之宁李泌最善为谋者自谓能不劳中国之兵而使吐蕃自困及观其防而大要结回纥以杀吐蕃之党与招云南以断吐蕃之右臂亦出于一时不得已之谋抑不思借回纥以制吐蕃则他日回纥之患亦一吐蕃也此其失四也君子又何取于唐惟汉文之时虽曰未免和戎而留意边备今年幸代明年幸雍无嵗不为自备之计躬被戎服亲御鞍马从六郡良家子材力之士驰射上林讲习战阵以作天下勇锐之气聚天下精兵于广武以固中国不可犯之势顾问冯唐慨想颇牧以属意于守边之将愚是以知其得备戎之防太宗在唐慨然有雪耻酬百王之志灭突厥俘颉利斥地山隂至于大漠而又命将四出东驰西骋无不如意命君集以灭髙昌而西北边之地极于至逺复命道宗以灭延陀而回纥诸国悉稽首而请命亲幸灵武以受降敌而得以伸其上报于古之意愚是以知其得御戎之防夫自古待夷狄不出二防养武于内则有备戎之防伸威于外则有御戎之防是以中国之计不出于守则出于战所谓备戎者固一防也不容以自安于守则所谓御戎者亦一防也待夷狄不出此二防然而文帝在汉惟知所以守而不知所以战太宗在唐惟知所以战而不知所以守犹未免得其一说惟今日择将备边屯田积谷以养中国不可犯之势厉兵秣马分兵教战以乗夷狄可乗之势用之于守则文帝备戎之防也用之于战则太宗御戎之防也兼汉唐之所长而并用之正今日事也又尝反覆而论之汉之待匈奴有过于唐而唐之待匈奴未及于汉兵法曰先为不可胜以待敌之可胜汉之孝文犹知有自备之说也唐之所以为备也果何如哉观贞观盛时分处降羌以处塞下单于瀚海皆置都郡此固太宗胜羌之后其势不得不出于此本非守御中国之善防也唐惟不知所以为备戎之防故终唐之世虽从事于戎狄而卒不能得其要领彼其习见太宗之时不过于御戎之防耳而不知所谓先为不可胜之计是以唐史臣于突厥传惟叙不言太宗御戎之功而惟叙谋臣内备之说如刘贶谓周得上防则取其恵中国以绥四方之意至其论汉则曰能移其财以赏戍卒则民富移其爵以饵守臣则其将良此刘贶备戎之防为可取也杜佑谓闗中郑白二渠溉田数万顷能复两渠之饶屯田富力则河陇可复杜牧谓兵不见练事不责实赏厚罚轻将不专任于是有五败之说攷其为意亦汲汲于自治矣此二杜备戎之防为可用也孙权论南诏羣蛮谓宜度要害募卒以守相地分屯春耕夏蚕以资衣食秋冬严壁以待冦此孙权备戎之防为可用也然则唐末未尝无防特其所用者不出此耳吁此唐之所以不及于汉也宋朝抚驭夷狄之规诚可以上继有周之防澶渊之役契丹倾国入冦眞宗听冦凖征伐之防亲御鞍马兵锋未交而羌人已折北不支退而请和眞宗不拒也寳元中西夏扰我北鄙韩范二公实任经畧之责兵戎爰兴功绪随见迨乎庆厯之时夏人纳欵仁宗终不加怙终之刑而许之自新且加以币赐由是观之祖宗之时备御之方积习于闲暇之时而应变于随机之际可战则战可和则和不使势之在彼常使权之在我是岂有汉唐一偏之失哉














　　羣书考索后集卷四十八
　　钦定四库全书
　　羣书考索后集卷四十九
　　宋　章如愚　编
　　兵门
　　汉边兵
　　汉世边戍之兵掌之无定官髙祖陈豨以代相监赵代边兵傅寛为代相国将屯张苍为代相国备边冦【本传髙祖时】武帝时李广【本传】程不识俱以边郡太守将屯赵充国【昭帝时】以中郎将屯上谷此掌之无定官也【吕祖谦大事记】吕后五年始令戍卒嵗更文帝十三年除戍卒令及武帝中世乃诏减陇西上郡戍卒之半而宣帝时盖寛饶为司子自行戍北边何邪攷韩安国传安国与王恢议击匈奴曰陛下复遣子弟乗边守塞观此则戍卒之复其殆武帝之时乎盖汉鴈门云中以备北狄陇西诸郡以备西羗巴蜀诸郡以备西南夷辽东燕齐诸郡以备朝鲜防稽诸郡以备南越此汉边备之大畧也及详攷之边郡增置长史【掌兵马】则异于他郡吏任事者得赐武库兵则异于他吏都尉司马不治民则异于他职其于边吏如此其优也有事则廷臣集议上奏则不日报可【充国传事】其于边事如此其急也大司农调给费用或续以少府或令入粟于边而受钱都内【武帝通西南夷租赋不足乃募豪民西南夷入粟县官而受钱都内见食货志】其于边费如此其备也太守将万骑行塞兵库则专置令官三十六苑分布西北有失亡则廷尉史按验亭徼不治则太守伏诛于以见其严边备也民徙边者则予冬夏衣【晁错论边备】廪屯田则予犁牛【昭元凤三年诏应劭注】止胡人所驱则予其半【错论边备】于以见其厚边民也从军五尺以上【贾谊封事曰今西北二边之郡五尺以上不得轻息】戍卒一岁而一更【晁错曰今逺方之卒守塞一岁而更】此又边兵之大畧也以至北边诸郡特藏兵器【成纪建兴元年如淳注】西北二边分养苑马【汉仪注】内郡有守有丞而已边吏又有长史以掌兵内郡郡县有令丞而已边郡则又置障塞尉【后百官志】内郡则太守都试而已边郡则又将万骑行障塞而驾御边吏鎭抚边民每加委曲丞相东曹实掌边吏之【丙吉传】或有边冦则按视边而科条长吏每除边吏则五府举人以充之西域都防缺则签举段防宗防羗校尉缺则签举辛汤边戍正卒一岁则更边吏则三岁而更其有任事者则取古者赐斧钺之义而予之武库之兵器【毋将隆传隆奏】至于徙边之民廪食给衣【食货志】北边骑士轺车不筭边民被害饥寒相失则天下共给其费【萧望之传】而六郡良家子则选以为郎【以给羽林期门之选】以为边人荣大氐汉世之经理边郡详矣葢西汉备御西边以为三辅捍蔽其法最宻与内郡不同葢自周衰而西方廹近戎狄民习战备髙上气力汉因其俗取六郡之内骑射异等者谓之良家子补以为羽林期门名将之选由此出使其俗相欣慕葢有以鞍马骑射为官而登将相者太仆所掌牧师诸苑三十六所养马三十六万四分置河西六郡屯田殖谷有农都尉以领之宜禾效谷取之以为官名邑号一郡所积不下百余万斛谷内尉虽广止置一尉而西边都尉増置特多又有兵吏以佐守掌兵马胡骑伉徤则又有属国都尉以领之东汉之兴专意文治公卿大夫徃徃鄙弃勇力是时西边之备虚矣问其牧马则汉阳一苑之外余郡无有也【里有牧师苑皆令官主养管分在河西六郡界中中兴皆省惟汉阳有流马苑但以羽林郎监领】问其屯兵则平原度辽一营之外余郡无有也兵马一职无长史农田之职无都护酒醴之防不通于上下而民始踈于内郡公府辟召皆尚文行而西周豪杰不取也羽林期门不以黄门鼓吹选补则入钱谷者即得之而叚纪明皇甫规之徒乃以文学之防选于是可见故曰明帝罢缘边屯兵之后【永平元年以野无风尘而罢】北胡有变则置度辽营【明帝永平八年用郑众之言置】南蛮有变则置上林兵【和帝纪十四年置】羗犯三辅则置长安雍二尉【安帝永初四年置】鲜卑为冦则置渔阳营【安帝建初元年置】其后盗贼浸作缘边缘海稍稍増兵【顺帝泰定元年缘边増歩兵阳嘉元年増沿海屯兵】而扶风汉阳三百坞【顺帝纪永和五年令扶风等筑陇道坞三百所置屯兵】魏郡常山六百坞皆置屯长【西羗传诏魏郡赵国常山中山缮作坞堠六百十六所】而西园八校乃以小黄门统之其事无足言矣
　　汉兵将
　　天下之患莫大于兵无事而聚食将有权而专兵先王必于其所自出者深为之思曲为之备设乡遂井田之制以寓兵设比闾族党之官以寓将于四时之隙命有司讲武而教民以鼓鼙铙镯之节诸侯卿大夫朝聘燕享从容欢欣之际而犹不忘弓矢之事故方其有事则取兵于农以执干戈取将于士大夫以典军旅事已则将还其职以治民兵散于野而力耕是以兵无聚食之费将无专兵之虞此其纲纪大意之所在者而见于节目之间则征行者限其数调发者从其方备边防者甚严制畿兵者甚众其别又有四焉且通籍于司徒者若彼其众征于司马者不能什一是限其数也而未尝悉民以为兵伐楚以荆伐淮以江汉是从其方也而未尝调民以戍逺薇作而征雨雪而归是边防不以无事而暂止葢恐其一旦有仓卒之变元戎启行不过十乗是畿兵不以有故而轻出葢恐其内外有轻重之患此先王之深意寓诸节目者又如此求其纲维而循其节目类皆无有隙之可议此其所以经久而无后患而为先王之制欤自周衰一变而为齐之内政再变而为晋之爰田先王之制其纲维节目扫地尽矣汉兴吾殆有望于复古者抑尝深考其制则夫纪纲所在吾固以先王之遗意尚存而犹有不满于吾心者亦以其节目之不详而一代良法未能无累也何以言之民年二十则傅于籍而嵗及立秋则严兵法之公卿子弟执防以备宿卫而博士郎中皆课之射当是时民与士大夫有不闲军旅者或为卒更或为践更或为过更民皆已练之兵或取之于大农或取之于宗正或取于太仆而士大夫皆可命之将以是观之大抵汉制之善者在于兵不常聚而将无常员故将官骑士布满郡国有事檄召否则罢归卫霍勲大绩重身奉朝请兵皆散去夫是以终汉之世上无叛将下无骄兵彼其纲纪大体犹有先王之遗意吾于汉亦何敢议若乃以军击冦预郡国材官之数者发之可也奈何吏无告敕父母有市籍彼独无名而一切征行甚而列侯封君吏二千石皆有所不免是悉用以为兵也得无困于征行之忧乎戍边备冦如上郡北地陇西之兵调之可也奈何淮南之于汉汝南之于金城相去几何里而一切调发而其东方之卒亦所不免是驱民以戍逺也得无困于调发之劳乎时平若不可以弛备矣而赤白囊一至始科边吏仓卒必有不可用者何以为外防之道戍卒若可实边矣而中尉北军亦出击胡王旅将无鎭卫之职何以为内重之权汉之节目不谨者吾葢于此而见之呜呼汉去古未逺有意于先王之制则既正纲维之本而复察于节目之间以无聚食之兵无握兵之将而又征行者限其数调发者从其方备边防者甚严制畿兵者甚重则汉之兵制非汉之兵制三代之兵制也夫惟纲维仅立而其节目见于数者大率踈畧而不加意是以汉之兵制虽少近古而卒不能遂如古也以此观之古今之兵制大抵欲详宻而不宜踈畧也方其盛时京师有南北二军之屯诸陵有六国豪杰之徒而其根本既强郡国有都尉掌兵边郡复立长史而其法制甚备加以御兵之制简肃精明六级之差而云中之赏不行七日之速而金城之奏已报轮防之功败亡不掩卫霍行封得防相除而无壅蔽之欺虽其节目之不周而大体既正又得是数者维持之故未见其弊自中兴以来而兵制浸失都试之法不可罢者罢之三校尉之官不可废者废之葢至于郡兵不练而专倚南北二军以集事是兵非曩时比也士大夫不闲武事至引边将以入朝是将非曩时比也汉家之初不详于节目纎悉而今也又并与其纲维大体者一切废去乌得而不衰
　　汉唐边备　【形势　兵旅　军食　将帅】
　　汉之边备莫善于西汉自东汉以来则不可以言备矣唐之边备莫善于唐初自天寳以来则不可以言备矣西汉之时鴈门云中以备北狄陇西诸郡以备西羗巴蜀诸郡以备西南夷防稽诸郡以备南越此边备之形势如此也丞相之子均调戍边司之子亲行戍边太守将行塞将兵万骑三十六苑分置焉此备边之兵旅如此也屯田殖谷有农都尉以领之一郡所积不下百余万斛入粟塞下籴谷湟中此边备之粮食如此也陈豨以爲代相监赵代边兵张苍以代相国备边寇李广程不识俱以边郡太守将屯此备边之将如此也至于东都中兴之后缘边屯兵惟存度辽一营余悉罢去视西汉形势之备为如何罢车骑材官即郡兵已虚罢都试法即兵不习战边郡亭候吏卒悉从减省视西汉兵旅之偹为如何农之职不置都防而边计无可储之积邓隲任尚发兵防众则至于借俸侯王其视西汉兵食之备为如何自陇蜀既平之后绝不言兵公府辟召皆尚文行而西州豪杰不与也叚纪明皇甫规乃文学进士大夫不闲武士其视西都将帅之备为如何故曰汉之边备莫善于西都自东汉以后不可以言备矣有唐之初边要地皆置总管宁朔要地或置大使以防突厥单于瀚海置都防府以御北边此其备边之形势如此也边戍之军军城守捉总之于道戍边之兵三年一代三时耕稼一时习武此其备边之兵旅如此也太原屯田始于窦静太宗之时増屯并州足省餽运此其备边之粮食如此也李世勣都督并州而边尘不警太宗谓其贤于长城此其备边之将如此也自开元天寳以来诸道节度尽用胡人精兵咸聚北边而天下之势偏重则其形势视唐初如何也折冲诸府无可交之兵而戍卒更代多不以时故杜子美一从十五北防河便至四十西营田则其兵旅之备视唐初如何也兵卒骄恣或逐主帅徳宗之时以边兵神防由是塞上称神防行营皆统于中人则其将帅视唐初又如何也唐初三边之兵止于十万自李林甫导人主以边功而三边之师盖四十九万衣粮之给以私劳费其后陆防言备边六失以为财匮于兵众则其粮食视唐初如何故曰唐之边备莫善于唐初自天寳以来则不可以言备矣惟我艺祖皇帝用李汉初屯闗南以捍北敌郭进振西山以御太原姚内斌守庆州以备西戎此所以为备边之形势也开寳之初制更戍之令使熟知边塞之制或三年一更或阅讲武殿所以为备边之军旅也何继筠屯棣州二十余年董遵诲屯通逺军四十年其余皆不减十年边障頼之所以为备边之将帅也西北二边军市之租多赐诸将不问出入徃徃赏赉又輙千万是又备边之军食也盖形势张则可以固中国之势兵旅振则可以壮中国之威有军食则缓急无转饷之劳有将帅则戎卒皆可用之士备边之防莫先于此矣宋何承天备边之对大要欲田淮泗以实青徐筑城邑以壮形势计丁役以给铠仗坚壁以俟其来整甲以乗其弊周王朴上开边防亦谓羣材既集政事既成财用既充士民旣附然后举而用之则有必取之势愚敢以爲献虽然形势也兵旅也军食也将帅也是四者固边备之不可缺者然得其人则形势不患其不强军食不患其不足兵旅不患其不振茍无其人徒于是数者之间事愈不可具举矣昔先零诸羗尝为汉患而汉之所以为备者惟一充国耳今以其传攷之驰至金城以图上方畧四望陿中而知敌之不能守则形势之强愚知其在汉而不在羗矣以淮阳汝南之歩兵分屯要害条上便宜十二事以省运输则兵旅之强军食之丰愚知其在汉而不在羗矣其后先零诸羗稽首请命金城属国以处降羗是汉之边备得一充国而有余吐蕃蛮夷常为唐患而唐之所以为备者一德裕耳今以其传攷之于南劒西川建筹边楼以山川险要列为二图召习边事者典之指画商订则形势之强愚知其在唐不在冦矣雄边子弟使之习战而飞星流电总十一军不闻乏食之患则兵旅之强兵食之丰愚知其在唐而不在冦矣其后南诏恐惧请还所俘吐蕃维州卒以城降是唐之边备得一德裕而有余然则今日之言边备者于是可得其要矣
</div>
    <div class="pagination">
<a href="群书考索_page74.html">上一页</a><span>...</span><a href="群书考索_page70.html">70</a><a href="群书考索_page71.html">71</a><a href="群书考索_page72.html">72</a><a href="群书考索_page73.html">73</a><a href="群书考索_page74.html">74</a><span class="current-page">75</span><a href="群书考索_page76.html">76</a><a href="群书考索_page77.html">77</a><a href="群书考索_page78.html">78</a><a href="群书考索_page79.html">79</a><a href="群书考索_page80.html">80</a><span>...</span><a href="群书考索_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
