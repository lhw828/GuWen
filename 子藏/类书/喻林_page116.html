<!DOCTYPE html>
<html>
<head>
    <meta charset="UTF-8">
    <title>喻林 - 第 116 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 116 页/共 195 页</h1>
    <div class="content">　　楚国之有不谷也由身之有匈脇也其有令尹司马也由身之有股肱也匈脇有疾转之股肱庸为去是人也【説苑君道】
　　将相之于孤犹股肱也今移祸焉庸为去是身乎【列女传周列国楚昭越姬】
　　去谗
　　牝鸡无晨牝鸡之晨惟家之索今商王受惟妇言是用【书牧□】
　　火炎不可向近尚可扑灭浮言不可信用尚可刑戮絶之【孔氏传书盘庚上】
　　哀今之人胡为虺蜴【音易　诗小雅正月】
　　巧言如流俾躬处休【诗小雅雨无正】
　　君子信谗如或醻【音酬叶市杀反】之【诗小雅小弁】
　　莫髙匪山莫浚匪泉君子无易【去声】由言耳属【音烛】于垣【诗小雅小弁】
　　巧言如簧顔之厚矣【诗小雅巧言】
　　萋【音妻】兮斐兮成是贝锦彼谮人者亦已大【音泰】甚　哆【昌者反】兮侈兮成是南箕彼谮人者谁适【音的】与谋【诗小雅巷伯】营营青蝇止于樊岂弟君子无信谗言　营营青蝇止于棘　营营青蝇止于榛【诗小雅青蝇】
　　母教猱升木如涂涂附君子有徽猷小人与属【诗小雅角弓】哲夫成城哲妇倾城懿厥哲妇为枭为鸱妇有长舌维厉之阶【叶居奚反诗大雅瞻卬】
　　采苓晋人谏献公信谗之诗【诗説唐】
　　防之有鹊巢卬之有美苕处势自然喻宣公信多言之人故致此谗人【郑氏笺诗防有鹊巢】
　　山髙矣人登其巅泉深矣人入其渊以言人无所不至【郑氏笺诗小弁】
　　欲之杨园之道当先厯亩丘谗人欲谮大臣故从近小者始【郑氏笺诗巷伯】
　　箕星哆然踵狭而舌广今谗人因寺人之近嫌而成言其罪犹因箕星之哆而侈大之【郑氏笺诗巷伯】
　　无逾越我居之里垣无损折我所树之木以喻无干犯我之亲戚无伤害我之兄弟【毛诗正义将仲子】
　　彼营营然往来者青蝇之虫也此虫污白使黒污黒使白乃变乱白黒不可近之当去止于藩篱之上无令在宫室之内也以兴彼往来者谗佞之人也谗人喻善使恶喻恶使善以变乱善恶不可亲之当弃于荒野之外无令在朝廷之上也【毛诗正义青蝇】
　　二五卒与骊姬谮羣公子而立奚齐晋人谓之二五耦【左传庄公二十八年】
　　恶紫之夺朱也恶郑声之乱雅乐也恶利口之覆邦家者【论语阳货】
　　谮人之言如水之浸润渐以成之【何晏解论顔渊】
　　郑声佞人亦俱能惑人心与雅乐贤人同而使人淫乱危殆故当放逺之【何晏解论卫灵公】
　　且夫口三五之门也是以谗口之乱不过三五【国语晋】言之大甘其中必苦谮在中焉君故生心虽蝎谮焉避之【国语晋】
　　今大王譬若浴婴儿虽啼无听宰嚭之言【吴越春秋勾践隂谋外传】积羽沈舟羣轻折轴众口铄金积毁销骨【史记张仪传】邪径败良田谗口乱善人桂树华不实黄爵巢其颠故为人所羡今为人所怜【前汉书五行志】
　　古今忠臣见疑于君而苍蝇之人交构其间【晋书王敦传】恶直丑正实繁有徒欲构南箕成此贝锦【晋书王濬传】谗夫佞人之在君侧者若社之有鼠也谚言有之曰社鼠不可熏去谗佞之人隐君之威以自守也是难去焉【晏子春秋问上】
　　洧水甚大郑之富人有溺者人得其死者富人请赎之其人求金甚多以告邓析邓析曰安之人必莫之卖矣得死者患之以告邓析邓析又答之曰安之此必无所更买矣伤忠臣者有似于此也夫无功不得民则以其无功不得民伤之有功得民则又以其有功得民伤之人主之无度者无以知此岂不悲哉【吕氏春秋离谓】
　　水火相熷防在其间五味以和骨肉相爱谗贼间之而父子相危【淮南子説林训】
　　一簧两舌佞言謟语三奸成虎曾母投杼【焦氏易林讼之干】长舌乱国大斧破车【焦氏易林蛊之讼】
　　多言少实命鹿为驹【焦氏易林蹇之豫】
　　大斧破木谗佞败国【焦氏易林萃之复】
　　腐臭何在青蝇集聚变白为黑败乱邦国【焦氏易林丰之咸】次五谷不谷失疏数众牦毁玉【太经第四昆】
　　言众女嫉妬蛾眉美好之人谮而毁之谓之美而淫不可信也犹众臣嫉妬忠正言巳淫邪不可任用也【王逸注楚辞离骚经】
　　臧仓之毁未尝絶也公伯寮之愬未尝灭也垤成丘山污为江河【王充论衡累害篇】
　　鸱枭鸣衡軏豺狼当路衢苍蝇间白黑谗巧令亲疎【曹子建集赠白马王彪】
　　昔人兴谗言于青蝇譬利口于刃剑者以其防素成缁刀劲伤物【刘子伤谗】
　　青蝇来往止于藩篱变白作黑谗搆毁间亲令疏乐易之君子不当信用【前汉书注武五子传】
　　积毁销金积谗磨骨【文选江淹上书】
　　夫孝子疑于屡至市虎成于三夫若不详察真伪忠臣将复有杜邮之戮矣【补文选传爕宦官疏】
　　都蔗虽甘殆不可杖佞人悦已亦不可相【广文选刘子政杖铭】都蔗虽甘杖之必折巧言虽美用之必灭【广文选曹子建矫志诗】言多令事败器漏苦不宻河溃蚁孔端山壊由猿穴防防江汉流天窻通防室谗邪害公正浮云翳白日【广文选孔文举临终诗】
　　人有两三心安能合为一三人成市虎浸渍解胶漆【广文选孔文举临终诗】
　　竢时风之清激兮愈氛雾其如厯进雄鸠之耿耿兮谗纷纷而蔽之【广文选刘子政逺逝】
　　浮云陈而蔽晦兮使日月乎无光忠臣贞而欲谏兮谗防毁而在旁【广文选东方曼倩初放】
　　逺邪
　　天下有山遯君子以逺小人不恶而严【易遯】
　　上六公用射隼于髙墉之上获之无不利【易解】
　　九五苋陆夬夬中行无咎【易夬】
　　初六系于金柅贞吉有攸往见凶羸豕孚蹢躅【易姤】九二田获三狐得黄矢贞吉【易解】
　　履于不正与三相比三从下来附之如指之附足四有应在初若三为之拇则失初之应故必解其拇然后朋至而信【周易正义解】
　　树德务滋除恶务本【书泰誓下】
　　譬如匹夫之有婚妻曰予独服在寝以自露厥家【汲冡周书皇门解】
　　荟【音秽】兮蔚【音畏】兮南山朝隮【音赍】婉兮娈兮季女斯饥【诗国风人】
　　彼疏斯粺【音败】胡不自替【诗大雅召旻】
　　无将大车周大夫有寴信小人者其臣谏之而作【诗説王】鹈在梁当濡其翼而不濡者非其常也以喻小人在朝亦非其常【郑氏笺诗候人】
　　林中大木之处而维有薪蒸朝廷宜有贤者而但聚小人【郑氏笺诗正月】
　　鸢鸱之类鸟之贪恶者也飞而至天喻恶人逺去不为民害也【郑氏笺诗旱麓】
　　维鹈鸟在梁可谓不濡其翼乎言必濡其翼以兴小人之在朝可谓不乱其政乎言必乱其政【毛诗正义候人】
　　菀然而茂者彼桑也其叶稚而柔濡故菀然茂盛于此之时人息其下维均得防皆无暑热之患及其捋而采之其枝之叶刘然爆烁而稀疏不复能蔽防炎日则病此其下所息之民矣以兴王有明德天下之民均得其恩若有羣臣放恣损王之德则困苦天下之民矣【毛诗正义桑柔】
　　恶之易也如火之燎于原不可乡迩其犹可扑灭为国家者见恶如农夫之务去草焉芟夷蕴崇之絶其本根勿使能殖则善者信矣【左传隠公六年】
　　一薰一莸十年尚有余臭【左传僖公四年】
　　耳不听五声之和为聋目不别五色之章为昧心不则德义之经为顽口不道忠信之言为嚚狄皆则之四奸具矣【左传僖公二十四年】
　　薰莸不同器而藏尧桀不共国而治以其类异也【孔子家语致思】
　　藏动鼠圣人以防佞幸【三坟气坟】
　　乃国家之大贼人主之大蜮也【前汉书东方朔传】
　　昌邑王见狗冠方山冠龚遂曰王之左右皆狗而冠【后汉书灵帝纪】
　　国家弃宪如孤雏腐鼠耳【后汉书窦宪列传】
　　尔人之臣蠧久依城社不畏熏烧【后汉书虞延列传】
　　羣邪项领膏唇拭舌竞欲咀嚼【后汉书吕强传】
　　假豹姿于羊质骋袅心于狼性【晋书石季龙下列传】
　　邪佞者宇宙之王化之蟊贼也【晋书刘聪传】
　　且承顔色窃光宠势等秋风气同夏日【魏书恩幸传】
　　小人难育朽棘不雕【魏书赵恩幸传】
　　夫君子小人智计不同君子志于道小人谋于利志于道者安国济人志于利者损物图己道人者害国小人也忠良者捍国君子也臣见疾者诣道士则劝奏章僧尼则令斋讲俗师则鬼祸须解毉诊则汤熨散丸皆先自为也臣谓为国之本与疗病相类疗病当去巫鬼寻华扁为国当黜佞邪用管晏【南史郭祖深循吏传】
　　东郭有狗嘊嘊旦暮欲齧我猳而不使也今夫易牙子之不能爱将安爱君【管子戒章】
　　邪气袭内正色乃衰【管子形势】
　　且伐木不自其根则孽又生也公何不去二子者毋使耳目淫焉【晏子春秋谏下】
　　商贾巧为贩卖之利而屈为贞良邪臣好为诈伪自媚饰非而不能为公方【陆子辅政】
　　邪臣之蔽贤犹浮云之鄣日月也非得神灵之化摆云霁毉令归山海然后乃得覩其光明暴天下之濡湿照四方之晦【陆子辩惑】
　　海水虽大不受胔芥日月不应非其气君子不容非其类也【淮南子説山训】
　　昔赵髙无过人之志而居万人之位是以倾覆秦国而祸殃其宗尽失其瑟何胶柱之调也【盐铁论相刺】
　　犀铫利鉏五谷之利而闲草之害也明理正法奸邪之所恶而良民之福也故曲木恶直绳奸邪恶直法【盐铁论申韩】
　　船非水不可行水入船中则其没也故曰君子不可不严也小人不可不闭也【説杂言】
　　隂雾作匿不见白日邪径迷通使君乱惑【焦氏易林复之鼎】次八赤臭播闗大君不闲克国乗家测曰赤臭播闗恐入室也【太经第一闲】
　　膏肓纯白二竖不生兹谓心寜省闼清浄嬖孽不生兹谓政平夫膏肓近心而处阨鍼之不达药之不中攻之不可二竖藏焉是谓笃患故治身治国者唯是之畏【申鉴杂言上】
　　夫诋訾之法者伐贤之斧也而骄妬者噬贤之狗也人君内秉伐贤之斧权噬贤之狗而外招贤欲其至也不亦悲乎【濳夫论潜叹】
　　有获狐者则命之曰制尔以媚有获虎豹者则命之曰制尔以猛有获枭者则命之曰制尔以逆【天禄阁外史田猎】言蓬蒿萧艾入御房中则马兰之草踸踔暴长而茂盛也以言佞謟见亲近则邪伪之徒踊跃而欣喜也【王逸注楚辞七谏】
　　天狼星名以喻贪残日为王者王者受命必诛贪残故曰举长矢射天狼言君当诛恶也【王逸注楚辞九歌】
　　雨雪之盛麃麃然至于无云日气始出而雨雪皆消释矣喻小人虽多王若欲兴善政则贤者升用而小人诛灭矣【前汉书注楚元王传】
　　凶邪乱正亦犹浮云蔽天疾风激水故舜流四凶而朝穆穆楚戮费鄢而王道洽也【李善注文选陆士衡演连珠】
　　披云看霄则天文清澄风观水则川流平是以四族放而唐劭二臣诛而楚宁【文选陆机演连珠】
　　与其溺于人也宁溺于渊溺于渊犹可游也溺于人不可救也【补文选武生盥盘铭】
　　一盗不诛害在穿窬修誉不诛害在词主【意林阮子】
　　蒺藜在田良苗无所措其根佞邪在朝忠直无所措其身【意林邹子】
　　吕氏春秋云桂枝之下无杂木葢桂味辛螫故也【埤雅卉物门桂】
　　火生于木祸发必克奸生于国时动必溃【隂符经上篇】譬如恶马其性刚戾能令乗者至崄恶处【海空智藏经持诫品】如栴檀林栴檀围绕不杂伊兰如无热池香流德水无诸醎味王逺恶人亦复如是【大方广佛华严经卷十二】





</div>
    <div class="pagination">
<a href="喻林_page115.html">上一页</a><span>...</span><a href="喻林_page111.html">111</a><a href="喻林_page112.html">112</a><a href="喻林_page113.html">113</a><a href="喻林_page114.html">114</a><a href="喻林_page115.html">115</a><span class="current-page">116</span><a href="喻林_page117.html">117</a><a href="喻林_page118.html">118</a><a href="喻林_page119.html">119</a><a href="喻林_page120.html">120</a><a href="喻林_page121.html">121</a><span>...</span><a href="喻林_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
