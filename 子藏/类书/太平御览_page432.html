<!DOCTYPE html>
<html>
<head>
    <meta charset="UTF-8">
    <title>太平御览 - 第 432 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 432 页/共 737 页</h1>
    <div class="content">《周礼□太宰》以八柄驭群臣。三曰予，以驭其幸。注云：幸谓言行偶合於善，则有以赐予之，以劝後也。
又曰：以九式均节财用。八曰匪颁之式。注曰：式谓用财之节度也。匪，分也；颁，赐也。谓分赐群臣。
又曰：太府以敝馀之赋，以待赐予。
《礼记》曰：天子赐诸侯乐，则以将之；赐伯、子、男乐，则以鼗将之。诸侯赐弓矢，然後专征；赐钺，然後专杀；赐瓒，然後为鬯。未赐瓒，则资鬯於天子。
又曰：君赐车马，乘以拜；赐衣服，服以拜赐。君未有命，弗敢即乘服也。凡赐，君子与小人不同日。此赏赐之义也。
又曰：若赐之食，而君客人，则命之祭，然後祭。（郑玄曰：虽见宾客，犹不敢备礼也。侍食则不祭也。）君赐之爵，则越席再拜稽首受，登席，祭之。饮卒爵而俟。君卒爵，然後授虚爵。（不敢先君尽爵。）
《诗》曰：陈锡哉周。注云：言文王能布陈大利以锡。
《书》曰：德懋懋官，功懋懋赏。
又曰：用命赏于祖，弗用命戮于社。
又曰：罚弗及嗣，赏延于世。
又曰：功多有厚赏，弗迪有显戮。
《史记》曰：纣囚西伯里，西伯之臣闳夭之徒求美女奇物以献纣。纣乃赦西伯而赐弓矢斧钺，使得征伐。
又曰：武王灭纣，乃罢兵西归，封诸侯，班赐宗彝，作《分殷之器物》。（郑玄曰：宗彝，宗庙彝樽也。作分器，著王之命及物也已。）於是封功臣谋士，而师尚父为首封，封师尚父於营丘，曰齐；封弟周公旦於曲阜，曰鲁；封召公於燕；封弟叔鲜於管；封叔度於蔡。馀各以次受封。
又曰：禹平水土已成，帝锡玄。禹受曰：“非予能成，亦大费为辅。”帝舜曰：“咨尔费，赞禹功。其锡尔皂游，（音流）尔後嗣将大出。”遂妻之姚姓之玉女。（皇甫谧曰：赐之玄玉，妻姚姓之女。）
《史记》曰：晋人请公赏从亡者，臣壶叔曰：“君三行赏，赏不及臣。敢请罪。”文公报曰：“夫导我以仁义，防我以德惠，此受上赏；辅我以行，卒以成立，此受次赏；矢石之难，汗马之劳，此复次赏；若以力事我，而辅吾缺者，此受次赏。三赏之後，故且及子。”晋人闻之，皆说。（音悦）
又曰：晋楚战於城濮。晋侯度河北归国。行赏，狐偃为首。或曰：“城濮之事，先轸之谋。”文公曰：“城濮之事，偃说我‘毋失信’，先轸曰‘军事胜为右。’吾用之以胜。然此一时之说，偃言万世之功。奈何以一时之利，而加万世之功乎？是以先之。”
又曰：三国攻晋阳，引汾水灌其城，城不没者三版。城中悬釜而炊，易子而食。群臣皆有外心，礼益慢。惟高共（一作赫）不敢废礼。襄子惧、乃夜使张孟同私於韩、魏。韩、魏与合谋，三月丙戌，三国反灭智氏，共分其地。於是襄子行赏，高共为上。张孟同曰：“晋阳之难，共无功。”襄子曰：“方晋阳急，群臣皆懈，惟共不敢失臣礼，是以先之。”
又曰：汉五年，已杀项羽，定天下，即皇帝位。论功行封，以萧何功最盛，ガ侯。列侯毕已受封，奏位次，皆曰：“平阳曹参身被七十创，攻城略地，功最多，宜第一。”上已桡功臣，多封萧何，至位次未有，以复难之，然心欲何第一。关内侯鄂秋进曰：“群臣议皆误。夫曹参虽有野战略地之功，此特一时之事耳。夫上与楚相拒五岁，尝失军亡众，逃身遁者数矣。然萧何常从关中遣军补其处。非上所诏令召，而数万众会上之乏绝者数矣。夫汉与楚相守荥阳数年，军无见粮，萧何转漕关中，给食不乏。陛下虽数亡山东，萧何尚全关中，以待陛下。此万世之功也。今虽亡曹参等百数，何缺於汉？汉得之，不必待以全。奈何欲以一旦之功，而加万世之功哉？萧何第一，曹参次之。”高祖曰：“善。”於是乃令萧何第一，赐带剑履上殿，入朝不趋。上曰：“吾闻进贤受上赏。萧何功虽高，得鄂君乃益明。”於是因鄂秋故食关内侯邑，封为安平侯。
又曰：项籍死，天下定。上置酒。上折隋何之功，谓“何腐儒，为天下安用腐儒？”随何跪曰：“夫陛下引兵攻彭城，楚王未去齐也。陛下发步兵卒五万人，骑五千，能以取淮南乎？”上曰：“不能。”隋何曰：“陛下使何与二十人使淮南，至如陛下之意，是何之功贤於步卒五万、骑五千也。然而陛下谓‘何腐儒，为天下安用腐儒’，何也？”上曰：“吾方图子之功。”乃以隋何为护军中尉。
又曰：汉文帝初即位，赦天下，赐民爵一级，女子百户牛酒。（苏林曰：男子赐爵，女子赐牛酒也。）皇帝曰：“吕产自置为相国，吕禄为上将军，擅矫遣灌将军婴将兵击齐，欲代刘氏。婴留荥阳弗击，与诸侯合谋，以诛吕氏。吕产欲为不善，丞相陈平与太尉周勃谋夺吕产等将军。朱虚侯刘章首先捕吕产等，太尉身率襄平侯通持节承诏入北军。典客刘揭身夺赵王吕禄印。益封太尉勃万户，赐金五千斤；丞相陈平、灌将军婴邑各三千户，金二千斤；朱虚侯刘章、襄平侯通、东牟侯刘兴居邑各二千户，金二千斤。封典客揭为阳信侯，赐金千斤。”
《汉书》曰：夏侯婴自上初起沛，常为太仆从，竟高祖崩。以太仆事惠帝及高后，德婴之脱孝惠、鲁元於下邑间也，乃赐婴北第第一，（师古曰：此第者，近北阙之第，婴最第一。）曰“近我”，以尊异之。
又曰：景帝赐卫绾剑。绾曰：“先帝赐臣剑凡六，不敢奉诏。”上曰：“剑，人之所施易，独至於今乎？”绾曰：“具在上使。”取六剑，剑常盛，未尝服也。後迁为御史大夫，代桃侯舍为丞相。然自初宦以至相，终无可言。上以为敦厚，可相少主，尊宠之，赏赐甚多。
又曰：伏日，诏赐从官肉。大官承日晏不来。东方朔独拔剑割肉，谓其同官曰：“伏日当早归，请受赐。”即怀肉去。太官奏之。朔後入，上曰：“昨赐肉，不待诏，以剑割肉而去之，何也？”朔免冠谢。上曰：“先生起自责也。”朔来！受赐不待诏，何无礼也！拔剑割肉，一何壮也！割之不多，一何廉也！归遗细君，又何仁也。上笑曰：”使先生自责，乃反自誉。“复赐酒一石，肉百斤，归遗细君。
又曰：王成，不知何郡人也。为胶东相，治甚有声，宣帝先褒之。地节三年，下诏曰：”盖闻有功不赏，有罪不诛，虽唐虞不能以化天下。今胶东相成，劳来不息，流民自占八万馀口，（师古曰：隐度名数而来附业也。）治有异等之效。其赐成爵关内侯，秩中二千石。
又曰：黄霸为颍川太守。是时凤凰、神雀数集郡国，颍川尤多。天子以霸治行终长者，下诏称扬曰：“颍川太守霸，宣布诏令，百姓乡化；孝子弟悌，贞妇顺孙，日以众多。行者让路，道不拾遗。养视鳏寡，赡助贫穷。狱无重囚，而吏民乡於教化，可谓贤人君子矣。《书》不云乎‘股肱良哉’，其赐霸爵关内侯，黄金百斤，秩中二千石”。而颍川孝悌有行义，民、三老、力田皆以差，赐爵及帛。
又曰：初，霍氏奢侈。茂陵徐生曰：“霍氏必亡。夫奢则不逊，不逊必侮上。侮上者，逆道也。在人之右，众必害之。霍氏秉权日久，天下害之，而又行以逆道，不亡何待？”乃上疏言：“霍氏太盛，陛下即爱厚之，宜此时抑制，无使至亡。”书三上，辄不报闻。其後霍氏诛灭，而告霍氏者皆封。人为徐生上书曰：“臣闻客有过主人者，见其灶直突旁有束薪。客谓主人：‘吏为曲突，远徙其薪。不者，且有火患。’主人嘿然不应。俄而家果失火，邻里共救之，幸而得息。於是杀牛置酒，谢其邻人。灼烂者在於上行，馀各以功次，不录言曲突者。人谓主人曰：‘乡使听客之言，不费牛酒，终亡失火之患。今论功而请宾，曲突徙薪亡恩泽，焦头烂额为上客耶？主人乃寤而请之。今茂陵徐福上书，言霍氏且有变，宜防绝之。乡使福说得行，则国亡裂土出爵之费，臣亡逆乱诛灭之败。往事既已，而福不蒙其功，惟陛下察之。贵徙薪曲突之策，使居焦发灼烂之右。”上乃赐福帛千匹，後以为郎。
《后汉书》曰：光武召桓荣，令说《尚书》，甚善之。拜为议郎，赐钱十万，使授太子。每朝会，辄令荣于公卿前敷奏经书。帝称善曰：“得生几晚。”特加赏赐。后荣入会廷中，诏赐奇果。授者皆怀之，荣独手捧之以拜。帝笑之曰：“此真儒生也。”以是愈见敬厚，常令止宿太子宫。后拜太子少傅，赐辎车乘马。荣大会诸生，陈其车马、印缓，曰：“今日所蒙，稽古之力也。可不勉哉！”
又曰：明帝初即位，赐天下男子爵，人二级；（《汉书音义》曰：男子者，谓户内之长也。商鞅为秦制爵二十级。又赐爵者有罪得赎，贫者得卖与人。）三老、孝悌、力田人三级，爵过公乘，得移与子若同产同产子，（汉置赐爵自公士以上不得过公乘。故过者得移授也。同产，同母兄弟也。）及流人无名数欲自占者人一级。（无名数谓文薄也。占谓自归首。）
又曰：管陶公主为子求郎，不许，而赐钱千万。谓群臣曰：“郎官上应列宿，出宰百里，有非其人，则人受其殃。是以难之。”
又曰：水平中，显宗幸宛，诏诸李随安众宗室会见，并受贺赐，恩宠驾焉。
又曰：郭为并州牧，过京师谢恩，帝并召皇太子、诸王宴语终日，赏赐车马、衣服、什物。
又曰：肃宗纳梁竦女为贵人，生和帝，窦皇后养以为子。诸窦遂谮杀贵人，而陷竦等死狱中，家属徙九县。和帝立後，贵人姊南阳樊调妻慝（於计切。）上书自讼曰：“妾同产女弟贵人，前充後宫，蒙先帝厚恩，得见宠幸，诞生圣明。为窦宪兄弟所见谮诉，使妾父竦冤死，老母孤弟，远徙万里。今值陛下神圣之运，亲统万机，群物得所。宪兄弟奸恶既伏辜诛，妾乃敢昧死自陈所丐。”帝览章，感悟，乃下掖庭令验问之。慝辞证明审，遂得引见，具陈其状。乃留慝止宫中，连月乃出。赏赐衣被、钱帛、第宅，旬月之间，累赀十万。慝素有操行，帝益爱之，乃号梁夫人。
《楚汉春秋》曰：高帝初，封侯者皆赐丹书铁券，曰：“使黄河如带，太山如砺，汉有宗庙，尔无绝世。”
《汉魏春秋》曰：天子以曹公典任于外，临时之赏，或宜速乎。乃命公得承制拜诸侯守相，诏曰：“夫军之大事，在兹赏罚，劝善惩恶，宜不旋时。故司马法曰：‘赏不逾月者，欲民速睹为善之利也。’昔在中兴，邓禹入关，承制拜军祭酒李文为河东太守，来歙又承制拜高峻为通路将军。察其本传，皆非先请，明临时刻印也。斯则世祖神明权达，盖所用速示威怀而克成洪勋者也。且《春秋》之义，大夫出疆，有专命之事，苟可以利社稷、安国家而已。况君秉任二伯，师尹九有，突征夷夏，军行藩甸之外，得失在於斯须之间，停赏俟诏以滞时务，固非朕之所图也。自今已後，临事所甄，当加宠号者，其便刻印章假授，咸使忠义得共奖励，勿有疑焉。”
《魏志》曰：太祖攻城邑，靡丽之物则悉赐有勋功劳，其赏不吝千金。无功望施，分毫不与。
又曰：袁焕卒，太祖赐二千斛，一教以大仓千斛赐郎中令家，一教以垣下千斛与耀卿家。（焕字耀卿。）外不解其意，教曰：“以太仓者，官法也；以垣下者，亲旧也。”
又曰：公令曰：“昔赵奢、窦婴之为将也，受赐千金，一朝散之，故能济成大功，永世流声。吾读其文，未尝不慕其为人也。与诸将士大夫共从戎事，幸赖贤人不爱其谋，群士不遗其力，是以夷险平乱，而吾得窃大赏，户邑三万。追思赵、窦散金之义，今分所受租与诸侯掾属及故戍於陈蔡者，庶以酬答众劳，不擅大惠也。”
又曰：镇东将军毋丘俭上言：“昔诸葛恪围合肥新城，城中遣士刘整出围传消息，为贼所得。考问所传，整曰：‘欲杀我者，便速杀之。’终无它辞。”又遣士郑像出城传消息，恪遣骑寻迹索得，缚将绕城，敕像大呼言：“大军已还洛，不如早降。”像不从其言，更大呼城中曰：“大军近在围外，壮士努力。”贼以刀筑其口，便不得语。整、像为兵，能守义执节，子弟宜有差异。诏曰：“夫显爵所以褒元功，重赏所以宠烈士。整、像召募通使，越蹈重围，冒突白刃，轻身守信；不幸见获，抗节弥厉，扬六军之大势，安城守之惧心，临难不顾，毕志传命。今追赐整、像爵关中侯，各除士名，使子袭爵，如部曲将死事科。”
又曰：夏侯从征孙权还，使都督军留居巢，赐伎乐名倡，令曰：“魏绛以和戎之功，犹受金石之乐，况将军乎？”
又曰：太祖平柳城，班所获器物，特以素屏风、素机赐毛，曰：“君有古人之风，故赐君古人之服。”居显位，抚育孤兄子甚笃，赏赐以施贫族，家无所馀。
又曰：文帝在东宫，赐锺繇五熟釜，为之铭曰：“於赫有魏，作汉藩屏。厥相惟锺，实心膂。靖恭夙夜，匪遑安处。百寮师师，楷兹矩度。”
又曰：薛夔，黄初中为秘书丞。帝与之推论书传，未尝不终日。帝视其衣薄，解袍赐之。
《晋春秋》曰：清河崔祖思死，家无余财，有书八千卷。上闻，嗟叹良久之，以葛屯五百斛赐其家，曰：“葛屯亦吾之垣下，令後世知其见异。”
《晋书》曰：王沈为豫州，下教曰：“能陈长史可否、说百姓所患者，有赏；言刺史得失，倍赏。”主簿褚君曰：“上好下应。今示以赏，恐拘介之士，惮赏不言；贪昧之人，慕利妄举。”沈从之。
《宋书》曰：谢方明为桓玄著作佐郎，後从兄景仁举为宋武中军主簿。方明知无不为，帝谓曰：“愧未有瓜衍之赏，且当与卿共豫章国禄。”屡加赏赐。
萧子显《齐书》：太祖奇张融，赐衣，曰：“见卿衣服粗交尔篮缕，亦亏朝望。今送一通故衣，意谓虽故，乃胜新，是吾之所着。已令裁减，称卿之体。”
又曰：孔灵产为光禄大夫，览止足之分，不肯仕。太祖以白毛扇、素机遗之曰：“卿有古人之风，故赐以古人之服。”当代荣之。
《北齐书》曰：唐邕字道和。太原人。邕少明敏，有治世之才。斛律金启太后云：“唐邕强，一人当千。”显祖常解其所着青鼠皮裘赏邕，云：“朕意与卿共弊。”
《家语》曰：孔子曰：“自季孙之赐我千锺也，而交友益亲；（得季孙千锺之赐以施於众，故交友日益亲也。）自南宫敬叔之乘我车也，而道加行。（孔子欲见老聃，西观周室，敬叔言於鲁君，给孔子车马，问礼於老子。孔子历郊庙，自周而还，弟子四方来集也。）故道虽贵，必有时而後动；德虽高，必有势而後行。微夫二子之赐，则丘之道殆於废矣。”
《太公金匮》曰：赏一人而千人喜者，赏之；赏二人而万人喜者，赏之；赏三人而三军劝者，赏之。
《管子》曰：明赏不费，明刑不暴。赏罚，明德之至也。
《司马法》曰：殷戮於市，周赏於朝，劝君子，惧小人也。
《冠子》曰：进贤者受上赏，则下不蔽善；为政赏人不多而民喜，罚人不多而民畏。（言赏罚中。）
《尹文子》曰：禄薄者不可以经乱，赏轻者不可以入难。此处上者所宜慎者也。
《慎子》曰：孔子云：“有虞氏不赏不罚，夏后氏赏而不罚，殷人罚而不赏，周人赏且罚。罚，禁也；赏，使也。”
《文子》曰：善赏者费少而劝多，故圣人赏一人而天下趋之，是以至赏不费也。
《韩子》曰：司城子罕谓宋君曰：“庆赏赐与者，民之所好也，君自行之。诛罚杀戮者，民之所恶也，臣请当之。”於是戮细而诛大，君曰：“与子罕议之。”居期年，知死生之命制於子罕，故一国归焉。
又曰：襄子围於晋阳中，出围，赏有功者四人，高赫为赏首。张孟谈曰：“晋阳之事，赫无大功。今为赏首，何也？”襄子曰：“晋阳之事，国危，社稷殆矣。群臣无不有骄侮之意者，惟赫不失君臣之礼，是以先之。”仲尼闻之曰：“善赏哉！襄子赏一人，而天下为人臣者莫能失礼也。”
又曰：韩昭侯使人藏蔽衿。侍者曰：“君亦不仁矣。蔽衿不以赐左右，而藏之。”昭侯曰：“非子之所知也。吾闻明君之爱，一颦有为，一笑有为笑。今夫衿，岂特颦笑哉！衿之与颦笑，相去远矣。吾必待之有功，故藏之，未有与也。”（言不谬赏。）
《尹子》曰：范献子游於河，顾问栾氏之子。舟人舍楫对曰：“君不修政，舟中之人皆栾氏之子。君能反是，栾氏之子其如君何？”献子称善，乃赐舟人田百亩，以田易言也。
《淮南子》曰：忠臣之事君也，计功而受贵，不为苟得；量力而受官，不贪爵禄。其所能者，受之勿辞也。
宋玉等并造集《小言赋》云：楚王既登□阳之台，乃命诸侯大夫景差、唐勒、宋玉等并造《大言赋》，卒而宋玉受赏。王曰：“复能为《小言赋》者，与之□梦之田。”玉又为赋。王曰：“善。”遂赐□梦之田。
《说苑》曰：晋文公亡时，陶淑狐从。文公反国，行三赏而不及陶淑狐。陶淑狐见咎犯曰：“吾从而亡十有三年，颜色黎黑，手足胝胼。今吾君反国，三赏而不及我也。意者君亡我欤？我有大故欤？子试为我言之於君。”咎犯言之文公。文公曰：“嘻！我岂忘是子哉！夫高明至贤，德行全成，耽我以道，说我以仁，暴浣我行，昭明我名，使我为成人者，吾以为上赏；防我以礼，谏我以义，蕃援我使不得为非，数引我而请於贤人之门，吾以为次赏；夫勇壮强御，难在前则居前，难在後则居後，免我於患难之中者，吾又以为之次。且子独不闻乎？死人者不如存人之身，亡人者不如存人之国。三行赏之後，而劳苦之士次之；夫劳苦之士，子固为首矣。吾岂敢忘子哉？周内史叔兴闻之曰：“文公其王乎！昔先王先德而後力，文公其当之矣。《诗》云：‘率礼不越。’此之谓也。”
又曰：卫君问於田让曰：“寡人封侯尽千里之地，赏赐尽御府绵帛，而士不至，何也？”田让乃对曰：“君之赏赐不可以功及也，君之诛伐不可以理避也。（言不尝功不辩理也。）犹举杖而咒狗，张弓而咒鸡矣。虽有香饵而不能致害之，必也。”
又曰：齐宣王游於社山，有闾丘先生长老十三人於路拜谒宣王，王赐之田不租、无徭役，诸老皆拜。闾丘先生独不拜。王曰：“何也？”对曰：“来见大王，所望者三：愿赐臣寿，愿赐臣富，愿赐臣贵。”王曰：“夫生杀有时，命有长短，非寡人之所制，无以寿先生；仓粟丰盈，备灾而畜，无以富先生；大官无缺，小官卑贱，无以贵先生。”闾丘先生曰：“此非谓也。臣所愿者，愿王选吏平法度，政无苛，如此，臣少得寿焉；春夏秋冬，使之以时，役无烦扰，臣少得富焉；愿王出令，使少者敬长，长者敬老，如此，则臣得贵矣。今王赐臣田不租则仓廪虚，无徭役则官无所使，非臣所望也。”王曰：“愿屈先生为相，可乎？”先生曰：“臣愿足矣，焉用相乎！”
又曰：赵襄子问王离曰：“国之所以亡者，何也？”对曰：“君吝而能忍，是以亡尔。”襄子曰：“何以为然也？”曰：“吝则不能赏贤，忍则不能罚罪。贤者不赏，罪者不罚，不亡何也？”
又曰：佛ツ於中牟叛，置镬於庭，召大夫而盟曰：“从我者赏之，不从我者罚之。”田英曰：“吾闻义死者不避铁钺之威，义穷者不受轩冕之赐。无义而生，不如有义而死。吾不从也。”乃褰裳就镬。佛ツ止之。及襄子既复中牟之叛，闻田英义，召而赏之。英辞不受，曰：“一人受赏，众人有惭色。英若受赏，则中牟之士尽愧矣。”
又曰：苏秦至齐，齐王厚待之。诸大夫嫉之，使人刺秦而不死。齐王出珍宝募求贼，不得。苏秦垂死，谓齐王曰：“王诚能为臣求贼者，臣死後，请车裂臣尸於市，询之曰：‘苏秦为燕欲乱齐，今日其死，寡人甚喜，故裂之。若得其杀，主重封赏之。’如此，刺臣者必出矣。”齐王从其言，裂尸而询之，刺秦者果出求赏。
《新序》曰：晋文公猎于泽，有渔父谏曰：“夫鸿鹄厌江海而移入小泽，则有缴之患。今君弃宫殿，游至於此，何行之矣？”文公纳谏而还，请赏之。渔父辞曰：“君能尊天，事地，敬神，固国，爱人，薄赋，徭役以时，则臣亦富矣。君若不能，虽有重赏，亦不能保也。”
《吕氏春秋》曰：昔晋文公与楚人战於城濮，召咎犯而问焉：“楚众我寡，奈何？”咎犯曰：“臣闻繁礼之君不足於交，繁战之君不足於诈。君亦诈之而已。”文公又问雍季，雍季曰：“以诈导民，亦一时之利也。”用咎犯之言而败楚人於城濮，反而为赏，雍季在上。左右谏曰：“城濮之功，咎犯之谋也。君用其言而赏後其身，或者不可乎？”文公曰：“雍季之言，百世之利也；咎犯之言，一时之务也。焉有一时之务先百世之利乎？”
又曰：晋文将伐邺，赵襄言所以胜邺之术，文公用之，果胜。还将行赏。襄曰：“君将赏其本乎？赏其末乎？赏其末则骄乘者存，赏其本则臣闻之虎。”公召虎，虎曰：“襄言所以胜邺。邺既胜，将赏之，曰：盖闻之於子，请赏子。”虎曰：“言之易，行之难。臣言之者也。”公曰：“子毋（音无）辞。”虎乃受。凡行赏，其博也则多助，今虎非亲言者也，赏犹及之此疏远者，所以尽能竭智者也。晋文亡久矣，归而因大乱之馀，犹能以霸，其用此欤？
《风俗通》曰：俗说有功得赐金者皆黄金。案：《孙子法》曰：费千金百万钱。陈平间楚千金，赐二疏金五十斤。此真黄金也，亦为一万钱。
《裴氏新书》曰：舟涓有一言之善，晋侯赐万顷田，辞而不受。晋侯曰：“以此田易彼言也，於子犹有所亡，寡人犹有所得。”
《周生烈子》曰：行赏不洽於仁，是春半半生也；行罚不威，是秋半半死也。半生之春不洽於仁，半死之秋不专於义。
卷六百三十四　治道部十五
急假
《释名》曰：急，及也，功之使相逮及也。
《汉书》曰：高祖常告归之田。李斐注曰：“告，请也。言请休谒也。宁，安也。吉日告，凶日宁也。汉律：吏二千石有予告、有赐告。予告者，在官有功最，法所当得也。赐告者，病满三月当免，天子优赐其告，使得印绶将官属归家理病。至成帝时，郡国二千石赐告不得归家，自冯野王始也。汉律：吏五日得一下沐，言休息以洗沐也。”
又曰：汲黯多病，病且满三月，上常赐告者数，终不愈。
又曰：冯野王为琅琊太守。成帝时，王凤辅政。京兆尹王章讥凤专权，荐野王代凤。上初纳其言，而後诛章。於是野王惧不自安，遂病，满三月，赐告，与妻子归杜陵。大将军凤风（音讽。）御史中丞劾奏野王赐告养病而私自便。杜钦素高野王，奏记於凤，为野王言曰：“窃见令曰吏二千石告，过长安谒。（如淳曰：谒者自白得告也。）不分别予赐。（予，予告也。赐，赐告也。）今有司以为予告得归，赐告不得，是一律两科，失省刑之意。夫三最予告，令也；（在官连有三最，则得予告也。）病满三月赐告，诏恩也。令告则得，诏恩不得，失轻重之差。又二千石病，赐告得，有故事，不得去郡亡著令。”凤不听，竟免野王官。
谢承《後汉书》曰：许荆字子张。少丧父，养母孝顺。家贫，为吏无有舟车，休假常单步荷担。上下清节，称於乡里。
又曰：范丹字史□，陈留人也。为郡功曹，每休假，上下常单步策杖，同类以车牛与之，不取。
又曰：吴冯字子高。为州郡吏，休假先存恤行丧孝子，次赡病，毕，拜觐乡里耆老先进，然後到家。名昭远近。
《後汉书》曰：光武皇帝纪告宁之典。
《魏志》曰：王思正始中为大司农，年老目暗，又少信。时有吏父病笃，近在外舍，自白求假。思疑其不实，发教曰：“世有思妇病母者，岂此谓乎？”遂不与假。吏父明日死，思无恨意。其为刻薄如此。
《魏志》曰：祝皓字子春，南阳平氏人也。志节抗烈，笃於仁义。为吏归休，周旋乡里，吊死问疾，毕乃还家。
《晋起居注》曰：孝武太元元年，诏大臣疾病假满三月，解职。
王隐《晋书》曰：王尼（音夷）字季孙。洛中贵盛名士王澄、胡母辅之等皆与尼交。时尼为兵曹佐大将军幕，澄等持羊酒诣军门，吏疏名内，请入见大将军。澄等既入，语吏过王尼，炙羊饮酒讫而去，竟不见。将军闻之，因与尼长假，遂得离兵。
《宋书》曰：王敬弘子恢之，为秘书郎。恢之曾请假还，东定省，敬弘克日见之，至日辄不果。假日将尽，恢之乞求奉辞，敬弘呼前，既至ト，复不见。
又曰：谢景仁憎弟述，尝设馔请宋武帝，希命豫坐，而帝召述。述知景仁夙意，又虑帝命之，请急不从。帝驰遣呼述。顷至，乃欢。其见重如此。
又曰：谢灵运自以名辈应参时政，王昙首、王华名位素不逾之，并见任遇，意不平，多称疾不朝。直出郭游行，或一百六七十里，经旬不归，既不表闻，又不请急。上不欲伤大臣，讽旨令自解。灵运表陈疾，赐假东归。
又曰：庾炳之居选部，请急还家。尚书令史来谘事，一人善弹，一人工歌，留与宿。有司以违制奏焉。
又曰：伏恒（音亘）自以名辈，素在始兴内史何远前。为吏俱称廉白。远累见擢，亘循阶而已。意望不满，多托居家，寻求假到东阳迎妹丧，因留会稽筑宅，自表解职。诏以为豫章内史，乃出拜。侍御史虞嚼奏曰：“风闻豫章内史伏恒，去岁启假，以迎妹丧为辞，因停会稽不去，入东始货宅卖车，以此而推，则是本无还意。恒深怀诽怨，形於辞色，请以大不敬论。”有诏勿论，遂得就郡。
又曰：谢裕字景仁，晦从父也，为左仆射。裕性矜严，居家守静，每唾辄唾左右衣，事毕，即听假一日浣濯。每唾，左右争来受之。
徐爰《宋书》曰：申恬字道献。少怀贞恪，志业介然。拜殿中将军，禁省八载，不休急，时莫之比。
《齐书》曰：衡阳公谌，字彦孚，高帝绝服族子。武帝即位，除步兵校尉，领御仗主，斋内兵仗委付之，心膂密事，皆便参掌。郁林即位，深委信谌，每请急出宿，帝通夕不能寐，谌还乃安。
《梁书》曰：太清元年，大举北侵。初，谋元帅，帝欲用萧范。时朱异取急外还，闻之，遽入曰：“嗣王雄豪盖世，得人死力。然所至残暴非常，非吊人之。才。昔陛下登北顾亭以望，谓江右有异气，今日之事，尤宜详矣。”
《後魏书》：邢虬字神宝，为光禄卿。虬母在乡遇患，请假而归。值秋水暴长，河梁断绝，虬得一船而渡，船漏而不溢。时人异之。
《唐书》曰：张志宽，蒲州安邑人。隋末丧父，哀毁骨立，为州里所称。贼帅王君廓屡为寇掠，闻其名，独不犯其闾，邻里赖之而免者百馀家。後为里正，诣县称母疾，取急求归。县令问其状，对曰：“母常有所苦，志宽亦所苦。向患心痛，知母有疾。”令怒曰：“妖妄之辞也。”系之於狱。驰验其母，竟如所言。令异之，慰谕遣去。
《襄阳耆旧传》曰：习温长子宇为执法郎，取急归，宾从甚盛。温怒，杖宇，责之曰：“吾闻生於乱世，贵而能贫，始可以後亡，况侈竞乎？”
</div>
    <div class="pagination">
<a href="太平御览_page431.html">上一页</a><span>...</span><a href="太平御览_page427.html">427</a><a href="太平御览_page428.html">428</a><a href="太平御览_page429.html">429</a><a href="太平御览_page430.html">430</a><a href="太平御览_page431.html">431</a><span class="current-page">432</span><a href="太平御览_page433.html">433</a><a href="太平御览_page434.html">434</a><a href="太平御览_page435.html">435</a><a href="太平御览_page436.html">436</a><a href="太平御览_page437.html">437</a><span>...</span><a href="太平御览_page433.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
