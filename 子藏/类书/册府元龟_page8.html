<!DOCTYPE html>
<html>
<head>
    <meta charset="UTF-8">
    <title>册府元龟 - 第 8 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 8 页/共 736 页</h1>
    <div class="content">顺帝阳嘉元年起西苑饣希宫殿。
桓帝延熙二年七月初造显阳苑後。又饣希芳林而考濯龙之宫（薛综注东京赋云：濯龙殿名芳林谓两旁树木兰也。考成也。既成而祭之《左传》曰：考仲子之宫）。
灵帝光和三年作圭灵昆苑（圭苑有二东圭苑周一千五百步中有鱼梁台西圭苑周三千三百步并在雒阳宣平门外也。）。
五年起四百尺观於阿亭道。
中平二年造万金堂於西园。
献帝初平元年二月丁亥迁都长安董卓驱徙京师百姓悉西入关自留屯圭苑三月乙巳车驾入长安幸未央宫己酉卓焚雒阳宫庙及人家初卓欲迁都长安召公卿以下议曰：高祖都关中十有一世光武都雒阳於今亦十世矣。案石包谶宜徙都长安以应天人之意百官无敢言者司徒杨彪曰：移都改制天下大事故盘庚五迁殷民胥怨（殷王盘庚迁都于殷殷人相与怨恨也。初汤迁亳仲丁迁嚣河甲居相祖乙居耿并盘庚五也。祖乙居耿并盘庚五也。）昔关中遭王莽变乱宫室焚烧民庶涂炭百不一在光武受命更都雒邑今天下无虞（虞度也。言无可度之事也。《书》曰：四方无虞）百姓乐安明公建立圣主光隆汉祚无故捐宗庙弃园陵恐百姓惊动必有麋沸之乱（如麋粥之事也。《诗》曰：如沸如羹）石包谶纬妖邪之书，岂可信用卓曰：关中肥饶故秦得并吞六国。且陇右材木自出致之甚易。又杜陵南山下有武帝故瓦陶灶数千所并功营之可使一朝而办百姓何足与议。若有前却我有大兵驱之可令诣沧海（言不敢避险难也。）彪曰：天下动之至易安之甚难惟明公虑焉卓作色曰：公欲沮国计邪（沮止也。）太尉黄琬曰：此国之大事杨公之言得无可思卓不答司空荀爽见卓意壮恐害彪等因从容言曰：相国岂乐此邪山东兵起非一日可禁故当迁以图之此秦汉之势也。卓意少解爽私谓彪曰：诸君坚争不止祸必有归故吾不为也。议罢卓使司隶校尉宣播以灾异奏免琬彪等。
建安元年七月帝还雒阳假丞相曹公节钺录尚书事雒阳残破董昭等劝曹公都许九月车驾に辕而东以曹公为大将军封武平侯自帝西迁朝廷日乱至是宗庙社稷制度始立（孔融为少府帝初都许融以为宜略依旧制度王畿正司隶所部为千里之封乃引公卿上书言其义）。
魏太祖以汉献帝建安十八年五月封为魏公九月作金虎台凿渠引漳水入白沟以通河（初建安十五年太祖为丞相作铜雀台于邺）。
文帝黄初元年十一月既受汉禅十二月初营雒阳宫戊午幸雒阳（是时帝居北宫以建始殿朝群臣门曰：承明陈思王《诗》曰：谒帝承明庐是也。）。
二年筑凌台。
三年穿灵芝池。
五年穿天渊池。
七年筑九华台。
明帝太和六年九月治许昌宫起景福承光殿（时长安雒阳许昌谯邺谓之五都）。
青龙三年大治雒阳宫起昭阳太极殿筑总章观秋。
八月丁巳命有司复筑崇华殿改名九龙殿。
景初元年铜铸巨人二号翁仲置之司马门外。
晋武帝泰始元年十二月受魏禅都雒阳。
惠帝永兴元年六月新作三城门。
元帝建武元年三月即晋王位乃备百官立宗庙社稷于建康（今州是）。
成帝咸和五年九月造新宫始缮苑城。
七年十二月庚戌帝迁于新宫。
咸康二年十月新作朱雀浮桁桥。
孝武太元三年二月作新宫帝移居会稽王邸。
七月帝入新宫（先是谢安辅政宫室毁坏安欲缮之尚书令王彪之等以外寇为谏安不从竞独决之宫室用成皆仰模玄象合体辰极两无劳怨）。
十七年八月新作东宫。
二十一年正月造清暑殿。
四月新作永安宫。
後魏道武登国元年正月戊申帝即代王位郊天建大会於牛川。
天兴元年正月帝至邺巡登台榭遍览宫城将有定都之意乃至行台以龙骧将军日南公和┧为尚书与左丞贾彝率郎吏及兵五千人镇邺。
七月迁都平城始营宫室建宗庙立社稷。
八月诏有司正封畿制郊甸端经术标道里平五权较五量定五度。
十月起天文殿。
二年春二月以所获高车众起鹿苑於南台阴北拒长城东包白登属之西山广逾数十里凿渠引武川水注之苑中疏为三沟分流宫城内外。又穿鸿雁池。
秋七月起天华殿。
八月增启京师十二门作西武库。
十二月天华殿成。
三年三月穿城南渠通於城内作东西鱼池。
七月起中天殿及母堂金华堂。
四年五月起紫极殿玄武楼凉风观石池鹿苑台。
六年十月起西昭阳殿。
天赐元年十月筑西宫。
三年六月发八部五百里内男丁筑氵垒南宫（氵磊音磊水各在雁门）门阙高十丈馀引沟穿池广苑囿规立外城方二十里分置市里经涂洞达三十日罢。
四年七月筑北宫垣三旬而罢。
明元永兴五年二月穿鱼池于北苑。
神瑞元年二月起丰宫于平城东北。
泰常元年十一月起蓬台于北苑。
二年七月作白台于城南。
三年十月筑宫于西苑。
四年三月筑宫于蓬台北。
九月筑宫于白登山。
五年四月起氵垒南宫。
十一月诏骁骑将军延普城乾城氵垒音垒水名在雁门。
六年正月发京师六千人筑苑起自旧苑东包白登周回四十馀里。
七年九月筑平城外郭周回三十二里。
八年十月广西宫起外垣墙周回二十里。
太武始光二年三月营故东宫为万寿宫起永安安乐二殿临望观九华堂。
神四年七月行幸河西起承华宫。
延和元年七月筑东宫。
太平真君元年二月发长安人五千浚昆明池。
十一年二月大修宫室皇太子居于北宫。
文成兴安二年二月乙丑发京师五千人穿天渊池太安四年起太华殿。
献文皇兴五年八月传位于太子帝称太上皇帝徙御崇光宫采椽不斫土阶而已初帝于苑内立殿敕中秘群官制名仪曹郎公孙奏曰：臣闻至尊至贵莫崇於帝王天人挹损莫大于谦光伏惟陛下躬唐虞之德存道颐神逍遥物外宫居之名当协旨臣愚以为宜曰：崇光奏可。
孝文延兴三年正月改崇光宫为宁光宫。
承明元年十月起七宝承安行殿。
太和元年正月起太和安昌二殿诏曰：昔轩皇诞御垂栋宇之构爰历三代兴宫观之式然茅茨土皆昭德于上代层台广厦崇威于中叶良繇文质异宜华朴殊礼故也。是以周成继业营明堂于东都汉祖聿兴建未央于咸镐盖所以尊严皇威崇重帝德岂好奢恶俭苟弊民力者哉！国家皇运统天协纂乾历锐意四方靡遑建制宫室之度颇为未允太祖初基虽粗有经式自兹厥後复多营改至于三元庆飨万国充庭观光之使具瞻有阙朕以寡德猥承洪绪时属休期事锺昌运宜遵远度式兹宫宇指训规模事昭于平日明堂太庙已成于昔年。又因往岁之丰资藉民情之安逸将以今春营改正殿违犯时令行之惕然但朔土多寒事殊南夏自非裁度经春兴役徂暑则广制重基莫繇克就成功立事非委贤莫可改制规模非任能莫济尚书李冲器怀渊博经度明远可领将作大匠司空长乐宫穆亮可与大匠共监兴缮其去故崇新之宜修复太极之制朕当别加指授七月二殿成起朱明思贤门。
九月庚子起永乐游观殿於北苑穿神渊池。
三年正月巛（古坤字）德六合殿成二月乾象六合殿成六月起文石室灵泉殿于方山。
四年正月乾象四合殿成。
九月思义殿及东明观成。
七年十月皇信堂成。
九年七月新作诸门。
十二年九月起宣文堂经武殿。
十六年二月帝移御永乐宫坏太华殿经始太极殿。
十一月依古六寝权制三室以安昌殿为内寝皇信堂为中寝四合殿为外寝。
十七年三月改作後宫。
八月车驾南伐发代都侍中李冲谏以不可帝乃谕群臣曰：今者兴动不小动而无成何以传之後代苟欲班师无以垂之千载朕仰惟远祖世居幽漠违众南迁以飨无穷之美岂其无心轻遗陵壤今之君子宁独有怀当繇天工人代王业须成故也。若不南征即当移都於此光宅中土亦其时矣。公等以为何如议之所决不得旋踵欲迁者左不欲者右安定王休等相率如右前南安王祯进曰：夫愚者ウ於成事智者见於未萌行至德者不议於俗成大功者不谋於众非常之人乃能建非常之事廓神都以延王业度土中以制帝京周公启之於前陛下行之於後固其宜也。且天下至重莫。若皇居人之所贵宁如遗体请上安圣躬下慰民望光宅中原辍彼南伐此臣等愿言苍生幸甚群臣咸唱万岁帝初谋南迁恐众心恋旧乃示为大举因以胁定群情外名南伐其实迁也。旧人怀土多所不愿内惮南征无敢言者，於是定都雒阳尚书李冲言於孝文曰：陛下方修周公之制定鼎成周然营建六寝不可游驾待就兴造城郛难以马上营起愿暂还北都令臣下营造功成事讫然後备文物之章和玉銮之响时巡南徙轨仪土中帝曰：朕将巡省方岳至邺少停春始便还未宜归北。
十月戊寅幸金墉城诏徵司空穆亮与尚书李冲将作大匠董爵经始雒京乙未设坛于滑台城东告行庙以迁都之意起滑台宫癸卯幸邺城乙巳诏安定王休率从官迎家于代京车驾送于漳水初帝之南伐也。起宫殿于邺西十有一月癸亥宫成。
十八年二月甲辰诏天下谕以迁都之意壬辰帝临太极殿谕在代群臣以迁移之略先是孝文外示南讨意在谋迁斋于明堂左个诏太常卿王谌亲令龟易筮南伐之事其兆遇革帝曰：此是汤武革命顺天应人之卦也。群臣莫敢言任城王澄进曰：易言革者更也。将欲应天顺人革君臣之命汤武得之为吉陛下帝有天下重光累叶今日卜征乃可伐叛不得云：革命此非君人之卦未可全为吉也。帝厉声曰：此象云：大人虎变何言不吉也。澄曰：陛下龙兴既久，岂可方同虎变帝勃然作色曰：社稷我社稷任城而欲阻众也。澄曰：社稷诚知陛下之社稷然臣是社稷之臣子豫参顾问敢尽愚衷帝既锐意必行闻澄此对久之乃解曰：各言其志亦复何伤车驾还宫乃召澄未及升陛遥谓曰：向者之革卦今更欲论之明堂之忿惧众人竞言阻我大计故厉色怖文武耳想解朕意也。乃独谓澄曰：今日之行诚知不易但国家兴自北土徙居平城虽富有四海文轨未一此间用武之地非可文治其欲移风易俗信为甚难崤函帝宅河雒千里因兹大举光宅中原任城意以为何如澄曰：伊雒中区天下所据陛下总统华夏谐平荒服苍生闻之此应当大庆帝曰：北人恋本忽闻将移能不惊扰也。澄曰：此既非常之事当非常人所知唯须决之圣怀此辈亦何能为也。帝曰：任城便我之子房加抚军大将军太子少保。又兼尚书左仆射及驾幸雒阳定迁都之策诏曰：迁移之旨必须访众当遣任城驰驿向代问彼百司论择可否近日论革今真所谓革也。王其勉之既至代闻迁都诏莫不惊骇澄援引今古徐以晓之众乃信伏遂南驰还报会车驾於滑台帝大悦曰：若非任城朕事业不得就也。
十九年八月金墉宫成。
九月车驾幸金墉宫。
九月庚午六宫及文武尽迁雒阳初帝诏东阳公丕等以移都之事使各陈其志燕州刺史穆罴进曰：移都事如成臣愚见谓为未可曰：卿便言不可之理罴曰：北有猃狁之寇南有荆扬未宾西有吐谷浑之阻东有高句丽之难四方未平九区未定以此推之谓为不可征伐之举要须戎马如其无马事不可克帝曰：卿言无马此理粗可马尝出北方厩在此置卿何虑无马今代在常山之北为九州之外以是之故迁于中原罴曰：臣闻黄帝都涿鹿以此言之古之圣王不必悉居中原帝曰：黄帝以天下未定居于涿鹿既定之後亦迁于河南尚书于杲曰：臣诚不识古事如闻百姓之言先皇建都于此无故欲移以为不可中原之地数有篡夺自建邑平城以来与天地并固日月齐明臣虽管见肤浅性不昭达终不以代朔之地而拟伊雒之美但以安土重迁物之常情一旦南移惧不乐允丕曰：陛下去岁御大军讨萧氏至雒遣任城王澄宣旨敕臣等议都於雒初奉恩旨心情皇越凡欲迁移当讯之卜筮审定吉否然後乃可帝谓丕曰：往在邺中司徒公诞咸阳王僖尚书李冲等皆欲请龟占移雒吉凶之事朕时谓诞等曰：周召卜宅伊雒乃识至兆今无。若斯之人卜亦无益然卜者所以决疑此既不疑，何须卜也。昔轩辕请卜兆龟ㄡ然卜者访诸贤哲轩辕乃问天老天老谓为善遂从其言终致昌吉然则至人之量未能审其归矣。朕既以四海为家或南或北迟速无常南移之民朕自多积仓储不令穷乏丕曰：臣仰奉慈诏不胜喜舞帝。又诏群官曰：卿等，或以朕无为移徙也。昔平文皇帝弃背昭成营居盛乐道武应天迁居平城朕幸属胜残之运故移宅中原肇成皇宇前怀州刺史青龙（臣钦。若等曰：姓纂无姓青龙氏疑是人名）前秦州刺史吕受恩等仍守愚固帝皆抚而答之辞屈而退唯给事黄门侍郎兼大鸿胪卿李韶对曰：雒阳九鼎旧所七百攸基地则土中实均朝贡惟王建国莫尚於此帝称善。
宣武景明二年九月发畿内夫五万五千人筑京师三百二十三坊四旬而罢初广阳王嘉孝文时为司州牧表请於京四面筑坊三百二十各周一千二百步乞发三正复丁以充兹役（臣钦。若等曰：三正谓京邑每坊置里正三人也。）虽有暂劳奸盗永止诏从之至是而成。
三年十一月诏曰：京雒兵芜岁逾十纪先皇定鼎旧都惟新魏历剪除榛荒创兹构鸿功茂绩规模长远今庙社重建宫极斯崇便当以来月中旬蠲吉徙御仰寻遗意感庆交衷既礼盛周宣斯干之制事高汉祖壮丽之仪可依典故备兹考吉以称遐迩人臣之望。
永平二年九月诏定诸门闼名。
四年五月迁代京铜龙置天渊池。
孝明帝熙平初任城王澄奏都城府寺犹未周悉今军旅初宁无宜发众请取诸职人及司州郡犯十枝以上百鞭以下收赎之物绢一疋输砖二百以渐修造帝从之太傅清河王怿表奏其事遂寝不行。
後废帝中兴元年十月即位于信都城。
二年二月丁丑车驾幸邺乙酉诏文武官家属自信都赴邺城。
出帝永熙元年四月即位于雒城东郭之外自东阳龙门御太极前殿。
三年七月高欢兵至帝从雒阳轻骑入关都长安宇文泰披草莱立朝廷。
後周闵帝既受魏禅都长安。
武帝武成二年十二月改作路门应门。
保定三年八月改作路寝。
天和二年三月改武游园为道苑。
宣政元年三月于蒲州置宫废同州及长春二宫。
宣帝大象元年正月行幸雒阳诏曰：河雒之地世称朝市上则於天阴阳所会下纪於地职贡路均圣人以万物阜安乃建王国时经五代世历千纪规模宏远邑居壮丽自魏氏失驭城阙为墟君子有恋旧之风小人深怀土之思我太祖受命丰镐胥宇崤函荡定四方有怀光宅高祖神功圣略混一区宇往巡东夏省方观俗布政此宫遂移气序朕以眇身祗承宝祚，庶几聿修之志敢忘燕翼之心昨一驻跸金墉备尝游览百王制度基址尚存今。若增为功易立宜命邦事修复旧都奢俭取文质之间功役依子来之义北瞻河内咫尺非遥前诏经营今宜停罢，於是发山东诸州兵增一月功为四十五日役起雒阳宫常役四万人以迄于晏驾并移相州六府於雒阳称东京六府。
二年二月行幸同州宫为大成宫。
静帝即位停雒阳宫作。
隋高祖文帝开皇元年既受周禅都长安。
</div>
    <div class="pagination">
<a href="册府元龟_page7.html">上一页</a><span>...</span><a href="册府元龟_page3.html">3</a><a href="册府元龟_page4.html">4</a><a href="册府元龟_page5.html">5</a><a href="册府元龟_page6.html">6</a><a href="册府元龟_page7.html">7</a><span class="current-page">8</span><a href="册府元龟_page9.html">9</a><a href="册府元龟_page10.html">10</a><a href="册府元龟_page11.html">11</a><a href="册府元龟_page12.html">12</a><a href="册府元龟_page13.html">13</a><span>...</span><a href="册府元龟_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
