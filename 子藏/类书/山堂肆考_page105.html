<!DOCTYPE html>
<html>
<head>
    <meta charset="UTF-8">
    <title>山堂肆考 - 第 105 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 105 页/共 632 页</h1>
    <div class="content">　　帝王世纪黄帝有元妃次妃之列则妃之名疑自此始
　　心无嫉妬
　　诗周南南有樛木葛藟累之乐只君子福履绥之注云后妃能逮下而无嫉妬之心故众妾乐其德而称愿之
　　心存敬畏
　　诗齐风鸡既鸣矣朝既盈矣匪鸡则鸣苍蝇之声
　　太妃
　　魏以来诸王之母为太妃晋哀帝生母周贵人诏崇为皇太妃
　　淑妃
　　魏明帝置淑妃齐永明中有司奏淑妃旧拟九棘以淑为温恭之称妃为亚后之名宜进同贵妃加比三司又奏贵妃淑妃竝加紫绶金章佩于寘玉
　　德妃
　　隋炀帝叅详典故自制美名有德妃为三夫人
　　贤妃
　　唐百官志内官有贤妃正一品又宋子京后妃传序唐制皇后而下有贵妃淑妃德妃贤妃是为夫人
　　性聪慧
　　张贵妃名丽华父兄以织席为业陈后主为太子时选入宫见而悦之因得幸生太子深后主即位拜为贵妃性聪慧甚被宠遇得侍承香殿至德二年乃于光昭殿前起临春结绮望仙三阁髙数十丈后主居临春阁张贵妃居结绮阁龚孔二贵嫔居望仙阁竝复道交相往来
　　貎纎颀
　　唐武宗贤妃王氏初以善歌舞入宫穆宗以赐颍王开成末王嗣帝位妃隂为助画故进号才人遂有宠其状貎纎颀颇类帝帝每畋苑中才人必从容貎光宠略同至尊相与驰出入观者不知其孰为帝也
　　歩莲
　　齐东昏侯为潘贵妃起神仙永寿二殿皆饰以金璧庄严寺有玉九子铃外国寺佛面有光相禅灵寺塔诸寳珥皆剥取以施潘妃殿饰又凿金为莲花贴地令妃行其上曰此歩歩生莲花也
　　闘草
　　梅妃姓江莆田人父仲逊世为医妃年九岁能诵二南父奇之名曰采苹唐开元中高力士使闽粤妃笄矣见其少丽选归侍明皇大见宠幸性喜梅上以其所好戏名曰梅妃后上与梅妃闘草顾诸王戏曰此梅精也吹白玉笛作惊鸿舞一座光辉今闘草又胜我矣妃应声曰草木之戏悮胜陛下设使陛下调和四海烹饪鼎鼐万乗自有宪法妾何能较胜负也上大悦防太真杨氏入侍宠爱日夺上虽无踈意而二人相嫉避路而行竟为杨氏迁于上阳东宫后上忆之夜遣小黄门宻以戏马召妃至翠华西阁叙旧爱继而上失寤侍御惊报曰杨妃已至阁前当柰何上披衣抱妃藏夹幙间杨妃既至大怒曰肴核狼籍御榻下有妇人遗舄夜来何人侍陛下寝懽醉至于日出不视朝陛下可出见羣臣妾止此阁以俟驾回上愧甚拽衾向屏后复寝今日有疾不可临朝杨妃怒甚径归私第上顷覔梅妃所在已为小黄门送令步回东宫上怒斩之遗舄并翠钿命封赐与妃妃与千金寿髙力士求词人拟司马相如为长门赋欲邀上意力士方奉太真且畏其势报云无人解赋妃乃自作楼东赋
　　处隆基堂
　　陈后主冯淑妃名小怜太穆后从婢也穆后爱衰以五月五日进之号曰续命能弹琵琶工歌舞后主惑之坐则同席出则竝马愿得生死一处命淑妃处隆基堂
　　住太真宫
　　杨妃早孤养于叔父河南府士曹璬家开元二十二年十一月归寿邸二十八年十月宗幸温泉宫遣髙力士取杨氏女于寿邸度为女道士号太真住太真宫天寳四载七月册左衞中郎将韦昭训女配寿邸是月于鳯凰园册太真宫女道士杨氏为贵妃半后服用进见之日奏霓裳羽衣曲上又自执丽水镇库紫磨金琢成歩揺至妆阁亲与挿鬓宠爱甚于开元初武惠妃宫中呼为娘子礼数同于皇后册妃日赠其父琰济隂太守母李氏陇西郡夫人又赠琰兵部尚书李氏凉国夫人叔珪光禄卿银青光禄大夫拜再从兄钊为侍郎兼数使兄铦居朝列堂弟锜尚太华公主有姊三人皆有才貎往来宫中必相宴饯初虽结义颇深后以权敌不叶五载七月妃子以妬悍忤旨令髙力士送还杨铦宅及亭午上思之不食举动发怒力士探旨固请召还既夜遂开安兴坊从太华宅以入及晓上见之内殿大悦贵妃拜泣谢过自兹恩遇日深后宫无得进幸矣七载加钊御史大夫懽京兆尹赐名国忠封大姨为韩国夫人三姨为虢国夫人八姨为秦国夫人皆月给钱十万为脂粉之资九载二月上与兄弟共处五王帐无何妃子窃吹宁王紫玉笛故张祐诗曰梨花静院无人见闲把宁王玉笛吹因此又忤旨放出外第时吉温与中贵人善因入奏曰妇人智识不逺有忤圣顔既已久防恩顾只合死于宫中何惜一席之地使其就戮安忍取辱于外哉上即令中使张韬光赐妃御馔妃因附使泣奏曰妾忤旨罪当万死衣服之外皆圣恩所赐无可上献惟髪肤是父母所生乃引刀剪髪一缭附上韬光以发搭于肩以奏上大惊即使力士召还
　　宻赐珍珠
　　太真闻江妃作楼东赋诉于上曰江妃庸贱以防词宣言怨望愿赐死上黙然上尝在花蕚楼防夷使至宻封珍珠一斛赐江妃妃不受以诗付使者曰为我进御前也诗曰柳叶双眉久不描残妆和泪汚红绡长门尽日无梳洗何必珍珠慰寂寥上览诗帐然不乐
　　善击玉磬
　　太真妃多曲艺善击磬拊搏之玲玲然多新声太常梨园之乐工莫能加也上令采蓝田绿玉琢为磬使击之按许子真记太真乃广西容州普宁人父维母叶氏始生有异质目光见日不瞬都部署杨康求为女时杨琰为长史又从康求为女携归京师后进入寿宫宗册为妃着后服与上行同辇止同室宴专房寝专席后宫无复进幸者此所录太真父母与上所录者不同故复附之
　　笼中蟋蟀
　　唐明皇每至秋时宫中妃妾軰皆以小金笼捉蟋蟀闭于笼中置之枕函畔夜听其声庶民之家皆效之
　　被底鸳鸯
　　五月五日唐明皇避暑游兴庆池与妃子昼寝于水殿中宫嫔軰凭栏倚槛争防雌雄二鸂戏于水中帝时拥贵妃于绡帐内谓宫嫔曰尔等爱水中鸂争如我被底鸳鸯









　　山堂肆考卷三十八
<子部,类书类,山堂肆考>
　　钦定四库全书
　　山堂肆考卷三十九　　　明　彭大翼　撰帝属
　　皇太子
　　古今源流五帝官天下所谓天与贤则与贤也三王家天下所谓天与子则与子也宋儒范氏曰太子者君之贰父之统也立子以长不以功所以重先君之世也
　　揺山少海
　　唐刘禹锡笺四岳仰揺山之髙百川承少海之润按山海经西海之外有揺山其上有人名曰太子长琴颛顼生老童老童生祝融祝融生长琴初学记祝融生太子作揺山之乐又无臯之山南望幼海幼海即少海也天子比大海太子比少海
　　苍震黄离
　　刘禹锡表苍震发前星之辉黄离表重轮之瑞按易震卦主器者莫若长子故受之以震又曰震为苍筤竹易离卦黄离元吉注云离南方之卦离为火土托位焉土色黄为火之子喻子有明德能附丽于其父之道顺成其业故吉也
　　居曰青宫
　　东方朔神异经东方东明山有宫青石为墙门有银榜以青石碧镂题曰天地长男之宫故今太子宫曰青宫
　　召用墨勅
　　唐武后时令有司移文东宫召太子崔神庆谏曰人臣五品以上佩者盖防征召之诈内出以合之然后行况太子乎古者召太子用玉契诚杜奸萌之意今太子与陛下异宫非朝朔望及别唤者请降墨勅玉契可也
　　寝膳必问
　　礼文王世子文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及暮又至亦如之其有不安节则内竖以告文王文王色忧行不能正履王季复膳然后亦复初食上必在视寒暖之节食下问所膳命膳宰曰未有原应曰诺然后退武王帅而行之不敢有加焉文王有疾武王不脱冠带而养文王一饭亦一饭文王再饭亦再饭
　　游习既成
　　元稹书成王始为太子也太公为师周公为召公为保伯禽唐叔与游目不阅淫艶耳不闻优笑居不近庸邪及为君也血气既定游习既成虽有放心不能夺已成之性
　　齿学
　　礼文王世子行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着君臣之义矣其三曰将君我而与我齿让何也曰长长也然而众知长幼之节矣
　　抚军
　　左闵三年晋侯使太子申生伐东山臯落氏里克谏曰太子奉冢祀社稷之粢盛以朝夕视君膳者也故曰冢子君行则守有守则从从曰抚军守曰监国古之制也夫帅师专行谋誓军旅君与国政之所图也非太子之事也
　　厌纽
　　左昭十三年初楚共王无冢嫡有宠子五人无适立焉乃大有事羣望而祈曰请神择于五人者使主社稷乃徧以璧见于羣望曰当璧而拜者神所立也乃与巴姬宻埋璧于太室之庭使五人齐而长入拜康王跨之灵王肘加焉子干子晳皆逺之平王弱抱而入再拜皆厌纽鬬韦属成然焉且曰弃礼违命楚其危哉注云羣望星辰山川之神
　　镇帷
　　樊川集杜牧杜秋娘诗燕媒得皇子天人亲捧持虎睛珠络襁金盘犀镇帷
　　设防
　　汉班彪传旧制太子汤沐十县设周衞交防五日一朝
　　给符
　　唐车服志髙祖朝凡太子监国给双龙符左右皆十两
　　乐正受教
　　礼王制乐正崇四术立四教顺先王诗书礼乐以造士春秋教以礼乐冬夏教以诗书王太子王子羣后之太子卿大夫元士之适子国之俊选皆造焉凡入学以齿注云皆造皆来受教于乐正也
　　乐人为歌
　　东汉明帝初为太子乐人为歌四章以賛太子之德一曰日重光二曰月重轮三曰星重晖四曰海重润
　　四皓为客
　　汉髙祖欲以赵王如意易太子吕后使建成侯吕释之要留侯画计留侯曰此难以口舌争也顾上有所不能致者四人曰东园公绮里季夏黄公甪里先生皆以上侮嫚士故逃匿山中然上髙此四人令太子为书卑词安车固请其来以为客时从入朝令上见之则一助也后置酒宴太子侍留侯所招四人者从各言姓名上乃大惊曰吾求公数岁公逃避我今何自从吾儿游乎四人曰太子仁孝恭敬爱士天下莫不延颈愿为太子死故臣等来耳上曰烦公幸卒调护太子四人者出上召戚夫人指示之曰我欲易之彼四人者辅之羽翼已成难动矣
　　二疏为傅
　　汉宣帝地节三年立子奭为皇太子以疏广为太子太傅兄子受为少傅
　　晁错为令
　　汉晁错拜太子家令以其辩得幸太子太子家号曰智嚢
　　桓荣为师
　　汉明帝讳庄光武第四子生而丰下十岁通春秋十九立为皇太子师事桓荣学尚书
　　驱车至茒门
　　韩非子曰楚庄王急召太子楚国之法太子车不得至茒门因天雨庭中有潦遂驱车至茒门庭理举殳而击其马太子为王泣曰庭中多潦驱马至茆门廷理曰非法也举殳击臣马败臣驾王必诛之王曰法者所以敬宗庙尊社稷故能尊社稷者社稷之臣也焉可诛是守法之臣耶乃益二爵而开后门出太子
　　着令絶驰道
　　汉成帝为太子初居桂宫元帝尝急召太子出龙楼门不敢絶驰道西至直城门得絶乃度还入作室门上迟之问其故以状对上大悦乃着令太子得絶驰道
　　博望苑
　　汉武帝年二十九乃得太子甚喜少长诏受公羊春秋及冠就宫上为立博望苑使通宾客从其所好
　　承华门
　　太子宫门曰承华
　　舞六佾
　　东宫旧事皇太子大小防庭设三厢乐舞六佾
　　建九旗
　　晋书东宫旧事皇太子初拜有石山安车一建九旗青色四马
　　纯厚慈仁
　　汉文帝元年有司请蚤建太子上曰朕不能博求天下贤圣有德之人而禅焉而曰豫建太子是重吾不德也其安之有司固请曰古者殷周有国治安皆千余岁用此道也立嗣必子所从来逺矣今子啓纯厚慈仁请建以为太子上乃许之
　　聪达才敏
　　汉明帝子烜年四岁聪达才敏多识世事壮而仁明谦恕温慈惠和寛裕广博亲爱九族始治尚书遂兼五经帝爱重之立为太子
</div>
    <div class="pagination">
<a href="山堂肆考_page104.html">上一页</a><span>...</span><a href="山堂肆考_page100.html">100</a><a href="山堂肆考_page101.html">101</a><a href="山堂肆考_page102.html">102</a><a href="山堂肆考_page103.html">103</a><a href="山堂肆考_page104.html">104</a><span class="current-page">105</span><a href="山堂肆考_page106.html">106</a><a href="山堂肆考_page107.html">107</a><a href="山堂肆考_page108.html">108</a><a href="山堂肆考_page109.html">109</a><a href="山堂肆考_page110.html">110</a><span>...</span><a href="山堂肆考_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
