<!DOCTYPE html>
<html>
<head>
    <meta charset="UTF-8">
    <title>清稗类钞 - 第 311 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 311 页/共 432 页</h1>
    <div class="content">
　　孟昭暹早慧不寿安庆诸生有孟昭暹者，年十二，补博士弟子员，其诗文、书法具臻完美，尤善属对，尝以「盘庚」对「箕子」，名噪一时.曾文正驻师安庆，闻而召见之，询家世，知其祖亦诸生也。文正口占四字，使属对曰：「孙承祖志。」昭暹应声对曰：「孟受曾传。」文正大激赏，谓此子必可有成。乃自同治甲子至癸酉科，四应乡试皆不售，癸酉出闱，遽以疾卒。

　　长生不死湖南有异人，以修脚为业，蓄发赤体，常如四五十岁人。布政使彭理恐其惑众，为之薙发，予以单衣，遂着之，四时不改。

　　曹文正畏鸡毛曾文正公畏鸡毛，在军，遇有插羽文，皆不敢手拆。某年，至上海阅兵，上海县令具供张，从者先至，见座后有鸡毛箒，嘱去之，谓大帅恶见此物，羣不解其故，盖喜食鸡肉，而乃畏其毛耳。

　　刘琨竟日饮酒刘琨尝官湖南巡抚，以事褫职，遂侨长沙，沈湎于酒以自放，世以刘伶第二称之。盖自朝至于日中昃，杯杓未一离手也。门生故吏遍湘中，岁时馈赠，率以绍酒、汾酒。某大令馈赠不至，乃贻以书云：「弟老而无用，无用即其用，无能即其能。」时年八十余矣。

　　戴子高好洁德清戴子高，名望，研精经史，性好洁。同治朝校书金陵，尝与江阴金溎生登酒楼，席未半，大呕不止。同席者疑其醉，争趋视之。子高手指隔席之人，呕益剧。众回视之，见有衣服褴褛者数人，正隔席饮酒也。乃不终席而去。

　　湘乡胡氏多寿光绪戊寅，湖南巡抚奏称湘乡县胡氏兄弟五人，皆耆寿健存，长曰朝瑜，八十九岁；次曰朝瑞，八十七岁；次曰朝琇，八十五岁；次曰朝瓀，八十三岁；次曰朝环，八十一岁，请旨旌表，德宗俞之。

　　喇嘛转世世称喇嘛世世相传，有神识不灭之说.陕右有某者，即能斯术，云恍恍惚惚，意念所触，觉此身前为樵夫，在山中种菜伐薪以奉母，娶妻，生二子，年四十余，以下则不可知，盖濒死矣。

　　某云：昔奉差河湟，居大青山喇嘛寺。岁余，有大喇嘛者与相善，乃授以静功及秘密咒，令先学入定之法。初习时，万念纷起，则以咒力禁压之。七日以后，念稍淡，而胸中沉闷，若有大忧患者，然莫可端倪，以问喇嘛，喇嘛曰：「此进境也。当先过此关，庶几乃至道耳。」如是者又十余日，日惟诵咒数千万遍，心渐平静，而本生所作所为者，一一如在目前，闭目辄亲历其境。始犹在数年以内，已而渐远，乃至儿童啼笑之际，己身亦俨然瑶佩轮紃也，终不动，每至忧喜哀乐极难堪之境，辄持咒以忍之。以问喇嘛，喇嘛曰：「此劫魔也。必胜之，毋为所动。不然，且狂。」于是力忍之。忍之既久，顿觉心地澄明，空蒙洞彻，无有上下古今左右内外，不禁喜跃曰：「得之矣。」以告喇嘛，喇嘛曰：「此虚光也，何轻易乃尔？凡盈虚消息之道，七日来覆。子方虚而未盈，消而未息，七日以后，魔将复来。不尔，十四日亦必致败。其慎之。」某退。七日，果觉冲漠不极渺冥无际之中，忽然若无著者，瞿然生戒心，栗然生惧心，勉自持咒，力求克之。已而苍苍莽莽之中，忽觉有天地，有日月，有人有己，则又历历在目矣。惟持咒稍懈，即现于前，一力持咒，便觉稍间.以问喇嘛，喇嘛曰：「此前生也。然观君道力，不能克矣，当以俗情克之耳。」某不信，如法更行之，终不能驱除也。乃求术于喇嘛，喇嘛令之博弈、饮酒、淫妇人、恣游猎以自遣，自此始绝.欲更从喇嘛学，喇嘛曰：「术不可以再渎.」然至今但趺坐凝神，亦隐约可睹也。

　　某又云：喇嘛神气至静，两眸作青色，炯炯逼人。尝问以转世之由，曰：「人本无轮回，惟以业力辗转相引，故至于此。」「子已称呼图克图，何以仍有轮回？」曰：「以道力未坚故。数世以后，至多五世，便不须复来。」今之号为世世不绝者，皆番民临时妄作耳。惟间有天资亮亢者，一旦触悟，立地证成，则又转轮数世，以净业根，故至今喇嘛之中虽无一人为当日真身，而高僧仍自不乏也。

　　苑姓之后身苑寨苑姓娶智氏，年余忽病。数月，疾少间，妻归宁。一日，病复剧，家人以车迓其妻。妻在室坐，见夫掀帘入，色凄惋，急询何来，则已渺矣。妻惊疑，乘夜急归，夫已卒。苑寨东北十余里某村一家，是夜诞一子，生而能言，言己为苑寨苑某。此家遣人乘专马往探问，则苑卒时正其子生时也。

　　跛脚僧托生吴县金芗圃老而无子，偶游杭州，诣灵隐寺，默祝三宝求嗣。与长老散步廊间，过香积厨，忽一跛脚僧执爨杖出，顾金而笑，长老复颔之，金不解。及归，阅十月，妾夜梦僧入，惊醒，生子，因戏以小和尚呼之。金后过寺，长老曰：「公子无恙耶？」金愕然，询预知之故。长老引至厨下，见一龛曰：「此公子前身，昔遇而笑之跛僧也。当圆寂时，自题联云：「此去有缘凭夙慧，归来好认旧菩提。」且嘱勿焚化，故留以待。」金出资为甃砌之，乃归，命子名曰葆。及侵，不茹荤酒，强与，辄吐，读书至慧，博闻强记，精通释典。父死，事母孝。十五入泮，明年，领乡荐，联捷入南宫.京师慈仁寺有浮屠大师善知识，能说无上妙法。葆诣之，僧傲不为礼，葆竖一指叱曰：「天地间亦知有我否？」僧喜，延入方丈，与语一真、二谛、三摩、四大、五蕴、六欲、七心、八垢、九根、十行，莫不了了，僧惊服。后出为荆州守，安恬无为，与民休息，郡人咸颂之。尝曰：「《大学》工夫由静定做起，其效乃至平天下。佛、老亦言静定，而以淑身则有余，以法世则不足。盖视静定为凝神淡虑，万缘皆空，不知利欲可空，而人伦骨肉不可空也。故通儒术者可以括释老之全，而谭释、道者当深求儒者之理。」葆吉若此，固习于佛而不锢于佛者也。 

　　后三年，母死，归葬，服阕不仕。有僧自杭来，门吏不与通，僧遗扇去。葆知之，曰：「长老命我归矣。」欲之杭为僧。夫人李氏，世家女，明大义，乃进言曰：「妾闻达者闻理而通变，愚人守暗而抱拙。今夫子欲去先人之墓庐，遁迹枯槁，妾窃非之，深愿夫子之不出家而成教于国也。」葆怃然曰：「余达此理久矣，今何蒙蔽至此！虽然，不可不一行，了前因果。」抵寺，询长老所在，僧云：「三月前卓锡去矣。」葆乃启龛视，面如生，集众具火化之。封山后，葆自题其塔曰：「再来人建。」遂归.修身立行，为学益坚，年八十二，无疾而终.张文襄起居异人南皮张文襄公之洞生有异禀，其起居大异于人。尝终日不食，终夜不寝，而无倦容。无论大寒暑，辄于签押房和衣卧，未尝解带。每观书，则朦胧合眼睡，或一昼夜，或两三时不等，左右屏息环立，不敢须臾离.侍姬辈亦于此时进御，从者反扃其扉，遥立而已。盖签押房有一门，故与内室通也。

　　当文襄督蜀学时，一日出城，游浣花草堂，集杜诗二语为楹帖，欲系以跋，乃坐而属思，稿数十易，终不惬，然已三日夜不寐矣。侍者更番下直，犹不支，困而僵者相属也，而文襄从容如平时.及挥毫落纸，则仅「集本集句」四字而已。书成，始欣然命驾归.及任鄂督，则已垂老，日夜在签押旁，或会客，或理发，忽鼾声大作，亦常事也。

　　张文襄善食忍饥张文襄食量亦甚宏，其签押房中恒杂置肴糖果饵等物，随意掇食。然勤于事，能忍饥不辍，须事讫方用膳，故其用膳无定刻，恒有午膳至夜始餐者，每留客用膳，莫不饥困。其卒时年七十九矣。

　　张权幼慧张文襄之长公子名权，幼敏慧。一日，有客访文襄，不遇，权出，谒焉。客与语，甚赏之，因语之曰：「鼎甲一二三，可对何语？」权应声曰：「盘庚上中下。」

　　某臬司食量兼人山东臬司某体丰伟，食量兼人。时张勤果公曜为巡抚，一日，戒庖人曰：「今日某臬台来，吾须留之作半日谈，可作面两海碗，臬台食量大，非此不足饱也。」已而某至，勤果延之签押房，与燕谈，因为设食。仆人持两海碗面至，某食之顿尽，勤果谓必已大饱，因姑问曰：「君食此，颇已饱否？」某曰：「已稍可，如有余，尚可食。」勤果饬仆命庖人益面，庖人答言顷所作面都已啖尽，不能益矣。勤果责庖人数语乃罢.他日来谒，又留之，款以水饺二百枚，啖之才余二三枚。勤果问：「今日得饱否？」曰：「今日颇饱矣。」勤果因颂之曰：「如君者，真可谓量大福大者矣。」某曰：「如司里 「 藩司、学司、臬司之于督抚，公牍自称本司，发言时自称司里.」 何足言，昔者吾父，食量实倍之。」勤果亟称曰：「食福如此，真可艳羡。」某一时忘前言，便曰：「何足羡，不过傻吃耳。」

　　郑绍宗食量郑绍宗长身广膊，孔武有力。初从粤寇，以降于官军，隶统领金某麾下，乃从主将姓，曰金绍宗。口大几容二拳，食量至伟，能尽粟一斗、彘肩四双，时称大口金。后积功官至提督，始奏请归宗。

　　孙文恪酒量光绪朝，枢臣孙文恪公毓汶酒量极宏，每退值，辄小饮。即遇内廷赏戏，孝钦后赐以酒肴，亦复茗艼大醉，或且鼾声作而径睡矣。

　　孙文正少食寿州孙文正公家鼎食量甚小，光绪中，管理京师大学堂，尝与教习同案用膳，孙性喜食面，一日，适食米饭期，孙不乐食，令仆买油炸桧来，取一枝，劈其半置碗中，以蛋汤少许泡之，食讫，便辍箸。或曰：「公所食毋乃太少乎？」曰：「即此已足，吾每饭皆然。」孙卒年八十。

　　方曜夕必御女光绪中，广东水师提督方曜秉赋奇特，精力绝人，夕必御女以资排泄。向例，谷埠妓艇每日以四人入值，缴费则免。方在任时，定为二人缴费，二人入值，轮班当夕，无虚者。

　　方曜伏水中三昼夜方曜能在水中伏三昼夜，取鱼虾以为粮.临阵，身先士卒，所至披靡，洵异人也。

　　产异邵阳妇孕十四月，产一物，巨牙钩爪，虎首人身，长尺许，堕地即跳跃.母见之，大骇昏绝，稳婆亦惊走。父闻声趋至，急裹以被，拳击足踏，啾啾有声，久之乃绝.然其体虽小，而手爪长四寸许，利如钢钩，足指亦坚锐若熊掌，所卧之被已尽裂矣。

　　高邮农家妇生子，狞目血口，发被及肩，堕地时啮稳婆手，血流不止。能跳跃，趋至中庭，就瓮饮水，人莫敢近。所畜犬见之，力噬其肩，则返肩鬬犬，伤犬。家人以梃击毙之，血色青，腥臭特甚，犬亦举体流血矣。

　　光绪某年，天津侯家后老君堂西某甲妻，孕七月而产怪物七，形似鱼，其头则具体而微，类刑天，有口，有须，有眼，有尾，无耳鼻，手足皆类爪，大者尺余，小者七八寸。落地后，大动大叫。某见之，亟以梃击死之。越日，东乡亦生一怪，形似人，惟头生两角，长不满尺。一手抚胸，一足直立，一足斜伸，身有黑毛，闻怀胎三月余而即产之。

　　许治邦百十一岁光绪庚辰五月，谭文卿制军方抚浙，疏称：「台州府天台县民许治邦生于乾隆三十五年，至同治十一年百有三岁，经前抚臣杨昌浚照例请旌，并蒙赏给上用缎一匹，银十两。兹据天台县职员陈补过等呈称，许治邦见年一百十一岁，长曾孙许尊周于光绪五年八月诞孖生二子，次曾孙许尊贤亦生一子。许治邦家住福溪，人游寿宇，越百龄有十岁，萃五世于一堂，仰恳天恩，从优旌表。」奉旨：「礼部知道。」

　　某翁百十四岁光绪甲午恩科会试之钦赐进士某，佚其名，年一百十四岁矣。奉旨：「准其一体殿试，更赐国子监司业.」

　　沈毓桂百岁震泽附贡生沈毓桂入赀得官，尝选授云南昭通府通判，生于嘉庆戊辰，至光绪戊申，百岁矣。其八十岁时，尝手书所作诗赠钱塘徐印香舍人，诗字秀润，足为寿征。苏抚陈夔龙为之上疏请奖，奉旨赏给二品顶戴。

　　西藏老人二百余岁光、宣之交，英、藏有交涉，川督委张某入藏查勘，言遇一人，自言曾随岳襄勤公锺琪征青海、西藏，遂留此，时年已二百有奇矣。

　　清稗类钞容止类举人大挑取状貌举人三科会试不中进士，可于榜后应大挑，授以官职。不考文字，专取状貌。伟丈夫列一等，授知县；小丈夫列二等，授教职；再次则无授矣。

　　黄大宗风神超逸黄大宗状貌奇伟，黄冈王昊庐少詹泽宏见之，叹曰：「风神超逸，卓有父风.」

　　韦六象神朗貌癯武康韦六象，名人凤，神朗貌癯，衣布，不肉食。长夜拥絮被，危坐不寐，读书至旦以为常。高简淡泊，彷佛如枯岩禅客。与人言，肺腑倾尽，不事表襮.尘俗人望之，颓然自远.梁苍岩大类坡仙梁苍岩襟期潇洒，意度廓落，大类坡仙。

　　柏嶷山高风秀骨柏嶷山过涉园，嘉善魏青城少参学渠称其高风秀骨，英采惠姿，照映泉石。

　　李戒庵美风仪鄞县李戒庵，名文纯，美风仪，尝于上元夜着绛衣，与郡中名士集贺监祠，乘月上湖桥长啸，观者谓为神仙。

　　王丹麓神致萧散稽淑子谓王丹麓神致萧散，超然物外。

　　周芮公冲怀秀骨晋江周芮公进士廷鑨，冲怀秀骨，与之晤对，如揖广成，如瞻水镜.介公风仪萧散介公，名元堂，字明介，鄞县天童寺西堂僧。风仪萧散，寡言笑，体羸若不胜衣，而神鉴渊然。与诸名士接，但以目会，四坐尽通，退相品题，不失分寸。

　　钱础石神姿崖异吴六益尝谓钱础石神姿崖异，有壁立万仞之概。

　　纳兰容若仪态似王逸少纳兰容若，名成德，明珠子也。十七为诸生，十八举乡试，十九成进士，二十二授侍卫.天姿英绝，萧然若寒素。拥书数万卷，弹琴歌曲，评书画以自娱，书学褚河南。幼善骑射，自入环卫，益便习，发无不中。扈跸塞垣，琱弓牙箭，环列罽帐，以意制器，多巧倕所不能到。尝读赵松雪自写照诗有感，即绘小像，仿其衣装.座客或期许太过，皆不应。徐干学曰：「尔仪态何酷似王逸少！」乃大喜。

　　丁大声躯材拔起萧山丁大声，名克振，躯材拔起，咳如挺钟，言同奔河。

　　赵恭毅仪状奇古武进赵恭毅公申乔，仪状奇古，圭角岸然。长户部时，人呼曰冷庙龙王。

　　王&#62673；&#63140；符在坐酣睡康熙朝，试武进士骑射，赵恭毅方以兵部尚书偕诸臣坐班，不觉酣睡。圣祖以其笃老，但训诲之。雍正时，成都知府王&#62673；&#63140；符年七旬，侍巡抚宪德考验武弁，在坐酣睡。经宪德奏参，世宗援引赵事，宽其处分，令改京秩。

　　史文靖风度端凝史文靖公贻直，器量宏大，风度端凝。尝有不时宣召，辄雅步如常，或促之，则曰：「天下安有奔迫宰相耶！」

　　钱黼堂貌似赵荣禄嘉善钱黼堂少宰樾为翰林时，其貌绝似赵荣禄画像。年逾五十，两耳下忽添长须.七十余，须发俱白，惟两耳下须尚墨，亦罕见也。

　　龚定庵有异表仁和龚定庵礼部自珍有异表，顶棱起而四分，如十字形，额凹下而颏仰上，目炯炯如岩下电。眇小精悍，作止无常则，语非滑稽不以出诸口也。

　　田兴恕美秀而文贵州提督田兴恕美秀而文，一时有玉人之目。每临阵，则又雷奋飙举，横厉无前。年十八即握兵符，所至之处，万人空巷环绕而观之，田羞涩如处子。幕友中有张太守者，貌与田相若，而喜作狭邪游取给于田者累万.田三十余即卒，时貌昳丽犹如二十许也。

　　德宗仪表德宗貌清刚，面瘦，终日无笑容。大口白齿，高准黑睛，身长五尺强。

　　着人容貌曾文正公国藩器宇凝重，面如满月，须髯甚伟，殆韩子所云「如高山深林巨谷，龙虎变化不测」者，当代巨公无其匹也。知府张沣翰尝谓其端坐注视，张爪刮须，似癞龙也。惟眉发略低，故生平劳苦多而逸豫少。忠襄公国荃体貌颇似文正，而修硕稍逊.李文忠公鸿章长身鹤立，瞻瞩高远，识敏辞爽，胸无城府，人谓其似仙鹤.胡文忠公林翼精神四溢，威棱慑人，目光闪闪如岩下电，而面微似皋陶之削瓜。骆文忠公秉章如乡里老儒，粥粥无能，而外朴内明，能辨贤否。左文襄公宗棠貌亦如老儒，而倜傥好奇，议论风生，若适与骆相反。罗忠节公泽南貌不扬，又短视。彭刚直公玉麟恂恂儒者，和气蔼然。杨勇恪公载福貌儒雅。鲍武襄公超躯干不逾中人，弱不胜衣。阎文介公敬铭短小精健，不改关中敦朴气象。丁文诚公葆桢状貌修伟，绰有威风.岑襄勤公毓英雄姿沈毅，而黧黑。倭文端公仁体不逾中人，而洒然出尘，清气可挹。霍邱吴竹如侍郎学养完粹，道味盎然。巴陵吴南屏广文敏树貌朴野，而气韵高洁。此皆咸丰、同治、光绪三朝之着人也。

　　曾文正仪表有于同治壬戌、癸亥间见曾文正于江宁者，时文正年逾花甲矣，精神奕然。身长约五尺，躯格雄伟，肢体大小咸相称.方肩阔胸，首大而正，额阔且高，眼三角有棱，目眦平如直线.凡常人眼必斜，颧骨必高，而文正独无此。两颊平直，髭髯甚多，鬖鬖直连颏下，披覆于宽博之胸，益增威严。目不巨而光极锐利，眸子作榛色，口阔唇薄，是皆足为其有宗旨、有决断之表证也。

　　曾文正肤如蛇皮曾文正有皮肤病，肤如蛇皮，时时爬搔之，鳞屑簌簌散于地，虽见客亦不辍也。而宋人王安石亦有斯疾。王为进贤饶氏甥，其舅党以其肤理如蛇皮，目之曰：「此行货亦欲求售耶？」王寻举进士，以诗寄之曰：「世人莫笑老蛇皮，已化龙鳞衣锦归.传语进贤饶八舅，如今行货正当时.」

　　陆祥貌似刘文懿陆祥，粤西故家子也。及祥而家稍稍败，年长，喜从无赖饮博。既丧父母，不能自活，乃出关.有设肆于越南边祥州者，从之为伙，月得钱十余千，供烟酒资而已。边祥巡抚为刘文懿。时法教士恃其国力，骄甚，数侵地方官权，独于边祥则不敢。文懿长身晳面，年三十余，蓄须鬑鬑，祥貌似之。光绪壬午，法越衅起，法攻越南诸州甚亟。文懿守边祥，屡出奇兵却敌。及法定北圻，乃悉众攻边祥，声言将屠城。州人惧，力请于文懿，文懿叹曰：「事不可为矣。然士可杀不可辱，我岂能为降将军哉！」拔剑自刎，左右力持之，即解印绶悬帐前，自跨马从间道去。

　　前此，文懿尝诈降，设伏城中，诱杀法人数千。至是，众请降，且以文懿已去告法人。法人不可，曰：「必得巡抚亲来。不然，屠无赦。」时祥在围城中，闻屠城之说，窘甚，方求出不得，一人见之，忽呼曰：「使君在是矣。」众皆和之，哄如雷。祥不知所为，听众拥入。至抚署，有戎服佩剑者坐堂上，望见祥，即招以上，出一纸令签押，中皆法文。踌躇间，法将按短枪睨之，祥大惧，草草挥讫。法将忽作越语曰：「君自号健者，誓死与我师角，乃有今日耶？」祥唯唯。须臾，法将上马，亦别以一马令乘之，至法营，法人待以宾礼，见其衣敝，争指之曰：「若一巡抚，乃衣贫人衣，矫饰如此！将谓奇智，今日究能逃吾辈面否耶？」祥不觉赧颜。三日释归，寻返粤西。
</div>
    <div class="pagination">
<a href="清稗类钞_page310.html">上一页</a><span>...</span><a href="清稗类钞_page306.html">306</a><a href="清稗类钞_page307.html">307</a><a href="清稗类钞_page308.html">308</a><a href="清稗类钞_page309.html">309</a><a href="清稗类钞_page310.html">310</a><span class="current-page">311</span><a href="清稗类钞_page312.html">312</a><a href="清稗类钞_page313.html">313</a><a href="清稗类钞_page314.html">314</a><a href="清稗类钞_page315.html">315</a><a href="清稗类钞_page316.html">316</a><span>...</span><a href="清稗类钞_page312.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
