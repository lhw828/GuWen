<!DOCTYPE html>
<html>
<head>
    <meta charset="UTF-8">
    <title>清稗类钞 - 第 210 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 210 页/共 432 页</h1>
    <div class="content">　　方舟

　　查伊璜蓄方舟，分数节，舁之入杭州之西湖，以中节坐客，客多，更益数节，镶之如一舟，加前二节为首尾，布帆油帷，数童桨之，徧历诸胜。又两小舟，长四五尺，一载书及笔札，一置茶铛酒果，并挂船傍左右，前却如意。客去，则复散此舟，使人舁归而藏之。

　　藕花社

　　龚芝麓宗伯鼎孳尝偕其姬人顾横波游杭州，寓西湖，夏夜系艇楼下，小饮达曙。月明如洗，天水一碧，楼台灯火，周视悄然，惟四山苍翠，时时滴入杯底，因作《丑奴儿令》词云：「一湖风漾当楼月，凉满人间。我与青山，冷澹相看不等闲。藕花社榜疏狂约，绿酒朱颜。放进婵娟，今夜纱窗可忍关。」藕花社，舟名也。

　　自度航

　　陆筱饮解元尝于杭州之西湖造小舟，曰自度航，笔　茶灶，以水为家，不复合有软红尘土。「得鱼沽酒，卖画买山」，则舟中楹帖也。筱饮画《自度航图》，且题以诗，其注云：「番禺中堂为余书自度航额，后以贫，售之他人，作卖自度航诗。」

　　烟波宅

　　张芑堂征君尝于杭州西湖制舫，曰烟波宅，陈无轩为之图，鲍渌饮为赋绝句云：「臣本烟波一钓徒，全家只合住菰蒲。旁人漫拟知章贺，不道西湖胜鉴湖。」「底须更觅买山钱，且把渔竿上钓船。生计莫嫌湖面薄，尽教乞与鲍家田。」「云山面面总吾庐，一苇飘然信所如。却笑里湖林处士，懒因猿鹤别移居。」「诗思无时落眼前，破除聊复付高眠。坡仙好语从相借，挂起西窗浪接天。」

　　杭杭杭

　　厉樊榭征君鹗尝撰《湖船录》，既成，杭堇浦检讨世骏戏谓之曰：「余生杭州，姓杭氏，他日拟制湖舟，取一苇杭之之意，题曰杭杭杭。前人有轩轩轩、堂堂堂、亭亭亭诸题榜，不自余作古矣。」

　　琖饭船

　　杭州西湖所有之船，惟云林寺琖饭船有帆，每日色初晏，渡湖而归，船中僧齐声梵吹，游人以此为返棹之节。张仲雅尝有诗咏之曰：「一片湖光起暮烟，夕阳西下水如天。蒲帆影里千声佛，知是云林琖饭船。」

　　再到行亭

　　阮文达公元抚浙时，既浚西湖，作一墩，在湖心亭旁。落成，又造一舟，命陈曼生题榜，曰再到行亭。

　　西湖游船之题额

　　道光时，杭州西湖多游船，船名皆甚雅。琴书诗画船，为屠琴坞题额。绿杨阴里小行窝，为孙子潇题额，相传为王仲瞿孝廉所有。若蓬莱舫，则为赵次闲题额。若泊宅，则为汪铁樵千戎题额。又有半湖春、四壁花、宜春舫、十丈莲、烟水浮家、小天随等，亦皆堪游憩也。

　　用作楫凯桡

　　蒋果敏公益澧开藩两浙时，恢复会垣，尝造两舟以娱军士，大者曰用作楫，小者曰凯桡。

　　小浮梅俞

　　杭州西湖有小浮梅俞，德清俞荫甫太史樾之舟也，门下士仁和徐花农侍郎琪为制之。其自跋曰：「花农为吾造小舟，或拟袭用余吴下池中小浮梅之名，又拟名以俞舫，余因合而名之曰小浮梅俞。盖俞之本义，《说文》云，舟也，犹曰小浮梅舟云尔。嗟乎！人生斯世，养空而浮，当知吾一俞也，勿曰俞必属我也。」

　　云舫

　　云舫者，沉云舫所造也。江小云即以其字题之，并补书沈文忠公一联云：「三十里光景无边，开口问西湖，可能都变作尊中绿酒？七百年风流未歇，从头数南渡，几曾见销尽锅里黄金。」

　　薛舫

　　全椒薛慰农观察时雨罢守杭州，主讲崇文书院，尝召集其门下士课文于湖舫，又为湖舫诗社，与诸老辈酣嬉于西湖，极一时风雅之盛。去杭日，门下士辟凤林寺隙地，构屋一楹，颜曰薛庐，别造一舟，仍名薛舫。

　　花艇

　　光绪时，岭南以花艇著称于世。花艇者，妓所居之船也。后以火刼禁止，遂皆上陆，莺莺燕燕，不复泛宅浮家矣。船有楼，其下有厅事，可设席，谓之开厅。开厅必以夕，海风泠然，列炬如昼，珍错纷沓，丝竹嗷嘈。上者在谷阜，次者在迎珠街。然虽号称为舟，而铁缆系之，屹然不动，几忘其在水中央也。

　　姻缘艇

　　姻缘艇，广州珠江有之。盖穗垣高等妓女，虽于花艇列房而居，然房至隘，酒阑夜深，无以留髠，则相将就宿于别艇。艇容积不宽，而陈设甚雅，俗谓之姻缘艇，一曰鸳鸯艇，盖专为卜夜而设也。羊城谭寿伯曾于《珠江竹枝词》中咏之云，「江干烟柳碧如丝，隔水人来唱《竹枝》。记得定情三五夜，姻缘艇上月明时。」

　　紫洞艇

　　游船以广州为最华缛，杭、苏、江宁、无锡不及也。船式不一，其总名曰紫洞艇。咸丰时，长沙周寿昌有《咏紫洞艇》七绝，诗云：「拉杂春风奏管弦，排当夜月供珍鲜。流苏百结珠灯照，知是谁家紫洞船。」「沙锅沙快横楼矗，快蟹船连画舫排。「以上五种皆船名，惟横楼最大。」郎意不如双桨密，早朝催去晚潮回。」「四面珠帘卷玉钩，连樯沙尾泊中流。分明一曲清溪水，只少秦淮十里楼。」「二八亚姑拍浪浮，十三妹仔「音崽。」学梳头。琵琶弹出酸心调，到处盲姑唱粤讴。」「海南果熟不知霜，五角羊桃触鼻香。丹荔黄蕉都过了，热橙热蔗满街尝。」「冬时香橙、甘蔗俱用蒸食，呼为热橙、热蔗。」「珠娘装束学吴娃，窄袖青衫短玉钗。真有肤圆光致致，凌波不用凤头鞋。」「珠娘有极美者，冬时亦白足见客。」「珠水源分卅六江，东西云涌髻丫双。素馨莫问遗宫种，第一看花是海幢。」「一声香唤卖花船，渔婢生涯海国天。水阁路连花埭远，四围都是蜑家田。」

　　灯船

　　灯船，江宁、苏州、无锡、嘉兴皆有之，用以游览饮宴者。及夕，则船内外皆张灯，列炬如昼。夏时为盛，容与中流，藉以避暑。舟子率其妻孥，为荡桨把舵之役，虽二八女郎，亦优为之，盖皆天足也。船中或有蓄妓以侑客者，春秋佳日，肆筵设席，且饮且行，丝竹清音，山水真趣，皆得之矣。江宁秦淮河之灯船，有题曰涛园，曰宛中茶舫，曰得胜茶园，曰悦来画舫，日需赁资数十金也。苏州人之呼灯船也，曰热水船，盖以夏夜为多故耳。

　　酒人船

　　咸丰时，熊某自金陵龙溪雇一舟，邀上元金亚匏同至王墅。既登舟，则舟人蒋姓，其舟固每岁泊城中运渎河者。金与陈月舟、何澹成为之小作妆点，常游于青溪数里，一时士女皆呼为酒人船。当粤寇犯江宁时，幸脱出，在湖熟，日以供行客来往，舟中之物则皆灰烬矣。

　　龙舟

　　端午竞渡之舟，饰为龙形，曰龙舟，南中有水之处皆有之，泛乎中流，乘潮上下。五陵少年辄坐于其中而作乐，钲鼓喧阗，日暮始已。

　　红船

　　红船，长江有之，用以救生，故亦曰救生船。遇有客舟之阨于风潮者则拯之，迁其人物于红船中。

　　打珠船

　　混同，诺尼诸江汊产珠，布塔哈乌喇岁有打珠船。有珠之河，水冷而急，以大船夹独木之（舟威）（舟虎），植篙透底，数人持之，泅者负袋缘篙而下，得蚌满袋，贮（舟威）（舟虎）中，官督剖之，未成珠者仍弃于水。私采之禁，等于劚参。

　　挖河船

　　浚河机器之状如舟，大亦如之者曰挖河船，以铁为之，底有机器，上有机架，形如人臂，能挖起河底之泥，重载万斤，置之于岸，旋转最灵。光绪初，天津机器局造成试用，曰直隶挖河船，用以浚大清河。

　　捞泥船

　　南中农隙，乡人辄掉小船于河，捞其泥，以舟载之归，储以壅田，曰捞泥船。苏州、松江、嘉兴等郡，虽妇女亦优为之。捞时，须植立于船中，妇女皆天足，故虽历时甚久，而不以为劳也。

　　渔船

　　江苏、浙西皆有渔船，一舸中流，妻孥并载。每至日将下舂时，渔人辄命其妇姑弱女，各担其竟目所获之鱼虾蜃蛤，入市贩之。野花插鬓，掩映斜阳，大踏步而来，低声唤买。朱剑芝以为此即丝不如竹、竹不如肉之自然入听者也。

　　枪船

　　咸、同间，苏州有费玉成者，名秀元，慷慨任侠，乡里少年屠贩饮博之徒多从之游。当事始裁抑之，继知其材可用也，保举至都司，郡绅韩履卿都转崇亦极称之。时方奉札募枪船，巡防葑门。闻寇已入胥门，知时势不可为，急率死士至仁孝里，挟履卿出。履卿至周庄，愤郁成疾，旋往上海，辗转至海门，客死焉。玉成仍益募枪船，为保卫乡里，徐图恢复计。枪船者，南乡小艇，橹一桨一，火枪二三枝，行水面若飞，居民用以猎禽，有事，则资以御盗者也。其始制甚小，每船仅容三四人，后渐扩充，增设抬枪、洋炮，于是制益精而用益广，内河水师恃为羽冀矣。费氏所属殆有数百艘。

　　炮舰

　　炮舰为海防舰之一种，功用略同。惟炮舰体轻，吃水浅，能航行于浅海江河。

</div>
    <div class="pagination">
<a href="清稗类钞_page209.html">上一页</a><span>...</span><a href="清稗类钞_page205.html">205</a><a href="清稗类钞_page206.html">206</a><a href="清稗类钞_page207.html">207</a><a href="清稗类钞_page208.html">208</a><a href="清稗类钞_page209.html">209</a><span class="current-page">210</span><a href="清稗类钞_page211.html">211</a><a href="清稗类钞_page212.html">212</a><a href="清稗类钞_page213.html">213</a><a href="清稗类钞_page214.html">214</a><a href="清稗类钞_page215.html">215</a><span>...</span><a href="清稗类钞_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
