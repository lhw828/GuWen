<!DOCTYPE html>
<html>
<head>
    <meta charset="UTF-8">
    <title>册府元龟 - 第 327 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 327 页/共 736 页</h1>
    <div class="content">    张显为渔阳太守殇帝延平元年鲜卑复寇渔阳显率数百人出追之兵马掾严授谏曰：前道险阻贼势难量宜。且结营先令轻骑侦视之显意甚锐怒欲斩之因复进兵遇虏伏发士卒悉走唯授力战身被十创手杀数人而死显中流矢主簿卫福功曹徐咸皆自投赴显俱殁於阵邓太后策书褒叹赐显钱六十万以家二人为郎授福咸各钱十万除一子为郎仲光为右扶风安帝元初二年与安定太守杜恢京兆虎牙都尉耿溥与先零羌战於丁奚城光等大败并没。
    蔡讽为辽东太守建光元年四月貊复与鲜卑寇辽东讽追击战殁。
    成严为中太守建光元年秋鲜卑兵至复畔寇居庸关严击之兵败功曹阳穆以身捍严与俱战殁李超为代郡太守顺帝永建元年八月鲜卑寇代郡超战殁。
    马贤为征西将军阳嘉五年。且冻传难种羌反叛以骑都尉耿叔副贤将兵十万屯汉阳羌寇武都烧陇关掠苑马六年春贤将五六千骑击之到射姑山贤军败贤及二子皆战殁顺帝愍之赐布三千疋千斛封贤孙光为武阳亭侯租入岁百万。
    赵冲为武威太守督河西四郡兵马建康元年追叛羌到建威阴河军度竟所将降胡六百馀人叛走冲将数百人追之遇羌伏兵与战殁冲虽身死而前後多所斩获羌繇是衰耗。
    尹耀为扬州刺史建康元年八月扬徐盗贼范容周生等寇掠城邑九月耀与九江太守邓显讨范容等於历阳军败耀显为贼所没。
    倪式为九真太守桓帝永寿三年居风令贪暴无度县人朱达等及蛮夷相聚攻杀县令众至四五千人进攻九真式讨之战死诏赐钱六十万拜子二人为郎。
    刘岱为兖州刺史献帝初平三年青州黄巾众百万入兖州岱战死。
    鲍信为济北相迎曹公领兖州牧会黄巾大众入州界曹公以贼将胜而骄故设奇兵挑击於寿张先与信出行战地後步军未至而卒与遇遂接战信殊死战以救曹公信得溃围出然信遂没时年四十有一贼退走购求信丧不得众乃刻木如信形状祭而哭焉。
    张济为骠骑将军讨吕布屯兵弘农士卒饥饿南攻穰为流矢所中死。
    魏夏侯渊为征西将军守汉中汉建安二十三年刘备军阳平关渊率诸将拒之相守连年二十四年正月备夜烧围鹿角渊使张护东围自将轻兵护南围备挑战军不利渊分所将兵半助为备所袭渊遂战死谥曰：愍侯初渊虽数战胜太祖尝戒曰：为将当有怯弱时不可但恃勇也。将以勇为本行之以智计但知任勇一匹夫敌耳。
    卫兹陈留人也。太祖至陈留始与兹相见遂同盟计兴武事令兵三千人从太祖入荥阳力战终日失利身没。
    庞德为立义将军讨关羽战没被杀後锺会平蜀前後鼓吹迎德尸丧还邺冢中身首如生。
    赵昱为广陵太守贼笮融从临淮见讨迸入郡界昱将兵拒战败绩见害。
    韦康为凉州刺史为马超所围坚守历时救军不至遂为超所杀。
    孙观为青州刺史从征孙权於濡须口为流矢所中穿左足力战不顾武帝劳之曰：将军被疮深重而猛气益奋及疮甚遂卒。
    曹摅为襄阳太守征南司马值天下乱摅讨贼句吴战败死。
    苏尚为将军隶并州刺史毕轨明帝青龙元年鲜卑轲比能诱纳步度根使叛并州与结和亲自勒万骑迎其累重於陉北轨遣尚及将军董弼等击之比能遣子将骑与尚等会战於楼烦临阵害尚弼。
    张为左将军加特进诸葛亮出祁山诏督诸将西至雒阳城亮还保祁山追至木门与亮军交战飞矢中右膝薨谥曰：壮侯（亮军退司马宣王使追之曰：军法围城必开出路归军勿追宣王不听不得已遂追蜀军乘高布伏弓弩乱发矢中髀）。
    弓遵为带方郡太守景初中乐浪部从事吴林以乐浪本统韩国分割辰韩八国以与乐浪吏译转有异同臣智激韩忿攻带方郡崎离营遵与乐浪太守刘茂兴兵伐之遵战死二郡遂灭韩。
    蜀庞统为军师中郎将从先主入蜀进围雒县统率众攻城为流矢所中卒时年三十六。
    关羽为前将军率众攻曹仁於樊孙权先遣使为子索羽女羽骂辱其使不许婚权大怒。又南郡太守麋芳在江陵将军傅士仁屯公安素皆嫌羽轻已自羽之出军芳仁供给军资不悉相救羽言还当治之芳仁咸惧不安，於是权阴诱芳仁芳仁使人迎权而曹公遣徐晃救曹仁羽不能克引军退还权已据江陵尽虏羽士众妻子羽军遂散权遣将逆击羽斩羽及子平于临沮（权遣将军击羽获羽及子平权欲活羽以敌刘曹左右曰：狼子不可养为害曹公不即除之自取大祸乃议徙都今，岂可生乃斩之）。
    张南为将军从先主征吴与冯习俱死。
    龚禄字德绪为越太守随丞相亮南征为蛮夷所害时年三十一。
    王士字义︹丞相亮南征蛮为益州太守将南行为蛮夷所害。
    赵广为牙门将随姜维沓中临阵战死。
    张嶷为荡寇将军魏狄道长李简密书请降卫将军姜维率嶷等因简之资以出陇西既到狄道简悉率城中吏民出迎军军前与魏将徐质交锋嶷临阵殒身然其所杀伤亦过倍既亡封长子瑛西乡侯次子护雄袭爵。
    向朗为中领军後主延熙三年征汉蛮夷被害。
    诸葛瞻为行都护卫将军景耀六年魏征西将军邓艾伐蜀自阴平繇景谷道旁入瞻督诸军至涪停住前锋破退还住绵竹艾遣书诱瞻曰：若降者必表为琅邪王瞻怒斩艾使遂战大败临阵死时年三十七众皆离散艾长驱至成都瞻长子尚与瞻俱没。
    李球为羽林右部从诸葛瞻拒邓艾临阵授命死于绵。
    吴陈武字子烈从孙策征讨有功策破刘勋多得庐江人料其精锐乃以武为督所向无前尤为大帝所亲爱数至其家累有功劳进位偏将军建安二十年从击合肥奋命战死大帝哀之自临其葬。
    蒋钦领兵拒刘备有功还赴南郡与魏交战临阵卒徐琨为平虏将军後从讨黄祖中流矢卒。
    张悌与诸葛靓之御晋兵也。吴师大败诸葛靓与五六百人退走使过迎悌悌不肯去靓自往牵之谓曰：。且夫天下存亡有大数岂卿一人所知如何故自取死为悌垂涕曰：仲恩今日是我死日也。且我作儿童时便为卿家丞相所拔尝恐不得其死负名贤知顾今以身徇社稷复何遁邪莫牵曳之如是靓流泪放之去百馀步已见为晋军所杀。
    留赞为左将军孙峻征淮南授赞节拜左将军未至寿春道路病发峻令赞将军重先还遇伏兵与战死之。
    杨欣为凉州刺史咸宁四年与虏。若罗拔能等战于武威败绩死之。
    周处为建武将军惠帝永平六年氐帅万年僭号称帝遣处与安西将军夏侯俊等讨之处及万年战於六陌王师败绩处死之（时众寡不敌临阵慷慨奋不顾命以身犭旬国力战而殁赠平西将军）。
    索靖为始平内史及赵王伦篡位靖应三王义举以左卫将军讨孙秀有功加散骑常侍迁後将军太安末河间王举兵向雒阳拜靖使持节监雒城诸军事游击将军领雍秦凉义兵与贼战大破之靖亦被伤而卒追赠太常。
    曹摅为襄城太守怀帝永嘉二年为高密王简征南司马其年流人王道等聚众屯冠军寇掠城邑简遣参军崔旷讨之令摅督护旷旷奸凶人也。谲摅前战期为後继遁而不至摅独与道战于郦县军败死之路述为河东太守永嘉二年七月刘元海寇平阳太守宋抽奔京师述力战死之。
    王粹为邺郡太守永嘉二年十一月石勒寇邺郡粹战败死之。
    王赋为安北将军永嘉二年石勒寇邺郡。
    王堪为车骑将军石勒袭白马堪死之。
    宋抽为征虏将军永嘉四年七月刘聪从弟曜及其将石勒围怀诏抽救之为曜所败抽死之。
    崔旷为襄城太守永嘉四年十月石勒舀襄城旷遇害。
    郭察为安城太守永嘉五年五月益州流人汝班梁州流人蹇抚作乱於湘州虏刺史苟兆南破零桂诸郡东掠武昌安城察与邵陵太守郑融充阳内史滕育并遇害。
    郝诜为平北将军刘琨部将永嘉五年七月石勒寇冀州刘粲寇晋阳诜帅众御粲诜败绩死之。
    李恽为龙骧将军愍帝建兴元年四月石勒寇冀州上白恽死之。
    贾疋愍帝时为骠骑将军雍州刺史封酒泉公时诸郡百姓饥馑白骨蔽野百无一存疋帅戎马二万馀人将伐长安平西太守竺恢亦固守刘粲闻之使刘曜刘雅及赵染距疋先攻恢不克疋邀击大败曜中流矢退走疋追之至于甘泉旋自渭桥袭泸水胡彭荡仲杀之遂迎秦王奉为皇太子後荡仲子夫护帅群胡攻之疋败走夜堕于涧为夫护所害疋勇略有志节以兴复晋室为己任不幸颠坠时人咸痛惜之魏浚为扬威将军河南尹刘曜忌浚得众率众军围之刘演郭默遣军来救曜分兵逆於河北乃伏兵深隐处以邀演默军大破之尽虏演等骑浚夜遁走为曜所得遂死之追赠平西将军。
    华化字长风为征虏将军讨汲桑战没。
    陶侃之子与果烈善战为武威将军後与杜战与被重创卒侃哭之恸曰：丧吾家宝三军皆为之垂泣诏赠长沙太守。
    赵诱为王敦参军加广武将军与甘卓周访共讨华轶破之。又击杜於西湘元帝大兴初复与卓攻灭之为武昌太守时杜曾迎第五猗於荆州作乱敦遣诱与襄阳太守朱轨陵江将军黄峻共拒之猗既愍帝所遣加有时望为楚所归诱等苦战皆死之敦甚悼惜之表赠征虏将军秦州刺史子龚与诱俱死陈超为平北将军祖逖督护大兴二年冬十月逖遣超袭石勒将桃豹超败没於阵。
    司马玖为将军明帝大宁元年春李雄使其将李骧任回寇台登玖死之。
    羊曼为前军苏峻之乱曼率文武守龙门王师不振或劝曼避峻曼曰：朝廷破败吾安所求生勒众不动为峻所害年五十五峻平追赠太师。
    杨术为朱提太守成帝咸和二年正月宁州秀才庞遗起义兵攻李雄将任回李谦等雄遣其将罗恒费黑救之宁州刺史尹奉遣裨将姚岳与术援遗战于台登岳等败绩术死之。
    孟彦为舟川守将咸康六年三月李寿舀舟川彦与刘齐李秋皆死之。
    毛宝为征虏将军咸康中石季龙将夔安李农沔南张貉舀邾城因夔江夏义阳宝及西阳太守樊俊义阳太守郑进并死之。
    沈劲少负志节穆帝升平中慕容恪侵逼山陵时冠军将军陈守雒阳众不过二千劲自表求配效力因以劲补冠军长史令自募壮士得千馀人以助击贼频以寡制众而粮尽援绝惧不能保全会贼寇许昌因以救许昌为名兴宁三年留劲以五百人守城率众而东会许昌已没因奔崖坞劲志欲致命欣获死所寻为恪所攻城舀被执神气自。若恪奇而将宥之其中军将军慕容会曰：劲虽奇士观其志度终不为人用今。若赦之必为後患遂遇害恪还从容言於慕容曰：前平广固不能济辟闾今定雒阳而杀沈劲实有愧於四海朝廷闻而嘉之赠东阳太守。
    李福为颍川太守兴宁二年春慕容将慕评袭许昌福死之。
    吉挹字冲祖孝武初为魏兴太守轻车将军以拒苻坚，坚将韦锺攻魏兴挹遣众拒之斩七百馀级加督五郡军事锺率众欲趣襄阳挹。又邀击斩五千馀级锺怒回军围之挹。又屡挫其锐其後贼众继至挹力不能抗城将舀引刀欲自杀其友止之曰：且苟存以展他计为计不立死未晚也。挹不从友人逼夺其刀众贼执之挹闭口不言不食而死。
    韦简为东平太守太元十九年十月慕容垂遣其子恶奴寇廪丘简及垂将尹国战于平陆简死之袁山松为吴郡太守孙恩作乱山松守沪渎城城舀被害。
    谢琰为会稽内史时孙恩作乱琰不设备恩奄至山阴北三十五里琰遣参军刘宣之拒破恩既而上党太守张虔硕战败群贼锐进人情震骇咸以宜持重严备。且列水军於南湖分兵设伏以待之琰不听既至尚未食琰曰：要当先灭此寇而後食耳跨马而出广武将军桓宝为前锋摧锋舀阵杀贼甚多而塘路近狭琰军鱼贯而前贼於舰中傍射之前後断绝琰至千秋亭败绩琰帐下都督张猛於後斫琰马琰堕地与二子肇峻俱被害宝亦死之。
    周字孟威宁康中镇于巴西为苻坚所获守节不屈坚使者清道躬治达陌谓使者云：烦君语氐贼苻坚何至取国士如此坚闻之曰：貉子正欲觅死杀之足成其名耳乃苦加栲楚不食而死。
    檀斌为兖州刺史石勒将瞻攻舀邹山斌死之前赵韦忠为刘聪镇西大将军平羌校尉讨叛羌矢尽不屈节而死。
    前燕吕护为慕容将奔于晋寻复叛归于待之如初因遣傅颜与护率众据河阴颜北袭敕勒大获而还护攻雒阳中流矢而死。
    後秦杨佛嵩姚兴时为都督岭北讨虏诸军安远将军雍州刺史率岭北见兵以讨赫连勃勃嵩发数日兴谓群臣曰：佛嵩骁猛果锐每临敌对寇不可制抑吾尝节之配兵不过五千今众旅既多遇贼必败今去远追之无及吾深忧之其下咸谓不然佛嵩果为勃勃所执绝吭而死。
    姚平为姚泓後将军时仇池公杨盛攻舀祁山执建节王总遂逼秦川泓遣平救之盛引退姚嵩与平追之及于竹岭姚赞率陇西太守姚秦都雒阳太守王焕以禁兵赴之赞至清水嵩为盛所败嵩父秦都王焕皆战死。
    赵元为姚泓征南姚部将镇雒阳时宋高祖为晋太尉总大军伐玄檀道济次成皋元谓曰：元受三帝重恩当守正死耳但明公不用忠臣之言为奸孽所误後必悔之亦无及耳玄阳城成皋荥阳武牢诸城悉降道济等长驱而至元与晋将毛德祖战于柏谷以众寡不敌而败被创十馀据地大呼元司马骞鉴冒刃抱元而泣元曰：吾疮已重君宜速去鉴曰：若将军不济当与俱死去将何之皆死於阵。
    姚洽为姚绍左长史时晋军伐泓绍率姚鸾等步骑五万距王师于潼关檀道济固垒不战绍分道置诸军为掎角之势遣辅国胡翼度据东京武卫姚鸾营于大路与晋军相接沈林子简精锐衔枚夜袭之鸾众溃战死士卒死者九千馀人绍遣洽及姚墨蠡等骑三千屯于河之九原欲绝道济诸县租输洽辞曰：夫小敌之坚大敌之擒今兵众单弱而远在河外虽明公神武然鞭短势殊恐无所及绍不听沈林子率众八千要洽於河上洽战死众皆没。
    後梁垒澄仕吕光为酒泉太守时沮渠蒙逊叛蒙逊从兄男成先为将军守晋昌闻蒙逊起兵逃奔赀虏扇动诸夷众至数干进攻禄福建安宁戎护军赵策击败之男成退屯乐涫澄率将军赵策赵陵步骑万馀讨男成于乐涫战败澄策死之。
    宋孟龙符为龙骧将军广川太守高祖伐慕容超令龙符统步骑为前锋军达临朐与贼争水龙符单骑冲突应手破散即据水源贼遂退走龙符乘胜奔之後骑不及贼数千骑围绕攻之龙符奋槊接战每一合辄杀数人众寡不敌遂见害。
    刘虔之为江夏相高祖西征司马休之鲁宗之等遣参军檀道济朱超石步骑出襄阳虔之率州郡兵力出郧城屯三连立木桥聚粮以待道济等积日不至为宗之子轨所袭众寡不敌参军孙长庸流涕劝退军虔之厉色曰：我仗顺伐罪理无不克如其不幸命也。战败见杀追赠梁秦二州刺史。
    徐达之尚高祖长女为振威将军讨司马休之使统军为前锋配以精兵利器事克当即授荆州休之遣鲁宗之子轨击破之於陈见害追赠中书侍郎。
    孟系祖为殿中将军大明二年後魏侵青冀孝武遣军援之系祖自占求行战於杜梁挺身入阵所杀狼藉遂见杀诏书追赠郡太守。
    桓询为积弩将军梁山之役力战为流矢所中死追赠冀州刺史。
    郑墨淮西人太始元年晋安王子勋与豫州刺史殷琰同逆墨以前奉朝请率子弟部曲及淮右诸部起义於陈郡城有众一万明帝以为司州刺史後虏寇淮战败见杀追赠冠军将军。
    韦山松为益州刺史刘秀之中兵参军南谯王义宣据荆江为逆徵兵于秀之秀之遣山松万人袭江陵出峡竺超民遣将席天生逆之山松一战即枭其首进至江陵为鲁爽所败山松见杀。
    刘π为尚书右仆射中领军桂阳王休范为乱奄至京邑加π使持节领军署佐吏镇石头既而贼众屯朱雀航南右军王道隆率宿卫向朱雀航闻贼已至急信召ππ至命闭航道隆不听促π渡航进战率所领于桁南战败临阵死之时年五十七事平赠散骑常侍司空本官如故卜伯兴为殿中将军泰始初领僮击南贼于赭圻战没。
    刘康祖为佐将军闻魏军寇寿阳自虎牢率七千人来赴魏军至者八万骑康祖令军曰：顾望者斩首转步者斩足士皆用命贼死者万馀血流没踝流矢贯颈堕马死。
    ●卷四百二十五
    ○将帅部　死事第二
    南齐成买为军主戍用城太祖建元三年魏寇淮阳围角城买谓人曰：我今作甬城戍我儿当得一子或问其故买曰：甬城与虏同岸危险具多我，岂能使虏不敢南向我。若不没虏则应破虏儿不作孝子便当作世子也。至是魏围买数重帝遣领军将军李安民为都督救之敕周盘龙曰：用城涟口贼始复进西道便是无贼卿可率马步下淮阴就李领军锺离船少正可致依仗数日粮军人挟淮步下也。买与魏拒战手所伤杀无数晨朝早起手中忽有数升血其日遂战死。
    张佛护为骁骑将军崔慧景举兵奉江夏王宝玄向阙台遣佛护及直ト将军徐元称屯骑校尉姚景珍西中郎将军徐景知游荡军主董伯珍骑官桓灵福等据竹里为数城宝护遣信谓佛护曰：身自还朝君何意苦相断遏佛护曰：小人荷国重恩使於此创立小戍殿下还朝但自直过岂敢千龄遂射慧景军因战惠景子觉及崔恭祖领前锋皆伧楚善战。又轻行不爨食以数舫氵公江载酒食为军粮每见台军城中烟火起辄尽力攻击台军不复得食以此饥困元称等议欲降佛护不许十二日恭祖等复攻之城舀佛护单马走追得斩首。
    尹略为游击将军武帝永明八年讨巴东王子响见害赠辅国将军梁州刺史。
    席谦父恭穆任镇西司马为鱼复侯所害及谦为新蔡太守镇湓城闻梁王义师东下曰：我家世忠贞殒死不二为陈伯之所杀。
    梁韦粲为衡州刺史武帝太清三年侯景反至京师与司州刺史柳仲礼高州刺史李迁仕帅军入援粲仲礼分据南岸正月丁巳贼济军於青塘袭破粲营粲拒战而死戊辰李迁仕天门太守樊文皎进军青东为贼所破文皎死之。
    杜岸为平北将军北梁州刺史请袭襄阳元帝许之岸乃昼夜兼行先往攻其城不克岳阳王至遂走依其兄於南阳时为南阳太守岳阳王寻遣攻舀其城岸及俱遇害。
    胡僧为车骑将军西魏寇至元帝以僧为都督城东诸军事魏军四面起攻百道齐举僧亲当矢石昼夜督战奖励将士明於赏罚众皆感之咸为致死所向摧殄贼莫敢前俄而中流矢卒。
    裴之横为吴兴太守江陵既舀北齐遣上党王高涣挟贞阳候明攻东关晋安王承制以之横为使持节镇北将军徐州刺史都督众军给鼓吹一部出守蕲城之横营垒未周而魏军大至兵尽矢穷遂於阵没赠侍中司空。
    裴畿为太子右卫率州刺史西魏攻舀江陵畿力战死之。
    陈马明字世朗梁元帝时为散骑常侍北兖州刺史领庐江太守荆州舀没归於高祖绍泰中复官位封西华县侯随周文育督征王琳於沌口军败明力战死之赠使持节征西将军郢州刺史。
    周铁虎为严威将军初自梁归於陈寻随周文育於江南拒萧勃尝为前军文育。又命铁虎偏军於苦竹滩袭勃前军欧阳。又随文育西征王琳於沌口败绩铁虎与文育侯安都并为琳所擒琳引见诸军将与之语唯铁虎辞气不屈故琳尽宥文育之徒独铁虎见害。
    陈详为神威将军吴州刺史天嘉五年周迪复出临川乃以详为都督率水部讨迪军至南城与贼相遇战败死之。
    始兴昭烈王道谈高祖兄也。仕於梁世为东宫直後主帅侯景之乱领弩手三千援台城中流矢卒。
    後魏魏勤封永安侯明元永兴五年与将军元屈会稽公刘洁等击吐京叛胡失利洁被伤勤死之。
    司马天助晋骠骑将军元显之子归魏拜青徐二州刺史太武真君三年从驾北征在阵殁。
    罗献文时为给事中西征敕勒为贼所袭杀。
    章武王融弟武为光禄大夫贼帅鲜于修礼寇暴瀛定二州长孙稚等讨之失利除融车骑将军为前丘左军都督与广阳王渊等共讨修礼师渡津葛荣杀修礼而自立转营至白牛逻轻骑击融融苦战终日更无外援遂大奔败於阵见杀。
    崔延伯为右卫将军讨万俟鬼奴为其所败复收兵袭贼大破之贼皆退而兵人采掠散乱不整还来冲突遂大奔败延伯中流矢为贼所害士卒死者万馀人。
    李龙环以勇壮为将孝明正光中北征战死白道。
    裴衍为北道大都督与源子邕北讨葛荣军次阳平之东北阳曲贼来拒战衍军败见害朝野人情莫不骇惋。
    崔楷为殷州刺史孝昌三年葛荣舀殷州楷固节死之。
</div>
    <div class="pagination">
<a href="册府元龟_page326.html">上一页</a><span>...</span><a href="册府元龟_page322.html">322</a><a href="册府元龟_page323.html">323</a><a href="册府元龟_page324.html">324</a><a href="册府元龟_page325.html">325</a><a href="册府元龟_page326.html">326</a><span class="current-page">327</span><a href="册府元龟_page328.html">328</a><a href="册府元龟_page329.html">329</a><a href="册府元龟_page330.html">330</a><a href="册府元龟_page331.html">331</a><a href="册府元龟_page332.html">332</a><span>...</span><a href="册府元龟_page328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
