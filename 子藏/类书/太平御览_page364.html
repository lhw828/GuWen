<!DOCTYPE html>
<html>
<head>
    <meta charset="UTF-8">
    <title>太平御览 - 第 364 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 364 页/共 737 页</h1>
    <div class="content">又曰：姜岐字子平，汉阳上郡人也。少失父，独与母兄居，治《书》、《易》、《春秋》，恬居守道，名重西州。延熹中，沛国桥玄为汉阳太守，召岐，欲以为功曹。岐称疾不就。玄怒，敕督邮尹益收岐，若实不起者，欲嫁其母，而後杀岐。益争之。玄怒益，使挝之。益得杖且谏曰：“岐少修学孝义，栖迟衡庐，乡里归仁，名宣州里，实无罪杖。益敢以死守之。”玄心乃止。岐於是高名逾广。及母死，丧礼毕尽，让平水田与兄岑，遂隐。以畜蜂豕为事，教授者满於天下，营业者三百馀人。辟州从事，不诣。民从而居之者数千家。後举贤良，公府辟以为茂才，为蒲坂令，皆不就。以寿终於家。
卷五百九　逸民部九
逸民九
皇甫士安《高士传》曰：严遵字君平，蜀人。常卖卜成都市，日得百钱以自给。卜讫，则闭肆下帘，以著书为事。扬雄少，从之游，数称其德。李强为益州牧，喜曰：“吾得君平为从事足矣。”雄曰：“君可备礼与相见，其人不可屈也。”王凤请交，不许，叹曰：“益我货者损我神，生我名者杀我身。”故不仕，时人服之。
又曰：郑朴字子真，修道静默，世服其清高。大将军王凤以礼聘之，遂不屈。扬雄《法言》盛称其德，曰：谷口郑子真，耕於岩石之下，名振京师。冯翊人刊石祠之，至今不绝。
又曰：李弘字仲元，蜀人。居成都之圭里，里中化之，班白不负担，男女不错行。弘尝为县令，乡人共送之。元无心就行，因共酣饮，月馀不去。刺史使人喻之，仲元曰：“本不之官。”惟扬雄重之，曰：“不夷不惠，居於可否之间。”
又曰：郑玄字康成，北海高密人也。学《孝经》、《论语》，兼通《京氏易》、《公羊春秋》、《三统历》、《九章算术》、《周官》、《礼记》、《左氏春秋》。大将军何进辟玄，州郡迫胁，不得已而诣，进设机杖之礼以待玄。玄以幅巾见进，一宿而逃去。公府前後十馀辟，并不就。
又曰：任安字定祖。少好学隐山，不营名利，连辟不就。时人号安曰任孔子。建安中，读《史记□鲁连传》，叹曰：“性以洁白为治，情以得志为乐，性洽情得体道而不忧，彼弃我取，与时而无争。”遂终身不仕，号曰任征君。
又曰：管宁罪褡安。灵帝末，以中国方乱，乃与其友邴原涉海，依辽东太守公孙度，度虚馆礼之。其後中国少安，人多南归，惟宁不还。黄初中，华歆荐宁。宁知公孙渊必乱，乃因下辞还。以为大中大夫，固辞不就。宁凡征命十至，舆服四赐。常坐一木榻上，积五十年，未尝箕踞，榻上当膝皆穿。常着布裙貉裘，惟祠先人乃着旧布单衣，加首絮巾。辽东郡图其形於府殿，号为贤者。
又曰：胡昭字孔明，弃妻子，不应袁绍之命。武帝亦辟昭，昭自陈本志。帝曰：“人各有志，出处不同，勉卒高尚，义不相屈。”昭乃隐陆浑山中。
又曰：焦先字孝然，世莫知其所出。或言生汉末。及魏受禅，常结草为庐於河之湄，独止其中。冬夏袒不着衣，卧不设席；又无草蓐，以身亲土；其体垢污，皆如泥滓。不行人间，或数日一食，行不由邪径，目不与女子迕视。口未尝言，虽有惊急，不与人语。後野火烧其庐，先因露寝。遭冬雪大至，先袒卧不移。人以为死，就视如故，後百馀岁卒。
嵇康《高士传》曰：子州友父者，尧、舜各以天下让友父。友父曰：“我适有劳忧之病，方治之，未暇在天下也。”
又曰：石户之农，不知何许人，与舜为友。舜以天下让之，石户夫负妻戴，携子以入海，终身不反。
又曰：伯成子高，不知何许人也。唐虞时为诸侯，至禹复去而耕。禹往趋而问曰：“昔尧治天下，吾子立为诸侯；尧授舜，舜授予。吾子去而耕，敢问其故何耶？”子高曰：“昔尧治天下，至公无私，不赏而民劝，不罚而民畏。今子赏而不劝，罚而不畏，德自此衰，刑自此作。夫子盍行，无留吾事！”侃侃然遂复耕而不顾。
又曰：卞随、务光者，不知何许人。汤将伐桀，因卞随而谋，曰：“非吾事也。”汤遂伐桀，以天下让随，随曰：“后之伐桀，谋於我，必以我为贼也；而又让我，必以我为贪也。吾不忍闻。”乃自投桐水。又让务光，光曰：“废上非义，杀民非仁，无道之世，不践其土，况於尊我哉？”乃抱石而沉庐水。
又曰：小臣稷者，齐人。抗厉希古，桓公三往而不得见。公曰：“吾闻士不轻爵禄，无以易万乘之主。万乘之主不好仁义，无以下布衣之士。”於是五往，乃得见焉。
又曰：亥唐，晋人也。高恪寡素，晋国惮之。虽蔬食菜羹，平公每为之欣饱。公与亥唐坐有间，亥唐出，叔向入。平公伸一足曰：“吾向时与亥子坐，腓痛足痹，不敢伸。”叔向悖然作色，不悦。公曰：“子欲贵乎？吾爵子；子欲富乎？吾禄子。夫亥先生乃无欲也，吾非正坐无以养之，子何不悦哉？”
又曰：涓子，齐人。饵术接食，甚精。至三百年後，钓於河泽，得鲤鱼中符，後隐於岩石山，能致风雨，告伯阳九仙法。淮南王少得其文，不能解其旨。
又曰：商容，不知何许人也，有疾。老子曰：“先生无遗教以告弟子乎？”容曰：“将语子，过故乡而下车，知之乎？”老子曰：“非谓不忘故耶？”容曰：“过乔木而趋，知之乎？”老子曰：“非谓其敬老耶？”容张口曰：“吾舌存乎？”曰“存。”曰：“吾齿存乎？”曰：“亡。”“知之乎？”老子曰：“非谓其刚亡而弱存乎？”容曰：“嘻，天下事尽矣。”
又曰：关令尹喜，周大夫也。善内学星辰服食。老子西游，喜先见气，物色遮之，果得老子。老子为著书。因与老子俱之流沙西，服巨胜实，莫知所终。
又曰：康市子者，圣人之无欲者也。见人争财而讼，推千金之璧於其旁，而讼者息。
又曰：狂接舆，楚人也。耕而食。楚王闻其贤，使使者持金百镒聘之，曰：“愿先生治江南。”接舆笑而不应。使者去，妻从市来，曰：“门外车马迹何深也？”接舆具告之。妻曰：“许之乎？”接舆曰：“富贵人之所欲，子何恶之？”妻曰：“吾闻至人乐道，不以贫易操，不为富改行。受人爵禄，何以待之？”接舆曰：“吾不许也。”妻曰：“诚然，不如去之。”夫负釜甑，妻戴衽器，变姓名，莫知所之。尝见仲尼，歌而过之曰：“凤兮凤兮，何德之衰？往者不可谏，来者犹可追！”後更名陆通，好养性，在蜀峨眉山上，世世见之。（皇甫士安《高士传》曰：陆通字接舆。楚昭王政乱，乃阳狂不仕，故曰接舆也。）
又曰：荣启期者，不知何许人也。披裘带索，鼓琴而歌。孔子曰：“先生何乐也？”对曰：“天生万物，惟人为贵。吾得为人，是一乐也；以男为贵，吾得为男，二乐也；人生有不免於襁褓，吾行年九十五矣，是三乐也；贫者士之常，死者民之终，居常以待终，何不乐也？”
又曰：长沮、桀溺者，不知何许人也。耦而耕，孔子遇之，使子路问津焉。长沮曰：“夫执舆者为谁？”子路曰：“是孔子。”“是鲁孔丘欤？”曰：“是也。”曰：“是知津矣。”问於桀溺，桀溺曰：“子为谁？”曰：“仲由。”“孔丘之徒欤？”对曰：“然。”曰：“与其从避人之士，岂若从避世之士哉？”而不辍。子路以告孔子。孔子怃然曰：“鸟兽不可与同群，吾非斯人之徒欤。”
又曰：荷丈人，不知何许人也。子路从而後，问曰：“子见夫子乎？”丈人曰：“四体不勤，五不分，孰为夫子？”植其杖而耘。子路行以告，子曰：“隐者也。”使子路反见之，至则行矣。
又曰：颜阖者，鲁人也。鲁君闻其贤，以币聘焉。阖方服布衣，自饮牛。使者问曰：“此颜阖家耶？”曰：“然。”使者致币。阖曰：“恐听误，而遗使者羞。”使者至，复来求之。阖乃凿坯而遁。
又曰：市南宜僚，楚人也，姓熊。白公为乱，使石乞告之。不从，承之以剑，而僚弄丸不辍。鲁侯问曰：“吾学先生之道，勤而行之，然不免於忧患，何也？”僚曰：“君今能刳形洒心，而游无人之野，则无忧也。”
又曰：太公任者，陈人。孔子围陈，七日不火食。太公往吊之，曰：“子几死乎？夫直木先伐，甘井先竭，子其饰智以警愚，修身以明污，昭昭如揭日月而行，故汝不免於患也。孰能削迹捐势，不为功名者哉？无责於人，人亦无责焉。”孔子曰：“善。”辞其交游，巡於大泽，入兽不乱群，而况人也。
又曰：汉阴丈人者，楚人也。子贡适楚，见丈人为圃，入井抱饔而灌，用力甚多。子贡曰：“有机於此，後重前轻，名曰桔槔，用力寡而见功多。”丈人作色曰：“闻之吾师，有机事者，必有机心；机心存於胸，则纯白不备。”子贡愕然，惭不对。有间，丈人曰：“子奚为？”曰：“孔丘之徒也。”丈人曰：“子非博学以疑圣智，独弦歌以买声名於天下者乎？方且亡汝神气，堕汝形体，何暇治天下乎？子往矣，勿妨吾事！”
又曰：延陵季子名札，吴王之子，最少而贤。使上国还，会阖闾使专诸刺杀王僚，致国於札，札不受去之。延陵终身不入吴国。初适鲁，听乐论众国之风。及过徐，徐君欲其剑，札心许之。及还，徐君已死，即解剑带树而去。
又曰：范蠡者，徐人也。相越灭吴，去之齐，号鸱夷子。治产数千万，去；止陶，为朱公，复累巨万。一日蠡事周师太公，服桂饮水，去越入海，百馀年乃见於陶，一且弃资财，卖药於兰陵，世世见之。
又曰：屠羊说者，楚人也。隐於屠肆。昭王失国，说往从王。王反国，欲将赏说，说曰：“大王失国，说失屠羊；大王反国，说亦得屠羊。臣之爵禄已复矣，又何赏之有。”王使司马子綦延之以三之位，说曰：“愿长反屠羊之肆耳。”遂不受。
又曰：闾丘先生，齐人也。宣王猎於社山，社山父老十三人相与劳王，王赐父老不租，父老皆谢，先生独不拜。王曰：“少也？”复赐无徭役。先生复独不拜。王曰：“父老幸劳之，故答以二赐。先生独不拜，何也？”闾丘曰：“闻王之来，望得寿得富得贵於大王也。”王曰：“死生有命，非寡人也；仓廪备灾，无以富先生；大官无阙，无以贵先生。”闾丘曰：“非所敢望，愿选良吏，平法度，臣得寿矣；赈乏以时，臣得富矣；令少敬长，臣得贵矣。”
卷五百一十　逸民部十
逸民十
嵇康《高士传》曰：周丰，鲁人也。潜居自贵。哀公执贽请见之，丰辞。使人问曰：“有虞氏未施信於民而民信；夏后氏未施敬於民而民敬。何施而得斯於民也？”对曰：“墟墓之间，未施哀於民而民哀；宗庙社稷之中，未施敬於民而民敬。殷人作誓，而民始叛；周人作会，而民始疑。苟无礼义忠信诚悫之心以莅之，虽固乘结之，民其两不解乎？”
又曰：颜┷者，齐人也。宣王见之，王曰：“┷前。”┷曰：“王前。”王不悦。┷曰：“夫蜀前为慕势，王前为趋士。”王作色曰：“贵乎？”┷曰：“昔秦攻齐，令曰：‘敢近柳下惠垄樵者，罪死不赦。有能得齐王头者，封万户。’由是观之，生王之头不如死士之垄。”齐王曰：“愿先生与寡人游，食太牢，乘安车。”┷曰：“愿得蔬食以当肉，安事以当舆，无步以当贵，清净以自娱。”遂辞而去。
又曰：鲁连者，齐人，好奇伟倜傥。尝游赵，秦围邯郸，连却秦军。平原君欲封连，连不受。平原君乃置酒，以千金为寿。连笑曰：“所贵于天下之士者，为人排患释难而无取也。即有取，是商贩之事，不忍为也。”遂隐居海上，莫知所在。
又曰：河上公，不知何许人也。谓之丈人隐德，无言无德而称焉。安丘先生等从之，修其黄老业。
又曰：郑仲虞，不知何许人也。汉章帝自往，终不肯起，曰：“愿陛下何惜不为太上君，令臣得为偃息之民。”天子以尚书禄终其身，世号之白衣尚书。
又曰：司马季主者，楚人也。卜於长安。汉文帝时，宋忠、贾谊为太中大夫。谊曰：“吾闻圣人不居朝廷，必在巫医。”试观卜数中，见季主闲坐，弟子侍而论阴阳之纪。二人曰：“观先生之状，听先生之辞，世未尝见也。尊官高位，贤者所处。何业之卑，何行之污？”季主笑曰：“观大夫类有道术，何言之陋？夫相引以势，相导以利，所谓贤者，乃可为羞耳。夫内无饥寒之累，外无劫夺之忧，处上而有敬，居下而无害，君子道也。卜之为业，所谓上德也。凤凰不与燕雀为群，公等喁喁，何知长者？”二人忽忽，不觉自失。後遂不知季主所在。（《史记》又载。）
又曰：班嗣，楼烦人也。世在京师，家有赐书，内足於财，好老庄之道，不屑荣官。桓君山从借《庄子》，报曰：“若庄子者，绝圣弃智，修性保身，清虚淡泊，归之自然。钓鱼於一壑，则万物不干其志；栖迟於一丘，则天下不易其乐。今吾子伏孔氏之轨迹，驰颜、闵之极艺，既系率於世教矣，何用大道为自炫也！昔有学步邯郸者，失其故步，匍匐而归。恐似此类，故不进也。其行已。”持论如此，遂终於家。
又曰：蒋诩字元卿，杜陵人，为兖州刺史。王莽为宰衡，诩奏事到灞上，称病不进。归杜陵，荆棘塞门，舍中三径，终身不出。时人谚曰：“楚国二龚，不如杜陵蒋翁。”
又曰：王真字叔平，杜陵人；李邵公，上郡人。真世二千石，王莽辟，不至。尝为杜陵门下掾，终身不窥长安城，但闭门读书，未尝问政，不过农田之事。邵公王莽时辟地河西，建武中，窦融欲荐之，固辞乃止。家累百金，优游自乐。
又曰：薛方，齐人，养德不仕。王莽安居迎方，因谢曰：“尧、舜在上，下有巢、许，今明王方欲隆唐虞之德，亦由小臣欲守箕山之志。”莽悦其言，遂终於家。
又曰：龚胜，楚人。王莽时遣使征聘，义不事二姓，遂不食而死。有老父来吊，甚哀。既而曰：“嗟乎！薰以香自烧，膏以明自消。龚先生竟夭天年，非吾徒也。”而出，终莫知其谁也。
张显《逸民传》曰：曹子臧者，曹宣公之子也。宣公卒，负刍杀太子留而自立，是为曹成公。其後晋执成公，将见子臧於周而立之。子臧辞曰：“前志有之：圣达节，次守节，不失节。为君，非吾节也。”遂亡命奔宋。晋侯请子臧反国而归成公，子臧以国致成公为君。（见《左传》。）
又曰：周党字伯况。整身清约，非法不行。建武中，征为义郎，以病去。诏曰：“昔夷齐不食周粟，太原周党不食朕禄。”後终隐居娱志，不营於世。
虞般佑《高士传》曰：皇甫士安少执冲素，以耕稼为业，专心好学。每改服以行，兼日而食，得风Φ。或多劝修名，士安答曰：“居畎亩之中，亦可以乐尧、舜之道，何必崇势利而後名乎？”诏以为太子中庶子、著作郎，并不应也。
又曰：朱冲字臣容，南安人。少有德行，闲静寡欲，好学而贫。邻牛犯种，担刍送牛。牛主人大惭，乃不复暴。晋咸宁二年，诏曰：“处士朱冲，履行高洁，经学修明，征为博士及太子中庶子。”冲每闻征书至，辄逃入深山以免。居近夷俗，羌戎奉事若君也。
又曰：刘兆字延世，公府五辟三征皆不就。安贫慕道，潜志述作数十年，不出门。凡事述十馀万言。
又曰：伍朝字世明，好学该博，显命屡加，不就。镇南将军刘弘上请补零陵太守，主者以非选，竟不听。尚书郎胡济言朝守静衡门，志道日新，诚江南之良才，丘园之逸老也。且白衣为郡，前汉有旧，贲于家食，近代所崇，事可行也。朝竟不就。後卒于家。（王隐《晋书》亦同也。）
又曰：郭文举，河内轵县人。年十三，有怀隐志。每行山林，旬日忘归。父母丧终，辞家不娶。入陆浑嵩山少室，乃隐华阴之崖，以观石室之石函。洛下将没，步担入吴兴馀杭大辟山穷谷无人之地，倚木於树，苫覆其上，亦无壁障。时多虎暴，而文独宿积十馀年，恒著鹿皮裘葛巾。司徒王公迎置果园中，众人问文曰：“饥而思食，壮而思室，自然之性。先生安独无情乎？”文曰：“情由意生，意息则无情。”又问：“先生独处穷山，若疾病遭命，终则为乌鸟所食，顾不酷乎？”文曰：“藏埋者，亦为蝼蚁所食，复何异哉？”又曰：“狼虎害人，先生独不畏乎？”文曰：“人无害兽之心，兽亦不害人耳。”居园七年，逃归馀杭。
袁淑《真隐传》曰：苏门先生，尝行见采薪於阜者，先生叹曰：“汝将以是终乎？哀哉！”薪者曰：“以是终者，我也；不以是终者，我也。且圣人无怀，何其为哀？圣人以道德为心，不以富贵为志。”因歌二章，莫知所终。
又曰：鬼谷先生，不知何许人也。隐居鬼谷山，因以为称。苏秦、张仪师之，遂立功名。先生遗书勉之曰：“二君岂不见河边之树乎？仆御折其枝，风浪荡其根。此木岂与天地有仇怨？所居然也。子见嵩岱之松柘乎？上枝干於青□，下根通於三泉，千秋万岁不逢斧斤之患。此木岂与天地有骨肉？所居然也。”
又曰：郑长者，隐德无名，著书一篇，言道家事，韩非称之。世传是长者之辞，因以为名。
又曰：南公者，楚人。埋名藏用，世莫能识。居国南鄙，因以为号，著书言阴阳事。
又曰：野老，六国时人。游秦楚间，年老隐居，掌劝为务。著书言农家事，因以为号。
又曰：冠子，或曰楚人。隐居幽山，衣弊履穿，以为冠，莫测其名，因服成号。著书言道家事，马暖常师事之。暖後显於赵，冠子惧其荐己也，乃与暖绝。
又曰：楚人有献鱼于楚王，曰：“今日渔获，食之不尽，卖之不售，弃之又可惜，是故来献。”左右曰：“鄙哉，辞也！”楚王曰：“渔者仁人，将以诲我也。”乃恤鳏寡而存孤独，出仓粟，发币帛，去後宫，楚国大治。
又曰：河上丈人，家贫，编萧自给。其子没泉，得千金之珠。丈人曰：“取石来锻之！夫千金之珠，必在九重之泉，骊龙颔下。子能得其珠者，遇其睡也。使龙而寤，子其齑粉矣。”
又曰：孙叔敖遇狐丘先生，曰：“仆闻人有三利，必有三患，子知之乎？夫爵高者人妒之，官大者主恶之，禄厚者怨处之。”叔敖曰：“不然。吾爵高而志益下，官大而志益小，禄厚而施益溥。”丈人曰：“善哉，言乎！尧、舜其犹病诸。”（又见《列子》。）
又曰：客有候孔子者，颜渊问曰：“客何人也？”孔子曰：“兮泛兮，吾不测也。夫良玉径尺，虽有十仞之土，不能掩其光；明珠度寸，虽有函丈之石，不能戢其耀。苟蕴美自厚，容止可知矣。”
《说苑》曰：卫有丈夫负缶入井灌韭，终一日一区。邓析下车教之，为机後重前轻，命曰槁，终日灌韭百区不倦。卫丈夫曰：“吾师言有机智之心，我非不知，不欲为也。”
《杂记事》曰：徐稚忽荣禄，陈蕃钦其高行，以礼招请，署为功曹。及师友祭酒，又特为设东面之坐，重席佩巾几以候之。稚辞疾不到。
王僧虔《吴地记》曰：处士陆著，字文伯。汉桓灵之间，州府交辟，并不就，惟事栖遁。临卒，诫诸子弟云：“吾少未尝官，勿苟仕浊世。”子弟遵训，遂二代不仕，并有盛名。
又曰：桐庐县东有大溪，九里注庐溪口，南通新安，东出富阳，青山绿波，连霄亘壑。昔征士散骑常侍戴勃游此，自言山水之致极也。勃字长□，谯国钅至人。父散骑常侍逵，字安道。弟子常侍国子祭酒，并高蹈俗外，三叶肥遁，为海内所称。（梁典曰：戴字仲若，与逵并隐遁有高名。以父不仕，复循其业，辟皆不就。）
梁萧绎《孝德传》曰：缪斐字文雅，东海兰陵人。世乱，将家避地海滨。不以遁世为闷，不以穷居为伤，浣衣濯冠，以俟绝气。
《道学传》曰：乐钜公者，宋人。独好黄老，恬静不慕荣贵，号曰：安丘丈人。
又曰：孔总，会稽山阴人，逸操不群，惟有一奴自随。奴善吹笙，总为《洛生咏》，与之相对而已。
《世说》曰：郗超每闻欲高尚隐退者，辄为辨百万资，并为造立居室。在剡为戴公起宅甚精，戴始往居，与所亲书曰：“近至剡，如入官舍。”
又曰：支道林因人就深公买印山，深公曰：“未闻巢、由买山而隐。”
陆机《招隐诗》曰：明发心不怡，投衤夫聊踯躅。踯躅欲安之？幽人在浚谷。朝采南涧藻，夕宿西山足。轻条像□构，密叶成翠幄。
左思《招隐诗》曰：杖策招隐士，荒途横古今。岩穴无结构，丘中有鸣琴。
陆□《逸民赋》曰：古之逸民，轻天下，轻万物，而欲专一丘之忻，擅一壑之美。天地不易其乐，万物不干其志，然後可以妙有生之极，因无疆之休。乃为赋曰：“相荒土以为居，度山阿而考室；层幽翳荟，穹谷重深；岩木振颖，葛ぱ垂阴；潜鱼潦，嘤鸟来吟；顾蔬囿於滋薄，即兰堂於芳林；靡飞飘以赴节，挥天籁以兴音；抱回流之别沼，食秋华於高岑；三泉以濯流，浚金谷以投簪；遵渚龙见，在林凤戢；遁绵野而宅心，望岩穴而凯入。
卷五百一十一　宗亲部一
祖父母
《释名》曰：祖，祚也；祚，先也。
《礼记□曲礼》曰：逮事父母，则讳王父母；不逮事父母，则不讳王父母。
《毛诗□商颂》曰：无念尔祖，聿修厥德。
《汉书》曰：路温舒字长君，从祖父受历数、天文也。
《后汉书》曰：虞诩，陈国人。祖父为郡县狱吏，务在宽恕。尝称曰：“东海于公高为里门，而其子定国卒至丞相。吾治狱六十年，虽不及于公，子孙何得不为九卿？”故字诩曰升卿。後迁仆射尚书令。
《晋书》曰：何曾侍武帝宴，退告其子道曰：“国家应天受命，创业垂统。吾每侍宴，未尝闻经国远图，惟说平生常事，非贻厥孙谋之兆也，後嗣其殆乎？此吾子孙之忧。汝等犹可没。”指孙曰：“此辈必遇乱亡。”及遵之子绥死，兄嵩哭之曰：“吾祖其殆圣乎？”
又曰：李密字令伯。父早亡，母改醮。祖母刘抚养，密奉事以孝谨闻，有暇则讲学忘疲。师事谯周，门人方之游、夏。大始初，征为太子洗马。密以祖母老，上表云：“臣无祖母，无以至今日，祖母无臣，无以终馀年。母孙二人，更相为命。臣密今年四十四，祖母年九十六，是臣尽节於陛下之日长，而恭事於刘之日短。”刘终後，复为太子洗马。
又曰：王爽字季明。强正有志，历侍中。尝与会稽王道子饮，道子醉，呼爽为小子。爽曰：“亡祖长史与简文帝为布衣之交，亡姑亡姊伉俪二宫，何小子之有？”
又曰：苻生字长生，健第三子。幼而无赖，祖洪甚恶之。生无一目，为儿童时，洪戏之曰：“吾闻瞎儿一泪，信乎？”生怒，引佩刀自刺出血，曰：“此亦一泪。”洪大惊，鞭之。生曰：“性耐刀槊，不堪鞭棰。”洪曰：“吾将以尔为奴。”生曰：“可不如石勒也。”洪惧，跣而掩其口。
《陈留志》曰：范乔字伯山。年二岁，祖父馨临终执其手曰：“恨不见汝成人。”因以所用砚与之。至五岁，祖母以告乔，乔便执砚流涕。
《江蕤别传》曰：蕤年十一，始樗蒲。祖母费为说往事，有博弈破业废身。於是弃五木，终身不以为戏。
父母
《尔雅》曰：父为考，母为妣。
《毛诗□陟岵》曰：孝子行役，思念父母也。陟彼岵兮，瞻望父兮；陟彼屺兮，瞻望母兮。
又《蓼莪》曰：蓼蓼者莪，匪莪伊蒿。哀哀父母，生我劬劳。蓼蓼者莪，匪莪伊蔚。哀哀父母，生我劳瘁。无父何怙？无母何恃？出则衔恤，入则靡至。父兮生我，母兮鞠我。抚我畜我，长我育我。顾我复我，出入腹我。欲报之德，昊天罔极。
《礼记□曲礼》曰：生曰父，曰母；死曰妣，曰考。
《左传□隐公》曰：郑庄公母弟共叔段，以母之宠，请邑，居之京。段遂以京叛。公伐京，段出奔，遂置母姜氏於城颍，而誓之曰：“不及黄泉，无相见也。”既而悔之。颍考叔曰：“若阙地及泉，隧而相见，其谁曰不然。”公从之。遂为母子如初。
又《庄公》曰：宋南宫长万作乱，奔陈，以乘车辇其母，一日而至。
又《成上》曰：晋败齐师於鞍，齐请平。晋人曰：“必以萧同叔子为质。”对曰：“萧同叔子非他，寡君之母也。若以匹敌，则亦晋君之母也。吾子布大命於诸侯，而曰必质其母以为信，其若王命何？且是以不孝令也。”
又《襄三》曰：晋叔向之母妒，叔虎之母美，而不使视寝。其子皆谏其母，母曰：“深山大泽，实生龙蛇；彼美，余惧其生龙蛇以祸汝。汝敝族也，余何爱焉？”使往视寝，生叔虎，美而有勇，栾盈嬖之。故羊舌氏之族及於难。
《公羊传》曰：惠公者何？隐之考也。仲子者何？桓之母也。
《史记》曰：赵括，奢之子。赵孝成王欲以括为将，母曰：“不可使也。”王曰：“母何以知之？”对曰：“妾事其父时，其父为将，王之所赏赐尽散与军吏士大夫；受命之日，不问家事。今括一朝为将，军吏不敢仰视，王之所赐，悉藏於家，而视利便田宅可买者买之。其父子异心，愿王勿遣。”王曰：“母致之，吾已决矣。”母曰：“王必遣，忽有不称，妾乞不坐。”王许之。後果败，为白起所坑。
《汉书》曰：王陵，沛人，以兵属汉王。项羽得陵母，置於军中，以招陵。後汉使至，陵母谓使者曰：“为老妾语陵，汉王长者，必有天下，善事之，毋以老妾故持二心。”遂伏剑而死。羽怒烹之。
</div>
    <div class="pagination">
<a href="太平御览_page363.html">上一页</a><span>...</span><a href="太平御览_page359.html">359</a><a href="太平御览_page360.html">360</a><a href="太平御览_page361.html">361</a><a href="太平御览_page362.html">362</a><a href="太平御览_page363.html">363</a><span class="current-page">364</span><a href="太平御览_page365.html">365</a><a href="太平御览_page366.html">366</a><a href="太平御览_page367.html">367</a><a href="太平御览_page368.html">368</a><a href="太平御览_page369.html">369</a><span>...</span><a href="太平御览_page365.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
