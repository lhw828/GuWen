<!DOCTYPE html>
<html>
<head>
    <meta charset="UTF-8">
    <title>万姓统谱 - 第 81 页/共 403 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万姓统谱 - 第 81 页/共 403 页</h1>
    <div class="content">　　文范【荆南人不乐仕进时黄鲁直赠诗曰不趋吏部曹中板甘脍髙沙湖里鱼】
　　文同【字与可梓潼人以文学名世操行髙洁善诗文篆隶行草飞白又善画竹苏轼辈咸重之举进
　　士稍迁太常博士集贤校理歴知陵阳湖州所着有丹渊集四十卷】
　　文应麟【天祥孙倜傥尚气节景定中随叔璧守惠州元兵至城陷麟耻之携二子起南遁于东筦
　　之东渚遂家焉今其子孙最为名族】
　　文初【彭山人父永客汴初尚在襁褓中后二十年至汴访寻之逾年始得归养暨登第封永为成事
　　郎安舆奉养时人称之】
　　文献【八世同居旌表门闾蠲租税】
　　【元】文如玉【顺庆人少嗜学举进士官至东路太守政平讼理禁暴戢奸吏民畏之号石山】文天锡【金坛人字纯止五诣乡举以特恩授宁国主簿谢不仕宋亡遂隠四平山中皓首穷经著
　　述甚富】
　　文桂发【乡举十名试石渠阁赋词体俊逸其族与丞相天祥通谱】
　　【明】文景宗【丙午年知徐州时天下初定民多流离景宗招徕劝课民皆安业性亷洁善因事成功如
　　州治儒学坛壝城隍庙皆其所建云】
　　文鲁麟【性鲠直操履劲特善古文豪爽严正类其为人洪武二年千户俞茂知州田盛交荐于朝】文洪【字公大先世衡州人父始籍于长洲洪以易学授人多造就者后举郷贡授来水教谕以子林
　　森俱举进士仕至佥都御史】
　　文林【洪子字宗儒正统进士歴太仆寺丞守温州文学该博虽堪舆卜筮皆能通其说尤精于易数
　　平生以经济自负惜不究所施】
　　文森【洪子成化进士歴官右副都御史】
　　文贵【字天爵湘乡人成化进士歴兵部左侍郎】
　　文瑞【介休人成化进士授行人擢监察御史有亷声按畿甸有中贵侵民田直而归之又巡山东宣滞理枉得风宪体时齐鲁亢旱亲出祈祷即降大雨官舍有妖瑞至妖灭人皆异之后陞山东按察副使节操愈励卒于官囊笥萧然逺近哀之】
　　文澍【字汝霖桃源人成化丙戌进士歴南京刑部郎中知重庆府政尚寛平有古循吏风值嵗凶发部属米万石以赈全活者甚众有剧盗啸聚山泽谕之使复业盗感其诚信随即解散澍富于问学为诗文古澹有思致年跻耄耋手不释卷所着有桃源赋至居乡以礼法自持称笃行君子云】
　　文皓【垣曲人治中进士歴治平原衡水二县有惠政擢御史时逆瑾煽毒皓奉防雪寃狱而瑾不能祸降河南按察副使诛鲁山叛盗王昭等有功寻陈休致嘉靖间奉诏进阶正议大夫】
　　文明【江西人正徳进士仕至刑部侍郎】
　　文征明【林子字征仲初名璧以字行长洲人国子贡士嘉靖初荐举任翰林院待诏告归年九十
　　八而终文学德行为时所宗子彭嘉俱有文名】
　　文作【涪州人嘉靖进士万厯间福建按察司佥事】
　　闻【吴兴宫音以凶徳为氏】
　　【宋】闻见昌【古筠人咸平中登进士第】
　　闻舜举【澄科】
　　闻韶【光州人开禧间知象山县事】
　　【明】闻良辅【德清人才行超卓洪武中为监察御史累迁大理少卿出使暹罗国官至广东按察使】闻伯升【天台人洪武开科进士】
　　闻禄【永乐初临江府通判操守坚正莅政公勤事无愆违民皆乐业寻陞山西太原知府】闻质【字仲彬桐庐人永乐中由乡举入太学授工部主事在任勤能寻陞吏曹郎中官至湖广布政
　　司右防议】
　　闻昌辉【余姚人天顺进士】
　　闻钊【常熟人成化进士任南京大理左评事进左寺副陞左寺正会给事中方向与中贵搆怨事下
　　钊议竟抵中贵于法遂为所排左迁知华容县卒于官】
　　闻璋【字廷实鄞人父可信敦朴善良与物无竞人侮之弗校或以事谋之辄殚其心时称长者璋世其德益寛大坦夷待人以诚家颇丰殖人贷之辄应或逋不偿不责其偿已而复贷辄复应之以甲户应里役所隶户或贫弗及官输辄代之输而徐使偿之弗偿辄复置之居家孝友恭俭内外雍俞处族众尤谦谦执礼尊长或督过辄长跪请罪必得解乃已闾里慕之谓岩穴笃行君子也子元璧仁孝好施有父风然侃侃不阿濶度而髙朗孤弱者多倚以为植竟不夀子渊举进士仕至太子太保吏部尚书璋元璧皆累赠刑部尚书】
　　闻元奎【鄞人性诚直笃于伦理事父母先后左右周旋恳至友爱同产尤异恒情仲弟元璧蚤世抚其诸孤而教之有成均于己子与人交敬而有辨非分所宜得不辄规一介以贡授江隂训导久以迁上海教谕胥以身作范造士为多子泽举甲戌进士歴兵部职方主事武库员外郎进车驾郎中江西布政司左防议以疾卒居家孝友服官忠勤人谓克承世德云】
　　闻渊【字静中鄞县人治乙丑进士歴官太子太保吏部尚书諡庄简弟泽正德甲戌进士布政司
　　防议源嘉靖壬午举人工部郎中】
　　闻东昌【字会昌昆山人正德进士任主事】
　　闻宗时【鄞人教授闻理子宗时性至孝幼丧母奉继母陈承顺笃至嘉靖丙辰倭贼突至举家窜避宗时扶父出而遇贼脇取金钱不得拔刀欲杀父宗时以身翼蔽泣求自代遂饮刃而死尸诸田间父遂得释时家奴李三抱宗时幼子不忍舍去亦被贼刀截左耳并刲其面屡死屡苏人共伤之】
　　殷【汝南宫音子姓商之后十九世小辛改国曰殷以国为氏秦】殷通【二世元年为会稽守素贤项梁时陈胜兵起召梁计事梁曰方今天亡秦时也先发制人后发制于人吴有竒士桓楚独项籍知之请召籍籍至拔劒斩通梁即佩通印绶自为会稽将籍为裨遂起兵吴中】
　　【汉】殷丹【会稽太守郡有孝妇以诬见杀连旱三年丹到郡刑讼者祭妇墓天应时澍】
　　殷谟【字君长鴈门人守节不仕王莽】
　　【三国】殷观【字孔休宣城人汉昭烈辟为荆州主簿孙权遣使约昭烈取蜀或谓宜听之观曰若为吴先驱进未能克蜀退为权所乗则去事矣今但可賛其伐蜀新据诸郡未可轻动权必不能越我而西如此则进退可以收吴蜀之利矣昭烈从之迁为别驾从事】
　　【晋】殷康【字唐子吴兴太守开荻塘漑田千余顷】
　　殷广明【初为成都诸曹防军禧宗至蜀闻明有礼学擢太常愽士】
　　殷羡【字洪乔为豫章太守都下人寄书百余函至石头悉投之水曰沈者自沈浮者自浮不能为人
　　作致书邮仕终光禄勲】
　　殷迪【字仲逺太子太傅】
　　殷仲文【有才藻美容貌桓温以女妻之为尚书令无忌中伤之一日照镜而不见其面遂遇害】殷浩【陈郡人字深渊羡子识度清逺三府辟皆不就谢尚辈尝伺其出处以卜江左兴亡后征为扬
　　州刺史陈让至五月始受拜仕至中军将军子涓亦知名】
　　殷融【字洪逺丹阳令有文集行于世】
　　殷觊【字伯通浩之从子父康吴兴太守觊有才气太元中以中书郎擢南蛮校尉莅职清明政绩肃
　　举】
　　殷裒【荣阳令兴学教民民知礼让歌曰荥阳令有异政立学校人易性令吾子孙耻争讼】殷仲堪【浩从子能清言善属文出镇江陵将之任诏曰卿去有日使人酸然尝谓永为廊庙之宝
　　而忽为荆楚之珍歴五州刺史桓忌其胜已害之】
　　殷道叔【晋陵太守撰孝行录文集三卷】
　　殷跻【字届青上党太守】
　　殷佑【字庆元云阳人擢吴郡太守尝上笺论顾荣功髙赠典不称由是荣得加赠】
　　殷礼【字德嗣云阳人弱不好弄清识过人孙权召为郎中与张温使蜀诸葛亮甚称叹之迁零陵太
　　守】
　　【南北】殷景仁【长平人少有大量仕宋累官中书令尝荐刘湛同为郎中湛入而隂毁之景仁称疾文帝
　　悟待之益隆凡朝政大小必宻函问之】
　　殷琰【字敬珉陈郡长平人少为宋文帝所知遇性和雅静素寡嗜欲谙练旧事累迁黄门侍郎为豫州刺史明帝废立琰据夀阳拒命帝遣辅国将军刘勔攻围之城内懐附无有叛者歴十二月琰有疾诸将乃降除琰少府加给事中卒】
　　殷文隆【字智鳯南城县开国侯】
　　殷孝祖【长平人少有气干仕宋以军功拜积射将军兖州刺史族子琰和雅寡欲多识前事为文
　　帝所知仕至少府加给事中】
　　殷铉【字宣辅广熈太守】
　　殷钧【字季和长平人九嵗以孝闻善隶书为学者楷法仕宋至临川内史闭阁卧理而百姓化之终
　　国子祭酒】
　　殷不害【字长卿长平人家世俭约居甚贫窭有弟五人皆幼弱不害事老母养小弟无所不至士大夫以笃行称之年十七仕梁为廷尉平长于政事兼饰以儒术累官司农卿】
　　殷不佞【字季卿少立名节居父丧以至孝称魏克江陵母卒道路隔絶久不得奔赴四载之中昼夜号泣居处饮食尝为居丧之礼及迎母丧归居处之节如始闻问若此者又三年身自负土手植松柏每嵗时伏腊必三日不食歴官太传录尚书子梵章位尚书金部郎】
　　殷尧藩【秀州人元和进士从李翺长沙幕府后为长乐令有治绩擢侍御史官江南甚着风采有
　　诗集一卷】
　　殷淳【景仁弟少好学有美名歴中书黄门侍郎好文义未尝违舍在秘书阁撰四部书大目凡四十
　　卷行于世】
　　殷孚【淳子有父风尝与侍中何朂共食孚羮尽朂云益殷莼羮朂司空无忌子也孚徐辍筯曰何无
　　忌讳孚位吏部郎】
　　【唐】殷践猷【字伯起长平人博学善记尤通氏族　　医方时称为五总举文儒异等授秘书省学
　　士兼丽正殿学士子寅举宏词为太子校书郎孙亮杭州刺史】
　　殷怿【字易从曲阿人少负志气博学善属文天宝末知天下将乱隠居吴门不仕子侑】殷侑【陈州人有志于学不治赀产长通经术贞元末及五经第累官刑部尚书时李训郑注已诛帝
　　问侑治安术侑言朝廷任耆德无轻用新进帝然之】
　　殷开山【鄠县人从太宗征伐有功仕至吏部尚书进爵郧公图形凌烟】
　　【宋】殷澄【字公源华亭人性介特平生无宿诺元兵入华亭元将军命屠之澄奋言不顾帅感悟而止于时全活者以万计丞相伯顔闻而义之授华亭总管澄即弃去野服隠居终身不仕】
　　【明】殷近仁【嘉兴人博学能文与其弟原诚原善无间言家贫亲老同心协力以供甘防之养近仁洪武初以孝弟举授山西平遥知县未几亲丧祭尽礼服终以所着莅政戒铭四十二篇献之于朝擢广西防政】
　　殷原善【兄近仁与妻皆卒于官所遗三男一女原善抚如已出遂不娶年四十亲友讽之娶原善泣曰兄嫂不幸皆早世遗孤累累使我娶而不贤则诸孤将安托哉且娶者以为后也诸孤当有为我后者娶复何益终身不娶】
　　殷奎【字孝章昆山人少从杨淮校授春秋洪武初以荐授陜西咸阳教谕念母不置郁郁而死门人私諡文懿先生奎文学精审有法尤深于性理勤于纂述所着有道学统绪等书】
　　殷哲【胶州人洪武初以贡士任中书左丞】
　　殷序【无锡人登进士第任四川布政永乐中建北京遣廷臣采大木于蜀议者举序督役序乃节其
　　劳逸上不废事下无虐政颂声载道】
　　殷富【字若虚兰洲人性敏纯笃克尽孝友为学不尚口声成化丁酉举人能苦抚教诸弟署昌平教
　　谕先德行而后文艺士类敬服】
　　殷云霄【字近夫夀张人母孕七月而生脩眉碧目口可容拳体羸而骨徤读书数行下既成诵终身不忘年二十六举治乙丑进士以疾归五年出授靖江令调青田召补南工科给谏未几卒年三十有七平生方峭克约雅志诗文　武庙时有十才子云霄居其一政事多务清简民甚徳之】
　　殷学【山东人嘉靖进士任兵部右侍郎】
　　殷从俭【桂林人嘉靖进士歴官南太仆卿】
　　殷正茂【歙县人嘉靖丁未进士万厯间户部尚书】
　　殷迈【南京人嘉靖辛丑进士南京礼部侍郎】
　　云【琅琊征音官氏志宥连氏改为云氏又缙云氏之后望出河南南北】云定兴【善制器仗在隋擢少府丞累迁屯卫大将军】
</div>
    <div class="pagination">
<a href="万姓统谱_page80.html">上一页</a><span>...</span><a href="万姓统谱_page76.html">76</a><a href="万姓统谱_page77.html">77</a><a href="万姓统谱_page78.html">78</a><a href="万姓统谱_page79.html">79</a><a href="万姓统谱_page80.html">80</a><span class="current-page">81</span><a href="万姓统谱_page82.html">82</a><a href="万姓统谱_page83.html">83</a><a href="万姓统谱_page84.html">84</a><a href="万姓统谱_page85.html">85</a><a href="万姓统谱_page86.html">86</a><span>...</span><a href="万姓统谱_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
