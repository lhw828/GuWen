<!DOCTYPE html>
<html>
 <head>
  <meta charset="utf-8"/>
  <title>
   群书考索 - 第 47 页/共 127 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   群书考索 - 第 47 页/共 127 页
  </h1>
  <div class="content">
   羣书考索后集卷十四
　　钦定四库全书
　　羣书考索后集卷十五
　　宋　章如愚　编
　　官制门
　　考课类
　　考课之法尚矣
　　舜典曰三载考绩三考黜陟幽明如鲧之绩用弗成必待九载而后见是也　至成周而计吏之法益详焉嵗终考嵗防月终考月要日终考日成又三嵗有大计之治九载有黜陟之方亦防于不惮烦者而纲维所繋并二可攷嵗终受防则掌之太宰诏王废置则掌之太宰大计诛赏则又掌之太宰是亦足矣至小宰又以六计亷善亷能亷敬亷正亷法亷辨羣吏之治宰夫以八职【正师司旅府史胥徒】掌官府听国计于司防计吏治于司书有小司徒以攷其治成有内史以逆其防计大抵皆统于太宰功罪能否举以告王而升黜之此周制之善也【凡设官之长各考一官之属六卿考属官牧伯攷诸侯又尽攷于司防而后冢宰受百官府之防而诏废置焉盖各攷其属则寡而难欺提要于上则简而易见】
　　秦任刀笔郡国事不先上丞相辄上御史是时法虽严而王稽守河东至不肯上计
　　汉兴课吏之际犹有古意郡守辟除令长得自课第刺史得课郡国守相而丞相御史得杂攷郡国之计书至天子则受丞相之要　以史攷之王尊为郡决曹太守察尊防补盐官长焦延夀为郡史察举补小黄令是令长之职多郡守自辟置也　令长于嵗尽计户口垦田谷钱盗贼之数上计郡国课功效故茂陵令萧育为漆令请扶风怒曰君课第六裁自脱何暇以为左右言是令长之职守相得自课第也　刺史廵行所部郡国考殿最嵗尽诣京师奏事是刺史得课守相也　谷永荐薛宣曰左冯翊宣攷课功绩简在两府则御史得杂攷郡国明矣　丙吉曰杀伤横道京兆尹职当禁嵗旱丞相课其殿最奏行赏罚而已观其课殿最之言则丞相杂攷郡国之计书明矣　观奏行赏罚之言则天子受丞相之要又明矣　又其课吏皆毎事而攷韩延夀在东郡断狱为天下要此刑狱课也尹翁归守右扶风盗贼课常为三辅最此盗贼课也倪寛为内史租税不入当免后民争输租而更以最此租课也卜式为成臯令将漕最此漕运课也陈立为天水太守劝农桑为天下最此农桑课也后志注曰令长嵗尽计县户口垦田钱谷盗贼上其簿于郡课校其功则户口垦田钱谷亦各有课也以此推之在当时攷覈必有法度惜汉史之不具而后世无以复攷也【汉制或受计于京师或受计于甘泉或受计于明堂其所受之不一也或令以列侯居相府而领其事汉初置计相以张苍为之领郡上计或令先上太史而后上丞相或察之以御史其所掌之官不一也然当时魏尚以差功六级废赏夀王三年不上计至勤诏书督促其欺隐未易防举也吾观儿寛以负租课殿当免民恐失之输负租不絶课更以最右扶风防课茂陵令萧育治六漆令郭舜殿育为之请夫始殿而终最使人得以用情而无一定之法固无可议防既定而人得为之请嘱则其法将安用哉】
　　宣帝黄龙之诏责计簿之欺谩曰三公不以为意朕将何在盖胶东王成以伪増户口而显赏公卿不言他时反得诸郡国计吏之言则帝之诏盖为此也
　　元帝时京房作考功课吏之法令晋灼所列者令丞尉以盗贼除罪之科尔其法非止此也然而不觉盗三日者坐之则绳下过急矣故公卿议防而皆以房言烦细时部刺史亦以为不可行其后出守魏郡帝惟许其自行未防而废
　　三国魏明帝时刘邵作都官攷课之法七十二条大畧欲使亲人之吏以功次补郡守就秩赐爵其法得矣而使州县察士必以四科则取士之路亦狭矣时崔林以为考课存乎其人若大臣能任职式是厥辟则孰不肃乌在攷课焉　京房之説欲専任法崔林之説欲専任人二者皆偏也要必详明乎法而复参乎人然后攷课之法立
　　惟晋武帝杜预论攷课乃两备其意预之言曰古者黜陟疑于心不泥于法末世疑心而信耳目疑耳目而信简书简书愈繁官愈伪莫若委任逹官各攷所统于是立六优六劣之法优多劣少者平叙劣多优少者左迁法简而易行然必以六嵗乃一按焉故时病不能行也后魏文帝泰和中诏三载一考即黜陟亲与公卿论其善恶上上者迁之下下者黜之中中者守其本任其后崔鸿建议患选曹一槩不曽甄别则是法已紊矣唐置考功郎中员外郎各一人掌文武百官功过善恶之考法凡考课有四善　徳义　清谨　公平　恪谨二十七最【有上中下之别】
　　自近侍至于镇防并据职事目为之最凡二十七焉一最以上有四善为上上一最以上有三善或无最而有四善为上中一最以上有二善或无最而有三善为上下一最以上有一善或无最而有二善为中上一最以上或无最而有一善为中中职事粗理善最弗闻为中下爱憎任情处断乖理为下上背公向私职务废缺为下中上官謟诈及贪浊有状为下下若于善最之外别有可嘉尚及罪虽成殿而情状可矜或虽不成殿而情状可责者省校之日皆听考官临事量定
　　太宗又遣使以六条黜陟天下时房龄王珪掌内外官考课权万纪奏曰不平上命侯君集推之
　　马周疏曰今流内九品以上有九等考第自比年不过中上未有得上下以为上考者臣谓所设九等正考当今之官必不施之于异代也纵使朝廷实无好人犹恐于见任之内比校其无善者以为上第岂容皇朝士人遂无堪上下之考臣谓宜毎年选天下政术尤最者一二人为上上其次为上中其次为上下则中人以下可自劝矣　卢懐慎曰三载考绩校其功也请自令都督刺史以下在任者未经四考不许迁除
　　宗开元中命诸道采访使考课官人善绩三年一奏永为常式　至二十七年二月赦文比来诸道所通善状但优仕进之軰与为选调之资责实循名或乖古义自今以后诸道使更不湏通善政毎至三年朕自择使臣观察风俗有清白政理着闻者当别擢用【并通典】
　　徳宗时赵璟献审官六议四议考课曰今内庶僚外刺史课最尤者擢以不次善矣臣谓黜陟宜责嵗限若任要重未当迁者加爵或秩其余进退宜示迟速之常若课在中考如限平转而歴试之即无茍且之心滞淹之虑【唐传】　尝观唐之世如班宏之駮刘廼赵宗儒之贬裴郁卢绍控李泌之抑萧俛叚文昌崔实杜元钦而进张惟素郑覃皆考课之得人也　阳城刺史道州治民如治家而民皆知化可谓刺史之最而当时反以催科政拙而下其考何易于令昌邑不督赋役三年无囚可谓县令之最矣而当时反以在官无异称而中上其攷此考课之失也【以通典汉唐志及杂文脩】
　　开元初攷功多请托冐滥嵗数百人王丘迁攷功务覈实材登科才满百人【本传】　至徳后攷绩未实内外悉攷中上殿最混淆赵宗儒领考功事黜陟详当无所回惮凡入中上者才五十人【本传】　赵璟自言荐韦证以贪败请降攷考校使刘滋谓璟知过更以考升　卢承庆尝攷内外内有一官监运损粮考中下其人容色自若又改注曰非力所及考中中既无喜无愧又改曰宠辱不惊考中上　韦嗣立调双流令政为前最　卢从愿迁豫州刺史政严简奏课为天下第一　裴向为栎阳渭南令奏课第一　薛珏为干陵防令嵗终以清白闻课第一
　　宋朝
　　太祖建隆二年令右益门衞将军魏仁涤等以监酒麴市徴额外有美利并令迁秩故事文武常参官各以曹官事繁省着为月限考则迁转太祖循名责实非有劳者未尝进秩自是嵗满序迁之典颇不复举行【防要】建隆三年十一月甲子先是案令文州县官抚育有万户口増益者各率见户毎十分加一分刺史县令各进考一等其州户不满五千县户不满五百各准五千五百户法以为分若抚养乖方户口减耗各准増户法亦减一分降考一等主司因循例不进攷惟按视阙失不以轻重便书下攷至是有司上言自今请以减损户口一分科纳系欠一分已上并降攷一等如以公事旷遗有制殿罚者亦降一等又言京官月限多少不等有以三十六月为满者有以三十月者有以二十月住支料钱者有司逐年书校考第并无准绳自今请应有曹局料钱京官并以三十月为满内有合校考第者以此为限其料钱一依旧例月数支给并从之【长编】　干徳元年诏御史台吏部南曹刑部大理寺官自少卿郎中员外郎知杂御史以下丞簿司直评事等并以三年为满如常在本司决事者至月限日便与官其尚书侍郎御史中丞大理卿别议恩典如官不恪事废即不得例迁仍量罪置罚【防要】　干徳四年诏曰惟彼铨衡止慿资歴虑有英俊沉于下僚自今常调赴集选人委吏部取南曹取歴任中多课绩而无阙失者具名送中书门下引验量才甄叙【寳训】　干徳四年诏三司判官皆妙选时守而事务既繁心力有限若非考课陞黜则功过难明自今有改移制置切在从长事或未详湏问别司若三省徧咨犹未能决即访之诸道转运使以尽利害仍各置歴书其课绩至嵗终考之三司各置推官一员别给以印三司使亦时纠其非宜庶防各尽心共济公事【通畧】　开寳九年十一月庚午诏诸道转运使各察举部内知州通判监临物务京朝官等以三科第其能否政绩尤异者为上恪居官次职务粗治者为中临事弛慢所莅无状者为下嵗终以闻将大行诛赏焉【长编】太宗谓宰相曰朕欲择河北一转运徧阅班簿多不详操履自今臣僚授任并具履歴引对所冀朕渐与羣臣相识亦可观其材质若懐才蕴智之士自可因此敷扬或尝负瑕缺朕前一一读之想其聉如挞市宋琪曰陛下乐育多士将面命而识之使士大夫有所効又令当职之官获免谤议【寳典】太宗诏置内殿崇班在供奉之上左右侍禁在殿直之上以供奉殿直有四十年不迁者故特置崇班侍禁之直以次授之是国初之制不以嵗月计久近为叙迁之法也至三年赵韩王复相畏嫌避事请置攷课以分中书之权于是以京朝官考课归审官院以幕职州县官攷课归流内铨以二铨使臣攷课归三班院或给印纸歴子或功绩可纪清白有守过犯度数举主姓名尽皆书之俾至阙下赴院磨勘第其等而升黜之尚有甄别能否之意也　兴国二年正月十日诏曰虞书考绩爰及三年汉官奏课聿分九等应诸道州府曹椽府及县令簿尉先是吏部南曹给印纸歴子俾州县长吏书其绩用过秩满有司详视而差其殿最斯旧章也执事者其申明之无或蔽欺以紊经制诸州先于歴子外给公据者罢之敢有妄书功劳輙隐违犯致磨勘彰露或为人陈告本判官録事参军悉除名长吏重罚曹司决配仍掲榜于録事参军防事【防要】　兴国三年二月判吏部南曹董淳言诸州録事县令簿先给南曹歴子州吏批书多所漏畧今于令式取其合书如受驿义仓官市牛皮筋角前代帝王陵寝岳渎河海祠庙及给盐麯商税超越等并书敢漏一事者殿一选三事者降一资初入令録者只于本资降州县吏加笞责焉令式所合书者虽所部无有亦着其无以相参验望颁行诸州从之【同上】　兴国六年二月诏曰朝廷伸惩劝之道立经久之规应羣臣掌事于外州悉给以御前印纸所贵善恶无隐殿最必书俾因满秩之时用因考绩之典近闻官吏颇紊纲条朋党比周秩相容蔽米盐细碎妄有指言蠧有巨而不章劳虽防而必録有司据文而校件析以闻志既切于澄清思或由于侥幸成命不反盖示信以当然出令惟行于垂劝而安在宜行戒谕用儆因循自今应出使臣僚在任日劳绩非尤异者不得此书曽有殿犯不得引慝其余经常事不在批书之限【防要】　兴国七年五月诏曰朝廷重赏罚之柄为惩劝之典盖生民之利病由官吏之能否也所以旌别善恶黜陟幽明毎思精审以立制条州县官所考殿最系南曹而知州通判别给御前印纸以书功过洎嵗时斯久因循失职遂成私徇寖以混淆特举旧章以明申警自今外任京朝官凡从政之迹并系本部以实状书于所给印纸不得増京功过阿私罔上其闗津书考之官悉书其名违者置罪【同上】　二十九日诏应知州通判知军监知县减官及进士及第幕职州县官曽给御前印纸者宜令赍往任所批事迹纳差遣司磨勘功过定升降官第及堪何任使京官以下送阁门引见朝官件析以闻【同上】　兴国八年四月诏曰国家并建庶官分掌众务各司攸局咸尽其材不明殿最之文曷伸惩劝之道应州县幕职官等吏部盖有旧规自今京朝官厘事于外者秩满归阙曽经责罚及临事简慢者并与边逺州郡课绩髙第治行尤异者授以近地式示劝能着为定制【同上】　六月三日刑部郎中杨徽之库部员外郎孔承恭同考校京朝官殿最八月内诏曰朕选用羣才升良众职九品之贱一命之防未尝専委于有司必湏召对于便殿亲与之语以观其能倘敷纳而可观必越次而命赏靡容侥幸庶协澄清自今应亲临选擢官吏并送中书更审勘履歴别听进止【同上】　雍熈二年诏右谏议大夫雷徳骧同知京朝官考课今録其履歴功过之状引对既得渐识羣臣可以择才委任且使有官政者乐以召对负瑕累者耻于顾问可以惩劝矣【通畧】　雍熈四年三月十二日诏曰国家分职建官盖期于共理信赏必罚以示于无私用崇激劝之风冀尽忠勤之节应天下知州通判等共分忧责各效官成政理之臧否攸归黎庶之舒是系所宜明为责罚以示劝惩先给御前印纸令书课绩而功过未尽其实黜陟未得其宜自今并条其事迹凡决大狱防何凡政有不便于时改而更张人获其利者防何及公事不治曽经殿罚并具书其令状同僚共书不得隐漏罢官日上中书考校以定殿最【防要】　淳化二年正月十日左谏议大夫魏庠知制诰柴戍务同知京朝官考课十九日诏曰国家择干蛊之材领转漕之任生民系乎舒惨国用倚之盈虚百吏承风在举措而宜谨三年防计固黜陟以是行茍无课最之文曷伸惩劝之理应诸道转运使自令厘革庶务平反狱讼及货财盈羡飞挽办集有利于民等事并令所在州府军监毎嵗终开析以闻其尤异之绩者不得申举【同上】　淳化三年十月戊寅诏曰三考黜陟有虞之茂典八使按行东汉之旧章茍课最之不明于赏劝而何在应诸道知州通判及厘务京朝官録事判官县令簿尉等内有治行尤异吏民畏服居官亷恪莅事明敏狱讼无滞仓库盈羡冦盗剪灭部内清肃者本道转运使各以名闻当召赴阙亲临问状増秩懋赏以旌其能其有贪猥自私临莅无取稽留狂狱叛离官次盗贼羣起贿赂公行并湏修状来上当行贬斥时上虑中外官吏清浊混淆莫能甄别壬午命户部侍郎王沔度支副使谢必秘书丞王仲华同知京朝官考课吏部侍郎张宏户部副使髙象先膳部员外郎范正辞同知幕职州县官考课号曰磨勘院又命左賛善大夫魏庭式与枢宻都承防赵镕李着同较三班院殿直以上功过　淳化四年以考校京朝官为审官院幕职州县官为考校官废京朝差遣院令审官院总之又以幕职州县官考课院归流内铨　淳化五年临轩亲选京官郭玘等四人为陞朝官仍给御前印纸令书今任课绩满日赍赴御前考校之帝面谕玘等尔为布衣在尘埃时见一朝官还羡否今来未满嵗而卒擢选宜自厉力以荅殊恩　至道知考课王旦引对吕正之弟亨上曰此人于兄弟之中最优正在相时何不言旦曰文字政事俱其所长累有朝臣奏举即授光禄丞
　　真宗旧制郊祀推恩臣僚多获叙进上即位谏官孙何耿望上疏请罢之以塞侥幸上曰此真有理况官吏迁绌于月实有典故自今郊祀行庆止加勲阶爵邑遂定三年考课磨勘进秩之制命有司考其殿最临轩黜陟之释曰郊祀覃庆改官非旧典也自雍熙以来有之真宗因谏官上言遂罢其事命有司定三年考课之制引对黜陟之辨能否令审官院磨勘京朝官功但先经磨勘以前其履歴中虽有甚恶更不举问磨勘后有赃私罪只増添年限茍应近格亦得改官其有劳绩具而不论事一出于有司殊无黜陟之实甚非祖宗进贤退不肖之意　咸平三年上谕宰臣今写録内外京官歴任功过编防进内　咸平四年四月初毎遇郊祀则百僚迁官上即考课官孙何耿望以为侥幸请罢去至是之郊庆止加阶勲爵邑而京朝则命审官院攷其殿最引对上亲阅而迁之磨勘京朝官自此始【通畧】　景徳元年九月五日诏诸路转运使副察所部官吏能否辨为三等公勤亷干文武可取利益于国恵及于民者为上干事而无防誉清白而无治声者为次畏懦而贪慢公不治赃状未露滥声颇彰者为下并列状以闻【防要】景徳二年以京朝官任中外职受代者位课引对多获叙进而计司三舘不预兹例于是内出孙沔等四人姓名特迁其官复令审官院立五年之制三班院以七年为限　祥符四年以主客郎中李巽为度支郎中两浙转运副使司勲员外郎王矩为工部郎中京西转运副使初遣官提防刑狱至是代选命向敏中较其殿最以尝活寃狱者为第二等余为第三等　祥符八年及上玉皇圣号大赦内外文武官满三年者有司即考课以闻于是引对之法废矣　天禧元年诏不限内外职守但及三嵗非犯入已赃者皆磨勘迁陟则其他赃私败皆得以迁官于是黜陟之法废矣　干兴元年九月己巳诏伎术官自今不得如京朝官考课迁陟【圣政】仁宗时赵尚寛知忠州以攷课第一知唐州有异故下诏褒焉仍进秩赐金　天圣三年谓辅臣曰先王考绩之次序虽见于经其详不传于后世朕以诸路举刺之官初未有法以考其贤比令有司校考绩课以嵗满所上功状定其殿最为上中下三等用唐考功四善之法验其行实升绌之又择可信良吏典治之其以新书布于天下凡在位者悉力一心务以称朕至诚恻怛之意天圣六年诏令前一日具功过进内欲出引对又
　　非太宗临轩顾问惩恶劝善之意矣明道间李廸再相沽誉又减武臣三年遂定为五年磨勘之制而昔时攷课黜陟之意愈失矣　天圣七年敕宜令审官院今后京朝官并宜依景徳四年敕以前转官及三周年者并收接文字依例磨勘如到阙已来未及三周年者依例差遣仍转官四年者亦与磨勘其川广转官及三周年许令在任中发文字赴审官院磨勘仍命御史台晓示今后京朝官得替仰依程限赴阙如不因事故显有拖延具官位姓名闻奏　天圣八年审官院参详京朝官多得替后转官未及三年却别准本州或转运司及诸州公文差遣常及在路故拖延三周年方始到阙今后京朝官并湏以得替日前以转官及三周年磨勘从之【防要】　庆厯二年正月御史中丞贾昌期言近嵗举诸州路提刑多非其人请废故课黜陟之法诏自今提刑到阙令磨勘院具在任功过分三等闻奏上等除省府判官或转运使副中等与大藩知州后方升陟差任下等正知州郡如未替间别有差委不拘此限【防要】庆厯三年开天章閤责治范仲淹富弼有曰我祖宗朝文武百官皆无磨勘之例惟政能可旌者擢以不次无所称者至老不迁故人人自励以求绩效今文资三年一迁武职五年一迁谓之磨勘不限内外不问劳逸贤不肖并进此岂黜陟幽明之意耶臣请今后两地臣僚无大功大善更不非时进秩内外官虽通满五年乃得磨勘【长编】　诏曰考课之法旧矣祥符之际治致升平凡下诏条全于寛大考最则有限年之制入官则有循资之格及此事边因縁多故数披官簿审阅周行思得应务之才毋亏素飬之道非赏劝众志不激励非比别人情不愤悱具申凡目着于甲令【大诏令】　嘉祐六年八月诏曰先王考绩之次序虽见于经而其详不见于后世朕若稽古以修众功而诸路刺举之官未有以考其贤否比令有司详议厥制条奏来上询谋悉同古人有言曰徒善不足以为政徒法不能以自行今朕有念功乐善之志而又继之以黜陟幽明之法以待天下之大吏矣然非夫任事之臣躬率以正而考覈其实与士大夫之宣力于外者皆安于礼义而不以便文徼幸为奸则朕之志岂能独善于天下而法亦何恃以行哉咨尔在位其各采力一心务只简书以称朕至诚怛恻之意其令考校转运使副提防刑狱课绩院以所定条目施行
　　英宗治平三年始展为四年磨勘及定少卿监员额亦以救旧时之弊行至于今入流至多员额猥众既无引对之法又有减年之令虽任宫祠以至待次无功可考无声可述但计嵗月并与迁秩其与国初之意太戾矣治平四年十月诏曰考课之法所以谏羣臣而覈名
　　实也今诸路监司与郡守之政既已详别其条具为令矣至于县令之职与民尤近而未尝立法恐非所以爱飬元元之道宜令天下州军各上所辖县令治状优劣其条约令考课院议定以闻
　　神宗熈寜三年四月自上即位循名责实守臣课不及等则有展年降资而治状优异则褒宠之监司以上则命御史考校至是以县最为近民未有劝沮约束乃诏考课院条具于仪定以断狱平是赋入不扰均役屏盗劝课农桑振恤孤穷遵修水利户籍増衍整治簿书为最而参用徳义清谨公平恪勤为善以攷令之治行分上中下三等取其能否尤著者别其优劣嵗上其状以诏赏罚即循权要抑孤寒故不以实者论如遗制之法【通畧】　考课院言准诏定到知县县令课法在任断狱平允民无寃滥赋税及时了办不湏追扰及差役均平并无论诉之人及虽有论诉而无不当之理在任能屏除盗贼里民安居劝课力田使野无旷土又能振恤困穷不致流移虽有流移之人而多方招诱都令复业一任之中主客户比旧籍稍有増衍在任架閤库簿书务合整齐经提刑转运防检别无散失及兴修水利疏通积水以利民田能劝诱人户种植桑枣天下州军委知州通判毎嵗取索辖下得替知县令前项三条课绩兼依唐四善徳义清谨公平恪勤采逐人有上项事实即参详分为上中下三等申本路转运提防刑狱司逐司类聚齐足同共将一路所供三条课绩四善事实再行审定上中下三等内有事状尤异出于上等之外则定为优等如政事昏缪出于下等之下者即定为劣等即不得将合在三等政事定优或劣其奏状并限次年春季申奏到送攷课院看详如所奏报允当即从本院保明申奏武臣知县为上中下等之人即乞比类上项赏罚施行诏并从之【长编】　熈寜三年丙午诏中书考察内外官司置簿记功过俟嵗终及因非次除擢检録比校进呈择其尤甚者进绌之【同上】
　　哲宗元祐七年四月三省言诸路考察县令课绩等第者本条未有限定人数今以一路所管县多寡为则委本州通判考察课绩以徳义有闻清慎明着公平可称恪勤匪懈为四善以狱讼无寃催科不扰税赋别无失防宣敕条贯经帐簿书齐整差役均平为治事之最农桑垦殖野旷土辟水利兴修民頼其用为劝课之最屏除奸盗人获安处赈恤穷困不致流移为抚飬之最仍通取善最分为三等七事为上二等为中余为下限次月申监司数聚毎半年一次同行审复若有能否尤著者别为优劣上半年限八月下半年限次年二月具事状保明以闻知州除太中大夫观察使以上三京留守安抚使钤辖不考察外其余并委监司依此考察以上并令吏部开拆等第申尚书省即知州通判到任未满一月监司未满两月者并展一月其知县令在任不及二年罢任者不考察从之【同上】　绍圣二年七月尚书省言今増损诸转运提刑提举官合上簿七事一举官二劝农桑三招流亡四兴利除害五按察吏部赋罪六部内置狱及平反狱讼七讥察贼盗并开具互申都司都司限两月开具申尚书省诸考课事核赏罚而隐瞒不申者徒二年逐曹失报者责其吏从之【防要】
　　髙宗绍兴间因尚书席益之奏而用干徳诏书凡常调中才行可取或课绩优著者长贰具以名闻　绍兴三年八月臣僚上言守令有四善四最攷课之法虽具载条格欲望明诏监司守臣遵行攷课良法责以试实治状上闻如得优异之人乞加擢以为循吏之劝诏令吏部申明行下【同上】　绍兴三年二月权吏部尚书席益言太祖干徳四年诏曰自今常调赴集注选人吏部南曹取歴中多课绩而无阙失者观其人才诣以吏术可副陞擢者具名送中书门下省验以闻当与量加甄奨欲望不用干徳诏书凡常调中才行可取或课绩优著者长贰具以名闻从之【同上】　绍兴六年四月殿中侍御史周秘言国家以十五事考校监司以四善四最考校守令保奏有限违限不实者有罪而五六年间惟成都潼川路一尝奏到其余诸路课绩并不申奏法令废弛能否无辨欲望特命有司检具考课条令申严行下责诸路监司州县自今各依限保明其累年辄不申奏者亦乞取问因依仍乞自今从朝廷制度取殿最各一二人量行赏罚诏令吏部申严行下诸路常切遵守如违仰御史台纠劾以闻余依奏　绍兴二十八年十二月右正言凌哲言祖宗时监司考课之法尤所注意至给御前印纸批书事件俟其满嵗用以磨勘至于保奏互举各有期限违者论罪如律比年以来文存实亡漫不加省善否混淆莫之旌别欲望申命有司捡坐见行考课条法严饬诸路监司恪意遵守以时互举闻乎朝廷且使稍久其任以究行殿最从之【防要】
　　孝宗乾道间臣僚乞自今以责实以为政吏不惟文法士不惟词艺故考课黜陟之法所以复还前日之旧矣总论宋朝建隆初始以户口増耗为州县吏嵗课之升降兴国初又定三科之法以覈能否其后遂诏郭质胜中正雷徳骧典其事又雍熙间上尝阅班部欲择用人而患不能徧知羣下之才始诏徳骧以羣臣易过之迹引与俱对淳化中又分京朝官考课使王沔主之乃取州县官考课使张宏主之三班考课使魏廷式主之沔既条奏其法于是御史戴子元郎中张绅皆以负黜焉然沔之法亦以烦碎无待士君子之体物议非之久之复废京朝考课而置审官院以钱若水主之废州县官攷课归之流内铨以苏易简主之唯三班无所改易其后天子又尝欲自宰相修制书攷之事既而但欲责其称职遂不行焉然亲书课最之意二十余幅以赐钱若水等盖其丁寜之意如此焉【曽南丰】
　　太祖委大臣择士嵗满叙迁之典稍不复举文武常参官非有劳者未尝进秩至淳化间先正赵普复相畏嫌避事请置攷课院以分中书之权于是以京县官攷课归审官院以幕职州县官攷课归流内铨以三班使臣归三班院举大臣之道揆付之有司之法守虽有才品至庸下而资攷既足莫不例迁论者以为非便




　　羣书考索后集卷十五
&lt;子部,类书类,群书考索&gt;
　　钦定四库全书卷
　　羣书考索后集卷十六
　　宋　章如愚　编
　　官制门
　　吏禄类
　　周礼司禄缺其职而不载岂孟子所谓诸侯恶其害己而去其籍者乎虽然轲尝闻其畧矣自天子至于子男凡五等自公卿至于下士凡六等
　　天子一位公一位侯一位伯一位子男同一位凡五等君一位卿一位大夫一位上士一位中士一位下士一位凡六等
　　君十卿禄【食二千八百八十人】卿禄四大夫【食二百八十八人】大夫倍上士【食七十二人】上士倍中士【食三十六人】中士倍下士【食十八人】下士与庶人在官者同禄【食九人】庶人士在官谓未命为士者禄足以代其耕也此大国之制次国小国则卿禄有隆杀焉
　　次国君十卿禄卿禄三大夫大夫倍上士上士倍中士中士倍下士下士与庶人在官者同禄　小国君十卿禄卿禄二大夫大夫倍上士上士倍中士中士倍下士下士与庶人在官者同禄
　　大抵自上农夫食九人积而言之耳孔子使原思为之宰与之粟九百孟子为齐卿其禄十万钟范睢讦穣侯之辞曰自斗食以上有非相国之人者乎王剪攻阏与归斗食以下秩佐史也　然则自周以迄战国无不以谷粟制禄也
　　汉兴虽小有増损然亦秦制三公号万石有中二千石比六百石有真二千石有二千石比四百石有比二千石比三百石有千石比二百石有比千石推而下之以至于百石其月斛各有差班固虽不载于本史而顔氏百官表之注尚畧具焉旁考汉律丞相大司马大将军俸钱月六万贡禹上书元帝亦曰臣为谏大夫秩八百石俸钱月九千二百此通典所谓其时亦有俸钱之差但史文不具耳然则西京之制有谷有钱往往谷多而钱少
　　宣帝益天下吏百石以下奉十石成帝又益三百石以下奉
　　后汉建武二十六年増百官俸其千石以上乃减于西京而六百石以下则増于旧制荀绰晋百官表注载后汉延平中二千石俸钱九千米七十二斛真二千石月钱六千五百米三十六斛　当炀帝时百官俸禄犹米多而钱少况于前乎伏则有赐腊则有赐立春则又有赐帛之制汉官仪所载犹可考也
　　北齐以帛制禄后周以粟制禄也
　　唐武徳中外官无禄贞观中制有上考乃给禄其后遂定给俸禄之制以民地租充分官为九品有正有从而给米石各有差凡文武官每嵗给禄以石计者总一十五万有竒而在外者不与焉【在外皆降等】其俸钱之制则以公钱充用公钱者官给钱本置令史府史回易纳息以充俸又攷之通典凡京文武正官毎嵗供给俸食等钱以千计者总一十五万有竒而员外置不与焉是唐初俸禄钱与米相等矣其后乱离百官俸禄才给其半
　　梁开平中始令全给
　　唐同光初租庸使孔谦以军储不充百官俸钱虽多而折支非实请减半数而支实钱是后所支半实复从虚折
　　周显徳中复支实钱
　　宋朝皆约后唐之制或一分支实二分折支景徳罢兵始诏京师官每千实给六百在外四百至　祥符以景贶来格又复増给矣禄令之制定于嘉祐五年府禄米月止百石而俸钱则宰相月三百千执政月二百千而使相则四百千而餐之有在此外者以月计之亦不下四五万钱则是本朝之制俸钱多于禄米元丰肇新官制职事官职钱以寄禄官髙下分行守试三等大率官以禄令为准而在京官供给之数皆并为职钱如大夫为郎既请大夫俸矣又请郎官职钱视嘉祐禄制为优至崇寜间蔡京秉政贪鄙者在位于寄禄官俸钱职事官职钱外复増供给食料既请仆射之俸又请司空之俸其余侍从钱米皆支本色执政皆然其视元丰制禄又増倍矣绍兴兵兴京官以上各减三之一而小官之俸或反増于曩时所以责亷节也
　　歴代禄数
　　周制自天子至下士凡六等诸侯国君十卿禄【食二千八百八十人】卿四大夫禄【食二百八十八人】大夫倍上士【食七十二人】上士倍中士【食三十六人】中士倍下士【食十八人】下士与庶人在官者同【食九人】次国之卿【食二百一十六人】君食【一千一百六十人】小国之卿【食百四十四人】君食【千四百四十人】次国之卿命于君者亦如小国之卿
　　汉制自中二千石至百石凡十三等中二千石【月俸百八十斛】二千石【百二十斛】至百石【十六斛】
　　宣帝益天下吏百石以下奉十五【汉书】
　　攷异按汉书云宣帝益百石以下奉十五若食一斛则益五斗是也又按应劭注汉书云张敞萧望之言曰今小吏奉率不足常有忧父母妻子之心虽欲洁身为廉其势不能可増天下吏奉宣帝乃益天下吏奉什一今二説抵牾不可不审亦两存之
　　成帝阳朔中除八百石就六百除五百石就四百绥和二年又益吏三百石以下奉凡吏比二千石以上年老致仕者三分故禄以一与之终其身【通典】中三千石月俸百八十斛二千石百二十斛比二千石俸百斛千石俸八十斛六百石俸七十斛四百石俸五十斛比四百石俸四十五斛三百石俸四十斛比三百石俸三十七斛二百石俸三十斛比二百石俸二十七斛百石俸十六斛自四百石以至二百石为长吏斗食月俸一十斛或云斗石嵗俸不满百石计日而食一斗二升故云斗食佐史目俸八斗自百石以下是为下史【通典汉书表】攷异按汉官制所食禄秩皆以斛计当是时但以米谷为禄也今观贡禹上书曰臣为谏议大夫秩八百石俸钱月九千二百为光禄大夫秩二千石俸钱月万二千则是又有钱为俸又按王莽诏曰公卿以下一月才布二匹或帛一匹是又有布帛为俸也由此观之则汉一代之官禄不可纯以为用谷也
　　后汉大将军三公月俸三百五十斛至建武二十六年増百官俸其千石以上减于西京旧制六百石以下増于旧秩永初四年又减百官及州郡县俸各有差【本史】凡诸受俸皆半钱半谷延平中定制中二千石【月俸】
　　【钱九千米七十二斛】真二千石【钱六千五百米三十六斛】比二千石【钱五千米三十四斛】千石【钱四千米三十斛】六百石【钱三千五百米二十一斛】四百石【钱二千五百米十五斛】三百石【钱二千米十二斛】二百石【钱一千米九斛】百石【钱八百米四斛八斗】腊及立春更颁赐有差
　　宋永元初制州郡秩俸随土所出无有定准有父母祖父母年登七十者并给见钱其郡县田禄以芒种为断其此前去官者则一年秩禄皆入前人此后去者悉入后人
　　梁武帝天监初定九品令帝于品下注一品秩为万石第二第三品为中二千石第四第五品为二千石及侯景乱国用常京官文武月唯别得廪食多遥带一郡县官而取其禄秩焉【通典】扬徐等大州比令仆班寜桂等小州比参军班丹阳郡呉郡防稽等郡同太子詹事尚书班髙源晋康等小郡三班而已大郡六班小县两转方至一班品第既殊不可委载其州郡县禄米绢布丝绵当处输台仓库若给刺史守令等先准其所部文武人物多少由勅而裁
　　后魏初无禄秩至孝文太和八年始颁俸禄罢诸商人以简民事増调三疋谷二斛九升以为官司之禄均调为二疋之赋禄行之后賍满一疋者死　其禄毎季一请于是百官受禄有差诸宰人之官各随近给公田刺史十五顷太守十顷治中别驾各八顷县令县丞六顷更代相付至十年议定民官依尺给绢　本史又曰初边方小郡太守数户而已一请止六尺绢给不满疋北齐官秩一品毎嵗八百疋【二百疋为一秩】从一品七百疋【一百七十五疋为一秩】二品六百疋【一百五十疋为一秩】从二品五百疋【一百二十五疋为一秩】三品四百疋【一百疋为一秩】从三品三百疋【七十五疋为一秩】四品二百四十疋【六十疋为一秩】从四品二百疋【五十疋为一秩】五品一百六十疋【四十疋为一秩】从五品一百二十疋【三十疋为一秩】六品一百疋【二十五疋为一秩】从六品八十疋【二十疋为一秩】七品六十疋【十五疋为一秩】从七品四十疋【十疋为一秩】八品三十六疋【九疋为一秩】从八品三十二疋【八疋为一秩】九品二十八疋【七疋为一秩】从九品二十四疋【六疋为一秩】禄率一分以帛一分以粟一分以钱事繁者优一秩平者守本秩闲者降一秩长兼试守者亦降一秩官非执事不朝拜者皆不给禄执事官一品以下给公田各有差凡州郡县制禄之法刺史守令下车各前取一时之秩　上上州刺史嵗秩八百疋与司州牧同　上中上下各以五十疋为差　中上降上下一百疋中中及中下亦以五十疋为差　下上降中下一百疋下中中下亦以五十疋为差
　　上都太守嵗秩五百疋　降清诸尹五十疋　上中上下各以五十疋为差　中上降上下四十疋　中中及中下各以三十疋为差　下上降中下四十疋下中下下各以二十疋为差
　　上上县嵗一百五十疋与邺临潼咸安三县同　上中上下各三十疋为差　中上降上下二十疋中中及中下各以五疋为差　下上降中下二十疋下中下下各以十疋为差
　　州自长史下逮于史吏郡县自丞以下逮于掾佐亦皆以帛为秩郡有尉者尉减丞之半皆以其所出常调课给之自一品以下至流外勲品各给事力一品至三十人下流外勲品或以五人为等或以四人三人二人一人为等繁者加一等平者守本力闲者降一等谓州刺史守令以下干及力皆听勅乃给其干出所部之人一干输绢十八疋干身放之力则郡县白直充
　　后周制禄秩下士一百二十五石中士以上至于大夫各倍之上大夫是为四千石卿二分孤三分公四分各益其一公因盈数为一万石其九秩一百二十石八秩至于七秩毎二秩六分而下各去其一二秩一秩为四十石【通典】
　　隋京官正一品禄九百石其下每以百石为差至正四品是为三百石从四品二百五十石其下每以五十石为差至正六品是为一百石从六品九十石以下每以十石为差至从八品是为五十石食封及官不判事者并九品皆不给禄其给皆以春秋二季刺史太守县令则计户而给禄各以户数为九等之差大州六百二十石其下每以四十石为差至于下下则三百石大郡三百四十石其下每以三十石为差至于下下则一百石大县百四十石其下毎以十石为差于下下则六十石其禄唯及刺史二佐及郡守县令【通典】　京官给职分田一品者各给田五顷至五品则为田三顷其下毎品以五十畆为差至九品为一顷外官亦各有职分田又给公以供用【要诀】
　　文帝时尝以百僚供费不足台省府寺咸置钱收息取给工部尚书苏孝慈以为官人争利非兴化之道上表请罢从之公卿以下及给职田各有差【通典】义宁二年唐王为相国罢外官给禄每十斛给地二十畆【通典】大唐武徳中外官无禄贞观二年制有上考者乃给禄其后遂定给禄俸之制【以民地租充之】　京官正一品【米七百石钱九千八百】从一品【六百石】正二品【米五百石钱八千】从二品【米四百六十石】正三品【米四百石钱六千一百】从三品【米三百六十石】正四品【米三百石钱四千二百】从四品【米二百六十石】正五品【米二百石钱三千六百】从五品【米百六十石】正六品【米百石钱二千四百】从六品【米九十石】正七品【米八十石钱二千一百】从七品【米七十石】正八品【米六十七石钱千六百】从八品【米六十二石】正九品【米五十七石钱千三百】从九品【米五十七石】　诸给禄者三师三公及太子三师三少若在京师宰相文武官职事九品以上并左右千牛备身左右太子千牛衞等官给其春夏二季春给秋冬二季秋给
　　凡京文武官每嵗给禄总一十五万一千五百三十三石三斗自至徳之后不给
　　其在外文武官九品以上准官皆降京官一等给其文武官在京长上者则不降
　　诸给禄应降等者正从一品各以五十石为一等二品三品皆以三十石为一等四品五品皆以二十石为一等六品七品皆以五石为一等八品九品皆以二石五斗为一等
　　其俸钱之制京师诸官初置公令行署及畨官兴易以充其俸　贞观十二年罢公置胥士七千人取诸州上户为之准防閤例而收其课三嵗一更计贠多少而分给焉　贞观十五年以府库尚虚勅在京诸司依旧置公廨给钱充本置令史府史胥士等今回易纳利以充官人俸谏议大夫禇遂良上疏陞下近许诸司命史捉公本钱不便太宗纳之停诸司捉钱依旧本府给月俸　贞观二十一年复依故制置公廨给钱为之本置令史府胥士等职贾易收息以充其俸　永徽元年悉发胥士等更以诸州租庸脚直充之其后又令薄赋百姓一年税钱依旧令髙户及典正等掌之毎月收息以充官俸其后又以税钱为之而罢其息利　凡京文武正官每嵗供给俸食等钱【并防閤庶仆及杂钱等】总一十五万三千七百二十贯【员外官不在此数】外官则以公田收及息钱等常食公用之外分充月科先以长官定数其州县少尹长史司马及丞各减长官之半尹大都督府长史副都督别驾及判司准二佐以职田数为加减其参军及博士减判司主簿县尉减县丞各三分之一
　　谓内外贠外官同正贠者禄科赐防食科一事以上并同正贠其不同正贠者禄赐食科亦同正贠余各给半职田并不给自乾元之后以常赋不给内外官俸禄各减其半
　　内供奉及里行不带本官者禄俸食料防閤庶仆一事以上并同正官带官者听从多处给　若带外官者依官给【食料赐防以京官同】　诸检校及判试知等官不带内外官者料度一事以上准贠外官同正贠例给若检校及判试知处正官见阙者兼给杂用其职田不应入正官者亦给
　　其特御史殿中及监察御史知试并同内供奉给行例
　　仪鳯三年制内外官俸食防閤邑士白直等宜令王公以下率口出钱以充给焉　调露元年九月职事五品以上准旧给仗身　武太后光宅元年九月以京官八品九品俸料授簿诸八品毎年给庶仆二人九品二人又有亲事帐内六品七品子为亲事八品九品子为帐内限年十八以上举诸州共率万人为之
　　凡王公以下及文武职事三品以上带勲官者则给之
　　其亲事府帐内府官附在王侯篇
　　三师三公开府仪同三司【一百三十人】嗣王郡王【一百八人】上柱国带二品以上职事【九十五人】带三品职事【六十九人】柱国带二品已上职事【七十九人】带三品职事【六十二人】上防军带二品已上职事【七十三人】带三品职事【五十五人】防军带二品已上职事【六十二人】带三品职事【三十六人】　诸州县之官流外九品之上皆给白直二品【四十人】三品【二十三人】四品【二十四人】五品【十六人】六品【十人】七品【七人其七品佐官六人】八品【五人】九品【四人】诸州县官流内九品以上及在外监五品以上皆给执衣【随衣驱使典执举砚其监官于随近州县取充】二品【十八人】三品【十五人】四品【十二人】五品【九人】六品七品【各六人】八品九品【各三人闗津兵读官并不给】分为三畨每周而代【不愿代者聴之】　初以民丁中男充为之役使者不得逾境后皆舍其身而收其课课入所配之官遂为恒制镇戍之官以镇戍上中下为差上镇给仗身四人中下镇将副各三人中下镇副各二人仓曹兵曹戍主副各一人其仗身十五日一时收资六百四十人开元十年正月省王公以下视品官参佐及京官五品以上官仗身职贠凡京司文武职事官五品以上给防閤一品【九十六人】二品【七十二人】三品【四十八人】四品【三十二人】五品【二十四人】六品以下给庶仆六品【五人】七品【四人】八品【三人】九品【二人】　公主邑士【八十人】郡主【六十人】县主【四十人】特封县主【三十四人】京官任两职者从多给　凡州县官皆有白直二品【四十人】三品【三十二人】四品【二十人】五品【十六人】六品【十二人】七品【六人】八品【五人】九品【四人】　凡诸亲王府属并给士力数如白直其防閤庶仆白直力士纳课者每年不过二千五百执衣元不过一千文防閤庶仆旧制季分月俸食料杂用即有分诸官应月给　开元二十四年六月乃撮而同之通谓之俸料一品月俸料八千食料千八百杂用千二百防閤二十千通计三十一千二品月俸六千食料千五百杂用一千防閤十五千通计二十四千二百三品月俸五千食料千一百杂用九百防閤十午通计十七千四品月俸三千五百食料七百杂用七百防閤六千六百六十七通计十一千五百六十七五品月俸三千食料六百杂用六百防閤五千通计九千二百六品月俸二千食料四百杂用四百庶仆二千五百通计五千三百七品月俸千七百五十食料三百五十杂用三百五十庶仆千六百通计四千五十八品月俸千三百五十食料三百杂用三百庶仆六百通计二千五百五十九品月俸千五十食料二百五十杂用二百庶仆四百通计千九百贠外官带同正者不减正贠官食料钱不带同正者减半【宰臣李林甫奏】　天宝三载勅郡县阙职钱送纳太府寺自今已后纳当郡充贠外官料钱不足即取正官料钱分若无贠外官当县分　天宝五载制郡县白直计数多少同料钱加税以充之不得配丁为白直　十四载八月制两京文武官九品以上正贠官自今以后毎月给俸食杂用防閤庶仆等宜十分率加二分其同正官加一分乃永为恒式
　　肃宗至徳二年已后内外官并不给料钱　乾元元年外官给半料与职田京官亦与职田不给料仍勅度支使量闲剧可给手力课贠外官一切无料全二年九月诏京官比无俸料桂玉之费将何以堪宜取綘州谷钱给冬季即仰所由申请计防支给　大歴三年通计京城诸司毎月给手力资钱凡四万七千五百四十六贯四十八并以天下青苗钱充初以常赋不给乃税人垦田畆十有五钱资用窘急不暇成熟苗青即征之故谓之青苗钱主其任者为青苗使　大厯十二年四月度支奏给京百司文武官及京兆府县官毎月料钱自太师以下及参军文学博士録事各有差应给百司正贠文武官月料钱外官贠准式例合支给料钱自检校及内侍省监省监亦有差度支奏毎年约加一十五万六千贯文准旧给数都当二十六万贯文已来伏望准数起六月一日给付勅防依仍令所司起五月一日支给待丰年无事即准常式处分　六月七日户部侍郎判度支韩滉奏准今年四月二十八日恩勅加给京文武九品以上正贠官月俸其同中书门下平章事不带正官勅内无额应检校官同中书门下平章事并请同正官例就一髙处给勅防依至　建中三年闰正月四日文武百官每月料钱一百贯已上者三分减一八十贯已上者五分减一六十贯已上者七分减一四十贯已上者十分减一三十贯已下者不减待兵革宁后仍旧给至　贞元三年十一月二十八日勅京官及京兆府县官宜加给料钱至四年正月十六日勅京文武及京兆府县官总三千七十七贠据元给及新加毎月当钱五万一千四百四贯六百一十七文一年都当六十一万六千八百五十五贯四百四文【三十四万八千五百贯四百文旧额二十六万八千三百五十五贯四百文新加已上并通典及理道要诀并唐防要】
　　宋朝太祖干徳四年诏州县之职民政是亲自来所请料钱多是折以他物既将货物未免扰人岂惟伤廉抑亦犯禁且民为邦本禄以代耕俸给茍或不充官吏何以知劝应天下令録簿尉判司等宜准汉干祐三年勅复于中等无色役户内置俸户据本官所请料钱折支物色每一贯文给与两户货卖逐户每月输钱五百文除二税外与免役其折支物色每嵗有官吏随蚕盐一倂给付元数给第定置田料钱人户等易料钱二十贯至七贯俸户自四十户至十四户各有差役幕职官亦给俸户开宝五年悉令罢之【防要】
　　太宗雍熙四年诏曰王者设班爵以驭贵差禄秩以养贤所宜各懋厥官共成庶务顾其稍食宜在优丰应内外文武臣僚等折支俸钱旧以八分为十分支给自今并以实价给之【大诏令】淳化三年户部言桂州给贞州十七两四钱充转运使时载月俸五十一贯八百文有逾常例望令按劾诏以殊赐载仍别给俸钱焉
　　真宗祥符五年诏定加文武职官月俸数加今制自唐贞元四年定百官俸至僖昭乱离国用窘阙天祐中止给其半梁开平始令全给后唐同光祖庸使孔谦以军储不充百官月俸万数虽多而折支非实请减半数而支实钱是后所支半实俸虚折显徳三年复给实钱宋朝之制备于国史大凡约后唐所定数其非兼职者有一分实钱三分折支景徳罢兵之后始其俸给他物者京师一千给实钱六百在外四百帝嗣位以来承二帝恭俭之外富有多积承平既乆赋敛至薄军国用度之外未当广置自奉且以庶官勤事非厚稍无以责防隅故因行庆特给六年入内内侍省亦等第加给【会要】仁宗宝元初论者欲损吏兵俸赐帝曰禄廪皆有定制毋遽更变以揺人心【长编】　寳元间陜西用大辅臣议节浮费有议百官俸赐上曰朕所欲去乘舆服御宫掖奢侈竒巧无名之费不给之用尔今国家择人用职俸赐自有定制何可裁减【宝训】
　　神宗熙宁二年诏自今文武朝官乞致仕歴任有功绩治状显著者给外任俸钱衣赐京官班行准此其虽无功绩治状歴任无公私罪事理重及无賍罪者减半【长编】　熙寕四年中书言天下选人俸既薄而又多寡不一恐不足以劝廉吏今欲月増县令録事参军俸钱至十五千米麦四石司理司法司户参军主簿县尉防团军事推官军监判官钱十二千米麦三石每月通増俸钱一万二千余缗米麦二千八十余石其三班使臣短使并押纲运并縻费不易欲令三司勘防开画以闻从之先是选人廪给下者至请钱七千米麦两石而已贫不足自飬则往往陷于茍贱不防之地上闵之故更此法其后三班吏臣卒不及増【长编】
　　髙宗建炎初诏宰执及见任宫观待归未有差遣京官以上俸钱权减三之一【圣政】　绍兴二年上语及戢赃吏吕頥浩曰奸吏侵渔不可不禁然州县官依条格合得请给宜按月支与使之食足然后可以飬廉隅上曰然辅臣因进呈诸路公使库支给外县官供给条格诏申明行下【圣政】　绍兴三年上曰小官増俸虽变旧法亦所以权一时之宜祖宗成宪固当谨守至于今昔事有不同则法有所不行亦须变而通之自元丰増选人俸至十千二百当时物价甚贱今饮食布帛之价比宣和间犹不啻三倍则选人何以自给而责以廉节难矣先是御笔増小官俸方下有司条具故圣谕及此【圣政】
  </div>
  <div class="pagination">
   <a href="群书考索_page46.html">
    上一页
   </a>
   <span>
    ...
   </span>
   <a href="群书考索_page42.html">
    42
   </a>
   <a href="群书考索_page43.html">
    43
   </a>
   <a href="群书考索_page44.html">
    44
   </a>
   <a href="群书考索_page45.html">
    45
   </a>
   <a href="群书考索_page46.html">
    46
   </a>
   <span class="current-page">
    47
   </span>
   <a href="群书考索_page48.html">
    48
   </a>
   <a href="群书考索_page49.html">
    49
   </a>
   <a href="群书考索_page50.html">
    50
   </a>
   <a href="群书考索_page51.html">
    51
   </a>
   <a href="群书考索_page52.html">
    52
   </a>
   <span>
    ...
   </span>
   <a href="群书考索_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
