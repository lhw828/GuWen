<!DOCTYPE html>
<html>
<head>
    <meta charset="UTF-8">
    <title>骈志 - 第 61 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 61 页/共 67 页</h1>
    <div class="content">　　得见有恒者斯可矣
　　得见有常者斯可矣
　　春秋繁露孔子曰善人吾不得而见之得见有常者斯可矣由是观之圣人之所谓善亦未易当也
　　正唯弟子不能学也
　　诚唯弟子不能学也
　　论语释文鲁读正为诚
　　丘之祷久矣
　　吾卜之久矣
　　太平御览引庄子曰孔子病子贡出卜孔子曰子待也吾坐席不敢先居处若齐食饮若祭吾卜之久矣
　　啓予足
　　跢予足
　　说文跢予之足
　　孟敬子问之
　　孟仪徃问之
　　说苑曾子有疾孟仪徃问之曾子曰鸟之将死必有悲声君子集大辟必有顺辞礼有三仪知之乎对曰不识也曾子曰坐吾语汝君子脩礼以立志则贪欲之心不来君子思礼以脩身则怠惰慢易之节不至君子脩礼以仁义则忿争暴乱之辞远若夫置罇爼列笾豆此有司之事也君子虽弗能可也
　　太宰问子贡
　　太宰问孔子
　　列子商太宰问孔子曰夫子圣者欤孔子曰圣则丘何敢然丘则博学多识者也
　　河不出图
　　雒不出书
　　史记鲁哀公十四年春狩大野叔孙氏车子鉏商获兽以为不祥仲尼视之曰麟也取之曰河不出图雒不出书吾已矣夫
　　鄕党恂恂
　　鄕党逊逊
　　陆贾新语鄕党以仁恂恂朝廷以义便便　刘脩碑云鄕党逊逊如也　祝睦碑曰鄕党逡逡朝廷便便
　　素衣麑裘
　　麛裘绞衣
　　礼玉藻云麛裘青豻褎绞衣以裼之【豻胡犬也绞苍黄之色也】羔裘豹饰缁衣以裼之【饰犹褎也】狐裘黄衣以裼之【黄衣大蜡时腊先祖之服也】
　　防裘长
　　絬衣长
　　说文絬衣长短右袂
　　狐貉之厚
　　狐貈之厚
　　说文貈似狐善睡兽从豸舟声论语曰狐貈之厚以居【徐曰舟非声未详下各切】
　　祭
　　必祭
　　论语释文鲁读为必
　　鄕人傩
　　鄕人禓
　　礼记鄕人禓【郑注禓强鬼也谓时傩索室敺疫逐强鬼也禓或为献或为傩禓音伤鬼名也】孔子朝服立于阼存室神也【神依人也】　孔疏鄕人禓者庾云禓是强鬼之名谓鄕人驱逐此强鬼孔子则身着朝服立于阼阶之上所以然者于时驱逐强鬼恐已庙室之神时有惊恐故着朝服立于庙之阼阶存安庙室之神使神依已而安也所以朝服者大夫朝服以祭故用祭服以依神【书斋夜话论语曰鄕人傩朝服而立于阼阶作傩字者是记云鄕人禓朝服而立于阼阶作禓字非】
　　君赐生
　　君赐牲
　　论语释文鲁读生为牲
　　朝服拖绅
　　朝服袉身
　　说文袉裾也从衣它声论语曰朝服袉身唐左切
　　车中不内顾不疾言不亲指
　　升车不内顾不疾言不亲指
　　汉书成帝纪班固赞曰臣之姑充后宫为媫妤父子昆弟侍帷幄数为臣言成帝善脩容仪升车正立不内顾不疾言不亲指临朝渊黙尊严若神可谓穆穆天子之容者矣【师古曰不内顾者谓俨然端严不回盻也不疾言者为轻肆也不亲指者为惑下也此三句者本论语鄕党篇述孔子之事故班氏引之以美成帝今论语云车中不内顾不疾言不亲指内顾者说者以为前视不过衡轭旁视不过輢较与此不同】按论语释文车中不内顾鲁读车中内顾　又礼记曰车上不广欬【郑注云为若自矜广犹也】立视五嶲【注立平视也嶲犹规也谓轮转之度嶲或为橤】式视马尾【注小俛】顾不过毂
　　子路共雉
　　子路掩雉
　　冲波传孔子相鲁齐人惧而欲败其政选齐国好女八人人皆衣文衣而舞容玑季桓子语鲁君为周道游馆孔子乃行覩雉之飞鸣叹曰山梁雌雉时哉色斯举矣翔而后集因为雉噫之歌　吕氏春秋子路揜雉而复释之　博物志子路与子贡过郑神社社树有鸟子路捕鸟社神牵挛子路子贡说之乃止
　　天丧予
　　天祝予
　　春秋繁露顔渊死子曰天丧予子路死子曰天祝予西狩获麟曰吾道穷三年身随而卒阶此而观天命成败圣人知之有所不能救命矣夫　盐鐡论云子路宰我生不逢伯乐之举而遇狂屠故君子伤之若由不得其死然天其祝予
　　亿则屡中
　　意则屡中
　　汉书子赣既学于仲尼退而仕卫发贮鬻财曹鲁之闲七十子之徒赐最为饶而顔渊箪食瓢饮在于陋巷子赣结驷连骑束帛之币聘享诸侯所至国君无不分庭与之亢礼然孔子贤顔渊而讥子赣曰囘也其庶乎屡空赐不受命而货殖焉意则屡中【师古曰意读曰亿】
　　子在囘何敢死
　　我存夫安敢畏
　　吕氏春秋曾子曰君子行于道路其有父者可知也其有师者可知也此言事师之犹事父也曾防使曾参过期而不至人皆见曾防曰无乃畏耶曾防曰彼虽畏我存夫安敢畏孔子畏于匡顔渊后孔子曰吾以汝为死矣顔渊曰子在囘何敢死顔囘之于孔子也犹曾参之事父也古之贤者与其尊师若此故师尽智竭道以教　北史李彪既归本乡帝北幸邺彪野服称草茅臣拜迎邺南帝曰朕以卿为己死彪曰子在囘何敢死
　　浴乎沂
　　防乎沂
　　笔解韩曰浴当为防字之误也周三月夏之正月安有浴之理哉
　　风乎舞雩
　　讽于舞雩
　　仲长统云讽于舞雩之下
　　咏而归
　　咏而馈
　　论语释文郑本作馈鲁读馈为归　论衡云鲁设雩祭于沂水之上暮者晚也春谓四月也春服既成谓四月之服成也冠者童子雩祭乐人也浴乎沂渉沂水也风乎舞雩风歌也咏而馈咏歌馈祭也歌咏而祭也说论之家以为浴者浴沂水中也风干身也周之四月正歳二月也尚寒安得浴而风干身由此言之涉水不浴雩祭审矣
　　棘子成
　　革子成
　　古今人表作革子成
　　片言折狱
　　片言制狱
　　论语释文鲁读折为制
　　子路无宿诺
　　宰我无宿问
　　大戴礼宰我请问帝颛顼孔子曰五帝用记三王用度女欲一日辨闻古昔之说躁哉予也宰我曰昔者予也闻诸夫子曰小子无有宿问
　　刑罚不中
　　刑罚不衷
　　后汉梁统疏曰刑罚不衷则人无所厝手足【衷之为言不轻不重之谓也】
　　名之必可言
　　为之必可名
　　史记云夫君子为之必可名言之必可行
　　茍正其身于从政乎何有
　　能胜其心于胜人乎何有
　　中论子思曰能胜其心于胜人乎何有不能胜其心如胜人何
　　无乐乎为君
　　莫乐为人君
　　韩非子晋平公与羣臣饮饮酣乃喟然叹曰莫乐为人君惟其言而莫之违师旷侍坐于前援琴撞之公披袵而避琴壊于壁公曰太师谁撞师旷曰今者有小人言于侧者故撞之公曰寡人也师旷曰哑是非君人者之言也左右请除之公曰释之以为寡人戒说苑师经鼓琴魏文侯起儛曰使我言而无见违师经援琴而撞文侯曰昔尧舜之为君也惟恐言而人不违桀纣之为君也惟恐言而人违之
　　其父攘羊而子证之
　　其父窃羊而子谒之
　　吕览楚有直躬者其父窃羊而谒【告之】之上上执而将诛之直躬者请代之将诛矣告吏曰父窃羊而谒之不亦信乎父诛而代之不亦孝乎信且孝而诛之国将有不诛者乎荆王闻之乃不诛也孔子闻之曰异哉直躬之为信也一父而载取名焉故直躬之信不若无信
　　斗筲之人何足算也
　　斗筲之徒何足选也
　　前汉书赞曰斗筲之徒何足选也【师古注曰筲竹噐也容一斗选数也言其材器小劣不足数也】
　　不可以作巫医
　　不可以为卜筮
　　礼记缁衣人而无恒不可以为卜筮古之遗言与龟筮犹不能知也而况于人乎易曰不恒其徳或承之羞恒其徳贞妇人吉夫子凶【注论语言不可以作巫医是为巫为医此言为卜筮乃是求占于卜筮龟筮犹不能知言无常之人虽先知如龟筮犹不能定其吉凶况于人乎】
　　羿善射奡荡舟
</div>
    <div class="pagination">
<a href="骈志_page60.html">上一页</a><span>...</span><a href="骈志_page56.html">56</a><a href="骈志_page57.html">57</a><a href="骈志_page58.html">58</a><a href="骈志_page59.html">59</a><a href="骈志_page60.html">60</a><span class="current-page">61</span><a href="骈志_page62.html">62</a><a href="骈志_page63.html">63</a><a href="骈志_page64.html">64</a><a href="骈志_page65.html">65</a><a href="骈志_page66.html">66</a><span>...</span><a href="骈志_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
