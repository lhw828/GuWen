<!DOCTYPE html>
<html>
<head>
    <meta charset="UTF-8">
    <title>清稗类钞 - 第 121 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 121 页/共 432 页</h1>
    <div class="content">
　　汪鱼亭殉父乾隆朝，杭人汪宪，字鱼亭，尝官刑部员外郎，在京数年，以亲老归，不复出。居父忧，食苴服粝，期不变制，遽以毁卒。钱文端公陈羣尝比之荀顗、谢贞。

　　秦文恭愿赎父罪金匮秦文恭公蕙田尝以父坐事系狱，伏阙上书，愿以身赎.寻奉旨免父罪。

　　陆朗夫陈情养母吴江陆朗夫中丞耀外任时，母已年高，高宗谂知之，初选大理府知府，为改登州，升西宁道，复调运河。及擢方伯，母以有痰疾，颠狂益甚，必中丞侍侧稍息叫号，乃上疏陈情，即蒙温纶垂允。

　　曹士元收父骨曹起凤，字士元。父子文客死于蜀，不知其所。士元往求遗骨，道河南，历陕西，走成都，南至于云南，西达于金川，书牒于背，且哭且行。乾隆己巳，反成都，濒死者数矣。一夕，梦神告以所在，遂往求，见有棺累累然，棺皆有主名，其一独无，启棺，见骨，沥血验之，没骨，遂收骨归.恒斌从父远戍宗室侍卫公恒斌，字絅文，太宗第十子辅国公韬塞裔也。任三等侍卫.父萨喇善官吉林将军，以事谪伊犂，方卧病不起，恒奋然曰：「古人有身代父役者，吾何不为？」遂陈情当道，乞代奏。有旨责其沽名，褫职，仍命从父行。

　　恒昼夜侍父疾，至废寝食，无几微怨。抵伊犂，父疾瘳。阿文成公桂时为伊犂将军，贤其行，会哈萨克新附，遣使入贡，奉旨择贤员伴送，阿因命恒充伴送官。入京途次，待陪臣忠信得大体，高宗召见慰藉，仍授三等侍卫，皆京供职，盖特恩也。恒请事毕仍往伊犂侍父，上允之，擢二等侍卫.乙酉，乌什回人叛，恒随明忠烈公瑞由伊犂倍道进抵乌什，战屡捷。三月朔，领左翼兵，阵城南山下接战。贼麕至，奋勇邀击，所向披靡。贼惧，隐城濠诱之，万镞齐发，殁于阵。事闻，上轸惜，因宥其父罪还京，赐恤如例，荫云骑尉。

　　谢御史陈情养母全州谢御史之重入台垣也，戆直如初，高宗屡褒之。时谢继母蒋氏家居，老矣，谢上疏乞补外，曰：「窃惟科道之望内升甚于外转，而人情即愿外转不愿左迁.况臣负罪至深，受恩至重，欲图涓埃之报，宜依日月之光，而纔识龙颜，遽辞凤阙，犬犹恋主，蛇亦衔珠，臣独何心，敢昧斯义.伏念臣继母蒋氏年已七十一岁，臣又系独子，忆自雍正甲辰秋服阕赴补，母子离别，十五年于兹矣；丙午冬，从军出塞，母氏含藜藿以弄孙，倚门闾而望子，又十二年于兹矣。臣今虽复朝班，尚违子舍，顷者母氏书来，道及行动艰难，耳目昏聩，开缄捧读，愧惧交并。欲归养，则家道贫苦，甘旨不供，不孝有三，其一斯在。欲迎养，则广西至京，水陆七千余里，江湖之风波可畏，车马之颠覆亦可虞。欲归省，则往返动经半年，在家不过数月，乍逢又须告别，既别却难再逢，慈母之涕泪转多，游子之方寸终乱，是则矢忠矢孝，二者难兼，而在官去官，无一而可。臣再四踌躇，惟有外转邻省，庶得迎养数年。但臣才能既不称道府之官，而迁转又从无自请之例，违例干泽，端不可开.伏乞敕部治臣妄请之罪，或知州，或知县，降授微员，悯臣将母之忱。或湖南，或广东，量予近地。臣亦知风尘下吏，远逊台谏清班，然民社在身，外得竭驽骀之力，母子聚首，内得伸乌鸟之私，虽公庭屈膝于上官，胜往岁荷戈于荒塞。」寻有旨，授湖南督粮道，旌直臣也，奖孝子也。

　　卢庆锺庆禄宝父手泽余姚卢抱经学士文弨性嗜古籍，官俸修脯悉以购书，雠校刊行，不假人助。及没，无以为家，其执友某为谋以抱经堂数万卷归巨室，巨室佽助以金，待其子孙如约取归，如南阳井公与晁昭德故事。其子庆锺、庆禄曰：「是先人手泽存焉，虽贫，安忍一日离也？」

　　段若膺居丧哀毁金坛段若膺大令玉裁七十丧亲，如孺子哀。八十祭先，未尝不哭泣。八十时读书，未尝不危坐，坐卧有尺寸，未尝失之。

　　洪穉存遇母忌不食洪穉存，名亮吉，幼孤贫。及长，常橐笔游公卿间，节所入以养母。母卒，时客处州，弟霭吉不敢讣，为书言母疾甚，促其归.洪亟行，距家二十里，舍舟而徒，方度桥，遇其仆之父仇三，知母歾，大号踊，失足落水中。流数里，汲者见发扬水上，揽之得人，识之者共舁至家，久之方苏.洪以不及视含敛，后遇忌日辄不食。

　　陈质庵承惧塞外陈质庵，名容礼.以父英德令沁斋谪戍伊犂，遂弃妻子，随侍以往，跬步不离者十余载.尝密请于将军松筠，愿以身代，俾父得生入玉门.松怜其诚，据情入奏，虽未奉俞旨，而孝子名布于域外矣。父殁，徒跣万里，扶柩归葬，庐墓三年。后官江苏通判。及松入掌钧轴，书联赠之曰：「揽胜寰中九万里，承欢塞外十三年。」盖纪实也。

　　翁运槐运标寻父乾隆朝，有孝子翁运槐、运标，余姚人也。初，其父大环偕所亲赴粤西，舟经湖南永州之新塘站，夜忽失所在，同舟者徧迹不可得，驰报其家。妻母邬氏得耗，遣老仆走粤西，冀有遇，久之，终不得踪迹，乃具所遗衣冠以葬。既卜兆于神，有「意外得生还」之语，三卜而三兆，故举家犹冀大环之得生还也。时运槐方八岁，运标止三岁.后三年，邬殁.殁时，呼其女，以两子属之，曰：「我不即捐躯从汝父于地下者，待二子成立，将挈而亲迹诸衡永间，今已矣。」当是时，姊弟相守，求大环遗箧，得舟次新塘一诗，末云：「霜浓古寺钟闻处，一点空明透佛灯。」羣复疑大环或遯迹于沙门矣。迨运槐年十三，即奋身往湖南、广西间求父。中道病，困逆旅中，适同乡有贾于其地者，挈之归.姊迎而哭曰：「汝之行，固母志也。垂绝丁宁，皆冀两弟能成立以后事，今犹未也，乃以孱幼之身，颠踣道路，何为者？」两子泣受姊氏诫，自是不轻出。

　　越三十余年，运标成进士，运槐举一子，遂商所以迹父者。卜诸神，复得生还兆，曰：「神许我矣，誓寻父，不得则不返。」皆密自部署行李，担负作远行状，日试奔走于幽室中。既而运标亦举子，甫三日，遂潜身偕出，人无知者。两人之行，或分或合，困苦艰险，不避也。阅数月，会于全州之湘山寺，盖以其父诗有古寺佛灯之句，故凡荒剎废院辄刺探焉。其友邵某闻其已会于全州，至寺詷之，白其故，邵曰：「误矣。若翁非好为畸行者，平日为文章，多恳恳于儒墨之辨，岂可以一诗疑之？吾意衡永之间，可通舟楫，子盍制一舟，榜曰浙东余姚翁某兄弟寻父之船，溯洄上下，必有得耗以来告者。」乃从之。

　　运槐、运标乃泛舟，沿流上下半载余.一日，泊舟白沙洲，有老人造舟而告曰：「吾为郑海还，汝所求，生者吾不知，非然，则瘗于是洲者，其是耶？」则大愕，跪而叩其颠末，乃言：「去此二十里，为吾所居之鸟窝塘。吾有弟，曰海生。其妇于乾隆壬申十一月七日产子，海生走报其妇家。渡江，溺焉，为败苇架阁，得不死。俄顷，苏，出水登岸，迥视丛苇中赫然有一尸，趣吾往视之。其人貌癯而晳，所衣，表里皆缯制，因共舁而瘗之。洲前有隆然高阜，即埋骨地也。前数闻有人访求，将往语之，里老尼吾曰：「所求者生人，非求溺而死者。指死者以应，是速祸也。」自是三十余年，吾怀为之耿耿。今海生已前殁，吾老矣，幸不死，闻君等来，敢以告。」

　　海还所言得尸于丛苇中，以月日计之，距大环之失踪新塘才二日耳，盖海生是日所生子曰某者，时犹健在，故其时日，海还尚能碻记之。遂至海还家，则海生之妇亦能具道当日事，以其夫曾同日罹厄也。复言当瘗尸时，曾拾得杂佩数事，今惟一钥尚存，亟取视之，钥乃折迭制，已缺一齿.因忆遗箧之锁固失钥，即募善走者持钥还浙，乞姊证之。姊得钥大恸，曰：「是也。当日遗箧归已无钥，我启以他物耳。」急足还报，始信是洲之为父葬处也，遂奠哭如礼.招魂而归殡，路人见之无不感泣。

　　其后运标官祁阳知县，白沙洲为其邻县境，遂筑祠买墓田，使郑之后世守之。

　　沈应科徒步寻父骸德清沈应科之父名炯文， 乾隆时以时事牵率戍渭南， 卒于戍所。 越十年， 应科长矣， 赍本县牒， 徒步往求父尸。 则匶已瘗， 衰草平原， 天苍苍， 地茫茫， 不可觅也， 乃放声长号。 会有牧人过， 见而问焉， 告以故。 牧人曰： 「吾知之， 然已忘之， 汝可问荷锸者张可宁。 」因遥指张居处。 入门则张已病亟， 哭拜叩下， 张气息仅属， 瞠目曰： 「吁！ 吾几忘之矣。 汝父瘗处， 吾尝埋三巨石于上， 若品字然， 亟寻之， 勿失。 」言讫即逝。 应科哭拜出， 徧觅两日， 至一所， 有石微露， 搰之果得三石， 再搰则棺见焉， 木朽矣。 炯文少时当唇堕一齿， 验之宛然， 复啮指滴血， 血沁入， 遂负骨徒步以归.蔡以台鬻妻养母闽中蔡殿撰以台家赤贫，至孝，无以为养，将鬻其妻。夫人不忍拂，请行，抵富家白其故，乞改执爨役。主人感动，遂如恉.一日，召墨客入书斋，适遇夫人，相对泣。主人骇，诘之，如客即蔡也，乃送还。未几，蔡联捷会状，屡典文衡，激厉寒畯，现身说法，初不以此事为讳.哑孝子丐食奉母乾隆时，昆明有哑孝子者，居东门外，有母，老矣。孝子贫且哑，不能治生，己出丐食，有得则归以奉母，三日或一餐也。暑日人与以瓜，受而不食，强之不可，瞰之，则再拜奉膝下矣。母亡，众议给棺，不受，至井畔汲之，得铜钱六千，盖其平日所积以供葬费者也。后不知所往。

　　舒铁云以母老辞官舒铁云孝廉位，大兴人，侨寓湖州之乌镇。尝从王朝梧观察之黔，值南笼仲苗不靖，威勤侯勒保统兵征之。观察身在行间，为治文书，勒见而器之，恒与计军事。仲苗平，勒移督四川，为经略，率三省兵攻白莲教匪，时乾隆癸丑也。勒与舒约曰：「子之才，傅修期、骆宾王流也。从我游，军蒇，治中别驾，所以烦士元者在吾，无忧.」舒以母老道远思归辞，曰：「昔温太真，东晋之国士也，绝裾违亲，为论史者所惜，吾岂以五品官而置七旬垂白之母于八千里外乎？」谢勒南归.贫无以养，恒负米湖湘间以养母，岁一归省。既又客云间、秣陵、会稽，地较近，辄数月一归以省母。

　　毛燧传喜母病愈毛燧传，字阳明。数岁时，母病逾月，体清削减半，母愈，骄语其侪曰：「吾母今已愈矣。」人曰：「母愈，乃一乐至此耶？」应声曰：「乐有大于是者耶！」

　　陈稽亭父丧哀毁元和陈稽亭工部鹤少出嗣，居本生父忧，哀毁倍常，瘠甚，降服三年，要绖不除。乡举后，以祖母年高，不欲往应礼部试。久之，通籍官部曹，再出再归，率掌教江宁之尊经书院以老。

　　吕西圃出父于水火苏州吕孝子西圃尝从父泛舟吴淞，父失足，溺于水，西圃即跃入洪流中，负之以出。其平日实不谙水性也，狂风骇浪，竟获无恙。一日，乡邻不戒于火，及吕氏庐，西圃突焰而入，负父出，方及门，所居室烬焉。

　　仁宗孝敬高宗内禅，颁行嘉庆丙辰时宪书，盖仁宗登极之纪元也。仁宗面谕枢臣，命除民间通行专用嘉庆元年一种外，其内廷进御，及中外各衙门与外藩各国颁朔，皆别刊乾隆六十一年之本，与嘉庆本并行，以彰孝敬之诚.自是两本并行者历四载，至高宗升遐始已。

　　邓显昌&#63140；鸟事父母邓显昌&#63140；鸟，字子掁，云渠，其自号也。新化人。少事里中宿儒张某，诲以穷经植品，澹泊自守，遂守之以终身。初为学时，即一言一动必依礼，佻达者或戏呼为道学先生，弗顾也。

　　母毛孺人，靖州詶导学古女也。尝遣显昌&#63140；鸟省父于靖州，濒行，自作《授经图》，左手执经，右手持杖，以针刺指血濡其上，图成，以授之曰：「儿离吾左右，慎勿忘持杖告诫时也。」及至靖州，学古留之使学，遂闭门昼夜勤学，夜分倦苶，则展《授经图》而泣，泣已，诵弗辍，以达于旦。如是者数年，学益进，遂于书无不窥，旁及阴阳卜筮之学，亦罔不研究。及嘉庆初，父母俱老，而家徒壁立，无以为养，遂于里中传授生徒，资其脯修以易甘旨。鸡鸣即起督谋，晡后必归省，归则备述诸生一日课程以承色笑。父长智晚患气疾，遇寒即发.尝出游，一日，显昌&#63140；鸟为诸生讲，已登座发难矣。时秋风微起，即辍讲，至家径取箧中衣送父游所，父曰：「吾知儿必来也。」有疾，恒竟夕侍，父或勉自支慰，遣其就馆，则篝灯寝室户外，屏息评阅生徒课蓺以达曙，室中有转侧呻吟，未尝不在侧也。如是者十余年。既而父母相继殂，乃偕弟湘皋训导显鹤庐墓旁。所蓄犬夜常蹲伏庐外，庐中人悲哭，犬亦狺狺作哭声应之。小祥日，犬忽不食而死。

　　李汝恢寻父叔李汝恢，字开泰。父仲鸿素负大志，屡试不售，转而习医.既奉父母终天年，即浪游于外，累二十余年不归.汝恢幼与母居，日夕念父，及年十三，即至川粤踪迹之，不得，归而饮泣更甚。于是戒酒减膳，凡一切日用所必需者，皆三分损一以留其余.积十年得百金，复出走，乃遇父于贵州之会城，扶持以归，承欢于家者二年。而其叔亦以贫故远游，不知所在，又奉父命往寻。遇于柳州，喜不自胜，忽念亲心痛，促装言归.及抵家，其父固无疾也，见弟与子，一笑而逝。

　　邹彝寻父江宁邹彝，字明川。生十余岁而父游蜀，其始也，间数岁一归，己而不归者三十余年，后遂不通书问。彝痛念之，一日，谢家人，幞被徒步，入蜀访焉。至成都不见，见其故人，告曰：「尊公去此久矣。」问以地，谢不知。乃渡桔柏，踰五漫，徒步走，七月至达州。

　　初，汉诸葛武侯卒，蜀人哀思，如丧父母，其裹首布多以白，谓为武侯持服也，自汉以来，相沿不变。彝至达州，适村民有会事，首白巾者相属于道。俄见一老翁朱缨而至，彝望见之，即曰：「此吾父也。」趋前伏地，以又呼之。翁大惊，扶掖起，既相问，良然，相持大痛不已。遂迎以归，尽孝养者十余岁.畲酉州求赦父罪嘉庆壬申，四川崇庆十一岁女子畲酉州，以其父长安遣戍湖北，祖父母年逾八旬无人侍养，匍匐入京，叩请释放。台臣为之奏请，仁宗谕曰：「畲长安原犯情罪，尚非常赦所不原。念伊女年幼至性，如恩释放回籍。」

　　龚良星为母割胸臂什邡龚良星，监生启运次子。启运一生好善，妻汪氏没，遗三子，继妻夏氏视三子如己出。启运没，三子编笠养母。嘉庆甲戌秋八月，母病月余，医药不效，良星罔知所措。中夜密祷空中，持刀割其胷，仆地，方起再割。少顷，和鸡汤以进，母服之，次日愈。妻察其状貌异，固问不答。半月余，瞥见刀痕，惊告夫兄良修，始知其事。母与兄相持大哭，邻族聚观，咸劝慰之。于是书其状以报纪大奎，大奎验某胷，刀痕有二，俱横三寸，结痂，且其前岁两次割臂疗母之痕亦尚存。

　　大奎乃曰：「古之言孝者，以刲股割肝戕生为非孝，而良星顾屡为之。然良星两割臂人无知者，当其时，如有母而已，良星固不欲有孝名也。良星痛生母之不复见，其视继母衋然若生母之在前，岂非孝哉？」良星言貌质朴，询其事，容蹙然若不自安。次日，大奎为大书「孝心切挚」四字作扁，旌其门.扁成，鼓吹升城内外一周，观者如堵，送至其家，给米二百，布一匹。

　　徐守仁庐母墓青阳徐守仁世业农，四岁而孤，未尝读书。事母孝，晨昏视问，悉如礼.为人佣，得值则市酒肉，归奉母，母呼之共食，辄以持斋谢，盖不忍分其甘也。母年七十六而终，哀慕若孺子。既葬，露处墓侧，号泣十余日，蛇虺附体，不顾也。乡人怜而为之庐，且饮食之，乃并奉其父木主以居。有吊问者，镪楮外悉不受。既免丧，或劝之归，则曰：「必俟母过八十寿而后归.」放是守墓凡四十有二月，归时，则须发尺许矣。嘉庆甲戌，皖学使白洗马镕闻而叹曰：「吾人自束发受书，少而负笈，长而服官，大抵奉亲之日少而违亲之日多，及抱恨终天，又或牵于尘累，求如孝子之尽礼者终不可得，乃致父母有富贵子不如有贫贱子之言，可胜痛哉！」

　　濮童以食钱奉母嘉庆丙子，皖旱，流民载道，转徙至于浙。永嘉市上有一幼童，跣足短褐而端谨，永嘉县令适出而见之，问其姓，曰：「濮。」问其籍，曰：「全椒。」问其年，曰：「十。」问何以来此，曰：「家止山田一顷，丰年仅足食。今旱干无获，刈谷四十余石，祖母年将八十，胞伯亦诸生，已六十，偕其伯母侍养，半菽不饱，故父挈母与叔挈细小以就食江南，乃流转至此也。」与之食，辞，诘之，曰：「父母啖薯兼旬矣，不忍独饫。」乃为箪食与肉，寘诸橐以遗之。出，即献其母。旋又召之入，予钱二百文，则拜而襭之襟，曰：「出以奉母，童子无私藏也。」时瓯守为蒋峨峯，尚未有子，闻而奇之，呼与语，大悦，欲养为假子，童不可，乃止。

　　赵阿耆事母嘉、道间，常州丰乐乡有一丐名阿耆，赵，其姓也。有老母，同住破庙中。晨乞食必先进之母，得钱则更买甘旨置衣服以奉之。冬则置母暖处，至夏日，则就森林，负母纳凉。夜不能具帐，母寝，则持扇立侍，累月无倦容。母有所苦，恒歌舞跳弄，务得其欢而后己。里人知某孝，有所施，辄较常丐稍丰.富鬎疬为母致馄饨秀水之柞溪有富鬎疬者，少孤，业负贩，事母至孝。母嗜馄饨，家距市三里，恒于清晨为母致之，风雨无间.母死，设灵几，所陈祭品一而已，然必择其夙嗜者，终身不改。

　　永闻为母梳发永闻上人工诗，有母，奉之居庵，色养惟谨。老而病臂，不能梳发，晨起，长跪为代梳，十余年如一日。

　　葛大宾事父母葛大宾，字寅轩，湘乡增生。四岁丧父，哀戚若成人。年十三，值父忌日，出木主以祭，通粉面剥落，审视，微露他姓，盖木工饰废主为之也。大宾恸哭，引咎告墓，易主，十日乃祭。事母孝，尝隆冬独坐于馆，忽心动，急驰归，入门数呼母。母方负暄后院，闻声趋出，而屋后山颓，坐处已压碎矣。母殁，勺饮不入口者五日，既葬，衰服终其丧。兄弟五既分居，而负债无以自存，大宾请于母，复同居如初。尝授徒里门，从游者多知名士。道光初元，被举孝廉方正。

　　李亘荣事母李亘荣，字华塘，龙山人，世籍武陵。少随其叔贾龙山，壻于张氏，遂家焉。父蚤殁，母贾氏尚留武陵，有二兄随母居。一日，亘荣心动，语其妻张曰：「吾母恐病矣。」乃自龙急驰，五日抵陵。入门，而母果病，询病起时，即心动时也。病革，并迎张氏往侍之。母殁，则返张于龙，而独庐墓所三年。

　　亘荣以贫废读，然聪警，喜向学.一日，闻友人讲《论语&#8231；子路问成人》章，憬然曰：「吾今乃知圣贤之言，固有益身心也。」有潘某者游于龙，有学行，亘荣延至家，亲从其讲授。潘年少于亘荣，事之如父兄，凡三年始去。

　　王瘦山殉母王爔，号瘦山，华亭人。少孤，大父嘉璧鞠之。嘉璧耆年绩学，学者称瑶峯先生。没后，家赤贫，瘦山刻苦读书，为学官弟子，授徒养其母。道光癸未夏，霪雨，江以南皆泽国，松江尤甚，斗米钱五六百文。瘦山修脯不能餬其口，然堂上甘旨无少缺。未几，疫大作，母遘疾不起，不克敛，贷三十镒始成丧。自后不盥洗，不寝息，埃垢积发肤，搏膺而呼。悲酸结塞。一日，天未明，凭棺恸哭，退而自书曰：「不孝子王爔生无以为养，死无以为礼，以亲丧故累人，不如死。」即潜入后舍，启其扉，扉临河，投河死之。平明，家人起，视后舍扉启，中阒无人，大骇，适买棉纱人来曰：「吾见南门大张径东岸白杨树下有一尸，麻衣草履者，其是耶？」急觅之，则瘦山也。

　　苏应喜救母而死苏应喜，正安州人，年十八，母刘氏。道光乙酉，东街火延及西街，民居殆尽.喜方在书院肄业，闻报奔回，不问物，惟寻母耗。不得，既而闻火中哭声，喜知是母，急入救。众以火猛，入必死，挽之，喜哭曰：「天下岂有无母之子哉？」奋身入救，死之。后灰烬中见喜覆母，母通身焦黑，而喜面如生。

　　刘明魁救父而死刘明魁，茶陵州人。道光丙戌大水，扶父母出避。父陷淖，明魁负母置高岸，回掖父，水突至，遽揽浮木授父，父得生而明魁死。

　　尹六生弃子救母茶陵有尹六生者，掖母挟子趋高冈，水及膝，遽弃三岁子，而负母以奔。会州人李青在冈上见之曰：「孝子也。」跃水救之，子亦免。

　　顾恒丰庐母墓荆溪顾恒丰有兄弟四，恒丰次居二。善事父母，父殁，事母尤笃孝。道光庚寅七月，母患痢，刲股肉疗之，凡数四，终不愈。既葬，庐墓侧，将终身焉。既终三年丧，其兄为娶妇，有期矣，不得已而归.恒丰初不知书，族祖兴宗教之识字，授以《论语》、《孝经》，为之讲解，辄能了其大义.邑大夫陈某闻之，奖之以额曰「孺慕可风」。

　　曹清文救母而死曹清文，宁远人。道光壬辰瑶乱，清文负母避山中。瑶搜及之，清文以身翼母，受刃而死，母获免。

　　郭钊事父母善化郭钊家贫窭，读书刻苦，屡应童子试，不利，母督课益急。母寝疾，侍左右，数月无倦容。疾革，刲左肱肉血和药进，而母已不能食，时道光壬辰正月也。母没而父且病，钊擗踊无节，昼夜悲哀，食不知味，衣不解带。既葬其母，复席地父榻前，进饘粥、奉药饵，嚘嘤月余，双目大瘇.值令节，则又号泣冢上，以头抢地，弟妹要之归，乃归.如是者以为常，竟以毁致疾，咯血，四年而卒，年二十有五。凡钊之亲党师友佥曰：「孝子死矣。」初，钊持刀一盌一登楼，移时，袖而下，无识为刲肱者。明日，青邻姑缝母附身衣裳，钊大号，叩头谢，邻姑手扶触创处，痛仆于地，久之乃起，亦不知为何？迨百日沐浴澣濯，则衵服膏血如漆，创口犹未合也。

　　王品璋殉母王品璋，海宁人，家贫，负贾于吴门.道光壬辰，闻母病，徒步归，侍汤药惟谨。越七日母歾，庀丧具，昼夜长号，旬日骨立，旁观者忧之，而品璋不觉也。常蒲伏侍柩侧，癸巳春正月八日夜将半，呼家人言曰：「吾将从母往矣。」间何往，曰：「归位。」逾时卒，距母丧未百日也。

　　刘孟涂客游养母刘孟涂家贫不足以养母，乃奔走公卿间，无干谒之态.尝谓姚元之曰：「吾乡多佳山水，使吾有菽水资，迎吾母居龙眠、杯渡间，手一编，不去吾母左右，其乐何如？而顾为是仆仆哉！」然亦习举子业，试辄不利，卒以上舍终.刘瑞临孝事继母宝应刘端临，名台拱。学宗康成，行仪紫阳，既举于乡，两上公交车不复出。尝为丹阳训导，课士之暇，闭门著书。事继母至孝，家书来，辄先觉.一夕，忽心动，请急归视母，果病且剧，亟营医药以进.母爱之曰：「如尔，不愈于我所自生者耶！」连遭二丧，哀毁过情，蔬韭四年，人以为难.申祥麟寻亲申祥麟故习秦声，渭南人。初出山，由汉中渡江，南至武昌。其地有胡妲者，艺颇精，求其指示，欲藉以假食，不肯授，转唶同辈揶揄之。大愤，弃去，乃佣于金弹儿家。弹儿，汉阳名娼也。祥麟事之，见其一颦一笑，一举止一饮食寤寐，明姿冶态，备极诸好。居一载，曰：「吾得之矣。」复请奏技，观者一座尽倾.又数月，夜宿旅店，忽有白刃自牖至，揕其首，亟避，出视之，即胡妲也。知其地不可居，即日返渭南。

　　方祥麟之始去也，年十六。又四载归，入室，父母已出亡，有云见之山西者，复弃家渡河，由蒲州奏技至太原，访之。一日，演剧于沈竹坪观察署中，傔从列侍中有老叟似其父，时方登场，一瞥眼，不觉失声。询其故，令相认，果然。其母亦在署，闻之，亟趋出，抱持之，各相视，恸不能起，座客皆泣下。观察感动，厚赠之，令与俱归，返旧居。置田五十亩于湭河川原上，事亲以终其身。

　　郑立本塞外寻亲萧山郑立本之父曰相德，坐事戍塞外，立本稍长，知之，痛哭废寝食。年十八，辞母寻父。家故贫，誓以丐往，母初止之，不听。临行，哭而疵之曰：「汝父左手小指缺一节，中有横纹，幸而相见，以此为验可也。」历半年，行抵库车，检军籍，无父名，流徙数月，未知所往，边徼人稀地广，又无可乞食者，困甚。军将高魁元闻立本操中土音，问之，具以告，魁元惊曰：「汝父，我友也。曩昔戍乌鲁木齐之绥来县，虽然，别八年矣。去此三千里，中隔雪山，往不易也。」馈赀而别.立本既知相德耗，心益急。时张格尔余党未靖，官道梗塞，乃裹粮走小路，攀崖越岭，误入深山，前临陡涧，不见底。方旁皇无策，忽有兽自南来，其大如象，疾行若电，黄光闪铄，举步作金声，瞥然北去。因念此物来处，当有途径，黑夜探行，辗转至天明，乃回库车之路。惝怳道旁，气息仅属，惟呼天吁父而已。

　　时差官赵弁从山脊过，闻而怜之，曰：「我转饷回，即赴绥来，当携汝行。道路险巇，勿自往，往亦不识也。」托立本于回务主事奇某家，奇礼遇之。

　　立本居逾年，赵不至，亦无他伴，乃复潜去。行入戈壁中，绝水，时夏月酷烈，掬路旁马溺饮之而呕，呕而复饮，如是数日，惫极而仆。适番众骑马过，抚之未绝，负至泉，饮之，逾时始苏，又以饼饵食之，复起。行数十里，见天山雪水，汹汹迎来，自念有进死无退生，寨裳涉之，寒若层冰，中挟砂石，如碗如拳，击胫骨痛不可忍，良久得岸，始达土鲁番大道。由是，历蒙古塔、白洋河至乌鲁木齐，急奔绥来访问，则父已病殁数年矣。

　　立本以相德歾，长号过市，恸不欲生，濒死者再。先是，相德抵戍，土人延请教读，及门者多，卒之日，共营葬焉。及闻立本至，告以墓所，争延致之。立本自是患病二年，门人轮视不少怠，以故得不死。他日启墓，门人悉会，内地人流寓塞外者，咸来设祭。祭毕开棺，体肤悉化，惟左手独存缺指，横纹宛然，远近骇异，以为天留只手，以待孝子办认也。立本益哀哭不能止。众上其事于都统，沿途具夫役，给驿马，护之负骨以归.时英人入寇广东之前四岁，道光甲午也。盖往返二万数千里，时历八年。立本抵家拜母，相持悲泣，葬之日，父老士女奔走往观，咸呼之为郑孝子。

　　王秀娥为父报仇王秀娥，平湖之乍浦人。又名英。道光壬寅，鸦片之役起，英从戎，充队长.英兵犯乍浦，英战死，时秀娥年十七，痛不欲生，欲以身殉，既而曰：「人孰无死，死固不足惜，我父为国而死，死有荣也。我第报父仇可耳。」越数日，乍浦失守，秀娥策马突入英军，挥刀奋斫，纵横跳荡，杀数十人。俄有自后斫之者，臂中伤，坠马，然犹强起，杀二英兵而死。
</div>
    <div class="pagination">
<a href="清稗类钞_page120.html">上一页</a><span>...</span><a href="清稗类钞_page116.html">116</a><a href="清稗类钞_page117.html">117</a><a href="清稗类钞_page118.html">118</a><a href="清稗类钞_page119.html">119</a><a href="清稗类钞_page120.html">120</a><span class="current-page">121</span><a href="清稗类钞_page122.html">122</a><a href="清稗类钞_page123.html">123</a><a href="清稗类钞_page124.html">124</a><a href="清稗类钞_page125.html">125</a><a href="清稗类钞_page126.html">126</a><span>...</span><a href="清稗类钞_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
