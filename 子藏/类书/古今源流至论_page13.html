<!DOCTYPE html>
<html>
<head>
    <meta charset="UTF-8">
    <title>古今源流至论 - 第 13 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今源流至论 - 第 13 页/共 13 页</h1>
    <div class="content">












　　古今源流至论别集卷九
　　钦定四库全书
　　古今源流至论别集卷十　宋　黄履翁　撰
　　方镇【论方镇叛服之由】
　　藩镇之为唐患也尚矣其根萌于武德十道之置使其势成于至德九节度之分封其祸见于乾元平卢主帅之自立此废置叛服之由也方太宗平定之后既分天下为十道【地里志太宗因山川形便分天下为十道一曰关内二曰河南三曰河东四曰河北五曰山南六曰陇右七曰淮南八曰江南九曰劔南十曰岭南】而于军镇城戍之兵为十二道而置使处之总之以都督者【同上武德初始置军府以骠骑车骑両将军府领之分天下为十二道云云】此其为方镇已成之兆特待时而张耳且河北陇右此皆极边之地天下之府六百余所而在河北者不过三十在陇右者不过二十九而又皆于卫将军矣此何足以系废兴大致观其总军而置使河北一道则析而为二曰平卢曰范阳陇右一道则析而为四曰陇右曰安西曰北庭曰河西而其曰军曰守捉曰城曰镇焉者大者二十余小者亦不下十余以天下之极边为天下之重镇而抚之以都督其品略与十六卫将军同乃在尚书之上而其左右仆射为一流所谓五大不在边者果若是乎渔阳鞞鼓扫境而来亦其势之必至者此府卫之法壊而方镇之根形矣呜呼易封建而为郡县论者知其无叛国【桞文】改刺史而置州牧识者料其郡牧之争政【灵帝纪中平五年改刺史新置牧后董卓袁绍争起】太宗何不鉴其覆辙耶故曰其根萌于武德十道之置使者是也方肃宗即位之初安史父子相挺为祸尚頼诸镇勤王之师共起诛戮而九节度之号立焉大难既平蓬孛轩豁是时也正当申朝廷之纪纲明节镇之形分君臣幸安茍且歳月河北瓜分方镇碁布大者连州十余小者毋虑三四成肱髀难削之形效辅车相依之势使人视之若羗戎然此节度之名立而方镇之势成矣【唐兵志肃宗起灵武而诸镇之兵共起讨贼其后安史父子继起中国大敝肃宗命李光弼等讨之号九节度乆之大盗既成而武夫战卒以功起行阵列为侯王皆除节度使由是方镇相望于内地】呜呼割梁以封越所以啓叛者之九起举吴以予濞而变状不待异日见之【汉传】肃宗乃不思及此耶故曰其势成于至德九节度之分封者是也乾元初侯希逸帅平卢军士实为之此一机也尤强弱安危之分也夫天子所恃以鼓舞天下者以爵禄废置在上不在下焉耳命将帅统藩维事之最大者而遣一介之使徇行伍之情此而可为夫孰有不可为哉士卒得以陵偏禆偏禆得以陵将帅则将帅之慢朝廷自然之势也此自立之生而唱乱之祸起矣呜呼赏罚不出于天子而春秋诸侯得以抗衡守相不置于汉庭而七国侯王得以僭上又何不是之思耶故曰其祸见于乾元平卢之自立者是也【乾元元年平卢节度使王元志薨上遣中使往抚慰将士且就察军中所欲立者授以旌节髙丽人李懐玉为禆将杀元志子拥侯希逸为平卢军副节度使由军士废立自此始】自是以来茍安之念生姑息之政成且承嗣一黠虏耳重敛虐民亦何能为而代宗惟恐少拂其意自置官吏弗之问也私入赋税弗之诘也兼宰相则就加平章増以鴈门之封重以天雄之号州为督府子尚公主其宠之不已过乎頔亦一黠虏耳黩货滛刑果何能为而德宗惟恐少咈其意爱恶予夺惟意是徇既奏元洪流端州矣而复请轻之改为长史既奏薛正伦贬峡州矣而复自悔之留为判官其纵之不已过乎诸州相视徃徃以匹夫而要朝廷以卒伍而抗天子由代德姑息之过也大抵芽蘖之未萌则片言折之而有余间隙之已开则干戈取之而不足可不深虑而早计乎【并本传】至宪宗之削平诸藩方有太阿出匣之状然军士有犯上之罪以天子之命殛之何所不可而乃绐之以赏实之以刑继自今以徃谁敢以信必待朝廷者【通鉴元和十四年沂海交宻观察使王遂最酷后卒王弁斩之自称留后八月朝廷乃除弁开州刺史遣中使绐之曰开州已有迎道路留后宜速发弁当日发近州六月腰斩东市】武宗之宣慰河北方有江汉朝宗之意然郭谊就降纵不举赏流之逺方可也而乃戮之以刑继自今以徃谁敢以信义望朝廷者【昭义节度使刘从谦卒其子稹不发防请为留后李德裕曰泽潞事体与河朔三镇不同若遣重臣往谕王元逵何敬两镇聼命则稹成擒矣上喜决意讨稹遣李回宣慰河北三镇无不奉诏后郭谊斩稹归朝上曰郭谊如何处之德裕曰刘稹騃孺子耳阻兵拒命皆谊为之谋主及势孤力屈又卖稹以求赏宜并谊等诛之遂斩之温公曰董重质之在淮西郭谊之在昭义吴元济刘稹如木偶人在技儿之手耳彼二人者始则劝人为乱终则卖主规利其死固有余罪然宪宗用之于前武宗诛之于后臣以为皆失之何则赏奸非义也杀降非信也失义与信何以为国如谊等免死流之逺方没齿不还可矣杀之非也】大抵韩信之叛心不生于假王之时而生于云夣之伪游窦融之内附不畏汉兵之强而畏河西之玺书惟义可以起人之敬畏惟信可以使人之悦服失义与信何以立国此藩镇与唐三百年相为终始也五代纷纷其敝尤甚噫有由也上圣龙兴群雄防伏惟正月乙巳以诏谕诸镇越翼日戊午又别以诏赐诸镇王言如纶其出如綍谁敢有异心者【长编建隆元年正月甲辰太祖即位乙巳遣中使乗传赍诏谕诸节度使戊午又别以诏赐焉】镇安之韩令坤自北还聼命镇宁之慕容延钊自真定聼命【同上先是镇安节度韩令坤镇兵廵北边太祖征契丹镇宁节度慕容延钊帅前军至真定上既受禅遣使谕延钊令坤各以便宜从事两人皆聼命】彦卿之在天雄则表请而名称【天雄节度魏王符彦卿表请呼名诏不允】王景之在雄武则治装而入朝【长编二年雄武节度王景每朝廷遣使虽卑位亦送迎自是来朝】建雄之廷璋驿诏朝驰单车夕至矣【通畧十月建州军节度王廷璋防诏赴阙即日单车就道】成德之郭崇朝发信使夕无违命矣【元年初成德节度郭崇闻上受禅遣使侦之崇闻使至即命吏郊迎已而崇请入朝】袁彦之凶率以潘美谕之而至自保义承信之渉嫌以魏丕直之而安于防国【同上元年保义节度袁彦性凶率闻禅代日夜缮甲兵使潘美监其军美单骑入城谕令朝觐彦遂治装上道上喜曰潘美不杀袁彦成我志耳忠正节度使承信为防国节度承信至河中或言其谋反上遣魏丕赐承信生辰礼物因察之还言承信无反状承信因是获没于家】一旦以息兵为问赵公普以方镇太重对片言之发适当帝心聚天下之精兵收天下之财谷皆入京师隐然有虎豹在山之势而又支郡长吏得自奏事而长吏得以举其权镇将职属悉委之县而县官得以行其职转运既以扼其私别乗又以制其专强藩巨镇皆顚倒于掌股之上吾观开寳之二年守剧镇者各罢而归环卫杯酒易置如制婴儿自非规模宏逺何以至是呜呼我艺祖一举而去数百年之患仁矣哉
　　吏胥【论汉唐吏胥得失】
　　文中子曰古者士登乎仕吏执乎役吏初登仕非古也其秦之余酷乎【文中子】然苏老泉又论汉有天下平津侯乐安侯軰皆号为儒宗而卒不能为汉立不世大功而其卓絶俊伟震耀四海者廼其贤人出于胥吏中者耳【老泉文】是何王氏深加排摈而老苏若是喜谈耶愚尝防其由矣盖六王未毕之初而人才出于诸侯之客秦削封建之后而人才隐于郡县之吏汉兴以来科目未兴徃徃有由郡县吏至二千石将相者射防为掌故廼为廷尉视蓄之官【儿寛传】甲科为官廼为抱关击柝之吏【何武马宫】赵广汉河间之郡吏也尹翁归河东之狱吏也张敞太史之卒史王尊涿郡之书佐也鲍宣县之郷啬夫丙吉鲁之狱吏也【并夲传】是皆雄俊明博外可以将而内可以相者此老泉称其俊杰卓絶能立大功是也自朱博以吏才陵轹掾史而诸生始有为吏之耻【夲传】自世祖以名节厉世俗于是有不肯为令史所居之郎沿历隋唐以吏为辱而明俊竒异者大抵进身于科目之间所谓执役为吏者特奸猾亡耻之流耳间有积劳登仕厠迹朝着而搢绅亦羞之不曰名器不可假也则曰流品所当别也故唐之周兴自尚书吏而迁秋官侍郎【酷吏传周兴世习法律迁秋官侍郎屡决刑狱】钟绍京夲胥吏而后为中书令【夲传】牛仙客由县小吏至大丞相【仙客初为县小吏李明甫称其才后以工部尚书同知门下事】若此曹者小而习律令长而习狱讼奸谋诡计甚为清流之玷夫唐以书史县胥之流而得居卿相之地其视汉之赵尹张王之先后履历亦同此意也然汉不以为嫌而唐以为怪者盖汉所用皆竒士而唐所进皆俗軰此王通所以深叹后世吏仕之非古也虽然汉代人才多出吏胥而超越后代者又不无所夲也盖武帝世公孙宏奏请俾广行卒吏太守卒吏皆通一艺自是以来公卿大夫士吏彬彬多文学之士【儒林传】夫公孙宏一言于孝武之时而人才鼎盛于宣元之世然则汉代人才多自吏胥者皆从事于文学礼义之中非若后世区区之法律狱讼之习所能及耳国朝之所谓吏者固不如汉之有材亦不至如唐之轻任故堂后之官参用士人惩其弊也【太祖命堂后官参以士人用之】二司之胥必汰老疾澄其源也【景祐中诏拣汰三司吏之老疾者三司后行朱正等聚众諠哗诣于丞相衍第投瓦肆言】鲁宗道之判铨悉书科条揭于庑下防吏奸也【仁宗初判铨鲁宗道知吏奸状悉书科条揭于庑下人便之】杜祁公之典曹悉自予夺俾无升堂革吏欺也【景祐二年杜衍判铨先是长吏多为奸敕更取铨法问曰尽乎曰尽矣乃阅得其夲末明日晓诸吏无得升堂各坐曹名行文书吏不能为奸】夫我朝之防闲禁制使之不得肆其情者盖生长于法律之中出入于簿书之间前比后例任意据援甲令乙科随手髙下非明足以烛其奸力足以抑其强鲜有不贻其害也然又论之第书纸尾一聼吏手固非善于处吏者而典法自守不肯徇私亦未可轻絶也昔冦莱公议擢指挥使吏以例簿进公曰用一衙官尚须检例安用我軰此固不肯徇吏之请【章圣尝谓两府择一人为马歩指挥使吏以例簿进公叱曰朝廷用一衙官尚须检例安用我軰哉】王安石欲书除许将太常博士吏以手约笔具陈祖宗旧制当迁右正言安石不得任私即从其请是堂吏能执祖宗之法又安可遽弃之【官制熈宁三年许将以磨勘当迁宰相王安石方欲抑三人进取遂特与太常博士初下笔方成大字堂后官以手约笔具陈祖宗旧制当迁右正言安石乃改大字就作右字因知前軰堂吏犹能执祖宗之法】噫孰谓我朝之吏果不能及汉之足法哉
　　田制【论历代田制异同】
　　井田之成于周乎曰画于黄帝而大备于周也井田之壊于秦乎曰废于战国而极变于秦也盖井田之议维持甚周纎悉毕备其成非一日其壊亦非一日也方其田制之始创也经土设井立歩制畆【通典黄帝始经土设井以塞争端立歩制畆以防不足使八家为井井道四通而分八宅凿井为井】其成岂一日耶至周公因上世帝王之规立一代太平之制自五家为比积而为郷【周礼大司徒】自五家为邻积而为遂【礼遂人】相友于烹葵剥枣之业自得于衣帛食肉之乐此所以大备于周及其田制之始变也贡助莫闻其详【孟子】井地姑举大略【同上】其壊亦岂一日耶至商鞅乘经界不正之余为阡陌决裂之制富则跨邑贫亡立锥逐逐于争夺之场汲汲于兼并之利此所以大壊于秦自秦变周之后其田制又不知其几变曰代田曰限田曰均田曰永业之制曰司均之官曰口分世业之法自今观之代田之制起于赵过一畆三甽歳代其处善田者令学养苖之状亡牛者教以人耕之法命卒于官而教民于边郡此代田之制汉武行之也【汉食货志武帝未备征伐之事下诏曰方今之务在力农以赵过为搜粟都尉过能为代田一畆三甽歳代处故曰代田古法也使教田太常三老大农置工巧好与从事为作田器二千石遣令长三老力田及里老善田者受田器学耕种养田状是后边城河东大农三老太常民皆便代田用力少而得粟多】限田之议出于石苞谓王公以国为家宜不复有田宅今可限之自国王公侯以至于丁男丁女皆有降差此限田之制晋武行之也【通典】均田之法男子四十畆妇人二十畆戸絶者以为公田刺史十五顷县令以上六顷其田则更代相付此李安仁之议而行于后魏孝文之时也【通典后魏孝文太和元年三月诏曰一夫制田四十畆中田二十畆无令人有余力地有遗利时李安仁上防曰今虽桑井难复宜更均量审其经制令公艺有凖力业相为细人获资生之利豪右靡余地之盈又所争之田宜限年防事乆实明帝深纳之均田之制起于此矣】永业之制男子十五皆有田畆妇人十五皆有营业又令男子十八而受田六十而免役此北齐孝成之制而行之于河清之时也【通典北齐武皇帝河清二年诏令男子十八受田输租条二十充兵六十免役力六十六退田免租调京师四面诸方之外二十里内为公田受公田者三县改迁户役事官一品以上逮于羽林武贲各有差其外畿郡县人官第一品以下羽林武贲以上各有差职业及百姓请垦田者各为永业田】后周伯政之初置司均之官掌田里之丁者止百畆是之谓司均【通典后周文帝伯政之初创置大宫司均掌田里之政令凡人口十以上宅五畆口七以上宅四畆口五以下宅三畆有室者田百四十畆无者百畆】历贞观之始度田以歩畆百为顷男年十八以上受田一顷八十畆为口分二十畆为世业贫无以得鬻世业自狭郷徙寛郷者并鬻口分已鬻者不复受夫是之谓口分世业【唐食货志制度田以歩其阔一歩其长二百四十歩为一畆百畆为顷度田之制丁男年十八以上者人一顷其八千畆为口分二十畆为永业老及笃疾癈疾者人四十畆寡妻妾一十畆当户者増二十畆皆以二十畆为永业其余为口分凡庶人徙郷及贫无以者得卖世业田自狭郷而徙寛郷者得并卖口分田已卖者不复授死者收之以授无田者凡收授皆以歳十月授田先贫永徽中买卖世业口分田其后豪富兼并贫者失业于是诏卖者还地罚之】愚观历代所立之制封疆非不正也贫富非不等也然徃徃夺富与贫民不相安改旧从新势或不便者多矣且以汉唐论之汉得天下之初民亡名数逃保山泽是时土旷人稀可以行古人授田居民之制其理甚适其事甚顺世儒皆有是言也不知其势有不得行者盖古者万夫之地三十二里有半而其间为川为路者一为浍为道者九为洫为涂者百为沟为畛者千为遂为径者万此数者非塞溪壁平涧谷夷邱陵壊庐舍徙城邑不可为也纵使能尽得平旷之地行之亦当驱天下之人竭天下之粮穷数百年专力于此而后可望天下之地尽为井田尽为沟洫已而又为屋庐于其中以安其居而后可岂不迂哉此汉初虽有可为之机而无可为之地也愚之所惜者仲舒限民名田之説不行于时至使红阳侯占垦草田至数百顷【汉孙寳传帝舅红阳侯立使客因南郡太守李尚占垦草田数百顷立王立也师古曰占隐度而取之也草田荆田也占之瞻】张禹买田皆极膏腴【夲传禹为人内殖货财家以田为业及富贵多买田至四百顷皆泾渭灌溉极膏腴上贾贾读曰价】匡衡为丞相多取县田以为封邑【夲传】哀帝私宠宦官之田多至二千顷【哀帝纪】而贫富始相逺矣方太宗平天下之后为口分为世业毎年十月里正造簿县令应给脱户者有禁言之则可聼书之则可观世儒皆以为善也【唐食货志】不知其势亦有不可行者盖三代之世天子所以自治者甚狭而其所以治之者甚亲而甚专王城之外二百里为乡遂乡遂之外为都鄙则已付之都鄙之长都鄙之外为邦国则五等诸侯分治之而天子所自治者乡遂之民耳数之生耗皆可以歳比田之升降皆可以家数今唐为授田之制尽使合古而其众寡生耗进退之数不能不责成于官吏乡升之县县升之州州升之朝不能不取信于簿籍而内外官吏更易之不常逺近之相隔新故之相袭岂无隐欺之患哉古人行之于二百里之间唐人欲行之于万里之逺其弊也皆以空文上之岂不惑哉【唐食货志歳终其民之年与地之阔狭为乡帐乡成于县县成于州州成于户部又有计帐具来歳课役以报度支】此唐初虽有能为之力而无能为之术也愚之所甚恨者太宗贞观末年伐辽之举正田制既定之日以田二十顷赐征辽之功【元仁基】是太宗初年已自败其制况口分世业之法不合于古乎至使公主田园或徧畿甸【太平公主】宦官名田防半京畿睿宗于刘幽求赐之田千畆【夲传睿宗立幽求侍中下诏曰国家之复幽求是頼宜加赐实封千畆云云】武宗于郑光赐之鄠雩阳二县良田【夲传】而兼并抑又甚矣噫汉唐之盛一处于势而不可为一泥于法而不善为况魏晋纷纷之时耶然则不用井田之制而享井田之利者其惟国朝乎建隆初尝行均田之法均田之大名不实者有罚括田于郑州残暴者有贬【政要建隆初命常参官徃诸道均田大名府舘陶县民郭赟诣阙诉括田不均诏令他县官审视所隐顷畆皆实太祖怒夲县令程廸决杖徒流海岛括田使给事中冦郑削两任免又度支判官刑部员外郎崔逊坐括田于郑州残暴苛急所按失实为民所诉贬伊阳令】是时也百姓无不均之患官吏无或隐之欺而田制定矣绍兴初又尝行经界之法群议纷纷令下之初吾民便于法成之后是时也版图无不革之弊税役无不均之法而田制又定矣【绍兴年间尝行经界之法令下之初羣议纷然法成之后民盛便之诡名挟佃皆无所逃其奸兹诚万世之利也然所在州县有可行者有不可行者此为未均焉满轩笔録】今日画田之制固不可行而浙右经界独不可广推乎井田之制固不可晓而荆襄闲田独不可诱耕乎老苏田制之论颍濵民政之説正愚有望于今日者敢以此为献
　　水利【古者不与水争利】
　　论古今水利之制莫善于周莫不善于汉夫水利之在天下犹人之血气然一息之不通则四体非复吾有大而江河川泽防而沟洫畎浍其小大虽不同而其防通导逹不可使一日之壅阏则一也成周之尽力于沟洫西汉之用功于河渠不贪小利以害大谋不急近功以遗逺害田畆有灌溉之益川泽无壅塞之忧此周礼述沟洫迁史书河渠之利欤且成周匠人之职方井之广四尺者谓之沟十里之成广八尺者谓之洫百里之同广二寻者谓之浍夫自四尺之沟积而至于二寻之浍一同之间其捐膏腴之地以为沟洫之制者凡几畆也【礼冬官匠人为沟洫九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仭谓之浍】小司徒之经土地而井牧其田野説者论田税之所出则百井之地出田税者六十有四而三十六井则治洫也万井之地出田税者四千九十有六井而三千有竒则治沟与浍也夫自一成之地积而至于一同万夫之众其捐赋税之入以治沟洫之利者凡防人也【地官小司徒注】成周之君岂不爱膏腴之地赋敛之入而弃以为无用之沟洫哉诚以所弃者小而所利者大所捐于公上者不能毫髪而所以福斯民而泽天下者无穷已也自经界不明而先王沟洫之治漫无可考以九河之地犹失其八支而莫得其迹【东坡辨九河云以汉许商之言考之徒骇最北鬲津最南盖徒骇是河之夲道东出分为八齐小白塞之为今河间弓髙以东至平原鬲津徃往有其遗处盖其八支并归徒骇也】则细而沟洫之属可知矣天下所谓有才之士始出而以私智经营虽其利泽不博未及古人徧利天下之意不犹愈于后世与水争地贪尺寸之利而遗无穷之害哉自春秋战国浚其源西汉导其流而河渠之水利详矣孙叔敖起芍陂楚受其惠文翁穿腴口蜀以富饶【史记】凿漳水于魏者邺旁有稻梁之咏【魏襄王时史起为邺令日魏氏行田以百畆邺独二百畆是田恶也漳水在其旁西门豹为邺令不知用于是引漳水灌田邺以富民歌之曰邺有贤令兮为史公决漳水兮灌邺旁终古泻卤兮生稻梁】导泾水于秦者谷口有禾黍之謡【班固西都赋又前沟洫志自秦用郑国凿泾水为渠号郑国渠至武帝中大夫白公复奏穿引泾水一起谷口以灌池阳名曰白渠民歌之曰郑国在前白公在后云云且灌且溉长我禾黍】此见于春秋战国之时也自汉以来讲明尤备内而京师外而列郡又逺而边地源流分原隰碁布历历可见【汉武帝时严熊言临晋民欲穿洛以溉重泉于是发万人穿渠穿得龙骨故曰龙首泉渠】儿寛穿六辅渠于左内史之制【武帝元鼎间儿寛为左内史奏请穿六辅渠】白公引泾水于池阳之区【见上】决渠降雨荷臿成云衣食京师亿万之口岂非京师之利乎【西都赋】其他渠县泰山则引汶东海则引钜定海南九江则引淮朔方西河酒泉诸郡则皆引河及川谷以溉田【沟洫志用事者争言水利朔方西河河西酒泉皆引河及山谷以溉田而关中灵救成国障渠引诸川汝南九江引淮东海引钜定泰山不引汶水皆穿渠溉田各万余顷他小渠及陂山通道者不可胜言也】陂山通道在在相望岂非诸郡之利乎轮台以东有渠溉田五千顷【桑羊奏故轮台以东坡渠黎皆故国地广饶水草有溉田五千顷以上温和田美可益通沟渠种五】而鲜水左右亦有桥七十所【赵充国屯田奏云愿留边二千人屯要害处缮乡亭浚沟渠治陆陿以西道桥七十所令鲜水左右】是虽极边之地水道源流无不加意又岂非边地之利乎西汉之君不计地利之广狭不论费役之多寡不一劳者不永逸不暂费者不永宁此汉人得享溉灌之利也然周汉之所以得水利者治之者非一官领之者非一人得以尽心于沟洫河渠之间是故周官营沟行水之制则职之匠人俾任浚导之功也【匠人为沟洫凡沟必因水势防必因地势】止水蓄水之令则领之稻人俾专储蓄之利也【地官稻人以储蓄水以防止水以沟潴水以遂均水以荡舍水以浍防水】夫惟浚之于其始积之于其终又安有旱涝之患哉汉之京师则少府总禁池之事其属则有池监【百官表少府掌山海陂泽之税其属有上林卜池监有都水长丞】有都水【见上】水衡掌林苑之事其属则有水司空【百官表水衡都尉水司空长丞属焉】有都司【前百官表奉常注如淳曰都水治渠隄水门又按太常少府水衡皆有都水长丞】三辅以行京师之职太常以领巴陵之渠【并百官表】郡国则九江有陂湖官南海则有淮浦官南郡江夏则有云夣官夫惟既任于其内又分于其外又安有壅阏之忧哉【地里志九江郡有陂官湖官南海郡中有淮浦官南郡江夏郡有云夣官】国朝惠养元元留心水利三司则有都水监【夲朝官制都水监属三司贠无常职兴役则差】诸路则有提举【淳七年臣僚乞委提举常平筑陂塘脩堰门潴水为备】州有倅贰邑有丞佐【淳七年又臣僚劄子乞委诸路常平司籍定所郡县公私陂塘川泽之教专责县丞因民暇日劝率防道圣防依令专一督责县丞于农隙日浚治防导广行储蓄】而又郡有守邑有令皆得以行其浚导潴蓄之利故修萧何之故堰则若许景山而废壊之地复大利【真宗朝知兴元府许景山尝脩汉萧何所为故堰頋其属曰鄼侯方佐天下乃暇为此以灌农田今吾岂惮一时之劳而废万世之利于是因其壊堰大脩之】正郑公在前白公起后之意也【见上】修召信臣之旧渠则若赵尚寛而荒瘠之场变为沃壤【仁宗朝有唐州太守赵尚寛者修复召信臣渠与境内陂堰向为荒瘠之地变为沃壤三司使包拯上其事上嘉其能命留再任且有雄擢之谕】正前有召父后有杜母之遗也【后汉杜诗复脩召信臣南阳渠人歌之曰前有召父后有杜母】筑海堤以卫田而民享其利则如范文正【范仲淹监西溪仓建白于朝请筑海堤于通泰海州之境长数百里以卫民田以文正为兴化令专掌役事发通泰楚海四州民夫治之既成民享其利兴化以范为姓】兴水利有功而治累得声则如刘彛【安定胡先生有治事斋如治兵水利之类尝言刘彛善治水后累为政皆兴水利】得人如是则其利可胜既耶今日闻有论水利之事矣而不其利闻有任水利之官矣而不行其劳夫湖薮陂泽水之所潴而河渠畎遂水之所泄豪民垦之以获丰殖之资官司仰之以享租输之入及其日増歳衍而水利之故地皆为创置之良田曩之仰其水利以耕者今不胜旱溢之害是固不可以悉举也姑以越之鉴湖言之自汉永和中始开其广三百余里而灌溉之利及于民者为田八千余顷及宁中盗耕其中者九百顷至近歳又甚矣至取其田以归之公上此未害也而不知所剩者仅数百畆而利之所入复未必尽归之官所害者凡数千顷而骎骎不已则越三郡将受其弊矣傥今日公上不利丝毫之赋守令不恤豪右之民毋惑于纷纷之议毋付于悠悠之事则何患乎利不兴害不除而使周汉专其利哉虽然水利固当举也亦非易轻举也才不辨者不足任心不尽者不足任茍且顺从者不足任上糜帑库下夺农田隄防一开水失故道则有指邻国以为壑説禹贡而行河者益以滋其缪耳不然闲送苕溪入太湖东坡何托此以讽熈宁兴水利者哉【东坡诗议王安石兴水利】












　　古今源流至论别集卷十
</div>
    <div class="pagination">
<a href="古今源流至论_page12.html">上一页</a><span>...</span><a href="古今源流至论_page8.html">8</a><a href="古今源流至论_page9.html">9</a><a href="古今源流至论_page10.html">10</a><a href="古今源流至论_page11.html">11</a><a href="古今源流至论_page12.html">12</a><span class="current-page">13</span>
    </div>
    <div class="pagination"><a href="index.html">返回目录</a></div>
</body>
</html>
