<!DOCTYPE html>
<html>
<head>
    <meta charset="UTF-8">
    <title>天中记 - 第 167 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 167 页/共 201 页</h1>
    <div class="content">　　仁寿晋人为介之推起思烟台种仁寿木木似柏而枝长柔软其花堪食吕覧云木之美者有仁寿之华【拾遗记】恒春方丈山有恒春之树叶如莲花芬芳如桂花随四时之色昭王之末仙人采焉列国咸贺王曰寡人得恒春矣何忧太清不至恒春一名沉生如今之沉香也【上】木兰七里洲中有鲁班刻木兰为舟舟至今在洲中诗家所云木兰舟出于此也木兰川在浔阳江中多木兰树昔呉王阖闾植木兰于此用构宫殿也【述异记】
　　返魂聚窟洲有返魂树伐其根心于玉釡中煑取汁煎之令可丸名曰惊精香或名震灵丸或名返生香或名却死香死尸在地闻气乃活【十洲记】
　　君子树华林园有君子树三株【晋宫阁记】
　　娑罗晋永康元年巴陵显安寺僧房床下忽生一树随发随生如是非一树生愈疾咸共异之置而不剪旬日之间植柯极栋遂移房避之自尔以后树长便迟但极晩秀夏中方有花叶枝落与众木不殊多历年稔人莫识也后外国僧见之攀而流涕曰此娑罗树也佛处其下湼盘吾思本事所以泣耳而花开细白不足观采元嘉十一年忽生一花形色如芙蓉树今见在此亦一方之竒迹也【荆南记续髙僧】天寳初安西进娑罗枝状言臣所管四镇有防汗那最为密近木有娑罗树特为竒絶不庇凡草不止恶禽耸干无惭于松栝成阴不愧于桃李近差官防汗那使令采得前件树枝二百茎如得托根长乐擢颖建章布叶垂阴隣月中之丹桂连枝接影对天上之白榆【酉阳】
　　生儿大食国王尝遣人乗船将衣粮入海经涉八年未极西崖于海中见一方石石上有树枝赤叶青树上忽生小儿长六七寸见人不语而皆能笑动其手脚头着树枝人摘取入手即干黒其使得一枝还今在大食王处【唐书】端正长安西端正树去马嵬一舍之程及徳宗幸奉天观其蔽芾钖以佳名也后有文士题诗曰昔日偏霑露荣徳皇西幸赐佳名马嵬去此无多地合向杨妃冢上生【抒情集】上发马嵬行至扶风旁花畔见石楠树爱玩之因目为端正树葢有所思也【杨太真外传】
　　合欢欲蠲人之忧则赠以丹棘一名忘忧欲蠲人之忿则赠以青棠一名合欢合欢枝叶柔弱互相交结每一风来辄自相解了不相牵缀树之阶庭使人不忿嵇康种之舍前【古今注】其叶能去垢至暮即合故曰合昏又谓之夜合花【本草】合欢蠲忿萱草忘忧【养生论】
　　无患程雅问栌木曰无患何也答曰昔有神巫曰瑶芝能符劾百鬼得鬼则以此木为棒棒杀之世人相传以此木为众鬼所畏竞取以为器用以却邪厌鬼故曰无患也【古今注】今僧家贯之为念珠惟取紫红色小者佳【纂文】无患子一名噤娄一名桓桓患字声讹也【本草】楤叶似栁其核坚正黒可作香缨用辟恶气浣垢【博物志】无患木烧之极香【酉阳】
　　女贞女贞木者少阴之精冬华不落【典术】女贞之树柯叶冬生寒凉守节险不能倾【郑氏婚礼谒文賛】女贞之树一名冬生负霜葱翠振柯凌风故清士钦其质而贞女慕其名【晋苏彦颂】
　　帝休少室之山有木名帝休叶状如杨其枝五衢黄华黒色服者不怒【山经】
　　栯木太室之山其上有木焉叶状如藜而赤理其名曰栯木服者不妬【上】
　　慎火广州有大树可以御火山北谓之慎火或谓戒火多种屋上以防火【南越志】
　　胜火东武城东南有胜火木方俗音曰挺子其木经野火烧炭不灭故东方朔谓为不灰之木【伏琛齐地记】
　　不灰徐无山有不灰之木生火之石注云其木色黒似炭而无叶有石赤色如丹以一石相磨则火发以然无火可以终身今则无之【水经】南海萧丘之上生一种木虽为火所着但少焦黒人或得以为薪者炊熟则灌灭之用之不穷【抱朴】
　　思惟思惟树汉时有道人自西域持具多子植于嵩之西峯下后极高大有四树树一年三花【魏王花木志】嵩高寺中有思惟树即贝多也如来坐贝多下思惟因以名焉【嵩山记】南印建那补罗国北不逺有多罗树林三十余里其叶长广其色光润诸国书冩莫不采用【翻译】洛阳翊津桥通翻经道塲东街其道塲有婆罗门僧及身毒僧十余人新翻诸经其所翻经本从外国来用贝多树兼书书今胡书体贝多叶长一尺五六寸濶五寸许叶形似琵琶而厚大横作行书随经多少缝其一边帖帖然【拾遗】木緜交趾定安县有木县树高大实如酒杯中有绵如絮之绵又可作布名曰緤一名毛布【呉録地理志】木绵正月则花大如芙蓉花落结子方生绵方叶耳子内有绵甚白蚕成则熟南人以为緼絮【罗浮山记】
　　勾芒岭南容州陆川白石山色洁白四面悬絶上有飞泉瀑布下有勾芒木可以为布里人斫之新条更生取之绩以为布【寰宇记】
　　木龙木龙寺有三层砖塔侧生一大树萦绕至塔顶枝干交横上平云容十余坐枝杪四向下垂团团如柏子帐经过莫有辨者梁武帝曾遣人图冩树形还都大休屈盘似龙因呼为木龙寺【聘中道里记】
　　抱木抱木生江溪中叶细如桧身坚类柏唯根软不胜刀锯今潮循人用多其根刳而为履当木湿时刻削易如割木干之后柔刀不可理也或油画或漆其轻如通草暑月着之隔卑湿地气力如杉木今广州从诸郡牧守初到任皆有油画抱木履也【岭表録异】
　　丹青终南山有树直上百尺无枝上结藂条状如车葢叶一青一丹斑驳如锦绣长安谓之丹青树亦云华葢树亦生于熊耳山中【西京杂记】
　　桦上林赋华枫枰栌师古曰华即今之皮贴弓者也至二年汾州起汾阳宫宫南外平林率是大桦木高百余尺行从文武皆剥取皮覆庵舍【大业拾遗】鉢室韦国用桦皮葢屋【隋书】堪为烛取脂烧辟鬼【本草】
　　桄榔桄榔树大四五围长五六丈洪植旁无枝条其颠生叶不过数十似防叶斫其木肌坚难伤入数寸得麫赤黄蜜致可食【广志】木理有文堪为握槊局其心似藤心为炙滋腴极美其须可为帚香润絶胜防柟【北户録】木作鋘鋋利如铁中石益利唯中焦根致败【上】叶下有须如粗马尾广人采之以织巾子【岭表録异】
　　槲万嵗登封元年春封嵩山御朝觐坛受朝贺登封坛南有槲树大赦日于其杪置金鸡改名为金鸡树【唐书】如何南方大荒有树焉名曰如何三百嵗作花三百嵗作实有核如枣様长五寸金刀割则苦竹刀割则饴木刀割则酸芦刀割则辛食之则得仙【神异经】如何随刀而改味【顾恺之启记】
　　文茎符禺之山其上有木名曰文茎其实如枣可以已聋【山经】
　　天上李绅诗序新昌宅书堂前有药树一株今已盈拱则长庆中于翰林院西轩药树下移得才长一寸仆夫封一泥圆以归植今则长成名之曰天上树诗云白榆星底开红甲珠树宫中映紫霄【杂録】
　　平仲君迁刘成云平仲之木实白如银君迁之树子如瓠形【呉都赋】庭中必有君迁树莫向空台望汉朝【陆防诗】牛筋瑶光寺内珍木香草不可胜言牛筋狗骨之木鸡头鸭脚之草亦悉备焉【伽蓝记】
　　树语山中树能语者非树语也其精名曰云阳山中午日称仙人者老树也【抱朴】
　　连理异根同体谓之连理异畆同頴谓之嘉禾【瑞应图】木瘣古人有言木无枝谓之瘣人之不学谓之瞽【搜神异记】杜芳杜芳藤形不能自立根本縁绕他木作房藤连结如罗网相然其皮理连合郁茂成树所托树既死然后扶疎六七丈也【南州异物志】
　　简子藤简子藤生縁树木正月二月华色四月五月熟实如藜赤如雄鸡冠核如鱼鳞取生食之淡泊甘苦出交趾合逋【南方草木物状】
　　萪藤萪藤围数寸重于竹可以杖篾以防船及以为席胜竹也【异物志】
　　续断藤藤类有十许种续断草藤也一曰诺藤一曰水藤山行渴则断取汁饮之治人体有损絶沐则长髪去地二丈断之辄便生根至地永不死【广州记】
　　人子藤安南有人子藤红色在蔓端有刺其子如人状昆仑烧之集象南中亦难得【酉阳】















　　天中记卷五十一
<子部,类书类,天中记>
　　钦定四库全书
　　天中记卷五十二
　　明　陈耀文　撰
　　李
　　玉衡星玉衡星散为李【运斗枢】
　　土宜五沃之土其梅其杏其桃其李【管地员】
　　赵李休无实李一名赵李座接虑李今之麦李【尔雅】王文王母遗帝上清玉文之李【黄帝内】
　　顔渊李武帝初修上林羣臣逺方各献名果异树亦有制为美名以摽竒丽李十五紫李緑李朱李黄李青绮李青房李同心李车下李含枝李食枝李顔囘李羗李燕李蛮李侯李【西京杂记】
　　李大如瓶李少君谓武帝溟海枣大如钟山之李大如瓶臣以食之遂生竒光【汉武内传】
　　员丘红李仙之上药有员丘红李【上】
　　玉叶琳国去长安九万里生玉叶李色如碧玉数千歳一熟味酸甘韩众常饵此李因名韩众李【洞真记】帝坐神明台设琳国碧李
　　御李子许昌节度使小防是故魏景福殿董卓乱曹操挟令迁帝自洛都许许州有小李子色红黄大如樱桃谓之御李子即献帝所植至今有焉【述异记】
　　庐山白李袁本初时有神出河东号度索君人共立庙兖州蘓氏母病徃祷见一人着白布单衣高冠冠似鱼头度索君曰昔庐山共食白李未久已三千年日月易得使人怅然去后度索居云此南海君也【列异传】
　　安阳李魏文帝安阳殿前天降朱李八枚啖一枚数日不食今李种有安阳李大而甘者即其种也【述异记】云李五云丹山上有云之李食之得仙【真人王褒内传】玉李五原蔡綖入山而还欺家人云到昆仑山有玉李王玉桃其实形如世间桃李但光明洞彻而坚须以玉井水洗之便软而不可食【抱朴子】
　　枯枝赤李安丘望之病笃弟子公沙都来省之与安丘共坐于庭树下安丘晓然有痊闻李香开目见双赤李着枯枝都仰手承李自堕掌中安丘食之所苦除尽【稽康高士传】
　　道傍苦李王戎年七歳尝与诸儿游观道边李树有子折枝诸小儿竞走取之惟王戎不动人问之荅曰树在道傍而多子此必苦李也取之信然【世説】
　　啖李伐树和峤性至俭家有好李王武子求之与不过数十王武子因其上直率少年能食之者持斧诣园饱共噉毕伐之送一车枝与和公问曰何如君李和旣得而笑之已【上】峤诸弟徃园中食李而皆计核责钱故峤妇弟王济伐之也【语林】
　　钻核王安丰有好李尝卖之恐人得其种乃钻核而卖【世説】
　　同心北齐武帝改芳林园为仙都苑植名果有合欢杏同心李【花木録】
　　盘屈如龙武徳中有献李树连李盘屈如龙【旧唐】
　　果品之首李直方常第果实若贡士者以緑李为首楞棃为二樱桃为三柑为四蒲桃为五或荐荔枝曰寄举之首问栗何如曰最有实事不出八九始范氏以诸香品时辈侯味虚撰百官本草皆此类也【国史补】
　　瑞应唐肃宗至徳二年返辕指扶风令释元皎于鳯翔开元寺置御药师塲忽于法防内生一丛李树有四十九茎元皎等表贺帝喜曰此大瑞应荅勅云瑞李繁滋国之兴兆生在伽蓝之内足知觉树之荣感此殊祥与师同庆【宋高僧传】
　　似葢兴元元年八月亳州贞元县大空寺僧院李树种来十四年才长一丈八寸今春枝忽上耸高六尺周围似葢九尺余【旧唐】
　　杨花南唐李升受徐温之禅也其日白雀见于庭江西杨化为李洪州李生连理诏还李姓国还号唐【江南别録】朱仲李房陵定山有朱仲李园三十六所潘岳闲居赋曰房陵朱仲之李李尤果赋云三十六园之朱李葢仙李缥而神李红陆士衡果赋云中山之缥李是也【述异记】黄中西王母居龙月城城中产黄中李花实上皆有黄中二字王母惜之过于蟠桃【集真记】
　　嘉庆子东都嘉庆坊有李树其实甘鲜为京都之美故称嘉庆李今人但言嘉庆子葢称谓旣熟不加李亦可记也【韦述两京记】
　　金李杜陵有金李李之大者谓之夏李小者呼鼠李【述异】九都北狄渤海有九都之李【唐志】
　　春李华林国有春李冬华春熟【邺中记】
　　黄建李有黄建李青皮李马肝李冬李十一月熟【广志】河沂黄建房陵缥青【传赋】南居细李四月先熟【风土记】二色瀬乡老子祠有紫石榴红缥李一李二色【上】如拳山中有缥李大如拳者呼拳李李尤果赋云如拳之李【上】
　　柰
　　三种柰有白赤青三种张掖有白柰酒泉有赤柰【广志】二柰曜丹白之色【闲居赋】
　　啖紫柰夏禹诣钟山啖紫柰醉金酒服灵实行九真而犹塟于防稽【真诰】
　　福乡柰展上公学道于伏龙地乃植柰弥满所住之土常白诸仙人云昔在华阳下食白柰美忆之未久忽已三千歳矣郭四朝后来住其处又种五果上公云此地善可种柰所谓福乡之柰可以除灾疠【洞仙】
　　緑柰上林苑有白柰紫柰緑李【西京杂记】有紫柰大如升甜如蜜核紫花青硏之有汁如漆可染衣其汁着衣不可湔浣亦名闇衣柰【洞冥记】帝坐神明台果则有涂阴紫梨圆丘仙药之次者有圆丘紫柰【汉武内传】上握兰园之金精摘圆丘之紫柰【故事】
　　神柰汉末杨氏家园中产神柰三株【述异记】
　　冬熟即夕殿中虎贲宣诏赐臣冬柰一奁诏使温啖夜非食时而赐见及柰以夏熟今则冬至物以非时为珍恩以絶口为厚诏曰此柰从梁州来道里旣逺又来东转暖故稍变色不佳耳【曹植表】
　　抱树王祥后母庭中有柰树始着子使祥守视昼驱鸟雀夜惊防鼠时忽至祥抱树至曙母见之恻然【萧广济孝子传】
　　三夫人姓魏名华存性乐神仙季冬夜半有四真人降夫人静室因设云紫柰绛实灵爪夫人还王屋山王子乔等并降夫人与真人为宾主设三紫柰【续仙传】碧柰紫防王夫人诗云俯潄云瓶津仰掇碧柰花濯足玉天池皷枻牵牛河【真诰】
　　白花如柰成帝杜皇后崩先是三吴女子相与簮白花望之如素柰言天公织女死为之着服至是而后崩【晋书】绍兴五年宁徳皇后讣音从北庭来陈之茂防云十年罹难终弗返于苍梧万国啣寃徒尽簮于白柰实重七斤白马寺浮图前柰林葡萄异于余处柰实重七斤葡萄实伟于枣至熟时帝取之或赐宫人宫人转遗亲以为竒异得者不敢輙食乃歴数家【洛阳伽蓝记】承光柰承光寺亦多果木柰味甚美冠于京师【上】不顾落实杨愔字遵彦防年学庭前有柰树实落于地群儿咸争之愔独坐不顾其季父暐入学舘见之大用嗟异顾谓賔客曰此儿恬裕有我家风【典畧】
　　朱奈贞观中顿丘有人于黄河渚上拾菜得一树栽子大如指持归莳之三年乃结子五颗味状如柰又似林檎多汁异常酸美送县县上州以其竒味乃进之后树长成渐至三百颗每年进之号曰朱柰至今犹存徳贝博等州取其枝接所在豊足人以为从西域浮来碍渚而住矣【佥载】永徽中魏郡人王方言拾得此树以果献刺史纪王慎王贡于高宗以为朱柰又名五色林檎或谓之聨珠果上重赐王方言文林郎亦号此果为文林果俗云频婆果【洽闻记】
　　冬柰昆仑山上有冬柰冬生子碧色须玉井之水洗之方可食【拾遗记】
　　圣柰河州鳯林闗有灵岩寺每七月十五日溪宂流出圣柰大如盏以为常【洽闻记】
　　春秋柰虎丘山下三面有春秋二柰【虎丘山防】
　　大如兎头白柰出凉州野猪泽大如兎头【酉阳】
　　似日给日给之华与柰相似也柰结实而日给零落虚伪之言与真实相似也虚伪败而真实成【杜恕笃论】
　　来禽林檎似赤柰子亦名黒禽亦名来禽言味甘熟则来禽也【广志】此有三种大长者为柰圆者林檎夏熟小者味涩为梣秋熟【本草】
　　杏
　　歳星之精杏者东方歳星之精也【典术】
　　三种荥阳有白杏邺中有赤杏有柰杏【广志】
　　海杏范蠡宅在湖中有海杏大如拳【地志】
　　缥杏瀬乡老子祠有缥杏【述异记】
　　文杏汉上林有文杏林有文彩【西京杂记】余文杏以为梁【相如长门赋】
　　莱杏上林有蓬莱杏东海郡都尉于吉所献一株花杂五色六出云是仙人所食【西京杂记】号仙人杏【述异记】仙人杏天台山有杏花六出而五色杏园洲在南海中多杏海上人云仙人种杏处汉时常有人洲行遇风泊此洲五六月日食杏故免死云洲中有冬杏王充果赋云冬实之杏春熟之甘晋郭太仪果赋云杏或冬而实【述异记】
　　金杏济南郡之东南有分流山山上多杏大如棃黄如橘土人谓之汉帝杏亦曰金杏【酉阳】
</div>
    <div class="pagination">
<a href="天中记_page166.html">上一页</a><span>...</span><a href="天中记_page162.html">162</a><a href="天中记_page163.html">163</a><a href="天中记_page164.html">164</a><a href="天中记_page165.html">165</a><a href="天中记_page166.html">166</a><span class="current-page">167</span><a href="天中记_page168.html">168</a><a href="天中记_page169.html">169</a><a href="天中记_page170.html">170</a><a href="天中记_page171.html">171</a><a href="天中记_page172.html">172</a><span>...</span><a href="天中记_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
