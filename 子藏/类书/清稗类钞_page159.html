<!DOCTYPE html>
<html>
<head>
    <meta charset="UTF-8">
    <title>清稗类钞 - 第 159 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 159 页/共 432 页</h1>
    <div class="content">
　　上台终有下台时某剧场之戏台后有一联云：「凡事莫当前，看戏何如听戏好；为人须顾后，上台终有下台时.」

　　地棍社会之于无赖恶少律所谓地棍者，辄加以特别之名词，虽各省不同，而皆含有讥讽之意。曰地痞，曰痞子，曰青皮，曰拨皮，曰赖皮，曰混混儿，曰混子，曰闯棍，曰打溜，曰搭流，曰打流，曰烂崽，曰泥腿，曰野仙，曰田罗汉脚，曰聊荡，曰滥聊，曰流氓，皆是也。

　　门上家人江苏甘泉县邵伯镇有王石平者，某督纪纲也。以买得某姓族谱画像，遂冒姓某氏，某督遂亦不以仆视之，由是起家，而购良田，置美宅。一日，以联榜于门曰：「门有通德，家承赐.」里中人有与之不睦者，潜于门字下添一上字，家字下添一人字焉。

　　此字见三字经宣统辛亥，朱家宝抚皖。有某小道者，南人也，充洋务局坐办.会巡警道卞柳门以爱子病剧，乞假不出，小道往省之。坐甫定，即言有名医可疗郎疾，曷速延之。卞曰：「幸甚！乞告姓名。」小道嗫嚅良久曰：「医为陈某某，上一字音近影，其状彷佛如类字，《学》、《庸》、《论》、《孟》中不经见也。」卞以指画之数四，憬然曰：「此字岂见之《三字经》乎？」小道曰：「殆是矣。」卞复问下一字作何状，小道曰：「此易解，盖生化汤庂生也。」卞之幕僚有谂小道者，曰：「其夫人昨夜产一女，医者陈颖生曾嘱其服生化汤也。」

　　君在臣何敢死宣统辛亥八月十九日，武昌革命起事，亲贵纷纷出都，天津、上海、青岛、大连湾等外人之租借地，踪迹殆满，屋租为之骤昂。好事者为书一联于某之门曰：「君在，臣何敢死；寇至，我则先逃。」

　　朱姓名副其实世俗骂人之无用者，辄譬以猪，曰猪猡， 「 猡同阿，见佛经音义.」 以其无能为也。盖唐玄宗尝与安禄山夜安，禄山醉卧，化为一龙而猪首，左右遽告帝。帝曰：「此猪龙，无能为。」终不杀。 「 事见《太真外传》。」 猪猡，殆猪龙之讹耳。至西人之以吾人首有发辫，呼为豚尾奴，而有以「猪猡」二字徽号相加者，则实皮相之见。且西女好插鸟羽于冠，衣翻毛 「 俗谓反穿者是。」 之皮服，吾辈若反唇相稽，谓为衣冠禽兽，彼亦何以自解耶。又世之于朱姓者，偶尔谐谑，或目之为猪，则惟以「朱」音同「猪」，无他意也。然非所论于周石友之于朱云峯.朱，江右人。席父荫，饶于赀，粗识字，饱食终日，无所事事，惟吸鸦片烟。沉溺既久，荡其产，乃以招摇撞骗为生。家仅一妻，生育甚繁，得男女十三。男已婚，女已嫁，所产男女都凡六十余人。周尝以事为朱所愚，恨之，一日，遇于友人许，谈次，忽有口角，谓之曰：「子粥粥无能，而善生育。子为朱姓，可谓名副其实矣。」盖以猪之善于生育，一胎恒十有余子，譬其为猪也。

　　朝廷不用人而用鬼世俗骂人之词，辄曰鬼，如荒唐鬼、冒失鬼、胡涂鬼、刻薄鬼、衰鬼、淫鬼、赌鬼、酒鬼等，不可胜数。而于嗜及鸦片烟者，则目之曰烟鬼。咸、同以降，烟鬼日多，然未有举家全吸，一门之内，几不见有一人而皆为鬼如王某者。王曾任京秩，性贪。某年外简，携眷出都，道经某邑，邑令为具供张，婪索百端，一一如命，犹未餍。濒行，勒献鸦甚急，王固审知邑为出产罂粟之地也。令应之，始行。及启程，令见坐车行李车后别有一车，所庋置者皆烟具。询其仆，曰：「中有烟鎗三十六枝，盖自王而外，若所谓太太、姨太太、少爷、少奶奶、孙少爷、孙少奶奶者，无不吸烟。益以幕友家丁，适得《永浒》天罡之数。」令归，与幕宾闲话，太息而言曰：「今时局如此，朝廷乃不用人而用鬼，宜世界之黑闇，至于此极也，又何言！」

　　烟消日出不见人有曾为显宦者，宦成而归，治园于西郭外，水木清华，亭馆幽邃，为一邑之冠。既成，大宴宾客以落之。酒半散步，盖将趿鸦片烟也。客有从行者，至假山后之一斗室，主人就榻坐，笑而言客曰：「仆于此，将集成句为楹联，上句写「山重水复疑无路」，尚未有下句也。客见榻有烟具，乃曰：「以「烟消日出不见人」对之，何如？」

　　官吏现身说法官吏经商，例有明禁，立法之意，略同泰西，盖防其假公以济私，非谓其身分高于商也。而官吏误会其意，无不夜郎自大，贱视商贾，虽一命之夫，对于阛阓中人，亦复趾高气扬，若有不屑与伍之意。同、光以来，人心好利益甚，有在官而兼营商业者，有罢官而改营商业者，殆欲于直接取民以外，复以间接之法，与民争利也。然肉食者鄙，目光短浅，于开掘矿产、建筑工厂之利，茫然无知。所营之业，约计之，为古董铺也，为酒楼也，为茶肆也，为旅馆也，为车行也，皆不足以为社会生利者也。有高民者闻之喟然，语其友王子密曰：「官吏所营之业，不啻现身说法，自为写照。其设古董铺者，则皆陈旧之物，徒供陈列，若自言其无济实用也。其设酒楼者，则一生饕餮，惟知食粟，若自言其饱食终日，无所用心也。其设茶肆者，则呼朋引类，竟日坐谈，类于朝鲜人之烟茶消遣，若自言其将为亡国之民也。其设旅馆也，则来往无常，淹留不久，若自言其一官如寄，可以五日京兆视之也。其设车行者，则曳车奔走，惟恃足力，若自言其有终南快捷方式，易于钻营也。」子密曰：「君所言经商之官吏，尚为主人，俗所称东家者是也。今天下多故，若辈必有失其官之一日，当是时，求生不得，求死不能，虽曾跻道员、知府之列，充总办、提调之差者，且恐欲求为商之伙而不得矣，犹敢趾高气扬耶？直将低首降心，患得患失，以谄事上官之术谄事巨商耳！」

　　高等游民咸、同以降，捐例大开，纳粟得官，遂相传为世业，其稍有赀财或力能假贷者，祖孙父子兄弟，莫不以捐官为快捷方式，藉得温饱，或且致富。光、宣两朝，若辈尤伙，即以江苏候补道言之，多至三百余员.终日优游，无事事事，妄自尊大，有如夜郎，于是人皆谓之曰高等游民。

　　欧美日本之毕业大学者，锡以学位，曰博士，曰硕士，曰学士，其上冠以所习科学之一字，如农学博士、工学博士、商学博士是也，余可推类。我国相传之四民，沿袭自古，曰士、农、工、商，别于农、工、商之外而曰士。士之名称，谬误已极，而所谓士者，乃竟一切不知，绝无所事，于是人亦谓之曰高等游民。

　　三多华封人之祝陶唐氏也，一曰多福，二曰多寿，三曰多男子。此为三多之嚆矢，由是遂有三多之名词.京师有三多，曰多官，曰多相公， 「 都人呼优伶为相公，其年少貌美者辄为龙阳君，以后庭卖淫。」 曰多粪. 「 大道粪秽充斥，人与骆驼驴骡牛马犬所遗也。」 江宁有三多，曰多道台， 「 宣统时候补道多至三百余员.」 曰多驴子， 「 江宁人每骑驴以代步，大街小巷所在皆有。」 曰多咸鸭。 「 咸鸭为江宁名产.」 苏州有三多，曰多状元，曰多妾，曰多名妓。 「 苏州妇女之美著称于通国，舒铁云诗有「苏州女儿嫩如水」句。西人亦赞美之，谓全世界之妇女西班牙与苏州并称.是以妾与名妓皆产于苏，各省娼妓且多托名苏产也。」 上海有三多，曰多逃人，曰多烟鬼，曰多盗. 「 上海租界宽广，为我国法权所不及，于是各罪犯皆恃此为逋逃薮。而禁烟功令亦被阻格，吸烟者亦皆匿迹于此。此是二因，侨民遂多富室，为盗士所觑觎，遂有白昼持械行劫于通衢者。且会审公廨无判决死刑之权，故益踪横无忌。」 官之下继以相公及粪，道台之下继以驴子及咸鸭，状元之下继以妾及名妓，逃人之下继以烟鬼及盗，盖皆寓有讥讽之意也。

　　此地皮也交河令周自怡以贪着，在官三年，为巡抚所劾，褫职。去任之日，有耆民数人载泥赠之。周见而大怒，呵之，则曰：「此地皮也，虑公有所不足，故担以来。」

　　宦裔宦裔，仕宦者之后裔也。有陈孟庭者，好以阀阅自夸.父固天阉，与翁叔平相国同龢有同病，乃使其母伪为有孕而生孟庭，实胥某之子，孟庭不自知也。一日赴公宴，遇林少琴，又自述其家世。少琴固盛唱平等之说者，闻而厌之，曰：「君果宦裔，吾辈知之久矣，又何言乎？」阉人为宦官，而其父夙以天阉著称，故以「宦裔」二字讽之，实别解也。

　　民壮何曾壮州县额设民壮，始于明正统间，本为兵役。雍正甲辰，部议定额五十名，后准田文镜议，以地之冲僻，定额之多寡，每人岁给六金。光、宣间，州县各驻营勇，而民壮始仅为本官出入跟随、平日奔走之用。或讽以诗云：「民壮何曾壮，官肥臃肿多。一年银六两，养不活家婆。」

　　巡丁为卡之代表各省厘局，委员之下，有司事，有巡丁，皆委员所派也。委员所在为总局，总局之外有分卡，分卡各事，司事、巡丁仕之。司事略如幕僚。巡丁见委员，立而不坐，对于司事，则视若侪辈，与同卧起，论其分际，固不上不下也。俗呼巡丁为签 「 亦作扦。」 子手，盖商旅运货过卡，巡丁查验，辄刺铁签以探之。作威作福，悉恃此签，人皆恨之，因呼巡丁为卡之代表，盖委员、司事，均须仰其鼻息也。

　　同冠颛叟宣统时，苏州创办法政学校，以期造就专门人才，所延教员，泰半雄辨高谈，睥睨一切。教员某善认别字，讲义亦多误解。某日登讲席，误言孔子为鲁同冠，而同时某商校教员，则读颛臾颛叟，一时传为笑谈。或赠以联云：「孔子为同冠，可怜法政学堂，偏要讲二千年前故事；季氏伐颛叟，此等商科教习，还不如三家村里先生。」

　　茶壶脱底某校理化教习上课堂，发明茶壶之作用，以粉笔绘茶壶于黑板，旁注茶壶二字，乃误书壶为壶。学生某起言曰：「先生误矣！壶字多一画。」教习嗫嚅曰：「笔误，笔误.」随将壶字未一画用粉刷拭之，成一壶字。合堂哄然，曰：「茶壶脱底，茶壶脱底。」

　　鸟界兽界自学校盛兴，设有外国文一科，青年学子，略谙爱皮西地，辄自炫于人以自矜异，而一切科学，既不精研，固有旧学，更不措意，若是者固所在皆有也。滇人王绍周某校学生，一日，贻书赵云轩，有「接诵来函，备悉鸟界」等语.鸟界，西文言一切也。意盖言鸟自空中下视，一切景物。无不入其目中。越翼日，云轩往访，赞之曰：「君人校未久，而已知有鸟界，可谓博。洽若再读若干年，必可优入兽界矣！」

　　放屁狗王少香尝习为诗，平仄且不谐，以所居僻左，遂以诗鸣，自谓为诗人矣。某年入都，恒作诗赠人，李九溪见之，批「放狗屁」三字于上。或云：「君何作此恶骂？」李曰：「此为第一等之评语，尚有二等三等者，乃为恶骂.」或究其详，则曰：「放狗屁者，人而放狗屁，其中尚有人言，偶放狗屁也。第二等为狗放屁，狗非终日放屁，屁尚不多。第三等为放屁狗，狗以放屁名，则全是狗屁矣。」

　　流学生世俗于游学生辄呼为留学生，笔之于纸亦然。盖留学二字，为日本之名词，输入最早，流传已久，口耳间固习之矣。游学二字，乃学部所奏定，普通社会中人，尚鲜有知之者。赵赵卿有戚某游学欧洲，一日，贻以书，封面应有「中国留学生」字样，而「留」字误书作「流」。某得书，阅讫，置于案。沈序侯者，与某夙有隙，适过访，见之，乃曰：「赵君书留作流，殆有深意。盖谓君等学识闳通，人格高尚，固力争上流之人，不至同流合污，堕入下流社会，与流氓之流，固截然不同也。」

　　游学费亦漏&#62611；自中外互市以来，商战日竞，洋货日盛，日用各物，几已尽为舶来品矣。我国输出之金钱，不可胜计。有周叔奇者忧之，谓为莫大之漏&#62611；，则以工艺不振，财有往而不可复也。周于吸鸦片烟者尤深恶痛嫉，以是项漏&#62611；之更有害于社会家庭也。然于派遣游学生一事，亦深恶痛嫉，而以漏&#62611；例之，亦实有激而云然耳。

　　余仲玉闻之，骤不解，诘其故。则曰：「吾自有说.日本、欧美游学生之学费，岁需若干，平均计之，在日本者，岁约需银五百圆. 「 宣统己酉学部奏定：入官立高等专门学校者四百五十圆，入官立大学者五百圆，祇习选科者四百五十圆.」 五年毕业，人需二千五百元。在欧美者，岁需银二千圆. 「 光绪丙午学部奏定：英一百九十二镑，法四竹十八百佛郎，德三千八百四十马克，俄一千六百二十卢布，比四千八百佛郎，美九百六十圆美金。金价时有涨落，平均折合银币每人每年二千圆.」 五年毕业，人需一万元。益以整装归装诸费，不论官费自费，所费不赀，固皆我国之金钱也。学成而归，非置闲散，即用非所学，绝无可以发展能力之余地，此实政府社会同尸其咎。盖工艺不兴，学生无可籍手，亦徒掷黄金于虚牝耳。此绝大之漏&#62611；，与鸦片烟将毋同。」余曰：「君亦知政府之遣官费生也，固徒为敷衍人民之用乎？家庭之遣自费生也，固徒为装饰门面之具乎？」周又曰：「君以游学费为漏&#62611；，诚哉是言，吾今思之，犹不止此。艺若辈游学于外，宫室之美，饮食之丰，已久而习之矣。及归，于宫室饮食以及一切日用之物，亦非西式不可。于是而国中多一游学生，即多一洋货之销路，漏&#62611；不塞，永无穷期，固不仅游学费之为漏&#62611；也。」

　　洋进士洋举人科举时代之进士、举人，略如欧美日本之学位。宣统己酉，学部奏酌拟考试毕业游学生章程，中有分等给奖一条，列最优等者奖给进士，列优等、中等者奖给举人。各冠以某学科字样，习文科者称文科进士，文科举人，他科仿此。顽固之人以若辈皆自东西洋游学而归也，辄以异路功名视之，谓之曰洋进士、洋举人。斯言也，盖有彼哉彼哉之意焉。然其中亦间有不知本国情事而辄夜郎自大者，宜为人所蔑视也。

　　游学生既经学部考验合格，分别等第，于保和殿举行廷试，即科举时代之殿试也。廷试须作经义一篇，题由钦命。主试、襄校、监临、监试、提调、收掌、弥封、庶务、监场各官，一切职掌，与向之乡、会试情形大相类似。盖朝廷之于学校，固仍以科举视之耳。

　　实并无利于己国之有游学生，原冀其学成归国，出其所长，效用于世，以福我社会也。乃自考试合格，分别授职，观政京署， 「 其职为翰林院编修、检讨、庶吉士，内阁中书，各部主事，七品小京官。又有以知县分省试用者。」 然仍与科举时代之浮沈郎署用违其长者，不甚相远.其中非无学识闳通研精实业之士，而得以发展能力者，仅为外国之语言文字，是亦何必远航重洋，岁耗巨款，以为此空言无补之事哉。且其筮仕都门，月入二三百元，不为不多，稽其出入，大率不能相抵，更须举债以自给.盖自光绪庚子而后，京官俸薪虽增，消费亦巨，益以百物之昂贵，日甚一日，而体面之顾全，声气之应求，又在在皆须多金。相习成风，不能自异，纵能力求撙节，而已日嗟困难.其家中既未能多所沾溉，即其一己，亦惟劳心理财，誃台高筑，而自怨自艾之不暇。且若辈亦极思尽力社会，而实业不兴，无可措手，所效用者，仍惟外国之语言文字而已。某主政亦毕业美洲大学，得博士学位者，有自知之明。尝与其友李子刚太息言之，而又曰：「吾辈学成归国，今惟自谋衣食，恋此一官。而按其实际，非惟无利于国，且无利于家，实并无利于己，徒为外人增一种营业耳。」此固自讽之言，非实录也。

　　公自医公卒宣统辛亥十一月，禾中某医卒，或作祭文以嘲之曰：「公少读书不成，学击佛又不成。学医自谓成，行医三年，无问之者。公忿，公疾，公自医，公卒。呜呼！公死矣！公竟死矣！公死而天下之人少死矣！」爰为之诔曰：「公之用方，如虎如狼。公之习术，非岐非黄.服公之药，无病有病。着公之手，不亡而亡。呜呼哀哉！尚飨。」

　　人不如猪世俗于人之无用者，辄譬以猪，盖以其性蠢而不洁，惟供人之宰割也。然其肉为肉食之常品，虽消化较牛羊等肉为迟，而味美脂多，人恒嗜之。且毛可供织，脂肪可入药，并可为制造石碱与腊之原料，固非若庸庸者之饮水食粟徒为社会之蠹也。故以比较言之，则人不如猪远矣！人而有知，宁不愧死乎！

　　人而狼狼头锐喙尖，性猛恶，饥则袭人，常食哺乳类、鸟类动物。世俗于人之贪婪成性求得无厌者，辄曰狼贪，喻其恣取也。魏荔生者，以贫故，闲居三年，奔走南北，又数载，无所获.久之，乃谋之于其友周楚卿，乞图一噉饭地，时已断炊数月矣。其戚党颇有显者，固未尝为之地道也，楚卿独悯之，越翼日，为荐之于某公司，充写官，月俸银币二十圆.然荔生拙于书，春蚓秋蛇，差足拟之，公司徇楚卿之请，二十圆已优给矣。乃犹日聒于楚卿，欲丐其一言，俾增俸，尝语楚卿曰：「公司中之吾辈，实以予所得为最微。某也字较劣，某也常旷公，其月入皆较予为巨。公司用人不当，主者老眼昏花，宁能有所辨别，亦惟滥用私人耳！予有技能，奚患无乐郊之适，今亦安土重迁耳。君姑为予言之，月增十圆，不为巨也。不得请者，吾将逝矣。」于是楚卿又为言之于主者，月益荔生以十圆，如其愿。越数月，荔生又叩楚卿之门而请曰：「以君之言而得事，又以君之言而增俸，甚善！甚善！然公司与敝庐，相距太辽远，职员无宿舍，仆仆道途，腰脚不足以济胜，而徒行既非可久，赁车之费，又无所出。君诚爱我，又深知我者，盍乘间再为一言，俾得车资乎？」于是楚卿大恚，恶其再三之渎也，拒之。荔生唏嘘去。

　　荔生长身而头锐，似狼，且善钻营，人争笑之，呼之曰尖头奴。 「 北魏古弼头尖，太武帝常呼之为尖头奴。」 其口虽非如狼之喙尖，而语言尖利，亦为人所憎恶，佥以尖嘴姑娘称之。一日，有访楚卿者，谈次，臧否人物，纵论至于荔生。客亦识其人，乃曰：「斯人也，有狼形，而又贪婪成性，求得无厌，其殆人而狼乎？」

　　人而鸟锺子泰，鄂人；邱佩笙，粤人，与浙人骆菊舫善。骆工吟咏，豪于饮，锺、邱亦如之。同居京师，诗酒流连，过从无虚日。及骆出京，侨沪上，未几，锺以道员次湘，邱以知府次吴，恉以能谄事上官故，据要津，得厚禄。骆时贻以书及寄怀诗，锺、邱皆不一答。越数载，皆罣吏议，去官，而谋生于沪，皆诣骆，乞谋枝栖，骆允为之介绍.乃日造骆庐，一如在都时.不数月，锺、邱各得其所，遂与骆绝迹.骆太息而语人曰：「饥则依人，饱则扬去者，鸟也。彼其之子，亦可谓人而鸟矣！」

　　制粪机器有华素臣者，九尺四寸以长，粥粥无能，食粟而已。腹大如五石瓠，一饭可尽数升米，蹒跚如家，不良于行。尝与友会食，友指其腹而言曰：「君子素臣，而腹笥便便，当以多贮窒素之故，此诚可谓为制粪机器矣。」窒素，即淡气也。粪含淡气颇多，可为壅田之天然肥料。

　　劝为人父冯竹斋为窭人子，不自立，而与龚渊卿善，冯时有假贷，不责偿也，积二十载，所负千金矣。某年秋，冯病痢，几殆，龚时往问疾，且为出医药资，旬日而愈。深感之，亟诣龚，叩首致谢，并道积逋未偿之歉，谓愿来世投生为子以报。适有一客在座，与冯亦相识，闻之，笑而语冯曰：「君言讆矣！何贪得无厌，倚赖龚君，至于此极耶？」冯大愕，请其说.客曰：「君今生已负龚君多金，来生若为其子，则自抚养以至成年，或将较千金而倍之，不更滋累龚君耶？吾向未见有父能食子之报者，父之于子，直为作马牛而已。以君之今生而揣君之来生，亦必阘冗无能，而仍须仰给于父，此可断言，君果何忍再使龚作马牛耶？质言之，君果有意报德者，不若及今自誓，请命阎罗，而为其父，则凡衣食学婚之资，皆君为筹之，所偿者，岂惟千金之本息已耶！」

　　若辈可语金奇中跅弛不羁，读书击剑，不屑屑章句。性好客，客常满座。亦尝举于乡，参戎幕，久之，纳赀为京官。见曹部诸人之奄奄无生气，或且卑鄙龌龊也，不乐为伍，卦冠去，鬻文于沪以自给.自此恒杜门，经月或一出，然非花月冶游，则访僧尼耳，盖其生平固又耽禅悦也。或诘之曰：「君辟世，宜寂处，沪至喧，何居此？君辟人，既谢客而畏见人矣，娼妓僧尼，独非人乎？」金曰：「沪多女闾，若辈犹可与语，固胜于今之士大夫万万也，矧又有石谈禅者在乎？」

　　无废物有废人竹头木屑，皆为有用之材，自古已然，于今为烈。盖自物质之学盛，而研格致者，精于化分，易朽腐为神奇，废物利用，几已纤悉靡遗，此所以有世无废物之说也。人则不然，教育不振，游民日多，盈天下皆废人也。徒见其嗷嗷待哺，消耗动物、植物、 「 充普通食品。」 矿物 「 充药品者多。」 而已。物皆为人所用，固知天下之无废物耳。金奇中有感于此而言曰：「天下固无废物，有废人，然以有用之动物、植物、矿物而尽为无用之人所消费，则物且因人而废矣。」诸丹明曰：「不然，天下无废物，有废人。盖物虽为人所食，而化为粪溺，粪溺有窒素，可作肥料，犹可增益地方，是物固尚不至于永废也。吾固曰天下无废物，有废人也。」

　　亦公民也一夫多妻，为数千年来之旧俗，其见于《礼记昏义篇》者，则若周之天子有后一、夫人三、嫔九、世妇二十七、御妻八十一，可谓伙矣。而诸侯、大夫、士庶，亦莫不有妾。晚近富贵之家，恒有姬侍，多者至数十人，粤中尤甚。闻某地则反是，一妻多夫，兄弟数人相与共之，及生子，不专属于一父。金奇中曰：「此可谓公民矣！」公民，人民之有公权得选举议员者也。金则以有公共性质而称之曰公民，别解也。

　　亦选民也公民二字，为日本所创之名词.光、宣间，筹备立宪，定选举法，初亦称有选举权之人为公民，旋改曰选民，欲自立异而已，无所别也。金奇中尝谓吾国人满为患，孳生日繁，欲有以淘汰之，亟宜抉择最良之种，使之生育，永其遗传。凡经甄选而留者，可称选民。如是数年，则盈天下皆选民矣。

　　奖励阉人自权珰李莲英、小德张贵盛用事，而士大夫皆崇奉之，歆羡之，或且曰：「生子愿为阉。」金奇中乃曰：「朝廷果能下诏奖励阉人，自可减杀无算之生殖力矣。」

　　奖励释道释道为游民之一，不耕而食，不织而衣，于社会之有益无害，固人人能言之，然不婚不嫁，实能减杀人类之生殖力也。金奇中尝曰：「今以广土众民之故，教养乏术，且亦无可移殖也。为今之计，莫若奖励人民；广给度牒，除家之有一子一女者外，余皆使其为僧尼道士，则数传而后，人民渐少，欲施教养，自易措手。虽若辈或有私生子，然皆畏人知，有即弃之，生而不育，亦何虑耶！」

　　论娼妓娼妓不劳而获，无手足之勤，享王侯之奉，为人所歆羡者也。或恶之，目为社会之蠹，金奇中曰：「非蠹也！今天下日忧贫矣，日忧人满矣！其已长成者，固不能无故诛之也。娼妓不易受孕，与其杀之于成人之后，不如先杀之于未成人之时.」此戏言耳。果能普及教育，提倡人格，人人温饱，则娼妓自然淘汰矣。

　　猫有利于社会猫面圆龄锐，舌有细刺甚多，跖附肉块，藏锐爪于内，随时伸缩，行则以肉块着地，故足音甚微。眼之调节机甚发达，瞳孔大小，随光线强弱而变，昼间日光强烈，其细如丝，旦暮正圆，夜能视物，最善捕鼠。

　　猫为哺乳动物之一，亦胎生也。春秋冬凡三胎，胎辄四五子，虽少于猪，而人之孳生蕃矣。然人世间惟见有人，不见有猫，且猫每产子，人辄辗转乞取，争宝贵之，无憎其多者，而转以人满为患。盖猫易生而易死，第其寿较长于蜉蝣耳。且国无教育，仅能食粟者十之八九，地不加增，农业不发达，徒消耗而已。政府社会，皆不知殖民，此所以有人满之忧也。至于猫，则有捕鼠之能力，为人除害，方珍惜之不暇，奚患其多！故两相比较，非猫有利于社会人有害于社会耶？

　　诸荫卿亦马牛西俗，富人死，恒斥其私财以与人，非若我国之专遗子孙也。其用途为赠兄弟姊妹也，赠戚友也，赠奴仆也，为公共事业之助也，为慈善事业之助也。其子孙亦得分润焉，然无全数之得继承者。临终遗嘱，辄一一笔饮于纸，使律师为证人，子孙亦不得有后言。金奇中闻而是之，尝以语于晦若侍郎枚。

　　于曰：「吾仕宦数十年，薄有所蓄，今且无子，他日辞世时，亦当略师西法加惠于人。」金曰：「君诚达人哉！吾尝见世之富人矣，百出其计以求财，不惜丧道德，败名誉，惟思积之以遗子孙耳。一旦不讳，子孙挥金如土，不数载而辄倾其家荡其产者，比比皆是。及是时，子孙方怨其祖父，谓所积未丰，不足供吾之用也。有诸荫卿者，其父桂堂以为贪吏故，积金五十余万.桂堂晚岁欲归田，将具牒上官乞退矣，荫卿从幕宾许见牒稿，亟毁之，大怒，面桂堂斥之曰：「汝今尚矍铄如马牛，何忽萌退志？马之御事，牛之耕田，乃天职也，当再为我服务耳。华山之阳，桃林之野，其在十年后矣。识之，勿复言。」桂堂嗫嗫不敢答，乞退之牒，遂止不上。宣统庚戌十月二十日，桂堂卒于官，至辛亥十一月，未期年也。而桂堂遗产，所余不及万矣，盖皆荫卿挥霍以尽之也。」金曰：「荫卿为马牛所生，亦马牛耳。」

　　无底洞贪婪成性者，实繁有徒，其终身伏处乡里者，目光所及，仅咫尺耳，且惟知保守，不知进取。于一切财物，既入于己，即吝不与人。世称欲壑难填者曰无底洞，案无底洞即无底壑。《列子&#8231；汤问》：「渤海之东，不知几亿万里，有大壑焉，其惟无底之谷，其下无底，名曰归墟。」俗语所谓无底洞者，盖本于此。

　　汪穰卿讽世钱塘汪穰卿舍人康年幼遭丧乱，中更家难，中岁以后，怵于时势之危迫，欲有所设施而不得。姑以报章发抒言论，又迭为官所夺，故常郁郁不自得，至伤其生。尝改古语为联，以寓讽世之意。联曰：「臣当此景，惟能说病；口不能言，对之以噫。」宣统辛亥冬，卒于京师。

　　金仲撝妄言真假贤腮金仲撝好读书，富审美观念，负时誉.中年悟彻一切，尝曰：「人生百年，终必一瞑，但求衣食自给足矣。蝇营狗，苟徒自苦耳。」杜门却埽，惟事撰述，穷年矻矻，不稍辍也。一月常二十九日不诣人，偶或他出，则治游耳，然亦未尝卜夜也。怀献侯舍人桂琛询之，则曰：「万事皆假也，世人纷纷扰扰，愚莫甚矣。」

　　王又文谓佣保可语有王又文者，越人也。性颖悟，生平多嗜好，有文誉.弱冠以后，尝一试为吏，非所好也，又厄于同僚，不一载，弃官去。去而之上海，徙妻孥居之。

　　沪为四方游客所萃，又文故广交，至者争访之，乃相与角逐于游嬉之场，日夕不稍厌，时或为诗以自娱。或尼之，则曰：「饮食男女，人之大欲存焉，举世风靡，吾亦何不可耶？」因赋自述诗一章焉。宣统己酉十一月，忽大病，几殆，及愈，而折节读书，杜门谢客，间或啜茗于老虎灶， 「 贫人啜茶之所，兼卖热水，苏、沪有之。」 与佣保杂坐谈话以自遣。尝语其妇曰：「天壤间所可与语者，若辈而已。以其率真也，不差胜于韩陵一片石耶？」

　　金奇中愿与古人晤对金奇中以贫故，佣书于上海之某公司。勤于职，服务惟谨，晨往先于人，暮返后于人，日以为常。主者劳之，则曰：「吾自求吾心之所安而已，他何问焉？」沪故豪华，多嬉游之地，女闾剧地，酒楼茶肆，所在皆是，辄有其同事之足迹焉，不则彼此相过从，以谈谐博弈为乐。而奇中不然，日之弓矣，则惟挟一小藤箧，戴一金丝眼镜，不衫不履彳亍而行，进一长弄焉。邻人识之十，曰：「金先生归矣。」
</div>
    <div class="pagination">
<a href="清稗类钞_page158.html">上一页</a><span>...</span><a href="清稗类钞_page154.html">154</a><a href="清稗类钞_page155.html">155</a><a href="清稗类钞_page156.html">156</a><a href="清稗类钞_page157.html">157</a><a href="清稗类钞_page158.html">158</a><span class="current-page">159</span><a href="清稗类钞_page160.html">160</a><a href="清稗类钞_page161.html">161</a><a href="清稗类钞_page162.html">162</a><a href="清稗类钞_page163.html">163</a><a href="清稗类钞_page164.html">164</a><span>...</span><a href="清稗类钞_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
