<!DOCTYPE html>
<html>
 <head>
  <meta charset="utf-8"/>
  <title>
   古今源流至论 - 第 3 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古今源流至论 - 第 3 页/共 13 页
  </h1>
  <div class="content">
   儒林郎【节度掌书记　观察支传】
　　文林郎【防团判官　　京府　　　留守　　　观察节度　推官　军监判官　以上为两使职官】从事郎【防团推官　　监推官以上为号初等职官】
　　从政郎【録事参军　　县令　　　号令録崇宁号通仕郎政和改从政郎】
　　修职郎【録事县令　　试御知县知録事崇宁号登仕郎政和改脩职郎】
　　廸功郎【司理　司法　司户　簿尉　号判司簿尉崇宁号将仕郎政和改廸功郎】右号选人
　　阶官始末
　　汉置光禄大夫因秦郎中令有中大夫之贠则光禄大夫之名葢始于此【汉百官表上秦郎中令属有中大夫武帝太初元年更名中大夫为光禄大夫】金紫则置于魏也银青则置于晋也【唐六典观晋有加金章紫绶者则谓金紫光禄大夫又晋有银青光禄大夫】隋置散官取秦大夫掌议论之义则正议通议之名葢始于此【秦郎中令有太中大夫中大夫谏大夫掌议论皆无贠多至数十人又隋因置正议通议】太中大夫中大夫则置于秦也【见于上】中散大夫则置于汉末也【王莽置中散大夫】朝议大夫虽隋置之亦因汉大夫以上得奉朝议之意朝请大夫虽隋置之亦因汉将军公卿以特进奉朝请之意【并通典】至朝散则隋置之唐因之耳宣奉至朝奉六阶则元丰未有大观创之耳【宣奉正奉通奉中奉奉直朝奉凡六阶置大观】此大夫之阶始末也隋置朝请朝散郎之官元丰置朝奉之官隋文置奉议之官又隋采晋宋以来诸官皆有通直郎以官高下而通为宿直故始为通直之称至唐取梁宣议将军而易隋防骑尉之散官故始有宣议之名承奉承直则隋创之【隋炀帝故事唐因之国朝避讳改为承事承奉隋文帝置之】承务则唐置之【唐置因隋尚书二十四司承务之名】崇宁七阶初已定其四【承直文林儒林从事】而三者之名则更于政和【廸功修职从政】此郎之阶始末也葢国初庶官只存空名元丰新制以阶易官然昔之虽存空名而流品甄别官秩难进则人人有安分之念今之易为阶官而流品混淆官职易高则易有所希觊而不自重矣旧平章迁侍中侍中迁中书令中书迁尚书令国朝未有至中书令者今以一仪同三司该之是宰相累迁之官一迁即为之矣【奏议毕仲防言旧平章迁中书令国朝未有迁至中书令而今仪同三司一阶兼宰相累迁之官旧礼部尚书迁户部户部迁吏部工部迁刑部刑部迁兵部而今银青光禄大夫一班兼尚书累迁之官旧制礼部侍郎迁户部戸部迁吏部工部迁刑部刑部迁兵部而今正议大夫一阶兼侍郎累迁之官昔之阶秩难于进今之阶秩易于高】旧六部尚书侍从则自礼而户自户而吏常调则自工而刑自刑而兵今以一银青光禄该之是十二年之官八年俱歴之矣此毕仲防之深有慨于阶秩易高之弊也【见上】旧制六曹侍郎之任礼部迁户部户部迁吏部则待侍从臣僚工部迁刑部刑部迁兵部则待常调臣僚其区别严矣今例以正议大夫可乎旧制前行郎中之任迁太常少卿则待进士迁司农卫尉少卿由司农卫尉少卿入光禄少卿则待世赏其区别严矣今槩以朝议大夫可乎此丁隲深论流品相混之弊也【长编丁隲言正议大夫旧六部侍郎是也官制未行以前侍从臣僚自礼部迁户部户部迁吏部常调臣僚自工部迁刑部刑部迁兵部三迁凡十二年今自通议大夫一迁即为正议大夫前行郎中考满当迁进士则迁太常少卿今朝议大夫也非进士出身则迁司农少卿或卫尉少卿由司农卫尉少卿入光禄少卿然后转少府监如此二迁凡十二年今自朝议大夫二迁为中散大夫】虽然官秩易高流品相混固不免或者之讥而正名责实各举职任亦官制既更之验也况夫一黜一陟有合旧制亦不可谓无得于祖宗之意且自朝议大夫直迁太中大夫此元丰制也非旧日两制以上不迁卿监之遗乎官至朝请大夫而止待朝议有阙则补此元丰制也非旧日以少卿监七十贠为额之遗乎【见上】此其选用之公升进之难亦何慊哉若夫循国初之旧意厘元丰之新制又不能无望于今日
　　两府
　　国朝两府之职其周之冢宰司马欤汉之丞相太尉欤然周以冡宰统司马故兵民有相通之意汉太尉重于丞相而武职往往偏失焉观此则国朝之或分或合其得失有不难知者且冡宰司马周之六卿其职适相等耳然调发之权不归之司马而归之天官岂固畀以职而复夺其权耶葢兵为重事身为大臣邈不相通则国事睽矣故吕伋掌兵若无与于太保而太保实俾之程伯出师若无与于尹氏而尹氏实命之夫以掌兵出师之事一属大臣则脉络贯通又安有疑贰之意哉丞相太尉汉之三公其职亦相维耳然汉承秦旧官制益紊文不足以胜武兵有以异乎政事权偏重无以为统御防闲之道其事不可胜吊矣故诸吕兆祸势亦亟矣丞相平至以五百金交欢太尉勃而左袒之功仅济拥昭立宣事亦重矣丞相敞至不敢发一语而大将军以国家之权自任【并本传】夫以丞相之重而下听命于掌兵之将况望其能振职哉愚尝推两府之分合矣且中书主民宻院主兵其事相埒也中书降麻宻院降宣其权相等也将分任其事之为当耶则军国大务不当専委未免如富郑公之议【康定元年知谏院富弼又言邉事系国安危不当専委枢宻院而宰相不与乞如国初令宰相兼枢使】抑并其职为中书耶则兵柄相维有闗大体又非所以知祖宗建枢之意【防要元丰改官制议者欲废宻院归兵部神宗曰祖宗不以兵柄归有司互相维制不从】呜呼分其事固非也并其职尤非也必于分之中而有合之理存于判然不相为谋之际而实有相贯通者寓然后可与论设官之深防欤葢自范质王溥免相之后而二府之事权裂矣【国初建隆间范质王溥赵普皆兼枢宻使后罢】获继迁母之议非细事也宻院知之而中书初未知之【太宗朝获李继迁母时与宻院寇凖议欲斩之中书吕端初未知其议遂诣凖因语欲斩继迁母端曰某为中书岂容不与其议因奏继迁母不当斩恐絶继迁必致侮遂从之】兴兵蓟门之役非末故也宻院谋之而中书不预闻之【雍熈上有意北伐曹彬等为敌所蹑我师大败赵普手防极谏初议兴兵上独与枢宻院计取中书不预闻】此田公锡抗言宻院公事宰相不得预闻中书政事枢宻不得预议不能无憾于咸平之时也【咸平初田锡抗言宻院公事宰相不得预闻中书政事枢宻不得预议致兵谋不精国事未善】迨夫景徳间真宗每得邉奏必送中书于是有共参利害之意澶渊百万之师宼公亲扶日毂尺棰笞之而北敌几无只轮匹马之返此非景徳相通之验欤【景徳元年上每得邉奏必先送中书谓毕士安宼凖曰军旅之事虽属枢宻院然中书总文武大政号令所从出向者李沆或有所见往往制其机宜卿等当阅邉奏共叅利害勿以事干枢宻院而有所隠也后契丹犯澶渊中书宼公力决亲征之议遂射中其帅狼狈以归】自寇公免相之后而二府之事权又裂矣戎酋之降非末节也而中书初不预知【时大将刘平败议制乡兵不决知陟之败陈执中同判院张观并罢张士逊言军旅之事枢宻当任其责戎酋吹同乞陟自角厮罗界来降诏补三班奉职覊置湖南富弼言当厚赏以劝来者上命以所言送中书而宰相初不知】元昊之叛非小警也而邉奏皆不闗中书此丁度力言二府分政若措置乖异则天下无适从不能无激于康定之初也【康定元年诏枢宻院自今邉事并与宰相张士逊章得象参议之即不须检国朝旧例以中书制民枢宻主兵故元昊反邉奏皆不闗中书翰林学士丁度尝建言古之号令必出于一今二府分兵民之政若措置乖异则天下无适从非国体也】迨夫庆歴间仁宗因张方平之议于是宰相有兼枢之职西邉陆梁之贼吕章二公分命名帅戮力平之而卒致骨寒胆破之謡此非庆厯兼领之效欤【庆歴二年七月右仆射兼门下侍郎平章事吕夷简判枢宻院户部侍郎平章事章得象兼枢宻使枢宻晏殊同平章事初富弼建议宰相兼枢宻使上曰军国之务当悉归中书枢宻非古官然未欲遽废故止令中书同议枢宻院事后张方平请废枢宻院上乃追用弼议特降制命夷简判院事而得象兼使殊加同平章事为使如故　又范仲淹韩琦为陜西帅西邉謡军中有一韩西贼闻之心骨寒军中有一范西贼闻之惊破胆】自贾昌朝陈执中免相之后而二府之事权又益裂矣【庆厯二年吕夷简章得象并兼枢宻院三年夷简致仕晏殊兼枢使四年殊免杜衍同平章事兼枢宻使五年衍得象免贾昌朝陈执中并以同平章事兼枢宻使七年昌朝免执中本官以不兼枢宻使自后并不兼】赵明与西人战宻院赏功而中书降约束郭逵脩堡栅宻院方诘责而中书已降褒诏此滕达道深叹熈宁战守异议之非也【熈寜初滕达道言中书宻院议邉事多不合赵明与西人战中书赏功而枢院降约束郭逵修堡栅枢宻方诘责之而中书已下褒诏夫中书欲战而宻院欲守何以令天下】迨夫元丰诏大事三省与宻院同议矣【元丰官制行诏厘其事之小大大事三省与枢宻院同议进呈画防三省官皆签书以付宻院小事枢宻独取防讫闗三省遂为定制】元祐诏除授谏官三省宻院同进呈矣【哲宗元丰八年吕公着言】然是时邉事利害尤未甚相通者至建炎间高宗乃以宰臣张浚兼枢宻而赵鼎亦以左仆射兼之是时也国歩尚艰敌势方张刬乱而治支危而安再植巍巍中天之业者皆左扶右持之力此非建炎兼领之功欤【中兴本末绍兴七年宰臣张浚兼枢宻使赵鼎秦桧亦以左仆射兼三十六年诏曰比縁军兴令宰相兼枢使今邉事已定可体故事不兼】噫自国初以至中兴其分其合不知其几大抵合之则文武相通分之则兵政异情咸平景徳康定庆歴熈寜建炎之得失可知也可不审哉虽然主民而知兵此固闗天下之大计宻院而不预中书亦非大臣相维之意是故枢使而同平章事君子以为庆歴之善谋【见上】宻司不与三省之差除议者为元符惜之此愚于终篇而详及焉【元丰间曾布时为枢宻欲预三省差除事不允】
　　九卿
　　论汉之九卿当究其权之轻重论唐之九卿当究其职之烦省甞按东汉百官志谓之九卿者奉常一也光禄二也卫尉三也太仆四也鸿胪五也少府司农宗正廷尉合而九焉夫汉唐之九寺即周之六官也然周有上下相维之制而汉有事权偏重之失周有职任无旷之实而唐有贠数过繁之弊此其故何哉愚甞究其源流矣观周之建官也百官听命于六卿而六卿听命于太宰故出纳之要职宿卫之亲人供奉之近习凡周之人布满于王朝者若不可得而一而不知实以冡宰统之则其权未始不一也【周礼天官】司徒以旗致万民宗伯以军礼同邦国司马大合兵以从司防凡周人兵民之权若不出于一而不知实以三公兼之则其权未始不一也此上下相维之制然尔【周礼】彼汉之九卿吾惑焉景帝眷顾晁错而内史得侵宰相申屠嘉之权【晁错】武帝属意羊儿寛而九卿敢夺石庆之职【石庆传】是时也九卿更进用事天下之务不闗决于丞相【同上】礼事属太常兵事既属光禄勲又属中尉刑典尽属廷尉邦赋既属司农又属少府至使外庭之权丞相皆不与闻焉此汉事权偏重之由也【汉百官表上】又观周之建官也或以公兼宗伯司防或以公兼司马司空是公得兼卿职也【周公以公兼宰召公以公兼宗伯苏公以三公兼司防毕公毛公以三公兼司马司空】或以卿兼乡大夫或以卿兼军将是卿得兼有司也【周礼一乡则卿一人又攷凡军将皆命卿】此周人职任无旷之实然尔彼唐之九卿吾憾焉既有六尚书合周官之数又有九卿寺同汉官之名杜佑言其繁之弊则曰官名职务迁易不同空存虚称皆无事实故有二臯陶二垂二契二伯夷二伯益四伯冏之説【本传】陆长源言其旷之弊则曰光禄不供酒卫尉不供幕官曹虚设禄俸枉请【陆长源上防曰兵部无戎帐户部无版圗虞水不管山川金仓不司钱谷光禄不供酒卫尉不供幕秘书不校勘著作不修撰官曹虚设禄俸枉请】是时也其任分则其数必繁其数繁则其事必旷太农少府复分于戸部太常宗正复散于礼部仪仗一事也既掌于卫尉又掌于库部饮饍一事也既任于光禄又任于膳部其余三寺亦多分散【唐百官志】此唐职任过繁之由也循汉唐之名得成周之实不失于偏重不失于过冗幸有国朝之制焉国初省部寺监皆为空名九卿之职并省不齐且太常则易为判礼院之名【防要国初太常寺皆以禁林之长主判而礼院自有判院同判院天禧末罢知院天圣中有礼仪院而寺与礼仪旧不相闗康定九年置判寺同判寺兼礼仪寺】宗正则仅有判寺之名【续防要国朝宗正寺判寺事一人以宗姓两制以上充阙时则朝官已上知承事掌奉宗庙诸陵荐享之事司皇族之籍又元丰改制所掌与旧畧同】太仆则羣牧司是其职也大理则纠察在京刑狱是其职也鸿胪则其职归客省四方馆光禄司农则其职皆三司卫尉则其职分为金吾卫仗三卫皇城等司此国朝建置之始也【察官制九寺则判太常寺礼院即卿之任也资轻者为知院同知院兼掌博士之职宗正有判寺一贠太仆职属羣牧司有制置使一贠以枢宻及学士领之有判院一贠大理则纠察在京刑狱是其职也鸿胪归客省四方馆光禄司农太府其职皆三司卫尉无所属其职分为金吾卫仗司其环卫之任分三卫皇城司矣故此五寺别无置司并主判官】迨元丰详定官制法唐六典其九寺各有卿有少卿有丞簿惟太常复置愽士太祝奉礼恊律之官大理复置寺正评事司直之官【同上元丰定制九寺各有卿少卿寺簿而太常复置博士太祝奉礼恊律郎大理则置寺正评事司直】其名正矣其职定矣然既有六部又有四监既有四监又有九寺是不免有十羊九牧之烦此寺监之职可归六曹之论所以拳拳于刘公安世也【元祐刘安世上言陛下量事简剧以定贠之多寡六曹所减凡十九贠而官无废事者处之得其理也今太仆鸿胪光禄太府各二卿丞簿官属仍不预焉前日省官之诏遂为空文欲望寺监之职可以归之六曹者宜尽省之庶几官得其人经费易给】中兴以来遂议并省卫尉并兵部太仆并驾部光禄鸿胪并礼部所存者仅五寺耳官无虚设事无散任此所以为万世一定之法欤【中兴防要中兴以来并省冗职除太常寺大理寺不罢外宗正以太常兼而卫尉并兵部太仆并驾部太府司农并户部光禄勲鸿胪并礼部绍兴复置宗正太府司农余并废】虽然论虞九官之制不若论防典乐夷秩宗之为盛论周六卿之典不若论召公宗伯苏公司寇之为美吾观我朝其任太常也范景仁为判寺力辩濮园之议凛凛然有生气【治平中范景仁判太常寺时濮园之议或以亲说上景仁力辩非是】贾黄中除礼院详定损益之礼后世皆取法焉【实録贾黄中判太常礼院多识故实每详定典礼损益得中咸善之治平中修礼书百卷名曰太常因革礼初欧阳公同判太常寺奏请】其任宗正也元弼定敎亲之式俾公子皆有振振麟趾之风【治平元年判大宗正寺元弼言详定皇亲读书等赏罚规式诏依所定】仲忽立纠亲之法亲贤懋功之阁岿然有光【四朝国史仲忽仲忽者入判太宗正寺徽宗赐之甲第建亲贤懋功之阁以示宠立宗同法式后人视为宗贯】则知我朝卿寺之任果在此而不在彼微夫汉唐之官也其视我朝巨公硕望流芳后日者不亦恧乎
　　台谏
　　昔我孝宗之谕御史也曰分六察可许详奏至谕谏臣也曰欲其遗补不任纠劾【乾道八年虞允文奏祖宗时监察御史未言事上曰今既分六察可许随事详奏　又淳熈十五年林栗奏谏议之臣往往分行御史之事箴规阙失寂无闻焉乞面加训谕以遗补为名不任纠劾之职】夫纠劾台官之任也论诤諌垣之责也然台臣得行论诤之事諌垣不任纠劾之举祖宗之意何责已以周待人以恕也然则以台諌分任其责其殆汉唐之制欤尝观汉百官表矣御史有中丞専掌纠劾谏大夫数十人俱掌议论【汉百官表上御史两丞皆曰中丞在殿中兰掌圗籍秘书外督部刺史内领侍御史十五人受公卿奏事举劾案章　光禄勲属官有大夫掌议论有太中大夫中大夫谏大夫多至数十人】纠劾委御史议论委大夫是汉台谏之分也是故萧望之按延夀之骄恣严延年劾霍光之废立皆以御史也【前萧望之为御史大夫按韩延夀骄恣严延年为侍御史劾霍光擅废立】刘向戒外戚之窃柄龚胜争孙实之系狱皆以大夫也【刘向为光禄大夫力论外戚之横　又龚胜时为諌大夫争孙实系掖庭狱】其所以各守其职也甚严矣又观唐陆长源之论矣谏臣须蹇蹇匪躬之士宪官须孜孜嫉妬之人匪躬故为谏臣嫉妬故为宪官是唐台谏之分也【本】是故韦思谦之劾褚遂良温造之奏李佑皆以御史也【本】杜拾遗之封事岑补阙之谏书皆以谏臣也【杜甫为拾遗诗曰明朝有封事数问夜如何岑参为补阙诗曰圣明无阙事自觉谏书希】其所以各专其事也甚明矣吾犹惜夫諌垣太拘言路太狭殆非广君之聪明也大抵汉唐之任谏诤自諌臣之外皆无所与非諌臣而得与者往往以越职离局议之昔汉郑昌讼葢寛饶之书曰臣官以諌为名不敢不言夫官任谏诤然后得论则其他皆不敢言也固宜【本】唐魏謩之擢拾遗补阙未几迁为起居舎人帝以论奏敕之謩则曰顷为諌臣故得有所陈今记言动不敢侵官夫拾遗补阙则谏起居舍人则不谏是无怪乎其曰侵官也【本传】葢尝推原其由古者乐于闻善故彼此皆得以尽言后世讳于闻过虽谏臣亦不得行其职汲黯以中大夫而守东海萧望之以谏官而补郡吏葢谏官本以纠人主之过俾之出补守相不得出入禁闼则汉之谏官何益哉【汲黯以中大夫守东海云云望之以丞相司直出守平原不乐上防曰出谏官以补郡吏所谓忧末忘本】元次公谓谏议冗者贫无以继禄阳城为谏议大夫不屑言事唐之谏贠尤甚于汉也【本】噫谏官犹不敢言事况防臣乎况于百司庻府乎国朝之置谏犹汉唐也其任防谏实异汉唐也何者谏臣使之谏诤此其所以为盛欤且赵中令之开国勲旧而失色于雷中丞之一奏【雷徳骧为御史中丞奏赵中令普强市人第宅上怒叱之后其子隣复讼其庇吏受赂上怒按问罢相】韩魏公三朝元老不能不胆落于王中丞之一言【王陶为御史中丞劾韩琦防扈不押常朝班】台臣之得劾纠固也范司谏宁犯宰相之怒而不容黙郭后之事【明道二年郭皇后见踈吕夷简以前罢相怨后范诲言后无子当废夷简賛其言先敇有司无得受章防范仲淹同孔道辅数人诣垂拱殿门伏奏门者阖扉道辅叩铜镮大呼乃逐仲淹等】邹正言宁触人主之怒而不容已于孟后之举【四朝国史曾诞与右正言邹浩善友孟后之废诞三与浩书劝使力请后浩不报及浩以諌立刘后南迁诞着玉山主人对客问以讥之】谏臣之得谏诤故也然濮园之议谏垣虽争而三御史亦相继罢去【长编治平年诏议奉安濮安懿王典礼司马光王珪范公相继列之】蔡确之贬谏垣虽论而御史府亦为之一空【蔡确新州之贬防府相继斥逐至为之一空】新法之行不惟谏臣辨之而空防至与之论列【新法事司马公苏轼诸公凡任防谏者皆以新法去国】是故废国家大计察官司细故吕公着既言六察之弊専察官司不与于言刘挚又言御史之偏则祖宗重于责己而善于待人者可见也【元丰八年吕公着言御史天子耳目比年以来専举六察故事废国家利害之大计察官司簿领之细故乞罢按察只置言事御史　又刘挚言伏见諌官止有大夫一贠御史防自中丞而下虽十贠然止于中丞侍御史得言事外监察御史六贠専察治官司公事文书而不与于言望以谏院增置谏官贠其本防六察御史并许言事乃诏监察御史兼言事殿中侍御史兼察事】
　　提举
　　常平之事旧领之常参官其后或于漕防或总于使臣而提举常平之贠未定也至熈寜二年始置局焉【国朝淳化中建常平仓皇祐元年令漕运司与长吏举所部官専领之然犹漕臣至熈寜初遣使提领此葢提举常平所始也二年制置三司条例言河北陜西已差官提举常平广惠仓欲差胡朝宗张复侯叔献曾宜等并为提举】茶盐之事旧领之发运司其后或兼于宪防或总于知通而提举常平之贠未定也至政和初元始置司马【国朝茶盐之事旧发运司　元丰间或以转运常平官兼提举或以提刑兼领知通提举政和以后诏江淮荆湖六路共置茶盐提举一贠宣和二年诏河北京东路推行新法钞盐可添置提举官一贠】然常平罢于元祐而随罢随复【元祐初司马光言熈寜初执政以常平法不善将籴本作青苗钱请罢之　又绍圣九年复置建炎元年诏提举常平归提刑司二年复诏提刑兼绍兴二年复置四年罢委漕臣】茶盐罢于绍兴既而或置或罢【建炎四年诏逐路提刑司茶盐司尽依旧分东西路绍兴二年诏荆湖北路复置茶盐司四年诏广西茶盐司官吏并罢其职事委漕臣】迨至绍兴之五年常平茶盐并为一司而后提举之职定矣噫茶盐之利为公而取其官吏固不敢有侵移之患兼于他官无害也此君子不论亦可也常平之利为民而置一司钱谷往往有所渗漏専置提举诚有便于民也此君子不论不可也请以熈宁元祐罢置常平之制而详究之夫常平赈荒之善政也我朝置塲于淳化之二年【淳化京师大穰分遣使臣于四门置塲增价以籴名曰常平以常平官领之嵗饥而减价以与贫民】置仓于景徳之三年【景徳三年始置常平仓每州择清干官主之専委司农总领三司无得移用】无非求以便民然州县移用聚籴不时每有灾沴无所振发尚拳拳于庆歴廷臣之请此诚为政之害也【庆歴四年范仲淹言常平仓司农寺管辖官小权轻提刑多不举职尽被州县将出常平仓钱本使用致不及时聚籴每有灾沴无所振发徒有安抚之名初无救卹之实】熈寜二年始罢置司与其漏巵于州县之吏孰若兼总于一司与其沫鲋以旬月之报孰若立赈于旦暮此其立法夫岂不善【温公言于哲宗曰向者因州缺常平本钱无力少籴又官吏虽欲趍时收籴而县申州州申提刑提刑申司农比至闗投动渉累月已是失时】然借唐虞之行以行盗跖之法【范镇言常平始于汉之盛时虽唐虞无以易也青苗乱世所为青苗在田贱估其值收敛未毕而必其偿是盗跖之法也】托夀昌之名以用桑孔之术【见后】丰年籴谷贱价偿官周之荒政然乎否乎凶嵗伐桑易钱输负汉之常平然乎否乎【司马公言将籴本作青苗钱出息二分置提举官主之丰年则农夫籴谷十不得四五之价凶年则易牛卖肉伐桑卖薪以输钱于官】此元祐所以力罢而不恤也虽然宁以常平之故而复提举不可以青苗之故而罢提举葢提举非熈宁之失以常平为青苗者诚熈宁之失耳中兴以来罢置利害讲之熟矣常平本汉夀昌岂以安石而废此高宗之谕其臣也【绍兴八年十一月李光请罢常平主管官上谓宰执曰常平法本汉景夀昌今岂可以安石而废之其提举官自可复置庶几不至防失一司钱谷】常平法不宜废青苗市易当罢此吕公頥浩之告其君也【建炎二年七月言者请复常平官脩补□之法八月诏从之既又诏常平之法岂以多须以绍述为名虽公私不便当增损者亦不敢言今止为常平本法所系甚大非可他司兼领宜置提举官十一月吕頥浩叶夣得言常平法不宜废惟青苗市易当罢上曰青苗永无复行】于是复提举之官脩常平之法自散自敛事权归一无渗利也时出时入谷价不踊无歉嵗也至今便之诚万世之良法噫熈寜之置提举是登垄断而防利也元祐之罢提举是因一噎而废食也欲求便民之实惠其惟中兴之法乎




　　古今源流至论前集卷六
&lt;子部,类书类,古今源流至论&gt;
　　钦定四库全书
　　古今源流至论前集卷七　　宋　林駉　撰
　　提刑
　　绯紫争荣秩同漕运此国朝崇重之意也印纸书绩籍名中书此国朝激劝之权也【景徳四年真宗谓王旦曰先帝常选朝官诸路提刑狱今可复置旦曰河北陜西地控边要尤须得人取性度和中有执守者亲遣太常博士陈纶李及咸引对于长春殿所至专察视囚禁详视军牍州郡不得迎送聚防所部每旬具囚系犯由讯鞫次第申报常检举催督任系久者即驰往按问出入人罪者移牒覆勘劾官吏以闻敢有庇匿并当加罪仍借绯紫以三年为任増给缗钱如漕运使之数内出御前印书为厯书其劳绩中书密院籍其姓名代还奏课议行功赏如刑狱枉滥不能适举官吏旷弛不能弹劾务从畏避者寘以深典】夫天下分而为几县县总而为几州州合而为几道狱谳之繁耶简耶民情之伸耶否耶其权皆出于宪司之职使得元结数十辈错布州郡则万物吐气安有不平之讼是以我朝重之重之者所以重其民也此其哀矜一念隐然于设官分职之际故其择吏也取其恺悌之贤而不取其刻深之习取其均平之政而不取其髙下之手死罪之覆迁为贠郎【杜衍为提防刑狱覆死罪迁为刑部贠外郎官】寃狱之活课居上等【祥符四年以主客郎中李防为度支郎中两浙运使司勲郎中王矩为工部郎中京西运副初遣官提刑狱至是代还命白敏中等较其殿最以尝活寃狱者为第二等余为第三等防矩皆为第二故迁秩为转运副使】夫以谨刑之吏优以禄秩则苛虐者知所惩矣清谨着声擢之提按【天圣二年监察御史张逸为益州路提刑狱上谓辅臣曰益州民物繁富提按之任尤须得人王钦若曰逸为御史以清谨着今必称职】贤明廉干委之谳问【明道二年上谓辅臣曰诸路刑狱既罢提官转运司不能一一躬亲谳问恐致寃滥宜选贤明防干不生事者委任之乃复诸路提刑狱司】夫以清明之吏得以居官则贪愚者知所惮矣或者乃曰申命使臣秪为劳扰尚见于淳化之诏【淳化四年十月降诏曰比者申命使臣分听狱讼徒经嵗序蔑有平反既莫副于哀矜徒肆为于劳扰其诸使遣刑狱司宜从省罢委转运司提举】提刑无益过为烦扰又见于天圣之令【天圣四年诏诸路提刑狱朝臣使臣交割本职公事与转运使副或言提刑狱官过为烦扰无益于事故也】则是司之设徒为州县之扰其说果信乎然天下几州不能皆龚黄一州几县不能皆卓鲁岂无未清之讼乎使任按察之职者剪一身之棘蓁植子孙之桃李私家无怨矣如公家何求鸾凤之美名改鹰鹯之清操守令无扰矣如吾民何盖敛劳扰之怨者正以伸寃抑之刑而假安静之名者适以滋奸贪之地此欧阳公所谓朝廷未知官吏为州县大患而按察可以利民委任之意不坚毁谤之言易入正有激而云也【河北按察使欧阳修言今按察者所奏未能与行沮毁者一言便加转信皆由朝廷未知官吏为州县大患而按察司以利民委任之意不坚故毁谤之言易入】不然淳化尝委刑狱于漕司矣【见上】未几景徳亲选其人专察囚禁而宪司复置也【见上】天圣又尝并提按于漕司矣【见上】未几明道以漕运不能躬亲谳问恐致寃滥而宪司复置也【见上】然则淳化天圣之诏以为烦扰者岂非惩羮之太过欤故尝曰目为三虎者不当责【庆厯中漕司杨纮提刑王鼎颇务深刻官司惮之号江东三虎】而不按赃吏者大可责也【淳熙十三年知平江府常熟县曽巩将版帐赃赏钱支用及达法科取物事发除名勒停上曰监司以按察为职置司所在不能无失察之罪御批傅琪刘颍各降一官】号为四瞪者不可议【京东监司孔宗旦李遵徐尚周等四人人多恶之号为四瞪仁宗时也】而不擿枉滥者深足议也【见上】
　　守令
　　尝观班孟坚之传循吏而有疑焉夫亲民者莫如守而于民最亲者莫如令今汉传所纪守相甚悉凡令若长没而不书岂为邑者绩用之不逮于郡耶否则琐琐为不足纪也噫此正孟坚史笔之微防欤且天下至广也郡邑至众也以郡而言之守长之贤否且不能人人而察而县几倍于郡令几倍于守其防其贪其材其庸况得枚举而缕计哉故汉人之察吏深得上下相维之意诏防叮咛玺书勉励惟及守相而部刺史以六条问事独察二千石而已【元丰五年初置刺史每以秋分　行部以诏书六条察郡国举不法】以此见命守察令之意是时也有声中兴者茂陵之绩着【魏相】治行尤异者阳翟之治彰【赵广汉】道不拾遗何愧于颍川之逊畔三老愿留何慊于胶东之劳来【焦延寿】播之謡咏着之史册昭昭可见班史岂故遗于此哉忠义不传而纪信之实未尝没汤周不列酷吏岂能逃深刻之失葢汉之察吏者既惟切切于守相而固之传循吏不屑及于令宰也宜矣至膺百里而绾铜章者皆委其责于守若相也王尊之守安定则出教告属县以明谨所职而毋以身试法朱博之为兾州而以两令换县因其有材不职而改任之薛宣亦以刺史当察墨绶之长吏此汉制所以近古也汉制逺矣五季令长率皆庸谬无能之流国家以民为本其于亲民之官深切留意是故损镇将之权而邑之事始举【今朝事实五代任官凡龌龊无能昏老不任驱策者始注县令故天下之邑率皆不治诛求刻剥猥迹万状故优诨之言多以长官为笑建隆初始以朝官为知县其后多用京官为之五代藩将补亲随为诸县镇将掌县盗初与县令抗礼凡公事即专达于州建隆三年置尉簿掌乡村盗贼镇将所主郭内而已始统于县】选京朝之官而邑之任始重【见上】其事举则得行所欲为之志其任重则不敢有轻授之心然祖宗之意犹未也盖民不能徧爱得贤令足矣令不能尽知得贤守足矣守臣嵗举县令一人则天圣之诏也【天圣七年诏知州军文武升朝官嵗举见任判官主簿尉有罪非干私有出身三考无出身四考堪县令者各一人转运运使副不限以数举】知州课县令三条则熈宁之法也【熙宁二年考课院准诏定考较知县县令课法在任断狱平允民无寃滥赋税及时出办不烦追扰及差役均平并无论诉之人及虽论诉而无不当之理在任能屏除盗贼里民安居对课力田使野无旷土又能赈恤穷困不致流移虽有流移之人多方招诱却令复业一任之中主客户比旧籍稍有増衍在任架阁簿书务令整齐经提转检别无散失及兴复功利疏导积水以利民田能劝诱人戸种植桑麻天下州军委知州通州每嵗取索辖下得替知县县令前项三条课绩兼依唐四善德义清谨公平恪勤按逐人有上项事实即叅详为上中下三等申本路提转再行审定上中下三等内有绩行尤异出于上等之外即定为优等若政事昏缪出于三等之下等即定为劣等】守倅察县令四善则元祐之令也【元祐四年吏部言县令委任守倅考察课绩以德义有闻清谨明着公平可称恪勤匪懈为四善案张薄书齐整差役均平为治事之最农桑垦植田野无旷土为劝课之最屏除盗贼赈防穷困为抚养之最仍通取善最分三等及七事以为上五事为中余为下】夫举之者守课之者守察之者又守也则领挈裘顺纲举目张又何患有不称之职哉今守相任考察之责者吾惑焉其所剡荐者以财赋充益为先而留意教化者未必不遭斥逐其所称赏者以催科先办为最而劳心抚字者未必不考下下逢迎主将则可以取悦而进身稽违星限则立致谴呵而罢黜否则曰某邑某宰非某人之葭莩则某人之推毂也非某人之胶漆则某人之请托也又否则曰某县某属非苞苴之往来则书问之殷懃也非介绍之相通则左右之先容也培恩桃李而不为荆棘之地沽名鸾凤而不立鹰鹯之操则何以警贪墨之风而养循良之治哉昔髙宗圣训曰县令末也郡守本也若郡守得人则县令何患不得人此今日家法也【绍兴二十八年何传请择大县令为堂除上谓宰执云云】虽然令长得人责之守牧守牧得人责之部使此又澄源正本之论故并及之
　　汉爵二十级【表爵皆秦制以赏功劳】
　　公士【汉仪曰公士为国君列士顔注曰言有爵命异于士卒】
　　上造【顔曰言有成命于上也】
　　簮褭【顔曰以组带马曰簮褭者言饰此于马也】
　　不更【顔曰言不与更卒之事也】
　　大夫【顔曰列位从大夫】
　　官大夫【顔曰加官公者示官大夫樊哙传曰国大夫】
　　公大夫【秦制公大夫以上令丞与抗礼髙纪曰七大夫以上皆高爵也顔曰七大夫公大夫也】公乗【一曰上闻公乗顔曰言其得乗公家之车也】
　　五大夫【食货志曰民多买复及五大夫徴发之士益鲜顔曰五大夫第九级至此始免徭役】左庶长【颜曰言其为众列之长】
　　右庶长
　　左更【顔曰更言主领更卒部其役也】
　　中更
　　右更
　　少上造【顔曰言其主上造之事】
　　大上造
　　驷车庻长【顔曰言乗驷马之车而为众长也】
　　大庶长
　　闗内侯【刘昭曰秦都山西以闗内为王畿故曰闗内侯又风俗通曰秦时六国未平将相家皆闗中故曰闗内侯】
　　彻侯【应劭曰旧曰彻侯避武帝讳曰通侯通亦彻也张晏曰后改为列侯列者序列也】
　　爵邑
　　汉以爵邑为实惠唐以爵邑为虚名愚尝推其本末矣汉封爵之等有二十曰彻侯者乃得食县曰闗内侯者即无受邑曰大庶长至公士者如吏职耳【汉百官表上二十彻侯秦制以赏功劳后志本注曰承秦爵二十等为彻侯金印紫绶以赏有功大者食县小者食乡亭得臣其所食吏民至武帝元朔二年令诸王得推恩分众子土地国家为封亦为列侯　又后汉志云秦赐爵十九等为闗内侯亡土寄食在所县民租多少各有戸数为限刘昭曰秦都山西以闗内为王畿故曰闗内侯】若宣帝本始间以刘徳苏武爵皆闗内而得食邑者葢当时嘉异定策之功【宣帝本始元年论定防功苏武等八人爵皆闗内侯徳武食邑特宠刘徳苏武也】髙帝即位初年七大夫以上皆令食邑又所以特宠一时军士之劳葢非常制也【前髙祖纪帝初即位令军士七大夫以上皆得食邑】食邑之例有二有封为某侯言食邑数者有封为某侯不言食邑者【汉功臣侯表如平阳侯万六百戸留侯万户鄼侯八千户之类余并见表】彼不言食邑葢以一县一乡之租税俱予之言邑数则特据邑数而予之耳周官所谓以其室数制之者是已若戸之数邑所封不足以充之则或取之其隣张延寿嗣富平侯国在陈留别邑在魏其云别邑者取之隣近之租税以给之葢无定制也【汉外戚恩泽侯表张延寿嗣富平侯国在陈留别邑在魏郡又如夏侯之食邑沂阳益食兹氏汉王即位更食汝隂益食细阳千戸之类】要之汉人制爵自侯以上则食租自大庶长以下亦得赎罪【食货志】故公大夫以上者得与令丞抗礼【髙纪】爵五大夫者有罪不入狴犴【惠纪爵五大夫吏六百石以上有罪当盗械者皆颂系】爵上造以上者当刑减一等【同上上造以上有罪当刑及当为城旦舂者皆耐为鬼薪白粲】爵至五大夫以上者乃得复一人【食货志】无非示其实惠者若唐则不然曰王至男者其爵等有九曰万户至三百者其邑数亦有九【唐百官志司封郎中一人从五品上贠外郎一人从六品上掌封命朝防赐予之级凡爵九等一曰王食邑万戸正一品二曰嗣王郡王食邑五千户从一品三曰国公食邑三千户从一品四曰开国郡公食邑二千户正二品五曰开国县公食邑千五百戸从二品六曰开国县侯食邑千戸从三品七曰开国县伯食邑七百戸正四品八曰开国县子食邑五百户正五品九曰开国县男食邑三百戸从五品】夫封爵犹汉也食邑犹汉也然唐之爵号但止于服色而已陆贽所谓无俸禄之资无管摄之柄无免役之优者是也【本传】是其所以为美称者又所以为虚假欤安有如汉人之实哉噫以汉而论唐则唐无足取以我朝而论汉则汉亦不能无议者且国朝爵有五等公侯伯子男是也且官之至少卿监遥郡勲之至上柱国也始封男爵其食邑三百焉已而二百封子已而二百封伯已而二百封侯至二千之数于是有公爵之封【蔡龙圗官制凡官初转少府监诸司使带遥郡即封某县开国男食邑三百戸故事加勲有至此法专加封爵自元丰改官制及除宰臣以下至待制观察使加三四种外余但加一种耳若加恩理勲至上柱国方封男食邑三百户再该加恩遂封子増三百户次加封某郡开国伯又増二百戸次加恩又増食邑二百户及次加恩方封亦増食邑二百户其后凡遇加恩即増二百戸至二千戸方封公】官之转观察待制以上使也始封子爵其食邑五百焉已而八百封伯已而一千封侯亦至二千之数于是有公爵之封此侍臣以下所封之例也【同上若观察待制以上使初封开国子食邑五百户次封开国伯食邑八百户又次封侯食邑一千戸食实封二百户其后再遇加恩増食邑三百户食实封一百戸増至二千戸封某郡开国公】其初除执政也则不问封爵之有无即与伯封一转而侯再转而公矣【同上若初除执政不问有无封爵即带封伯食邑五百戸食实封二百戸次遇迁转加邑即封侯食邑实封户数亦如之又两经恩遂封公侯】其初拜丞相也则不问封爵之髙下即与侯封食邑至二千戸则封公实封至万戸则封小国次中国次大国此宰执所封之例也【同上初丞相直封侯食邑一千户食实封四百户每经恩迁转官或美罢相皆加食邑实封户邑亦如之及二千石封公若累加食邑通食邑封及万户侯封小国公次封中国公次封大国公若因小国中国及大邦不愿封大国者听如文潞公是也】国朝所以逺过于汉者葢汉之爵封有以宦官而封如张释卿者【髙后纪八年封中谒者张释卿为列侯诸中官宦者令丞一皆赐爵闗内侯食邑注释卿宦者】有以方士而封如栾大者【武帝栾大以方士封为乐道侯】而我朝爵与徳称未尝滥受也汉有累爵至列侯而未有食邑如樊哙者有累赐食邑而后封侯如王商者【本传】而我朝爵与邑等未尝虚假也此唐之不如汉而汉之不如国朝欤
　　资格
　　以法徇朝廷则待朝廷之意固厚而待士夫之意亦厚也以法徇士夫则待士夫之意固薄而待朝廷之意亦薄也何者法所以奔走天下士夫也上下取必于例而不权乎理之可否大小相沿于情而不核乎事之名实前者勉强以相从后者展转而循习譬如金石珠玑茍道路阶庭处处有之则与瓦砾无异若爵禄一一如意则何以奔走天下之士不惟朝廷之法轻而士夫之自待者亦薄矣尝观汉之资格莫善于汉初莫不弊于武帝汉初之除相也灌婴薨而除御史大夫苍苍免而相御史大夫嘉嘉薨而相御史大夫青是相之除拜皆以序迁矣【百官表】方汉初之拜爵也樊哙以舍人而赐大夫已而加列大夫已而赐上闻已而赐五大夫【本传】夏侯婴以太仆而赐爵五大夫已而赐执帛已而赐执珪已而得印匮是爵之迁转亦皆以阶进矣间有超越迁转出于上之特恩而未闻指是以为例也夫何武帝之不念及此哉公孙徒歩数年至宰相封侯【本传】田千秋亦以一言悟意旬月取宰相【本传】呜呼相者百官之本也超资越次略无等级况其余乎葢法之所在天地鬼神不能易而易之者人也然则果法耶人耶愚尝切论我朝之政逺过于前代者以寛恩待士夫之厚也我朝之政时有不及于前代者以法例徇人情之过也盖尝推其由矣方太祖即位之初也朝廷未有事例之行士夫未有稽习之病是时也川班比例妄诉威防赫然谓朕之所与即为恩泽岂有例耶若是则泛例无有也【上收蜀得将士之精者置川班殿直廪赐所给与御马直等开寳四年南郊礼毕行赏以扈御马直从特命増给钱人五十至川班争讼不得如例击登闻鼔陈乞上怒遣中使谓之曰朕之所与即为恩泽又焉有例哉命斩妄诉者四十人余悉配诸州】元臣宿将以平蜀大勲虽已许之爵未尝轻授若是则滥恩无有也【曹彬平蜀上始许以使相及还上曰今方隅尚有未服者汝为使相品位至矣肯复力战耶更我取太原因赐钱五十万】张齐贤以布衣上书其言虽可取而亦未授以官若是则冗爵无有也【东轩笔録太祖谓太宗曰我幸西都惟得张齐贤耳不欲官之异时使辅汝为相】列圣以来资格甚严其用某人也必曰尝歴某资也由守而宪由宪而漕由漕而三路使由三路使而三司副使至是方除待制焉由正将边守州钤由边守州钤而边帅路钤由边帅路钤而都钤总管至是方选管军马其迁转不轻也如此【官制旧典祖宗用人必严资格三人赐第制科入等自不待次而举犹试以民事故三人皆擢通判制科除签判一任还试馆职或擢言路因其帖职遂除省府擢判官循至三司副使言官歴防谏循至侍御史知杂事乃不次任用所致自余各论资序一两任升通判歴两任升初任知州资序可为正运判若除提刑知节镇带权字第二任可正知节镇而权知大藩次升初任提刑资序可正知大藩而权转运副使第一任正除运判转升运使几三路使各髙一等两任提刑外转运使资序若除三路及发运副使带权字方领帅两任升三路使资序若除发运使带权字一任升三司副使资序正此方平除待制及三路帅也朝廷每除藩府监司必有理某资序指挥至王安石喜引新进号能集事遂权知县资序人为监司郡守至有初改官选人亦预峻防者又奏议政和三年吕颐浩奏祖宗时将臣资深者除正将其次除副将自正将分以路升都监不可任民事者除防边知州无才者除州钤辖三者一等资格若功显者升路钤及防边安抚知州有劳绩方除提刑边功多而资未深者除都钤辖资深者除路总管迁副总管至是方除遣管军四厢】自循习既久不便从狭旧比新例日衍一日前仿后承事増一事其来非朝夕耳故有司守法不思国体但徇人情欧阳公修己言于庆歴之始【言行録】爵位品秩若一称满其意将无以役使羣臣司马光复极论于治平之初【治平初司马光上防今爵位品秩譬如金玉珠玑茍道路阶庭处处有之则与瓦砾无异若一称满其意将无以役使羣臣】名器禄爵人所奔趍必积劳而后迁则不敢躁求茍开骤进之门使有意外之得则何所不至苏公轼又尝力陈于熙宁之初【奏议】然横恩四出援例日至犹未至后来之极也迨夫安石用事喜引新进有知县资序而为监司郡守者有初改官而亦预峻防者【同上】有为判官而遽除台职者【长编前秀州判官李定改太子中允除监察御史里行宋敏求封还词头复下苏颂次至吕大临皆封还并补外天下谓之三舍人】嗟夫示天下以寛大之意纳士大夫于寛裕之途兹岂不美然屈吾国之纪纲而便人情之所愿欲沿人之情至于无已则法制舒肆而难收其末流之弊有不胜言者然祖宗以全盛之天下当久安长治之余用四方事力之广则涵容众弊无伤大体今以东南一隅之力收劳筋苦骨之赋未有舒伸转移之术上方虑其事力之易穷下犹谓其志愿之未满岂可曲循姑息不求总核之时乎且随事设官一官所以治一事也今添差益贠至于无节一壶而百挈十羊而九牧虑其害政而病民也于是有不厘务之法谓宁给以优闲之廪而不假以州县之权今也厘务十五六矣政安在乎荐举用人保之以亲民之名而必责之以亲民之实今多端经营求于幸免指州县为徒劳之官视繁剧为煎熬之地虑其民事之不歴也于是有必试邑之法谓不限以治民考绩之途则劳逸有不均之叹今也举贠具而不试邑者其端复开矣法安在乎若此等弊未昜缕数朝廷之爵禄既轻士夫之自待亦薄平居无事用此规模犹不可以立规况庶政方新圗事揆策之时乎然又论之待常材以资待非常之材以望舍资而用望则狂谬之流矫抗之士或以虚名而滥进然徒以资而待士则盛徳尊行瓌竒俊伟之贤或拘格迟回有沉陆下僚之叹是故毕士安以侍读学士两迁而正端揆【増释景徳元年宰相李沆薨时王旦王钦若参政四年矣冯拯陈尧叟在枢密不于见任参知枢密中求相而毕士安时为侍读学士冦准以故辅为三司使乃先以士安参知政事准由计司阶士安同平章事】宋琪以兵部贠外三迁而居端揆【同上兴国八年正月以兵部贠外郎宋琪为右谏议大夫同判三司以琪参知政事十一月拜同平章事】近例左右史次补知制诰而陈襄以右史迁台谏【言行録】旧制中书舍人止迁后行而王祐以舍人而迁兵部【事畧】王化基以大言自荐而擢知制诰王显以阁使两迁而至两府【増释兴国八年正月以东上閤门使王显为宣徽南院使兼枢密副使六月拜枢密使　余见事畧】初未始以常法拘也呜呼韩忠献力言苏东坡未可遽入翰林且请培养使天下之士畏慕降服然后用【苏文忠以贤良致身英宗久闻其名以唐故事召入翰林韩公琦力请朝廷培养之使天下之士畏慕降服然后取而用之】夫如是而后可用资司马温公举李择为户部议者虽以为骇而温公不谓之躐等夫如是而后可用望【事畧】今之二三大臣傥以韩忠献司马公之所以待士者待士尚何资望之可疑哉
　　职田
　　职田之制尚矣王制之论圭田释者谓其厚贤孟子之言圭田释者谓其供祭祀呜呼古者待士夫之意厚矣盖衣食既足而后养廉洁之行廪饩或阙将不能安职守之常此培养气节封植人材所以特拳拳于圭田之制欤井田既坏美意间断秦汉而后寡廉鲜耻沿厯至唐内外庶官始有职分之田【唐凡京诸司各有公廨田内而自司农寺二十六顷至率更府各二顷所给有差外而自大都督府四十顷至中戍下戍各一顷亦各有差诸京官文武职事各有职分田一品十二顷二品十顷三品九顷四品七顷五品六顷六品四顷七品三顷五十亩八品二顷五十亩九品二顷并去京城百里内给百里内地少欲外给者亦聴之诸州及都防府亲王府宗人职分之田亦各有品二品十二顷三品十顷四品八顷五品七顷六品五顷七品四顷八品三顷九品二顷五十亩诸职分田田限三月三十日稍田限四月十三日以前上者并入后人以后上者入前人其赍用田以九月三十日为限各前人月耕未种后人驯其功直自种若准租分法】然贞观方给未几以侵渔而罢【太宗贞观十一年以职田侵渔百姓诏给逃还贫户视职田多少每歳给粟二十谓之地是歳以水旱复罢之】开元再复未几以匮乏而寝【自代宗以来闗中匮竭时物价腾贵内官不给乃裁外田及田二分之一以给京官俸如前肃宗上元十一年令官给职田其后借为兵粮矣至是复行】嗟夫同此制也亦同此意也周人行之为良法唐人行之多弊政此其故何哉葢古者授田于民葢借民以给禄也故爱护其民常如一日唐以此田为自耕之地则势家巨室百计豪取于是有侵渔之弊古者公卿大夫食其赋以为禄初不以田为私属也故圭田之制可行终世唐则以此田为私属之物则官日益繁地有常限于是有匮乏之弊周唐之制所以若同而实异也吾观国朝职田之制葢始于真宗之时方国初承五季凋瘵之后土旷人稀人不乐仕禄犹可以自给也承平日久官繁物踊莅官之日浅闲居之日长而往往有温饱不给之忧祖宗悯其然也咸平之际遂给职田【二年给内外京职官田】天圣之际随罢随复【天圣七年上封者言职田不均又贪吏多取嵗租以害细民请废之命晏殊与三司使议皆以为然诏天下职官悉以嵗租送官具数上三司以时估价与给之九年诏职田所以养防也贪污之人侵于细民比诏停罢命三司裒公田嵗入之数计直而均给之未能即行如闻勤事之吏禄薄不足自养其复即多占佃户及无田令出租者以枉法论】熙宁之制均及四川元丰之制均及熙河元祐中变限嵗之法而以月元符中变限月之法而以日此其沿革大畧然耳【熙宁中以四川职田嵗收子利稻梁桑麻等纳随处皆同遂召吕晦刘述均定计实谷穑一色每计中价百有二十而梓夔利三路数少均分不足已定到成都一路以髙下均给之元丰以后复熙河等路以其地给弓箭手而郡县官职田每顷嵗给钱钞十千元祐中复推广神宗均定四川遗意以限月之法变而均给焉元符新敕一人变限月而贪冐者或穷一日以赴限期】然既有俸禄又有职田俸禄则随其官之髙下职田则随其地之有无此不均之患喋喋于诸臣之论也【庆厯二年范仲淹疏近日臣僚乞罢职田以其有不均之谤有侵民之害臣谓职田本欲养贤縁而侵民者实比之衣食不足壊其名节岂止职田之害耶自古常患重内而轻外唐外官月俸尤丰请两制同议外官职田有不均者均之有不给者给之然后可以责其防节】是故当其有之之地虽一邑之微毋虑千顷当其无之之所虽大藩之雄不及一邑或栉风沐雨而愁困之不给或玩嵗愒日而鲜醲之过奉其不均何如哉【古文方职田不均当其有之之地藩镇大者至四千顷下及一县亦无虑十顷及其无之之所虽大藩求有县百分之一亦不可得或又州自守贰以下嵗动数百县自令佐以下亦不下数十于其间又有在令佐之职而反过于守贰者亦有居簿尉之官而反过于令佐者又有一命之吏独无职田之入者冐风沭雨负星戴月一月所得不过数十少者不过十余千】阶州之髙苑凡九百斛常州之江隂凡八百斛下而或四五百或二三百至于闽广咸无焉或处优逸而所得丘山或任繁剧而不得圭撮其不均又何如哉【政和末言者谓天下圭租多寡不均县令所得多至九百斛如阶州之高苑八百斛如常州之江隂至是而降或四五百或二三百而闽广有自来无圭撮处遂诏县令职田有未及格者促令标拨】然既言之遂罢之既罢之又复之岂故循习其弊耶大抵事育之不及甚于多寡不均之患名节之自壊又不止于顷亩不平之忧然则如之何而可曰天下公田在在而有地之多者敛之以入官地之无者出之以供官此庆厯廷臣之议也今独不可行乎【见上】今天下职田皆有定数敛其租之直于上均其租之直于下此天圣诏防之谕也今独不可行乎【见上】此法既行无尊卑不伦之弊无丰啬不平之患其周人圭田之遗意欤噫孰知侵渔之酷尤甚于不均之苦乎夫田以圭名为其洁也授之以田而名之以圭者古人之意欲使夫仕享是禄而思洁其行也今以养廉之具而为济贫之媒守晋州者私増租入守绛陜者遣私敛获【杜子充请复元祐均给之法从之初晋州守臣李君卿以所得职田谕意属邑令増租入比旧数倍后防陵县令周政力陈其弊郡守符彦嵗减十七八佃户始脱苛敛之苦而晋韩绛三州圭腴素多守臣多苛法昜其种子或遣子弟监获贪污猥贱无所不有建中靖国初知延安范纯粹乞令监司究情治之】宁不负上人责望之意哉故曰不均之患其责在朝廷侵民之患其责在士夫
　　闽中人材
　　自常衮兴学校而闽人始知文章之重【唐常衮为闽观察使时闽人未知学衮至为建学校训教诸生而人遂知学】自欧阳詹登进士而闽人始知科第之荣【韩退之文集送欧阳詹序时詹与退之等同登进士第时人谓之龙虎榜云闽人知学自詹始】愚尝徧阅图志熟究史牒葢驺骆为姓闽中是居遂为无诸国时汉初五年也【史记闽越王无诸姓驺氏从诸侯灭秦汉五年立无诸为闽越王又索隐賛曰句践之裔是曰无诸既席汉宠寔因秦余驺骆为姓闽中是居】其地僻陋其俗鄙朴其人物希踈寂寥自唐以来骎骎与上国齿曼胡之缨化为青衿【闽中记林藻泉山铭云曼胡之缨化为青衿】有阙下髙风乡人敬慕者【林蕴】有龙虎同榜天下称重者【欧阳詹】有苜蓿赋诗后世仰慕者【薛全之为补阙赋诗曰晓日上团团照见先生盘盘中无一物苜蓿长栏杆遂去本福州长溪县人也】天运既回地灵毓秀前躅髙古后代景仰呜呼美哉然唐之风土未尽变至我朝而始大荣盛唐之人材未尽出至我朝而始大繁衍此虽风俗转移之效抑亦人文成化之朝黙有以薫陶涵毓也然尝论之夫灵而为人业而为士非特区区功名利禄之计其为文也必欲润色皇猷不循时好其为学也必欲窥造道阃有补治道其操履则以端方直亮为尚其言论则以鲠介慷慨为髙立人之朝则处事不挠其气槩可慕也任君之责则竭忠自效其忠荩可敬也处国之难则视死如归其忠义可服也否则鸣珂名里衣锦荣乡科第相望衣冠杂遝亦何足为荣且盛哉此君子攷论人物盖取其数大节耳是故名重禁林词学无比时与杨刘同誉者【隆平集杨亿建州浦城人真宗谓亿词学无比多所法时与刘筠同声誉有正元元和风自亿始】职居西掖文学知名时与杨陈并称者是其为文不徇时好也【隆平集陈从昜泉州人与杨大雅同在西掖文学知名时谓之杨陈】得体用之学者精及道徳粗及水利【刘彞福唐人从胡安定学熙宁二年召对上问从学何人对曰臣少从胡瑗以道徳仁义教东南诸生今学者明体用之学以为政教之本皆师之功彞又长水利】着尊尧之集者学问渊源议论谨严是其为学有补治道【闻见録陈莹中南劒人着尊尧集辨诬后得莹中尊尧集遂改神宗实録盖蔡卞据王安石日録妄修神宗实録也】气髙行古人皆化之不曰迂阔而自变【陈防与乡士陈烈周希孟郑穆四人者气髙行古以天下之重为己任时学者溺于篆籕之文所谓知天尽性之学指为迂阔四人卒不变人卒信而化之时人谓之四先生】孝友质直必稽孔孟不为曲谨以求名其操履正矣【隆平集王回字深甫福建侯官人孝友质直博学知要王安石谓回造次必考孔孟不为小防曲谨以求名于世其学问自汉儒林者罕及也】谏垣论事权幸退敛而新除三谏之诗至今脍炙人口【墓志仁宗任蔡防为谏官遇事感激无所回挠权幸畏敛不敢干挠时有诗曰御笔新除三谏官欣然朝野尽相欢襄乃兴化仙逰人也】检院抗章不惧势要而直论新法之疏闻者为之缩颈【王安石行新法时郑侠者诣检鼓院上章力攻其弊遂绘圗上神宗叹息翌日诏罢青苗免役侠乃福州福清人也】其言论直矣力沮滥赏不避外怨非褊心也【隆平集吴育字春甫建州人章宪太后升祔真宗庙言者谓覃恩给赏力谏既而上语辅臣曰外甚怨执政宜谨之育曰臣既以身许国何避耶】不由铨考封还词头非沽名也此其气槩何如哉【事畧蘓颂字子容泉州人秀州判官李定改太子中允除监察御史宋敏求封还词头敏求罢苏颂当制奏定不由铨考擢授朝列不縁御史防至宪防未敢具草次至大临大临亦封还并左迁知制诰天下谓之三舍人】君相予久予嘉君伐则见于圣徳之诗【石介圣徳颂汝得象殊重谨微密君相予久予嘉君伐得象乃建州人也】荐贤报国莫非名士则见于古灵之藁【陈防福州侯官人号古灵先生哲宗元祐初荐司马温公而下凡三十三人皆节义忠正之士谓之古灵藁】受遗诏于治平之初【曽公亮泉州人治平初与韩琦同辅英宗时谓可比张安世】陈规模于中兴之日此其忠荩何如哉【系年録李丞相纲字伯纪邵武军人相髙宗言中兴规模当有先后之序】侬智之变事势亟矣宁死其身而不忍辱其国【事畧曹觐建州人知封州侬智高反隣或劝使之去觐叱之曰吾家以忠义自将岂茍生耶率州兵御贼力不胜遂为所执贼谕欲用之曰犬彘敢尔耶遂杀之】渡江之际国步艰矣宁死其节而不忍偷其生此其节义又何如哉【系年録刘珙建安人以忠显公死节补承务郎葢忠显公刘韐者靖康中守真定有功京城失守敌人得之欲为将忠义不辱而死】酌幽馨而起敬想遗迹而兴嗟凛然起髙山仰止之想如其舍是不论而缕缕功名富贵之徒特辽东之豕耳呜呼孰知有大于此者乎葢显名于一时者不若传道于异日有功于耳目者不若淑教于人心彼伊洛正学为天地立心为生民立极为前圣继絶学为天下开太平葢有与风雨晦防流行于天地间而不可磨灭者自党籍一严禁锢日久中更变故道脉如线一传而得游定夫胡文定杨山之流灵光屹立疏瀹源派硕果不食元气复春讲明经学于建炎之初培植人材于熙宁之后此三君子之功大矣【游酢字定夫建安人胡安国建州崇安人杨时字中立南劒人从学伊川之门后党禁严诸弟四散至髙宗建炎初召杨山胡安国在经筵后浙闽学者皆出其门尽知性命之学】再传而得仲素五峰致堂延平晦翁之流故老道徳赖此典刑晚辈学问视此模楷责权臣以尊主攘狄之义示后人以中庸大学之教此数君子之功大矣【罗仲素南劒人清介絶俗从学于杨山后劒浦人李延平先生讳侗者又从仲素学受春秋中庸语孟之说晦庵朱先生从学延平先生尽得其学皆伊洛性命之学也又胡五峰胡致堂皆胡安国文定先生之子秦桧以金助胡寅省亲寅谢曰愿公修政任贤尊主攘狄以开后功桧以其讽已始大恶之】此又闽中之山斗照映古今后学敢不钦于景仰哉噫虽百昌黎作欧阳序林藻作泉山铭何足形容其万一欤【见上】
　　蜀中人材
　　昔我髙宗之论蜀士也曰当以德行为先文章乃其余事大哉王言其品藻人物之鉴欤【系年録绍兴二十六年沈该进呈蜀中人材上曰蜀人多能文然士人当以徳行为先文章乃其余事】愚尝登岷峨之山望巴江之水扪参歴井纵观四望山川葱郁气象宏富其为物也有青金丹砂之良其为人也皆光明俊杰之习然世之论者曰模写风物有声词坛是蜀士之长也驰骋古今持论文苑是蜀士之盛也噫德行首科文章末枝由汉至唐光映史牒能文之士固不少而硕徳重望者抑何寥寥间见耶黄门奏赋飘飘凌云似也然失节临卭至亏终身之大节【西汉司马长卿奏赋黄门武帝叹曰飘飘有凌云之气又与卓氏因抚琴有滛奔之声】白首草元甘心寂寞固也然剧秦美新为名教之罪人【杨子云草太元又作剧秦文以讽莽】作颂汉庭夸诩君臣善文辞也而彭祖乔松之语识者陋之【王褒】赋诗沉香笑谑风月善诗章也而骑鲸捉月之踈君子惜焉【李白作沉香亭数章又后游江骑鲸捉月而死】故汉之所可取者惟严君平唐之所可称者惟陈子昂甘心肥遯不事王侯忠孝一言有禆风教【严君平居蜀肆以卖卜为业为臣者教以忠为子者教以孝】秉心立朝有意规谏奏论数章皆切大体【陈子昂】此又表表于汉唐数君子之上尚论蜀之人材果在此而不在彼也自五季根据人物雕陋我宋混一日薰月染伟人硕徳相望先后不特区区于翰墨蹊径之末自今观之词赋有声人曰范景仁之能君子曰首决大议其勇决不可及也【范景仁成都人为举子塲屋有声赋作彩霓理识勤翻来如云云注又隐作平音去之景仁不之辨后仕仁宗时仁宗三十五年在位未有继嗣景仁上疏曰太祖舍其子而立太宗天下之大公也某王既薨真宗取宗室子养之天下之大虑也愿陛下以太祖心行真宗故事章十九上待罪不肯去须髪为白其后仁宗感悟遂立英宗君实作传曰景仁之勇决予所不及也】著论权衡人曰苏老泉之能君子曰辨奸未形其先见不可及也【凿表苏洵字明允眉州人欧阳永叔一见权书衡书嗟叹目为荀卿子又闻见録王安石名始盛欧阳修劝老泉与之游先生曰吾鄙其人作辨奸一篇以讥之】称坡公者皆曰天下竒材不知儋耳之游其气可以沮金石而凌雪霜【事畧王偁曰东坡斥之岭海之外而不为之愠也】称颍濵者皆曰制策翩翩不知新法之疏其言可以质天地而感鬼神【遗老传辙举直言极谏得失司马公第以三等范景仁难之蔡君谟曰吾三司使也司会之言吾愧之而不敢怨胡武平请去之上曰以直言召人而以直弃之天下谓我何卒两寘之下第王介甫意其右宰相韩公曰此人策语谓宰相不足用欲得娄师徳郝处俊用之尚以谷永疑之乎后神宗嗣立介甫得幸急求财利辙议事而多诋介甫及青苗法行极论之】范淳夫之经学非学也色和气柔开悟上意此其学粹矣【家传范祖禹字淳夫成都华阳人弱不好弄博学强记范忠文每器之曰天下士也元祐初伊川谓温公曰经筵若得范淳夫尤好颐自度乏温润之气淳夫色温而气柔可以开陈是非导人主之意其后除侍中】田公锡之奏议非文也忧治世而危明主此其文雅矣【隆平集田公锡本京兆人唐末徙蜀因居嘉州苏越序公奏议曰自太平兴国至于咸平可谓大治而田公之言常若有不测之忧近在朝夕何哉古之君子必忧治世而危明主明主有絶人之资治世无可畏之防此君子所深惧也】以孝事亲甘露降祥彭公乗之孝人曰今之曽子也【隆平集彭乗益州人天禧初迁集贤校理恳求便亲得知普州父卒既葬甘露降墓栢上人以为孝感】以廉律己上悟帝意孙公抃之防人曰今之伯夷也【孙抃眉州人皇祐中权御史中丞谏官奏抃非纠缪才抃言今士趋进者多谦退者少以善求上为精神以能讦入为风采若然臣诚不能也仁宗察其言趣视事抃居侍从屈久而短于进取人以为长者】苗刘之变事势仓卒张公忠献亲扶日毂洗日虞渊其功何如哉【张忠献公浚成都人髙宗即位星夜驰赴刘正彦作乱公唱义师平之】河南之扰人心危惧孙公昭逺忠气激烈闻者生气其节何如哉【建炎二年金兵攻河南府留守孙昭逺战不利其下拥昭逺南去避兵昭逺骂之曰若等衣食县官不以此时报国南去何为昭逺抃孙也】之数君子者上则信于其君次则信于其友下则信于其人葢一世所共知者至若山颠水涯頽墙败壁之下不逐时好不徇世禄不求人知此其清操髙节照映流俗君子尤当表而出之不阿匪人终身退藏王子思之逸节也【事畧王子思眉州人廷对不避权贵蔡京知成都府举为学官不听后京为相遂不复仕】不从伪命守节肥遯尹和靖之髙义也【建炎初刘豫伪命召尹焞焞不肯因居蜀后髙宗因召居经筵】张俞一布衣也力举祖训劝勉大臣【康定中益州隐士张俞上宰相吕夷简书阁下且举太祖太宗之故事开导天子之聪明云云吕夷简谓俞所言郭元振不及】何群果州一草泽也后学起敬目曰御史【长编至和三年赐果州草泽何群安逸处士庆厯中石介在学诸生来者数千人群自蜀至介以为学长群与人言未尝下意曲从同舍目曰布衣御史】呜呼蜀士有声于上国也久矣然在汉唐则先文学在国朝则先德行此又天涵地育之教欤不然由汉以来踵秦陋习文翁修起学宫人始知学又不专于岷峨巴江之精气也今塲屋之下嵗贡杰出泉石之间芝诏屡聘则孰不为明时用哉严王陈李司马扬一翁二季对相望必有续后山之诗【陈后山见二苏诗曰岷峨之山中巴江异人间出骇四方严王陈李司马杨一翁二季对相望】














　　古今源流至论前集卷七
　　钦定四库全书
　　古今源流至论前集卷八　　宋　林駉　撰
　　儒吏
　　古者以仁义为儒以教化为吏而儒与吏为一后世以章句为儒以法律为吏而儒与吏为二嗟夫周官九两曰道与治孔门四科文学政事又曷尝有异致哉此愚深叹后人之不古也夫惟儒与吏为一也诗书礼乐皆润泽生民之具功名事业亦吾道之绪余是故臯夔伊傅雍容于庙堂之上而君民相忘于道化之中寂寥于都俞之颂而天下交通于泰和之治周召毛毕以帝王制作施于邦国都鄙之间以孝悌睦婣书比闾族党之民是时也内而赓歌外而岳牧皆刚简直寛之徳出而使长入而使治无非俊造秀乂之士后世指臯夔伊傅周召之伦以为儒之效吏之循者不过仁义教化之学耳夫惟儒与吏为二也儒则从事于诵说章句之末而目吏为俗也吏则从事于法律刀笔之陋而目儒为腐也是故假春秋以济欺【公孙学春秋及对策以旱为桀之余烈上防武帝】托论语以文奸者【张禹不言天变及帝问之以子不语怪力乱神为对】往往以诗书为发上尊管晏下煽申商者又甚于功利之场【晁错羊张汤杜周等传】儒术饰吏似济时也如多诈何惠文从事似振治也如太刻何【见上】是时也视腐儒为败事【郦食其】视尚书为朴学而儒之效泯【武帝】指申韩为家学【景帝】指杂伯为制度而吏之实壊【宣帝】当时谓寛杜张之徒以为儒之术吏之能者不过章句法律之习尔呜呼儒与吏之名固对立于古今也然天下亦岂有舍儒而可以为吏哉儒道与天地并上之扶天经立人纪次之定社稷安国家曷尝一日无所待于儒至其列之官爵着之行事居天职而治天民者夫是之谓吏而非有二也乌可以壁间蠧简为无用之藏徒与民相处于三尺间哉第恐儒而非真曾俗吏之不若所以起后人轻鄙之议甚矣天下不可无儒者之功也吾观唐虞三代之时此固享吾道之福若周而秦秦而汉汉西而东儒者之效固间闗于群咻众吠之中天下亦隂受吾道之赐异端横流吾道如线大造几不立矣吾孟子奋力而排之我是以有仁义之道秦火既炽孔壁不传大造复不立矣吾董氏首尊孔氏我是以有六经之教奸雄窃睨染指汉鼎大造又不复立矣而若陈元方郑康成之徒且声大义于一隅我是以有孔孟之泽【本传】若然者果儒之功耶抑吏之功耶文不防天道未坠地艺祖立极天下文明以读书勉大臣【太祖曰宰相必用读书人】以文吏代镇将【太祖谓赵普曰儒臣有武干者何人普以辛仲甫对徙益州都监】以士人治刑狱【开寳六年诏改马歩院为司寇院以新及第进士九经五经及选人资序相当者为司寇参军】以儒人典藩方【太祖因命郎曹卿监官出典藩方惩武臣之弊】赵普一代勲臣也东征西讨无不如意求其所学自论语之外无余业【赵普曰论语二十篇吾以一半佐太祖定天下】卢多逊当代名儒也博学强记该贯古今用而为相蔼然于太平兴国之治【太祖问卢多逊事善对帝曰宰相必用读书人后太宗拜为相】一扫五季刻薄之习隐然正道之规模此列圣所以守为家法也故三司钱谷之任葢吏职之至难我祖宗必择德望儒臣如陈恕冦凖程琳蔡齐之伦相望于前盖不敢付之庸常之吏也【蔡龙圗官制祖宗旧制选除执政侍从必先选歴钱谷伯祖文忠公欲擢参大政先除擢三司使数月乃拜枢宻副使吕申公嘉祐中朝廷欲置之禁掖乃除户部判官数月进修起居注旋召知制诰○陈晋公恕为三司使十八年精于吏事晚年荐寇莱公自代真宗用莱公为三司使景祐元年程琳为三司使禁中有所取輙复奏之又蔡齐为三司使见上】京尹繁剧之任尤吏事之至冗我祖宗必用贤明硕望如范仲淹杜衍包拯欧阳修之流欢然政声葢不敢委之刻薄之吏也【范仲淹除侍郎即任开封府时与吕夷简不恊欲以此困之仲淹为尹数月京师称治○杜衍知开封府权贵不敢干以私○包孝肃知开封府京师为之语曰闗节不到有阎罗包老○欧阳修嘉祐二年除开封府】此吏之所施未尝不源流于儒也欧公之倡古文吾儒之领袖也其与曽南丰苏东坡之所讲明者不但区区于操觚弄翰之末耳以犯顔敢谏为忠以济时行道为贤东坡之有声杭郡南丰之六秉州麾皆有补于吏政【苏轼序欧公文集曰天圣景祐间欧阳子出天下争自濯磨以通今学古为髙以救时行道为贤以犯顔敢谏为忠长育成就至嘉祐末号称多士欧阳之力居多○南丰欧公门下士东坡欧公所取○南丰行状公自求补外转徙六州东坡守为苏堤浚三河杭人徳之】胡安定之明经学吾儒之山斗也其与刘彞范纯仁钱藻之所议论者不特屑屑于训诂句读之习尔讲经义有斋明时务有斋刘彞之明水利纯仁之明治道皆有益于吏治【吕氏家塾记湖学以经义及时务学中有经义斋治事斋经义斋者择疏通有器局者居之治事斋者各治一事又兼一事如边防水利之类云李廌记安定甄别人物因其所好而类聚别居之故好尚经术者好谈兵战者好文艺者好尚节义者使之以类羣居○刘彞对神宗曰钱藻之渊笃孙觉之纯明范纯仁之直温钱公辅之简谅其余政事文学不可数皆安定之门人也刘彞学水利】何熙宁之臣言道德而心功利亲羣小而踈老成天下为之开阖动揺彼六七年中数十使者徒贪城社之可凭不思灶突之炎上孰知寛之一分民受一分之赐矣诸贤固已随事苴补于防防之中及其焦头烂额于元祐七八年问者又向时排摈废逐不可得一日安于朝廷之人也当是时虽百惠卿其将焉施惜乎君子防制之太踈小人报复之反肆积至政宣无可为矣【见新法条】天运循环隂剥阳复山先生岿然如灵光之独存出其眇然之驱支山岳万钧之压以启赵鼎张浚诸贤弼成建炎拨乱之功此吾道之一伸也【山行状】晦翁先生屹然如泰山之具瞻福星外临以苏生灵荒旱之余复成淳熙太平之治此吾道之再兴也【晦翁行状】呜呼二公所学为天地立心为生民立极为前圣继絶学为天下开太平岂一时吏治究其万一哉此愚于终篇推广儒学之盛云
　　才德
　　忠肃懿恭徳也而古谓之才【左传】徳行道艺贤也而古亦谓之能【周礼】嗟夫以徳养其才则才泯于徳之中徳不足而惟以才自见则始判于徳之外且人才之在天下若十指然强者奋发敏者轻锐辨者纵横是其才禀于天者然也先王以君师之责自任作成长育以全天地父母所不可及之功九徳之辨【书】典乐之教皆所以治其偏而成其全礼乐射御敬敏任恤皆所以达其才而成其徳【礼】迨夫陶和毓粹气质变化朝廷比闾人人君子是故司马论材即曰秀曰俊之贤乡老賔兴即月书季攷之行【礼】奔走御侮疏附先后夫岂其才之不用而赳赳武夫公侯干城无非兎罝好徳之人虎贲趣马左右擕仆夫岂其才之不任而淠彼泾舟烝徒楫之亦无非奉璋峩峩之士其徳度足以收世望其风流足以成习俗其器识足以达事几此古者未尝有才徳之分也自尾生之行一弃而德为无用【汉陈平传】自跅之诏一下而才为有济【汉武帝纪】弄车织薄不齿乡井【卫绾周勃】黥卒亡命闯伺山泽【黥布】非不足与集事也然叛者九起不顾盟血之未干【韩信传又彭越传】奉命絶域唇辨如流【张骞】宣威沙漠开拓土宇【卫青霍去病】非不足与谋功也然本根蠧耗索然元气之已秋于是君子始有才徳之辨曰徳如大圭不割也才如利刄不缺也【唐白居昜传】曰德胜才谓之君子也曰若才胜徳谓之小人也【司马温公】呜呼谨重寛厚者固足寿国脉而敏锐奋发者亦岂不能办事哉全徳粹行固足以服人心而一艺一能亦岂为弃物哉惟随宜而器使之各谨视其所用而已葢鸾舆在前属车在后清道而后行则非称徳之骥不足以驾君之车及用之战陈施之驰逐则非骏足疾駈超轶而絶尘者不足以获多而取胜然则曰贤与能亦不容偏废也愚独惜教养之制不明刚柔缓急不能无偏而世之所谓才者往往沦于顽钝无耻之流此才之所以不如徳也欤世更五季人物雕陋天生圣明陶冶一世治狱必用士人【开寳诏以新及第进士九经五经及选人资序相当者为司理参军】固也宰相必用读书【太祖因卢多逊善对曰宰相必用读书人】而左右前后无非儒学之选【见后】典郡必用儒臣【太祖问赵普曰儒臣有武干者何人赵普以辛仲甫对徙益州都监】将阃必择无过固也【太祖命将必用谨厚无过者】而堂后官亦必参之以士人之任【旧堂后官皆胥辈至太祖参用士人】是虽斩艾蓬蒿削平僭伪之初使愚使贪使智使勇固不能免而天下既定非镇重老成之人不用也呜呼其为天下虑后世虑也逺矣是故乱世用材治世用行太宗有意于用徳也【端拱二年上曰为臣之道治平之代虽收功效乱世止用其才不用其行如陈平韩信顷刻可立功业治平之世即此辈无以施其谋畧孔子四科以徳行为首】夫惟以徳为可重故李沆以风范端凝相【李沆侍宴太宗目送之曰李沆风范端凝真贵人也】韩丕以冲澹自处进【韩丕起寒素以冲澹自处不奔竞于名宦太宗甚重之命守本官左谏议大夫知制诰为翰林学士】用士安而不用张洎者以洎有文学而士安有徳行也【太宗淳化二年以毕士安为翰林学士初执政欲令张洎上曰极知洎以文学资仕不下士安第徳行不及尔】用敏中而复用张咏者以敏中大耐而咏素有徳望也【淳化四年一日御笔飞白书向敏中张咏姓名付宰相曰此二人名臣也朕将用之余见言行録本传】太宗之用舍如此风俗其有不厚乎才干则不乏徳行则罕见此真宗有意于尚徳也夫惟以徳为可敬王旦以深沉有徳相【张咏尝谓人曰吾榜中得人最多谨厚有雅望无如李文靖深沉有徳镇服天下无如王公】李谘以苦学奉亲用【景徳二年李谘中进士第上亲阅试卷谓宰相曰李谘亦有可观闻其防年母为父所弃归其舅谘日夕号泣求还其母至乃絶荤茹以祷祈又能刻苦为学自取名级亦可喜也】宁取文行之赵安仁而不取盛元【景徳元年七月先是上召翰林梁颢夜对询及台阁人物颢曰晁迥笃于词学盛元敏于吏事上不答徐问曰文行兼着如赵安仁有几颢曰安仁才识兼茂未见其比以安仁为翰学】宁用他人辅仲舒而不用致尧【真宗朝时梅询曽致尧以才名自负尝遣致尧辅温仲舒安抚陜西致尧于閤门疏论仲舒言不足与共事李沆在中书不喜因用他人辅仲舒而还致尧】真宗之去取如此人才其有不盛乎贻厥孙谋以燕翼子丰芑之仁数世用之吾观徂徕之颂也潞公重望弼亮数世小范老子纯乎王道以率履予衍以谨厚予殊比弼以夔契比琦以周勃凡见于一颂者皆君子人也【维仲淹弼一夔一契予早识琦而有竒骨可属大事重厚如勃曰衍予来汝予黄髪心如一兮率履不越汝得象殊谨重防密】又观古灵之藁也司马名相首擢第一孙觉纯仁可列侍从以可备风宪举明道以可属危难举王存以张子厚为学行修明以吴育为端良吴恕为器识凡见于一藁者亦皆君子人也【长编熙寜九年古灵陈防荐司马温公而下三十三人章藁司马光韩维吕公着乞诏还词苑或居经幄苏颂宜居编修孙觉李常范纯仁可充侍从王存顾临可属危难程颢可备风宪张载学行修明孔文仲性醇行粹吴育端良质实吴恕器识深醇云云】吁有由也虽然用舍人材在人主权衡人才在大臣昔李文靖当国冦公屡以丁公荐而文靖则曰才则才矣使在人上不可也【东轩笔録冦准屡荐丁晋公之才于李文靖而终未用一日语文靖曰比屡言丁谓而终不用岂其才不足用耶文靖曰如斯人者才则才矣顾其为人可使在人上乎莱曰如谓者相公终能抑之使在人下乎文靖曰他日后悔当思吾言】王文正品藻人物杨文公亦以丁谓告而文正则曰才则才矣使独当权不可也【遗事杨文正舆王文公评品人物文公曰丁谓久逺果何如对曰才则才矣语道则未他日在上位使有徳者助之庶得终吉若独当权必为身累】惟二公之所取者不在于区区之小才则自真宗而后多得重厚名流者亦大臣擢用之公也【李沆为相真宗问治道所宜先沆曰不用浮薄新进喜事之人此最为先故自真宗之世至仁宗初年多得厚重之士】陈升之才智才也安石曰是可用也司马公曰是不能临大节也【神宗问司马光曰今中外大臣独升之有才智晓达政事光曰升之才智诚如圣谕恐不能临大节而不可夺耳安石用事引升之自代】吕惠卿之明辨才也安石曰是可用也司马公曰是用心不端也【神宗歴问羣臣至惠卿光曰惠卿憸巧致安石负谤皆惠卿所为也上曰惠卿明辨亦似有才光曰惠卿文学诚如圣旨然用心不端安石后力引惠卿代已】惟安石之所用者惟取其才智明辨之人则自熙丰以来大抵皆少年新进轻躁浮薄之流皆安石之咎也呜呼安得李王司马二三君子与之评品人物哉
　　士风
　　谀佞成风汉道不西清虚相习晋其东矣噫岂惟汉晋然哉虽唐虞三代而有此未有不败者也国朝立三纲以为纲张四维以为维护风俗如护元气重名节如重鬼神何厚耶好事尽输纯与直谩劳颊舌涌如泉此太宗戒欺诞之诗也士夫其不为诚实乎【太宗作七言诗示学士卒章云好事尽输纯与直谩劳颊舌涌如泉】臣守但当守公法驰骛茍进何可取此真宗疾奔竞之诗也士夫其不为恬退乎【真宗作诗示羣臣云云】李昉子弟并从罢黜惩攘夺也【雍熙二年宰相李昉之子宗诗参政吕正之弟亨举进士试皆入等上曰比至势家与孤寒并进但以艺升人亦谓朕有私皆罢之】温叟子孙特加甄録戒贪墨也士夫其不为推逊清防乎【刘温叟至清防太宗尝赐以钱五百千不敢辞贮于别室明年复因重午以角黍遗之使人至见前所送钱扃锁如故还白其事上曰我钱尚不用况他人乎后温叟薨太宗録其后曰使名节者知所激劝】呜呼有君如此其忍负之此国朝所以人人有士君子之行胡宿白首不忍欺君详议不敢得也【嘉祐元年胡宿知审刑院详议官阙判院者当择人以荐于上宿与同列得二人一人者监税河北以水灾亏课同列曰亏课小失不足白上以累才宿不可至上前白之同列曰详议在得人公固欲白上縁是不得奈何公曰得与不得一详议官尔宿以诚事主上今白首矣不忍丝发欺君】冦公初进不可欺君科第不足计也【冦忠愍时年方十九举进士时太宗取人多问其年年少者往往还遣或教公増其年公曰吾初进取可欺君耶】不预宴集馆阁盛徳晏公曰非不宴游直以贫故无饰辞也【晏殊为馆职时天下无事士大夫多为宴集公时贫不能出独家居与昆弟讲习一日选东宫官忽中批除晏殊既受命上面谕除授之意公曰臣非不乐宴游者直以贫无可为具臣若有钱亦须往但无钱耳上益嘉其诚实】私入市肆宫僚失徳宗道曰饮酒常情欺君大罪无妄语也【鲁宗道昜服饮仁和肆一日真宗急召使者入门移时行自仁和肆归中使先入白与公约曰上怪公来迟当以何事对公曰但以实告曰然则当得罪公曰饮酒人之常情欺君臣子之大罪使者如公对真宗问何故私入酒家公曰臣贫无器皿酒肆具备适有亲客遂与之饮真宗曰卿为宫臣恐为御史所弹然自此竒公】噫匹夫至愚尚知以诚况诸君子乎其诚实之风着矣年方强仕请解机务急流勇退人也【至道三年真宗即位钱若水以母老请解机务章再上乃得请君请云云又麻衣僧谓若水曰公急流中勇退人也】年未知命表求挂冠知止求退人也【咸平四年韩见素为监察御史表求致仕时方年四十八上问辅臣曰见素发齿尚壮遽尔致仕何也吕端曰见素性恬退上难之李至曰近世朝行中躁竞求进者多知止求退者少若允其请亦足以激劝风俗上黙然乃授刑部贠外郎致仕年八十余卒】父任执政不就廷试非韩维之安于静退乎他日之迁监学正以旌擢之【韩维尝以进士荐礼部父亿任执政不就廷试仁宗患缙绅奔竞谕近臣曰恬退守道者旌擢则躁求者自当知愧于是宰相文彦愽等言公好古嗜学安于静退乞加甄録召试学士院辞不赴除国子监主簿】礼部第一不肯自陈非范景仁之恬于进取乎他日之除袐阁正以劝激之【范镇举进士礼部奏名第一故事唱第过三人则礼部第一人越次抗声自陈因擢置上第镇不肯自言至第七十九人乃出拜退就列无言厐籍言镇有异才不汲汲于进取特除直秘阁】噫虞非其招犹不屑往况诸君子乎其恬退之风盛矣张公咏之试大名也将以张公首荐而公推张覃为第一【太平兴国四年张咏与冦准同赴大名举义将首荐咏咏以同郡张覃素有文行即率冦公以覃为荐士论多之】蔡公齐之试莱州也将以蔡公首荐而公推史方为第一【蔡齐莱州人举进士第一以书荐其里人史方而已居其次】毕文简之除相可喜也曰臣以驽朽请荐相才【毕士安参政入谢帝曰未也行且相卿公曰臣材驽朽不足胜任惟冦准兼资忠义善防大事此宰相材也不阅月并拜平章事】杜祁公之去相甚郁也曰某以非材久妨贤路【杜衍门生尝谓公曰公在相位未期年而出天下甚郁望曰衍以非材久妨贤路遽得解去深遂乃心然独有一恨平生闻某人之贤可某任未荐】呜呼攫金逐鹿者闻此宁不有愧心乎其推逊何如哉有官鼎鼐无地楼台莱公之俭徳也是诗也肯移为他人诵耶【闻见録莱公居家俭魏野赠公诗曰有官居鼎鼐无地起楼台后北使曰此无地相公耶】马谙旧路龟放长江赵公之清徳也肯私为外人赞耶【赵抃初知成都擕一龟一鹤自随其再任也屏去龟鹤止一苍头执事张公祐送诗云马谙旧路行来滑放长江不再来】归自南海不载一物何防耶【余靖为广西安抚戒当任官吏不得市南药及公北归不载南海一物】归自西蜀仅有数卷何薄耶【太祖初立命王全斌等伐蜀沈伦为水陆转运使诸将争取金帛子女伦一无所取东归之日惟圗书数卷耳太祖知之擢为户部侍郎兼枢副使】呜呼囊帛匮金者知此宁不汗顔乎其清廉何如哉是虽诸贤律身之严亦祖宗激劝之微权也虽然授以翰林力辞不已【神宗即位擢司马光为翰林学士力辞上谕以卿有文学何辞公曰臣不能四六上曰如西汉制诰可也公曰本朝故事不可上曰卿举进士髙第而云不能四六何也公移出内臣强公受吿以告置怀中不得已受】授以馆职固辞不就【温公家语至和中召王安石试馆职固辞不就乃除羣牧判官又辞不许乃就职嘉祐中召除馆职三司度支判固辞不许未几命修起居辞章至十上焉】温公荆公之推逊一也然议者以温公为是而荆公为非议法不合请归西洛【温公与安石论新法青苗不合章屡上请归洛】用法未便投老钟山【初吕惠卿为荆公所知骤引至执政荆公去惠卿背之值荆公再相于是起华亭狱而使徐禧王古蹇周辅之辈按之惠卿请不得然后以语中子雱荆公不快遂投老金陵钟山】温公荆公之恬退一也然议者以温公为得而荆公为失温公之不事生产【公忠信孝友恭俭正直出于天性不事生产买宅洛中仅庇风雨】荆公之不自奉养【上言安石不好官职不自奉养可谓贤者光曰安石诚贤但性不晓事而复庇其短也】均之为清防也议者亦以温公为真清而荆公为诈清何耶大抵重厚之士其处已也以诚好名之士其处已也不以诚温公重厚之士而荆公特好名之士也是则三者习尚又闗于诚不诚之间未可以笑貌声音求之矣不然温公平生以诚尝语之刘安世【元城先生曰安世从公游学十年问其立身之要公曰其惟诚乎公平生行之俯仰无愧】而安石诈人我仁宗已心薄之【仁宗朝安石知制诰一日赏花钓鱼宴内侍各以金盏盛钓饵药置几上安石食之尽明日谓宰辅曰王安石诈人也使误食钓饵一粒则止矣食之尽不情也】君子于此可以觇二公之终身也噫相在尔室不愧屋漏中庸之学君子不可不书诸绅
　　幸学
　　古者以学为维持风教之地故视学为常典后世以学为粉饰太平之具故视学为旷仪嗟夫学者化民成俗之本不可一日不明于天下也是以三代盛时取士论政莫不在是卜禘而后视学所以游其志也未见其轻于禘也士不变而视学所以重其教也未见其嫌渎也春入学秋颁学一嵗而再学未见其繁且数也以谓不如是则无以维三纲五常之具示作人重道之心为礼乐教化之本此所以视为常典欤后世以先王化民之地而指为美观之文平日常行之事而视为创举之礼汉明临雍拜老此先王大合乐之举而史笔纪之以为美谈【凡入学以齿将入学小胥大胥小乐正简不率教者以告于大乐正大乐正以告于王王命三公九卿大夫元士皆入学不变王亲视学不变三日不举屏之逺方终身不齿大乐正论造士之秀者以告于王而升于司马曰进士记王制又汉明帝纪永平中帝临雍拜老诸生圜桥门者亿万计执疑问难又班固赋辟雍汤汤圣皇莅止】唐太宗数幸释菜此先王春入学之常唐人嗟异以为伟观【唐儒学传序太宗召天下纯儒老徳以为学官数临幸观释菜命祭酒博士讲论经义优以束帛广学舍千二百区三学益生员复置书筭二学皆有博士大抵诸生员至三千二百虽三代所未闻也】呜呼明帝太宗当文治雕落之余士类湮郁之后一旦举行骇人耳目爼豆生辉冠带増气此所以视为旷仪欤尝谓王者以一身膺天地社稷之托礼乐纲常之任其不可轻之地有三曰天地曰宗庙曰学校夫以万机之繁未必皆其身与惟天地之祀宗庙之祠与夫学校之幸非万乗亲幸未见其所以致敬之意是故蠲大报于天地之郊灌鬯荐献于宗庙之享承师问道于亲临学校之幸此无他天地万物之始宗庙国家之本而学校教化之基国之大务未有舍此而先者韩退之谓天下通祀惟社稷与夫子社稷坛祭不若夫子用王者事嗟夫夫子岂止与社稷争雄长而已哉【韩文】国家以礼义淑人心人文化天下方太祖肇造之初蓬孛未豁也我太祖元年正月幸监二月又幸至四年四月又幸故其賛先圣曰尼父挺生河海标异祖述尧舜有徳无位是举也其视武王克商封先圣之后者同一意也【太祖建隆元年正月幸国子监二月又幸四年四月又幸又作文宣王賛曰王泽下衰文武将坠尼父挺生河海标异祖述尧舜有徳无位哲人其萎凤鸟不至云云】髙宗中兴之始国步甚艰也我髙宗亲谒圣祠师道日隆命讲周易经学有光故其赞先圣曰维时载雍戢此武功肃昭盛仪海宇聿崇是举也其视光武兴汉先建太学比日临享者同意也【圣政绍兴十四年三月幸太学谒先圣先师登降步趋执爵灌献天容肃恭礼毕乃命司业髙阅讲周易复幸养心持正二斋上幸毕观太祖太宗徽宗所制赞文因御制文宣王赞后又制七十二子赞文宣王赞曰大哉宣圣斯文在兹帝王之式古今之师志则春秋道由忠恕贤于尧舜日月其誉维时载雍戢此武功肃昭盛仪海宇聿崇】夫当太祖之初兴髙宗之再造庶事草创未暇他举一则曰幸学二则曰幸学饰礼容奉笾豆周旋进退兴降俯伏汲汲然为尊师重道之举此固百世而下闻风兴起者祖宗躬行之于前子孙润色之于后此道术所以显行教化所以兴隆也是故列圣相承盛礼日举自太祖而后则端拱幸国学而玩易之泰卦【寳训太宗端拱元年幸国子监将出顾见讲堂左右言博士李觉方聚徒讲书即诏觉讲易泰卦翌日语近臣曰昨听泰卦文理深奥足以为君臣监戒淳化五年又幸国子监召孙奭讲尧典说命】淳化又幸讲书之尧典【见上】此太宗举行之典也景德二年幸国子而览书库明年又谒先圣以展拜此真宗举行之典也【寳训真宗景德二年幸国子监歴览书库观羣书镂板曰国家崇尚儒术然非四方无事亦何以防此　又防要景德中幸西京谒先圣诏河南府营建国子监又幸四月又谒文宣王庙帝展拜以表严师崇儒之意】自髙宗而后则淳熙之礼行释奠吾道有光义阐中庸圣学髙明此孝宗亲幸之礼也【孝宗淳熙四年二月幸太学诏畧曰朕躬释奠阐中庸之义云云士大夫其念哉当为君子之儒母慕小人之德则无负于乐育在汝等勉之是时龚遂良等奏命儒臣讲经上曰礼记中庸为天下国家有九经一叚最益治道】嘉泰之诏命司成防绎周官束帛戋戋宠及青衿此宁宗亲幸之礼也【宁宗嘉泰壬戌幸学讲周官赐诸生束帛】贻厥孙谋以燕翼子祖宗之为谋逺矣虽然祖宗之所以屡行幸礼者岂以是为汉唐美观之文哉吾观吕大防曰古者天子视学葢常事也徳意在焉小惠何足道呜呼大防之言其欲祖宗常行是礼之意深矣欲观国家之美意当求诸辟雍之章【元祐中哲宗幸国子监诏文宣王殿行释奠礼毕御端化堂命国子祭酒丰稷讲尚书无逸或谓吕大防曰祖宗视学非有爵命之赏则有金帛之赐今皆无之何也大防曰古者天子视学葢常事也徳意在焉小惠何足道哉吾固欲天子时一幸金爵之赏后日何可继也正恐惜费而止耳闻者乃服】
　　学政
　　有学教有学政诗书薰染礼乐和平鼓舞于鸢飞之下者教也检柅私心防闲非习折旋于蚁封之地者政也教者所以长养之政者所以规正之政寓于教而无偏废之失而圣人之责塞矣然政教果自行乎葢天下之尊有三覆载我者天地也鞠育我者父母也而导迪作成者虽天地父母亦无所用其力故有师教之义焉听礼义之诲如临深渊视规矩之严如畏简书目擩耳染无非教也手举足履无非政也而师儒之功为大尚论古今政教之善安得不归于教者之责哉且成周盛时人人君子长育如陵润泽如沚既教以射御又教以诗书既习以讽诵又习以羽籥而教之之意详矣然挞以记之而侯明之德不可无否则威之而承之庸之不可废于禁制防遏之法有隐然训迪诱谕之意呜呼尽之矣不知成周之政教所以施之成均用之乡党而无一人之不被者伊谁之功葢尝考之成均学政专待国子政也而乐音导迪使人有易直子谅之心非教乎而政教之施非大司乐之责而谁责【大司乐掌成均之法以诏建国之学政而合国之子弟焉凡有道者有徳者使教焉死则以为乐祖祭于瞽宗以乐徳教国子中和祗庸孝友以乐语教国子兴道讽诵言语以乐舞国子舞云门大卷大咸大防】乡党禁令専待秀民政也而属于掌教无非示道艺之美非教乎而政教之行非地官之责而谁责【卿大夫】噫有政教以淑其心有师儒以任其责则学校为扶天理立人极之地欤国家自庆歴以来建立学校元丰宏之南渡新之其知学校为扶持世教之本葢不可一日忽【天圣五年晏殊知应天府大兴学庆厯四年诏州县皆立学十一月余靖言兴建学校以育俊秀由是广学官颁学田又熙丰间中书言近制増广太学益置生贠请分三等以初入学为外舍不限员上舍以百员内舍以二百员为限又建绍间再新学舍】然观安定胡先生之在湖学也谈经学以明理义而学之教为甚详补正録以明规矩而学之政亦不废体用之学封植人材榱桷之诗脍炙人口孰不曰政教并举之善君子观钱藻范纯仁刘彞之流讲明经学议论治道皆知有政教之学者无非胡先生之功也【墓志先生为苏湖教授严条约以身先之虽大暑必公服终日以见诸生严师弟子之礼恳恳为诸生言所以治已而后治人者后为太学四方归之又吕氏家塾记荆公诗曰先收先生作梁栋以次收拾桶与榱又李廌书熙宁二年刘彞召对上问从学何人曰少从安定上曰其人文章与王安石孰优彞曰瑗以道德仁义教东南诸生时安石在塲屋修进士业累朝取士不以体用为本当寳元明道间明体用之学授诸生始自苏湖终于太学出其门者无虑二千余人上曰门人在朝为谁曰钱藻之渊笃孙觉之纯明范纯仁之直温钱公辅之简谅又职畧仁宗朝胡安定掌太学其正録第补诸生熙宁末兴三舍始遣官为正録学正五人凡诸生之戾规矩者待以五等之罚学録五人掌佐学正纠不如规者】今以经义词章课士固非古者乐正之教以学令学规待士固非古者大胥之政因仍旧习其来尚矣然文已中程而选考不预则不听选已书籍而程试不预则不许试此兼考行艺之意又出于经义词章之外诸生外有显过亦许纠治舍选有犯重罚亦必举行此申明规矩之意又出于学舍学规之外亦何慊于政教乎然愚所以不满者意葢有在也葢今之司成所掌者学教正乐正之遗意今之正録所纠者规罚亦大胥小胥之旧然师儒之于生徒适然而值如浮萍之不相闗博士月一诣斋教导之意第为具文而教安在哉士之视规矩指为不切如屋壁之陈迹间有毅然不恤众议以师道自任而群谤猬兴而反退缩矣而政安在哉此愚不咎政教之制不如古而咎师儒之不如古之得伸其志也虽然豪杰之士虽无文王犹兴待文王而兴者凡民也忠信仁义是为天爵则教在我也清议所临严于简书则政在我也士以纲常自任以言行自守表仪不足而后诲训形焉诲训不足而后绳墨及焉宁不有腼面目将何自立于俯仰间哉抱琴而歌鼓箧而游采芹藻于泮水之间咏道德于桥门之下此士君子自修之学也敢不以是而自勉
　　绘功臣
　　昭勲崇德阁记
　　朝散大夫守太常少卿麋【漂】朝请郎太常丞兼权尚左郎官留【几英】朝奉郎太常博士林【惟孝】宣教郎太常寺主簿许【仪】宣教郎行太社令程【源】宣教郎行籍田令余【天锡】臣等恭惟皇帝陛下躬上圣之资诞膺骏命嗣守鸿圗尊贤尚功厉志求治固已缉熙十三朝之令绪培植亿万载之丕基矣属时社稷尊安海宇清晏慨艰难之积累思左右之勤劳永惟宁考在御尝有崇显配享勲臣之防经始未成乃寳庆元年八月申命奉常阐基建阁自赵韩王【普】而下二十有三人悉登绘而表异之亲洒宸翰宠以隆名曰昭勲崇德之阁云章炳耀下饰万物臣等整襟肃容端拜耸观切谓群公先正遭遇圣时济业于平定之初图义于惟机之日次策于危疑之顷扶景运而致中兴辅潜德而定大计曰文曰武咸有丕绩可谓协明良之防矣貂缨俨饰烝徒祫侑可谓极始终之荣矣至若视功载于奕叶崇杰阁于颂台具昭盛典以示永藏斯千古之旷仪一人之厚锡也陛下钦承先志防宇聿新扁揭昭回辉映层汉猗欤汉之麒麟唐之凌烟其旧义无所取意以名之于恩重事殊岂惟元勲故老精爽飞动潜孚于肹蠁之中而嗣臣志士修名砥节亦莫不思奋于激劝之下龙吟虎啸事业益闳乾清坤夷邦家永辑其自今日始臣等猥以谫薄钦厥攸司幸际明时目击盛举防奉奎翰刻之翠珉敢稽首拜手恭书于下用对扬丕显休命谨记
　　元祐初我哲宗嗣服之始也首行郑公配享之法【元祐三年神庙侑食时欲从安石配享鲜于侁奏疏以富公访落之初功德第一合配神庙】隆兴初我孝宗即政之初也首从岳侯祠宇之典【孝宗初年江西守臣乞建岳侯祠宇从之】夫当人君临御之元国家之利害民生之休戚岂无一二急务所当讲明者而祖宗拳拳于报功之典者葢人心观瞻莫新于初政士气激昂莫切于初政衡茅之下垂名自奋者有人缙绅之列以身任责者有人是时也茍无褒崇劝勉之意孰肯以功名自见哉此祖宗之宠表臣节特行于初政之时也此今日之绘画盛仪正得祖宗之意也且人臣之所谓大勲者非曰尺寸之防劳也丝粟之小材也或开国于斩艾蓬蒿之秋或保治于重熙累洽之日或翊日月于人心危疑之顷或作霖雨于旧学登庸之后他如仗天威伸皇灵以驱驰于介胄间者皆国家所倚赖岂车服爵禄所能报其万一哉是必杰栋峥嵘耸人瞻视丽笔黼藻示世典刑上以发九泉忠义之馨下以感一世豪杰之念则报功之责塞矣夫圗绘之典汉唐非不讲也甘露之麒麟【前宣帝甘露间因单于来朝建麒麟阁绘霍氏而下十一人属国苏武】永平之云台【显宗永平二年于云台圗建武名将自邓禹而下二十八人】贞观之凌烟【太宗贞观中凌烟阁绘长孙无忌而下】侈然于史牒之间亦一代之伟观然宠其创守者未必及其中兴念其征伐者未必思其规诲此君子惜其有遗也又孰若今日前后之辉映哉今日仰绍燕谋慨念鸿勲乃命奉常有翚其宇衣冠冕服之仪洋洋如在也功勲庸多之美凛凛不忘也自赵中令而下二十三人见其形而思其人因其人而慨其功呜呼盛矣哉然先正之功何如哉方艺祖之开国也以仁兴武与壶浆百姓请命于上天削百年之根据合诸国之分西顾而诛李筠【李筠周朝为昭义节度在镇防扈太祖即位举兵反遣石守信攻其城赴火死】南盼而戮重进【李重进镇杨州李筠反重进密书与筠相结太祖遂平之】平蜀而孟昶俘【前蜀王建唐僖宗授西川节度至子衍唐庄宗灭之以孟知祥为后唐昭宗封为蜀王寻即帝位其子昶】逾越而刘鋹缚【梁封刘隐为南海王弟岩袭位国号南汉传岩防玢晟鋹开寳三年潘美伐之】浮梁东渡天下为家蓬孛轩豁悉主悉臣当是之时非赵薛沈吕诸公之功而谁功【见前】至列圣之承休也兴国之下太原【太平兴国四年冬驾亲征太原汉主降北汉遂平】景德之征澶渊【景德元年契丹侵澶真宗用冦莱公亲征之策遂征之射其帅遂请和】嘉祐之太平【嘉祐间天下富庶不知兵革时和嵗丰】元祐之革弊【元祐初司马温公当国尽革熙丰新法天下咸谓快活条贯】节纪纲于治安之余修礼文于藩饰之后结人心植国本凛凛不能一日安以为泰山四维之地当是之时非张冦王吕文富司马诸公之功而谁功【见前】治平嗣服正人心易惑之际呼吸之间有雷有风有存有亡大臣亲扶日毂晏然如山神闲气定垂绅搢笏使中外餔啜嬉游而无窃义之警天地亮其心鬼神鉴其诚则定策如韩如曽亦难矣【庆厯圣德诗予早识琦而有竒骨可属大事重厚如勃　又事畧曽公亮谨畏周密受遗辅政有始有卒可方张安世余见言行録】隆兴潜邸正圣心培养之机歴试之始方知诸难潜飞之日正思施普大臣者朝规夕诲言箴行铭干进刚徳防养圣功异日登进揆席葢念旧学之勲社稷享其福生灵防其恩则旧学如史文惠亦难矣【史越王言行録】不特此耳方僣伪之未平九县飚回三精雾塞赵薛賛谋画策固有功矣而曹潘仰仗威灵纠率义旅亦创业之竒勋也方敌国之肆侮鼎社陆沈神人共愤赵张居中运策固有功矣而韩刘虎视江上洗涤腥羶亦中兴之伟绩也夫此数公者先朝褒崇之典锡之爵秩禄之子孙曰未也勤之鼎彞铭之竹帛曰未也而又清庙有像大烝有享而犹未也迨于今日矢棘壮观伟仪精神侈其典也奎画陆离鸿名赫奕荣其举也尽祖宗所未尽之礼报先正所难报之功其所以激劝后来使人有悠长之思又何如哉抑又论之周礼司勲一职自王功国功而次其等有六祭之大烝铭之太常均之为报典也而所谓王功国功特冠于诸功之上抑何也葢有功于民者不若有功于君有劳于事者不若有劳于国此正周公之辅相成王甘盘之旧学商宗也然则司勲乌可不首举哉不然麒麟之绘如丙魏之辅佐充国之征伐皆焕然于其列独霍氏之名首冠诸公者葢拥昭立宣对越无愧其功尤伟也凌烟之像如李靖之善战魏徴之能谏亦灿然于丹青之下而房杜二公特列其上者亦秦府旧臣啓沃日久其功尤卓也此愚于定防旧学之勲故表而出之
　　任旧臣
　　贻厥孙谋以燕翼子此前人储材之意也不愆不忘率由旧章此后人仍旧之意也夫人材之在天下其养也非一日其用也亦非一日何者木之蔽云调惜拱把是必养于卵翼之时用于登进之始礼乐防耻以维之寛大乐易以待之如护元气如爱重寳以为不如是则无以流久长之仁备缓急之用也是故髙帝末年重念安刘之计特拳拳于勲旧之绛侯武帝以遗诏而任霍光正以为拥昭立宣之地其储材之意深矣【并本传】龟惟千年可决大疑是必以老成为柱石以重厚为腹心不为新进之所移不为异说之所揺如待上賔如对严师以为不如是则无以任付托之寄慰在天之灵也是故文帝之用将相莫非旧臣是虽洛阳年少纷纷之请曽不为之转移太宗之用房杜秦府旧人从游日久不啻若僚友然其任旧之礼至矣【并本纪】甚矣旧臣有闗于天下之治也其阅世也久其歴事也熟则智老识逺有蓍之见其受恩也深其感徳也厚则与国终始有嵗寒之操议论重厚无少年之纷更也忠槩真纯无流俗之锲薄也可以托六尺之孤可以服群心之望可以决大事之危疑可以翊社稷之灵长此旧臣之所以可仗也如此故天之祚人国家也使二三元老左扶右持森然斗杓之横汉寿考康宁福禄未艾屹然华岳之不揺否则参辰不合典刑汩没晚辈后进纷更百出则国之为国也危矣昔曽子有言孝可能也其不改父之臣为难能也诚哉是言矣愚尝拜观国朝委任之意我艺祖之开基也柴周三相保全宠礼心腹相孚边幅尽略此与成汤之相伊尹武王之待箕子葢同一意夫以异代之旧臣且用之而不疑则我艺祖之丰芑诒后者子孙其忍忘之哉【通略上待周三相并以优礼范质司徒平章事昭文馆大学士加侍中王溥左仆射平章事监修国史加司空魏仁浦中书侍郎平章事集贤殿大学士】太宗承之沈薛并任不废旧职【事略任沈伦薛居正九年】中令三入追念故绩【记闻昭宪太后敕太祖曰汝万嵗后以次传之二弟太祖曰敢不如母教太祖为约誓书赵普书于纸尾藏之金匮后太宗因见藏书即召普再相】张齐贤之相以辅汝为相之言而相之也【东轩笔录太祖谓太宗曰我幸西都惟得张齐贤耳不欲官之异时使辅汝为相也】卢多逊之相以儒者宰相之言而相之也【长编卢多逊言对精敏太祖曰宰相不可无儒者】我太宗之所任者非艺祖之遗后欤真宗嗣位仰法太宗齐贤之复入也凡二年防正之复入也凡三年吕端之即居相位也亦一年此真宗之任旧臣然也仁宗之继真庙也登庸元老布置揆席景祐之相李迪即天禧之相也【记闻章献上仙迪名复相吕夷简谮之嵗余罢相迪谓人曰迪不自量】天圣之相王钦若亦天禧之相也【事畧天禧间王钦若作相至仁宗嗣位天圣初复相】如张如王前朝参枢追念不忘相继秉轴【长编王曽张知白真宗朝曽为相知白为参政仁宗初年相曽又相知白】英宗之继仁庙也治平初元庙堂权重受遗辅政无愧古人韩公亲扶日毂晏然太山人心无警重厚如勃【徂徕圣徳诗予早识琦而有竒骨可属大事重厚如勃】曽公谨畏周密内外无隙有始有卒可方安世【长编曽公亮谨畏周密内外无间言受遗辅政有始有卒可方张安世】吾观列圣相承委任勲旧无新进以挠国政无谗言以间故老堂堂相位尊严谨重以持守家法为本以维持治体为尚百余年间天下享安靖和平之福皆元老故臣相与扶持辅赞之功此固前人储数世之仁抑亦后之子孙爱惜保护之至此也熙宁大臣徳不胜才大言阔论惊骇人听韩公元勲一去不留【治平四年九月韩琦罢相】富公大臣相继去位【富弼熙宁二年十月罢相】而前朝之耆旧一网尽去所与共事者非新进之惠卿则少年之曽布【熙宁七年四月安石荐惠卿代已曽布终始守新法安石之门人】浮躁轻薄自相倾轧元丰末年方用正人慨然有革去熙宁之意惜乎有志不及就也中更元祐嗣守先志退二大奸曽不逾时【元祐元年二月蔡确免三月韩缜免】潞公硕徳首防师礼【元祐相司马温公吕公以潞公旧相遂居二相之上师礼之】司马吕公相继召用吕大防继之范纯仁又继之刘挚苏颂又继之【并元祐人材门】之数君子皆端人也皆先朝之徳望也环列左右风采顿异呜呼累朝之所相者皆故臣之重厚故天下享持守安静之治熙宁大臣之所用者尽少年之轻躁而国家纷纷之弊未已也呜呼可不鉴哉
　　古今源流至论前集卷八
&lt;子部,类书类,古今源流至论&gt;
　　钦定四库全书
　　古今源流至论前集卷九　　宋　林駉　撰
　　録贤裔
　　尝观汉人之表列侯也先叙爵邑后叙子孙则知汉人象贤之意【汉列侯功臣表先姓名次諡号次爵邑又次子孙】又观唐人之表宰相也先列职名后列谱系则知唐人世禄之典【唐宰相表上列职名次书谱系】嗟夫乔木旧望见者兴念甘棠遗爱去之见思则席勲业之旧着阀阅之英者可无悠长之念哉然尝论之为国家宣力者固可重为生民立极者尤可敬为当时立勲者固可嘉为后世开太平者尤可尚此有国家者不可一日不续吾道之脉也何者以诚敬为入门以践履为实地者此道也以正心格物为本原以治国平天下为功用者此道也风雨有晦防而此道无变迁世变有污隆而此道无转移周公之迹陈矣鲁之子孙崇尚文学虽列国纷纭而不变孔子之笔絶矣后世见礼不观诸他而观之子思然则续其统振其绪上之人安得不任其责哉故周公之后与姬室相为无穷而夫子之裔歴汉唐犹一日信矣夫不可一日不续吾道之脉也我国家崇尚文治维持道统念故家之余泽起遗笏之旧爱上以接先贤之正传下以发潜徳之幽光故刘温叟以清节著名太宗特録其子所以示天下之名节【刘温叟以清节自守温叟没太宗特録其子曰所以表其清节】司马公以诚实立身哲宗特召子康所以表名臣之行业【司马公元祐二年殁哲宗召其子康为崇政说书】此象贤之意固隆矣至若道学宗后代山斗濂溪先生导其源伊洛横渠浚其流杨游胡马诸君子助其澜自元祐至今日其间或兴或废不知其几而人心天理不泯于頽靡之中国脉元气终有赖于维持之力道学固无负于国家而国家亦无负于道学也自今观之绍圣末年唱为党祸名儒故老海隅岭表而吾道之絶矣我髙宗雨露洗濯善类萌蘖龟山大儒灵光独立胡氏父子相继擢用而伊洛之传始振此髙宗録贤之功也【绍圣间以程伊川洛党放归田至四年十一月送涪州编管又崇宁初元祐学有禁　又中兴本末建炎初崇政殿说书程颐以道学为天下倡其门人高第有故监察御史游酢与今徽猷阁待制杨时是时以时为工部侍郎年七十九矣及入对有言圣贤之君未有不以讲学为务者寻诏时兼侍讲是时如右丞许景衡右文殿修撰胡安国左司郎中吴给殿中侍御史马伸皆各得时之学又未几召胡安国及其子寅俱在位】秦氏当国忘雠忍耻高视阔步讪笑大儒而吾道之脉微矣我孝宗天涵地育诸儒生气屈致文公讲道翠幄其他苗裔收拾殆尽而伊洛之传复振此孝宗録贤之功也【秦桧主和赵鼎之党刘大中之徒相继求去○又庆元初孝宗以朱熹安贫乐道召为侍讲】权臣用事倡为伪学排逐正人响息影灭而吾道之灰冷矣我宁宗改弦昜辙推明理学节惠有諡读书有人闽中江右家传人诵而伊洛之传至今源源光盛此宁宗録贤之功也【嘉定间諡横渠节惠　又诏陆氏子孙读书秘阁】呜呼虽无老成人尚有典刑在祖宗固已尊显矣丰水有芑武王岂不仕今日能无加培植欤主上初政未遑他务伊川道学之宗既录其后朱张道学之复显其裔即此一意人心兴起使天下知格物致知之学非迂阔道德性命之书非髙逺其所以立天地心继前圣学也不浅又不但为泉壌之辉也虽然司马公一相主盟吾道而伊洛之正学始明【元祐初司马公为相召河南布衣程伊川为说书一时门人朱光庭诸君子皆擢用】赵忠简求去正人势孤而伊洛之门人复散【绍兴张魏公败刘猊于濠州上曰却贼之功尽出右相之力于是赵鼎皇惧求去时鼎既去补外董朱继去】此愚又不能不拳拳于君相相与扶持之功云
　　定策大臣
　　召公之托闻顾命汉相之谋应大横此非韩魏公之制乎【华阳授韩魏公门下侍郎制曰惟召公之托尝闻顾命之言惟汉相之谋终应大横之兆葢懐先见者识之邃决至虑者材之英天相不防之基神赞非常之辅】子孟之承先帝召公之保三朝此非曽鲁公之制乎【华阳授曽鲁公授门下侍郎制曰大火基宋实开五圣之符六龙乗干遂致中天之运又授君仆射制曰子孟之承先帝预定大谋召公之保三朝率躬一德】甚矣大臣勲业莫重于定策也夫外慑强敌内伸国威献凯奏勲以纾神人之共愤者勇略之臣也出入禁闼陪奉丹陛朝夕雍容格君心于无过之地者侍从之臣也正色立朝奋身抗议凛凛风采以破奸雄之胆者谏诤之臣也然乗鴈双鳬无闗多寡毛髪丝粟仅效防劳其于天下之大计社稷之重寄彼葢未之知也方国论汹汹之秋人心危疑事势仓卒呼吸之间有雷有风进退之间有存有亡斯时也曰勇略曰侍从曰谏诤举不能以容其力此非大臣之责而谁责陈祖宗之训于新嗣之初啓金縢之书于流言之日不动声色措国泰山天地鉴其诚宗庙谅其心天下其福此伊周事业铿锵于千百载之下者其惟定策之功欤不然吴起齐之名将也东征西讨勲塞一时盛矣然当国疑主少之初扶持社稷遂不若田文之功【通鉴魏置相田文吴起不悦谓田文曰请与子论功可乎田文曰可起曰将三军敌国不敢谋子孰与起文曰不如子起曰治百官亲万民实府库子孰与起文曰不如子起曰子皆出吾下而位居吾上何也文曰主少国疑大臣未附百姓未信方是之时属之子乎属之我乎起黙然曰属之子矣】陈平汉之谋臣也诛秦慼项葢出汉庭之右盛矣然当代邸奉立之时亲握天子玺又不及周绛侯之勲【周勃传】呜呼尚论大臣之大节不观诸国势危贰之秋则伊周之事业泯矣天开有宋伟人间生社稷元勲鼎彞弗泯是故开国勲旧宏济艰难葢以天下为己任金匮之藏首禆国论慈闱之训仰决圣谟其弼亮之美可以对越乎穹壌【记闻昭宪太后敕太祖曰若万嵗后以次传之二弟则并汝之子亦获安矣太祖曰敢不如母教太后因召赵普于榻前为约誓书普书纸尾藏之金匮】三朝元老乃心王室躬蹈不测之深渊伏奏恳切首唱大义扶翊日月使中外之人餔啜嬉游而无惊视窃语之警【韩琦】定策亚傅责重节坚可以托六尺之孤谨畏周密内外无间言有始有卒可方安世其感动人主者实先孚于众论【长编曽公亮谨畏周密内外无间言受遗辅政有始有卒可方张安世】此二三君子身佩安危忠扶宗社神闲气定垂绅搢笏而定国祚于泰山四维之地丰功茂绩载在盟府呜呼盛矣哉然又论之定一时之大策固难正异日之君心尤难方国本未定事势殆矣而能谈笑庙堂亲决大议此固有赖弼亮之休至国本已定事势安矣而君心方善而未固君徳方进而未纯其可无辅赞弥纶之力欤是周召访洛之时作书诵诗警戒日闻而成王终为令主平勃于钱谷之间浃背莫对文帝之治几疵焉【前陈平传】此大臣拳拳不能自已之忠尤当见于异日也噫吕端本真宗之顾命大臣奏事雍容未尝喜惧以辅咸平之治者端之力居多【真宗初即位毎见吕端必肃然拱揖不以名呼端再拜以请上曰公等顾命元老朕安敢上比先帝又赵普尝曰吕公奏事毎得嘉赏未尝喜遇挫未尝惧真台辅之器也】韩公乃神宗之定策元老新法之疏恳切再三犹能寛一分之赐者韩公之功欤【神宗初韩公奉英宗之遗命以立之至行新法韩公再三力疏后乞补外特授守司徒兼侍中镇安武胜节度使判相州】书曰罔俾阿衡专美有商愚深望于今之大臣
　　功臣配享
　　予享先王尔祖与之此侑食之始制也【书盘庚兹予大享于先王尔祖其从与享之】有功太常祭于大烝此侑食之定制也【周礼夏官司勲凡有功者铭书于王之太常祭于大烝司勲诏之】嗟夫甘棠微木见者兴咏故笏细物中心恻然况览竹帛之旧迹观鼎彞之遗铭其可无慨慕逺想之典欤此商周所以拳拳于清庙之享者见仁之至义之尽也商周逺矣其待臣之礼吾憾焉晋文公间闗在外十有九年之推从亡日久葢同甘苦共患难者比其反国乃不及禄【左传】韩淮隂诛秦蹙项葢汉庭之第一功盟血未干狗烹弓藏终不能老死牖下【韩信传】此固锲薄少恩之人固不足与语君臣始终之义若夫汉之霍子孟唐之魏郑公此千载鱼水之防然能荣其身于前而不能全其名于后能俾厚秩于一时而不能播幽馨于异日此君子深为之浩叹方子孟未央之奏亲握天子玺以授宣帝受遗托孤无负先朝葢三代而下所未有麟阁峥嵘遗像凛然位次第一氏而不名若无负于子孟矣然霍氏之肉未寒而赤族之诛己及使光之元勲茂绩不再传而尽泯何刻哉【本传霍光与诸臣议立孝武曽孙未央列奏遂即帝位至甘露元年遂建麒麟阁光居其一特曰霍氏不书其名后光薨人告显禹有变遂赤其族】观此则汉人祭功臣于庭之制特具文耳【通典汉制祭功臣于庭生特燕于堂死则降于庭与士庶为列】方魏公立朝之日引入卧内好同心腹谏行言听措世太平亦三代而下所未有丰碑嵯峨大书深刻铺陈功迹若有光焉亦无负于郑公矣然萋斐之言一入而仆碑之悔遽形使鉴逝之后反于墟墓有谴焉何薄哉【魏徴传太宗拜谏议大夫或引至卧内访天下事徴亦以不世遇乃展尽底蕴后薨帝叹曰今魏徴卒一鉴亡矣后帝登凌烟阁观画像赋诗悼痛闻者媢之毁短百为帝不悦乃停叔玉昏仆所为碑顾其家衰矣】观此则唐人享功臣于禘祫之日特虚设耳【通典唐贞观十六年有司言礼祫享功臣配享于庙庭禘享则不配后令禘祫之日功臣并配享请集礼官学士等议】噫论汉之君臣不若宣帝子孟之相得论唐之君臣不若太宗魏公之始终不替犹不能得事死如事生之礼况其余乎我国朝以忠孝为家法以礼义为国维元勲硕徳既保全于土龙既祷之余缛仪盛典复追报于乔木见思之日然侑食之典庸可轻乎哉议集缙绅惬公论也册告宗庙无愧辞也【苏东坡劄子自祖宗以来释择元勲重望始终全徳之臣以配食列圣葢自天子所不敢专必命都省集议其人非天下之公议所属不预此选奏议既上诏防恭依册告宗庙然后敢行】愚尝拜观盛朝歴数旧勲凡侑于清庙祭于大烝当时无异论后世无私说至今言之犹使人有起敬起爱之意我艺祖之开国也中令元勲宏济艰难【记闻太祖叱雷徳骧曰鼎铛尚有耳汝不闻赵普吾之社稷臣乎】侍中重望削平僣伪是用侑享于艺祖【渑水燕谈曹彬征伐前后凡降四国王江南四川广南湖南也】我太宗之继统也辅新政于太平之初则有居正【薛居正太平兴国初入相后配享太宗庙】扬天灵于混一之日则有潘石【潘美石熙载辅太祖太宗平定天下二人后并配享太宗庙庭】是用侑享于太宗其在真宗时也文靖文正凝逺深沉【李文靖沆风范凝逺又王文正旦张咏曰深沉有德镇服天下无如王公】李公威名天下知之【李继隆】其在仁宗时也沂公大节险夷一致【王曽有天下之大节】申公持权见逺谋伟【事畧夷简相仁宗美功立名主治防之礼其见逺矣消监兵之策其意深矣请建都之议其谋伟矣斯善持宰相之权者欤】在英庙则琦有竒骨重厚如勃【徂徕庆厯圣徳诗予早识琦而有竒骨可属大事重厚如勃】曽公辅政可方安世【长编曽公亮谨畏周密内外无间言受遗辅政有始有卒可方张安世】在神庙则郑公秉心端方直亮歴事四世计安宗社【长编元祐三年礼部言神宗配享功臣合命尚书以下议孙永等议富弼秉心直亮歴事三世计安宗社以配享神庙庙庭实为宜称】葢不特国初以来之礼也高宗中兴是时也吕赵韩张俱有名绩淳熙廷议侑食宜称【要括淳熙十六年宇文价议仰惟髙宗天锡勇智绍开中兴一时将相名臣宜列侍太室序于大烝伏见吕颐浩再登鼎司能断大事主盟大举取日虞渊厥功茂焉赵鼎智虑湛明学识纯固北邉受警力赞亲征国本未正建万世之长策韩世忠身歴百战义勇横秋建炎勤王投袂奋发连营淮楚直视无前名闻羗夷至今胆落张俊赞翊霸府披棘以立朝廷御侮蕲川靖寇江左而秉心忠勤终始一节四人皆有名绩见称于世俱宜配享圣防依】孝光授受是时也文惠忠亮培养圣徳葛公为揆效忠访洛【史文惠公辅孝宗潜邸后即位再入相遂配享庙庭又葛卿辅光宗初年亦配享】其报称之公取予之当葢质诸鬼神而无疑闗诸百世而无憾者【类苑赵普曹彬配享太祖薛居正潘美石熙载配享太宗李沆王旦李继隆配享于真宗王曽吕夷简配享仁宗韩琦配享英宗王安石富弼配享神宗蔡确配享哲宗韩忠彦配享徽宗又长编元丰元年曽公亮卒赠太师中书令配享英宗庙庭又淳熙十六年议吕颐浩赵鼎韩世忠张俊配享髙宗庙庭】若神宗侍侑之人或行或罢纷纷不一君子不能无议也鲜于侁曰宜以富郑公也【鲜于侁曰勲徳第一惟富弼耳本朝旧制虽有二人且如唐朝止用郭子仪故事只以弼一人配享议遂定】曽布曰宜以王安石也【长编绍圣元年诏王安石配享神宗三年诏罢富弼配享神宗初元祐富弼配食天下以为宜至是谓弼得罪先帝罢之翌日布对上问罢富弼配享如何布曰臣自元祐中闻之故已讶其不当先帝以王安石为相君臣相得近世所未有舍安石而用弼岂先帝之心哉但元祐中人持偏见不恤义理所安耳】然王安石之变更家法终不若富弼之计安宗社【见上】曽布之曲持私说终不若鲜于侁之允惬众论人心之公议千载终不泯也是故安石之享能倡于曽布而不能不罢于赵鼎【言行録王安石绍圣初配享神宗崇宁三年诏配祀文宣王庙靖康初用杨时言停文宣王庙配享列于从祀建炎中用赵鼎言罢配享神宗】曽布之议能行于绍圣而不能不沮于建炎君子幸其宗主公议有人矣虽然太室之礼腆矣侑食之人常矣然追崇一意而有出于大烝之外杰阁像形颂防镌碑遗风旧迹凛乎如存丰功茂绩昭然不磨此愚三咏三叹于今日【见绘功臣条】
　　荐贤
  </div>
  <div class="pagination">
   <a href="古今源流至论_page2.html">
    上一页
   </a>
   <a href="古今源流至论.html">
    1
   </a>
   <a href="古今源流至论_page2.html">
    2
   </a>
   <span class="current-page">
    3
   </span>
   <a href="古今源流至论_page4.html">
    4
   </a>
   <a href="古今源流至论_page5.html">
    5
   </a>
   <a href="古今源流至论_page6.html">
    6
   </a>
   <a href="古今源流至论_page7.html">
    7
   </a>
   <a href="古今源流至论_page8.html">
    8
   </a>
   <span>
    ...
   </span>
   <a href="古今源流至论_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
