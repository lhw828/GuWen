<!DOCTYPE html>
<html>
<head>
    <meta charset="UTF-8">
    <title>太平御览 - 第 573 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 573 页/共 737 页</h1>
    <div class="content">《齐书》曰：王骞历黄门郎、司徒右长史，不事产业。有旧田在锺山八十顷，与诸宅及故旧共佃之。常谓人曰：“我不如郑公业，有田四百顷而食常不周。”以此为愧。
《梁书》曰：夏侯夔为豫州刺史，率军人於苍陵立曷溉田千馀顷，岁收谷百馀万石，以充储备，兼赡贫人，境内赖之也。
又曰：邓元起少时，尝至西沮田舍，有沙门造之乞。元起有稻几二千斛，悉以施之。时人称其有大度。
《後魏书》曰：高允为著作郎，太武引见，因问允：“万机何者为先？”时多禁封良田，又京师游食者众，允因曰：“臣少也贱，所知惟田，请言农事。古人云：地方一里，则为田三顷七十亩；万里则田三万七千顷。若勤之，则亩益三升；不勤，则亩损亦如之。损益之率，为粟二百二十二万斛，况以天下之广乎？若公私有储，虽遇饥年，复何忧哉？”帝善之，除田禁，悉以授百姓。
又曰：裴延俊迁幽州刺史。范阳郡有旧督亢渠，经五十里；渔阳燕郡有故戾陵诸曷，广袤三十里。皆废毁多时，水旱不调。延俊乃表求营造，遂躬自履行，相度形势，随力分督。未几而就，溉田百万馀亩，为利十倍，百姓赖之。
《北齐书》曰：帝赐穆提婆晋阳之田，斛律光言於朝曰：“此田，神武帝以来常种禾，饲马数千匹，以拟寇难。今赐提婆，无乃阙军务也？”由是提婆怨光。
《唐书》曰：贞元十六年，卢群为义成军节度、郑滑观察营田使。群先寄寓郑州，典质得良田数顷。及授节度，各以本地契书分付所管令长，令召还本主，时人称美。
又曰：起居郎崔觐隐居城固山，所有良田分给奴婢，令递日供饮食之费。觐与妻家事一不以问，但水石自娱而已。
又曰：温造为河阳节度观察使，复怀州古素渠，三县弃地悉为良田。後造左迁，出为朗州刺史。至则开後乡渠九十七里，溉田二千顷。郡人名其渠曰：“右史渠”。
《范子计然》曰：请问，九田随世盛衰，有水旱贵贱，愿闻其情。”计然曰：“诸田各有名，其从一官始，以终九官，所以设诸田差高下，始进退也。假令一直钱百金、一直钱九百，此略可知。从一亩至百亩直，是大贵之极也。”
《孟子》曰：百亩之田，勿夺其时，数口之家可以无饥矣。
又曰：易其田畴，薄其税敛，民可使富也。
《傅子》曰：陆田者，命悬於天也。人力虽修，水旱不时，则一年功弃矣。田制之由人，人力苟修，则地利可尽。天时不如地利，地利不如人事。
《吕氏春秋》曰：魏襄王与群臣饮酒酣，王为群臣祝，令群臣皆得志。史起对曰：“群臣不肖者得志则不可。”王曰：“如西门豹之为人臣也。”史起对曰：“魏氏之田也，漳水存其傍。西门豹不知用，是过也。”明日，召史起问：“漳水犹可以灌邺田乎？”对曰：“臣为之，民必大怨臣。臣虽死，愿王使他人遂之。”王使之为邺令。史起因往为之，邺民大怨，欲籍史起，史起不敢出，避之，乃使他人遂为之。水已行，民大得其利，相与歌之曰：“邺有圣令，号为史公。决漳水兮灌邺旁，终古斥卤生稻梁。”
《春秋後语》曰：赵列侯谓其相公仲建曰：“寡人所爱，可以贵之乎？”曰：“富可也，贵之则不。”列侯乃命以田万亩赐善歌者二人，公仲建许诺而不与。居一月，列侯之代还，问曰：“与之乎？”曰：“未有可者。”
《家语》曰：虞、芮二国争田而讼，连年不决，乃相谓曰：“西伯仁人，盍往质焉？”入其境，则耕者让畔，行者让路；入其朝，则士让为大夫，大夫让为卿。虞、芮之君曰：“嘻！吾侪小人，不可以入君子之朝。”遂自相与成，以其所争为闲田。
萧广济《孝子传》曰：郭原平墓下有数十亩田，不属原平。每至农月，耕者恒裸袒。原平不欲使慢其坟墓，乃货家资买此田。三农之月，辄束带垂泣，躬自耕垦之。
《汜胜之书》曰：昔汤有旱灾，伊尹为区田，教民粪种，负水浇稼，收至亩百石。胜之试为之，收至亩四十石。
《越绝书》曰：吴北野禺栎东所舍大者，吴王田也。
又曰：富中大塘者，勾践治以为义田也。肥饶，谓之富中。
盛弘之《荆州记》曰：桂阳郡界有温泉，其下流有田，恒资以浸灌。常十二月种，至明年三月新谷便登。温液所周，正可数亩。过此，水气辄冷，不复生苗。
《豫章记》曰：郡江之西岸有盘石，下多良田，极膏腴者一亩二十斛。稻米之精者，如玉英澈於器中。
《续搜神记》曰：阳人姓何，忘其名，隐遁养志。常至田舍，人收获在场上。忽有一人长一丈，黄疏单衣，角巾，来诣之，翩翻举其两手，并亻舞而来，语何云：“君常见韶舞，不足舞也！”便去。何寻逐，遥向一山，山有一穴，裁容人。其人即入穴，何亦随之。初入甚急，前辄开广，便失人。见良田数十顷，何遂垦作，以为世业。子孙于今赖之。
崔《政论》曰：昔者圣王立井田之制，分口耦地，各相副适，使人饥饱不偏，劳逸齐均，富者不足僭差，贫者无所企慕。
王郎《上求赈贷民表》曰：昔在西京，有杜膏腴之饶，池阳谷口之利，泾渭二川之水，郑国、白渠之溉，云雨年成，粪与灌并，亩货一金，号为陆海。
《应璩书》曰：是以忽此，苏子带郭之业，求彼孙叔寝丘之地。故求远田，在关之西，南临洛水，北据芒山。
曹植《表》曰：乞城内田及城边好田，尽所赐百年力者。臣虽生自至尊，然心甘田野，性乐稼穑。
又《籍藉田论》曰：营畴万亩，厥田上上，经以大陌，带以横阡，奇柳夹路，名里被园，宰农实掌，是谓公田。
《唐明皇杂录》曰：上命宇文融为拓田使。融方恣睢，稍不己附者，必加诬谮。密奏以为：“卢从愿广致田园，有地数百顷。上素器重，亦倚为相者数矣；而又族望官婚，鼎盛於一时。”故上亦重言其罪，但目从愿为多田翁。
卷八百二十二　资产部二
农
《周礼□地官下》曰：凡任民，任农以耕事，贡九谷。
《礼记□月令》孟春曰：乃命有司布农事，舍东郊，修封疆，审端径术，善相丘陵、阪险、原隰、土地所宜、五谷所殖，以教导人，必躬亲之。田事既饬，先定准直，农乃不惑。
又仲春曰：无作大事，以妨农事。（大事，兵役之属。）
又孟夏曰：无起土功，无发大众，无伐大树。（为妨蚕农之事。）是月也，命有司巡行田原，劝农勉人，无或失时。（劝农人以及时。）
又孟秋曰：是月也，筑场圃，农乃登谷。天子尝新，先荐寝庙。
又季秋曰：乃命有司，农事备，收举五谷之要。
又孟冬曰：是月也，劳农以休息之。
又仲冬曰：是月也，农有不收藏积聚者，马牛禽兽有放逸者，取之不诘。
又季冬曰：冰已入，令告人出五种，命农计耦耕事，修耒耜，具田器。命有司出土牛，以示农耕之早晚。
又《王制》曰：制农田百亩。百亩之分，上农夫食九人，其次食八人，其次食七人，其次食六人；下农夫食五人。庶人在官者，其禄以是为差也。（农夫皆受田於公。田肥尧有五等，收入不同也。庶人在官，谓府史之属，官长所除，命於天子国君者。）诸侯之下士视上农夫，禄足以代其耕也。
《左传□闵公》曰：卫文公务材训农，通商惠工。
又《昭元》曰：譬如农夫，是是{艹衮}，（，耘也。拥本曰{艹衮}。）虽有饥馑，必有丰年。
《春秋元命苞》曰：周先姜原履大人迹，生后稷扶桑。推种生，故稷好农。（神始行从道，道必有迹，而姜原履之，意感，遂生后稷於扶桑之所出之野。长而推演种生之法而好农，知为仓神所命明也。）
《尚书□盘庚上》曰：若农服田力穑，乃亦有秋，（农勤穑，则有秋；下承上，则有福。）乃不畏戎毒于远迩；惰农自安，不昏作劳，不服田亩，越其罔有忝稷。
又《洪范》曰：三曰农用八政，（农，厚也，厚用之，政乃成。）一曰食。（劝农业。）
又《梓材》曰：惟曰：若稽田，既勤敷，惟其陈修，为厥疆畎。（言为君监民，惟若农夫之考田，已劳力布发之，惟其陈列修治，为其疆畔畎垄，然後功成，以喻教化。）
《论语□子路》曰：樊迟请学稼，子曰：“吾不如老农。”
《汉书》曰：谚曰：“以贫求富，农不如工，工不如商。”（亦出《史记》。）
又曰：杨季官至卢江太守，有田一廛、宅一区，世世以农桑为业。
《後汉书》曰：王丹家累千金，隐居养志，好施周急。每岁农时，辄载酒肴於田间，候勤者而劳之；（《东观汉记》曰：载酒肴便於田头大树下饮食劝勉之，因留其馀酒肴而去。）其惰懒者，耻不致。丹皆兼功自厉，邑聚相率以致殷富。其轻黠游荡，废业为患者，辄晓其父兄，使黜责之。没则赙给，亲自将护。其有遭丧忧者，辄待丹为办，乡邻以为常。行之十馀年，其化大洽，风俗以笃。
又曰：崔恢，字行逊，迁鄢陵令。每至春农，身到庐陌，劝民耕桑，农无废业。
《东观汉记》曰：樊重，字君云，世善农稼，好货植。
《南史》曰：梁张兴世为方伯父仲子，由兴世致位给事中，兴世欲将往襄阳，爱乡里，不肯去。尝谓兴世曰：“我虽田舍老公，乐闻鼓角，汝可送一部，行田时吹之。”
《管子》曰：一农之事，必有一耜、一镰、一耨、一铫、一钅至，然後成为农也。
又曰：北泽烧火照堂下，管子入贺，桓公曰：“吾田野辟，农夫必有百倍之利也。”
又曰：善为国者，使农寒耕而热耘，力归于上。
又曰：夫国富多粟生於农，故先王贵之。民事农则田垦，田垦则粟多，粟多则国富，国富则兵强，兵强则战胜，战胜者地广。农夫终岁之作，不足以自食也。故农者，月不足而岁有馀也。
又曰：先王者，善为民兴利除害，故天下归之。所谓兴利者，利农事也；所谓除害者，禁害农事也。
又曰：一农之量褒百亩也。
又曰：上农挟五，中农挟四，下农挟三。农有常业，女有常事。一农不耕，民有饥者；一女不织，民有寒者。
《孟子》曰：不违农时，谷不可胜食者也。
《孙卿子》曰：农精於田，不可为农师；贾精於市，不以为市师。
又曰：良农不为水旱不耕。
《韩子》曰：历山农者侵畔，舜往耕，期年让畔。
《国语曰》：管仲曰：昔者，先王处农就田野，令农夫群萃而州处，察其四时，（四时树艺各有宜。）权节其用，耒耜枷芟。（权平之，节其器用小大倨勾之宜。枷，拂也，所以击草。芟，大镰，所以芟草。）及寒，击槁除田，（寒，季冬大寒之时。槁，枯草也。）以待时耕；（时耕，立春之後。）及耕，深耕而疾之，以待时雨；（疾，速。，磨。时雨至，当种。）时雨既至，挟其抢刈耨，（在掖曰挟。抢，椿也。刈，镰。耨，兹其。，锄也。）以旦暮从事於田野。脱衣就功，首载茅蒲，身衣衤发衤，（脱，解。茅蒲，簦笠也。衤发衤，蓑。）沾体涂足，（沾，濡。）暴其发肤，尽其四支之敏，以从事於田野。少而习焉，其心安焉，不见异物而迁焉。是故其父兄之教不肃而成，其子弟之学不劳而能。夫是故农之子恒为农，野处而不昵。（昵，近。）
《吕氏春秋》曰：匡章谓惠子於魏王之前曰：“蝗螟者，农夫得而杀之。奚故？为其害稼也。”
《汜胜之书》曰：农士惰勤，其功力相什倍。
又曰：卫尉前上蚕法，今上农法。民事，人所忽略，卫尉{勤心}之，可谓忠国爱民之至。
《风俗通》曰：古者使人如借，故曰籍田。
孙盛作南昌令教曰：且欲先婚配境内，然後督其农桑。
《梁州记》曰：黑水村有鱼池，池上立美台，下四周有水，左右官良田数十顷，故以美农为名。
耕
《周礼□天官上》曰：甸师，掌帅其属，而耕耨王籍，以时入之，以共粢盛。（其属，府史胥徒也。耨，耘耔也。王以孟春躬耕帝籍，天子三推，三公五推，卿、诸侯九推，庶人终於千亩。庶人，谓徒三百人。籍之言借也。王一耕之，而使庶人耘耔终之。粢盛，祭祀所用谷也。）
《礼记□月令》曰：正月，天子率三公、九卿、诸侯、大夫，躬耕帝籍，天子三推，公五推，诸侯九推。（郑玄注曰：帝籍，为天伸借人力所治之田也。蔡邕《章句》曰：礼成於三，故天子三推。卑者劳，故三公五推也。）
又《王制》曰：三年耕，必有一年之食；九年耕，必有三年之食。以三十年之通，虽有凶旱水溢，民无菜色。
又《少仪》曰：问士之子长幼，长则曰‘能耕矣’。
又《表记》曰：天子亲耕粢盛鬯，以事上帝，故诸侯勤以辅事於天子。（言无事而居位食禄，是不义而富且贵。）
《左传□襄公七年》曰：夏四月，三卜郊，不从，乃免牲。孟献子曰：“吾乃今而後知有卜筮。夫郊祀后稷，以祈农事也。（郊祀后稷以配天。后稷，周始祖，能播植者。）是故启蛰而郊，郊而後耕。今就耕而卜郊，宜其不从也。”（启蛰，夏正建寅之月。耕谓春分。）
又《襄公十四年》曰：吴子诸樊既除丧，（诸樊，吴子乘之长子也。乘卒，至此春十七月既葬而除丧。）将立季札。（札，诸樊少弟。）季札辞曰：“曹宣公之卒也，诸侯与曹人不义曹君，将立子臧。子臧去之，遂弗为也，以成曹君。君子曰‘能守节’。君，义嗣也，谁敢奸君？有国，非吾节。札虽不才，愿附於子臧，以无失节。”固立之，弃其室而耕，乃舍之。（传言季札之让，且明吴兄弟相传。）
又《昭公五》曰：伍员如吴，言伐楚之利於州于。（州于，吴王僚。）公子光曰：“是宗为戮，而欲反其仇，不可从也。”（光，吴公子图阖也。反，复也。）员曰：“彼将有他志。（光欲杀獠，不利员用事，故破其议，而员亦知之。）余姑为之求士，而鄙以待之。”（计未得用，故进勇士以求入於光，退居边鄙。）乃见专诸焉，（专诸，勇士。）而耕於鄙。
《谷梁传□成公》曰：郄克曰：“反鲁卫之侵地，使耕者皆东亩。”（欲以利其戎车。）
《论语□卫灵公》曰：君子谋道不谋食。耕也，馁在其中矣；学也，禄在其中矣。
又《微子》曰：长沮、桀溺耦而耕。
《论语比考谶》曰：叔孙武叔毁孔子，譬若尧民曰：“我耕田而食，穿井而饮，尧何力功？”
《周书》曰：神农之时，天雨粟，神农耕而种之。
《韩诗》曰：“三之日于耜，四之日举趾。”至於四月，始可举足而耕。
又曰：齐人青将讨公孙无知，辞其友，其友曰：“耕田刈草，农之力也；讨君之贼，大夫职也。”
《史记》曰：赵肃侯游大陵，出於鹿门，大夫扣马曰：“耕事方急，一日不作，百日不食。”肃侯下车而谢之。
又曰：伍子胥进专诸於公子光，退而与故太子建之孤子胜耕於野。
又曰：陈涉少时，与人佣耕，辍耕垅上曰：“富贵无相忘！”佣者笑而应曰：“子为人佣耕，何富贵耶？”涉曰：“嗟乎！燕雀安知鸿鹄之志哉？”
又曰：高后立诸吕为王，擅权用事。朱虚侯年二十，有气力，忿刘氏不得势，常入侍高后燕饮，曰：“请为太后歌田。”太后曰：“试为我言田意。”曰：“深耕既种，立苗欲疏。非其种者，锄而去之！”吕后默然。
《战国策》曰：主父欲伐中山，使李疵观之。疵曰：“举士，即民务名不好本；朝上贤，即耕者隋而战士懦。若此不亡者，未之有也。”
《汉昭纪》曰：上耕于钩盾，弄田。（应劭曰：昭帝九年，未能亲耕帝籍，钩盾有田近署，故往试耕，为戏弄也。）
又曰：江南之地，火耕水耨。（应劭曰：烧草，下水种稻。）
又曰：夏侯胜每授书，谓诸生曰：“学经不明，不如归耕。”
《後汉书》曰：王莽末，盗贼起，人皆忧，移徙遁逃，莫事农桑。淳于恭遂独耕，乡人止之曰：“世方散乱，死生未分，何空自苦为？”恭曰：“正我不得食，他人食之，何伤？奈何不耕？”
《东观汉记》曰：梁鸿乃将妻之霸陵山中，耕耘、织作以供衣食，弹琴、诵书以娱其志。
又曰：承宫将妻之华阴山谷，耕种禾黍。临熟，人就认之，宫悉推与去。由是显名。
又曰：第五伦为会稽太守，免官归田里，身自耕种，不交通人物。
</div>
    <div class="pagination">
<a href="太平御览_page572.html">上一页</a><span>...</span><a href="太平御览_page568.html">568</a><a href="太平御览_page569.html">569</a><a href="太平御览_page570.html">570</a><a href="太平御览_page571.html">571</a><a href="太平御览_page572.html">572</a><span class="current-page">573</span><a href="太平御览_page574.html">574</a><a href="太平御览_page575.html">575</a><a href="太平御览_page576.html">576</a><a href="太平御览_page577.html">577</a><a href="太平御览_page578.html">578</a><span>...</span><a href="太平御览_page574.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
