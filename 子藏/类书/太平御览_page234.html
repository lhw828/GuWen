<!DOCTYPE html>
<html>
<head>
    <meta charset="UTF-8">
    <title>太平御览 - 第 234 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 234 页/共 737 页</h1>
    <div class="content">卷三百十七　兵部四十八
攻围上
《孙子》曰：下政攻城。攻城之法为不得已，修橹、贲せ，具器械，三月而後城，距又三月而後已。（修，治也。橹，大也。贲せ，车也。贲状，其下四轮，从中推之至城。器械者，机关攻守总名，蜚临，□梯之属，距勇士积而前以附其城也。）将不胜其忿，而蚁附之，则杀士三分之一分，而城不拔者，攻之灾也。（将忿，不得攻器，而使卒缘城上，如蚁缘墙，杀士也。）善用兵者，屈人之兵而非战，拔人之城而非攻，毁人之国而非久，必以全争於天下，故兵不顿而利可全，此谋攻之法也。（不以敌战而必全得之，意胜於天下，不顿兵血刃也。）
又曰：不可胜则守，可胜则攻。（敌攻已，可胜也。）守则不足，攻则有馀。（吾所守者，力不足也。所以攻者，力有馀也。）所以善守者藏於九地之下，（因其山水丘陵之固。）善攻者动於九天之上，（因天时地利之变，若动於九天之上也。）故能自保而全胜也。
又曰：攻而必取者，攻其所不守也。守而必固者，守其所必攻也。（谓敌之惜者也。）故善攻者，敌不知其所守；善守者，敌不知其所攻。（情不泄也。）微乎微乎，故能隐於常形；神乎神乎，故能为敌司命。进不可御者，冲其虚也；退而不可追也，速而不可及也。（卒往攻其虚，解退又疾也。）故我欲战，敌虽高垒深沟，不得不与我战者，攻其所必救之。（绝粮道，守归路，攻君王也。）我不欲战，画地而守之，（军不烦也。）敌不得与我战者，乘其所之。（乖，戾也，戾其道示以利害，使疑之。我未修垒堑，敌人不敢敌我者，以形势之长，攻，就能加之于敌也。）
《左传》曰：晋荀吴帅师伐鲜虞，围鼓。（鼓白，狄之别种也。巨鹿郡曲阳县有鼓聚。）鼓人或请以城叛，穆子弗许。曰：“或以吾城叛，吾所恶也。人以城来，我独何好焉？”使敌杀叛人而缮守备。围鼓三月，鼓人请降，使其民见，曰：“犹有食色，姑修而城。”军吏曰：“获城而弗取，何以事君？”穆子曰：“吾以事君也。获一邑而教民怠，将焉用邑？人能事其君，我亦能事吾君。卒义不爽，（爽，差。）好恶不愆，城可获而民知义所。（知义所在。）有死命而无二心，不亦可乎！”鼓人告食竭力尽，而后取之。克鼓而反，不戮一人，以鼓子鸢归。（鼓君名。）
又曰：齐高发帅师伐莒。初，莒有妇人，莒子杀其夫，已为嫠妇。及老，托於纪鄣，（纪彰，莒邑。）纺焉以度而去之。（因纺纟卢连所以度城藏，欲待外攻以报仇也。）及师至，则投诸外，（投绳城外。）或献诸子占。子占使师夜缒而登。（缘绳登城。）登者六十人，缒绝，师鼓噪。城上之人亦噪。莒共公惧，启西门而出。七月丙子，齐师入纪。（《传》言：怨不在大。）
又曰：晋侯，秦伯围郑，晋军函陵，秦军汛南。佚之狐言於郑伯曰：“国危矣，若使烛之武见秦君，师必退。”（佚之狐，烛之武，皆郑大夫也。）公从之。辞曰：“臣之壮也，犹不如人，今老矣，无能为也。”公曰：“虽然，郑亡，子亦有不利焉。”许之，夜缒而出，见秦伯。
又曰：齐侯曰：“以此众战，谁能御之？以此攻城，何城不克？”
又曰：楚子围郑。旬有七日，郑卜行成，不吉。卜临于太宫，（临，哭也。太宫，郑太祖庙。）且巷出车，吉。（示将见迁。）国人大临，守陴者皆哭。（陴者，城上脾睨也。皆哭者，告楚穷也。）楚子退师，郑人修城，进复围之，三月克之，（哀其穷，故为退师，尚不服，故获围之九十日。）入自皇门，至于逵路。（方九轨曰逵。）郑伯肉袒牵羊以逆，（示服为臣仆也。）曰：“孤实不天，（不为天所佑。）不能事君，使君怀怒以及敝邑，孤之罪也。敢不唯命是听。其俘诸江南以实海滨，亦惟命。其剪以赐诸侯，使臣妾之，亦惟命。若惠顾前好，（世有盟誓。）使改事君，夷於九县，（楚灭九国以为县也。）君之惠也，孤之愿也，非所敢望也。敢布腹心，君实图之。”
又曰：齐侯伐我北鄙，围龙。（鲁邑。）顷公之嬖人卢蒲就魁门焉，（攻龙门也。）龙人囚之。齐人曰：“弗杀！吾与而盟。”弗听，杀而膊诸城上。（膊，磔也。）齐侯怒，亲鼓，士陵城，三日，取龙。
《国语》曰：晋献公见翟且之氛，归寝不寐。（翟相国名也。言有亡国之气也。一曰敌国有善祥，则己国凶恶也。）郄叔虎朝，公语之。遂伐翟且，叔虎乘城，被羽先登，克之。（羽，羽衣。登，并其城也。）
《战国策》曰：平原君谓冯忌曰：“寡人欲出兵攻燕，何如？”对曰：“不可！夫以秦将伐武安君公孙起乘十胜之威，与马服子战於长平之下，大败赵师，自以馀兵围邯郸之城。赵以十败之馀众，收破军之弊，而秦罢於邯郸之下。赵守而不可拔者，以攻难而守易也。今赵非有十克之威，而燕非有长平之祸也。今一败之祸未复，而欲以罢赵攻强燕，强秦以兵承赵之弊，此乃强吴所以亡，而弱越所以霸也。故臣未见燕之所攻也。”平原曰：“善！”
又曰：乐羊为魏将，而攻中山。其子在中山，中山之君烹其子而遗羹，乐羊坐於幕下而啜之，尽一杯。文侯曰：“乐羊以我故，食其子之羹，赏其功而疑其心。”
又曰：秦攻赵，苏子说秦王曰：“臣闻王之于民也，多听而时用之，是故事无败也。臣闻怀重宝者不夜行，任大功者不轻敌，是以贤者任重而行恭，智者功大而辞顺。故民不恶其尊，世不妒其业。”秦乃解兵，诸侯休，天下安，不相攻二十九年。
《史记》曰：秦末，沛公破南阳，南阳守走，保城守宛。（，鱼绮切。）张良曰：“沛公虽欲急入关，秦兵尚众，距险。今不下宛，宛从後击，强秦在前，此危道也。”於是沛公乃夜引军从他道还，更张旗帜，黎明，围宛城三匝。（黎，未也，未明之貌。顷已围之，事毕方明。又言：黎，黑色，亦未明也。）南阳守欲自刭。其舍人陈恢曰：“死未晚也。”乃逾城见沛公，曰：“臣闻足下约，先入咸阳者王之。今足下留守宛。宛，大郡之都也，连城数十，人庶众，积蓄多，吏人自以为降必死，故皆坚守乘城。今足下尽日止攻，士死伤者必多；引兵去宛，宛必随足下後。足下前则失咸阳之约，後又有强宛之患。为足下计，莫若约降，封其守，因使止守，引其甲卒与之西。诸城未下者，闻声争开门而待，足下通行无所累矣。”沛公曰：“善。”乃以宛守为殷侯，封陈恢千户。引兵而无有不下者。
又曰：武安君白起攻韩，拔九城，斩首五万。
又曰：《周本纪》曰：古公积德行义，国人皆戴之。獯育戎狄攻之，欲得财物，与之。已复攻，欲得地与民。民皆怒，欲战。古公曰：“今戎翟所为攻战，以吾地与民。民之在我，与其在彼，何异？民欲以我故战，杀人父子而君之，子不忍为。”
《汉书□李陵传》曰：单于急攻陵，陵居谷中，虏在山上，四面射之，矢下如雨。
又曰：李广利及郡国恶少年数万人至贰师，取善马，故号“贰师将军”。当道小国各坚守，不肯给食。攻郁城，杀伤甚众，引而还。天子闻之大怒，使使遮玉门关，曰：“军有敢入辄斩之。”贰师恐，益发恶少年及边骑六万人伐宛。宛城外流水，於是遣水工徙其城下水，攻之三十馀日。宛贵人相与谋，遣人到贰师军约：“汉无攻我，我尽出善马。”贰师许之，取善马、中马以三千匹馀。
《後汉书》曰：河南贼董宪招诱五校馀贼步骑数千人屯建阳，去昌虑三十里。光武亲征至番，（音波）去宪百馀里。诸将请进，帝不听。知五校乏食当退，敕各各坚壁，以待其弊。顷之，五校粮尽，果引去。帝乃亲临，四面攻宪，三日大破之。
又曰：王郎起兵，光武自蓟至信都，使郑禹发奔命，得数千人。令自将之，别攻，拔乐阳。
又曰：庞萌、董宪反，与苏茂校（音效）强合兵三万，急围桃城。光武时在蒙，闻之，乃留辎重，自将轻骑二千、步骑数万，晨夜驰赴，师次任城，去桃城六十里。且日：“诸将请进。”贼亦挑战，帝不听，乃休士养锐以挫其锋。城中闻车驾至，众心固。时吴汉等在东郡，驰使召之。萌等乃悉兵攻城二十馀日，众疲困而不能下。及吴汉等到，乃率众军进桃城，帝亲自搏战，大破之。
又曰：张步据齐地，汉将耿总兵讨之。张步使其大将费邑军历下，又分守祝阿、锺城。先击祝阿，自晨攻城，未日中而拔之，故开围一角，令其众得奔归锺城。钟城人闻祝阿已溃，大恐惧，遂空壁亡去。
又曰：汉将朱俊与荆州刺史徐ギ共讨黄巾，击贼帅赵弘，斩之。贼馀帅韩忠复据宛乞降，司马张超请听之。隽曰：“兵有形同而势异者。昔秦项之际，人无定主，故赏降附劝以来耳。今海内一统，惟黄巾造寇，纳降无以劝善，讨之足以惩恶。今若受之，更开逆意，贼利则进战，钝则乞降，纵敌长寇，非良计也。”因急攻，连战不克。俊登土山睹之，顾谓张超曰：“吾知之矣。贼今外围周固，内营逼急，乞降不受，欲出不得，所以死战也。万人一心，犹不可当，况十万乎！其害甚矣。不如撒围，并兵入城。忠见围解，势必自出，出则意散，易破之道也。”既而解围，忠果出战，俊因击，大破之。忠等皆降。
又曰：曹公破袁尚，拔邺，进围壶关。令曰：“城拔，皆坑之。”连日不能下。其将曹仁谓公曰：“夫围城必开之，所以开其生路也。今许之必死，将卒自以为守。且城固而粮多，攻则士卒伤，守则旷日持久。今顿兵坚城之下，攻必死之，虑非良计也。”曹公从之，遂降其城。
《东观汉记》曰：张步都临淄，使弟玄武将军蓝将兵守西安，去临淄四十里，耿引军营临淄、西安之间。视西安城小而坚，蓝兵又精，未易攻也。临淄诸郡太守相与杂居，人不专一，其声虽大而虚，易攻。内欲攻之，告令军中治攻具，後五日攻西安，复纵生口令归。蓝闻之，晨夜守城。至期日夜半，令军皆食，会明，求乞攻西安，临淄不能救也。曰：“然吾故扬言欲攻西安，今方自忧治城具，而吾攻临淄，一日必拔，何救之有？吾得临淄即西安孤，必复亡矣，所谓一举而两得者也。且西安城坚，精兵二万人，攻之未可卒下，卒必多死伤。正使得其城，张蓝引兵突临淄，更强勒兵，凭城观人虚实，吾深入敌城，後无转输，旬月之间，不战而困，诸军不见是尔。”遂击临淄，至日中破之。张蓝闻临淄破，果将其众亡。
《江表传》曰：郭典字君业，为钜鹿太守，与中郎将董卓攻黄巾贼张宝于下曲阳。典作围堑而卓不肯。典曰：“受诏攻贼，有死而已。”使诸将引兵屯东，典独於西当贼之冲，昼夜进攻。宝由是城守不敢出。时为之语曰：“郭君围堑，董将不许，几令狐狸，化为豺虎。赖我郭君，不畏强御，转机之间，敌为穷虏。猗猗惠君，实邈疆土。”
《英雄记》曰：袁尚使审配守邺，曹操进军攻邺。审配将冯礼为内应，开突门内操兵三百馀人，配觉之，从城上以大石击门，门闭，入者皆死。操乃凿堑围，回四十里，初令浅，示若可越。配望见，笑而不出。操令一夜浚之，广深二丈，决漳水灌之，自五月至八月，城中饿死者过半。尚闻邺急，将兵万馀人还救。操逆击，破之。尚走，依曲漳为营，操复围之。尚惧，遣阴夔、陈球琳请降，不听。尚还走蓝田，操复进，急围之，尚将马延等临阵降，众大溃，尚奔中山。尽收其辎重，得尚印绶、节钺及衣物，以示城中，城中崩沮。审配命士卒曰：“坚守死战，操军疲矣。幽州方至，何忧无主？”以其兄子荣为东门校尉，荣夜开门内操兵，配犹拒战，城陷，生获配。意活之，配意气壮烈，终无挠辞，见者莫不叹息。遂斩之。
《魏志》曰：袁绍围太祖於官渡，粮乏。问计於贾诩，诩曰：“公明胜绍，勇胜绍，用人胜绍，决机胜绍。有此四胜，而半年不定者，但顾万全故也。必决其机，须臾可定。”太祖曰：“善。”乃弃兵出，为围击绍，绍军大溃，河北平。
卷三百一十八　兵部四十九
攻围下
王隐《晋书》曰：祖约为豫州刺史，胡骑至，攻城大战。其日西风，兵火俱攻。贼以绳系铁钩摘挽城楼，楼柱拔坏，又作铁钩扌属（音）城登梯得上，所挽楼城北角行墙三十步坏。约始大怖，使戴洋呼：“孙叔敖、伍子胥！卿若使胡奴得城，当持白酒寸脯着卿前；急令转风却贼，当上肥牛。”中後风转下，晡，贼退，亦不知风偶自转为能感动。
《晋书》曰：赵王伦、孙秀为义师所讨，日蹙，乃与秀谋，或欲收馀卒出战，或欲焚烧宫室，诛杀不附己者，或欲乘船东走入海。计未决，王与率营兵七百馀人，自南掖门入敕宫中，兵各守卫诸门，三部司马为应于内，与自往攻秀，秀闭中书南门，与放兵登墙烧屋。秀及左右遽走出，左卫将军赵泉，斩秀等以徇。
又曰：刘裕率兵伐後秦姚泓，後魏遣将鹅青等步骑十万屯河北，有数千骑缘河随晋军进止。时军人缘河南岸，牵百丈，河流迅急，有漂渡北岸者，辄为魏人所杀掠。遣军才过岸，即退；军还，复来。宋武乃遣白直队王丁午，（音午）率七百人，及车百乘，于河北岸上，去水百馀步，为却月阵，两头抱河，车置七仗士，事毕，使竖一白。（乃吏切，羽毛饰。）魏人见数百人步牵车上，不解其意，并未动。宋武先命朱超石戒严二千人，白既举，超石驰往赴之，并赍大弩百张，一车益二十人，设彭排辕上。魏人见营阵，乃进围营，超石先以软弓小箭射敌，敌以众少兵弱，四面俱发，寅薄攻营。於是百弩俱发，又遣善射者丛箭射之，魏众既多，弩不能制。超石初行，别赍大槌并千馀张槊，乃断槊长四尺，以槌槌之，一槊辄洞贯三四人。魏众不能当，一时奔溃。
《宋书》曰：晋义熙五年六月，伪燕主慕容超留羸老守广固，使其广宁王贺刺卢及公孙五楼悉力据临朐。去城四十里，有臣梦水，超告五楼：“急据之。”比至，为龙符所保，五楼乃退大军，分四千两车为二翼，方轨徐行，车悉张，御者执槊，以骑为游军。军令严肃。比及临朐，贼骑交至。帝命兖州刺史刘藩、荆州刺史刘道邻等陷其阵。日向昃，战犹酣，帝用参军胡藩策袭克临朐，贼乃大奔。超遁还广固。获其玉玺、豹尾、辇等送于都。景子克广固大城，超固其小城。乃筑长围以守之，馆於青土，停江淮转输。
又曰：朱修之随右军到彦之北，自河南回。循之留戍滑台，被魏将安颉攻之，围，粮绝，将士熏鼠食之。循之被围既久，母常悲忧。忽一旦乳汁惊出，母号恸告家人曰：“我年老，非复有乳汁时，今如此，儿必没矣。”魏果以其日克滑台，囚之。
又曰：宗越为长水校尉。竟陵王诞据广陵反，越领马军隶沈庆之攻诞。及城陷，孝武使悉杀城内男丁，越受旨行诛，躬临其事，莫不先加捶楚，或有鞭其面者，欣然有所得，杀凡数千人。改封始安县子。
《三国典略》曰：侯景收其馀众步骑八百，南过小城，城人登埤诟之曰：“跛脚奴。”景怒，攻城，拔之，杀诟者而去。
又曰：周王思政固守颍川，高岳久围不解。陈元康言于齐王澄曰：“公自匡辅朝政，未有殊功，虽败侯景，本非外贼，颍城将陷，愿公因而乘之，足以取威定业。”王从之。于是亲至颍川，益发其众，号曰：“决命夫”。更起土山，王坐於堰上。赵道德言於王曰：“箭头有铁，不避大王。”引王带而下，箭集於王坐之所。
《梁书》曰：武帝自襄阳率兵东下，至郢州，攻未拔。萧颖胄在江陵遣卫尉席阐文劳军，因谓梁武曰：“今顿兵两岸，不并军围郢，定西阳、武昌，取江州，此机已失；莫若请救于魏；与北连和，犹为上策。”梁武谓阐文曰：“汉口路通荆、雍，控引秦、梁，粮运资储，听此气息，兵若进鲁山，必阻河路，所谓扌益喉。若粮运不通，自然离散，何谓持久？邓元起近欲以三千往定寻阳，彼若欢然悟机，一郦生亦足；脱拒王师，固非三千能下。西阳、武昌，取便得耳，得便应镇守，守两城不减万人，粮储称足，卒无所出。脱东军有上者，万人攻一城，两城势不相救。若我分军应援，首尾俱弱；如其不遣，孤城必陷。一城既没，诸城相次土崩，天下大事于是去矣。若郢州既拔，席卷沿流，西阳、武昌，自然风靡，何遽分兵散众，自贻其忧？且丈夫举动，言静天步；况拥七州之兵，以诛群竖，悬河注火，奚有不灭？岂容北面请救，以自示弱！彼未必能信，徒贻我丑声。此之下计，何谓上策？”及拔郢城，向下城戍无不风靡，遂克建业。
崔鸿《十六国春秋》曰：前燕将慕容恪率兵讨段龛於广固，恪围之。诸将劝恪宜急攻之。恪曰：“军势有宜缓以克敌，有宜急而取之。若彼我势均，且须强援，虏腹背之患者，须急攻之以速大利。如其我强彼弱，外无寇援，力足制之者，当羁縻守之，以待其弊。兵法十围五攻，此之谓也。龛恩结贼党，众未离心，今凭固天险，上下同心，攻守势倍，军之常法，若其促攻，不过数旬，克之必矣。但恐伤吾士众，当持久以取耳。”乃筑室返耕，严固围垒，终克广固。
又曰：燕将吕护据野王，阴通晋，事觉，燕将慕容恪等率众讨之。将军傅颜言于恪曰：“护穷寇假合，王师既临，则上下丧气，必士卒摄魂，败亡之验也。殿下前以广固天险，守易攻难，为长久之策。今贼形便不与往同，宜急攻之，以省千金之费。”恪曰：“护老贼，经变多矣。观其为备之道，未易卒图。今圈之穷城，樵采路绝，内无蓄积，外无强援，不过十旬，其毙必矣，何必遽残士卒之命，而趋一时之利哉！吾严围垒，休养将卒，以重官美货间而离之，事淹势穷，其衅易动，我则未劳而寇已弊，此谓兵不血刃，坐以制胜也。”遂列长围守之。凡经六月，而野王溃，护南奔于晋，悉降其众。
《後魏书》曰：齐神武起义兵於河北，被尔朱兆、天光、度律、仲远等四将同会邺南，士马精强，号二十万，围於邺南韩陵山。时神武马二千，步不满三万。兆等及围不合，神武连系牛驴自塞之，於是将士死战，四面奋击，大破兆等。
又曰：燕凤，字子章，代人也。少好学，博综经史，明习阴阳谶纬。昭成以礼迎致之，凤不应聘。命诸军围代城，人曰：“燕凤不来，吾将屠汝。”代人惧，送凤。昭成与语，大悦，待以宾礼。
《北史》曰：西魏将王思政守颍川郡城，东魏师十万攻之，备尽攻击之术，以颍水灌城陷之。思政知事不济，率左右据土山，谓之曰：“吾受国任，遂辱王命，力屈道穷，计无所出。惟当效死，以谢朝恩。”因仰天大哭，左右皆号恸。思政向西再拜，便欲自刭。先是，齐文襄告城中人曰：“有生致王大将军者，封侯，重赏。若大将军身有损，亲近左右，皆从大戮。”都督骆训谓思政曰：“公常语训等，但将我头降，非但得富贵，亦是活一城人。今高襄既有此语，公岂不哀城中士卒也！”固共止之，不得引决。齐文襄遣其散骑常侍赵彦深就土山执手申意。引见文襄，辞气慷慨，涕泗交流，无屈挠之容。文襄以其忠於所事，礼遇甚厚。思政初入颍川，士卒八千人，及城陷之日，存者才三千人，遂无叛者。
《後周书》曰：武帝建德五年，东伐齐，六军攻晋州城，帝屯於汾曲。齐王宪攻洪同、永安二城，并拔之。是夜，虹见於晋州城上，首向南，尾入紫宫，长十馀丈。帝每日自汾曲赴城下亲督战，城下惶窘。庚午，齐行台左丞侯子钦出降。壬午，齐晋州刺史崔景嵩守城北面，夜密遣送款上，开府王轨率众应之。未明，登城鼓噪，齐众溃，遂克晋州，擒其城主，俘甲士八千人，送关中。
《隋书》曰：大业中，炀帝征天下骁果之士以伐辽左，沈光预焉。同类数万人，皆出其下。光将诣行在所，宾客送至灞上者百馀骑。光孚酒而誓曰：“是行也，若不能建功立名，当死於高丽，不复与诸君相见矣。”及从帝攻辽东，以冲梯击城，竿长十五丈，光升其端，临城与贼战，短兵接，杀十数人。贼竞击之而坠，未及於地，适遇竿上有垂ㄌ，光接而复上。帝望见，壮异之，驰召与语，大悦，即日拜朝请大夫，赐宝刀良马，恒致左右，亲顾渐密。
又曰：陈棱，大业三年拜武贲郎将，後三岁，与朝议大夫张镇周，发东阳兵万馀人，自义安泛海击琉求国。月馀而至。流求人初见船舰，以为商旅，往往诣军中贸易。棱率众登岸，遣镇周为先锋。其主欢斯渴刺兜遣兵拒战，镇周频击破之。棱进至低没檀洞，其小王欢斯老模率兵拒战，棱击败之，斩老模。其日雾雨晦瞑，将士皆惧，棱刑白马以祭海神。既而开霁，分为五军，趋其都邑。渴刺兜率众数千逆拒，棱遣镇周又先锋击走之。棱乘胜逐北，至其栅，渴兜背栅而阵。棱尽锐击之，从晨至未，苦斗不息。渴刺兜自以军疲，引入栅。棱遂填坟堑，攻破其栅，斩渴刺兜，获其子岛槌，虏男女数千而归。帝大悦，进棱位右光禄大夫，武贲如故。
《唐书》曰：武德初，宇文化及据聊城。淮安王神通进兵蹑之，秘书丞征谓神通曰：“化及今据聊城，莘人为其固守。若至莘，即宜攻取。但拔莘县，聊城益惧，因而逼之，易同俯拾。须以攻具自随，一足威敌，二不乏用。不然，兵至莘城，见无攻具，不下，如不能克莘，而还追化及，恐亦无功，则化及非旬月可获。莘人阻我粮运，士及为之外援，恐非计之善者。”神通不从，军次莘，果不下而退败。
又曰：武德中，李靖随河间王孝恭讨辅公┙，（音石。）贼一军舟师三万，顿于当涂，栅断江口，傍江筑城。又遣六军二万据当涂南路，亦造栅自固，并蓄力养锐，以抗大军。诸将皆云：“二军并是强兵，为不战之计，城栅既固，率不可攻。请直指丹阳，掩其巢穴。若丹阳既破，二军可不战而破。”靖曰：“公┙精锐，虽在水陆二军，然其自统之兵，亦是劲勇。二军城栅尚不可攻，公┙既保石头，岂应易拔？若我帅师至丹阳，留停旬日，进则石头未平，退则归路已绝，此便腹背受敌，恐非万全之计。然此二军皆是百战馀贼，必不惮於野战。今若攻其城栅，乃是出其不意，灭贼之机，惟在此举。”靖乃率诸将水陆，俱苦战，破之。二军悉溃走。靖遂率轻兵先至丹阳，公┙馀众虽多，不敢战，拥兵东走，并相次擒获。
又曰：高祖率众攻屈突通於河东，士卒登城南面者已千馀人。高祖在东原望之而不见，会暴雨至，鸣角止军，由是不克。或劝遂攻之，高祖曰：“屈突通习兵而无勇，若决战非其所长，婴城难以必胜，此自守虏耳，不足为虞。”遂收军营于河渚。
又曰：薛万均围梁师都，突厥率众来援。诸将见贼城险固，皆有惮色。万均谓之曰：“城中无气，鼓声不彻，此见败亡之候，平在旦夕。诸君勿以为忧。”俄而师都见杀，城降。
又曰：天宝末，安禄山反，尚衡起义兵讨禄山，以王栖曜为牙旗将，下兖、郓诸县，军威稍振。兼衙前总管，复下曹州。初，逆将邢起然乘城号令，栖曜曰：“彼可取也。”一箭殒之，城中气慑，遂下。
又曰：马燧自京还太原。初，田悦新代承嗣统兵，恐人不附已，诈示诚款，燧上疏明其必反，宜先备之。其年，悦果与淄青、恒冀通谋，自将兵五万围邢州，攻临洛，筑重城，内绝其外，以拒救兵。邢州将李洪、临将张亻丕，皆坚守不拔。昭义军数告急，乃诏燧将救临。燧军出崞口，兵未过险，乃遣人持书喻说，且示之好，悦谓燧畏之。十一月，师次邯郸，悦遣使至，燧皆斩之以徇；遣兵击破其支军，射杀其将成炫之。悦自攻临，遣大将杨朝先将兵万馀，於临南双岗下东西列二栅以御燧。燧乃率李抱真、李晟进军，营於二栅之中。其夜，东栅走归悦。燧进军营明山，取其弃栅以置辎重。悦谓将吏曰：“朝光守坚栅不下万人，彼令燧等尽锐攻之，比数月不能下，杀伤必甚。吾此必破临，赏劳军士而与之战，必胜之术也。”悦乃分恒州李惟岳救兵五千以助朝先。燧率军攻朝先，田悦将万馀人救之。燧乃令大将李自良、李奉国将兵合神策军据双岗御之，令曰：“令悦得过，当斩尔！”燧令推火车以焚其栅，自晨及暮，急击，大破之，拔其栅，斩朝先及大将卢子昌，斩首五千馀级，生虏八百馀人。居五日，进军径战。燧自将锐兵扼其冲口，凡百馀合，士皆决死，悦兵大败，斩首万馀，生虏九百人，得三十万斛，器甲称是。悦收兵夜走邢州。
《五代周史》：慕容彦超，汉祖即位授澶州节度史。检校太尉杜重威叛於邺下，以郓州节度使高行周为行营都部署，彦超为副。兵至城下，二帅不协，杜重威之子妇即行周之息女也。行周用兵持重，彦超举措轻躁。彦超欲速於攻城，行周以为未可，彦超乃扬言称行周以爱女之故惜贼而不攻，行周忿之。汉祖闻其事，惧有他变，以是亲征。比及车驾至邺，彦超数因事陵迫行周，行周不胜其憾。尝一日至於行宫幕次泣告於执政，又自掬粪茹於口中，声气甚厉，闻於御坐。汉祖深知彦超之曲，遣近臣和解。行周亦召彦超於帐中责之，兼令首过於行周。行周稍解。时彦超独排群议，累请攻城，汉祖信之，乃亲督诸军四面齐进，损伤者万馀人，死者千馀人。众议无不归罪於彦超，自是不复敢言攻城矣。
《说苑》曰：田单为齐上将，兴师十余万，将以攻翟，往见鲁仲连子，仲连子曰：“将军之攻翟必不能下矣。”田将军曰：“单以五里之城，十里之郭，复齐之国，何谓攻翟不能下也？”及攻翟，三月不下，齐之童儿谣曰：“大冠如箕，长剑拄颐，故翟不能下，累於吾兵。”於是田单恐骇，往见仲连子曰：“先生何以知单攻翟不能下也？”仲连子曰：“夫将军即墨之时，坐则织篑，立则杖锺，为士卒倡，曰：恐宗庙亡矣！故将有死之心，无生之气。今将军东有掖邑之封，西有淄上之宝，黄金横带，驰乎淄渑之间，是以乐生而恶死也。”田单明日结，径立于矢石之间，乃引桴而鼓之。翟人下之。
《淮南子》曰：赵简子死未葬，中牟入齐。（中牟自入於齐也。）已葬五日，襄子起兵攻之，围未合，而城自坏者十丈，襄子击金而退之。（军法：鼓以进众，钲以退之。）军吏谏曰：“君诛中牟之罪而城自坏，是天助我，何故去之？”襄子曰：“吾闻之叔向曰：君子不乘人於利，不迫人於险。使之治城，城成而後攻之。”中牟闻其义，乃请降。
《古司马兵法》曰：众以合寡，为远裹而阙。（合有交兵，众者以寡合对追逐也，围也。以众击寡，逐而围之，闻其去道，无令死战。）敌若众，则受裹。（敌众己寡，则依利道而受围以坚众心。分其四向而受敌，则众以死为生，故能冲逐四出，以克胜也。）敌若寡若畏，则譬之开之。（敌家少弱恐惧者，则开去道，无令为穷寇，必死战也。）
《韩子》曰：世有三亡：以乱攻治者亡，以邪攻正者亡，以逆攻顺者亡。清济浊河足以为限，长城巨防足以为塞。
《管子》曰：善攻者料众以攻，料食以攻，食料备以攻。备以众攻众，众存不攻，以食攻食，食存不攻，以备攻备，备存不攻。
《列子》曰：楚攻宋，围其城，民易子而食之，析骸而炊之，丁壮者皆乘城而战者太半。
卷三百一十九　兵部五十
拒守上
《孙子》曰：昔之善战者，先为不可胜，（先谘之庙堂，虑其危难，然後高垒深沟，使兵士练习，故敌不得胜。）以待敌之可胜，（以此守备之固，待敌之阙，则可胜也。）不可胜在己，（言守备之固，制敌在外也。）可胜在敌。（守备之固，自修理以待敌之虚懈，已见敌有阙漏之形，然後可胜也。）故善战者能为不可胜，不能使敌必不可胜已。（若敌晓练兵事，策与道合，深为已备者，亦不可强胜。）故曰胜可知，（见成形也。）而不可为也。（敌有备也，已料见形者则胜负可知。若敌密而无形，亦不可强使为败。故范蠡曰：时不至不可强生，事不究不可强成。）不可胜者，守也；（形藏也，若未见其形，彼众我寡，则自守也。）可胜者，攻也。（敌攻已，乃可胜也。己见其形，彼寡我众，则可攻。）故善守者藏於九地之下。（善守备者，务因其山川之阻、丘陵之固，使不知所攻，言其深密藏於九地之下。）
又曰：城有所不攻。（固而多重。）
《易》曰：利用御寇，不利为寇。
《左传》曰：晋侯伐齐，齐侯御诸平阴，堑防门而守之，广里。夙沙卫曰：“不能战，莫如守险。”弗听。晋将范宣子告齐大夫析文子曰：“吾知子，敢匿情乎？鲁人、莒人皆请以车千乘自其乡入，既许之矣。若入，君必失国。子盍图之？”子家以告公，公恐。晏婴闻之曰：“君固无勇，而又闻是，弗能久矣。”（不能久敌。）齐师夜遁。
又曰：倍则攻，敌则战，少则守。
《後汉书》曰：凉州贼王国围陈仓，左将军皇甫嵩督前将军董卓救之，卓欲进赴陈仓，嵩不听。卓曰：“知者不後时，勇者不留决。速救则城全，不救则城灭，全、灭之势，在於此也。”嵩曰：“不然。百战百胜，不如不战而屈人之兵。是以先为不可胜，以待敌之可胜。不可胜在我，可胜在彼。彼守不足，我攻有馀。有馀者动於九天之上，不足者陷於九地之下。今陈仓虽小，城守固备，非九地之陷也。王国虽强，而攻我之所不救，非九天之势。夫势非九天，攻者受害；陷非九地，守者不拔。国今已陷害受之地，而陈仓保不捐之地，我可不烦兵动众，而取全胜之功，将何救焉？”遂不听。王国围陈仓，自冬迄春，八十馀日，城坚守固，竟不能拔。贼众疲弊，果自解去。
又曰：来歙与征虏将军祭遵袭略阳，遵道病还，分遣精兵随歙，合二千馀人，伐山开道，从番须、回中（番须、回中，并地名也。番，音盘。武帝元封四年，幸雍，通回中道。前书音义曰：回中在，今陇州元县也。）径至略阳，（径，直也。）斩隗嚣守将金梁，因其保城。嚣大惊曰：“何其神也！”（《东观汉记》曰：上闻得略阳，甚悦，左右怪。上数破大敌，今得小城，何足以喜？然上以略阳嚣所依阻，心腹已坏制则其支体易也。）乃悉兵数万人围略阳，斩山筑堤，激水灌城。歙与将士固死坚守，矢尽，乃发屋断木以为兵。嚣尽锐攻之，自春至秋，其士卒疲弊。帝乃大发关东兵，自将上陇，嚣众溃走，围解。於是置酒高会，劳赐歙，班坐绝席，在诸将之右，赐歙妻缣千匹。诏使留屯长安，悉监护诸将。
又曰：大司徒邓禹西征，定河东，张宗诣禹自归。禹闻宗素多权谋，乃表为偏将军。禹军至邑，赤眉大众且至，禹以邑不足守，欲引师进就坚城，而众人多畏贼追，惮为後拒。禹乃书诸将名于竹简，署其前後，乱著笥中，令各探之。（笥以竹为之。郑玄注：《礼记》云：圆曰箪，方曰笥。）宗独不肯探，曰：“死生有命，张宗岂辞难就逸乎！”禹叹息谓曰：“将军有亲弱在营，奈何不顾？”宗曰：“愚闻一卒毕力，百人不当；万夫致死，可以横行。宗今拥兵数千，以承大威，何遽其必败乎！”遂留为後拒。诸营既引兵，宗方勒厉军士，坚垒壁，以死当之。禹到前县，议曰：“以张将军之众，当百万之师，犹以小雪投沸汤，虽欲戮力，其势不全也。”乃遣步骑二千人反还迎宗。宗引兵始发，而赤眉至，宗与战，却之，乃得归营，於是诸将服其勇。
又曰：隗嚣大将王捷别在戎丘，登城呼汉军曰：“为隗王城守者，皆必死无二心！愿诸军亟罢。（亟，纪力切。）请自杀以明之。”遂自刭颈死。
又曰：世祖即位，遣宗正刘延攻天井关，与田邑连战十馀合，延不得进，邑迎母弟妻子，为延所获。（《东观汉记》曰：邓禹使积弩将军冯将兵击邑，悉得邑母弟妻子。）後邑闻更始败，乃遣使诣洛阳献璧、马，因拜为上党太守。
《晋书》曰：陶侃使桓宣、李阳平襄阳。侃使宣镇之，以其淮南部曲立义成郡。宣招怀初附，劝课农桑，简刑罚，略威仪，或载□耒於轺轩，或亲芸获於垅亩。十馀年间，石季龙再遣骑攻之，宣能得众心，以寡弱拒守，议者以为次於祖逖、周访。
又曰：吴彦为吴建平太守。时王将伐吴，造船於蜀，彦觉之，请增兵为备，皓不从，彦乃辄为铁锁，横断江路。及师临境，缘江诸城皆望风降附，或见攻而拔。惟彦坚守，大众攻之不能克，退舍礼之。
《梁书》曰：侯景反，兵逼建业，众皆凶惧，梁将羊侃为守城督，侃伪称得外射书，云“邵陵王、西昌侯兵已至路。”众乃少安。贼为尖头木驴攻城，矢石所不能制，侃作雉尾炬，施铁镞，以油灌之，掷驴上烧之，俄尽。贼又东西两面起土山，以临城，城中震骇，侃命为地道，潜引其土，山不能立。贼又作登城楼车，高十馀丈，欲临射城内，侃曰：“车高堑虚，彼来必倒，可卧而观之，不劳设备。”及车动，果倒，众皆服焉。贼频攻不捷，会侃病死，城方陷。
《南史》曰：蔡道恭为司州刺史，魏围司州。时城中众不满五千人，食裁半岁，魏军攻之，昼夜不息，乃作大车载土，四面俱前，欲以填堑。刺史蔡道恭堑内作蒙艟斗舰以待之，魏人不得进。又潜作伏道以决堑水，道恭载土填塞之。相持百馀日，前後斩获不可胜计。魏大造梯冲，攻围日急。道恭用四石乌漆大弓射，所中皆洞甲饮羽，一发或贯两人，敌人望弓皆靡。又於城内作土山，多作大槊，长二丈五尺，施长刃，使壮士执以刺魏人登城者。魏军甚惮之。
《陈书》曰：宜黄侯慧纪镇荆州。隋师济江，慧纪率将士三万人，船舰千馀乘，沿江而下，欲趣台城。遣南康太守吕肃将兵据巫峡，以五条铁锁横江。肃竭其私财以充军用。隋将杨素奋兵击之，四十馀战，争马鞍山及磨刀涧守险，隋军死者五千人。陈人尽取其鼻，以求功赏。既而隋军屡捷，获陈之士，三纵之。肃乃遁。
《後周书》曰：李迁哲，天和三年，进位大将军。召迁哲率金、上等诸州兵镇襄阳。五年，陈将章昭达攻逼江陵。梁主萧岿告急於襄州，卫公直令迁哲往救焉。迁哲率其所部守江陵外城，与陈将程文季交战，兵稍却，迁哲乃亲自陷阵，手杀数人。会江陵总管陆腾出兵助之，陈人又因水汛长，坏龙川宁朔堤，引水灌城。城中惊扰。迁哲乃先塞水，又募骁勇出击之，频有斩获，众心稍定。俄而敌入郭内，焚烧人家。迁哲自率骑出南门，又令步兵自北门出，两军合势，首尾邀之，陈人复败，多投水而死。是夜，陈人又窃於城西堞以梯登城，登者已百数人。迁哲又率骁勇捍之，陈人复溃。俄而大风暴起，迁哲乘ウ出兵击其营，陈人大乱，杀伤甚众。陆腾复破之於西堤，陈人乃遁。
又曰：太祖以王罴为荆州刺史，进号抚军将军。梁复遣曹义宗众数万围荆州，堰水灌城，不没者数板。时既内外多虞，未遑救援，乃遗罴铁券，云城全当授本州刺史。城中粮尽，罴煮粥，与将士均分而食之。每出战，尝不擐甲胄，大呼曰：“荆州城，孝文皇帝所置。天若不国家，使贼箭中王罴；不尔，王罴须破贼。”屡经战阵，亦不被伤。弥历三年，义宗方退，进封霸城县公。寻迁车骑大将军。
又曰：王罴华州刺史，沙苑之役，齐神武士马甚盛。太祖以华州冲要，遣使劳罴，令加守备。罴语使人曰：“老罴当道卧，子安得过！”太祖闻而壮之。及齐神武至城下，谓罴曰：“何不早降？”罴乃大呼曰：“此城是王罴家，生死在此，欲死者来。”齐神武遂不敢攻。
又曰：王思政守颍川兼河南诸军事，东魏太尉高岳、行台慕容绍宗、仪同刘丰生等，率骑十万来攻颍川。城内卧鼓偃旗，若无人者。岳恃其众，谓一战可屠，乃四面鼓噪而上。思政选城中骁勇，开门出入。岳众不能当，引军乱退。思政登城遥见岳阵不整，乃率步骑三千出邀击之，杀伤甚众，然後还城设守御之备。岳知不可卒攻，乃多修营垒。又随地势高处，筑土山以临城中。飞梯火车，昼夜尽攻击之法。思政亦作火钻，（子算切。）因迅风便投之土山。又以火箭射之，烧其攻具。仍募勇士，缒而出战，岳众披靡，其守土山人亦弃山而走。思政即命据其两土山，置楼堞以助防守。岳等於是夺气，不敢复攻。齐文襄更益岳兵，堰，（于建反。）洧水以灌城。城中水泉涌溢，不可防止。悬釜更炊，粮力俱竭。慕容绍宗、刘丰生及其将慕容永珍共乘楼船以望城内，令善射者俯射城中。俄而大风暴起，船乃飘至城下。城上入以长钩牵船，弓弩乱发。绍宗穷急，投水而死。丰生浮向土山，复中矢而毙。生擒永珍。思政谓之曰：“仆之破亡，在於晷漏。诚知杀卿无益，然人臣之节，守之以死。”乃流涕斩之。并收绍宗等尸，以礼埋瘗。
又曰：将贺若敦率步骑六千渡江取陈湘州，陈将侯卸之，江路遂断。粮援既绝，人怀危惧。敦於是分兵抄掠，以充资费。恐等知其粮少，乃于营内聚土，覆之以米。集诸营军士，人各持囊，遣官司部分，若给粮者。因召侧近村民，佯有所访问，令於营外遥见，随即遣之。等闻知，良以为实。乃据守要险，欲旷日老敦师，敦又增修营垒，造庐舍，示以持久。敦军数有叛人乘马投者，遂纳之。敦又别取一马，趣船，令船中逆以鞭鞭之。如是者再三，马便畏船不上。後伏兵於江岸，遣人乘畏船马以招军，诈称降附。遣兵迎接，竟来牵马。马既畏船不上，敦发伏掩之，尽殪。又湘之人乘轻船，载米粟及笼鸡鸭以饷军。敦患之，乃为土人装船，伏甲士于中，兵见之，谓饷船主，逆来争之，敦甲土出而擒之。此後实有馈饷及亡命奔者，犹谓敦之设诈逆遣押击，并不敢受。相持岁馀，不能制。
《北史》曰：西魏将韦孝宽守玉璧，东魏大将齐神武命攻之。连营数十里，至於城下，乃於城南起土山，欲乘之以入。当其山处，城上先有两高楼。孝宽更缚木接之，令极高峻，多积战具以御之。敌人以楼高不得入，遂於城南凿地道。又於城北起土山，且作且攻，昼夜不息。孝宽复掘长堑，截其地道，仍置战士屯於堑城上，城外每穿至堑，战士即擒杀之。又於堑外积柴贮火，敌人有在地道内者，便下柴火，以皮鞴吹之。（鞴，蒲拜切。）火气一冲，咸即灼烂。城外又作攻车，车之所及，莫不摧毁。虽有排，莫之能抗。孝宽乃缝布为幔，随其所向则张设之。布既悬於空中，其车竟不能坏。城外又缚松麻於竿，灌油加火，规以烧布，并欲焚楼。孝宽复作长铁钩，利其锋刃，火竿一来，以钩遥割之，松麻俱落城外。又於城四面穿地作二十一道，分为四路，於其中各施梁柱，以油灌柱，放火烧之，柱折，城并崩坏。孝宽又随坏处竖木栅以之，敌不得入。城外尽其攻击之术，孝宽咸拒破之。竟以全。
《隋书》曰：梁士彦迁熊州刺史。後从武帝拔晋州，进位柱国，除使持节、晋绛二州诸军事、晋州刺史。及帝还後，齐後主亲总六军而围之。独守孤城，外无声援，众皆震惧，士彦慷慨自若。贼尽锐攻之，楼堞皆尽，城雉所存，寻仞而已。或短兵相接，或交马出入。士彦谓将士曰：“死在今日，吾为尔先！”於是勇烈齐奋，呼声动地，无不一当百。齐师少却，乃令妻率军民子女，昼夜修城，三日而就。帝率六军亦至，齐师解围，营于城东十馀里。士彦见帝，持帝须而泣曰：“臣几不见陛下！”帝亦为之流涕。时帝以将士疲倦，意欲班师。士彦叩马而谏曰：“今齐师遁，众心皆动，因其惧也而攻之，其势必举。”帝从之，大军遂进。帝执其手曰：“余之有晋州，为平齐之基。若不固守，则事不谐矣。朕无前虑，惟恐後变，善为我守之。”
又曰：郭荣，宇文护擢中外府水曹参军。时齐寇屡侵，护令荣於汾州观贼形势。时汾州与姚襄镇相去悬远，荣以为二城孤迥，势不相救，请於州镇之间更筑一城，以相控摄。护从之。俄而齐将段孝先攻陷姚襄、汾州二城，惟荣所立者独能自守。护作浮桥，出兵渡河，与孝先战。孝先于上流纵火筏以击浮桥，护令荣督便水者引取其筏。以功授大都督护。
又曰：刘宏，字仲远，拜泉州刺史。会高智慧作乱，以兵攻州，宏城中守百馀日，救兵不至。前後出战，死亡大半，粮尽无所食，与士卒数百人煮犀角腰带，及剥树皮而食之，一无离叛。贼知其饥饿，欲降之，宏抗节弥厉。贼悉众来攻，城陷，为贼所害。上闻而嘉叹者久之，赐物二千段。
又曰：李景检校代州总管。汉王谅作乱并州，景发兵拒之。谅遣刘嵩袭景，战于东城。升楼射之，皆应弦而倒。选壮士击之，斩获略尽。谅复遣岚州刺史乔锺葵率劲勇三万攻之。景战士不过数千，加以城池不固，为贼冲击，崩毁相继。景且战且筑，士卒皆殊死斗，屡挫贼锋。司马冯孝慈、司法参军吕玉并骁勇善战，仪同三司侯莫陈多谋画，工拒守之术。景知将士可用，其後推诚于此三人，无所关预，惟在阁持重，时出抚循而已。月馀，朔州总管杨义臣以兵来援，合击，大破之。
卷三百二十　兵部五十一
拒守下
《唐书》曰：乾符中，元万顷从李征高丽，尝令万顷作文檄高丽，其语有讥高丽“不知守鸭绿之险”，莫离支报云“谨闻命矣”，遂移兵固守鸭绿，官军不得入，万顷坐是流于岭外。
又曰：李光弼守太原。自贼围城，城中张一小幕止宿。有急，即自往救之。行至府门，未尝回头，不复省视妻子。贼退后，收拾器械，处置公事，经三日，然後归家。
又曰：史思明围光弼於太原。四面重围，十日不解。每日使贼於阵前骂光弼，并戏弄城上人。光弼使人穿地道，以木撑之。贼明日还於旧处，立将戏之。地道透陷，遂把贼脚曳入地道中。光弼得而对众戮之，城中大喜。思明知事不集，遂退归河北。
又曰：薛愿为颍川太守、本郡防御使。时贼已陷陈留、荣阳、汝南等郡，方围南阳。颍川当其来往之路，愿与防御副使庞坚同力固守，城中储蓄无素，兵卒单寡。自至德元年正月至十一月，贼昼夜攻之不息，距城百里。庐舍坟墓林树开发斩彻殆尽，而外救不至。贼将阿史那承庆悉以锐卒并攻，为木驴木鹅，□梯冲栅，四面□合，鼓噪如雷，矢石如雨，力攻十馀日，城中守备皆竭，贼夜半乘梯而入。而愿、坚俱被执，送于东都，将支解之。或说禄山曰：“薛愿、庞坚，义士也。人各为其主，屠之不祥。”乃系於洛水之滨，属苦寒，一夕冻死。
又曰：张巡守睢阳，在城中每战，登陴大呼以助威，皆眦裂血流面，牙齿皆碎。城将陷，西向再拜，曰：“为救不至，臣智勇俱竭，不能全一城。今使逆贼见逼，臣死之後，愿为鬼与贼为厉，以答国恩。”及城陷，尹子奇见巡问之曰：“闻公每督战，皆裂齿碎，实有之否？”巡应之曰：“然。”子奇曰：“何以至此？”曰：“欲得杀逆贼，遂至於此。”子奇以大刀剔其口，视其齿，见舌存者不过三数。巡因大诟骂子奇，责以悖逆，损害平人。子奇义其言，欲存之。左右曰：“此人守义，必不为我用，又得众死心，不可留。”故害之。
又曰：史朝义围宋州，刘昌在围中，连月不解，城中食尽，贼垂将陷之。刺史李岑计蹙，昌为之谋曰：“今河阳有光弼制胜，且江、淮足兵，此廪中有数千斤曲，可屑以食众。计援兵不二十日当至。东南隅之敌，众以为危，昌请守之。”昌遂被铠持盾登之，陈逆顺以告谕贼，贼之众甚畏之。後十五日，副元师李光弼救军至，贼乃宵溃。光弼闻其谋，召置军中，超授试左金吾卫郎将。
又曰：元和中，鄂岳都围练使李道古攻申州，克其罗城，乃进围逼其中城。城中守卒夜帅妇人登城而呼，悬门窃发，分出其众，道古众惊乱，多为虏杀。
又曰：王凝为宣州刺史。黄巢自岭表北归，大掠淮南，攻围和州。凝令牙将樊俦舟师据采石以援之。俦违令，凝即斩之以徇，命别将马颖代俦赴援，竟解历阳之围。贼怒，引众攻宣城。大将王涓请出军逆战，凝曰：“贼忿而来，宜持重待之。彼众我寡，万一不捷，则州城危矣！”涓锐意请行，凝即阅集丁壮，分守要害，登陴设备，涓果战死。贼乘胜而来，则守有备矣。贼为梯冲之具，急攻数月，御备力殚，吏民请曰：“贼之凶势不可当，愿尚书归款退之，惧覆尚书家族。”凝曰：“人皆有族，予岂独全？誓与此城同存亡也。”既而贼已退去，时乾符五年也。
又曰：王栖曜为常州别驾，时江左兵荒，诏内常侍马日新领汴滑五千人镇之。日新贪暴，贼萧庭兰乘人怨诉，逐之而劫其众。时栖曜游弈远郊，遂为贼所胁，进围苏州。栖曜因其懈怠，挺身登城，率城中出攻，贼众大溃。
</div>
    <div class="pagination">
<a href="太平御览_page233.html">上一页</a><span>...</span><a href="太平御览_page229.html">229</a><a href="太平御览_page230.html">230</a><a href="太平御览_page231.html">231</a><a href="太平御览_page232.html">232</a><a href="太平御览_page233.html">233</a><span class="current-page">234</span><a href="太平御览_page235.html">235</a><a href="太平御览_page236.html">236</a><a href="太平御览_page237.html">237</a><a href="太平御览_page238.html">238</a><a href="太平御览_page239.html">239</a><span>...</span><a href="太平御览_page235.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
