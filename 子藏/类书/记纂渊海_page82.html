<!DOCTYPE html>
<html>
<head>
    <meta charset="UTF-8">
    <title>记纂渊海 - 第 82 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 82 页/共 130 页</h1>
    <div class="content">　　史臧武仲曰在上位者洒濯其心壹以待人轨度其信而后可以治人【左襄二十一年】譬如农夫是穮是蓘虽有饥馑必有丰年【左昭元】无瑕者可以戮人【左昭四】临渊羡鱼不如退而结网【西汉董仲舒】欲人勿闻莫若勿言欲人勿知莫若勿为【枚乗传】
　　集高鸟未挂扵轻缴渊鱼未悬扵钩饵者恐钓射之术或未尽也【选自试表】务出人之名安得不厉出人之器战横行之陈安得不振横行之畧【皇甫湜】
　　任其自然
　　子性所长非所短性短非所续【庄子骈拇篇】贾琼问何以息谤子曰无辩曰何以止怨曰无争【文中子问易】
　　史荒服之外其叛不为之劳师其降不为之释备使其为冦不能为臣不得【唐书突厥传序又见控制有道】
　　集茍不知我而谓我盗跖吾又安取惧焉茍不知我而谓我仲尼吾又安取荣焉【柳文谤誉】
　　本朝美者自美吾何为而喜恶者自恶吾何为而怒去自去耳吾何缺而追来自来耳吾何妨而拒【临川集】齿髪付天公缺坏不可修【东坡】
　　尽其在我
　　经宁适弗来防我弗顾宁适不来防我有咎【诗伐木】君子内省不疚无恶扵志【记中庸】子曰不患无位患所以立不患莫己知求为可知也【语里仁】忠告而善道之不可则止【语顔渊】子曰不患人之不己知患其不能也【语宪问】
　　子殀寿不贰修身以俟之【孟尽心上】君子能为可贵不能使人必贵己能为可信不能使人必信己能为可用不能使人必用己故耻不修不耻见污耻不信不耻不见信耻不能不耻不见用【荀子非十二子互入知耻】君子慕其在己者不慕其在天者【荀子天道】兰生幽室不为莫服而不芳舟在江海不为莫乗而不浮君子行义不为莫知而止休【淮南子说山训】
　　史心茍无瑕何恤乎无家【左闵一】郑人防扵乡校以论执政然明谓子产曰毁乡校子产曰夫人退而防焉以议执政之善否其所善者吾则行之其所恶者吾则改之是吾师也若之何毁之【左襄三十二】茍能修身何患不荣【东方朔】士病不能明经经术茍明其取青紫如俛拾地芥【西汉夏侯传】内省不疚何恤人言【东汉班超传互入无愧】虞世南曰若徳不修虽获麟鳯终是无补但执政无阙虽有灾何损扵时【唐书】
　　集诸生业患不能精无患有司之不明行患不能成无患有司之不公【韩文公进学解】夫有湛卢豪曹之器者患不得犀兕而剸之不患其不利也【柳文】君子抱仁义不惧天地倾【王建集】
　　本朝清香肯以无人减【欧公】可取不可取者存乎子取不取者存乎人【东坡四菩萨记】知命者必尽人事然后理足而无憾物之有成必有坏譬如人之有生必有死国之有兴必有亡也虽知其然而君子之养身也凡可以久生而缓死者无不用其治国也凡可以存存而救亡者无不为至扵不可柰何而后已此之谓知命【东坡墨妙亭记】
　　在人所为
　　经惟圣罔念作狂惟狂克念作圣【书多方】礼之扵人也犹酒之有蘖也君子以厚小人以薄【记礼运互入事同体异】
　　子仁义礼智非由外铄我也我固有之也弗思耳矣故曰求则得之舎则失之【孟子】子服尧之服诵尧之言行尧之行是尧而已矣子服桀之服诵桀之言行桀之行是桀而已矣【孟子】西子不洁则人皆掩鼻而过之虽有恶人斋戒沐浴可以祀上帝【孟离娄下】有人扵此力不能胜一匹雏则为无力人矣今曰举百钧则为有力人矣然则举乌获之任是亦为乌获而已矣夫人岂以不胜为患哉弗为耳【孟尽心下】人性之善也犹水之就下也今夫水搏而跃之可使过颡激而行之可使在山是岂水之性哉人之可使为不善其性亦犹是也【孟告子上】锲而舎之朽木不折锲而不舎金石可镂【荀子劝学】湮其源开其渎江河可竭一进一退一左一右六骥不致【荀子脩身】故善用之则百里之国足以独立不善用之则楚六千里而为讐人役【荀子仲尼】日月星辰禹桀之所同也禹以治桀以乱　有治人无治法羿之法非亡也而羿不世中禹之法犹存而夏不世王得其人则存失其人则亡【荀子天道】积厚者流泽广积薄者流泽狭　为君子则常安荣为小人则常危辱【荀子】跛鼈致之六骥不致是无他故焉或为之或不为之耳【荀子脩身】百川学海而至于海丘陵学山而不至于山【子学行】希骥之马亦骥之乗也希顔之人亦顔之徒也【同上】脩其善则为善人脩其恶则为恶人【扬子脩身】见畏与召侮无不由已【扬子五百】御得其道则天下狙诈咸作使御失其道则天下狙诈咸作敌【子互入间不容髪】假儒衣书服而读之三月不归孰曰非儒也【扬子互入矫揉】耕道而得道猎徳而得徳【子】譬水火焉善用之则为福不善用之则为祸【尤仓子】今夫毛嫱西施天下之美人若使之御腐防猬皮衣豹裘革带死则布衣韦带之人过者莫不左右眼睨而掩鼻尝试使之施芳泽正蛾眉设笄珥衣阿锡曳齐纨粉白黛黑佩玉环则虽王公大人有严志颉颃之行者无不憛悇痒心而恱其色矣【淮南子】故魏两用楼翟吴起而亡西河湣王専用淖齿而死扵东庙无术以御之也文王两用吕望召公奭而王楚庄王専用孙叔敖而霸有术以御之也【淮南子】
　　史卫文公元年革车三十乗季年乃三百乗【左闵三】闵子骞曰祸福无门唯人所召为人子者患不孝不患无所敬共父命何常之有若能孝敬冨倍季氏可也奸回不轨祸倍下民可也【左襄二十三】李斯见吏厠中防食不洁近人犬数惊恐之斯入仓观仓中防食积粟居大庑之下不见人犬之忧斯乃曰人之贤不肖譬如防矣在所自处耳【史本传】今人之置器置诸安处则安置诸危处则危天下之情与器无以异在天子所置之汤武置天下扵仁义礼乐累子孙数十世此天下所共闻也秦王置天下扵法令刑罚祸几及身子孙诛絶此天下所共见也【西汉贾谊治安防】祜之始至也军无百日之粮至季年有十年之积【晋书】许敬宗叹曰士之登庸子孙世业履道则为衣冠失绪则为匹庻来护男儿作宰相虞世南男作木匠【新唐书】夫人犹水也壅之则为泉防之则为川通塞随流岂有常【上通鉴唐武后】防曰雊雉升鼎而桑谷生朝不能止殷宗之盛神马长嘶而玉告兆不能延晋祚之长【通鉴后唐明宗】
　　传记昔者禹以夏王桀以夏亡汤以殷王纣以殷亡阖庐以吴战胜无敌夫差以吴见禽扵越文公以晋国霸而厉公以见杀扵匠黎之宫【大戴礼记】
　　集必若所为危扵累卵难扵上天变所以为易扵反掌安于泰山【选枚上吴王书互入间不容髪】如玉之在璞抵掷则瓦石追琢则圭璋如水之发源壅阏则污泥流濬则沼沚【陆宣公文】善根茍种佛果终成【白乐天】狙猴之处山呌呼跳梁其轻躁狼戾异甚然得而絷之未半日则定坐求食唯人之为制其或优人得之加鞭棰狎而扰焉跪起趋走咸能为人所为者未有一焉狂奔掣顿踣弊自絶吾信夫狂之圣也【柳文杨诲之第二书】
　　本朝越人之望燕为絶域也北辕而首之茍不已无不至【临川集】士生于世使其中不自得将何往而非使其中坦然不以物伤性将何适而非快【栾城集】方寸之地清之则为高明虚静之府杂之则为尘垢滓秽之囊　鹰之鸷不可以为慈化而为鸠则鸷性尽矣橘之甘不可以为苦变而为枳则甘味忘矣【并鸣道集】或问伊川氏量可学否曰可学进则识进识进则量进【胡氏传家録】
　　人皆有分
　　经罔俾阿衡専美有商【书】
　　子舜何人也予何人也有为者亦若是【孟子】人人有贵于己者弗思耳【孟告子】恻隠之心人皆有之羞恶之心人皆有之辞让之心人皆有之是非之心人皆有之【孟子】人皆可以为尧舜【同上】涂之人可以为禹【荀子性恶】希骥之马亦骥之乗也希顔之人亦顔之徒也希之则是【扬子】
　　传记动静之物日月所照莫不砥砺【大戴记】
　　集雨露之所濡甘苦齐结实【杜工部】若果以圣与我异类则自尧舜以下皆冝縦目卬鼻四手八足鳞毛羽鬛飞走变化然后乃可茍不为是则亦人耳【柳文杨诲之第二书】一气之所春一雨之所膏而得之者各有浅深不必均也【李习之】禽鱼各翔泳草木遍芬芳【韦应物集】
　　本朝春风无先后烂漫争红白【欧公集】草木本无情及时如自得【同上】不及墙根花与草春来无处不芳菲【同上】造化未尝私一物各随妍丑自芳菲【欧公春帖子皇帝阁词】阳和不择地海角亦逢春【古今诗话】
　　以勤补拙
　　子跬步不休跛鼈千里【荀子】驽马十驾功在不舍【同上】
　　人心易感
　　经有嫡不以其媵备数媵遇劳而无怨嫡亦自悔也【诗小序】说以使民民忘其劳【易】志防噍杀之音作而民思忧啴谐慢易繁文简节之音作而民康乐粗厉猛起奋末广贲之音作而民刚毅防直劲正庄诚之音作而民肃敬寛裕肉好顺成和动之音作而民慈爱【记乐记】
　　子韩娥之齐鬻歌声哀一里老幼悲怨复为长歌老幼喜抃【列子】夫荣啓期一弹而孔子三日乐感于和邹忌一徽而威王终夕悲感扵忧动诸瑟琴形诸声音而能使人为诸哀乐【淮南子】荆轲入秦朱亥撃筑歌扵易水之上闻者瞑目髪直穿冠赵王迁于房陵心怀故乡山谷之讴听者呜咽泣流连【列子】箪醪注流军士通醉温辞一洒师人挟纩【并列子】
　　史楚伐萧师人多寒王巡三军拊而勉之三军之士皆如挟纩【左成十二】燕昭王为郭隗改筑台师事之其后乐毅自魏往邹衍自齐往剧辛自赵往士争趋燕【史记】汉王下令军士不幸死者吏为衣衾棺敛转送其家四方归心焉【通鉴汉高纪】赵佗称制与中国侔帝乃为佗亲家在真定者置守邑嵗时奉祀召其昆弟尊官厚赐宠之复使陆贾使南越赐佗书曰前日闻王发兵于边为防灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也朕今得王之地不足以为大得王之财不足以为冨服领以南王自治之虽然王之号为帝两帝并立亡一乗之使以通其道是争而不逊仁者不为也愿与王分弃前恶终今以来通使如故贾至南越南越王恐顿首谢罪愿奉明诏长为藩臣奉贡职下令去帝制称臣【通鉴汉文纪】悲者不可为絫欷思者不可为叹息故髙渐离撃筑易水之上荆轲为之低徊不食雍门子一防吟孟尝君为之于邑【西汉中山靖王胜传】满堂饮酒有一人向隅而悲泣则一坐皆不乐【前汉法志】一夫得情千室鸣弦【后汉循吏传】姜诗事母至孝妻奉顺尤笃母好饮江水妻常泝流而汲后值风不时得还母渇诗责而遣之妻乃寄止隣舎昼夜纺绩市珍羞使隣母以意自遗其姑如是者久之姑怪问邻母邻母具对姑惭感念悲哀隣里为之罢社【三国魏志】羊祜都督荆州有吞并之心每与吴人交兵尅日方战不为掩袭之计将帅有欲进谲诈之防者輙饮以醇酒使不得言有畧呉二儿为俘皆送还其家出军行呉境刈谷为粮皆计所侵送绢偿之防猎常止晋地若禽兽为吴人所伤而为晋兵所得者皆封还之扵是吴人翕然悦服称为羊公不之名也祜与陆抗相对抗每告其戍曰彼専为徳我専为暴是不战而自服也各保分界而已无求细利【晋羊祜传】刘畴避乱坞壁贾胡百数欲害之畴无惧色援笳吹之为出塞之声以动其游客之思扵是羣贾偕去【晋书互入处事闲暇转移人心】刘琨在晋阳尝为羣骑所围窘迫无计琨乃乗月登楼清啸贼闻之皆凄然长叹中夜奏金笳贼流涕欷歔向晓复吹之贼弃围而走【晋书本传互入处事闲暇坐以制胜转移人心三门】刘每有兴发手书守相叮咛欵宻所以人皆感恱争赴之咸曰得刘公一纸书贤扵十部従事【通鉴晋怀记】徳可感义夫恩可劝死士【通鉴梁高祖】宇文泰从贺防岳入关时闗陇雕泰抚以恩信民皆感恱曰早遇宇文使君吾辈岂従乱乎【同上】诸将乃相谓曰陛下至公虽淮安王尚无所私吾侪何敢不安其分遂皆恱服【通鉴唐太宗】上见病卒召至御榻前存慰士卒莫不感恱有不预征名自愿以私装従军动以千计皆曰不求县官勲赏惟愿效死辽东【通鉴唐太宗】山人李唐见上上方抱幼女谓唐曰朕念之卿勿怪也对曰太上皇思见陛下计亦如陛下之念公主也上然泣下【通鉴唐肃宗】李怀光叛其将降马燧以数骑入城慰抚其众大呼曰吾辈复为王人矣【通鉴唐徳宗】唐徳宗在奉天时赦令武夫悍卒无不感动思奋【唐书】仆固怀恩诱吐蕃等南下急召郭子仪屯泾阳回纥曰令公诚存安得而见之子仪将出诸将请无往子仪曰敌数十倍之众今力固不胜至诚感神况敌乎诸将请选铁骑五百子仪曰适足以为害也即传呼曰令公来敌初疑持满注矢以待之子仪以数十骑徐出免胄而劳之曰汝等乆同忠义何至于是回纥皆舍兵下马齐拜曰果吾父也子仪召其首领入朝【旧唐本传互入处事闲暇】遣知制诰裴度至魏博宣慰以钱百五十万缗赏军士六州百姓给复一年军士受赐欢声如雷成徳兖郓使者数辈见之相顾失色叹曰倔强者果何益乎【通鉴唐宪宗互入倔强】裴度以蔡卒为牙兵或谏曰蔡人反仄者尚多不可不备度笑曰吾为彰义节度使元恶既擒蔡人则吾人也何疑焉蔡人闻之感泣先是吴氏父子阻兵禁人偶语于途夜不燃烛有以酒食相过従者罪死度既视事下令惟禁盗贼鬬杀余皆不问往来者不限昼夜蔡人始知有生之乐【通鉴唐宪宗】
　　传记昔者良将之用兵馈箪醪者投诸河士卒同流而饮夫一箪之醪不能味一河之水而三军之士思为致死者以滋味之及已也【黄石公三畧互入与士卒一体】雍门周以琴见孟尝君曰臣窃悲千秋万嵗外坟墓生荆棘狐兎穴其中樵儿牧竖踯躅而歌其上行人见之凄怆曰孟尝君之尊贵如何成此乎孟尝君喟然叹息泪下承睫【桓谭新论】髙台已倾稷下有闻琴之泣壮士一去燕南有撃筑之悲【周庾信思旧铭】箪醪投河三军奋感刓印在手万夫睽离【陈子昂集】降将有依风之感宫人成忆月之歌【刘賔客】一客失意行十客顔色低【姚少监】
　　本朝河西诸将读玺书而知天子之圣明河北叛臣闻赦令而致武夫之涕泣【栾城集】
　　示人以意
　　经挈壶以令军并挈辔以令舍挈畚以令粮【周礼夏官挈壶氏】前有水则载青旌前有尘埃则载鸣鸢前有车骑则载飞鸿前有士师则载虎皮前有挚兽则载貔貅【记曲礼上】成王有过则挞伯禽【记文王世子】阳货欲见孔子孔子不见归孔子豚孔子时其亡也而往拜之　孺悲欲见孔子孔子辞以疾将命者出户取瑟而歌使之闻之【并阳货】子宓子贱为单父宰恐鲁君听防使己不得行其政请君之近吏二与之俱至官宓子贱戒其邑令二吏方书掣其肘书不善则怒之二吏辞归鲁君以问孔子子曰意者以此为谏乎公悟使告宓子曰自今以往单父非吾有也従子之制有便于民子决为之【家语屈节篇】孟子去齐宿于昼有欲为王留行者坐而言不应隠几而卧【孟公孙丑下】絶人以玦反絶以环【荀子】越王勾践欲伐吴欲民轻死生见鬬鼃乃下轼従者曰王何敬也曰以其勇絶故也其后国人轻命死战【韩非子】越王勾践谋报吴欲人之勇路逢怒鼃下车而揖之【尹文子】舜藏金千斤于崭岩之下所以塞贪鄙之心【淮南子】齐庄公出猎有一虫举足将搏其轮问其御曰此何虫也对曰此谓螳螂者也其为虫也知进而不知却不量力而轻敌庄公曰此为人必为天下勇武矣回车而避之勇武闻之知所尽死矣【淮南子人闻训】
　　史楚侵郑穿封戌囚皇颉公子围与之争正扵伯州犂犂曰请问扵囚乃立囚上其手曰夫子为王子围寡君之贵介弟也下其手曰此为穿封戌方城外之县尹也谁获子囚曰颉遇王子弱焉【左襄二十六】秦穆公使孟明视等袭郑侵晋渡河焚舟大败晋人【史记】燕昭王谓郭隗曰愿得贤士以身事之隗曰王必欲致士先従隗始况贤扵隗者岂逺千里哉扵是昭王为隗筑宫而师事之乐毅自魏往邹衍自齐往剧辛自赵往士争趋燕【史燕世家】楚懐王使项羽为将军伐秦羽兵渡河皆沉船破釜甑庐舎持三日粮以示士卒必死扵是大破秦军【史记】上大封功臣其余争功不决未得行封诸将偶语张良曰上所憎谁甚曰雍齿良曰今先封齿以示羣臣羣臣皆喜【西汉张良传】汉高祖怨其嫂之轑釡乃封其子为羮颉侯【楚元王传互入报怨】朱虚侯章曰深耕穊种立苗欲防非其种者锄而去之【通鉴汉髙后】其得汉缯絮以驰草棘中衣袴皆裂弊以示不如旃裘之完善也得汉食物皆去之以示不如湩酪之便美也【通鉴汉高后】帝居禁中召周亚夫赐食独置大胾无切肉又不置箸亚夫心不平顾尚席取箸上视而笑曰此非不足君所乎【通鉴汉景纪】万石君子孙有过不诮让为便坐对案不食诸子相责因长老肉袒固谢罪改之【西汉本传互入隂驱黙化又入教子】薄昭杀汉使者帝不忍加诛使公卿羣臣従之饮酒欲令自引分昭不肯使羣臣防服往哭之乃自杀【通鉴汉文纪】匈奴徙苏武北海上无人处使牧羝曰羝乳乃得归【通鉴汉武纪】诏求防时故劔大臣知指白立许偼伃为皇后【通鉴汉宣纪】韦贤薨长子松有罪繋狱家人矫贤令次子大河都尉成为后成深知其非雅意即阳为病狂卧便利妄笑语昏乱既塟当袭爵以狂不应召【同前】严君平卜筮扵成都市以为卜筮者贱业而可以恵众人有邪恶非正之问依蓍为言利书害与人子言依扵孝与人弟言依扵顺与人臣言依扵忠各因势导之以善【西汉上】欲封诸舅太后不听但笑言太后素好俭前过濯龙门上见外家问起居者车如流水马似防龙仓头衣緑褠领袖正白顾视御者不及逺矣故不加谴怒但絶嵗用而已冀以黙愧其心【通鉴汉章纪】周纡为雒阳下车先问大姓主名吏数闾里豪强以对纡厉声怒曰本问贵戚若马窦等辈岂能知此卖莱佣乎扵是部吏望风防争以激切为事贵戚局蹐京师肃清【同上】庞参为汉阳太守郡人任棠有竒节隠居参之棠不与言但以薤一大本水一盂置户屛前自抱孙儿伏扵户下主簿白以为倨参思之曰水者白欲吾清也防大本者欲吾击强宗也抱儿当户欲吾开门恤孤也【后汉】缪彤兄弟四人皆同财业及各娶妻诸妇遂求分异又数鬬争彤乃掩户自挝曰缪彤不能正家弟及诸妇闻之皆叩头谢罪【汉书】皇天不言以文象设教【后汉裴楷传】魏于禁降关公防吴孙权禽公禁在吴吴称藩遣禁还拜为安逺将军欲遣使吴先令北诣邺谒高陵帝使豫扵陵屋画关公战克厐徳愤怒禁降伏之状禁见惭恚发病薨【魏志张郃传】范粲阳狂不言子孙常侍左右至有婚冠大事辄宻谘焉合者则色无变不合则眠寝不安妻子以此知其防不言三十六载【晋书】吐谷浑王阿柴疾召诸子二十人各献一箭取一箭与其弟折之又取二十箭共一束与其弟折之不能折阿柴曰汝知之乎孤则易折离则易摧汝曹戮力一心然后可以保国宁家【通鉴晋纪互入众力易成】顔延之作五君咏以述竹林七贤山涛王戎以贵显被黜【宋书】王俭作长梁斋制度小过王僧防视之不悦竟不入户俭即日毁之【通鉴齐太祖互入人心易感】金州刺史滕王元婴骄奢縦逸居亮隂中畋游无节数夜开城门劳扰百姓或引弓弹人或埋人雪中以戏笑上致书切让之不致扵法书下上考以愧其心元婴与蒋王恽皆好聚敛上尝赐诸王帛各五百段独不及二王勅曰滕叔蒋兄自能经纪不须赐物给麻两车以为钱贯二王大惭【通鉴唐纪】何易于为益昌令大守崔朴游宴江上索民挽舟易于腰笏挽焉太守问状对曰民方耕桑不可役县令闲暇当任其劳朴惭乃罢【唐书】李林甫居相位谏官无敢言者杜璡以上书言事斥林甫乃因以语动其余曰君等独不见立仗马乎终日无声饫三品刍豆一鸣则黜之矣后虽欲不鸣得乎【唐书李林甫传】
　　传记燕昭王遣使赍千金市千里之马未至而马死使者买死马之骨以归王大怒使者曰死者尚市之况生者乎天下必知君之好也马将至矣扵是期年而千里马至者三焉【战国防】魏文侯令乐羊将而攻中山三年而防之乐羊反论功文侯示之谤书一箧【春秋后语互入毁谤及不信防】武王伐纣过壑斩栅过水折舟过谷发梁过山焚莱示民无返志【说苑】楚庄王好猎夫人樊姫数谏不止乃不食禽兽之肉二年王感之而勤扵政事【古列传】齐桓公好滛乐卫姬为不听郑卫之声【同上】舜捐珠玉扵五湖之渊杜滛邪絶觊媚之情也【陆贾新语】晏平仲以齐君奢故澣其朝冠振其鹿裘【风俗通】
　　集田子方出见老马扵道问焉其御曰故公家畜也罢而不用出而放之子方曰少尽其力老弃其身仁者不为也以束帛赎之穷士闻之知所归心矣【臣注文选】
　　本朝仁宗三司使请河北盐仁宗批奏牍后不许时贾昌朝守北都至即刻石扵府园瘿本亭上及贾公再守魏而提刑薛向宻奏行榷法托以他事入议贾公具知其计及其还置酒邀之中食引至瘿本亭相对酒五行无他语向顾见刻石知事已露遂不复议榷事【龙川志】
　　反锋而用
　　子将欲噏之必固张之将欲取之必固与之【老子】夫狐之搏雉也卑体弭耳以待其来也雉见而信之故可得而禽也使狐嗔目见其必杀之势雉亦知惮逺飞以避其怒矣【淮南子】
　　史鸷鸟之撃必匿其形【史越世家】美城之大名也子孙不忘吾助子请乃为之请扵诸侯而城之美遂譛诸郑伯曰美城其赐邑将以叛也申侯由是得罪【左僖】楚子元伐郑悬门不发楚言而出子元曰郑有人焉楚师夜遁【左庄二十八】楚子享公好以大屈【弓名】既而悔之防启彊闻之见公公语之拜贺公曰何贺曰齐与晋君欲此久矣寡君无适与也而传诸君其备御三邻慎守寳矣公惧乃反之【左】智伯请地于韩康子段规曰周书曰将欲败之必姑辅之将欲取之必姑与之王不如与之以骄智伯然后可以择交而图智氏矣【通鉴周纪】楚大发兵加齐齐王使淳于髠之赵请救兵赍金百斤车马十驷淳于髠仰天大笑冠缨索絶王曰先生少之乎髠曰何敢王曰笑岂有说乎髠曰今日臣従东方来见道旁有穰田者操一豚蹄酒一盂祝曰瓯寠满篝污邪满车五谷蕃熟穰穰满家臣见其所持者狭而所欲者奢故笑之扵是齐威王乃益赍黄金千镒白璧十双车马百驷髠辞而行【史记滑稽传】楚优孟尝以谈笑风谏楚庄王有爱马死使羣臣防之欲以棺椁大夫礼之左右争之不可孟入殿门仰天大笑曰楚国堂堂何求不得而以大夫礼之薄请以人君礼之王曰何如曰臣请以雕玉为棺文梓为椁梗枫豫章为题凑发甲卒为穿圹老弱负土齐赵陪位扵前韩魏翼卫其后庙食太牢奉以万户之邑诸侯闻之皆知大王贱人而贵马也王曰寡人之过一至此乎乃使以马属太官无令天下久闻也【史滑稽传】燕将骑刼攻齐即墨齐将田单拒守乃宣言曰吾唯惧燕军之劓所得齐卒置之前行与我战即墨败矣燕人闻之如其言城中见齐降者尽劓皆怒坚守唯恐见得田单又縦反间曰吾惧燕人掘吾城外冡墓戮先人可为寒心燕军尽掘垄墓烧死人即墨人从城上遥见涕泣其欲出战怒皆十倍田单知士卒之可用与士卒分功因大败燕【史记】田单相齐过淄水有老人涉淄而寒出水不能行单解其裘而衣之襄王怒之曰田单之施于人将欲以取我国乎不早诛恐后之变也有贯珠者曰王不如因以为己善嘉善之下令曰寡人忧民之饥也单收而食之寡人忧民之寒也单解裘而衣之寡人忧劳百姓而单忧之称寡人之意王曰善乃赐单牛酒后数日贯珠者复见王曰王朝日冝召田单而揖扵廷口劳之乃布令求百姓之饥寒者收谷之乃使人听扵闾里闻丈夫之相与语者曰田单之忧人嗟乃王之教也【通鉴周纪】魏与楚攻韩韩告急扵齐使田忌将而往直走大梁魏将庞涓闻之去韩而归齐孙膑使齐军入魏地为十万灶明日为五万灶又明日为二万灶庞涓行三日大喜曰我固知齐军怯入吾地三日士卒亡者过半矣乃与轻锐倍日并行逐入【史记】苏秦说赵肃侯恐秦兵之至赵也乃激怒张仪入之于秦【史苏秦传】齐大夫使人刺苏秦求贼不得秦且死谓王曰臣即死车裂臣以狥于市曰苏秦为燕作乱扵齐如此则臣之贼必得矣如其言而杀苏秦者果自出齐王因而诛之【史本传】张良说汉王曰王何不烧絶所过栈道示天下无还心以固项王意乃使良烧絶栈道项羽以此无西忧汉乃发兵北撃齐【史留侯世家】张良遗项王书曰汉王失职欲得闗中如约即止不敢东又以齐梁反书遗项王曰齐欲与赵并灭楚项王以此故无西意而撃齐【通鉴汉高纪】韩信撃赵乃使万人先行出背水阵赵兵望见大笑开壁撃之大战信弃鼓旗走水上军军皆殊死战不可败破赵军斩成安君【西汉韩信传】陷之死地而后生投之亡地而后存【同上】亚父劝羽急攻荥阳汉王患之项王使至汉陈平使为太牢具举进见楚使即佯惊曰吾以为亚夫使乃项王使复持去更以恶草具进楚使归具以报项王项王果大疑亚父【通鉴汉高纪】楚军食少项王患之乃为髙爼置太公其上告汉王曰今不为急下吾烹太公汉王曰吾翁即若翁必欲烹而翁幸分我一杯羮【同前】朱虚侯章忿刘氏不得职常入侍太后燕饮令章为酒吏章自请曰臣将种也请得以军法行酒诸吕有一人醉亡酒章追防劔斩之而还【通鉴汉高后纪】陈平使人刼郦商令其子寄往绐说吕禄曰今太后崩帝少而足下佩赵王印不急之国守藩乃为上将将兵留此为大臣诸侯所疑足下何不归将印以兵属太尉请梁王归相国印与大臣盟而之国齐兵必罢大臣得安足下高枕而王千里此万世之利也【通鉴汉后纪】王生在廷中谓张释之曰吾袜解为我结韈释之跪而受之或让生生曰廷尉天下名臣吾聊使结韈欲以重之诸公闻之贤王生而重释之【西汉】吴王诈病不朝赐以几杖张武受赂金钱更加赏赐以愧其心【并前汉文帝賛】龚遂曰
　　臣闻治乱民犹治乱绳不可急也唯缓之然后可治【通鉴汉宣纪】人弃我取人取我予【西汉班固货殖传】古人有言曰天下皆知取之为取而莫知与之为取【东汉桓谭传】耿恭曰汉家神箭其中创者必有异敌中矢者视创皆沸大惊匈奴震怖相谓曰汉兵真可畏也【通鉴汉明纪】广陵贼张婴冦乱梁冀以张纲为广陵太守前太守率多求兵马纲独请单车之职既到径诣婴垒门婴大惊遽走闭垒纲扵门外罢遣吏兵独留所亲十人以书谕婴请与相见婴见纲至诚乃出拜谒【通鉴汉顺纪】虞诩为武都太守羌率众数千遮诩扵陈仓崤谷诩令吏士各作两灶日増倍之羌不敢逼【后汉书】曹操攻吕布军败布骑得操而不识问曰曹操何在操曰乗黄马走者是也布骑乃释操而追黄马者操突出引还【通鉴汉纪互入当面蹉过】夫能屈以为伸让以为徳弱以为强鲜不遂矣【通鉴魏明纪】后秦主苌还安定秦主登就食新平率众万余围苌营四面大哭苌命营中哭以应之登乃退【通鉴晋武纪】顔峻起宅延之谓曰善为之无令后人笑汝拙也【通鉴宋世祖】侯景与宇文泰合战泰坠地东魏兵追及之左右皆散都督李穆下马以防杖泰背骂曰垅东军士尔曹主何在而独留此追者不疑其贵人舎之【通鉴梁高祖】慕容绍宗撃侯景景众大溃争赴涡水使谓绍宗曰景此就擒公复何用【同前】唐髙祖与李宻书曰名利之地锋镝縦横深慎垂堂勉兹洪业宻得书甚悦曰唐公见推天下不足定扵是不虞义师而専意于世充【唐书李宻传】长孙顺徳受人餽绢太宗扵殿廷赐绢数十疋上曰彼有人性得绢之辱重扵受刑如不知愧一禽兽耳【通鉴唐太宗纪】顔真卿为平原守安禄山逆节颇着真卿以霖雨为托修城浚濠乃阳防多士泛舟扵池饮酒赋诗或防扵禄山禄山以为书生不足虞也【唐书】李克用或以非罪怒将吏盖防必阳助之怒克用常释之【通鉴唐昭宗纪】
　　传记魏王遗楚王美人王恱之夫人郑裒衣服玩好之甚扵王王曰妇人妬其情也今裒知寡人恱新人其爱之甚此孝子之所以事亲也忠臣之所以事君也裒知王以己为不妬因谓新人曰王爱子美然恶子鼻新人见王掩其鼻王曰新人掩鼻何也裒曰似恶闻君之臭也王曰悍哉令劓之【战国防互入嫉妬】鸷鸟将撃卑飞敛翼猛兽将搏弭耳俯伏【太公六韬】猛兽将击必弭毛帖伏鸷鸟将搏必卑飞戢翼圣人将动必顺辞和众【后汉赵晔吴越春秋】





　　记纂渊海卷六十
<子部,类书类,记纂渊海>
　　钦定四库全书
　　记纂渊海卷六十一　　　宋　潘自牧　撰论议部
　　袖手旁观
　　史利不在身以之谋事则智虑不私己以之断义必厉【东汉马援传互入无心门】
　　集坐观垂钓者空有羡鱼情【孟浩然】巧匠旁观缩手袖间【韩集】自弹不若听人弹【白集】
　　本朝望室而知四隅者必超室表举舆而知轻重者必在舆外【老泉】操舟常患不见水道之曲折而水边之立观者常见之奕棊之形虽国工有所不尽而袖手旁观者常得之【东坡】秉烛者不如随烛之明奕棊者不如观棊之精【通鉴论笃】
　　间不容髪
　　经差若毫厘缪以千里【记经解】财聚则民散财散则民聚【大学】
　　子孔子曰舟非水不行水入舟则舟没【家语六本篇】仲尼曰吾终身与汝交一臂而失之【谓顔回也庄子】自其异者眡之肝胆楚越也自其同者眡之万物皆一也【庄子徳充符】人之所以异于禽兽者防希庶民去之君子存之【孟子离娄上】善择者制人不善择者人制之【茍子王伯】时之反侧间不容息【淮南子原道训】适尧舜文王者为正道非尧舜文王者为他道【扬子问道】先甲一日易后甲一日难【子先知】御得其道则天下狙诈咸作使御失其道则天下狙诈咸作敌【子互入在人所为】开之廓然见四海闭之閛【匹庚切】然不覩墙之里【子问道】由其徳舜禹受天下不为泰不由其徳五两之纶半通之铜亦泰矣【子孝至】
　　史先则制人后则为人所制【史记】太尉令军中曰为吕氏右袒为刘氏左袒军中皆左袒【史记吕后纪】意合则胡越为兄弟由余子臧是矣不合则骨肉为雠敌朱象管蔡是矣【西汉邹阳传互入离合无亲踈】先发制人后发制于人【西汉陈胜传】行之有疑祸如发矢不可追也【前汉淮南王传】系絶于天不可复结坠入深渊难以复出其出不出间不容髪【西汉枚乘传上呉王书】譬之操镆鎁执其柄则人莫敢抗失其柄还见害也【东汉崔寔传政论】千里之差兴于毫端【东汉匈奴传】上谓公卿曰昔禹凿山治水而民无谤讟者与人同利故也秦始皇营宫室而民怨叛者病人以利己故也【通鉴唐太宗】机静则有福机动则有祸【通鉴唐武后】帝曰丈夫得则为王失则为虏【通鉴梁均王】石敬塘曰夫事成于果决而败于犹豫【通鉴】
　　传记中山君曰吾以一杯羊羮亡国以一壶餐得士二人【战国策】
　　集必若所为危于累卵难于上天变所以为易于反掌安于太山【选枚乘上呉王书互入在人所为】用之则为虎不用则为防【选答客难】出其言善千里应之苟违此义同衾以疑【张华女史箴】听受一缪差以千里【齐竞陵王行状】君失臣兮龙为鱼权归臣兮鼠变虎【李白】火泄于密而为用且大能不违于道可燔可炙可镕可甄以利乎生物及其放而不禁反为灾矣水发于深而为用且逺能不违于道可浮可载可饮可灌以济乎生物及其导而不防反为患矣【韩集】先谋后事者逸先事后谋者失【文粹】珠玑杂于砾石之中童子弄之亦以惊矣一有不惊则必自与砾石者亦不逺矣镆鎁卧于铅钝之中下工覩之固亦知矣一有不知则必自与铅钝者亦不多逺也毛嫱后于宿瘤而行有目者覩之固即分矣一有不分则必自与宿瘤亦不多逺也【唐文粹】猛虎所以使物畏而不敢犯者以能威自居也故盘林横谷奋睛以拏怒掉尾以倚啸厌食于罴豕麏麚之肉及弃其所长而欲弭目委首以待馁是知命悬于执者之手虽鹿麑得以狎而抟而申歩于咫尺安得自遂也【同前】非以智免则将祸随【刘长卿】南军不袒左边袖四老安刘是灭刘【杜牧之】佞媚之言出如丝棼一入于人治乱不分间谍之言出如鹰鹯鹰鹯之迅一举凌天【皮日休集】本朝权衡之平物动则轻重差其于静也锱铢不失水之鉴物动则不能有睹其于静也毫髪可辨【欧公非非台记】聚则为君臣散则为仇雠聚散之间不容毫厘故天下归往谓之王人失其心谓之独夫【东坡上皇帝书】此等弃而不用则作贼収而用之则捉贼【东坡代李宗论东京盗贼状】顺水而行云駃鸟集维水之利千里咫尺乱流而渉过膝则止维水之害咫尺千里【东坡何公桥亭诗】若己为君子而使人为小人是亦去小人无防矣【东坡文】譬诸草木种子若置之虚空不投地中虽经百千嵗何縁得产若种之地中润之以雨露暵之以风日则开花结子数日可待【栾城集】
　　锋不可当
　　经若火之燎于原不可向迩【书盘庚上】燎之方寜或灭之【诗小雅正月】
　　子故仁人之兵聚则成卒散则成列延则若莫耶之长刃婴之者断鋭则若莫耶之利锋当之者溃圜居而方正则若盘石然触之者角摧【荀子义兵】臣之剑十歩一人千里不留行王曰天下无敌矣曰此剑直之无前举之无上案之无下运之无旁上絶浮云下絶地纪【荘子说剑】
　　史以此众战谁能御之以此攻城何城不克【左僖四年】鼓行而西【西汉张良传】触之者碎犯之者焦【通鉴】一卒毕力百夫不当万夫致死可以横行【后汉】郑泰曰譬犹驱虎兕以赴犬羊鼓烈风以埽枯叶谁敢御之【通鉴汉献纪】一夫荷防千人莫当【晋书羊祐传】卢蔵用曰君如干将莫耶难与争锋【通鉴唐纪】若虎狼之得兽也何以当之【通鉴唐代宗】
　　传记干将镆鎁所刺无前【论衡】
　　集一夫挥防万夫不得进【选陈孔璋书】先锋孰敢争【杜诗】
　　先难后获
　　经若农服田力穑乃亦有秋【书盘庚上】若药弗瞑厥疾弗瘳【书説命上】先知稼穑之艰难乃逸【书无逸】思其艰以圗其易民乃寜【书君牙】
　　子无冥冥之志者无昭昭之名无惽惽之事者无赫赫之功【荀子】忍痛苦之药石者所以除伐命之疾【韩非子】史不一劳者不久怢不暂费者不永寜【西汉匈奴传】
　　集孰不实而有获【楚辞】
　　欲晦而彰
　　经濳虽伏矣亦孔之昭【诗正月】君子之道闇然而日章【中庸】子郑子真耕乎岩石之下名振京师【子问神】自后者人先之自下者人髙之【子寡见】
　　史法真隐居不仕前后四徴终不屈友人郭正曰法真名可得闻身难得而见逃名而名我随避名而名我追【通鉴汉纪互入隐逸】韩康采药卖于长安市三十余年时有女子买药康守价不移女子怒曰公是韩伯休那乃不二价耶康叹曰我本欲避名今小女皆知有我焉用药为乃遯入霸陵【后汉书互入避名】
　　传记魏武将见匈奴使自以形陋不足雄逺因使崔季珪代当自捉刀立牀头曰魏王何如匈奴使答曰王雅望非常然牀头捉刀人此乃英雄也王驰遣杀使【世説互入因言取祸】
　　集兰芷幽而有芳【楚辞】居蔽而闻章【同上】
　　无往不自得
　　经素富贵行乎富贵素贫贱行乎贫贱素夷狄行乎夷狄素患难行乎患难【记中庸】道不行乘桴浮于海【语公冶长】子欲居九夷或曰陋如之何子曰君子居之何陋之有【语子罕】樊迟问仁子曰居处恭执事敬与人忠虽之夷狄不可弃也【语子路】言忠信行笃敬虽蛮貊之邦行矣【语卫灵公】子人知之亦嚣嚣人不知亦嚣嚣【孟子尽心篇】静而与隂同徳动而与阳同波上际于天下蟠于地【庄子刻意】
　　史贾谊曰吾闻古之圣人不居朝廷必在卜医之中【史记司马季主传互入隐逸】寐与周公通梦静与孔子同意【东汉边韶传】集采于山美可茹钓于水鲜可食起居无时惟适之安【韩文】若有人于羣动处一代问彼为彼我为我不自洁不自汚不巢许不伊吕水其心云其身浮沉消息无往而不自得其为逹人乎【白乐天互入旷逹】居不必野惟性之寂止不必广惟心之适【皮日休集】
　　月异而嵗不同
　　经婉兮娈兮总角丱兮未防见兮突而弁兮【诗甫田】子日改月化【庄子山水】
　　史积善在身犹长日加益而人不知也【西汉董仲舒传】鲁肃拊吕背曰吾谓大弟但有武畧耳至于今日学识英博非复吴下阿曰士别三日即更刮目相待【吴志本传注】
　　得鱼亡筌
　　经言者所以明象得象而忘言象者所以存意得意而忘象犹蹄者所以在兔得兔而忘蹄筌者所以在鱼得鱼而忘筌者也【易畧例】
　　子筌者所以在鱼得鱼而忘筌蹄者所以在兔得兔而忘蹄【庄子外物篇】女因媒而嫁不因媒而亲【淮南子】
　　史蜚鸟尽良弓蔵狡兔死走狗烹【史越世家】四时之序成功者去【通鉴秦纪】弓蔵鸟尽信匪虚言【通鉴唐代宗】
　　传记济川得岸何假舟焉【秘要经】
　　推波助澜
　　经毋敎猱升木【诗角弓】季氏富于周公而求也为之聚敛而附益之【语先进】
　　子孟子曰求也为季氏宰而赋粟倍他日【孟子离娄上】君不乡道不志于仁而求富之是富桀也【孟子告子下】虎哉虎哉角而翼者也【扬子】始皇方斧将相方刀【扬子互入同恶】推波助澜【文中子】
　　史犹抱薪救火薪不尽火不灭【通鉴周纪】
　　人不胜天
　　子天定亦能胜人【荀子】
　　史天之弃商久矣君将兴之弗可【左僖二十一年】天之所启人弗及也【左僖二十三年】天之所置其可废乎【左僖二十八年】天方授楚未可与争虽晋之彊能违天乎【左宣十五年】力田不如逢年善仕不如遇合【史佞幸传】秘记云唐三世之后女主武王代有天下上恶之密问太史令李淳风秘记所云信有之乎对曰臣仰稽天象俯察歴数其人已在陛下宫中为亲属自今不过三十年当王天下杀唐子孙殆尽其兆既成矣上曰疑似者尽杀之何如对曰天之所命人不能违也王者不死徒多杀无辜且自今以往三十年其人已老庶防颇有慈心为祸或浅今借使得而杀之天或生壮者肆其怨毒恐陛下子孙无遗类矣【通鉴唐太宗】
　　尊无二上
　　经君所无私讳【记曲礼注尊无二上】父前子名君前臣名【注曰至尊无大小皆名记曲礼上】从于先生不越路而与人言【注尊不二也记曲礼上】夫为人子者三赐不及车马【不受不敢以成尊比逾于父记曲礼上】孔子曰天无二日民无二王尝禘郊社尊无二上【记曾子问】虽有三命不逾父兄【记文王世子】子云天无二日民无二王家无二主尊无二上示民有君臣之别也【记坊记】国无二君家无二尊以一治之也父在为母齐衰期者见无二尊也【防服四制】
　　子孔子曰天无二日民无二王【孟子万章上】大夫之臣拜不稽首非尊家臣也所以辟君也【荀子大畧】君者国之隆也父者家之隆也隆一而治二则乱未有二隆争重而能长久者【荀子】
</div>
    <div class="pagination">
<a href="记纂渊海_page81.html">上一页</a><span>...</span><a href="记纂渊海_page77.html">77</a><a href="记纂渊海_page78.html">78</a><a href="记纂渊海_page79.html">79</a><a href="记纂渊海_page80.html">80</a><a href="记纂渊海_page81.html">81</a><span class="current-page">82</span><a href="记纂渊海_page83.html">83</a><a href="记纂渊海_page84.html">84</a><a href="记纂渊海_page85.html">85</a><a href="记纂渊海_page86.html">86</a><a href="记纂渊海_page87.html">87</a><span>...</span><a href="记纂渊海_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
