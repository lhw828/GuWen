<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 197 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 197 页/共 320 页
  </h1>
  <div class="content">
   増拾遗记曰冀州之西二万里有孝养之国昔黄帝伐蚩尤除诸凶害独表此处为孝养之乡万国莫不钦仰舜受尧禅其国执玉帛来朝特加賔礼　淮南子曰周公之事文王也行无专制事无由己身若不胜衣言若不出口有奉持于文王洞洞属属如将不胜如恐失之可谓能子矣　孝经曰孝莫大于严父严父莫大于配天则周公其人也　尚书王若曰君陈惟尔令徳孝恭惟孝友于兄弟克施有政　诗曰张仲孝友　原孝子传曰老莱子孝养二亲行年七十作婴儿自娱着五色斒斓衣常取浆上堂跌仆因卧地为小儿啼或弄雏鸟于亲侧　说苑曰闵子骞早丧母为后母所苦冬月以芦花衣之其所生二子则衣之以绵父令闵子御车体寒失靷父责之闵子不自理父察知之归谓妇曰我所以娶汝乃为吾子今汝欺我去无留子骞前曰母在一子寒母去三子单其父黙然故曰孝哉闵子骞一言其母还再言三子温　増韩诗外传曰孔子行闻哭声甚悲孔子曰驱驱前有贤者至则臯鱼也披褐拥鎌哭于道傍孔子避车与之言曰子非有丧者何哭之悲也臯鱼曰吾失之三矣吾少好学周流天下而吾亲死一失也髙尚其志不事庸君而晚无成二失也少失交游寡于亲友三失也树欲静而风不息子欲养而亲不待徃而不可得见者亲也吾请从此辞矣立哭而死孔子曰弟子识之足以诫矣于是门人辞归而养亲者十有三人　原尸子曰曽子每读丧礼泣下霑襟常以一夕五起视衣之厚薄枕之髙卑　増家语曰子路问于孔子曰昔者由也事二亲之时常食藜藿之食为亲负米百里之外亲殁之后南游于楚从车百乗积粟万钟累茵而坐列而食愿欲食藜藿为亲负米不可复得也枯鱼衔索防何不蠧二亲之寿忽若过隙孔子曰由也事亲可谓生事尽力死事尽思也　礼记曰乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也乐正子春曰父母全而生之子全而归之故君子顷【音跬】歩而不敢忘孝也今余忘孝之道是以有忧色也　原说苑曰韩伯瑜有过其母笞之泣其母曰他日未尝泣今何泣对曰他日得笞未尝不痛今母之力不能痛是以忧也　汉书刑法志曰齐太仓令淳于意有罪当刑少女缇萦涕泣随父到长安上书曰妾父为吏齐中皆称防平今坐法当刑妾乞没为官婢以赎父罪文帝诏免意罪并除肉刑　増万石君传曰万石君归老于家长子建为中令建老白首万石君尚无恙每五日洗沐归谒亲入子舍窃问侍者取亲中帬厠牏【音投】身自澣洗【师古曰中帬若今言中衣厠牏者近身之小衫若今汗衫也】复与侍者不敢令万石君知以为常　原金日防传曰日防母敎诲两子甚有法度上闻而嘉之母病死诏圗画于甘泉宫署曰休屠王阏氏日防每见画常拜之涕泣　东观汉记曰光武时长沙义士古初父丧未葬邻人火起及初舍棺不可移初冒火伏棺上俄而火灭　増孔奋传曰奋事母孝谨虽为俭约奉养极求珍膳躬率妻子同甘菜茹　江革传曰革遭乱负母逃难数遇贼革辄涕泣求哀言有老母辞气愿款贼是以不忍犯之建武末年与母归乡里每至岁时县当案比革以母老不欲揺动自在辕中挽车不用牛马乡里称之曰江巨孝　原东观汉记曰黄香举孝防为郡五官贫无奴仆香躬执勤苦尽心供养冬无被袴而亲极滋味暑即扇枕寒即以身温席　汝南先贤传曰薛苞好学笃行丧母以至孝闻父娶后妻而憎苞分之令出苞日夜号泣不能去至被殴杖不得已庐于舍外旦入而洒埽父怒又逐之乃庐于里门晨昏不废积歳余父母慙而还之　续汉书曰申屠蟠九歳丧父哀毁过礼服除不进酒肉十余年每忌日辄三日不食　郭林宗别传曰茅容耕于野避雨树下众皆夷踞相对独容危坐愈恭林宗见而竒之与言因请寓宿旣而日夕容杀鸡为林宗谓为已设既而以供其母自以菜蔬共客同饭林宗起拜曰卿贤乎哉　东观汉记曰赵咨性至孝躬率子孙耕农为养盗常夜徃劫之咨恐母惊惧乃先至门迎盗因请为设食谢曰老母八十疾病须养居贫朝夕无储乞少置衣粮妻子余物一无所惜诸盗皆慙叹跪曰所犯无状干暴贤者言毕奔出　増苏氏家语曰汉蔡邕性笃孝母滞病三年自非寒暑节变未尝解襟带不寝寐者十旬　捜神记曰董永东汉末家贫佣耕以养其父父殁贷钱于里之冨人裴氏许身为奴以偿所贷得钱五千营葬葬毕忽道遇一妇人求为永妻永与俱诣钱主遂织绢于裴氏织三百缣以偿一月而毕辞永去乃曰我天之织女縁君至孝天帝令我助君偿债言讫凌空而去　原萧广济孝子传曰东汉末妫皓父昆被劾入台皓年十六髠头诣阙通章不省号不饮食怀石腰中诣公卿辄出石置地叩头流血覆面莫不伤怀遂奏理昆罪　増魏志髙柔传曰时制吏遭大丧百日后皆给役有司徒吏解遭父丧后有军事受勅当行以疾病为辞诏怒曰汝非曽闵何言毁邪促收考竟柔见信甚羸劣奏陈其事宜加寛贷帝乃诏曰孝哉也其原之　晋夏方传曰方家遭疫疠父母伯叔羣从死者十三人方年十四夜则号哭昼则土十有七载葬送得毕　许孜传曰孜立宅墓次烝烝朝夕奉亡如存鹰雉栖其梁檐鹿与猛兽扰其庭圃交颈同游不相搏噬　原桑虞传曰虞年十四丧父毁瘠日以米百粒糁藜藿其姊谕自抑割虞曰藜藿杂米足以胜哀　増王裒传曰裒读诗至哀哀父母生我劬劳未尝不三复流涕门人为废蓼莪之篇　王延传曰延事亲夏扇枕席冬以身温被隆冬盛寒体无全衣而亲极滋味昼则佣赁夜则诵书　原荀氏家传曰晋荀顗【或作瑜】年逾耳顺而母年九十色养烝烝以孝闻在丧憔悴貌不可识若婴孺之号哀动傍人　増晋书曰王戎母丧饮酒食肉而容貌毁悴和峤父丧礼法自持而哀毁不逾于戎峤生孝戎死孝　原宗躬孝子传曰吴坦之隠之兄也母之夕设九饭祭坦之每临一祭辄号恸断絶至七祭呕血而死　续捜神记曰吴猛性至孝小儿时随父母卧夏月多蚊防而终不揺扇云惧蚊防去我及父母也　晋中兴书曰吴隐之遭母丧哀毁过礼与太常韩康伯邻居隐之每哭康伯母辍事流涕悲不自胜　増殷仲堪传曰仲堪父病积年衣不解带躬学医术防其精妙遂眇一目居丧哀毁以孝闻又父常患耳聦闻牀下蚁动谓之牛鬭孝武闻其事而不知其人偶以问仲堪仲堪流涕而对曰臣进退维谷　原师觉授孝子传曰晋程曽年七歳丧母哀号哭泣不异成人祖母怜之嚼肉以食觉有味便吐去　何子平传曰子平事母至孝为扬州从事月俸得白米辄货市粟麦人或问之荅曰尊老在东不办常得米何容独食白粲母丧年将六十有孺子之慕昼夜号叫暑避清凉冬不衣絮　増南史裴子野传曰子野居丧每至墓所草为之枯白白鸠驯扰其间　丘杰传曰杰十四遭丧以熟菜有味不尝于口歳余忽梦见母曰汝噉生菜遇虾蟇毒灵牀前有三丸药可取服之杰惊起果得药服之下蝌斗子数升　谢贞传曰贞七嵗时祖母阮氏苦风每发便一二日不能饮食贞见祖母不食亦不食亲族莫不竒之十四丁父艰号哀顿地絶而复苏　司马暠传曰暠字文升年十二丁内艰哀慕过礼毁瘠骨立服阕以姻戚子弟预入问讯梁武帝见其羸疾叹息久之字其小字谓其父子产曰昨见罗儿面顔憔悴使人恻然便是不坠家风为有子矣　魏书赵琰传曰琰以不得葬二亲时节不受子孙庆贺年逾耳顺而孝思弥笃断诸滋味食麦而已　萧祗传曰祗子放随父至邺祗卒放居丧以孝闻所居庐舍前有二慈乌来集各据一树为巢自午以前驯庭饮啄午后更不下树每临时舒翅悲鸣全似哀泣时以为至孝之感　北周陆通传曰通父政性至孝其母吴人好食鱼北土鱼少政求之常苦难后宅侧忽有泉出而有鱼遂得以供膳时人以孝感所致因谓其泉为孝鱼泉　隋李显达传曰显达父丧水浆不入口者七日髪堕落形体枯憔遂至灭性薛濬传曰濬母亡归时值隆冬衰绖徒跣冒犯霜
　　雪行五百里足冻堕指疮血流离　田翼传曰母卧疾翼亲易燥湿母食则食母不食亦不食　李徳饶传曰徳饶性至孝父母寝疾辄终日不食十旬不解衣及居忧水浆不入口五日哀恸呕血数升及送防仲冬积雪行四十余里单衰徒跣号踊几絶防者千余人莫不为之流涕后甘露降于庭树有鸠巢其庐纳言杨达巡省河北诣庐吊慰之因改所居村为孝敬村里为和顺里　刘徳威传曰徳威子审理少丧母为祖母元所养元辄疾病必亲煮药尝而后进元曰儿孝通神明吾一顾念病辄间　唐窦抗传曰抗侍父病束带五旬不弛居丧哀癯过常母防数号絶　郑善果传曰善果父诚周大将军开封县公讨尉迟迥战死善果方九歳以死事子袭爵家人为其幼弗告也及受诏号恸不自胜李迥秀传曰迥秀母少贱妻常詈媵婢母闻不乐迥
　　秀即出其妻或问之荅曰娶妇要欲事姑茍违顔色何可留　唐书段秀实传曰秀实六歳母疾病不勺饮至七日病间乃肯食时号孝童　崔璵传曰诸崔自咸通后有名歴台阁藩鎭者数十人天下推士族之冠始其曽王母长孙夫人春秋髙无齿祖母唐事姑孝每旦乳姑一日病召长幼言吾无以报妇愿后子孙皆若尔孝世谓崔氏昌大有所本云　宋王仁镐传曰镐拜节度使省其父祖之墓周视松槚涕泗呜咽谓所亲曰仲由以为不如负米之乐信矣　张齐贤传曰太宗命齐贤知定州以母老不愿徃寻丁内艰水浆不入口者七日自是日啖粥一器终丧不食酒肉蔬果　顾忻传曰忻以母病荤腥不入口者十载鸡初鸣具冠带率妻子诣母之室问所欲五十年未尝离母左右　成象传曰象事父母以孝闻号泣营闻者凄怆未尝食肉衣帛或赠之亦不受虎豹环庐而卧象无怖色燕百余集庐中禾生墓侧吐九穗逺近目为成孝子　杜谊传曰谊父母丧卜徒跣负土为坟徃来十余里日渡塘间泥水没骭虽大雨雪未尝少止手足皲裂流血以漆涂之每覆一畚必三绕坟而号然后去　支渐传曰渐年七十持母丧蓬首垢面三时号泣白蛇貍扰其傍白雀白乌日集于垄木五色雀万余回翔悲鸣若助哀者　辽史耶律安图传曰耶律安图幼若成人居父丧哀毁过礼见者伤之太祖屡加慰谕尝曰此儿必为令器及长事母至孝以父死非罪未不预宴乐　金史陈顔传曰顔父光仕宋调寿阳尉未赴值金兵取汴光病围城中顔间关渡河往省其父因扶疾北归光家奴诬告光杀人光繋狱搒掠不能胜因自诬服顔请代死太守哀之未敢决防帅至郡以其状白帅曰此真孝子也两释之　元史萧道寿传曰道寿母年八十余事养尽礼夫妇亲侍栉沐必俟母食而后退食母寝而后就寝出必告许乃敢出母或怒欲罚之道寿自进杖伏地而受母命起乃起起后再拜谢色喜乃退　布延苏逹勒黙哷氏传曰父丧昼夜悲号有飞鸟翔集坟土涌起　刘通传曰母目失明通誓断酒肉祷之三十年不懈年八十五目忽复明　汤霖传曰霖母病热思氷时天大暑求之不得号呼累日池中忽闻戛戛有声拭泪视之乃氷澌也奉母疾愈　辍耕録曰陶明元母病心痛痛则拍张跳躅啮牀箦衾褥医莫能愈明元搯心嚼舌以代母痛一日祷于神将割一脔为汤剂引刀欲下忽有邻童自外跃入叱曰毋自损我天医也明元伏地乞哀童子取案上笔书十数字于几面掷笔仆地视其书药方也邻儿醒叩之无所知遂如其方治之母终身痛不再举明一统志曰洪武时顾仲礼事母至孝遇嵗凶负母
　　就养他郡七年始归见蝗起食其田苖仲礼泣曰吾将何以为养乎俄疾风蝗尽去苗得不伤　明蔡迁传略曰合肥陈文者早丧父奉母至孝元季挈家归太祖积官都督佥事卒封东海侯諡孝勇明臣得諡孝者文一人而已　洪武实録曰河南舞阳县民周炳事母焦氏至孝常病笃炳呼天祷神求以身代遂愈后复病痢思食獐肉炳求之不得忽一獐入其家即以供母母病复差人以为孝感所致请表其门曰孝行　宋濂危孝子传曰危贞昉父孝先坐法谪役贞昉以身愿代上从之贞昉乃解儒衣易短制欣然就役然质体尫弱不胜负任之苦越七月病防　陈继传略曰继奉母至孝有司上其事使御史防之继方随母行灌母饮以壶浆拜而后饮帝闻嗟异府县交荐以母老辞不就永乐中举孝行仍旌其母曰贞节　储福传略曰福殉靖难妻范与其母韩营地之范时年二十居贫奉姑甚谨每哭其夫则走山谷中大号不欲闻之姑也一日范澣衣涧边见草可织席因取之鬻以养姑姑年七十余卒营庐墓傍年八十余卒卒后席草不复生　刘文焕传略曰文焕早防父奉母至孝躬自筑坟哀毁骨立尝凿墓傍不数尺泉涌出味且甘洌人呼为孝子泉
　　孝三
　　原循陔　倚门【束广防补亡诗南陔孝子相戒以飬也循彼南陔言采其兰　师觉授孝子传赵狥幼有孝性年五六歳时得甘美之物未尝敢独食必先以哺父出輙待还而后食过时不还则倚门啼以俟父】　嗣服　继志【诗媚兹一人应侯顺德永言孝思昭哉嗣服　礼记武王周公其达孝矣乎善继人之志善述人之事】　驴鸣　鹤呌【后汉戴良传良字叔鸾母憙驴鸣良常学之以娱乐焉憙音虚计反　晋吴隠之传隠之执防过礼家贫无人鸣鼓每至哭临之时常有双鹤警叫】　先意　察色【礼记曾子曰孝者先意承志谕父母于道东观汉记汝郁字叔异年五歳母患病不能饭食郁常抱持啼不肯饮食母怜之强为餐饭欺言已愈郁察母顔色不平輙复不食宗亲共异之因字曰叔异】　锡　奉先【诗孝子不匮永锡尔　书奉先思孝】　心动　目开【后汉书蔡顺字君仲少孤飬母常出求薪有客卒至母望顺不还乃啮指顺心动弃薪走归　白帖盛彦母王氏因疾失明彦不应辟召母病久婢使数见捶挞婢忿恨俟彦行取蛴螬炙饴之母食以为美然疑是异物藏以示彦彦见之抱母恸哭絶而复苏目豁然即开】　增分椹　抱柰【合璧事汉蔡顺事母至孝王莽末歳荒拾椹以异器盛之赤睂见而问之焉曰黑者味甘奉母赤者味酸自食贼义其孝乃以米遗之　晋书王祥性至孝有丹柰结实母命守之每风雨祥輙抱树而泣】　禅窟　咸乡【北史皇甫遐遭后母防负土为坟复于墓南作一禅窟隂雨则穿窟晴霁则营墓　拾遗记郅奇居防尽礼以泪浸地即醎俗谓之醎乡】　原德无加　行莫大【孝经圣人之徳无以加于孝乎　又人之行莫大于孝】　赤乌巢门　白逰墓【华阳国志呉顺飬母赤乌巢门　白帖后汉方储幼防父事母母终负土成坟白游其下】　増罗威进果　殷恽持【陆彻广州先贤传罗威字德仁八歳防父事母至孝耕耘为业勤身苦体以奉供飬令召署门下吏不就将母遁避隠居増城县界令还复旧居朝暮供侍异果珍味随时进前也　萧广济孝子传殷恽七歳防父哀号毁憔不为戏防得果可啖之物怀持进母未尝先食】　陈纪画像　丁兰圗形【海内先贤传陈纪字元方实之子也至徳絶俗才达过人烝烝色飬不离左右豫州刺史嘉其至行表上尚书画像百城以励风俗焉　孙盛逸士传丁兰少防考妣不及供飬乃刻木为亲形事之若生朝夕定省邻人张叔妻从兰妻有所借兰妻跪拜木人木人不恱不以借之叔醉疾来谇骂木人以杖敲其头兰还即奋剑杀张叔吏捕兰兰辞木人去木人见兰为之垂泪郡县嘉其至孝通于神明遂上之圗其形于云台】　春气夏木　地义天经【孝经左契孝子之弥身也犹春气之澹澹也又汉荀爽传汉为火德火生于木木盛于火故其徳为孝注曰火木之子夏火之位木至夏而盛故为孝　孝经夫孝天之经也地之义也】乌栖冠上　泉涌舍【家语曽子至孝三足乌栖其冠　汉书姜诗母好江水诗】
　　【子因逺汲溺死诗妻恐姑哀伤不敢言舍侧忽有泉涌味如江水并双鲤同出】　身先鍼灸食不盐酥【梁庾沙弥传母刘病笃晨夕侍侧衣不觧带或应鍼灸以身先试　唐元徳秀传徳秀少孤事母孝举进士不忍去左右自负母入京既擢用母亡食不盐酥借无茵褥】　发皆秃落绵定竒温【梁荀匠传匠居防三年足不出户自括发不复栉沐髪皆秃落哭无时声尽则继之以血世说晋朱百年母以冬月亡衣无絮百年自此不衣絮帛时就孔思逺宿思逺以卧具覆之觉即引去谓思】
　　【逺曰绵定竒温因流涕悲恸思逺亦为感泣】　蒲萄不举　雕胡自生【唐陈叔达传达为纳言常赐食得蒲萄不举唐髙祖问之对曰臣母病渴常求不能致臣愿奉之帝曰卿有母遗乎因赐之　西京杂记顾翔少失父事母至孝母嗜雕胡饭常率子女躬自采撷家近太湖湖中忽自生雕胡遂得以飬】　二灯照墓　一石依舟【録异记隂元之父葬后墓前常有二灯来照至明乃息　一统志汉隗相母恶江邉水不洁必得江心水乃就饮相以舟汲之患流急后江心忽涌出一石舟乃可依人以为孝感】　有若成人　必为佳器【北齐书袁聿修七歳遭防居处礼度有若成人　晋书韦忠防父哀慕毁悴杖而后起司空裴秀吊之匍匐号诉哀恸感人秀出而告人曰此子长大必为佳器】　病从指入　酒向足流【稗史唐崔浑性至孝母尝有疾浑跪请病授已有顷觉病从指入俄而遍身母所苦遂愈　孝苑唐贾直言父道冲代宗时以泄禁中事赐鸩死直言白中使请自执器以饮父中使然之直言既持杯自饮立尽酒忽从左足出具奏父得流南海】　忧无此弟　愿得为兄【唐岑文本传文本弟文昭任校书多交轻薄帝谓文本曰卿弟多过朕将出之文本泣曰臣少孤母所钟念者弟也不欲离左右今若出外母必忧无此弟是无老母也　孝苑李密防呉呉主与羣臣论宁为人弟密曰愿为人兄呉主曰何为宻曰为兄供奉之日长】　帷车袖剑乗马逐鹿【三国志魏厐淯外祖父赵安为同县人李夀所杀淯母娥亲自伤父雠不报乃帷车袖剑白日刺夀都亭前讫徐诣县顔色不变曰父雠已报请就戮防赦得免州郡賛叹勒石表闾　陈书呉明彻幼孤性至孝感父树坟茔未修家贫无以取给乃勤力耕种时亢旱苗枯明彻每至田中号泣居数日有自田还者云苗已更生及徃如言秋而大获足充用时有伊氏者善占墓谓其兄曰君日必有乗白马逐鹿者经坟此是最小孝子大贵之徴至时果騐明彻即树之最小子也】　特遗二婢　加赐一鸡【晋书祖纳性至孝少孤贫常自炊防以飬母王敦闻之遗其二婢　元史特克甫四歳与叔父奈曼入见帝方食鸡以赐特克特克捧而不食帝问之对曰将以遗母帝竒之加赐一鸡】　晨午分膳朝暮送粥【孝苑宋陆时雍补郡学生念母兄时不给诏掌膳曰吾日饭不尽餐愿撤一膳遗母自以一膳分为晨午　后汉樊儵传儵事后母至孝及母卒哀思过礼毁病不自支世祖常遣中黄门朝墓送饘粥】庐栖小鸟　门带长蛇【魏书王崇母亡昼夜哭泣有一小鸟素质黒眸形大如雀】
　　【栖于崇庐朝夕不去　陶潜孝传殷陶年十二以孝称父防有长蛇带其门举家奔走陶以柩在独居庐不动】　操瓶涌泉　种办【拾遗记曹曽慕曾参之行时亢旱井池皆竭母思甘清之水曾跪而操瓶则井泉自涌清美于常　南史韩灵敏传灵敏早孤与兄灵珍家贫无以营兄弟共种半畆朝采子暮便复生以此遂办事】　约不敢违　啼非为痛【晋陶侃传侃每饮酒有定限常欢有余而限已竭殷洪源劝更少进侃凄怀良久曰少年曾有酒失亡亲见约故不敢逾世说新语范宣年八歳后园挑菜误伤指大啼人问痛也荅曰非为痛身体发肤不敢毁伤是以啼耳】
　　鸟常衔火　马暂辍刍【拾遗记郅竒居防所居去墓百里每夜行常有飞鸟衔火夹之登山济水虽夜如昼之明也　蘓氏家语魏程坚母防哀号枥下有马每闻坚哭辄泪出暂辍刍草】　必先母老　不逮亲存【宋史贾黄中出知襄州自言母老乞留京因改知澶州辞之日太宗谓侍臣曰黄中母有贤德年七十余未觉老朕每与语甚明辨而黄中终日忧惧必先其母老矣　韩诗外传曾子事详后禄飬二】　相戒勿犯　令视为法【隋华秋传秋家贫佣赁为飬其母母终负土成坟大业初调狐皮郡县大猎有奔入秋庐中匿秋下郡县嘉其孝感以闻诏表其门闾后羣盗起常徃来庐之左右咸相戒曰勿犯孝子乡　宋史赵君锡登进士第以亲故不愿仕父良规每出必扶植上下杂立仆御中常从谒文彦博彦博异其容止问而知之语诸子令视以为法】　树为之枯斧不可拔【晋纪王褒父殁后于墓侧旦夕攀柏悲号涕泣着树树为之枯　元史石明三母为虎所害乃砺巨斧尽砍杀虎明三亦死立不仆张目如生斧在手牢不可防】　不知是女　何用生男【独异志古有女木兰者代其父从征身备戎装凡十二年无知之者又古乐府木兰行云不知木兰是女下详孝二】　讃谛为首　考叔称纯【孝苑唐王讃谛少防亲培土成坟二十年不脱衰麻黜陟使韦稹奏剑南孝子十六人讃谛为首　左传颍考叔纯孝也】　橘怀三个　梅放一枝【人物志陆绩年六歳于九江见袁术术出橘绩懐遗母唐诗橘懐三个去　稗史龙广寒事母至孝六月一日其母夀诞初啓北牖举夀觞忽梅花一枝入牖香色絶佳人以孝梅称之士大夫各赠以诗】　风吹即倒　笼负为安【北齐书崔悛传崔仲文弟子约五歳防父不肯食后防母哀毁骨立人曰崔九作孝风吹即倒三国鲍出传兴平中三辅乱出兄弟五人与母客南阳建安五年闗中始开出北归而其母不能行兄弟欲共舆之出以乗车歴山危险不如负之为安乃以笼盛其母独自负之到乡里】　践地避石　叩氷召鳞【山堂肆考宋徐积以父讳石平生不用石器遇石避而不践　晋史孝友传王延叩氷而召鳞又本传母卜氏尝盛冬思生鱼延循汾叩凌而哭忽有鱼涌出水上】　惟噉麦粥　不食羊肝【北齐书徐孝克所生母欲粳米为粥不能常办母亡之后孝克遂常噉麦有遗粳米者孝克对而悲泣终身不复食之　北史辛少雍有孝行为祖绍先所爱绍先性嗜羊肝尝呼少雍共食及绍先卒少雍终身不食肝】　树下拜果　山中问藤【稗史宋淳熈时江州民谢生母老病以夏月思生柑不啻饥渴谢家有小园种此果乃夜拜树下膝为之穿裂诘旦已累累结丹实数颗食之病遂瘳又齐雁门觧叔谦母疾夜于庭中祈福闻空中云得丁公藤为酒便差访医无识者乃﨑岖求访至宜都境遥见山中老翁伐木问其所用荅曰此丁公藤治风尤騐并示其渍酒之法】　一月卧氷　三年泣血【元史田噶珠父病祷于天袒卧氷上一月　礼记髙子臯执亲之防泣血三年未尝见齿君子以为难】　不书官纸　常立屏风【晋阮孝绪传孝绪十余歳随父为湘州从事不书官纸以成父之清白　苏氏家语杜陵萧彪为巴郡太守以父老归供飬父有客常立屏风后自应使命】　执经陇畔　举手舆中【后汉孙期传期家贫事母至孝牧豕奉飬从学者皆执经陇畔以随之　汉韩延夀传延夀常出临上车吏一人后至勅功曹议罚还至府门门卒当车愿有所言曰今旦明府早驾久驻未出吏父来至府门不敢入吏闻之趋走出谒适会明府登车以敬父而见罚得无亏大化乎延夀举手舆中曰微子太守不自知过】受脯不食　纳屦以行【吕氏春秋赵宣孟将之绛见骩桑之下有卧饿人宣孟与】
　　【脯二朐拜受之不敢食问其故曰臣有母持以遗之宣孟更赐之二脯遂去注骩古委字也　宋书谢防生母郭氏病晨昏温凊勤容戚顔未尝暂改母疾畏惊一家尊卑感防至性咸纳屦行屏气语如此者十余年】归非所愿　眠亦不安【元史陈韶孙父冽以罪流肇州韶孙年十歳号泣随父道过辽阳平章托尔楚见而阌之语曰天子寛仁罚弗及嗣我返汝故乡汝愿乎对曰既不能以身代父当死生以之归非所愿　南史宋袁君正数歳父疾昼夜专侍人劝暂休曰官既未差眠亦不安】　山分复合指堕更生【元李忠传忠事母至孝大德七年地大震郇保山移所遇居民庐舍皆摧压倾圯将】
　　【近忠家其山分而为二行五十余歩复合忠家独免大唐新语孟景休丁母忧哀毁灭性及跣而履霜脚指皆堕既而复生如初】　画扇留箧　滴泪裂甎【南史张敷生而母亡数歳便有感慕之色求母遗物惟有一画扇每至感思辄开箧流涕　明纪虞讙父殁泪滴浸甎甎为碎裂】　羣乌助泣　一犬随号【张氏家乗明成化时华亭张溥字两山以孝义闻父母暨祖母三防相继溥昼夜哀泣有羣乌喧集庭树以血和泪赋三挽哀诗一时名公题咏成帙传于世溥遂终身不服红紫　隋书翟普林父母俱终哀毁灭性家有一犬若普林哀临犬亦悲号】　国名扶老　县号乌伤【王嘉拾遗记燕昭王八年扶卢国来朝渡玉河万里方至云其国中山川无恶禽兽水不扬波风不折木人皆夀三百歳咸知孝让死于野外以香木灵芝瘗掩其尸闾里吊送号哭之声动于林谷河源为之流止春木为之改色居防水浆不入于口至死者骨为尘埃然后乃食大禹随山导川乃旌其地为扶老纯孝之国　宋刘敬叔异苑顔乌以纯孝着后有羣乌衔鼓集顔所居之村乌口皆伤一境以为顔至孝遂名县为乌伤王莽改为孝乌以彰其行】　私置木主　阳举水浆【明杨士竒传士竒母改适每祭先不令士竒与士竒怪而问母母告以故士竒年六歳悲怆不已乃私置三木主祀于别室早必焚香拜跪　又虞讙传讙父殁水浆不入口母劝之阳为一举母入即引去】　跪受丹书字持归紫石英【稗史齐萧叡明母患病积年叡明昼夜祈祷忽有一人以石函授之曰此能治太夫人病叡明跪而受之忽然不见以函奉母中惟三寸绢丹书为日月字母病即愈　北史梁彦先七歳时父遇笃疾医云饵五石可愈时求紫石英不得彦先忧悴不知所为忽于园中见一物怪而持归即紫石英也】一夕发尽白　三年味不甘【元郭道卿传郭庭炜为建宁路平准行用库使辞归侍飬父道卿尝病疝危甚庭炜忧悴一夕发尽白　北史辛绍先有至性丁父忧三年口不甘味头不栉沐髪遂落尽】　弄雏老莱子　鎭石枯桑君【孝子传老莱子事详孝二　孝苑羊淑伟母常有疾淑伟中夜祈祷忽有人在树下自称枯桑君曰若母无患时令泄气在亥可西南求白石镇之言讫不见明日如言而愈】　哀罢邻人社　荣逥宰相班【三国志魏王修年七歳防母母于社日亡来歳邻人举社修感念母哀甚邻人闻之为之罢社　合璧事唐懿宗诞日宴慈仁寺宰相赵隠侍母以安舆临观他相率百官拜恩于廷廻班夫人搢绅荣之】　未尝易衣栉发　仍然拥笏垂鱼【一统志明王中性至孝母殁旦夕哭奠未尝栉发易衣洪武间表其门　孝苑唐曹成王臯遭诬在治念其母太妃老将惊而戚出则囚服就辨入则拥笏垂鱼坦施自若】孟宗哭而冬笋出　刘殷泣而霜堇生【白帖孟宗后母好笋令宗冬月求之宗入竹林恸哭笋为之出　晋书刘殷祖母盛冬思堇殷年九歳乃于泽中恸哭祝地便有堇生焉】刘茂飬亲竭兹筋力　孔嵩佣卒变乃姓名【后汉书刘茂少孤独与母居家贫以筋力致飬孝行着于乡里　孔嵩家贫亲老乃变姓名佣为新野县阿里街卒】　明年对芋呜咽难胜　今日闻筝悲哀顿絶【说郛鲜于文宗七歳防父父以种芋时亡明年对芋呜咽如此终身　南史张稷所生母少执筝伎母殁闻兄弹筝声悲痛顿絶遂终身不复聼筝】　孔门髙弟见益母而思　王氏诸生废蓼莪之咏【毛诗注疏王风中谷有蓷陆玑云韩诗及三苍皆云益母也曽子见益母而感　晋书王裒事详孝二】成沟渠而注地惨矣娥金　縁旛竿以上天冤哉青血【孝苑李娥父吴大帝时为鐡官冶以铸军噐一夕炼金竭炉而金不出呉令耗折官物即坐斩娥年十五遂自投炉中于是金液沸溢塞炉而下遂成沟渠注二十里所金亿万计　王绍孝子传周青许同郡周少君少君病未获成礼而终青徃为妇十余年公姑劝令改嫁青誓以匪石后公姑自杀姑女告青杀害被诬刑于市青谓监刑者曰愿树长竿白旛不杀公姑者血上天血乃縁旛竿上天】　溪虎山龙之异亦助号声　黄衣红帕之神人恍闻告语【録异记资州人隂元之父殁于墓六时临哭常有溪龙山虎助其号声　元史王荐传荐父疾甚祷于天愿减已年益父夀父絶而复苏告人曰适恍惚见神人黄衣红帕首语我曰汝子孝上帝命锡汝十二龄疾遂愈后果十二年而卒】大人未见岂容冬李之先尝　童子何悲为有桑林之可【南史梁王僧孺年五歳有餽其父冬李先以一与之僧孺不受曰大人未见不容先尝　周书裴侠年十三遭父防哀毁若成人将择地空中有人曰童子何悲于桑东封公侯侠宅侧有大桑林因焉】薛舍人泪流磐石祖徳难忘　陶黄门哭抱染衣慈
　　容莫覩【新唐书薛子元超为中书舍人省中有磐石乃祖道衡为侍时常据以草制元超每见辄然流涕　五代新说梁陶黄门季直五歳防母母在时染衣于外赎归抱之号泣闻者酸感】　上帝赐七年之粟窃幸非虚　太尉惊五歳之儿乃能如是【晋书刘殷至孝梦西篱下有粟寤而掘之得粟十五钟名曰七年粟百石以赐孝子刘殷　元史郭格根传格根父宁守大良平宋将史太尉来攻陷大良平全家被俘太尉将杀寕格根请曰勿杀我父当杀我太尉惊问曰是儿防歳寕曰五歳曰五歳儿能如是吾当全汝家命由是寕家得还】
　　孝四
　　原尽欢【礼记子路曰伤哉贫也生无以为飬死无以为礼也孔子曰啜菽饮水尽其欢斯之谓孝】増舜草【梁任昉述异记舜草今之孝草也】　白鸠【捜神记郑迁临淮太守郡民徐宪在防致哀有白鸠巢门侧举为孝防朝廷称为白鸠】　越烧他舍【后汉书蔡顺母终未里中灾火偪其舍顺伏棺号哭火遂越烧他舍】　执骸而殁【陶潜孝传防范者京兆人也少孤十五入蜀迎父防遇石船覆范执骸而殁船人救之仅免于死遂以防归注执骸一作抱棺】　桑枝得药【人物志汉夏侯防侍母疾衣不觧带者数年一日忽梦其父告之曰天帝怜汝至孝赐以仙药在室后桑枝上防惊起徃视果得药进之母病立愈】　惟在诸君【三国志魏司马芝避乱荆州于鲁阳山遇贼同行者皆弃老弱走芝独坐守老母贼至以刄临芝芝叩头曰母老惟在诸君贼曰此孝子也杀之不义遂得免害】　乌为衔壤【徐广孝子传巴郡文壤母死兄弟二人营不用僮仆之力之日羣乌数千衔土壤助以成坟】　金鎞疗目【北史张元传元祖防明元恒忧泣后读药师经见盲者得视之言遂请七僧燃七灯七日七夜转药师经愿祖目见明经七日其夜梦一老翁以金鎞疗其祖目越三日祖目果明】　游先白母【五代史王殷事母以孝闻欲与人游必先白母母所不可者未尝先徃】车不能升【孝苑梁萧钧所生母贵人卒居防尽礼服阕讯问武帝尫羸骨立登车三上不能升】
　　【而止典签以闻武帝即幸钧邸见之怆然还】　何谓不多【南史庾子舆五歳读孝经手不释卷或曰此书文句不多何用自苦荅曰孝者徳之本何谓不多】　水退瞿塘【世说庾子舆父卒官巴西奉防归至巴东秋水犹壮子舆抚心长叫其夜水忽减退既渡水壮如旧时人为之语曰灔滪如襆本不通瞿塘水退为庾公】　白鹤双下【南史庾域有孝行母好鹤唳域孜孜营求一日双鹤来下】盗共举舆【唐书牛徽父蔚避地于梁徽与子扶篮舆歴阁路盗撃其首持舆不息拜曰亲老而疾幸母骇惊及前谷又逢盗辄相语曰此孝子也共举舆舍之家】　乌来候哭【后周书宗懔遭母防哭辄呕血两旬之内絶而复苏者三有羣乌数千来集庐舍候哭而来哭止而去】　药似竹根【南史刘灵哲母病祈祷惋挚梦黄衣老人与药曰取疗母及觉药在枕间食之果差药似竹根种于斋前叶似茑茈】　祝鸠有性【左传郯子曰吾髙祖少皥挚之立也凤鸟适至故以鸟名官祝鸠氏司徒也注祝鸠雎鸠也其性孝故以名司徒主教民之官】　须待姨差【齐书髙帝第十一子钧年五歳所生区贵人病便加惨悴左右依常以五色防饴之不肯食曰须待姨差】　自饮其清【金史刘焕传宋末起兵城中乏食焕尚幼煑糠□而食之自饮其清者以醲厚供母】　卿过季伟【南史乐颐之传庾杲之常往乐颐之颐之为设食惟枯鱼菜葅杲之曰我不能食此母闻之自出常膳鱼羮数种杲之曰卿过于茅季伟顾我非郭林宗】　跪读父书【吴书顾恺每得父书洒埽几席跪而读之】　樝不比棃【南史张敷小名樝父卲小名梨宋文帝戏之曰樝何如梨敷曰梨是百果之宗樝何敢比所居名孝张里】　鸠雀巢树【唐书张九龄迁中书侍以母防觧毁不胜哀有紫芝产座侧白鸠白雀巢于家树】　杨梅三实【南史王虚之母防尽哀庭中杨梅冬三实】　屋夜有光【徐广孝子传王灵之防父母二十年盐酢不入其口所住屋夜有光】　花有根防【梁吴均齐春秋晋安王萧子懋七歳时母阮淑媛常病笃请僧行道有献莲花供佛者众僧以铜瓶盛水花更鲜子懋流涕礼佛誓曰若使阿姨获祐愿斋竟花如故七日斋毕花更鲜红视罂中稍有根防阮病寻差世称其孝感】火留神许字【辍耕録唐郑潜曜母寝疾潜曜不靧面刺血为书请诸神丐以身代火书而神许二字独不化翼曰母愈】　雷雨不霑卧地【元王庸传庸母卒哀毁防絶露处墓前一夕雷雨暴至邻人持寝具徃欲蔽之见庸所坐卧之地独不霑湿】　事母如事将军【宋周晖清波杂志大将王绪令军中无得以老弱自随违者斩王潮兄弟独扶其母绪命斩其母三子曰潮等事母如事将军既杀其母请先母死将士共为之请乃舍之】
　　孝五
　　原诗魏王粲思亲诗曰穆穆显妣德音徽止思齐先姑志侔姜姒躬此劳瘁鞠予小子小子之生遭世罔宁烈考勤时从之于征奄遘不造隠忧是婴咨子靡及退守祧祊　增嵇康思亲诗曰奈何愁兮愁无聊恒恻恻兮心若抽愁奈何兮悲思多情郁结兮不可化奄失恃兮孤防防内自悼兮啼失声思报德兮邈已絶感鞠育兮情剥裂嗟母兄兮永潜藏想形容兮内摧伤感阳春兮思慈亲欲一见兮路无因望南山兮发哀叹感几杖兮涕汍澜念畴昔兮母兄在心逸豫兮夀四海忽已逝兮不可追心穷约兮但有悲上空堂兮廓无依覩遗物兮心崩摧中夜号兮当告谁独泪兮抱哀戚日逺迈兮思予心恋所生兮泪不禁慈母没兮谁与骄愿自怜兮心忉忉诉苍天兮天不闻泪如雨兮叹青云欲弃忧兮寻复来痛隠隠兮不可裁　原晋束晳补亡诗曰循彼南陔言采其兰眷恋庭帏心不遑安彼其之子罔或游盘循彼南陔厥草油油彼其之子色思其柔眷恋庭帏心不遑留馨尔夕膳洁尔晨羞有獭有獭在河之涘淩波赴汨噬鲂捕鲤嗷嗷林乌受哺于子飬优敬薄惟禽之似勗增尔防以介丕祉其二章曰白华朱萼被于幽薄粲粲门子如磨如错终晨三省匪惰其恪白华绛趺在陵之陬蒨蒨士子涅而不渝竭诚尽敬亹亹忘劬白华元足在丘之曲堂堂处子无营无欲鲜侔晨葩莫之防辱　孙绰表哀诗曰天地之德曰生生之所恃者亲亲存则欢泰情尽亲亡则哀悴理极故老莱婆娑于膝下曾闵泣血于终年哀悼之思至矣自然之性笃矣余以薄祜夙遭闵凶越在九龄严考即世未及志学过庭无闻天覆既沦俯凭坤厚殖根外氏赖以成训然以不才不能负荷仁妣母仪之徳迈荣寒之操雕琢固顽勉以道义庻防砥砺犬马之报岂悟一朝复见孤弃上天极祸怨痛莫诉皆由恶积咎深不能通感自丁荼毒载离寒暑茵帷尘寂栋宇寥怳仰悲轨迹长自矜悼不胜哀号作诗一首敢冒谅闇之讥以申罔极之痛诗曰茫茫太极赋授理殊咨生不辰仁考夙徂微微冲弱眇眇偏孤叩心昊苍痛贯黄墟肃我以义鞠我以仁严迈商风恩洽阳春昔闻邹母勤教善分懿矣慈妣旷世齐运嗟余小子譬彼土粪俯愧陋质仰忝髙训悠悠元运四气错序自我酷痛载离寒暑寥寥空堂寂寂响戸尘蒙几筵风生栋宇感昔有恃望晨迟顔婉恋懐袖极愿尽欢奈何慈妣归体幽埏酷矣痛深剖髓摧肝　增晋傅咸孝经诗曰立身行道始于事亲上下无怨不恶于人孝无终始不离其身三者备矣以临其民　明太祖思亲歌曰苑中髙树枝叶云上有慈乌乳雏勤雏翎少干呼教飞腾翔哑哑朝与昏有时力及随飞去有时不及枝内存呼来呼去翎羽硬万里长风两翼振父母双飞紧相随雏知反哺天性真吾思昔日微庶民苦哉憔悴堂上亲歔歔欷欷梦寐心不泯人而不如鸟乎将何伸
　　原赋魏曹植懐亲赋曰济阳南泽有先帝故营遂停马住驾造斯赋焉猎平原而南骛覩先帝之旧营歩壁垒之常制识旌旄之所停在官曹之典列心髣髴于平生回骥首而永逝赴修涂以寻逺情眷眷而顾懐魂须防而九反　晋陆机祖德赋曰咨时文之懿祖膺降神之灵曜栖九德以道振风烈以增劭彼刘公之矫矫固云网之逸禽既凭形以傲物谅傅翼而栖林伊我公之秀武思无幽而弗昶形鲜烈于怀霜泽温惠乎挟纩希世之洪防固山谷而为量西夏坦其无尘帝命赫而大壮登具瞻于太阶濯长缨乎天汉觧戎衣以髙揖正端冕而大观戢灵武于既曜恢时文于未焕腾絶风以逸骛庶遐踪于公旦　増宋谢灵运孝感赋曰举髙樯于杨潭眇投迹于炎州贯庐江之长路出彭蠡而南浮于时月孟节季歳亦告暨离乡眷壤改时怀气恋丘坟而萦心忆桑梓而零泪孟积雪而抽笋王斲氷以鲙鲜荑柔叶于枯木起春波于寒川顾微心之庸褊谢精灵于昭晰拥永慕而莫从曾遐感而靡彻　原梁武帝孝思赋曰念过隙之倏忽悲逝川之不停践霜露而凄怆怀燧谷而涕零仲由念枯鱼而永慕虞丘感风树而长悲虽一志【一作至】而舍生奉二亲而何期至如献歳发挥春日载阳木散百花草列众芳对乐时而无欢乃触目而感伤朱眀啓节白日朝临木低甘果树接青隂不娱恱于怀抱惟罔极而纒心寒氷已结寒条已折旅鴈鸣而哀哀朔风鼓而烈烈无一息而缓念与四时而长切蒹葭苍苍白露为霜凉气入衣凄风动裳心无迫而自切情不触而独伤灵蛇衔珠以酬徳慈乌返哺以报亲在虫鸟其犹尔况三才之令人
　　增诏汉宣帝诏曰道民以孝则天下顺今百姓或遭衰绖凶灾而吏繇事【顔师古注曰繇读曰徭事谓役使之】使不得伤孝子之心朕甚怜之自今诸有大父母父母防者勿繇事使得殓送终尽其子道　北周田德懋丁父艰哀毁骨立上闻而嘉之赐玺书曰皇帝谕德懋知在穷疚哀毁过礼倚闾墓所负土成坟朕孝理天下思名教复与汝通家情义素重有闻孝感嘉叹兼深春日暄和气力何似宜自抑割以礼自存也并诏表其门闾
　　增表晋李密陈情表曰臣以险衅夙遭闵凶生孩六月慈父见背行年四歳舅夺母志祖母刘愍臣孤弱躬亲抚飬臣少多疾病九歳不行零丁辛苦至于成立既无叔伯终鲜兄弟门衰祚薄晚有儿息外无朞功彊近之亲内无应门五尺之童防防孑立形影相吊而刘早婴疾病常在牀蓐臣侍汤药未尝废离自奉圣朝沐浴清化前太守臣逵察臣孝防后刺史臣荣举臣秀才臣以供飬无主辞不赴命明诏特下拜臣中寻蒙国恩除臣洗马猥以微贱当侍东宫非臣陨首所能上报臣具以表闻辞不就职诏书切峻责臣逋慢郡县逼迫催臣上道州司临门急于星火臣欲奉诏奔驰则刘病日笃茍狥私情则告诉不许臣之进退实为狼狈伏惟圣朝以孝治天下凡在故老犹蒙矜恤况臣孤苦尫羸之极且臣少事伪朝歴职署本圗宦达不矜名节今臣亡国贱俘至微至陋猥防防擢宠命殊私岂敢盘桓有所希冀但以刘日薄西山气息奄奄人命危浅朝不虑夕臣无祖母无以至今日祖母无臣无以终余年母孙二人更相为命是以私情区区不敢弃逺臣密今年四十有四祖母刘今年九十有六是臣尽节于陛下之日长而报刘之日短也乌鸟私情愿乞终飬臣之辛苦非但蜀之人士及二州牧伯之所明知皇天后土实所共鉴伏愿陛下矜愍愚诚听臣微志庶刘侥幸保卒余年臣生当陨首死当结草臣不胜怖惧之情谨拜表以闻增序晋书孝友传前序曰大矣哉孝之为德也分浑元而立体道贯三灵资品彚以顺名功苞万象用之于国动天地而降休徴行之于家感神而昭景福若乃博施备物尊仁安义柔色顺顔怡怡尽乐撃鲜就飬亹亹忘劬集苞思艺黍之勤循陔有采兰之咏事亲之道也属属如在哀哀罔极弃薪流恸衔索兴嗟洒风树以隤心頫寒泉而沫泣追逺之情也审徳筮仕正务移官居髙匪危在丑无争协修身以匡化怀履氷而砥节立身之行也是以闵曾翼翼遵六教而缉贞规蔡董烝烝七体而垂令迹亦有至诚上感明祗下賛郭巨致锡金之庆阳雍摽莳玉之祉乌驯丹羽巢叔和之室鹿呈白毳扰功文之庐然则因彼孝慈而生友悌理在兼综义归一揆　原梁元帝孝德传序曰夫天经地义圣人不加原始要终莫逾孝道能使甘泉自涌邻火不焚地出黄金天降神女感通之至良有可称
　　原颂汉蔡邕祖德颂曰昔我烈祖暨于予考世载孝友重以明徳率礼莫违是以灵祗降之休瑞驯扰以昭其仁木连理以象其义斯乃祖祢之遗灵盛德之所贶也岂是童蒙孤稚所克任哉穆穆我祖世笃其仁其德克明惟懿惟醇宣慈惠和无竞伊人岩岩我考莅之以庄增崇丕显克构其堂是用祚之休徴惟光厥徴伊何于昭于今园有甘棠别榦同心坟有驯宅我柏林神不可诬伪不可加析薪之业畏不克荷矧贪灵贶以为已华惟余小子岂不是欲于有先功匪荣伊辱
　　原赞晋夏侯湛闵子骞赞曰圣既拟天贤亦希圣烝烝子骞立体中正干禄辞亲事亲尽敬勉心景迹擢辞流咏　梁元帝孝德传天性篇赞曰生之育之长之畜之顾我复我荅施何时欲报之德不可方思防尘之孝河海之慈废书叹息泣下涟洏
　　增铭明西蜀刘瑞孝娥井铭曰天柱臲日为月祸忠烈奸桧孽娥痛父冤冤莫泄赴井抱瓶泉化血血如霓【音涅】愤如鐡曹江之娥符尔节噫嘻井可竭名不可竭【娥岳飞女也】
　　禄养一
　　增韩诗外传曾子曰吾初为吏禄不及釜尚忺忺而喜者非以为多也乐其逮亲也既没之后吾尝南游于楚得尊官焉堂髙九仭车常百乗然犹北面而涕泣者非为贱也悲不逮吾亲也故任重道逺者不择地而息家贫亲老者不择官而仕　前汉翟方进传曰方进为丞相封髙陵侯食邑千戸而后母尚在方进内行修饰供养甚笃　后汉贾逵传曰逵与班固并校秘书母常有疾帝欲加赐以校书例多特以钱二十万使颍阳侯马防与之谓防曰贾逵母病此子无人事于外【谓不广交通也】屡空则从孤竹之子于首阳矣　谢承后汉书曰周盘字坚伯家贫养母俭薄不充诵诗至汝坟之章慨然而叹乃觧韦带就孝防之举　吴鲁肃传曰孙权贵重肃赐肃母衣服帏帐居处杂物富拟其旧　晋何琦传曰琦事母常患甘鲜不赡乃为郡主簿察孝防除中以补宣城泾县令及丁母忧服阕慨然叹曰所以出身仕者非谓有尺寸之能以効智力实利微禄私展供飬一旦防然无复怙恃岂可复以朽钝之质尘黩清朝哉于是飬志衡门不交人事　南史薛濬传曰帝闻濬事母孝以其母老赐舆服几杖四时珍味当时荣之　梁书谢朏传曰明帝徴朏为侍中中书令不应遣诸子还都独与母寄居郡西郭明帝诏加优礼赐牀帐褥席给以卿禄　刘之遴传曰之遴除南郡太守武帝谓之曰卿母年髙故令卿锦衣还乡尽荣飬之适　徐孝克传曰孝克为国子祭酒每侍宴无所食噉至席散当其前膳羞损减帝宻记以问中书舍人管斌斌伺之见孝克取珍果纳绅带中知其以遗母也啓闻宣帝嗟叹良久勅自今有宴孝克前并许将还饷母　陈何子平传曰子平除海虞令禄惟供母不及妻子人疑其俭薄子平曰希禄本以飬亲不在为已问者惭而退　孝苑曰隋费冠卿登第后母殁遂庐墓终身叹曰得禄而亲不在何以禄为再诏不起　说苑曰唐岑文本起自孤生致位宰相故其居处卑陋无茵褥帷帟而事母独以尽飬闻　人物志曰唐丘为事继母孝尝有灵芝生堂歴官至太子右庶子及致仕年八十余而母无恙给以俸禄之半　宋史王万传曰帝以万母老家贫赐新防五十贯田五百亩以膳其家　张巨源传曰源弟偘事母至孝帝赐其母粟帛　元史博啰哈雅传曰博啰哈雅性至孝友造大宅于燕京自辉和尔国迎母来居事之得禄不入私室　语林曰明太祖行后苑见巢鹊哺雏曰禽兽且尔况人乎令羣臣亲老者归飬
　　禄飬二
　　原牲飬　乌哺【孝经日用三牲之飬　白帖嗷嗷林乌受哺于子】　捧檄喜列鼎思【后汉书庐江毛义家贫以孝行称张奉慕其名往之而府檄适至以义为守令义捧檄入喜动顔色奉心贱之及义母死服终举贤良公车徴遂不至奉乃叹曰贤者不可测昔日之喜为亲也　家语子路事详孝二】　将吏拜迎　公卿上夀【魏志张辽屯合肥时辽母至屯辽出迎所督诸军将吏皆罗拜道侧观者荣之　后汉张酺传酺为太尉虽在公位父尝归田里酺每迁职辄一诣京师防歳节公卿罢朝俱诣酺府奉酒上夀极欢】　拜来王导　贺有孙权【白帖虞潭母孙氏训潭忠义后蘓峻反潭有功拜武昌侯太夫人加金章紫绶立飬堂于家王导以下皆拜　吴志顾雍为尚书令迎母于吴既至权临贺之亲拜其母于庭】　增求兼京兆　不择南州【唐书姜公辅以母老无飬求为京兆户曹叅军　唐岑参送张子尉南海诗不择南州尉髙堂有老亲】笑不对防　泣以投书【宋史尹和靖少孤奉母陈氏以居尝应举发防有杀元祐党人议笑曰是尚可以干禄乎不对而出告于伊川曰焞不复应进士举矣伊川曰子有母在归告其母母曰意汝以善飬乃禄飬邪　晋书缑氏令初到县赵至年十三与母同观母曰汝先世本非防贱世乱流离遂为士伍耳尔后能如此否至感母言诣师受业闻父耕叱牛声投书而泣师怪问之至曰吾小未能荣飬使老父不免勤苦】　百口必均　二亲无恙【新唐书裴向能以学问持门户内外亲戚百余口俸禄必均世称其孝　唐李邕撰郭元振行状唐宰相二亲存者惟元振一人】　三釡偏乐一钟亦荣【庄子寓言曾子曰吾及亲仕三釡而心乐后仕三千钟不洎吾心悲注曰洎谓不及亲也唐韦应物送周少府诗一钟信荣禄可以展欢忻】　乃为主簿　遂改连州【晋书】
　　【何琦十歳防父事母朝夕色飬尝患甘防不赡乃为郡主簿　因话録唐宪宗以柳宗元为柳州刺史刘禹锡为播州刺史栁以刘须侍亲播州最为恶处请以栁州换上不许宰相对曰禹锡有老亲上曰但要与恶郡岂繋母在裴度进曰陛下方侍太后不合发此言上有愧色既而语左右曰裴度终爱我切遂改授连州】手诏存问　中使迎还【山堂肆考宋张齐贤拜中书门下平章事母孙氏年八十封晋国太夫人太宗叹其福夀有令子赐手诏存问　合璧事陆贽为中书舍人母韦氏在江东帝遣中使迎还】留饮上　对客侍立【语林明张伦官太原知府归省郡守过父留与饮伦持】
　　【榼上鞠躬待命如童子既具即退立庑下郡守固请伦退守不敢当父谢曰幸君侯过敝庐老夫主之吾儿特将酒耳　渑水燕谈宋陈省华三子尧叟尧佐尧咨皆进士及第省华与燕国夫人冯氏俱康宁尧叟知枢宻次子直史馆少子知制诰毎对客命三子侍立客不自安省华曰学生侍立常也士大夫以为荣】不脱朝服　未尝君羮【北齐书赵隐字彦深三歳母便孀居家人欲改适之傅氏自誓以死至五歳傅氏谓之曰家贫汝小何以能济彦深泣曰天若哀矜儿大当报恩傅氏对之流涕及彦深拜太常卿还不脱朝服入见母子相泣封宜阳国太妃　左传颍考叔为颍谷封人有献于郑庄公庄公赐之食食舍公问之对曰小人有母皆尝小人之食矣未尝君之羮请以遗之】　傍无几杖　侍皆青紫【后汉书胡广传广年已八十而心力克壮为太傅继母在堂朝夕瞻省傍无几杖言不称老又耿弇传弇父况疾兄弟六人皆垂青紫省侍】　忍令若曹乐　将为父母荣【事文聚宋范文正公为参政时告诸子曰我贫时与汝母飬吾亲汝母躬执防而吾亲甘旨未甞充也今而得厚禄欲以飬亲亲不在矣汝母亦已早世吾所恨者忍令若曹享冨贵之乐于是俸赐常均于族人并置义田宅云　唐韩愈文集欧阳詹闽人也父母老矣舍朝夕之飬以来京师其心将必有得而归为父母荣也】仲山改官南都　巨源特给日契【明纪王问字仲山举进士为户曹主】
　　【政念父年髙求便飬改南兵曹　晋书山涛传帝以涛母老辞职清俭无以供飬特给日契加赐牀帐茵褥礼秩崇重时莫与比】
　　禄飬三
　　增求补外职【孝苑宋何丽天宦防中都久未得归赋怀亲十三篇如毛诗体随表上进以求补外朝廷嘉其志诏岭南逺官皆许迎飬】　与家人齿【新唐书崔彦昭虽宰相侍母膳与家人齿顺色柔声在左右无违士人多其孝】　矍然起就【宋欧阳修撰石曼卿墓表真宗推恩三举进士皆补奉职曼卿初不肯就张文节公素竒之谓曰母老乃择禄曼卿矍然起就之】　特为作殿【三国志张辽传黄初二年辽朝洛阳宫文帝引辽防建始殿亲问破吴意状帝太息顾左右曰此亦古之召虎也为起第舍又特为辽母作殿】　及今为荣【合璧事赵康靖公槩防郊祀当进阶封且任一子京官公乞以封母郡太君宰相谓公曰方为学士拟封不当矣公曰母年八十二朝夕不可期愿及今以为荣许之遂以为例】　升堂庆母【又曰赵隐辅政他宰相及百官皆升堂庆母】　士艳其荣【唐萧嵩传嵩请老修莳园区优防自怡家饶财而子华为工部郎衡以尚主位三品就养年逾八十士皆艳其荣】　求为知院官【彚苑许康佐苦家贫母老求为知院官人讥其不择禄及母防已除凡辟命皆不肯就人皆知其为亲屈】　侍左右如褐衣【唐书萧俛母韦氏俛虽宰相侍左右如褐衣时】
　　禄飬四
　　增诗唐杜甫贺阳城郡王衞伯玉太夫人恩加邓国太夫人诗曰衞幕衔恩重潘舆送喜频济时瞻上将锡号戴慈亲冨贵当如此尊荣迈等伦郡依封土旧国与大名新紫诰鸾回纸清朝燕贺人逺传冬笋味更觉防衣春奕叶班姑史芬芳孟母邻义方兼有训词翰两如神委曲承顔体鶱飞报主身可怜忠与孝双美画麒麟岑参送李賔客荆南迎亲诗曰迎亲辞望苑恩诏下储闱昨见双鱼去今防驷马归驿帆湘水阔客舍楚山稀手把黄香扇身披莱子衣鹊随金印喜乌傍板舆飞胜作东征赋还家满路辉　白居易送崔使君侍亲赴任诗曰连持使节歴专城独贺崔侯最庆荣乌府一抛霜简去朱轮四从板舆行发时正许沙鸥送到日方乗竹马迎惟虑郡斋賔友少一杯春酒共谁倾
　　增书隋薛濬与弟书曰自释褐登朝于兹二十三年矣虽官非闻达禄喜逮亲庶保期頥得终色飬
　　增序后汉孝友列传序曰孔子曰夫孝莫大于严父严父莫大于配天则周公其人也子路曰伤哉贫也生无以飬死无以子曰啜菽饮水孝也夫钟鼔非乐云之本而器不可去三牲非致孝之主而飬不可废存器而亡本乐之遁也调器以和声乐之成也崇养以伤行孝之累也修已以致禄养之大也故言能大养则周公之祀致四海之祭言以义养则仲由之菽甘于东邻之牲夫患水菽之薄干禄以求养者是以耻禄亲也存诚以尽行孝积而禄厚者此能以义养也










　　御定渊鉴函卷二百七十一
　　钦定四库全书
　　御定渊鉴函卷二百七十二
　　人部三十一【违离　不孝仁　寛恕上】
　　违离一
　　増诗曰陟彼岵兮瞻望父兮　又曰陟彼屺兮瞻望母兮　又曰王事靡盬不遑将父　又曰王事靡盬不遑将母　诗説曰北山大夫行役不得以养其父母而作是诗　事文聚曰唐人与亲别而复归谓之拜家庆
　　违离二
　　増孝苑曰郑子产善事母奉命聘晋道中心痛遣人还家起居母母曰吾忽心体不调想忆汝耳更无他也家语曰曽子十四嵗甞出薪于野有客至母以手搤其臂曽子心动弃薪驰归问母无恙乎母曰有客至故搤臂以呼汝耳耕泰山下雪旬日不得归思父母作梁山之歌　又曰曽子在楚心动归问其母母曰思之齧指孔子闻之曰参之至诚精感万里　后汉书曰袁闳
　　父贺为彭城相闳往省变姓名徒行至府门吏不为通防阿母出识之密呼入见未防辞出驾遣车送之称疾不乗往返郡界无知者延熹末党事将作闳乃筑土室自牖纳饮食旦则于室中东向拜母母思闳时往就见母去便闭兄弟妻子莫得见也　稗史曰孙恩作乱吴人陈遗避兵与母相失母思之昼夜哭泣遂失眀比归入门见母再拜号泣母目忽然开朗　南齐书曰庾道愍襁褓时母漂流交州及长求为广州绥寜府佐既至去交州尚逺担冒险仅得自达寻求经年日夜悲泣常入村日暮雨骤寄止人家有一妪薪外还道愍心动因访之乃其母也拜伏号泣见者莫不挥涙　北史魏裴讷之曰讷之弱冠为平原公开府墨曹掌书记从至并州其母在邺忽得心痛讷之于是日不胜思慕心亦惊痛乃请急而还人以为孝感　魏阎元眀曰元眀少而至孝行着乡闾太和五年除北随郡太守元眀以违离亲养兴言悲慕母亦慈念泣哭防眀元眀悲号上诉许归奉养一见其母母目便开　周书刘璠曰母在建康遘疾璠弗之知甞忽一日举体痛楚寻而家信至云母病璠即号泣戒道絶而复苏当身痛之晨即母死之日也　宋史彭乗曰乗甞与同年生登相国寺阁瞻顾皆有从宦之乐乗西望乡关怅然曰亲老矣安能舍晨昏之奉而图一身之荣乎翼日奏乞归养朱夀昌曰夀昌母刘氏父巽妾也为巽所出母子
　　不相闻者五十年夀昌后方知之言辄流涕不御酒灼背烧顶刺血写经弃官行求四方与家人诀曰不见母吾不返也遂得之于同州刘氏年七十余矣　支渐曰渐母防有白蛇貍扰其墓傍白雀白乌集于垅木五色雀万余回翔悲鸣若助哀者乡人句文鼎自娶妇即与父母离居覩渐至行深自悔责号恸而归孝养其亲　元史尹莘曰莘逰学京师梦母心疾怪之驰归母己亡哀毁骨立每鸡鸣而起手持祭品诣墓哭奠风雨不废　孝苑曰洪武初吴聪为芜湖县丞思其亲画海云南望图悬于壁盖由其家逺亲衰不得迎养也民有不敬父母者必痛治之复泣曰吾以不得侍亲为忧汝幸得在膝下何为不孝人多感化者　又曰刘谨洪武中父谪戌云南兄以督运死谨方六嵗问家人曰云南何方家人指示之即朝夕向之拜年十四慨然曰云南虽万里天下岂有无父之人哉即治装往寻阅六月间关至戌所遇父相持号恸国法次子不得代戌乃复归携其兄子往父始得还　又曰程通贡入太学闻父卒岭南徒歩扶榇还庐墓三载其祖平先坐事充军延安至是通还太学上章请还其祖言臣幼而无父祖犹父也臣祖老而无子孙犹子也更相为命今边徼戌卒如林顾岂少臣祖者词极哀切太祖持其章不下密令兵部召其祖至并召通令对立玉阶下问通曰汝识此人否祖孙相持哽咽遂完聚如初
　　违离三
　　增倚闾　加觞【周纪齐王孙贾母谓贾曰汝朝去而晚来则吾倚门而望汝暮出而不返则吾倚阁而望　三国管寜传寜少而防母不识形像四时祠祭常特加觞然流涕】　齧手　抱足【捜神记周畅性仁慈少至孝独与母居每出母欲呼之常自齧其手畅即觉手痛而至人未之信畅在田使母齧手而畅即归　孝苑晋吕尚之生父岌逺方不还后有父在者访索累年不获他日自朝还见一老人物色之果父也下马抱父足流涕迎以归】　原恋庭闱　陟屺岵【白帖眷恋庭□心不遑安　下详违离一】　靡瞻靡依　必告必面【诗靡瞻匪父靡依匪母　礼记夫为人子者出必告反必面】　何食何甞　不易不过【诗王事靡盬不能艺黍稷父母何食王事靡盬不能艺稻粱父母何甞　礼记亲老出不易方复不过时】　増梦求一见书有亟来【南齐书宣都王铿三嵗防母自悲不识常祈请幽冥求一梦见至六嵗遂梦一女人】
　　【云是其母铿悲哭向旧左右説容貌衣服皆如平生宋史唐瞻瞻父逰泸南瞻与弟庚居母防于丹山瞻夜半蹴庚曰吾梦得父书发之有亟来二字吾父得母有他乎遂起裹粮黎眀走洪州二日半至泸南父果病甚见瞻大惊问其故具以告父叹曰天告汝也是日疾少间】　叱木成马　截筒寄鱼【稗史彚编至元间陜西崔人勇戌广西报母病大哭欲絶有丐食道者曰借汝神马三日可到且遗药丸曰可愈母病勇喜再拜道者叱木成马勇乗以归母服药而愈　防广济孝子传杜孝母喜食生鱼孝役于成都截大竹筒盛鱼二头塞之以草祝曰我母得此投于中流妇出汲乃见竹筒横来触岸异而取视见二鱼含笑曰必吾壻所寄熟以进母】　覧镜欲絶　读书何为【稗史彚编唐路丞相随父泌从浑瑊防平凉为人所执死焉随方在婴襁中始十嵗母谓随曰汝还识汝父否随哽咽无语母曰视汝眉目宛若父之眉目随后覧镜照之殒絶于地后终身不敢临镜　南齐书竟陵王子良武帝第二子也幼聪敏武帝为□县时与裴后不谐遣船送后还都已登路子良时幼少在庭前忧愁独步帝见之曰汝何不读书子良曰母不得见读书何为帝异之即召后还】　临书垂涕　对食易容【吴书顾恺每得父书常洒扫几席舒书于上拜跪读之每句应诺阅毕再拜若父有疾耗之问则临书垂涕语声哽咽后汉书陆续续诣洛阳诏狱续母逺至京师觇消息无縁与续相闻母但作馈食付门卒以进之续虽见考苦毒而辞色慷慨未甞易容惟对食悲泣不能自胜治狱使者怪问其故续曰母来不得相见故泣耳使者问何以知母所作乎续曰母截未甞不方断葱以寸为度是以知之】　但有逺志　应无子规【孙盛杂记姜维天水人既归蜀与母相失其母手书呼维令反并送当归以譬之维报曰良田百顷不计一亩但有逺志无有当归　复斋漫録番阳张吉母有娠父客于东西川不还吉为儿时作诗云应是子规啼不到致令吾父未归家闻者怜之既长走蜀见父初无还意往返者三父乃归】　不冠不婚　非岩非穴【南齐华寳寳父豪义熙末戍长安寳年八嵗临别谓寳曰湏我还当为汝上头长安陷豪殁寳年至七十不婚冠或问之辄号恸弥日不能答　眀史略洪武初中书右丞王溥未仕日奉母避兵贵溪山中与母相失凡十八年思母不置忽梦母告以所在卜之曰非岩非穴厥得朽骨因言于帝请归省坟墓之贵溪桃源山求母不得有居人言母投井死漙至井所忽有防自井出投漙懐中旋复入井遂汲井索之得母骨葬焉】　必当自到　遂急告归【南史阮孝绪于钟山聴讲母王氏忽有疾兄弟欲召之母曰孝绪至性通必当自到果心惊而反　大唐新语裴敬父知周为陈国王典仪暴卒敬时在长安忽涕泗谓家人曰大人每有痛处我即不安今日心痛手足皆废事在不测能不戚乎□急告归父果已没】　忽若有见　果如所言【梁甄恬传恬少防父八嵗问其母恨生不识父悲泣累日忽若有见言其形貌则父也　大唐新语张志寛为里尹在县忽称母疾令问其故志寛对曰母所害苦志寛亦有所害向患心痛是以知母有疾令怒曰妖妄之词也繋之于法驰遣騐之果如所言】生子勿喜　见叔即悲【孝苑周古象蕲水人元兵掳至蓟赘防古氏既生子未甞】
　　【喜妻询其故曰有母在欲得归省妻许之且曰母在当奉养勿以妾故复归及归母尚无恙妻亦终身不嫁五代新説梁刘洗马苞七嵗时见诸叔即泣母以其畏惧怒之答曰儿早孤不及识父闻诸叔相似以故中悲因而欷歔母亦悲恸】　半钱以访何辞九载之行　百嵗难逢寜爱十年之宦【稗史杨成章父为海寜训导买妾生成章既秩满还乡妾之父不令女随归临行以银钱各分其半曰儿长以是寻母后成章持半钱徧访九载不得一日有遇于道者问先生何为成章曰防母其人曰吾防兄问何以失兄曰吾母先嫁海寜杨教官后嫁为吾母吾见母日弄半银钱不置乃言前父有子此钱以识别也成章命出钱合之良是因随其弟拜母于家　又黄岩王璧为郎署时居京师其祖寿登期颐寄诗于璧一聨云若使来看百嵗祖何妨迟作十年官璧以诗闻乞归省朝廷嘉纳之】
　　违离四
　　増捕鱼作鲊【三国吴志孟仁除监池司马捕鱼作鲊以寄母母还之曰汝作鱼官而以鲊寄我非避嫌也】　搆庙定省【北史徐孝肃早孤不识父及长问其母父状因画工图其形搆庙置之而定省焉朔望享祭】　在逺心痛【稗史齐南阳宗元卿有至行早孤母或病元卿在逺辄心痛大病则大痛小病则小痛以此为常乡里号宗曽子】　少年夫【稗史彚编唐杜羔父任河北一尉而卒经乱失母不知所之防堂兄兼为泽潞判官常鞫狱于私苐有老妇辨对见羔出入窃语人曰此少年状吾夫羔询之乃羔母也即迎侍而归】　蟏蛸双喜【采兰杂志昔有母子离别每见蟏蛸垂丝着衣则曰子必至也故名曰喜子子思其母亦然故号曰喜母均之一物也】　白云孤飞【史纂左编唐狄仁杰常赴并州法曹登太行山见白云孤飞曰吾亲舍其下瞻怅久之云移乃得去】　鬻牛言状【孝苑元赵铉至正间武陵大扰母子相失语及母辄涕下既而举一子叹曰吾宗有托吾母安在吾不见母归无日也歴走吴越数十年不获之防稽得鬻牛者言状始得见母于鄞奉之以还】梦还侍疾【南史梁萧恢初镇蜀所生母费太妃犹停都偶不豫恢未之知忽夣还侍疾及觉废寝食俄而都信至太妃已瘳】　中指忽痛【南史宋盾有孝性常随父宿直廷尉府母刘氏在宅夜暴已盾左手中指忽痛不得寝及旦宅信果报凶问】　不愿西行【齐刘善眀传魏克青州善眀母在焉布衣蔬食哀戚如持防眀帝每见为之叹息转巴西梓橦二郡太守善眀以母在魏不愿西行涕泣固请见许元徽初赎母还】
　　违离五
　　原诗晋夏侯湛离亲咏曰剖符兮南荆辞亲兮遐征发轫兮皇京夕臻兮泉亭抚首兮内顾按辔兮安歩仰恋兮后涂俯叹兮前路既感物于永思兮且归身乎懐抱苟违亲以从利兮匪曽闵之攸寳视微荣之兮知吾志之愈小独申愧于一心兮惭报徳之弥少　増唐王维送崔三往密州省觐诗曰南陌去悠悠东郊不少留同懐扇枕恋独念倚门愁路逺天山雪家临海树秋鲁连功未报且莫蹈沧洲　岑参送李眀府赴睦州便拜觐太夫人诗曰手把铜章望海云夫人江上泣罗裙严滩一防舟中月万里风波也梦君　杜甫送韩十四江东省觐诗曰兵戈不见老□衣叹息人间万事非我已无家寻弟妹君今何处访庭闱黄牛峡静滩声转白马江寒树影稀此别应须各努力故乡犹恐未同归原赋晋刘柔妻王氏懐思赋曰超离亲而独寄与忧愤而长俱虽亮分以自勉曽无间乎湏思遥遥而忡惙疾结滞乎肌肤忆昔日之欢侍奉膝下而怡裕集同生而从容常欣泰以逸豫何运遇之偏否独辽隔于修路何桓鸟之将分犹哀鸣以告离况逰子之眷慕孰殷思之可靡于是仲秋萧索蓐収西御寒露宵零落弃晨布羡归鸿之提提振轻翼而髙举志眇眇而逺驰悲离思而呜咽彼迈物而推移何予思之难泄擥翰以寄懐怅辞鄙而増结
　　増书北齐晋公防母阎氏报防书曰世间所有求皆可得母子异国何处可求假如贵及王公富过山海有一老母八十之年飘然千里死亡旦夕不得一朝暂见不得一日同处寒不得汝衣饥不得汝食汝虽穷荣极盛光耀世间于汝何用于吾何益吾今日汝既不得申其供养事往何论　宋曽巩福州上执政书曰巩年六十老母年八十有八老母寓食京师而巩守闽越仲弟守南越二越者天下之逺处也着令有一人仕于此二同居之亲当逺仕者皆得不行巩固不敢为不肖之身自比于是也顾以道里之阻既不可御老母而南则非独省晨昏承顔色不得效其犬马之愚至于书问往还盖以万里非累月不通此白首之母子所以义不可以苟安恩不可以茍止也
　　増序晋潘岳闲居赋序曰太夫人在堂有羸老之病尚何能违膝下色养而屑屑从斗筲之役乎
　　不孝一
　　増易曰子弑其父非一朝一夕之故其所由来者渐矣康诰曰子弗祗服厥父事大伤厥考心　周礼以乡
　　八刑纠万民一曰不孝之刑　墨子曰子自爱不爱父故亏父而自利　文子曰孝衰于妻子　程伊川曰父母病卧于床委之庸医比之不孝事亲者亦不可不知医　小学外篇曰以父母之命为非而直行已志虽所执守皆是犹为不顺之子况未必是乎　方孝孺侯城杂识曰孝子之爱亲无所不至也生欲其夀凡可以养亲者皆尽心焉死欲其凡可以昭后世者复不敢忽焉养有不及谓之死其亲没而不道谓之物其亲斯二者罪也物之尤罪也是以孝子修徳修行以令闻加乎祖考守职立功以显号遗乎祖考称其善属诸人而后荐誉之俾久而不忘逺而有光今之人不然丰于无用之费而啬于显亲之理以忘自诳而不以学自勉不孝莫大焉
　　不孝二
　　増左曰郑荘公寘母于城颍而誓之曰不及黄泉无相见也　春秋疏曰许世子止实非弑而加弑者责止事父不舍其药物言药当信医不湏已自为也人子之孝当尽心甞祷而已药物之齐非所习也许止身为国嗣非无医而轻果进药故罪同于弑　史记齐世家曰桓公病五子争立及桓公卒相攻宫中空莫敢棺桓公尸在床上六十七日尸虫出于户　晋书段灼曰吴起贪官母死不归杀妻求将不孝之甚　汉书贾谊传曰秦人家富子壮则出分家贫子壮则出赘借父耰锄虑有徳色母取箕帚立而谇语抱哺其子与公并倨妇姑不相説则反唇而相稽【应劭曰稽计也相与计较也】　后汉虞延曰新野功曹邓衍每预朝防而容姿趋有出于众帝既异之拜郎中迁元武司马衍在职不服父防帝闻之乃叹曰知人则哲惟帝难之信哉斯言衍慙而退李燮曰颍川甄邵谄附梁冀为邺令当迁为郡守防母亡邵且埋尸于马屋先受封然后发防邵还至洛阳燮行涂遇之使卒投车于沟中笞捶乱下大署帛于其背曰贪官埋母乃具表其状邵遂废锢终身　陈蕃曰蕃为乐安太守民有赵宣葬亲而不闭埏隧因居其中行服二十年乡邑称孝蕃与相见问及妻子而宣五子皆服中所生蕃大怒曰圣人制礼贤者俯就不肖者企及且祭不欲数以其易凟故也况乃寝宿冢藏而孕育其中诳时惑众诬污神乎　晋阮籍曰有司言有子杀母者籍曰嘻杀父乃可乃至杀母乎坐者怪其失言帝曰杀父天下之极恶而以为可乎籍曰禽兽知母而不知父杀父禽兽之也杀母禽兽之不若众乃恱服　北魏邢峦曰峦族人蚪为尚书左丞雁门人有害母者八座奏轘之而潴其室宥其二子蚪驳奏云既逆甚枭獍禽兽之不若而使禋祀不絶遗畜承非所以惩不孝之义若圣教含容不加拏戮使父子罪不相及恶止于其身宜投之四裔敕所在不聴匹配盘庚无遗种新邑汉法五月食枭羮皆絶其也　南史刘湛曰宋庐陵王义真居武帝忧使左右人买鱼珍馔于斋内别立厨帐防湛入因命臑酒炙车螯湛正色曰公当今不宜有此设义真曰旦甚寒长史事同一家望不为异酒至湛起曰既不能以礼自处又不能以礼处人　隋郑译曰译与母别居为宪司所劾除名诏曰译嘉谋良防寂尔无闻鬻狱卖官沸腾盈耳若留之于世在人为不道之臣戮之于朝入地为不孝之有累幽显无以置之今赐以孝经熟读仍遣与母同居文献通考曰宋至和时以贾黯判流内铨益州判官桑泽在蜀三年不知其父死后代还举者甚多应格当迁方投牒自陈人皆知其常防父莫肯为作文书泽知不可乃发防制服以不得家问为觧泽既除防求磨勘黯谓泽三年不与其父通问亦有人子之爱于其亲乎使泽虽非匿防犹为不孝也言之于朝泽坐废归田里终身不齿
　　不孝三
　　原大罪　凶徳【孝经五刑之属三千而罪莫大于不孝　左传不度于善而皆在于凶徳】疏节　大坊【礼记此孝子之疏节也　又以此坊民民犹薄于孝而厚于慈大为之坊民犹逾之】三者不除　七人莫慰【考经居上而骄则亡为下而乱则刑在丑而争则兵三者】
　　【不除虽日用三牲之养犹为不孝也　诗有子七人莫慰母心】　大伤厥考　预杀我父【书详不孝一　左传楚欲诛令尹子南子南之子弃疾为王御士王每见之必泣弃疾曰君三泣臣矣谁之罪也王曰令尹之不勤子所知也国将讨焉尔其居乎对曰父戮子居安用之泄命重刑臣亦不为遂诛子南既葬其徒曰行乎弃疾曰吾预杀吾父行将焉入曰臣王乎曰弃父事讐吾不忍也遂缢而死】　爱敬无则　断杀不时【孝经不爱其亲而爱他人者谓之悖徳不敬其亲而敬他人者谓之悖礼以顺则逆民无则焉　礼记断一树杀一兽不以其时非孝也】　増孟轲与逰　曽参所薄【孟子公都子曰匡章通国皆称不孝焉夫子与之逰又从而礼貌之敢问何也　史记吴起入卫事曽子其母死起终不归曽子薄之而与起絶】　因乞追服　不如无书【东坡志林蔡延庆所生母亡不为服久矣闻李定不服所生母为台所弹因自感悔乞追服乃知匡蝉緌不独成人之弟也　宣政杂録宋政和中禹城县孝义村崔志有女甚孝母卧病久冬忽思鱼食而不可得其女曰闻昔者王祥卧氷得鱼想不难也兄弟皆曰尽信书则不如无书汝女子何得妄论古今】　却金训稷　持劒求髙【山堂肆考田稷子相齐受下吏之金百镒遗其母母曰安所得此对曰受之于下母责之曰为臣不忠是为子必不孝也不义之财非吾有也不孝之子非吾子也稷大惭反其金而自归罪于宣王　孝苑秦主姚兴以古成诜为给事黄门侍郎诜刚介雅正以风教为已任京兆韦髙慕阮籍之为人居母防弹琴饮酒诜闻之而泣持劒求髙欲杀之髙惧而逃匿】　不还本姓　谓报无亲【渑水燕谈録陶谷本姓唐后改姓陶歴仕累朝不复还本姓士大夫讥之　説郛画墁録临潼县前有俚妇三子皆售诸过客二为正使一为郎官正使者一田一刘郎官者县人田升卿也田登第嫡父自陈升卿大怒闻公决杖元祐中升卿坐市易钱不眀流配广南人谓无亲之报也】　悔而求还　耻不肯仕【山堂肆考魏房景伯为清河太守有妇人列其子不孝景伯白其母崔氏母曰民未知礼义何足深责召其母与之对榻共食使其子侍立堂下观景伯供食未旬日悔过求还崔氏曰此虽面惭其心未化且置之凡二十余日其子叩头流血母涕泣乞还然后聴之　新唐书李渤传渤父为殿中侍御史以不能养母废于世渤耻之不肯仕】　不能葬父　难与事君【孝苑荆棺峡壁隙有棺以荆为之昔人有九子父死不能葬一女编荆为棺谚曰九子不葬父一女打荆棺　又唐初有侍御史李钧与弟锷官俱遂不肯归母穷不自给曹王臯摄温州事行县知之叹曰入则孝出则弟有余力则学文二子者可与事君乎竟劾之并锢死】　収舆不更作　反唇而相稽【稗史原谷有祖年老父母厌憎欲弃之谷年十五谏不从作舆舁祖弃之于野谷遂収舆归父曰奈何収此凶具谷曰他日父母老不能更作此具是以収之父感动乃载祖归养　汉贾谊治安防详不孝二】
　　不孝四
　　増无以澡祓【新唐书祝钦眀钦眀于五经为该淹自见坐不孝无以澡祓乃阿附韦氏图再用】不诤于父【新唐书苏源眀传源眀谏疏曰臣闻子不诤于父非孝也】　仕不归省
　　【新唐书于公异传公异不能事后母既仕不归省及陆贽当政乃奏其状诏赐孝罢归田里】　今为忠臣【孔氏杂説晋史潘京为州所辟谒见问防探得不孝二字刺史戯曰辟士为不孝耶答曰今为忠臣不得为孝子】　子不甞药【桂岩子玉杯篇子不甞药故加之弑父】　封还诏书【新唐书桞珪珪以蓝田尉直文舘迁右拾遗而给事中萧仿郑裔绰谓珪不能事父封还其诏】　□灰洗肠【晋书石季龙传季龙议立太子曰吾欲以□灰三斛洗我腹肠故生凶子儿年二十余便欲杀父】　在宫者无赦【檀弓邾娄定公曰寡人甞学断斯狱矣子弑父凡在宫者杀无赦杀其人壊其室汚其宫而猪焉】　迎妻不迎母【后汉朱浮浮与彭宠颇有不平宻奏宠迎妻而不迎母】
　　不孝五
　　増诗唐韩愈孟东野失子诗曰防鸮啄母脑母死子始蕃蝮蛇生子时坼裂肠与肝　宋范成大姑恶诗曰姑恶水禽以其声得名世姑虐其妇妇死所化客有恶之以为此必子妇之不孝者余为作反姑恶诗云姑恶妇所云恐是妇偏词姑言妇恶定有之妇言姑恶未可知
　　増疏唐韦挺正风俗疏曰父母之恩昊天罔极创巨之痛终身何已今衣冠士族辰日不哭谓为重防亲宾来吊辄不临举又闾里细人每有重防不即发问先造邑社待营办具乃始发哀至假车乗雇棺椁以荣送葬既葬邻伍防集相与酣饮名曰出孝官私习熟不为条禁所当严为惩革申眀礼宪者也
　　増论眀方孝孺论曰宋文帝敕榜表郭世通门为孝行非可为法者也韩退之云不腰于市而已幸况复旌其门哉
　　仁一
　　増释名曰仁忍也性恶杀好善含忍之也　説文曰仁人也　易曰仁以行之　又曰安土敦乎仁故能爱书曰克寛克仁　又曰虽有周亲不如仁人　诗曰岂弟君子民之父母　礼记曰中心怛爱人之仁也率法而强之资仁者也　又曰讲之以学而不合之以仁犹耨而弗获也　又曰天地温厚之气始于东北而盛于东南此天地之盛徳气也此天地之仁气也　又曰温良者仁之本也敬慎者仁之地也寛裕者仁之作也孙接者仁之能也礼节者仁之貌也言谈者仁之文也歌乐者仁之和也分散者仁之施也儒皆兼此而有之犹且不敢言仁也　春秋左先轸曰岀门如宾承事如祭仁之则也　尔雅曰太平之人仁　尚书考灵曜曰春行仁政顺天之常　尚书大曰五诰可以观仁前汉书公孙曰仁者爱也致利除害兼爱无私
　　谓之仁　匡衡曰好仁乐施则下不暴　鲍永张湛曰仁者行之宗仁不遗旧行之髙者也　晋书天文志嵗星曰东方春木于人五常仁也　汲冢周书周公曰陂沟道路丛苴　坟不可树谷者树以材木春发枯槁夏发叶荣秋发实防冬发新蒸以匡穷困节其民力相更为师因其土冝以为民资则生无乏用死无傅尸【傅于沟壑】此为仁徳　荘子曰世之仁人蒿目而忧世之患文子曰积恵重厚使万世忻忻乐其性者仁也　管
　　子枢言篇曰彼欲利我利之人谓我仁　商子曰中世上贤而恱仁　司马子曰古者以仁为本　春秋繁露曰何谓仁仁者恻怛爱人谨翕不争好善敦伦无伤恶之心无隐忌之志无嫉妒之气无感愁之欲无险诐之事无辟违之行故其心舒其志平其气和其欲节其事易其行道故能平易和理而无争也如此者谓之仁申鍳曰仁也者慈此者也　黉山子曰天灾流行开仓库以禀贷不亦仁乎　鹿门子曰民性多暴圣人导之以仁　性理曰仁者天地生物之心而人得之以为心义礼智信之理皆具于中而为心之全徳者也此虽人心之所固有然学者茍无存养体验之功则气质物欲有以蔽之而无以识其体之实有于已矣　眀王守仁曰志于道徳者功名不足以累其心志于功名者冨贵不足以累其心但近世所谓道徳功名而已所谓功名富贵而已仁人者正其谊不谋其利眀其道不计其功一有谋计之心则虽正谊眀道亦功利耳
　　仁二
　　増韩诗外曰上法舜禹之制下则仲尼之义以务息十子之説如是者仁人之事毕矣【十子谓范睢魏牟田文荘周慎到田骈墨翟辛钘邓防施恵也】　东方朔非有先生论曰伯夷叔齐避周饿于首阳之下后世称其仁　汉寇荣曰昔文王葬枯骨公刘敦行苇世称其仁　论衡定贤篇曰或问孔子曰顔渊何人也曰仁人也丘弗如客曰贤于夫子而为夫子服役何也孔子曰吾能仁且忍　家语孔子曰启蛰不杀方长不折髙柴之行　春秋左曰子产卒仲尼闻之出涕曰古之遗爱也　隋书循吏传曰古之善牧民者养之以仁如父母之爱子如兄之爱弟闻其饥寒为之哀闻其劳苦为之悲如子产之治郑国子贱之宰单父贾琮之牧冀州文翁之化蜀郡皆因而利之恵而不费故人爱而亲之　周纪魏文侯使乐羊伐中山克之以封其子撃文侯问于羣臣曰我何如主皆曰仁君任座曰君得中山不以封弟而以封子何谓仁君次问翟璜对曰仁君也文侯曰何以知之对曰君仁则臣直向者任座之言直是以知之　汉董仲舒曰天子以仲舒为江都相事易王易王常问仲舒曰粤王勾践与大夫泄庸种蠡谋伐吴遂防之孔子称殷有三仁寡人亦以为越有三仁桓公决疑于管仲寡人决疑于君仲舒对曰臣愚不足以奉大对闻昔者鲁君问桞下恵吾欲伐齐何如栁下恵曰不可归而有忧色曰吾闻伐国不问仁人此言何为至于吾哉徒见问耳且犹羞之况设诈以伐吴乎越本无一仁夫仁人者正其谊不谋其利眀其道不计其功　一统志曰后汉崔瑗为汲令为政七年人歌之曰天降神眀君赐我慈仁父　癸辛杂识曰虞延为细阳令每至嵗时伏腊辄休遣狱囚各使归家并感其恩徳依期而至　吴孙权曰赵咨对魏主曰获于禁而不害是其仁也　人物志曰晋袁宏由吏部郎出为东阳太守祖道冶亭谢安取一扇赠之宏曰敬当奉仁风慰彼黎庶　南史何颖曰頴仕齐为建安太守为政有恩人不忍欺每伏腊放囚还家依期而至　南齐张岱曰岱以母年八十籍注未满便去官还养有司以岱违制欲纠举宋孝武曰观过可以知仁不湏案也　隋辛公义曰公义除岷州刺史土俗畏病一人有疾即合家避之父子夫妻不相看养由是病者多死公义令凡有疾病皆以牀轝来安置防事或至数百人公义设一榻坐其间对之理事所得秩俸尽供医药躬劝其饮食全活甚众土风亦改　唐纪曰太宗修治洛阳宫以备巡幸给事中张元素上书谏以为洛阳未有巡幸之期而预修宫室非今日之急务太宗即为之罢役魏徴闻之叹曰张公论事有回天之力可谓仁人之言矣　唐徐有功曰有功为政仁不忍杖罚民服其恩更相约曰犯徐参军杖者必斥之讫代不辱一人或称有功仁恕过汉于张　五代后梁纪曰蜀以毛文锡判枢密院峡上有堰或劝蜀主乗夏秋江涨决之以灌江陵文锡谏曰季昌不服其民何罪陛下方以徳懐天下忍以隣国之民为鱼鳖食乎　后汉纪曰汉汝州防御使刘审交卒汝州吏民诣阙上书以审交有仁政乞留葬汝州得奉事其丘垅许之州人为立祠嵗时祀之　宋曹彬曰彬进克润州金陵受围城垂克彬忽称疾不视事诸将皆来问疾彬曰彬之疾非药石所能愈惟湏诸公诚心自誓克城之日不妄杀一人则自愈矣　宋纪曰赵抃长厚清修为政善因俗施教寛猛不同以恵利为本韩琦称人中仪表已不及也　辽耶律休格曰休格身更百战未甞杀一无辜一统志曰金防完崞州人大定初嵗荒完日赈赡三
　　百余口冬给穷民衣袄五百袭春秋以家财募人平治道途二百五十里北至大和岭南至忻口及其老也以仁爱之心勉励子孙　元刘秉忠曰秉忠从世祖征云南每賛以天地之好生王者之神武不杀克城之日不妄戮一人已未从伐宋复以云南所言力賛于上所至全活不可胜计　王克敬曰克敬为两浙盐运使首减民食盐五千引有逮犯私盐者以一妇人至克敬恕曰岂有逮妇人千百里外与吏卒杂处者污教甚矣自后毋得逮着为令　眀宋濓曰太祖征濓至金陵即以不嗜杀为劝因防知遇　陈遇曰太祖召遇见问保国安民大计遇以不嗜杀人薄敛任贤为对　汪叡曰叡请春夏停决死罪体天地生物之仁从之夏原吉曰原吉常夜阅爰书抚案而叹笔欲下辄止者再妻问之曰此嵗终大辟奏也
　　仁三
　　原民懐　神福【书民罔常懐懐于有仁白帖神福仁而祸滛】　器重　数多【礼记仁之为器重又取数多者仁也】　放麑　赎马【董仲舒春秋决狱君猎得麑使大夫持以归大夫道见其母随而鸣感而纵之君愠议罪未定君病恐死欲托孤幼乃觉之曰大夫其仁乎遇麑以恩况人乎乃释之以为子傅于议何如仲舒曰君子不麛不卵大夫不谏使持归非也然而中感母恩虽废君命徙之可也　韩诗外传田子方出见老马于道问御者曰此何马也曰故公家畜也罢而不为用故出放也田子方曰少尽其力而老去其身仁者不为也乃束帛而赎之】　増四乳　一心【尸子文王四乳是为至仁　楚荀卿论兵仁人之兵上下一心三军同力】　济弱　除害【三国志王朗传朗上育民省刑疏曰威罚以抑其强恩仁以济其弱　鬻子除天下之害谓之仁】　百行宗　天下表【汉书仁者百行之宗　礼记仁者天下之表也】　君子不死　圣人大同【王应麟汉制考俗仁仁者夀有君子不死之国　关尹子圣人知我无我故同之以仁】　三军挟纩　元旦放鸠【左传楚子伐萧师人多寒王循三军抚而勉之三军之士皆如挟纩　列子邯郸人以正月之旦献鸠于简子简子大恱客问其故简子曰元旦放鸠亦有恩也】　人之所慕徳无不容【文子仁者人之所慕也荘子徳无不容仁也】　不使之知　善
　　藏其用【元董文直文直好施而甚仁里闬或贫不自立每阴济其急不使之知恩所从来　文中子仁哉乐毅善藏其用】　敬人有道　送子以言【韩诗外仁者必敬其人敬其人有道　史记孔子世家孔子适周问礼见老子辞去老子送之曰吾闻富贵者送人以财仁人者送人以言吾不能富贵窃仁人之号送子以言】　皆为救疗　是以収养【北史李元忠元忠以母多患専心医药遂善方技性仁恕无贵贱皆为救疗又张元村陌有狗子为人所弃即収养之曰有生之类莫不重其性命若见而不□养无人心也是以収而养之】　欲立欲达　不服不驰【论语夫仁者已欲立而立人已欲达而达人　太平御覧周公曰文王在镐召太子发曰吾与汝童牛不服童马不驰是谓大仁】　诚如卿语　久闻公名【一统志元世祖方图征云南以问徐世隆世隆劝以不嗜杀人世祖曰诚如卿言吾事济矣　又元陈思济同知绍兴路縂管有事承檄谳狱桐庐有囚羸瘠将死纵遣还家期来决囚拜请曰闻公名久矣若不早决恐终不可保为阅其案而释之】先人后已　处正居中【三国许靖靖字文休袁徽与荀彧书曰许文休自流宕】
　　【以来与羣士相随每有患急常先人后已与九族中外同其饥寒其纲纪同仁恕恻怛皆有效事　荀恱申鍳或问仁者夀何也曰仁者内不伤性外不伤物上不违天下不违人处正居中形神以和故咎徴不至而嘉祥集之夀之术也】　憙不报杀　魋何取讐【汉赵憙憙从兄为人所杀无子憙乃挟兵结客后遂往复仇而仇家皆疾病无相拒者熹曰以疾报仇非仁者心且释之而去　文选李康运命论以仲尼之仁也而取讐于桓魋】　不折不杀　同过同功【汉折像传像幼有仁心不杀昆虫不折萌芽　礼记与仁同功其仁未可知也与仁同过然后其仁可知也】　顺天之常　与人能共【尚书考灵曜春行仁政顺天之常　子牙子天有时地有财能与人共之者仁也】　不在我爱　恒令人亲【春秋繁露仁之法在爱人不在我爱人不被其泽虽厚自爱不予为仁尸子仁则人亲之】　近东多柔　于南为夏【程子论理气近东者多仁而柔　礼记乡饮酒义南方者夏夏之为言假也养之长之假之仁也】　兽别东西时兼春夏【程子论理气麒麟东方仁兽驺虞西方仁兽　乐记春作夏长仁也】　奚为修善　所以长恩【文选刘峻辨命论如使仁而无报奚为修善立名乎　汉贾谊传于禽兽见其生不食其死闻其声不食其故逺庖厨所以长恩眀有仁也】　畜而不主　爲则争先【尸子圣人畜仁而不主仁　礼记子曰上好仁则下之为仁争先人】　不加修葺　多所平反【宋史曹彬传彬所居堂壸敝壊弟子请加修葺彬曰时方寒墙壁瓦石之间百虫所蛰吾不欲伤害之也　汉书隽不疑传不疑为京兆尹每行县録囚徒还其母辄问不疑有所平反活防何人不疑多有所平反母喜笑为饮食语言异于常时】　窍以度食　狱无繋囚【宋史曹彬传彬入成都日有获妇女者彬闭之一第窍以度食戒左右曰是将进御当谨守卫洎事罢访其亲还之无者嫁之一统志宋范百禄知开封府狱无繋囚僚吏欲以圄空闻百禄曰此至尊之仁非尹功也】　乌能
　　反哺　兽有角端【谭子乌反哺仁也　毛诗义疏角端有音中钟吕王者至仁则出】省刑以一言　断狱仅四百【左传仁人之言其利溥哉晏子以一言而齐侯省刑汉书孝文即位刑罚大省至于断狱四百有刑错之风】　中牟童子怜捕将雏
　　栁下士师忧闻伐国【东观汉记鲁恭为中牟令蝗不入境河南尹遣郡肥亲往验坐树下雉过止恭侧旁有小儿亲曰何不捕之儿曰雉方将雏可怜亲曰童子有仁心　汉董仲舒传详仁二】菜非不食心实含生　奕固可憎名偏近杀【梁书江泌泌食菜不食心以其有生意也　文选韦曜博夹论以劫杀为名则非仁者之意也】　山何乐也嵸乎天地之间　海可投乎惨矣死生之际【韩诗外问者曰仁者何以乐于山也曰夫山者万民之所瞻仰也草木生焉万物植焉飞鸟集焉走兽休焉四方益取与焉出云道风嵸乎天地之间天地以成国家以寜此仁者所以乐于山也　宋史马黙黙除知登州沙门岛囚官给粮者三百人溢数则投诸海黙曰人命至重既贷其生又从而杀之不若当时死乡里也奏请年深无过者移登州自是全活者多】　开仓赈谷苐五访岂忍弃民　取簺捕鱼乞伏慧乃为出绢【一统志汉第五访为张掖太守嵗饥开廪赈给吏惧谴争欲上言访曰若上湏报是弃民也太守愿以一身救百姓遂出谷赈人　北史隋乞伏慧慧为荆州縂管又领潭桂二州总管三十一州诸军事其俗剽慧躬行朴素以矫之风俗大洽曽见人以簺捕鱼者出绢买而放之百姓美其仁号其处曰西河公簺】　悯持更于城吏无难以御寒　笑食骏之野人不饮恐其伤性【晋刘传为荆州刺史夜闻城上持更者叹声遂呼省之兵年过六十羸痩无襦谪罚主者仍给以韦袍复帽焉吕氏春秋秦穆公东败失左□自往求焉见野人杀将食之公笑曰食骏马而不饮酒余恐其伤性也徧饮之而去】
　　仁四
　　増自卫【家语古之君子以仁自卫】　推贤【韩诗外推贤仁也】　爱由情出【韩诗外爱由情出谓之仁】　亦不复钓【晋翟荘传荘遵父汤之操不交人物耕而后食语不及俗惟以弋钓为事及长不复猎或问渔猎同是害生之事先生止去其一何哉荘曰猎是我钓是物未能顿尽故先节其甚者且夫贪饵钓岂我哉时人以为知言晚节亦不复钓】　温润以泽【管子夫玉温润以泽仁也】　积恩之证【文子仁者积恩之证也】　徳生万物【谭子徳生万物之谓仁】　尽人之圣【邵子仁也者尽人之圣也】　四渎之精【援神契五岳之神圣四渎之精仁】　得之者尊【礼记仁者义之本也顺之体也得之者尊】
　　仁五
　　増诗晋张华励志诗曰仁道不遐徳輶如羽求焉斯至众鲜克举　宋邵雍仁术诗曰在昔贤君子存心每欲仁求端从有术及物岂无因恻隐来何自虚眀觉处真扩充从此念福泽徧斯民入井仓皇际牵牛觳觫辰向来看楚越今日备吾身
　　増疏三国王朗育民省刑疏畧曰治狱者得其情则无冤死之囚丁壮者得尽地力则无饥馑之民穷老者得仰食仓廪则无馁饿之殍嫁娶以时则男女无怨旷之恨胎养必全则育者无自伤之哀新生必复则孩者无不育之累壮而后役则壮者无离家之思二毛不戎则老者无顿伏之患医药以疗其疾寛繇以乐其业威罚以抑其强恩仁以济其弱赈贷以赡其乏十年之后既笄者必盈巷二十年之后胜兵者必满野矣
  </div>
  <div class="pagination">
   <a href="御定渊鉴类函_page196.html">
    上一页
   </a>
   <span>
    ...
   </span>
   <a href="御定渊鉴类函_page192.html">
    192
   </a>
   <a href="御定渊鉴类函_page193.html">
    193
   </a>
   <a href="御定渊鉴类函_page194.html">
    194
   </a>
   <a href="御定渊鉴类函_page195.html">
    195
   </a>
   <a href="御定渊鉴类函_page196.html">
    196
   </a>
   <span class="current-page">
    197
   </span>
   <a href="御定渊鉴类函_page198.html">
    198
   </a>
   <a href="御定渊鉴类函_page199.html">
    199
   </a>
   <a href="御定渊鉴类函_page200.html">
    200
   </a>
   <a href="御定渊鉴类函_page201.html">
    201
   </a>
   <a href="御定渊鉴类函_page202.html">
    202
   </a>
   <span>
    ...
   </span>
   <a href="御定渊鉴类函_page198.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
