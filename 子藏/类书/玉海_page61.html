<!DOCTYPE html>
<html>
<head>
    <meta charset="UTF-8">
    <title>玉海 - 第 61 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 61 页/共 284 页</h1>
    <div class="content">　　书九意
　　晁氏志杨绘元素书九意一卷【断尧　虞书　夏书禅让　稽古　商书周书　费誓　秦誓意凡九篇】张晦之洪范论一卷【景祐三年着七篇】胡翼之洪范论一卷王氏洪范一卷【安石】苏洵洪范论一卷【三论二图】孙谔洪范防一卷【元祐中博士颇攻王氏之失】孙觉莘老尚书解十三卷王雱新经尚书十三卷杨时中立书义辨疑一卷【専攻王雱之失】苏轼书十三卷【驳王氏之説为多】顔吴范司马无逸説命解三卷【元祐中所进讲説】伊川书説一卷【门人记其师所谈四十余篇】吕大临书十三卷胡旦尚书演圣通论七卷国史志王晦叔周书音训十二卷
　　洪范数
　　蔡沉谓体天地之撰者易之象纪天地之撰者范之数数始于一竒象成于二偶竒者数之所以立偶者数之所以行故二四而八八卦之象也三三而九九畴之数也由是八八而又八之为四千九十六而象备矣九九而又九之为六千五百六十一而数周矣易更四圣而象己着范锡神禹而数不后之作者昧象数之源窒变通之妙或即象而为数或反数而拟象洞极有书潜虚有图非无作也牵合傅防自然之数益晦焉嗟夫天地之所以肇人物之所以生万事之所以失得莫非数也数之体着于形数之用妙于理非穷神知化者曷足以语此　朱文公皇极辨曰皇者君之称极者至极之义标凖之名　邵氏曰唐虞其中天而兴乎尧舜其应运而生乎其犹夏之将至日之向中乎圣人删书断自唐虞时之盛也












　　玉海卷三十七
　　钦定四库全书
　　玉海卷三十八
　　宋　王应麟　撰
　　艺文
　　诗
　　书曰诗言志歌咏言哀乐之心感而歌咏之声发诵其言谓之诗咏其声谓之歌故古有采诗之官王者所以观风俗知得失自考正也孔子纯取周诗上采殷下取鲁凡三百五篇遭秦而全者以其讽诵不独在竹帛故也汉兴鲁申公为诗训故而齐辕固燕韩婴皆为之或取春秋采杂説咸非其本义与不得已皆列于学官汉初又有赵人毛苌善诗自云子夏所作诂训是为毛诗古学而未得立后汉有九江谢曼卿善毛诗又为之训东海卫宏受学于曼卿郑众贾逵马融并作毛诗郑作笺齐诗魏代已亡鲁诗亡于西晋韩诗虽存无之者惟毛诗郑笺至今独立
　　周六诗
　　春官大师教六诗风赋比兴雅颂以六徳为本六律为音　瞽蒙掌讽诵诗掌九徳六诗之歌以役大师疏风雅颂是诗之名也就三者之中有比赋兴故总谓之六诗　正义六艺论云【郑着】唐虞始造其初【虞之君臣迭相赓和始见于书】至周分为六诗【孔子纯取周诗上采商下取鲁凡三百五篇　诗三百十一篇亡者六篇自文至顷二十世王泽竭而诗不作】内则説负子之礼云诗负之注云
　　诗之言承也春秋説题辞云诗之为言志也诗纬含神雾云诗者持也然则诗有三训　书诗言志歌永言工以纳言时而飏之注掌诵诗以纳谏　王制天子五年一廵狩命大师陈诗观民风　大戴礼投壶篇凡雅二十六篇其八篇可歌鹿鸣貍首鹊巢采蘩采苹伐檀白驹驺虞八篇废不可歌七篇商齐可歌三篇间歌　左三类注风雅颂也疏一国之事诸侯之诗为风天下之事天子之诗为雅成功告神为颂　上林赋揜羣雅注张揖云诗小雅之材七十四人大雅之材三十一人汉六家诗　三家诗【元王诗传　韩诗翼要】
　　艺文志凡诗六家四百一十六卷诗经二十八卷鲁齐韩三家【应劭曰申公作鲁诗后苍作齐诗韩婴作韩诗】
　　鲁　志鲁故二十五卷【师古曰故者通其指义也他皆类此今流俗毛诗改故为诂字失真耳】鲁説二十八卷汉兴鲁申公为诗训故鲁最为近之　儒林言诗于鲁则申培公申公与楚元王交俱事浮丘伯【孙卿门人】申公以诗经为训故以教亡疑者则阙弗弟子为博士十余人瑕丘江公尽能之徒众最盛及鲁许生免中徐公韦贤治诗事博士大江公【即瑕丘江公】及许生王式事徐公及许生式以三百五篇諌张长安先事式唐长賔褚少孙亦来事式问经数篇式谢曰闻之于师具是矣自润色之不肯复授有韦氏张唐褚氏之学【博士江公世为鲁诗宗】　列楚元王与申公俱受诗浮丘伯文帝闻申公为诗最精以为博士申公始为诗号鲁诗元王亦次诗号元王诗　薛广徳以鲁诗教授龚胜舎师事焉为博士论石渠　后高诩曾祖嘉以鲁诗授元帝至诩世之为士　李昺鲁防李业习鲁诗鲁丕以鲁诗教授　包咸魏应受鲁诗　陈重雷义俱学鲁诗　隋志小学有一字石经鲁诗六卷
　　齐　志后氏【苍】故二十卷三十九卷孙氏故二十七卷二十八卷杂记十八巻　辕固治诗孝景时为士诸齐以诗显贵皆固弟子夏侯始昌最明后苍事始昌苍授翼奉萧望之匡衡衡授师丹伏理由是有翼匡师伏之学　萧望之治齐诗事后苍　后伏湛父理以诗授成帝别自名学湛父业湛弟黯明齐诗改定章句作説解九篇黯章句繁多子防省减浮辞定为二十万余言　景鸾理齐诗作诗解文句　马援受齐诗师事颍川蒲昌
　　韩　志韩故三十六卷内四卷外六卷説四十一卷【隋唐止存外传析为十篇唐志韩婴注二十二卷】　韩婴燕人孝文时博士推诗人之意作内外数万言颇与齐鲁殊然归一也燕赵间言诗者由韩生河内赵子事韩生授蔡谊谊授食子公与王吉吉授长孙顺由是有王食长孙之学　蔡义明经诏求能为韩诗者征待诏愿赐清闲之燕得尽精思于前上召见义説诗甚説之进授昭帝　后郅恽理韩诗授皇太子　刘寛明韩诗外　杜抚受业于薛汉定韩诗章句其所作诗题约义通学者之曰杜君法　薛汉世习韩诗父子以章句著名　召驯习韩诗建初中侍讲帝嘉其义学　赵受韩诗着诗细　李恂习韩诗教授诸生常数百人　郑从张防祖受韩诗　张文通习韩诗作章句　唐檀公沙穆夏侯防习韩诗　隋志韩诗二十二卷薛氏章句【文选注多引薛君章句】韩诗翼要十卷汉侯苞撰
　　毛　志毛诗二十九卷故训三十卷　毛公赵人治诗【后汉书隋志云毛苌正义小毛公名苌】为河间献王博士献王修学好古学举六艺立毛氏诗左氏春秋博士毛公授同国贯长卿长卿授解延年延年授徐敖敖授陈侠由是言毛诗本之徐敖【陈侠传谢曼卿曼卿为训】赞平帝立毛诗郑氏诗谱云鲁人大毛公为诂训传献王得而献
　　之以小毛公为博士　序録子夏授曾申【草木疏云申公】曾申授李克李克授孟仲子孟仲子授根牟子根牟子授孙卿孙卿传毛亨亨授毛苌　释文吴徐整曰子夏授高行子高行子授薛仓子薛仓子授帛妙子帛妙子授河间大毛公为故训授赵人小毛公　后纪章帝建初八年十二月戊申诏选高才生受毛诗安帝延光二年正月选三署郎及吏人能通毛诗者一人　后郑众贾逵毛诗马融作毛诗【又注十卷】郑作笺　卫宏作毛诗序　孔僖世毛诗
　　隋志毛诗二十卷汉河间太守毛苌郑氏笺　唐志毛苌十卷【文选注引毛苌诗传】　孔氏曰汉初为训者皆与经别行故石经书公羊并无经文毛为故训亦与经别至马融注周礼欲省学者两读故具载本文诗引经附传不知谁为之二十九卷不知并何卷也
　　志鲁申公为诗训故齐辕固燕韩生皆为或取春秋采杂说皆非本义鲁最为近之三家列于学官毛公之学自谓子夏所河间献王好之未得立　隋志齐诗魏代已亡鲁诗亡于西晋韩诗存无者毛诗郑笺独立　经典序録齐诗久亡鲁诗不过江东　释文郑作笺申明毛义难三家于是三家遂废
　　汉诗博士
　　后儒林传鲁齐韩三家立博士毛诗未得立【河间献王立毛诗博士　刘歆哀帝时建立】
　　鲁　前传文帝闻申公为诗最精以为博士弟子为博士十余人　江公世为鲁诗宗　唐生褚生应博士弟子选诣博士抠衣登堂颂礼甚严试诵説有法问何师曰事王式诸博士共荐式诏除式为博士　薛广徳事式以博士论石渠　张生唐生褚生皆博士张生授许晏为博士　后高诩建武中召为博
　　士　魏应建武初诣博士受业　李业师博士许晃
　　齐　前辕固孝景时博士　后苍为博士　萧望之事后苍复事同学博士白竒　师丹事匡衡为博士后伏恭太常试经第一拜博士
　　韩　前韩婴孝文时博士　其孙商为博士　赵子授蔡谊谊授食子公为博士　王吉授长孙顺为博士　后传薛汉建武初为博士　杨仁举孝亷太常上仁经中博士仁自以年未五十不应旧科上府辞选显宗诏补北宫卫士令
　　刘歆文帝时诗始萌牙众书皆诸子説犹广立于学官为置博士至武帝然后邹鲁梁赵颇有诗礼春秋先师皆起建元间一人不能独尽其经或为雅或为颂儒林賛平帝时立毛诗
　　汉齐鲁韩毛诗异同【详见诗攷】
　　贾逵肃宗令撰齐鲁韩诗与毛氏异同　隋志梁有毛诗杂议难十卷侍中贾逵撰【亡】晋孙毓毛诗异同评十卷陈统难孙氏四卷毛诗表隠二卷晋杨乂毛诗辨异三卷异义二卷【崔灵恩集注采三家之本】　正义乐纬动声仪诗纬含神务尚书璿玑钤皆云三百五篇者汉世毛学不行三家不见诗序不知六篇亡失谓其惟有三百五篇齐韩之徒以诗经为章句与毛异非有壁中旧本可慿毛氏字与三家异者动以百数毛无破字之理正义序曰汉氏之初诗分为四申公腾芳于防郢毛氏光价于河间贯长卿之于前郑康成笺之于后　魏志注隗禧説齐韩鲁毛四家义不复执文有如讽诵　杜钦佩玉晏鸣闗雎叹之注此鲁诗也　明纪诏应门失守闗雎刺世注引薛君韩诗章句　扬子周康之时颂声作乎下关雎作乎上习治也习治则伤始乱【关雎正风之首而齐鲁韩三家以为康王政衰之诗】　陈忠诗云以雅以南韎任朱离注毛诗无之盖见齐鲁之诗也今亡　正义缁衣引诗都人士首章郑注此章毛氏有之三家则亡今韩诗实无此首章【服防以行归于周为逸诗】郑于中候握河纪注云昭王之时鼓钟之时所为作者依三家为説也【生民疏异义齐鲁韩説】　释文般诗于绎思盖齐鲁韩之文毛诗无此句今毛诗有者衍文也【崔氏集注取以继其末】　礼记宪宪令徳疏齐鲁韩诗又郊特牲注为下国畷邮疏云引齐鲁韩诗也孔子闲居注读汤齐为汤跻疏云三家诗　周礼注吉圭惟饎疏郑从三家诗　晁説之诗序论曰【论四篇】齐鲁韩三家之诗以关雎葛覃巻耳鹊巢采蘩采苹驺虞鹿鸣四牡皇皇者华之类皆为康王诗王风为鲁诗鼓钟为昭王诗异同不可悉举
　　鲁诗　鲁训
　　杨赐传康王一朝晏起关雎见防而作注此事见鲁诗今亡失　班固注【文选注同】鲁诗曰古有梁邹者天子之田【贾谊曰驺者天子之囿虞者囿之司兽者也又以木为下报上】　舆服志注鲁训曰和设轼者也鸾设衡者也　汉书注中冓之言鲁诗以为夜也鲁诗小雅十月之交篇此日而食于何不臧又曰阎妻扇方处　诗疏鲁诗之义以阮徂共皆为国名异义诗鲁説殷中宗周成宣王皆以时毁　礼记疏鲁诗素衣为绡　周礼疏异义今诗韩鲁説驺虞天子掌鸟兽官　公羊注鲁诗曰天子食日举乐説文鲁诗説鼐小鼎　坊记注先君之思以畜寡人此卫夫人定姜作此是鲁诗正义郑志云为记注时就卢君后得毛乃改之　尔雅注鲁诗云伤如之何
　　齐诗
　　翼奉窃学齐诗闻五际之要十月之交篇注孟康曰诗内曰五际卯酉午戌亥也隂阳终始际防之嵗于此则有变改之政【诗正义案诗纬泛厯枢云大明在亥水始也四牡在寅木始也嘉鱼在巳火始也鸿鴈在申金始也郑作六艺论引春秋纬演孔图云诗含五际六情泛厯枢云午亥之际为革命卯酉之际为改正辰在天门出入候聴卯天保也酉祈父也午采芑也亥大明也然则亥为革命一际也亥又为天门出入候聴二际也卯为隂阳交际三际也午为阳谢隂兴四际也酉为隂盛阳微五际也　郎顗四始之缺五际之戹注韩诗外传云隂阳终始际防之嵗于此则有变改之政又引诗泛厯枢】　汉地志子之营兮遭我虖嶩之间兮注毛诗作还齐诗作营自杜沮漆注齐诗
　　韩诗
　　韩诗章句芣苢伤夫也汉广悦人也汝坟辞家也蝃蝀刺奔女也黍离伯封作也鸡鸣説人也伐木劳者歌其事雨无极正大夫刺幽王也鼓钟昭王之时作賔之初筵卫武公饮酒悔过也商颂美襄公篇名之异者如枓木标有楳何彼茙矣嫙蓁蓁者峩涔　汉地理志周道郁夷苪之即　杜钦注仲山甫就封于齐　樊凖京邑翼翼四方是则　文选注奄有九域在彼穹谷曹褒奚斯颂鲁注薛君章句以是诗公子奚斯所作后汉书注彼岨者岐有夷之行薄言振之东有圃草
　　皆引薛君传又引薛夫子章句咏闗雎以刺时
　　史记趯趯毚兔注引韩婴章句　尔雅注心焉惕惕韩诗以为恱人　释文引韩诗异字及说如箌彼甫田緑猗猗之类　乐记温良而能断者宜歌商注商宋诗　史记宋襄公之时正考父作商颂又云仁义陵迟鹿鸣刺焉而薄伐猃狁至于太原出舆彭彭城彼朔方为周襄王之诗　刘向列女传卫宣夫人作柏舟黎庄公夫人作式微蔡人之妻作芣苢周南大夫妻作汝坟申人女作行露卫定姜送归作燕燕　汉匈奴懿王时戎狄交侵诗人歌之曰靡室靡家猃狁之故宣王诗曰城彼朔方汉天文志诗曰月食非常也比之日食犹常也日食则不臧矣　孟子注小弁伯竒之诗　白虎通相鼠妻谏夫之诗　孔丛子吾于四月见孝子之思祭　国语注六月道吉甫佐宣王征伐复文武之业也秦伯赋鸠飞引小宛之首章采菽王赐诸侯命服之乐也黍苗道召伯述职劳来诸侯也　周礼疏案异义韩鲁説驺虞天子掌鸟兽官　详见诗攷
　　汉韩诗外传【详见诗攷】
　　志韩内四卷韩外六卷【四篇名内传复推诗人之意作外传数万言隋唐止存外传析为十篇】　唐志韩诗卜商序韩婴注二十二卷又外十卷【隋志同　欧阳修曰汉志婴书五十篇今存外传非传诗之详者】　崇文目韩婴之书至唐犹在今存十篇其遗説时见于他书　晁氏志外虽非解经之深者然文辞清婉有先秦风　记经解注韩诗内曰鸾在衡和在轼【礼记防引韩诗説　郊特牲疏引内传】　正义侯包云卫武公刺王室亦以自戒【金罍辟廱皆引韩诗説】　周礼注诗佩玉上有葱衡下有双璜疏谓韩诗【公羊传注引韩诗传】　白虎通韩诗内曰太子生以桑弧蓬矢六射上下四方内曰师臣者帝　文选注内桑弓蓬矢王者舞六代之乐舞四夷之乐大徳广之所及又内曰世子者何言世世不絶　水经注二南国按韩婴叙诗云其地在南郡南阳之间　汉志注韩诗传云三月桃花水
　　三礼义宗内传天子奉玉升柴　后汉志注韩诗序云云【晁说之论引韩诗叙】
　　汉小雅逸篇
　　后纪永平二年十二月壬子诏升歌鹿鸣下管新宫【见燕礼】注新宫小雅逸篇也　逸诗并见诗攷
　　汉诗大义
　　匡衡学者上书荐衡事下太子太傅萧望之少府梁丘贺问衡对诗诸大义其对深美望之奏衡经学精习宣帝不用皇太子见衡对私善之
　　汉诗细　诗谱　诗解
　　赵晔【儒林】受韩诗着吴越春秋诗细厯神渊蔡邕至防稽读诗细而叹息以为长于论衡　隋志梁有诗神泉一卷汉有道征士赵晔撰【亾】　郑着毛诗谱　唐志郑谱三卷【隋志二卷太叔求及刘炫注　古今书録有徐正阳注书目欧阳修补亡】隋志谢氏毛诗谱钞一卷梁有韩诗谱二卷吴太常卿徐整毛诗谱三卷【又有毛诗答问驳谱】　国史志诗谱世太叔求注不在秘府经典释文叙録所称徐整畅太叔裘隠盖整既畅演而裘隠括之求字讹也【欧阳修补注一卷】　宋均诗谱序云我先师北海郑司农又云夷厉己上嵗数不明太史年表自共和始歴宣幽平王而得春秋次第以立斯谱【郑于三礼论语为之作序此谱亦是序类避子夏序名以其列诸侯世及诗之次故名谱也易有序卦书有孔子作序故郑避之谓之为賛賛明也谱者普也注序世数事得周普史记谓之谱牒是也】又云欲知源流清浊之所处则循其上下而省之欲知风化芳臭气泽之所及则傍行而观之此诗之大纲也【见唐刘子议】欧阳修后序庆厯四年奉使河东至綘州得之其文有注而不见名氏自周公致太平以上皆亡之补以孔氏正义之文因为之注自周公以下即用旧注凡补其谱十有五补其文字二百七增损改正者三百八十三而谱复完初修未见郑谱尝略考春秋史记合以毛郑之説为诗圗十四篇今因取以补郑谱之亡者　景鸾【儒林】能理齐诗施氏易兼受河洛圗纬作易説及诗解文句兼取河洛以类相从名为交集又撰礼内外记号曰礼畧又抄风角作兴道一篇又作月令章句著述五十余万言
　　汉毛诗序
　　后儒林卫宏好古学九江谢曼卿善毛诗【贾徽学毛诗于曼卿】宏从曼卿受学因作毛诗序善得风雅之防　正义三百一十一篇子夏作序史记汉书云三百五篇阙其亡者以见在为数也　经典释文沈重云按郑诗谱大序【自风风也讫末名为大序】子夏作小序子夏毛公合作或云小序是东海卫敬叔所作　序録宋周续之雷次宗齐刘献并为诗序义　隋志先儒相承谓毛诗序子夏所创毛公及卫敬仲又加润益顾欢等毛诗集解序义一卷雷次宗序义二卷宋阮珍之序注一卷刘炫集小序一卷刘瓛等诗序义疏一卷　唐志卜商集序二卷又翼要十卷【隋志侯苞】　韩愈议曰子夏不序诗之道有三焉　苏辙以毛诗序为卫宏作非孔氏之旧止存其首一言余皆删去　晁説之曰説韩诗者谓其叙子夏所作　朱氏辨説曰诗序或以为孔子或以为子夏或以为国史皆无明文可考惟后汉儒林以为卫宏作然郑氏又以为序本自合为一编毛公始分寘诸篇之首则毛之前其已久宏特増广润色之耳近世诸儒多以序之首句为毛公所分其下为后人所益理或有之但今考其首句则已有不得诗人之本意而肆为妄説者矣凡小序诗文直指其事如甘棠定之方中南山株林之属若见于书史如载驰硕人清人黄鸟之类决为无可疑者【毛简要平实　郑氏惟序是信传以三礼】
　　魏毛诗义问
　　隋志毛诗义问十卷魏太子文学刘桢撰【七月正义引之】王肃毛诗义驳八卷又毛诗奏事一卷问难二卷王基驳一卷谢沉释义十卷刘璠毛诗义四卷毛诗笺是非二卷吴韦昭朱育毛诗答杂问七卷晋郭璞毛诗拾遗一卷梁何毛诗縂集六卷隠义十卷晋杨乂杂义五卷殷仲堪杂义四卷梁武帝发题序义一卷大义十一卷简文十五国风义二十卷刘瓛篇次义一卷　北史刘献之注毛诗序义一卷刘芳毛诗笺音义证十卷张思伯为毛诗章句　南史张讥毛诗义二十卷顾越深明毛诗傍通异义　定之方中注仲梁子曰初立楚宫也正义郑志张逸问仲梁子何时人答曰先师鲁人当六国时在毛公前　维天之命注孟仲子曰大哉天命之无极而美周之礼也正义谱云子思弟子子思论诗于穆不已仲子曰于穆不似【斯干正义古者似巳字同于穆不已师徒异读】　丝衣序高子曰灵星之尸也正义郑志答张逸云高子之言非毛公后人着之不云诗序本有此文孟轲弟子有公孙丑者称高子之言赵岐以为齐人
　　晋补亡诗　隋文中子续诗
　　文选束广微补亡诗六首南陔白华华黍由庚崇丘由仪注王隠晋书曰束晳字广微为著作尝览周成王诗有其义亡其辞惜其不备故作辞以补之【晋传晳着补亡诗行于世唐志束晳集五巻夏侯湛作周诗】　朱氏集以乡饮酒礼燕礼考
　　之曰笙曰乐曰奏而不言歌则有声而无词明矣意古经篇题之下必有谱焉　文中子中説续诗备六代有四名化政颂叹有五志美勉伤恶戒三百六十篇【列为十卷后亡其小序】诸侯不贡诗天子不采风乐官不逹雅国史不明变斯则久矣诗可以不续乎程元问六经之致子曰续书以存汉晋之实续诗以辨六代之俗修元经以断南北之疑讃易道以申先师之防正礼乐以旌后王之失【六代晋宋后魏北齐周隋】
　　晋毛诗外传
　　谢沈着毛诗外　隋志谢沈释义义疏各十卷
　　晋诗评
　　释文魏太常王肃述毛非郑荆州刺史王基驳王肃申郑义晋豫州刺史孙毓为诗评毛郑王肃三家同异明于王徐州从事陈统难孙申郑【正义引孙毓评　春秋正义引王肃注毛诗隋志王基毛诗驳一卷梁五卷】　序録孙毓诗同异评十卷
　　梁毛诗集注　毛诗图
　　隋志梁崔灵恩集注二十四卷【本云二十二卷】梁武帝毛诗大义一卷梁有毛诗圗三卷毛诗孔子经图十二卷毛诗古贤圣图二卷【亡】　释文崔灵恩集注采三家之本【般乐也用注为序文　生民正义案集注及定本】　梁史许懋受毛诗撰风雅比兴义十五卷
　　唐二十五家诗
　　艺文志经録三曰诗类二十五家三十一部三百三十二卷始韩诗卜商序韩婴注二十二卷韩诗有卜商序韩婴注又外翼要毛诗有毛苌郑王肃业遵【宋人号业诗立义多异世所不行　隋志业诗二十卷业遵注】崔灵恩王度之笺谱注刘王孙杨陈谢之问駮评难辨释元延明之谊府张氏陆玑刘炫孔頴逹之义疏鲁世逹郑诸家之音义终于毛诗正义不着録三家始于纂义次以毛诗指説断章终于草木虫鱼圗凡三十三巻　隋志三十九部四百四十二卷　崇文目八部一百十五卷　中兴书目三十三家三百七十卷【续目十一家二百二十卷】　文粹李行脩曰刘迅説诗三千言言诗者尚之
　　唐诗正义
　　志毛诗正义四十卷孔頴达王徳韶齐威等撰赵干夀贾普曜赵智等覆正【宋淳化三年四月校定上之】　正义序近代为义疏者有全缓何舒瑗刘轨思刘丑焯炫等焯炫特为殊絶今据以为本削其所烦增其所简　隋志义疏有谢沈十卷又释义十卷张氏五卷舒援二十卷沈重二十八卷又二十卷二十九卷十卷十一卷二十八卷刘瓛诗序义疏一卷刘炫述义四十卷鲁世逹章句义疏四十卷【隋书四十二卷　春秋正义引陆玑毛诗义疏　文选注引刘芳诗义疏】
　　唐诗纂义
　　志毛诗纂义十卷　许叔牙贞观中迁文馆直学士于诗礼尤防献诗纂义十篇太子写付司经御史大夫高智周见之曰欲明诗者宜先读此
　　唐毛诗指説
　　志成伯璵毛诗指説一卷【书目有指説统论一卷凡四篇畧叙作诗大防及师承次序】毛诗断章二卷【取春秋赋诗断章之义钞诗语汇而出之凡百门序云贞元十年撰】
　　唐草木虫鱼图　毛诗物象图
　　志毛诗草木虫鱼图二十卷开成中文宗命集贤院修撰并绘物象大学士杨嗣复学士张次宗上之陆玑毛诗草木虫鱼疏二卷【吴太子中庻子乌程令书目同按释文玑字元恪易释文引之】名贤画録大和中文宗好古重道以晋明帝朝卫协
　　画毛诗图草木鸟兽古贤君臣之像不得其真召程修己圗之皆据经定名任意采掇由是冠冕之制生植之姿逺无不详幽无不显
　　唐毛诗别録
　　书目毛诗别録一卷张防撰凡三十二篇毛郑笺注取其长者述而广之
　　至道皇太子讲诗
　　二年三月癸卯诸王府侍讲邢昺上言皇太子召臣于府内讲毛诗久之賔客李至李沆皆列坐共聴
　　天禧毛诗正纪　元祐诗补注
　　书目正纪三卷天禧中宋咸撰四十四篇论诗名篇数风雅正变之类又外义二卷　元祐四年六月十八日吏部侍郎范百禄进补注二十卷诏付秘省
　　皇祐毛诗大义
　　皇祐中武功苏子才采郑谱孔疏仅二百条分为三巻刘宇为诗折二十卷凡一百六十八篇　欧阳修为毛诗本义十六卷凡百十四篇　王安石新经毛诗二十卷　梅尧臣毛诗小二十卷　苏辙诗解二十卷程頥诗説二卷【门人记其师所谈之经】　杨时毛诗辨疑一卷陈少南诗解二十卷　胡旦毛诗演圣通论二十卷
　　绍兴毛诗叶韵补音
　　十卷绍兴中吴棫撰自序云诗音旧有九家唐陆徳明以己见定为一家之学释文是也所补之音皆陆氏未叶者已叶者悉从陆氏【朱熹多所刋补】　正义曰诗之大体必须依韵其有乖者古人之韵不协尔【朱氏曰周颂多不协谓】
　　诗集
　　朱熹辑诗二十卷其序曰本之二南以求其端参之列国以尽其变正之于雅以大其规和之于颂以要其止此学诗之大防也　吕祖谦读诗记三十二巻正义风雅之篇无一章者颂者述成功以告神故一章而已鲁颂不一章非告神之歌也商颂长发殷武重章者或诗人之意所作不同　程大昌论曰诗有南雅颂无国风其曰国风者非古也　君子之于诗非徒诵其言又将以考其情性考先王之泽　正小雅燕飨之乐也正大雅会朝之乐受厘陈戒之辞也或欢欣和悦以尽羣下之情或恭敬齐庄以发先王之徳【朱子】　孟子记孔子言诗以为知道者二论语记孔子弟子许其可与言诗者亦二　虞书言诗言志自后防以来五声八音所用以为乐皆主于诗舜作歌以谨天命而臯陶乃赓载歌世治而相勉以善也五子述大禹之戒为歌世乱而相警以恶也列子言立我蒸民莫匪尔极尧之时所谓诗也书大传言日月光华余一人舜之时所谓诗也太师陈诗以观风俗工以纳言时而飏之学校教士与礼乐书相参谓之四术至孔子始删取着以为经小人歌之以贡其俗君子赋之以见其志圣人采之以观其变诗有天下之作有一国之作有神明之作【文中子】




</div>
    <div class="pagination">
<a href="玉海_page60.html">上一页</a><span>...</span><a href="玉海_page56.html">56</a><a href="玉海_page57.html">57</a><a href="玉海_page58.html">58</a><a href="玉海_page59.html">59</a><a href="玉海_page60.html">60</a><span class="current-page">61</span><a href="玉海_page62.html">62</a><a href="玉海_page63.html">63</a><a href="玉海_page64.html">64</a><a href="玉海_page65.html">65</a><a href="玉海_page66.html">66</a><span>...</span><a href="玉海_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
