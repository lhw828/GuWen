<!DOCTYPE html>
<html>
<head>
    <meta charset="UTF-8">
    <title>山堂肆考 - 第 616 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 616 页/共 632 页</h1>
    <div class="content">　　咏蘼芜
　　古诗上山采蘼芜下山逢故夫凡失宠者相逢多咏此诗
　　葱蒨
　　山树色也文选山巘被葱蒨
　　芊绵
　　唐韦荘诗可怜芳草更芊绵
　　緑搅红争
　　王荆公诗緑搅寒芜出红争暖树归
　　緑垂红绽
　　杜工部诗緑垂风折竹红绽雨肥梅又赵彦昭剪防花诗花随红意发叶就緑情新
　　穜喜稑厄
　　东坡泗州塔诗耕田欲雨刈欲晴去得顺风来者怨葢用刘梦得同施于陆其时在泽伊穜之喜乃稑之厄同舟于江其时在风沿者之吉泝者之凶意按国风七月黍稷重穋重穋与穜稑同先种后熟曰重后种先熟曰穋
　　蘅带桂旗
　　古诗水緑牵蘅带山青列桂旗
　　碧麦
　　杜阳杂编唐元和八年大轸国贡碧麦形大于中华之麦粒表里皆碧香气如粳米食之体轻又可御风
　　紫米
　　杂编元和八年大轸国贡紫米类巨胜子炊之一升得饭一斗食之令人髭髪鬒黒顔色不老
　　灵豆
　　贵耳集大灵豆华山陈抟有之毎服一粒四十九日不饥筋力如故顔色如婴儿
　　真柑
　　真柑在品类中最贵可珍其柯枝花实与凡木皆异结实圆正园丁采献风味照座劈之香雾噀人
　　曲直
　　周书木曰曲直曲直作酸
　　本末
　　淮南子曰草木洪者为本而杀者为末禽兽大者为首而小者为尾
　　千嵗
　　宜都山川记佷山有异木人无见其朽者名曰千嵗叶似枣色似桑冬夏常青
　　万年
　　晋宫阙名华林有万年树十四株即冬青树也
　　甘柤
　　山海经盖犹之山其上有甘柤枝干皆赤黄叶白花黑实
　　香盖
　　安南出庵罗果俗名香盖乃果中极品或谓种出西域实似北梨四五月间熟
　　栢叶松身
　　尔雅桧栢叶松身枞松叶栢身埤雅云桧栢叶松身则叶与身皆曲枞松叶栢身则叶与身皆直
　　锦心绣腹
　　清异録懿宗时城北笔头谷李殊荘有老槐亦不下百年矣树腰刻小字一曰锦心氏一曰绣腹郎云殊之祖甚爱此树故刻记之
　　垂龙
　　洞防记元光元年起夀福灵坛濶百歩四周起铜梁银堤水上列种垂龙之木木似青梧上有朱露色如丹汁洒其叶落地皆成珠其树似龙体倒垂故名一曰倾虹树
　　服马
　　山海经东始之山有木名芑其汁如血可以服马注云以汁涂马则调良
　　返魂
　　十洲记聚窟洲有返魂树伐其根心于玉釡中煑取其汁煎之令可丸名曰惊精香或名震灵丸或名返生香或名却死香死尸在地闻气即活
　　灵夀
　　山海经都广之山有灵夀木详见祝夀
　　君迁
　　吴都赋注平仲实如银君迁子如瓠魏王花木志君迁树细似甘焦子如马乳广志俗呼为牛妳子平仲亦木名
　　帝休
　　山海经少室之山有木名帝休叶状如杨其枝五衢黄花黑实服者不怒五衢者树枝交错相重五出象衢路也又讲山有木名帝屋
　　无患
　　古今注程雅问栌木名无患何也答曰昔有神巫名曰寳防能以符劾百鬼得鬼则以此木为棒杖杀之世人竞取以厌却邪魅故号曰无患
　　不灰
　　玉田县徐无山出不灰木博物志员丘山有不死树食之乃夀又洛阳记明光殿前有长生树二株
　　灭影
　　建木在广都天帝所従上下处此木日中无影故曰灭影
　　释劳
　　山海经仑者之山有木焉其状如谷而赤理其汗如漆其味如饴食之者不饥可以释劳其名曰白防
　　君子树
　　宫阁记华林园有君子树三株
　　帝女桑
　　宣山上有大桑赤理黄华名曰帝女之桑又唐书波斯于西海中见一方石上有树干赤叶青树上生小儿长六七寸见人皆笑动其手脚头着树枝使摘取一枝小儿便死
　　交让
　　浔阳记黄金山有树一年东边荣一年西边枯后年西边荣东边枯年年如此张华曰交让树也
　　合欢
　　树名宫中多植之唐诗游丝空罥合欢枝落花自绕相思树相思树实如珊瑚
　　琅玕
　　尔雅西北之美者有昆仑之琅玕焉琅玕树子如珠
　　珊瑚
　　石崇与王恺鬪富有珊瑚树杜诗诗卷长留天地间钓竿欲拂珊瑚树
　　一木五香
　　杂爼祁连山有仙树一名四味树其实如枣以竹刀剖则甘铁刀剖则苦木刀剖则酸芦刀剖则辛一木五香根旃檀节沉花鸡舌叶藿胶薫陆
　　一树五彩
　　山海经开明北有文玉树一树有五彩
　　鸟巢
　　埤雅栱木高大似白杨多枝而曲飞鸟喜巢其上子依房生长数寸状如珊瑚噉之其甘如饴今俗谓之枅栱
　　鸡栖
　　中书省殿中有鸡栖树
　　树中有面
　　广志桄榔树大四五围长五六丈旁无枝条其颠生叶叶似防榈其木坚刚作鋘鎁利如铁皮有毛中有面赤黄色蜜制可食
　　皮中有米
　　吴地志交趾有欀木其皮中有如白米屑者可以为饼
　　白柽
　　杂爼赤白柽出凉州大者为炭灰汁可以煑铜为银
　　黄杨
　　杂爼黄杨木难长世重黄杨以其无火或曰以水试之沉则无火故取此木必以隂晦夜无一星则伐之为枕不裂
　　连理
　　唐书贞观中山南献木连理交错玲珑
　　成文
　　唐代宗大厯十二年成都人郭逺获瑞木有文曰天下太平四字宰相奏贺曰至德之化先贲草木太平之符遂成文字伏望藏于秘阁宣付史馆
　　金刀剖
　　神异经南荒中有如何树三百嵗作花九百嵗作实核形如枣五尺长金刀剖则饴不则辛食之得地仙
　　玉膏灌
　　山海经宻山之上多丹木圆叶赤茎黄花赤实其味如饴食之不饥丹水出焉是生玉膏以灌丹木
　　为鼓颡
　　荆州始兴郡阳山县有豫章木径可二丈名为圣木秦时伐此木为鼓颡颡成忽奔逸北至桂阳
　　中车辕
　　山海经成侯之山其上多櫄木似樗树材中车辕
　　玫瑰
　　西京杂记乐游苑中有自生玫瑰树树下多苜蓿
</div>
    <div class="pagination">
<a href="山堂肆考_page615.html">上一页</a><span>...</span><a href="山堂肆考_page611.html">611</a><a href="山堂肆考_page612.html">612</a><a href="山堂肆考_page613.html">613</a><a href="山堂肆考_page614.html">614</a><a href="山堂肆考_page615.html">615</a><span class="current-page">616</span><a href="山堂肆考_page617.html">617</a><a href="山堂肆考_page618.html">618</a><a href="山堂肆考_page619.html">619</a><a href="山堂肆考_page620.html">620</a><a href="山堂肆考_page621.html">621</a><span>...</span><a href="山堂肆考_page617.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
