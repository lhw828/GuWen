<!DOCTYPE html>
<html>
<head>
    <meta charset="UTF-8">
    <title>山堂肆考 - 第 177 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 177 页/共 632 页</h1>
    <div class="content">　　千夫荷担
　　宋景定间林存为潭州帅罢归过衢调千夫荷担经赵清献公墓旁疲甚因相与语清献公一琴一鹤那有许耶或闻之题诗驿舎曰千夫荷担在山阿膏血如何有许多不若扁舟径归去休从清献墓前过
　　蛮夷畏服
　　唐段文昌字墨卿西河人倜傥有义气韦臯在蜀表授校书郎长庆中朝廷以文昌少逰西蜀诏授西川节度使文昌素洽蜀人之情至是以寛为政蛮夷畏服
　　羌浑来迎
　　宋太祖建隆三年以赵賛为彰武节度使賛至延州前后分置歩骑使绵绵不絶林莽之际逺见旌旗所部羗浑来迎莫测其数相视夺气莫不畏服









　　山堂肆考卷六十七
　　钦定四库全书
　　山堂肆考卷六十八　　　明　彭大翼　撰臣职
　　安抚使
　　歴代沿革梁武帝普通六年魏以郦道元为关右大使慰抚六镇大使之名始此隋文帝开皇九年诏遣柱国韦滉安抚岭外仁夀四年以杨素为并州道行军总管河北道安抚大使唐贞观初遣大使十三人廵省天下诸州水旱则有廵察安抚存抚之名圣厯中以狄仁杰为河北道安抚徳宗贞元又置副使宋旧不常置自咸平二年以翰林学士王钦若为四川安抚使安抚使之名始此其后景徳三年始置河北沿邉安抚使以雄州守臣为之而陜西邉州及湖南河北四路广桂二州河南京西杭越江宁洪州等处皆置焉掌总护诸将统制军旅察治奸宄以肃清一道建炎以后或以文臣充或以知州带管而诸路又有安抚大使则自两浙西路刘光世始
　　胁从曲赦
　　唐狄仁杰圣厯中突厥入赵定摽掠遁去拜仁杰为河北安抚大使时民多胁从于贼仁杰上言愿曲赦河北一切不问诏可
　　叛党擒夷
　　唐裴行俭字子约仪鳯二年诏为安抚大使将吏为刻石于碎叶城纪其功帝劳之曰行俭提孤军深入万里兵不血刃而叛党擒夷可谓文武兼备矣
　　录问系囚
　　宋真宗咸平二年以学士王钦若为幷州道安抚大使知制诰梁颢为陜西路安抚使录问系囚因谕之曰朕以观省风俗尤难其人数日思之无易卿等各宜宣布徳泽使知朕勤恤之意
　　全活饥人
　　宋韩忠献王琦为体量安抚使时益路人饥公至则蠲租减税募人入粟招募壮者刺以为厢禁军又檄劔关民流移欲东者勿禁由是全活饥人百余万蜀人曰使者之来更生我也
　　画防弭盗
　　宋莫濬撰叶梦得行状宰执奏福建安抚使叶梦得措置弭盗之事上曰盗之窃发多縁守令非人掊克所致宜令帅司条具凡有害于民者除之公于是或招或捕或诱之相戕三防竝用盗贼遂息
　　发仓赈贫
　　宋韩献肃公绛字子华时江淮两浙饥以公为体量安抚江夏东西二路公到部则发仓廪赈贫乏问百姓疾苦
　　诚信服人
　　宋许汾知邓州兼荆南西路安抚使政尚寛厚庭无留狱葢其处心积虑一本于诚信故人皆爱服之在镇四年一路狱空者八十县邻路饥流頼公全活者二万六千九百有竒去之日百姓遮道拜泣比之召父杜母
　　公勤励属
　　宋真徳秀为湖南安抚使以廉仁公勤励僚属以周敦頥胡安国朱熹张栻学术勉士罢酤和籴以苏民立惠民仓社仓慈幼仓与义阡惠政毕举
　　察邉民利害
　　宋范雍充陜西沿邉州军体量安抚使诏所至察访邉民利害及体量官吏能否
　　录诸将功状
　　宋时巨冦李金奋起为乱以刘忠肃公珙为荆襄南路安抚使公入境檄邻道谨斥堠守隘塞亟奏请下荆襄发卒为声援由是官兵日盛贼气日衰贼徒执李金以降蕃党尽戮既乃录诸将之功状以闻一毫不敢有所私上嘉叹再三玺书褒美
　　奔民得渡
　　宋景徳中丁谓充郓济濮安抚使时契丹稍南牧民奔杨刘渡舟人邀利不时济人谓取死囚斩于河上诡言取民钱者舟人大恐旦夕不敢停济
　　剧盗来降
　　宋岳飞字鹏举知潭州兼荆湖安抚都总管招剧盗曹成成闻飞将至惊曰岳家军来矣即分道而遁飞至茶陵招之不从乃掩击大破之成遂来降
　　供帐悉置官库
　　宋汪立信为湖南安抚使供帐之物悉置官库所积钱连嵗代潭民纳税贫无告者予钱粟病者加药饵雨雪旱潦军民皆有给赐务兴学校士习为变
　　气象一如盛时
　　宋李椿知潭州兼湖南安抚使抚摩凋瘵气象一如盛时嵗旱蠲租十一万粜常平米一万活数万人
　　筑馆招贤
　　宋余玠安抚四川筑招贤馆以礼士时播州人冉璡与弟璞闻之遂谒玠玠与分庭抗礼待之甚至久之无所言因使人窥其所为兄弟惟对踞以垩画地为山川城池状又旬日始见玠曰某辱公礼遇思少裨益今若徙合州城于钓鱼山任得其人以守之贤于十万师逺矣玠大以为然即闻于朝诏以璡为承事郎权发遣合州璞为承务郎权通判州事徙城之事一以任之屯兵聚粮为必守计后果頼其力
　　输金助国
　　宋杨灿嘉泰初袭播州安抚使开禧初蜀帅呉曦作乱灿输金钱战马以助国用邉患遂息封威毅侯
　　转运使
　　歴代沿革唐先天二年李杰始为水陆发运使开元二十一年裴耀卿以侍中充江南淮南转运使崔希逸萧旻为副天寳中以韦坚为勾当转运使第五琦刘晏充诸道转运使其后韩滉皆以宰相充而诸道分置廵院皆统于此五代罢廵院始置转运使宋干徳三年以后僣伪畧平始置诸道转运使以总利权庆厯中转运使皆带按察之任祥符中诏自今转运副使不限官品竝在提防刑狱之上中兴以来逐路都转运使除授不常唯使副判官常置光宗绍熈以来使副运判不双除元置都转运盐使正三品又有同知副使
　　馈饷
　　楚汉相拒荥阳萧何守关中计戸转漕给食不乏高祖曰镇国家抚百姓给餽饷不絶粮道吾不如萧何
　　转输
　　光武拜冦恂河内太守谓曰昔高祖留萧何镇关中吾今委公以河内坚守转运给足军粮于是光武北征恂收租四百万斛以给军时军食告乏恂以辇车驴马转输前后不絶
　　漕给中都
　　汉高祖时漕山东之粟以给中都之官不过数十万石孝武通西南夷道作者数万人千里负担餽粮率十余钟致一石
　　漕给京师
　　汉昭帝元鳯中耿夀昌奏言故事嵗漕关中四百万斛以给京师用卒六万人宜籴三辅农河中上党太原郡谷足供京师可以省关中漕卒过半
　　开渠通漕
　　唐宗天寳元年以韦坚为江淮租庸转运使坚引浐水抵苑东望春楼下为潭以聚江淮运船役夫匠通漕渠自江淮至京城二年而成上为升楼诏羣臣临观加坚常侍吏卒褒赏有差赐其潭名广运
　　置仓省运
　　唐裴耀卿同门下平章事充转运使于是置河隂集津三门仓引天下租由孟津泝河而西三年积七百万石省运费三千万缗或説耀卿请进所省脚钱以明功利耀卿曰此葢公家盈缩之利尔不可以求宠乃奏充所司和籴等钱明年选为侍中
　　治财赋
　　唐僖宗时崔彦昭长于治财赋召为吏部侍郎充诸道盐铁转运使
　　通盈虚
　　唐王播领诸道转运使程异为副而异尤能通万货盈虚
　　嵗致四十万斛
　　唐代宗立以刘晏领东都河南江淮转运常平使晏乃移书于宰相元载以为运漕之利与害各有四载得书尽以漕事委晏故晏得尽其才嵗输始至天子大悦驰使劳曰卿即朕之鄼侯也凡嵗致四十万斛自是关中虽水旱物不翔贵矣
　　嵗运百余万石
　　宋范旻为淮南转运使太祖甞谓之曰朕知卿贫凡所须竝借用官钱悉以便宜行事不必一一中覆也毎嵗运米百余万石以给京师时论许其有心计
　　未甞按吏
　　宋陈文惠尧佐六为转运使甞以方严肃下使人知畏而重犯法至于人有过失多保佑之未甞按黜一吏
　　专务举贤
　　宋杨察字隠甫为江东转运使专以举贤为急务人或讥之察曰此按察职也茍掇拾羡余则俗吏能之何必我哉
　　不纳常礼
　　宋杨文节万里漕运江东凡行部常礼一切不纳至于折爼交馈秋毫勿以自入悉归之官计钱一千六百万
　　最识大体
　　宋张士逊出为江西转运辞王文正公旦于政事堂公从容曰朝廷防利至矣士逊起谢后迭更是职思公之言未甞求锥刀之利识者曰此运使最识大体
　　代输郡税
　　言行录宋程大昌字泰之徙江西运副公曰可以兴利除害行吾志矣嵗歉出库钱十余万缗代输四郡五等夏税折帛以遏饥民为盗之原
　　代纳盐钱
　　宋绍兴中福建漕使王时升到官才一考见上供库钱三十万缗欲代纳本路拖欠盐钱上从宰执奏因旌赏之
　　编科约
　　宋李文简焘字仁甫号防斋除潼川路转运判官州县多横敛公选官置局括一道财赋列其名色使有无相补酌三年而为帐编示官吏名为科约至今不废
　　置都簿
　　李文简公副运江西置一路财赋都簿未几召还上言乞本路勿废此书上曰卿不为高论务在便民甚善
　　一路悚息
　　宋杨察为江东转运使部颇易其年少及发奸摘伏一路悚息召为右正言
　　八州知劝
　　宋彭思永字季长为荆湖北转运使至部奏黜令之残暴疲懦者各一人而八州知劝
　　荷锸先往
　　唐刘晏为转运与元载书曰见一水不通思荷锸而先往见一粟不运愿负米而先趋焦心劳形期报明主
　　乗驿上闻
　　宋太宗时魏廷式累官益州转运使因入奏帝谓曰百事具白中书廷式对曰臣三千里外乗驿而来以机事上闻愿断自宸衷非为宰相来也即不时召对
　　可为模范
　　宋鲜于侁字子骏阆中人哲宗立念东国困于役窜呉居厚复以侁为京东转运使比行司马光曰福星徃矣安得如侁百軰布列天下乎又语人曰今复以子骏为转运诚恐非宜然欲救东土之敝非子骏不可此一路福星也可以为诸路转运模范矣士民闻其复临如见慈父母
</div>
    <div class="pagination">
<a href="山堂肆考_page176.html">上一页</a><span>...</span><a href="山堂肆考_page172.html">172</a><a href="山堂肆考_page173.html">173</a><a href="山堂肆考_page174.html">174</a><a href="山堂肆考_page175.html">175</a><a href="山堂肆考_page176.html">176</a><span class="current-page">177</span><a href="山堂肆考_page178.html">178</a><a href="山堂肆考_page179.html">179</a><a href="山堂肆考_page180.html">180</a><a href="山堂肆考_page181.html">181</a><a href="山堂肆考_page182.html">182</a><span>...</span><a href="山堂肆考_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
