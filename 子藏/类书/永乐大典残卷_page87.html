<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 87 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 87 页/共 331 页
  </h1>
  <div class="content">
   宋制，凡命妇，其夫子官至直天章阁，殿中侍御史，左右司谏，正言，符宝郎，正侍，宣正，履正，叶忠，中侍，中亮，中卫，翊卫，亲卫拱卫，左右武郎，枢密副承旨，尚书六曹员外郎，同管客省四方馆门公事，枢密院诸房副承旨，直宝文阁，开封府司录参军事，朝请、朝散、朝奉郎，少府将作军器少监、监察御史、和安、成和、成安、成全、平和、保安大夫，诸卫将军，著作郎，武功至武翼郎，政和签书引进司公事，殿中丞，通直郎以上，其母妻并封孺人。
　　【国朝诸司职掌】
　　凡文官正从七品，母妻各封赠孺人。
　　【宋綦崇礼北海集】
　　《奉国军奏，忠翊鸣鹤巡检陈中母郭氏，年九十二，可特封孺人制》：敕，具官某母郭氏，王者贵老，为其近于亲也。自两宫北狩，违慈颜温清之奉，朝夕思望，不胜陟屺之情，而中乃有母，寿将百龄，就养在官，举如其制。朕甚荣之，属以郊恩，锡兹嘉号，用为汝宠，以介寿祺，可。
　　【洪文安公集】
　　《左太中大夫同知枢密院事王纶亲姨庞氏封孺人制》：左太中大夫，同知枢密院事王纶札子：伏睹近降诏书，皇太后圣寿八十，当与普天同庆。应京官选人并使臣，父母年八十以上，特与官封。纶有母同安郡夫人亲妹庞氏，见年八十三岁，本家与夫家，皆系仕族，欲望许依今来诏书，特与封号。正月十三日，奉圣旨依。朕以圣母，膺无疆之寿，故推庆泽以宠天下之老。尔年未盈九十，非诏所褒，而吾枢臣以从母为请，顾何爱一命，不以为积善之报乎？《右迪功郎叶义制母郑氏年九十岁封太孺人制》：老吾老以及人之老，古今之通谊也。尔蕴仁积善，克享耄龄，有子在官，兹逢大霈，锡之初命，贲以明缗，岂徒为闾里之光，所以广人伦之孝。《右迪功郎汤思谦母刘氏封太孺人制》：朕以太母，膺八秩之庆，故推隆施，以广锡类之仁，尔善积阙躬，耄期是享。在官有子，属此恩，往服徽章，益绥寿嘏。《右奉议郎张坚所生母李氏封孺人制》：凡有籍于朝者，宠荣其亲，得及庶母，盖原人情而为之节文。坚以亲在不可以申私恩，而愿妻封以报顾复之德。朕方以孝治天下，其可无从乎？《右文林郎安师道母张氏封太孺人制》：朕以圣母，膺无疆之寿，故推恩霈，覃及天下之老，尔耄期康宁。有子在列，何惜一命，不以慰其锡类之孝乎？
　　【张广东窗集】
　　《左迪功郎孙朝隐母宋氏年九十一特封太孺人》：敕，具官某，母某氏，朕尊礼高年，教民为孝，尔为人母，以寿得封，锡命惟新，用覃风化。《保义郎吕定母吴氏年九十二特封太孺人》：敕，具官某，母某氏，朕推崇孝治，赉及期颐。尔仕于朝，而有寿母，肆加封号，风示万方。《开州文学李由直母任氏年九十六封太孺人》：敕，具官某，母某氏，间者宗祀礼成，霈泽四海，期颐之人，亦沾庆赉。矧尔有子，齿于仕版，锡以封号，用昭恩荣。《左奉议郎守秘书省著作郎王杨英祖母朱氏特赠孺人》：敕，国家封赠之典，以爵为差，虽吾侍从之臣，恩不及于再世。而尔孙以妻之封号，请于汝，岂常制哉？朕方以孝治天下，嘉尔年甫期颐，而终及见其孙登科从事，亦人间之鲜俪者也。今扬英为吾太史，风动四方，自儒者始，朕故略格。今以旌汝，于汝亦可谓荣矣。营魂不昧，尚其歆承。《右迪功郎冯经母年一百四岁封太孺人》：敕具官某，母某氏，朕惟宗祀礼成，故敷霈泽，嘉尔百年之老。适沾一时之恩，肆颁丝纶，益介寿祉。《皇后姨张氏封孺人》：敕，具官某氏，礼隆宫掖，泽被私门。尔以懿亲，宜同其庆，宠加封号，用侈国恩。
　　【李璧雁湖集】
　　《忠翊郎徐宗父显崇封保义郎致仕，母潘氏特封孺人制》：并年九十以上昔四代之政，同于尚齿。西汉之爵，时赐高年。矧惟我家，尤务贵老。尔夫妇生王畿千里之内，乃陵六世之民，自非积善于身，安得偕老之福。有予服采，适际湛恩，何惜一　命，不以慰其兰陔之乐哉！《诸葛氏杨氏封孺人制》：朕拜况于郊，命有司访百年者宠秩之，所以示贵老之义，而教民孝也。尔积善隐微，龄衍十帙，金葩玳首，用异恩纶，尚训后人，无忘忠敬。
　　【汪藻浮溪集】
　　《桂州甘氏年九十可封太孺人制》：朕恢崇孝治，尊礼高年，嘉涵养之遐区，有期颐之寿母，爰加封邑，以厚人伦，庶几万里之庆门，尚见七庙之遗俗。
　　【翟忠惠先生集】
　　《陈泽乞封母郭氏太孺人》：敕，具官某氏，孝治之世，相戒以养，嘉尔爱子，亦有母遗。肆从所请，爰锡命号，禄实逮亲，可无宠乎？
　　【范石湖大全集】
　　《台州仙居县尉余闳母潘氏，饶州浮梁县主簿谢称母董氏，并可特封孺人》：朕归胙庭闱，大霈祭泽，凡一命而上，亲年及耄耋者，皆锡封焉，老吾老以及人之老也。往服宠光，以跻寿域。
　　【周益公大全集】
　　《婉容翟氏进封亲属，张氏与封叔人，刘氏与封孺人制》：敕，具封某氏，服初嗣服，不迩声色，后宫盖阙如也。永惟妇职有不容废，故择良家之合法相者，登备嫔御之列，其选可谓重矣。夫选重则礼厚，礼厚则恩隆，于其私亲，能勿褒乎？往服嘉名，以光柔度。《承信郎陈亻隽母某氏年九十五岁，该绍兴三十一年明堂赦，封太孺人制》：敕某氏，尔年且期颐而有子从仕，庶几诗人所谓寿母者，肆因祭泽，列之命妇，告而族党，侈我荣怀。可。
　　【郑起潜立庵集】
　　《钱塘县百岁妇人叶氏特封孺人制》：合宫祭泽，同宇均厘，尊礼高年，厥有彝典。尔身见四朝，克登上寿，禀厚养深，世所希有。式华其老，爰锡恩封。
　　【刘行简苕溪集】
　　《陈良能母李氏年九十以上特封太孺人制》：敕李氏，朕敛时五福，敷锡万方，存劳百年，被以恩礼，尔积行闺壶，克享上寿，朕心嘉焉。锡之命书，以华其老。抑以为年高德邵者之劝。可。《故保慈夫人亲属孙女雍氏，故男新妇陈氏，并封孺人制》：敕某氏，眷惟保慈之德，实佑朕躬。奄其云亡，中心是悼。疏恩之典，并及懿亲，祗服宠休，毋忘所自。可。
　　【孙觌鸿庆居士集】
　　《武功郎焦广年祖母封太孺人制》：郊宫受厘，布大庆于天下，而施及诸臣之父母。尔躬率德善，庆钟厥孙，加锡命封，盖非常典。益绥寿祉，膺此宠荣。《张氏陈氏可封孺人制》：妇人张氏等，熙事告成，庆覃四海，贵老尚齿，邦法有常。眷予六世之遗民，时乃百年之故老，克庸祗德，以裕厥躬。肆疏汤沐之封，式燕家庭之喜。
　　【宋陈止斋集】
　　《名与故妻秦国夫人妹宋氏封孺人制》：敕某氏，古者畴勋贤之劳，则及其私人，况所尊敬，自吾寿皇以兄礼之者乎？况其君夫人父之同产子乎？以其恩爵为命妇，虽过于惠，朕何爱焉？可。
　　【洪适盘洲集】
　　周梦若母许氏封孺人制：朕祀紫宫，推泽遐迩，票彡缨仕路者，其亲九帙，则有圭组之荣，与夫汤沐之邑，所以教天下之孝也。尔壶范之贤，择邻有训，庞眉华发，逢此恩荣，用增三釜之欢，以彰四德之报。
永乐大典
卷之二千九百七十三
卷之二千九百七十三
　　九真
　　圣人
　　【孔子家语】
　　孔子谓哀公曰：所谓圣人者，德合于天地，变通无方，穷万事之始终，协庶品之自然，明并日月，化行若神，睹之而不识其神，此则圣人也。
　　【曾子】
　　《天圆章》：倮虫之精曰圣人。
　　【白虎通】
　　圣人者何？圣者，通也，道也，声也。道无所不通，明无所不照，闻声知情，与天地合德，日月合明，四时合序，鬼神合吉凶。《礼别名记》曰：五人曰茂，十人曰选，百人曰俊，千人曰英，倍英曰贤，万人曰杰，万杰曰圣。圣人未没时，宁知其圣乎？曰：知之。《论语》曰：太宰问子贡曰：夫子圣者欤？孔子曰：太宰知我乎；圣人亦自知圣乎？曰：知之。孔子曰：“文王既没，文不在兹乎；何以知帝王圣人也？《易》曰：古者伏羲氏之王天下也，于是始作八卦。又曰：圣人作《易》也。又曰：伏羲氏没，神农氏作，神农氏没，黄帝尧舜氏作。文俱言作，明皆圣人也。《论语》曰：圣乎尧舜其犹病诸；何以言禹汤圣人？《论语》曰：巍巍乎，舜禹之有天下而不与焉。与舜比方巍巍，知禹汤圣人。《春秋传》曰：汤以圣德，故放桀；何以言文王、武王、周公皆圣人？《诗》曰：文王受命。非圣不能受命。《易》曰：汤武革命顺乎天。汤武与文王比方。《孝经》曰：则周公其人也。下言夫圣人之德，又何以加于孝乎；何以言皋陶圣人也？《以自篇》曰：若稽古皋陶圣人，而能为舜陈道，朕言惠可底行。又旁施象刑惟明。又圣人皆有表异《传》：伏羲禄衔连珠，唯大目鼻龙。伏作《易》八卦以应枢。黄帝颜得天匡阳，上法中宿，取象文昌。颛顼戴午，是谓清明，发节移度，盖象招摇。帝喾骈齿，上法月参，康度成纪，取理阴阳。尧眉八彩，是谓通明，历象日月，璇玑玉衔。舜重瞳子，是谓玄景，上应摄提，以象三光。《礼》曰：禹耳三漏，是谓大通。兴利除害，决河疏江；皋陶鸟啄，是谓至诚。决狱明白，察于人情；汤臂三肘，是谓柳翼。攘去不义，万民蕃息；文王四乳，是谓至仁，天下所归，百姓所亲；武王望羊，是谓摄阳，盱目陈兵，天下富昌；周公背偻，是谓强俊，成就周道，辅于幼主；孔子宇反，是谓尼甫。立德泽所，与藏元通注。圣人所以能独见前，与神通精者，盖天所生也。又《议礼乐篇》圣人之道有文质。
　　【易】
　　九五飞龙在天。《疏》：圣人以龙德居天位。乾卦元亨利正，《疏》：是以圣人法乾而行此四德，故曰：元亨利正。云从龙，风从虎，圣人作而万物睹，《疏》：此亦同类相感应也。知进退存亡而不失其正者，其唯圣人乎？同上圣人感人心，而天下和平。《疏》：：圣人设教感动人心，使变恶从善，然后天下和平。咸卦圣人久于其道，而天下化成，《注》：言得其所常，故能长久。《疏》：圣人应变随时，得其久长之道，所以能光宅天下，使万物从化而成也。常卦圣人以神道设教，而天下服矣。《注》：神则无形者也，不见圣人使百姓而百姓自服也。《疏》：刑罚当理，故人服也。豫卦圣人养贤以及万民。《疏》：圣人但养贤人使治众，众皆获安。顺卦圣人设卦以观象。系辞上圣人有以见天下之绩而拟诸形容，圣人有以见天下之动而观其会通，以行其典礼。夫《易》云云：圣人以此洗心，退藏于密，《注》：洗濯万物之心。《疏》：万物有疑则卜之，是荡其疑心。行善得吉，行恶遇凶，是荡其恶心也。天生神物，圣人则之；天地变化，圣人效之；天垂象见吉凶，圣人象之。并同上圣人之情，见乎辞。《注》：辞也者，各指其所之，故曰情也。《疏》：辞则言其圣人所用之情。系辞下圣人之大宝曰位，何以守位？曰仁。注：夫有用则有所宝，有用而：弘道者，莫大乎位。《疏》：言圣人大可宝爱者，在于位耳。显诸仁，藏诸用，鼓万物而不与圣人同忧，盛德大业至矣哉。夫《易》，圣人所以崇德而广业也。圣人以此斋戒，以神明其德。夫《易》，圣人之所以极深而研几也。圣人以通天下之志，以定天下之业，以断天下之疑。备物致用，立成器以为天下利，莫大乎圣人。圣人立象以尽意，设卦以尽情伪。圣人易之以宫室，圣人易之书契。天地设位，圣人成能。《注》：圣人乘天地之正，故万物各成其能。《疏》：圣人因天地所生之性各成其能。并同上昔者，圣人之作《易》也，幽赞于神明而生蓍。《说卦》：离也者，明也。圣人南面而德天下，响明而治，盖取诸此也。
　　【礼记】
　　圣人之记事也，虑之以大，爱之以敬，行之以礼，修之以孝养，纪之以义，终之以仁。《文王世子》圣人至德。《礼器》圣人南面而立而天下大治。同上故圣人作则，必以天地为本，以阴阳为端，以四时为柄。《疏》：圣人为教象，须法四时而通也。以日星为纪。《疏》：敬授民时，是法日星为纲纪也。月以为量，《疏》：天之运行，每三十日为一月，而圣人制教，亦随人之才分，是法月为教之限量。鬼神以为徒，五行以为质，礼义以为器，人情以为田。并《礼运》圣人参于天地，并于鬼神，以治政也。《疏》：圣人参拟于天地以修治政教也。故圣人耐音能以天下为一家，中国为一人，《疏》：皆感义怀德而归之。圣人所以治人七情，修十义，讲信修睦。并同上圣人作乐以应天，制礼以配地，礼乐明备，天地官矣。《乐记》圣人作为父子君臣以为纪纲，纪纲既正，天下大定。同上圣人南面而治天下，必自人道始。《大传》圣人建阴阳天地之情，立以为《易》《祭义》清明在躬，气志如神。注：谓圣人也。《孔子闲居》及其至也，虽圣人亦有所不知焉，虽圣人亦有所不能焉。《中庸》舜其大孝也与？德为圣人《中庸》诚者，天之道也。诚者不勉而中，不思而得，从容中道，圣人也。注：言作礼乐者，必圣人。在天子之位。百世俟圣人而不惑。并同上圣人制之以道《乡饮酒义》圣人之制作也，不制以己，使民有所劝勉，愧耻，以行其言。《表记》
　　【孝经】
　　圣人知孝之可以教人也。故因严以教敬，因亲以教爱。《序》圣人之教不肃而成，其政不严而治，其所因者本也。《圣治章》
　　【论语】
　　圣人吾不得而见之矣。《述而》有始有卒者，其惟圣人乎？《子张》
　　【孔子家语】
　　圣人之设防，贵其不犯也。制五刑而不用，所以为至治也。《五刑》圣人之化，太上以德教，而以礼齐之。《五帝德》
　　【河图】
　　黄帝曰：凡人生一日，天帝赐算三万六千，又赐纪二千，圣人得三万六千七百二十，凡人得三万六千，一纪主一岁，圣人加七百二十。
　　【大公六韬】
　　圣人体天。
　　【老子】
　　圣人处无为之事，行不言之教。二章圣人之治虚其心。三章圣人不仁，以百姓为刍狗。五章及至圣人，蹩为仁，醻为义，而天下始疑矣。圣人后其身而身先。七章圣人抱一，为天下式。二十二章圣人常善救人，故无弃人。常善救物，故无弃物。二十七章圣人去甚，去奢，去泰。二十九章圣人终不为大，故能成其大。三十四章不出户知天下，不窥牍见天道，是以圣人不行而知，不见而名，无为而成。四十七章圣人无常心，以百姓心为心。四十九章圣人云：我无为而民自化，我好静而民自正，我无事而民自富，我无欲而民自朴。五十七章圣人直而不肆，光而不曜。五十八章圣人欲不欲，学不学，以辅万物之自然而不敢为。六十四章圣人无为，故无欲。同上圣人执左契而不责于人。有德司契。七十章圣人被褐怀玉，七十章圣人之道，为而不争。八十一章
　　【左传】
　　圣人与众同欲，是以济事。成六年文子曰：唯圣人能外内无患，自非圣人外宁必有内忧，《注》：骄亢则忧患生也。成十六年
　　【曾子】
　　《天圆章》：是故圣人为天地主，为山河主，为鬼神主，为宗庙主。
　　【文子】
　　圣人法，始不可见，终不可及，令出如流。圣人内修道术，而不外饰仁义；知九窍四支之宜，而游乎精神之和。
　　【尸子】
　　圣人之身犹日也。夫日圆尺，光盈天地，圣人之身小，其所烛远矣。圣人正己而四方治，故曰天地之大府。
　　【关尹子】
　　《三极篇》：极者，尊圣人也。圣人之治天下，不我贤愚，故因人之贤而贤之，因人之愚而愚之；不我是非，故因事之是而是之，因事之非而非之；知古今之大同，故或先古，或先今；知内外之大同，故或先内，或先外；天下之物无得以累之，故本之以谦；天下之物无得以外之，故含之以虚；天下之物无得以难之，故行之以易；天下之物无得以窒之，故变之以权。以此中天下，可以制礼；以此和天下，可以作乐；以此公天下，可以理财；以此周天下，可以御侮；以此因天下，可以立法；以此观天下，可以制器。圣人不以一己治天下，而以天下治天下，归功于圣人，圣人任功于天下，所以尧舜汤之治天下，天下皆曰自然。天无不覆，有生有杀，而天无爱恶；地无不载，有贵有贱，而地无彼此；日无不照，有妍有丑，而日无厚薄。圣人之治天下亦然。故圣人之道如天，圣人之德如地，圣人之用如日。圣人之道天命，非圣人能自道；圣人之德时符，非圣人能自德；圣人之事人为；非圣人能自事。是以圣人不有道，不有德，不有事。圣人知我无我，故同之以仁；知事无我，故权之以义；知心无我，故戒之以礼；知识无我，故照之以智；知言无我，故守之以信。圣人之道，或以仁为仁，或以义为仁，或以礼以智以信为仁。仁义礼知信各兼五者，圣人一之不胶，天下名之不得。弗以行观圣人，道无迹；勿以言观圣人，道无言；勿以能观圣人，道无为；勿以貌观圣人，道无形。行虽至卓，不离高下；言虽至工，不离是非；能虽至神，不离巧拙；貌虽至殊，不离妍丑。圣人假此以示天下，明此乃见圣人。圣人师蜂立君臣，师蛛立网罟，师拱鼠制礼，师战蚁置兵。众人师贤人，贤人师圣人，圣人师万物。惟圣人同万物，所以无我。圣人之于众人，饮食衣服同也，屋室舟车同也，贵贱贫富同也。众人每同圣人，圣人每同众人。彼仰其高，侈其大者，其然乎？其不然乎？圣人曰道，观天地人物皆吾道。倡和之，始终之，青黄之，卵翼之，不爱道，不弃物，不尊君，不贱小人。贤人曰物，物又不同。旦旦又去之，旦旦兴之，长之，短之，直之，方之，是为物易者也。殊不知圣人鄙杂厕别分居，所以为人，不以此为己。鱼欲异群，鱼舍水跃岸即死；虎欲异群，虎舍山入市则擒；圣人不异众人，时物不能拘耳。道无作，以道应世者是事非道；道无方，以道寓物者是物非道。圣人竟不能出道以示人，如钟鼓然，如钟鼓然，圣人之言则然。如舟车然，如舟车然，圣人之行则然。惟莫能然，所以退天下之言；惟莫能知，所以夺天下之智。蛆食蛇，蛇食龟，龟食蛆，互相食也。圣人之言亦然。言有无之弊，言有无之弊，又言非有非无去无之弊，又言去非无非有之弊，言如引锯然。惟善圣者不留一言。若龙，若蛟，若蛇，若龟，若鱼，若蛤，龙皆能之。蛟，蛟而已，不能为龙，亦不能为蛇，为龟，为鱼，为蛤。圣人龙之，贤人蛟之。在己无居，形物自著，其动若水，其静若镜，其应若响。芒乎若亡，寂乎若清，同焉者和，得焉者失。未尝先人而常随人，浑乎洋乎？游太初乎？时金已，时玉已，时粪已，时土已，时翔物，时逐物，时山物，时渊物，端乎权乎？狂乎愚乎？人之善琴者，有悲心，则声凄凄然；有思心，则声迟迟然；有怨心，则声回回然；有慕心，则声奕奕然。所谓悲思怨慕者非乎？非竹非丝，非相得之心符之手符之物，人之有道者莫不中道。圣人以有言有为有思者，所以同乎人，未尝言未尝思者所以异乎人。利害心愈明则亲不睦；贤愚心愈明则友不交；是非心愈明则事不成；好丑心愈明则物不契。是以圣人浑之。世之愚拙者，妄援圣人之愚拙者自解，殊不知圣人时愚时明，时拙时巧。以圣师圣者贤人，以贤师圣者圣人。盖以圣师圣者，徇绩而忘道；以贤师圣者，反绩而合道。贤人赴上而不见下，众人赴下而不见上，圣人道乎上下，惟其宜之。岂曰离贤人众人别有圣人也哉！天下之理，夫者唱，妇者随；牡者驰，牝者逐；雄者鸣，雌者应。是以圣人制言行而贤人拘之。圣人道虽虎变，事则鳖行；道虽丝纷，事则棋布。所谓圣人之道者，胡然孑孑尔，胡然彻彻尔，胡然忧忧尔，胡然戚戚尔。惟其编俾万物，而无一物能俾之，故能贵万物。云之卷舒，禽之飞翔，皆在于虚空中，所以变化不穷。圣人之道则然。
　　【子思子】
　　悬子问子思曰：“吾闻同声者相求，同志者相好，子之先君夫子，见于子产则兄事之。而世谓子产仁爱，夫子圣人，是谓圣道事仁爱乎？吾未喻其人之孰先后也，故质于子。”子思曰：“然子之问也。昔季孙问言游，亦若子之言也。子游答曰：‘以子产之爱譬夫子，其犹浸水之与膏雨乎？’康子曰：‘子产死，郑人舍，妇女舍珠，巷哭三日，笙竽不作。夫子之死也，吾未闻鲁人之若是也。奚故哉？’子游曰：‘夫浸水之所及也则生，其所不及则死。故民皆知焉，膏雨之所生也广莫大焉，民之受赐也普矣。莫识其由来者，上德不德，昌以无德。’季孙曰：‘善。’”悬子曰：“其然。夫子适周见苌弘，言终退，苌弘语刘文公曰：‘吾观孔仲尼有圣人之表，其状河目而隆颡，是黄帝之形貌也。修肱而龟背，其长九尺有六寸，是成汤之容体也。’”
　　【孟子】
　　饱食暖衣，逸居而无教，则近于禽兽。圣人有忧之，使契为司徒，教以人伦。放勋曰：劳之来之。圣人既竭心思焉，继之以不忍人之政，则仁覆天下矣。《离娄?上》圣人之行不同也，或远或近，或去或不去，归洁其身而已矣。《万章?上》圣人与我同类者。《告子上》心之所同然者，何也？谓理也，义也，圣人先得我心之所同然耳。同上圣人人伦之至也。欲为君，尽君道；欲为臣，尽臣道。二者皆法尧舜而已矣。《离娄?上》圣人之忧民也如此，尧以不得舜为己忧，舜以不得皋陶为己忧。滕文公上圣人之于民亦类也。出乎其类，拔乎其萃，自生民以来，未有盛于孔子者也。《公孙丑?上》形色，天性也。惟圣人然后可以践形《注》践，履，居之也。《易》曰黄中通理，圣人内外文明，然能以正道履居此美形。游于圣人之门者难为言。《尽心?上》圣人之于天道也，命也，有性焉，君子不谓命也。《尽心?下》由孔子而来至于今百有余岁，去圣人之世若此其未远也，近圣人之居若此其甚也。《尽心?下》我亦欲正人心以承三圣者，能言距杨墨者，圣人之徒也。《滕文公?下》圣人百世之师也，伯夷，柳下惠，是也。奋乎百世之上，百世之下闻者莫不兴起也。非圣人而能若是乎？《尽心?下》子夏，子游，子张，皆有圣人之一体。冉牛，闵子，颜渊，则具体而微。公孙丑?上
　　【庄子】
　　圣人并包天地。应帝王圣人天下之利器。《箧》圣人原天地之美，运万物之理。《知北游》圣人不从事于务，不就利，不违害。《齐物论》圣人观于天而不助。《在宥》圣人善，故静也。万物不足以挠心。同上圣人法天贵真，不拘于俗。《渔父》以天为宗，以德为本，以道为门，兆于变化，谓之圣人。《天下篇》圣人以仁义为准绳，临大难而不惧者，圣人之勇也。《秋水》及至圣人，屈折礼乐以正天下之形，垂政仁义以慰天下之心。《马蹄》圣人则以身殉天下。《骈母》圣人之心，静乎天地之鉴也，万物之镜也。《天道》尧观乎华，华封人曰：请祝圣人，使圣人寿，使圣人富，使圣人多男子。《庄天地》圣人休休焉则平易矣；平易则恬淡音淡矣；平易恬淡，则忧患不能入，邪气不能袭，故其德全而神不亏。故曰：圣人之生也天行，其死也物化，静而与阴同德，动而与阳同波。不为福先，不为祸始，感而后应，迫而后动，不得已而后起。去知与故，循天之理，故无天灾，无物累，无人非，无鬼责。其生若浮，其死若休。不思虑，不豫谋，光矣而不耀，信矣而不期。其寝不梦，其觉无忧，其魂不罢，虚无恬淡，乃合天德。《外篇?刻意》圣人并包天地，泽及天下，而不知其谁氏。《疏》圣人德合二仪，故并包天地；仁覃无外，故泽及天下；成而不处，故不知谁为；推功于人，故莫识其氏族矣。《杂篇?徐无鬼书》
　　【列子】
　　圣人见出以知入，观往以知来此其所以先知之理也。《说符》圣人因阴阳以统天地，《天瑞》圣人无全能。圣人之教，非仁则义。圣人知所与，知所去。同上
　　【管子】
　　圣人之为国也，观俗立法，则治同法法圣人精德，立中以生正。同上圣人参于天地宙合天地形之，圣人成之，则与天同极。
　　【荀子】
　　其义则始乎为士，终乎为圣人。《劝学》圣人何以不欺，曰圣人者，以己度人者也。故以人度人，以情度情，以类度类，以道观尽。《非相》有圣人之辩者。同上圣人者，本仁义。当是非，齐言行，不失毫厘。《儒效》井井兮其有条理也，绥绥兮其有文章也，熙熙兮其乐人藏也，如是则可谓圣人矣。此其道出乎一，曷谓一？曰执神而固。神固之谓圣人，圣人也者，道之管也，天下之道管是矣，百王之道一是矣。积善而全美谓之圣人，圣人也者，人之所积也，能虑能固，斯圣人矣。《礼论》圣人者，道之极也，故学者学为圣人也。宇中万物生人之属，待圣人然后分也。并同上千举万变，其统类一也。是圣人之知也。《性恶》礼义法度者，圣人之所生也。同上齐明而不竭，圣人也。《修身》圣人为知矣，不诚则不能化万民。《不苟》唯圣人为不求知天。《天论》圣人清其天君，正其天官，备其天养，顺其天政，养其天情，以全其天功。同上天下者，至重也，至大也，至众也。此三至者，非圣人莫之能尽，故非圣人莫之能王，圣人备道全美者也，是垂天下之权称也。《正论》圣人无两心。《解蔽》圣人之行道也，无强也。同上乐合同，礼别异，礼乐之统，管乎圣人矣。《乐论》处圣人之势，行圣人之道，《强国》圣人之得势者，舜禹是也。《十二子》工输不能加于绳墨，圣人不能加于礼。《法行》
　　【韩非子】
　　《杨权篇》：若天若地，是谓累解。天地，高厚不可测者也。君用意如天地，则上因下考之，累可解也。若地若天，孰疏孰亲？天无私覆，地无私载，故无疏无亲也。能象天地，是谓圣人，谨修所事，待命于天，毋失其要，乃为圣人。
　　【慎子】
　　《威德篇》：圣人有德，不忧人之危也，圣人虽不忧人危也。百姓准上而比于下，其必取己安焉，，则圣人无事矣。故圣人处上能无害人，不能使之无己害也，则百姓除其害矣。圣人之有天下也，受之也，非敢取之也；百姓之于圣人也，养之也，非使圣人养己也。则圣人无事。
　　【国语】
　　范蠡曰：死生因天地之刑。注：死，杀也。刑，法也。杀生必因天地四时之法，推亡固存是也。天因人，因人善恶而福祸之。圣人因天，天垂象圣人则之人自生之，天地形之，形，见也。见其凶之象圣人因而成之。因吉凶以诛赏
　　【史记】
　　《天官书》：三光者，而圣人统理之。《屈平传》：圣人者，不凝滞于物，而与世推移。《商君传》：甘龙曰：圣人不易而教，智者不变法而治，圣人因民而教，不劳而伐功。圣人制礼节欲，取于民有度，使之以时，用之有地。
　　【西汉书】
　　《刑法志》：圣人躬明哲之性，必通天地之心。圣人制礼作教，立法设刑，动缘民情而则天象地。《律历志》：乐歌咏五常之言，应人伦，原情性，感之以乐，莫不同乎一。唯圣人能同天下之意，故帝舜欲闻之也。《礼乐志》圣人象天地制礼乐。《贾谊传》：圣人有金城。《董仲舒策》：圣人莫不以致明，以微致显，是以尧发于诸侯，舜兴于深山，非一日而显也。圣人法天而立道，亦博爱而亡私，布德施仁以厚之，设谊立礼以导之。命者天之令，命非圣人不行，故王者上谨于承天意以顺命也。《韩安国传》：王恢曰：圣人因于时。高帝尝围于平城，及反位而无忿怒之言。圣人以天下为度，不以己私伤天下之功。师古曰：言当随天下人心，而宽大其度量也。《司马迁传》：圣人不巧，时变是守。《伍被传》：圣人万举万全。《翼奉传》：天地设位，垂日月，布星辰，分阴阳，定四时，列五行，以神圣人，名之曰道。圣人见道，然后知王治之象。《贡禹传》：天生圣人，盖为万民。
　　【春秋繁露】
　　《威德所生篇》：我虽有所愉而喜，必先和其心以求其当，然后发庆赏以立其德；虽有所忿而怒，必先平其心以求其政，然后发刑罚以立其威。能常若是者谓之天德，行天德者谓之圣人。《立元神篇》：天积众精以自刚。圣人积众贤以自强；天序日月星辰以自光，圣人序爵禄以自明。天所以刚者，非一精之力；圣人所以强者，非一贤之德也。故天道务盛其精，圣人务众其贤盛其精而壹其阳，众其贤而壹其心，壹其阳，然后可以致其神；同其心，然后可以致其功。是以建治之术，贵得贤而同心。为人君者，其要贵神，神者，不可得而视也，不可得而职也。是故视而不见其形，听而不闻其声。声之不闻，故莫得其响；不见其形，故莫得其影。莫得其影，则无以曲直也；莫得其响，则无以清浊也。无以曲直，则其功不可得而败；无以清浊，则其名不可得而度也。所谓不见其形者，非不见其进止之形也，言其所以进止不可得而见也；所谓不闻其声者，非不闻其号令之声也，言其所以号令不可得而闻也。不见不闻，是谓冥昏。能冥则明，能昏则彰，能冥能昏，是谓神。人君贵居冥而明其位，处阴而向阳，恶人见其情而欲知人之心。是故为人君者，执无源之虑，行无端之事，以不求夺，以不问问。吾以不求夺，则我利矣；彼以不出出，则彼费矣；吾以不问问，则我神矣；彼以不对对，则彼情矣。故终日问之，彼不知其所对；终日夺之，彼不知其所出。吾则以明而彼不知其所亡，故人臣居阳而为阴，人君居阴而为阳，阴道尚形而露情，阳道无端而贵神。
　　【刘向说苑】
　　圣人之于百姓，其犹赤子乎？
　　【大戴礼】
　　圣人智通大道，应变不穷，穆穆纯纯。哀公问何谓圣人？孔子曰：“圣人其事大，配乎天地，参乎日月。”
　　【韩诗内传】
　　以从俗为善，以货财为宝，以养性为己至道，是民德也，未及于士也；行法而志坚，不以私欲害其所闻，是劲士也，未及于君子也；行法而志坚，好修其所闻以矫其情，言行多当，示安谕也，知虑多当，未周密也，上则能大其所隆也，下则开道不若已者，是笃厚君子，未及圣人也。若夫百王之法，若别白黑，应当世之变，若数三纲，行礼要节，若性四支，因化之功，若推四时，天下得序，群物安居，是圣人也。《诗》曰明昭有周，式序在位。又曰：圣人养一性而御大气，持一命而节滋味，奄治天下，不遗其小，存其精神，以补其中，谓之志。《诗》曰：不竞不纟求，不刚不柔，言得中也。
　　【杨子】
　　圣人乐天知命，乐天则不勤，知命则不忧。《修身》圣人好己师。圣人耳不顺乎非，口不离乎善。圣人曰神。圣人用，天下检。观乎天地则见圣人。有德者好问圣人。并同上圣人文质者也。车服以彰之，藻色以明之，声音以扬之，诗书以光之。《先知》圣人乐天，陶成天下之化，使人有士君子之器。圣人之法，未尝不关盛衰焉。圣人之道，譬犹日之中矣。不及则未，过则宏。并同上惟圣人为可以开明。《问道》圣人之言似于水火，水测之而益深，穷之而益远，火用之而弥明，宿之而弥壮。圣人之治天下也，碍诸以礼乐。大哉圣人言之至也。开之广然见四海。并同上圣人聪明渊懿，继天测灵，冠乎群伦，经诸范。五百圣人有拟天地而参诸身乎？或问：“五百岁而圣人出，有诸？”曰：“尧舜禹，君臣也，而并。文武周公，父子也，而处。汤孔子数百岁而生，因生以推来，虽千一不可知也。”或问：“圣人占天乎？”曰：“圣人以人占天”。浑浑乎圣人之道，群心之用也。圣人重其道而轻其禄。圣人之言远如天。圣人矢口而成言，肆笔而成书，言可闻而不可殚，书可观而不可尽。圣人之材天地也。”李注：覆载与天地合其德。圣人之言，天也。或曰圣人无益于庸也。天地简易而圣人法之。圣人愈钝而后利，关百圣而不惭，蔽天地而不耻，能言之类莫能加也。贵无敌，富无伦。并同上圣人得言之解，得画之体。问神人圣人之辞，浑浑若川。问神心其神矣乎？能常操而存者，其惟圣人乎？圣人存神索至，成天下之大顺，致天下之大利，和同天人之际使之无间者也。同上问圣人表里。曰：威仪文辞表也，德行忠信里也，《重黎》孝至矣。一言而该，圣人不加焉。《孝至》或曰：“圣人事，异乎？”曰：“圣人德之为事”。同上仰圣人而知众说之郛也。《学行》迁善也者，圣人之徒欤！
　　圣人则异贤人矣。并同上圣人虎别，其文炳也。《吾子》圣人之言，炳若丹青，有诸？曰：“丹青初则炳，久则渝渝乎哉！”或曰：“圣人之道若天，天则有常矣。奚圣人之多变也？”曰：“圣人固多变，人之书言行天也，天其少变乎？”并《君子》
　　【淮南鸿烈解】
  </div>
  <div class="pagination">
   <a href="永乐大典残卷_page86.html">
    上一页
   </a>
   <span>
    ...
   </span>
   <a href="永乐大典残卷_page82.html">
    82
   </a>
   <a href="永乐大典残卷_page83.html">
    83
   </a>
   <a href="永乐大典残卷_page84.html">
    84
   </a>
   <a href="永乐大典残卷_page85.html">
    85
   </a>
   <a href="永乐大典残卷_page86.html">
    86
   </a>
   <span class="current-page">
    87
   </span>
   <a href="永乐大典残卷_page88.html">
    88
   </a>
   <a href="永乐大典残卷_page89.html">
    89
   </a>
   <a href="永乐大典残卷_page90.html">
    90
   </a>
   <a href="永乐大典残卷_page91.html">
    91
   </a>
   <a href="永乐大典残卷_page92.html">
    92
   </a>
   <span>
    ...
   </span>
   <a href="永乐大典残卷_page88.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
