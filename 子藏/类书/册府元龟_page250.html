<!DOCTYPE html>
<html>
<head>
    <meta charset="UTF-8">
    <title>册府元龟 - 第 250 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 250 页/共 736 页</h1>
    <div class="content">    吕通嘉弟高后六年封垂侯八年为燕王。
    吕庀（匹履切）通弟以高后八年封东平侯。
    吕产台弟以高后元年封汶侯六年为吕王七年为梁王。
    吕种建成侯则弟以高后元年封奉吕宣国王七年更封不其侯。
    吕禄种弟高后元年封汉阳侯八年为赵王。
    吕平以惠帝皇太后姊长句子元年四月丙寅封扶柳侯。
    吕胜以皇太后昆弟子七年封赘其侯。
    吕忿以皇太后昆弟子八年封吕成侯。
    吕营以皇太后昆弟子八年封祝兹侯。
    薄昭薄太后弟文帝舅也。元年封轵侯。
    驷钧以齐王舅封邬侯。
    赵兼以淮南王舅封周阳侯。
    窦广国以景帝皇太后弟封章武侯。
    窦彭祖以皇太后兄子封南皮侯。
    窦婴以皇太后昆弟子以破吴楚封魏其侯。
    王信以景帝皇后兄封盖侯。
    田以武帝皇太后同母弟封武安侯。
    田胜以皇太后同母弟封周阳侯。
    卫青以武帝卫皇后弟封长平侯青三子在襁褓中皆为列侯（伉为宜春侯不疑为阴安侯登为发干侯）。
    霍去病以卫皇后姊子亦以军功为冠军侯。
    李广利武帝李夫人之兄夫人蚤卒帝以广利为贰师将军延年为协律都尉。
    上官安以昭帝皇后父为骠骑将军封桑乐侯。
    许广汉以宣帝皇太子外祖父封昌成君霍氏诛许后子立为皇太子乃封平恩侯。
    王无故以宣帝舅为关内侯封平昌侯。
    王武以帝舅为关内侯封昌乐侯。
    王奉光以皇后父为关内侯封印成侯。
    王舜以皇太后兄为侍中中郎将封安平侯。
    史高以悼皇考舅子侍中关内侯封乐陵侯。
    史曾以悼皇考舅为侍中中郎将关内侯封将陵侯。
    史玄以悼皇考舅子侍中中郎将关内侯封平台侯许舜以皇太子外祖父同产弟长乐卫尉封博望侯许延寿以皇太子外祖父同产弟侍中关内侯封乐成侯。
    王禁以元帝皇后父封阳平侯。
    王崇以成帝皇太后母弟散骑光禄大夫关内侯封安成侯。
    王谭以皇太后弟关内侯封平阿侯。
    王商以皇太后弟关内侯封成都侯。
    王立以皇太后弟关内侯封红阳侯。
    王根以皇太后弟关内侯封曲阳侯。
    王逢时以皇太后弟关内侯封高平侯。
    王莽以帝舅曼子封新都侯（王莽为射声校尉久之叔父成都侯商上书愿分邑以封莽及长乐少府戴崇侍中金涉胡骑校尉箕阅上谷都尉阳并中郎陈汤皆当世名臣咸为莽言帝由是贤莽永始元年封莽为新都侯国南阳新野之都乡千五百户）。
    王音以皇太后从弟为大司马车骑将军录尚书事音既遥舅越亲用事小心亲职诏曰：车骑将军音宿卫忠正勤劳国家前为御史大夫以外亲宜典兵马入为将军不获宰相之封朕甚慊焉其封音为安阳侯食邑与五侯等俱三千户。
    赵临以婕妤赵氏父封为阳城侯。
    王钦以皇太后弟封新城侯。
    淳于长以侍中卫尉封定陵侯。
    冯参以中山王舅封宜乡侯。
    丁明以哀帝舅封阳安侯。
    傅晏以皇后父封孔乡侯。
    丁满以帝舅封平周侯。
    傅喜以帝祖母皇太后从父弟大司马封高武侯。
    傅商以皇太后从父弟封汝昌侯。
    郑业以皇太后同母弟子封阳新侯。
    卫宝平帝之舅平帝为成帝後赐宝之弟玄爵关内侯。
    後汉樊宏光武之舅建武五年封长罗侯十三年封弟丹为射阳侯兄子寻互乡侯族兄忠更父侯十五年定封宏寿张侯宏卒子嗣。又封宏少子茂为平望侯樊氏侯者凡五国。
    邓晨娶光武姊元光武即位封晨房子侯帝。又感悼元没於乱兵追封晨长子为吴房侯以奉公主之祀。
    郭况光武郭后之弟小心谨慎年始十六拜黄门侍郎封绵蛮侯后废为中山太后进封况大国为阳安侯（阳安县属汝南郡故城今豫州朗山县故道国城是也。）后从兄竟以骑都尉从征伐有功封为新妻阝侯官至东海相（新妻阝县属汝南郡故城今在颍州汝阴县西北妻阝丘城是也。妻阝音七私切）竟弟正为发干侯（发干县属东郡故城在今博州堂邑县西南）官至太中大夫后叔父梁早终无子其胥南阳陈茂以恩泽封南蛮侯竟子嵩孙骏并坐楚王英事失国章帝建初中诏封嵩子勤伊亭侯骏观都侯。
    阴识光烈皇后之兄更始二年始封识阴德侯建武二年光武以后为贵人遣使迎贵人於新野并徵识识随贵人至以为骑都尉更封阴乡侯十五年定封原鹿侯。
    许昌楚王英舅子英明帝之弟帝为太子时英常独归附太子太子特亲爱之及即位数受赏赐特封昌龙舒侯。
    秦彭同产女弟永平中入宫掖庭为贵人有宠彭以贵人兄随四姓小侯擢为开阳城门侯。
    马廖明德皇后兄也。章帝即位欲封诸舅明德马太后不听建初四年天下丰稔方陲无事帝遂封三舅廖防光为列侯并辞让愿就关内侯太后闻之曰：圣人设教各有其方知人情性莫能齐也。吾少壮时但慕竹帛志蛮音力全切不顾命今虽已老而复戒之在得故日夜惕厉思自降损居不求安食不念饱冀乘此道不负先帝所以化导兄弟共同斯志欲令瞑目之日无所复恨何意老志复不从哉！万年之日长恨矣。廖等不得已受封爵而退位归第（又云：有司连据旧典奏封廖等累让不得已建初四年廖封顺阳侯防封[A13C]阳侯光封许侯俱以特进就事永光四年廖卒子遵嗣徙封程乡侯无子国除元初三年邓太后诏封廖孙度[A13C]阳侯防後徙封翟乡侯永初七年诏封光子明邰乡侯）。
    阴棠梁王畅舅阴贵人之族章帝建初二年封西陵侯。
    窦宪章帝建初二年女弟立为皇后拜宪为郎稍迁侍中虎贲中郎将弟笃黄门侍郎兄弟亲幸并侍宫省和帝即位太后临朝会南单于请兵北伐拜宪车骑将军金印紫绶督兵出塞大破北单于诏使中郎将即五原拜宪大将军封武阳侯邑二万户宪因辞封许之明年诏曰：大将军宪前岁出征克灭北狄朝加封赏固让不受舅氏旧典并蒙爵土（西汉故事帝舅皆封侯）其封宪冠军侯邑二万户笃郾侯景汝阳侯瑰夏阳侯各六千户宪独不受封。
    邓骘女弟为和帝贵人兄弟皆除郎中贵人立为皇后骘三迁虎贲中郎将京悝弘阊皆黄门侍郎京卒於官延平元年拜骘车骑将军仪同三司悝虎贲中郎将弘阊皆侍中安常永初元年封骘上蔡侯悝叶侯阊西平侯阊西华侯食邑各万户独骘以定策功增邑三千户骘等辞遂逃避使者间关诣阙陈乞太后不听骘频上疏至六乃许之弘以治欧阳尚书授帝禁中病卒诏鸿胪持节即弘殡封子广德为西平侯後以帝师之重分西平之都乡封广德弟甫德为都乡侯四年。又封京子黄门侍郎珍为安阳侯五年悝阊相继并卒遗言薄葬不受爵赠太后并从之乃封悝子广宗为叶侯阊子忠西为华侯建光元年太后崩未及大敛帝复申前命封骘为上蔡侯位特进後禹曾孙香子女为桓帝后帝。又绍封骘从弟故度辽将军遵子万世南乡侯拜河南尹。
    阎畅为侍中安帝元初元年帝选其女入掖庭二年立为皇后三年畅以父后为长水校尉封北春侯食邑四千尸畅卒子显嗣及安帝亲政事显及弟景耀晏并为卿校典禁兵延光元年更封显长社县侯食邑三千五百户显景诸子年皆童龀并为黄门侍郎梁竦有三男三女章帝纳其二女皆为贵人生和帝窦皇后养以为子窦氏谮杀二贵人而竦死狱中家徙九真窦宪败还竦妻子封子棠乐平侯雍乘氏侯翟单父侯邑各五千户诸梁内外以亲疏补郎谒者棠官至大鸿胪雍少府。
    宋杨女为章帝贵人安帝之祖母安帝即位封杨四子皆为列侯食邑各五千户宋氏为卿校侍中大夫谒者郎吏十馀人孝德后异母弟次及达生人诸子九人皆为清河国郎中。
    梁商少以外戚拜郎中顺帝永建元年袭父雍封乘氏侯三年顺帝选商女及妹入掖庭迁侍中屯骑校尉阳嘉元年女立为皇后妹为贵人加商位特进更增国土二年封子冀为襄邑侯商让不受三年以商为大将军固称疾不起使太常桓焉奉策就第即拜乃起诣阙受命商薨子冀嗣及商葬拜冀大将军弟侍中不疑河南尹桓帝立建和元年益封冀一万三千户。又封不疑弟西平侯冀子裔襄邑侯各万户和平元年重增封冀万户并前所袭合三万户永兴二年。又封不疑子马[A13C]阴侯裔子桃城父侯。
    邓香女桓帝永兴中入掖庭为采女明年封兄邓演为南顿侯位特进演薨子康嗣及后为皇后乃追封赠香车骑将军安阳侯更封康Г阳侯弟统袭母昆阳君宣封昆阳侯统从兄会袭安阳侯统弟秉氵育阳侯宗族皆列郎将。
    窦武长女桓帝时选入掖庭桓帝以为贵人拜武郎中其冬贵人立为皇后迁越骑校尉封槐里侯後从武兴太后定策立灵帝拜武大将军灵帝立论定策功更封武为闻喜侯子机渭阳侯拜侍中兄子绍侯迁步兵校尉绍弟靖西乡侯为侍中监羽林左骑宋酆女灵帝建宁三年选入掖庭为贵人明年立为皇后父酆执金吾封不其乡侯。
    何进异母女弟灵帝时选入掖庭为贵人有宠於帝拜进郎中再迁[A13C]川太守光和二年贵人立为皇后徵进入拜侍中将作大匠河南尹中平元年进以发张角别党马元义谋封慎侯弟河南尹苗以破荥阳群贼功封济阳侯。
    魏卞秉武宣后弟初以功封都乡侯黄初七年进封开阳侯邑千二百户为昭烈将军秉卒兰嗣兰卒分秉爵封兰弟琳列侯兰子隆女为高贵乡公后隆以后父为光禄大夫位特进封睢阳乡侯。
    甄逸女文帝纳之於邺明帝太和元年二月以中山魏昌之安城乡户千追封逸谥曰：敬侯孙像袭爵为射声校尉青龙中薨改封魏昌县谥曰：贞侯子畅嗣。又封畅弟温к艳为列侯。又封后从兄子毅及像弟三人皆为列侯嘉平中复封畅子二人为列侯。
    郭表文德皇后蚤丧兄弟以从兄表继父永後后立表为奉车都尉明帝太和四年诏封表安阳亭侯。又进爵乡侯增邑并前五百户以表子详为骑都尉後明帝进表爵为观津侯增户五百并前千户迁详为驸马都尉表卒详嗣。又分表爵封详弟述为列侯毛嘉女黄初中选入东宫明帝太和中立为后父嘉拜骑都尉后弟曾郎中。又进嘉奉车都尉曾骑都尉顷之封嘉博平乡侯後。又加嘉位特进曾散骑侍郎郭立兄女明元郭后明帝即位拜为夫人以立为骑都尉从父芝为虎贲中郎将齐王即位尊为皇太后追封父满西都定侯以立子建绍其爵封芝迁散骑常侍长水校尉立宣德将军皆封列侯建兄德出养甄氏德及建俱为镇护将军皆封列侯并掌宿卫（又云：诸郭之中芝最壮直先时自以功封侯）。
    张缉为东莞太守齐王芳嘉平中女为皇后徵拜光禄魏略大夫位特进。
    蜀吴壹先主定益州聘壹妹章武元年立为皇后壹官至车骑将军封县侯。
    吴吴景孙坚吴夫人兄常随坚征伐有功拜骑都尉孙策以为丹阳太守扬武将军景卒官子奋授兵为将封新亭侯。
    谢承大帝谢夫人弟夫人卒後十馀年拜五官郎中稍迁至武陵太守。
    王卢九女为孙权夫人生孙和和子皓立封其三弟皆列侯。
    王文雍大帝王夫人同母弟夫人生景帝景帝即位王氏无後封文雍亭侯。
    谭绍大帝潘夫人姊婿孙亮即位以为骑都尉。
    全尚女为孙亮夫人亮为嗣以尚为城门校尉都亭侯代滕裔为太常卫将军进封永平侯录尚书事时全氏侯者五人并典兵马。
    何遂女为孙和姬和子皓立尊为皇太后封其弟洪永平侯蒋溧阳侯植宣城侯洪子邈为武陵监军滕牧女为孙皓夫人皓即位封牧商密侯拜卫将军录尚书事。
    晋羊景献羊后之从父弟少与武帝甚深亲狎帝即位擢左卫将军封甘露亭侯。
    王恺文明后弟少有才力历位清显虽无细行有在公之称以讨杨骏勋封山都县公邑千八百户迁龙骧将军加散骑常侍。
    王虔字恭祖文明后弟以功见称累迁卫尉封安寿亭侯拜平东将军假节监青州诸军事徵为光禄勋转尚书卒。
    杨骏武悼杨后之父历骁骑镇军二府司马後以后父超居重位自镇军将军迁车骑将军封临晋侯识者议之曰：夫封建诸侯所以藩屏王室后妃所以供粢盛弘内教后父始封而以临晋为侯兆以乱矣。骏後惠帝永宁初诏曰：舅氏失道宗族陨坠渭阳之思孔怀感伤其以{艹务}亭侯杨超为奉朝请骑都尉以慰蓼莪之思焉。
    贾谧韩寿之子贾充养以为嗣谧继佐命之後。又贾后专恣历位散骑常侍後军将军充妻广成君卒去职丧未终起为秘书监掌国史寻转侍中领秘书监如故谧侍从惠帝幸宣武观较猎讽尚书於会中召谧受拜诫左右勿使人知，於是众疑其有异志。
    贾模充之从子预诛杨骏封平阳乡侯贾后既预朝政欲委信亲党拜模散骑常侍二日擢为侍中。
    郭彰贾后之从兄贾充妻待彰。若同生历散骑常侍尚书卫将军封冠军侯。
    羊玄之以惠皇后父初为尚书郎以后父拜光禄大夫特进爵为公。
    虞豫子胤元敬后弟初拜散骑常侍迁步兵校尉建宁末追赠豫官以胤袭爵平山侯。
    庾亮明穆皇后之兄也。明帝即位以为中书监及王敦举兵加亮左卫将军与诸将距钱凤及沈充之走吴兴也。又假亮节都督东征诸军事追充事平以功封永昌县开国公。
    褚裒康献皇后父豫章太守康帝立徵拜侍中迁尚书以后父求出累为左将军都督兖州徐州之琅琊军事假节镇金城康献皇后临朝有司以裒皇太后父议加不臣之礼拜侍中卫将军录尚书事持节都督如故。
    王蕴孝武定后之父为晋陵太守定后立以后父迁光禄大夫领五兵尚书本州大中正封建昌县侯蕴固辞乃授都督京口诸军事左将军徐州刺史假节宋路兴之文帝路淑媛之父孝武即位尊淑媛为皇太后大明四年太后弟子琼之及弟休之茂之并居显职废帝景和中以休之为黄门侍郎茂之左军将军并封开国侯邑千户明帝废幼主欲悦太后之心乃下令以休之为黄门侍郎领步兵校尉茂之为中书侍郎是时明帝未即位故称令。
    王偃孝武文穆皇后之父文帝元嘉末为散骑常侍右卫将军孝武即位以后父授光禄大夫领茂阳王师常侍如故。
    梁王锡份之孙以亲属封永安侯。
    後魏贺讷道武帝之舅从道武平中原拜安远将军以元舅甚见尊重。
    贺卢者讷之弟也。亦从道武平中原以功赐爵辽西侯。
    刘罗臣宣穆皇后之兄也。从道武平中原以前後勋赐爵永安公。
    姚黄眉明元昭哀皇后之弟也。黄眉本後秦姚兴之子及姚兴灭黄眉间来归国明元厚礼待之赐爵陇西公。
    杜超密皇后之兄太武始光中思念舅氏以超为阳平公神三年以超行征南大将军太宰进爵为王杜道生者超之长子也。赐爵城阳侯後为秦州刺史进爵河东公。
    杜凤凰者道生之弟也。袭父超爵加侍中特进。
    杜遗者超之从弟也。超薨复授遗侍中安南将军相州刺史入为内都官进爵广平王。
    杜元宝者遗之长子也。位为司空进爵京兆王。
</div>
    <div class="pagination">
<a href="册府元龟_page249.html">上一页</a><span>...</span><a href="册府元龟_page245.html">245</a><a href="册府元龟_page246.html">246</a><a href="册府元龟_page247.html">247</a><a href="册府元龟_page248.html">248</a><a href="册府元龟_page249.html">249</a><span class="current-page">250</span><a href="册府元龟_page251.html">251</a><a href="册府元龟_page252.html">252</a><a href="册府元龟_page253.html">253</a><a href="册府元龟_page254.html">254</a><a href="册府元龟_page255.html">255</a><span>...</span><a href="册府元龟_page251.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
