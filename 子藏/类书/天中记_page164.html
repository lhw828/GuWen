<!DOCTYPE html>
<html>
<head>
    <meta charset="UTF-8">
    <title>天中记 - 第 164 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 164 页/共 201 页</h1>
    <div class="content">


　　天中记卷五十
<子部,类书类,天中记>
　　钦定四库全书
　　天中记卷五十一
　　明　陈耀文　撰
　　桂
　　百药之长桂江南木百药之长【説文】
　　招摇桂和之美者招摇之桂【吕覧】招摇之山其上多桂【山经】注桂叶似枇杷长二尺余广数寸味辛白花丛生山峯冬夏常青间无杂木
　　八桂桂林八树在贲隅东八树成林言其大也【山经】罗浮山顶有桂所谓贲隅之桂【罗浮山记】白石之山望之如雪其上有湖云金鹅之所集八桂之所植【临海记】八桂森挺凌霜【天台赋】天台山有八桂岭【地里记】
　　桂罄一山汉武帝谓东方朔曰孔子顔渊之道徳何胜朔曰顔渊如桂罄一山孔子如春风至则万物生【翰林杂事杪】
　　緑桂王母与燕昭王游于燧林之下説炎帝鑚火之术取緑桂之膏燃以照夜忽有飞蛾衘火状如丹雀来拂于桂膏之上【拾遗记】
　　紫桂闇河之北有紫桂成林其实如枣羣仙饵焉韩终采药诗曰闇河之桂实大如枣得而食之后天而老【上】桂饵鲁人有好钓者以桂为饵黄金为钩【阚子】
　　桂蠧汉文帝复使陆贾使南越尉佗因使者献桂蠧一器注应劭曰桂树中蝎虫也师古曰此虫食桂故味辛而渍之以蜜食之也苏林曰汉旧常以献陵庙载以赤毂小车【南越传】艺文御覧作贾误
　　青桂武帝使董谒乗琅霞之辇以升寿灵坛至三更西王母驾鸾之舆至坛之四面列种软条青桂风至桂枝自拂阶上游尘【洞冥记】
　　桂柱汉武时昆明池中有凌波殿七间皆以桂为柱风来自香【説苑】
　　桂台宣帝元凤二年于淋池之南起桂台以望逺气东引太液之水有一连理桂树上枝跨于渠水下枝隔岸而南生与上枝同一株【拾遗记】
　　生太山阿客有问陈季方足下家君太丘有何功徳而荷天下重名季方曰吾家君譬如桂树生太山之阿上有万仭之高下有不测之深上为甘露所霑下为渊泉所润当斯之时桂树焉知太山之高渊泉之深不知有功徳与无也【世説】
　　桂林一枝郤诜迁雍州刺史武帝于东堂防送问诜曰卿自以为何如对曰臣举贤良对策为天下第一犹桂林之一枝昆山之片玉帝笑【晋书】
　　芳林齐武帝时湘州送桂以植芳林苑中【本草】
　　寄花顔真卿为湖州刺史与袁高游杼山陆羽折青桂花见寄顔谢以诗云羣子游杼山山寒桂花白緑荑含素蕚采摘自逋客忽枉岩中诗芳香润金石全高南越蠧岂谢东堂策防惬名山期从君恣幽觌寳积寺故事也【传】
　　紫阳花杭州灵隠山多桂寺僧曰月中桂也至今中秋夜徃徃子坠寺僧亦曽拾得招贤寺僧植桂香紫可爱郡守白公号紫阳花【南部新书】
　　异种李徳裕平泉庄有剡溪之红桂种山之月桂曲阿之山桂永嘉之紫桂剡中之红桂桂东阳之壮桂【一品集】独秀龙门敬善寺有红桂树独秀伊川尝于山南诸山访之莫致陈侍御因访剡溪樵客偶得数株移植郊园众芳色沮乃知敬善所有是蜀道异草徒得嘉名【志】性制南唐后主尝召徐锴至清暑阁阁前地径两草生砖缝中薙去复生锴曰吕氏春秋云桂枝之下无杂木味辛故也后主令取桂屑数斗匀布缝中经宿草尽死【谈苑】以桂为丁以钉木中其木即死葢其性相制耳【雷公炮炙论】文桂岱舆山北有玉梁千丈驾流于上傍有丹桂紫桂白桂皆直上百寻可为舟航谓之文桂之舟【拾遗记】实如橘太山北有桂树七十株天神青腰玉女三千人守之其实赤如橘人食之一年仙宫迎之常有九色飞凤寳光珠雀鸣集于此【天地运度经】
　　香桂林邑城隍堑之外林棘荒蔓榛梗冥郁滕槃等秀参错际天其中香桂成林气清澄烟桂父县人也栖居此林服桂得道【水经】
　　天竺天竺桂生西胡国功用似桂不过之【图经】
　　蠧桂夫翠饰羽而体分象美牙而身丧蚌怀珠而致剖兰含香而遭焚膏以明而遂煎桂以蠧而成疾【金楼子】
　　松
　　百木长松柏为百木长也而守宫阙【史记】
　　松肪松脂一名松膏一名松肪松花名松黄【本草】
　　松脂为茯苓松脂沦入地中千嵗为茯苓茯苓千年化为琥珀一名江珠今太山有茯苓而无琥珀益州永昌出琥珀而无茯苓【博物志】
　　服松偓佺好食松实能飞行逐走马以松子遗尧尧不能服松者横也时受服者皆至二三百嵗【上】
　　梓化周太姒梦周梓化为松【太公兵法】
　　长松天子升长松之磴【穆天子传】荆有长松文梓【尸予】
　　部娄晋侯使张骼辅跞致楚师求御于郑郑人卜宛射大吉子太叔戒之曰大国之人不可与也对曰无有众寡其上一也太叔曰不然部塿无松柏【襄二十四】
　　草不殖楚郏敖即位王子围为令尹郑行人子羽曰是谓不宜必代之昌松柏之下其草不殖【上二十九】
　　龙松始皇起云明台东得葱峦锦柏漂檖龙松寒河星柘岏云之梓【纪】
　　五大夫秦始皇上防山风暴至休于松【史作树】下因封其树为五大夫【汉官仪】始皇二十八年祭封泰山至半忽大风雷雹路傍有五松树防翳数畆乃封为五大夫忽闻松上有人言曰无道徳无仁无礼而天下亡命受命何以封左右咸闻始皇不乐乃归崩于沙丘【独异志】仙药仙之上药有松柏之膏服之可延年【汉武内传】
　　西靡汉宣帝东平王发归国思京师后薨葬东平冡上松柏皆西靡【冡墓记】
　　食叶实成帝时猎者于终南山见一人无衣服身皆生黒毛跳坑越涧如飞乃密伺其所在合围取得乃是一妇人问之言是秦之宫人闗东贼至秦王出降惊走入山饥无所食女欲饿死有一老翁教我食松柏叶实初时苦澁后稍便吃遂不复饥冬不寒夏不热此女是秦人至成帝时三百余载也【抱朴】汉末大乱宫人小黄门上墓树上避兵食松柏实遂不复饥举体生长毛长尺许乱离既平魏武闻而收养还食谷齿落头白【异苑】
　　美松徂徕山多松柏诗所谓徂徕之松也邹山记云徂徕山在平父奉高博三县界犹有美松亦曰尤徕之山也赤眉渠师樊崇所堡也故崇自号尤徕三老矣【水经注】劲松世目李元礼谡谡如劲松下风【世説】
　　梦生腹上初丁固为尚书梦松树生其腹上谓人曰松字十八公也后十八嵗吾其为公乎卒如梦焉【呉书】孤松独立山公曰嵇叔夜之为人也岩岩若孤松之独立其醉也巍峩若玉山之将崩【晋书】
　　斋前种松孙兴公斋前种一株松恒自手壅治之高世逺时亦隣居语孙曰松树子非不楚楚可怜但永无栋梁用耳孙曰枫栁虽合抱亦何所施【世説】
　　巨松浮至晋太兴二年大霖中山常山尤甚滹沱泛溢冲防山谷巨松僵防浮于滹沱东至浡海原隰之间皆如山积石勒下令曰水出巨材所在山积将皇天欲孤缮修宫宇也咸和六年勒僣位如邺将营宫殿时大霖中山西北暴水漂流巨木百余万根集于堂阳勒大説曰诸卿知此不非为灾也天意欲吾营邺都耳【载记】栋梁用庾顗见和峤叹曰峤森森如千丈松虽磥砢多节目施之大厦有栋梁之用【晋书】有人哭和长与曰峩峩若千丈松崩【世説】
　　斋前种松张湛好于斋前种松养鸲鹆袁山松出入好令左右作挽歌时人谓张屋下陈尸袁道上行殡百丈松符子舆子登于大山下临千仭之渊上防百丈之松萧萧然神王乎一丘矣【符子】
　　刺史植松蒋山本少林木东晋令刺史罢还种松百株宋时诸州刺史罢职还者载松三百株下至郡守各有差山之最高峯北有五愿树乃柞木也【金陵地记】
　　爱松风陶景特爱松风庭院皆植松每闻其响欣然为乐【梁书】
　　服脂王爱州在邺学服松脂不得节度肠塞而死为药所误者甚多【顔氏家训】
　　寒木齐世有辛毗者清干之士官至行台尚书嗤鄙文学嘲刘逖云君辈辞藻譬若朝菌须臾之翫非宏才也岂比吾徒比千丈松树常有风霜不可凋悴矣刘应之曰既有寒木又发春华何如也辛笑曰可矣【传】
　　代麈挥张讥字直言后主幸钟山开山寺召从臣坐于寺西南松林下敇召讥竪义时索麈尾未至后主敇取松枝手以属讥曰可代麈尾顾谓羣臣曰此即张讥后事【陈书】
　　木醴陈后主祯明二年初覆舟山及松柏林冬月出木醴后主以为甘露之瑞俗呼为雀饧【建康实録】
　　摩顶松装法师徃西域取经手摩灵岩寺松枝曰吾西去求佛教汝可西长吾归即东向使吾弟子辈知之既去其枝年年西指一年忽东向弟子曰教主归矣果还至今谓之摩顶松【大唐新语】
　　龙骨不空三藏塔前多老松嵗旱时官伐其枝为龙骨以祈葢三藏役龙意其树必有灵也【酉阳】
　　为林郎余令授霍王元轨参军从父知年亦为王友元轨毎曰郎家二贤皆入府不意培塿而松为林也【上】五粒松脂松树大连抱有五粒子形如桃仁而稍小皮硬有人取而食之味如胡桃浸酒疗风【大厯时监察御史顾愔新罗国记】五代郑遨闻华山有五粒松脂沦入地千嵗化为药能去三尸因徙居华阴欲求之【一行传】
　　为圣君出唐徳宗时计料造神龙寺须长五七十尺松木裴延龄奏曰臣近于同州检得一谷木可数千条皆长七八十尺上曰人言开元天寳中侧近求覔五六十尺木尚未易须于岚胜州采市如今何为近处便有此木延龄云贤才珍寳异物皆在处常有但遇圣君即出今比木生闗辅葢为圣君岂开元天寳合邪【唐书】隐背李泌尝取松醪枝以隐背名曰养和后得如龙形者因以献帝四方争效之【新】
　　百余章秦系客泉州南安有九日山大松百余章俗东晋时所植系结庐其上【志】
　　松菊主人韦表微授监察御史里行不乐曰将禄譬滋味也人皆欲之吾年五十拭镜防白冐游少年间取一班一级不见其味也将为松菊主人不愧陶渊明云【新唐】龙挛虎跛有道人自天台来示余怪松图披之甚骇人自盘根于岩穴之内轮菌逼侧而上身大数围而高不四五尺礧砢然蹙缩然干不假枝枝不假叶有若龙挛虎跛壮士困之状【陆防怪松賛】七松郑薫既老号所居为隐岩莳小松七本于庭自号七松处士异时可对五栁先生【南部新书】
　　孔雀松松凡言两粒五粒粒当言鬛叚成式修竹里私第大堂前有五鬛松两株大材如椀结实味与新罗者不别五鬛松皮不鳞唐中使仇士良水硙亭子有两鬛皮不鳞者又有七鬛者不知自何而得俗谓孔雀三鬛松也李徳裕言三鬛松与孔雀松别又云欲松不长以石抵其直下根便不必千年方偃【酉阳】
　　金松李徳裕金松赋序云广陵东南有顔大师犹子旧宅其地则孔北海故台余晩春游眺忽睹竒木枝似柽松叶如矍麦迫而察之则翠叶金贯灿然有光访其名曰金松讯其所来曰得于天台乃就主人求得一本列于平泉【英华】
　　围三尺钟辐作松竺手植一松梦朱衣吏曰松围三尺吾子当登第后三十年始成名其松围果三尺【摭言】寄生天台智者院释行满居房槛外有巨松横枝之上寄生小树每满出坐其寄生必嫋嫋向侧时谓此树作礼茶头也或不信者専伺满出则纷纷然满坐则屹立亭亭更无动摇【宋高僧】
　　怪松南康有怪松从前刺史每令画工冩松必数株衰悴后因一客与妓环饮其下经日松死【酉阳】
　　将军伊阳深山中有黒松山平高四十里其上皆大松有二株尤大一号大将军一号小将军大者围绢三疋小者围一疋木客取材于此皆祭之以绢围讫造图挂其上政和间求明堂柱而邑官以无中程者闻既而有人告发云大松不可出小松可取也乃命告者以官而令佐皆谪已伐之亦不可出告者寻死今独大将军尚在而小者委于山间惜哉【陶朱新録】
　　七星松罗浮奉宸桥南有古松七株上凌霄汉仙灵常此憇息邹葆光有道术宣和中召至凝神殿有七人从之倐不见上问为谁葆光对曰臣居山常习剑术此七人者古松也上异之【罗浮志】
　　结毬成葢洪迈绍兴间与弟适遵读书外家沈氏白茅山坟庐是嵗墓有二松结毬成葢既而兄弟举博学宏辞亦木之祥也【毘陵志】
　　木中有文昔金人代宋时伐香岩寺木造舟木中有文成诗云栽松种柏兴唐日解板成舟破宋时可惜香岩千载树等闲零落嵗寒枝世传以为怪异【浙川县志】
　　天陵天陵偃葢之松大谷倒生之柏凡此诸木皆与天齐其长与地齐其久【抱朴子】
　　麈尾石门北岩即松林也有数百树松大皆连拱长近二十丈攅生絶崖上南临石门涧涧中仰视之离离如騈麈尾号麈尾松于寻阳望聚见之分明【周景式庐山记】化石仆骨东境其地东北一千里有康于河断松投之三年辄化为石其色青谓之康于石有松文【记】
　　万年麻城西北一十里有枯松一株相传以为万年松鱼甲洛中有鱼甲松【酉阳】
　　精变青牛嵩岳有大松树或百嵗千嵗其精变为青牛或为伏采食其实得长生【嵩高山记】千载松柏树枝叶上杪不长望如偃葢其中有物如青牛青羊人服皆万嵗【玉策】义松翊真观在南昌府城西南观有二松相去五尺合为一干号曰义松【山川纪异】
　　水松水松叶如桧而细长出南海土产众香而此木不大香故彼人无被服者岭北人极爱之然爱其香殊胜在南方时植物无情者也不香于彼而香于此岂屈于不知已而伸于知己者欤物理之难穷者如此【南方草木状】有抱木生其傍柔弱可作履谓之抱香履【罗浮志】
　　海松子树与中国松同但结实絶大形似小粟三角肥甘香美一罇俎间佳果也出林邑【南方草物状】
　　倒植中岳顶上松干如挿笔其间数株上巨下细柯似枯槎皮或剥落有半荣者僧指云此是岳神为珪禅师夜移天将晓其鬼兵惧遽倒植之而去【曲洧旧闻】
　　木长官于潜牧岭上有古松一本盘错竒怪尝有兄弟防墙欲讼于有司夜行憇其下迟明辨色相视乃伯仲也遂各悔咎息争而还因名松为木长官【杭州志】
　　落落借萋萋之纎草防落落之长松【天台赋】长松落落卉木【杜笃首阳山赋】
　　亭亭亭亭山上松【刘公榦诗】青青陵上松亭亭高山柏【何敬祖】青青陵上柏【古诗】
　　郁郁郁郁涧底松【左太冲诗】
　　丸丸陟彼景山松柏丸丸【诗殷武】
　　摧摧南山石嵬嵬松柏何摧摧上枝拂青云中心十数围【刘越石扶风歌】
　　松雔松取烧枝其上下承取汁名松雔其松树皮上緑衣名艾纳合味众香烧之其烟回聚清白可爱【广志】梦松松为人君梦见松者见人君也【宋书】
　　柏
　　土山多柏白于之山其上多柏土山多柏【山经】
　　文柏华山生文柏【地理志】
　　食实赤松子好食柏实齿落更生【列仙】
　　禹植汉阳县西柏泉寺有古井世传大禹植柏于大别山其根盘曲直至井底今柏根尚存又大别山阳太平兴国寺前亦有古柏俗禹治水时所植者【山川纪异】夫子手植鲁郡孔子旧庭有柏树二十四株经历汉晋其大连抱有二株先折倒士人崇敬莫之敢犯江夏王义恭悉遣人伐取父老莫不叹息【宋书】兖州曲阜县文宣庙庙内并殿西南各有柏叶松身之树各高五六丈枯槁已久相传夫子手植永嘉三年复枯俗传千年木疗心痛人多窃割削之树身渐细去地丈余皆以泥累泥封犹不免焉亦有取为笏者色紫而甚光泽肃宗时二树犹在【封氏见闻记】先圣庙前有数株古柏亦传千余嵗本大十围淄华为兖州军食贫穷无以充四方之饷华遂命伐之裁为简册刻为器皿以行饷之【载】
　　柏寝景公与晏子游于少海登柏寝之台而还望其国曰美哉泱泱乎堂堂乎后世将孰有此晏子对曰其田成氏乎【韩外传】李少君见武帝上有故铜器问少君少君曰此器齐桓公十年陈于柏寝已而案其刻果齐桓公器一宫尽骇【史记】师古曰以柏木为寝室于台之上
　　东南枝秦穆公之时陈仓人掘地得物若羊非羊若猪非猪怪将献之道逢二童子谓之曰子知彼乎名为魍常在地下食死人脑若欲杀之以柏东南枝指之则死矣【宋符瑞志】墓上树柏路头石虎周礼方相氏入墟御魍像魍像好食死者肝脑人家不能当令方相立于墓侧以禁御之而魍僧畏虎与柏【风俗通】
　　柏谷柏谷谷名也汉武帝微行所至长傲賔于柏谷者也谷中无回车地夹以高原柏林荫蔼穷日幽暗殆弗覩阳景【述征记】
　　防山柏山南有防山庙种柏树千株大者十五六围长老传云汉武所种【防山记】防山庙中柏皆二十余围夹西阶赤眉尝斫一树见血而止今斧疮犹在【从征记】
　　延年药有松柏之膏服之可以延年【汉武内传】
　　移植磅山之柏有穴穴上有柏昔李少翁于阆阴移来此穴种此柏已见扶桑三枯海水涸竭帝觉遣人徃穴掘不见其根唯见赤鷰飞翻入云移柏植于通灵台【洞冥记】柱生枝巴郡有柏柱大可十围高二十余丈乃公孙述时楼柱所斫之处忽生枝而不朽【寰宇记】
　　诸葛柏道家多作柏叶汤常防益人古柏叶尤竒今益州诸葛孔明庙中有大柏木相传是蜀世所植故人多采収以作药其味甘香于常柏也【图经】
　　盗墓柏庾蹇字升褒或有斩其父墓柏者莫知其谁乃召隣人于墓自责叩头涕泣谢祖祢自后人莫之犯【晋书】李充丧父冡侧有盗夜斫柏树者充手刃之【陈留耆旧传】冡柏变色王裒字伟元痛父不以命终絶世不仕立屋墓侧旦夕常至墓前辄悲号断絶墓一柏树裒常所攀涕泪所着树色与凡树不同【王隐晋书】梁武拜山陵涕泣所洒松为变色【金楼子】
　　柏屋东宫圃乃有柏屋制甚古拙【南齐豫章王传】
　　赋修江夏王锋以明帝知权常忽忽不乐着修柏赋以见其志曰既殊羣而抗立亦含贞而挺正岂春日之自芳在霜下而为盛冲风不能摧其枝积雪不能改其性虽坎于当年庶后凋之可咏时鼎业潜移锋独有慨然匡复之意后为明帝所害江斆闻其死曰芳兰当门不得不锄其修柏之赋乎【南史】
　　龙须柏徐伯珍东阳太末人宅南九里有高山班固谓之九岩山后汉龙丘苌隐处也山多龙须柏望之五采世呼为妇人岩伯珍移居之门前生梓树一年便合抱【南齐书】庙柏重生侯景既防台城都下王侯庶姓庙树咸见残毁唯文宣太后庙四周柏树独郁茂及景簒修南郊路伪都官尚书吕季畧説景令伐此树以立三桥始斫南面十余株再宿悉枿生便长数尺时既冬月翠茂如春贼乃大惊恶之使悉斫杀识者以为昔僵桞起于上林乃表汉宣之兴今庙树重青必彰陜西之瑞【梁书南史】柏柱生花梁武陵土纪以侯景之乱僣号于蜀初妖怪不一内寝柏殿柱绕节生花其茎四十有六靃靡可爱状似荷花识者曰王敦妖花非佳事也后果为元帝所诛【南史】柏棺博陵崔字子洪死十二年而复生性畏日不敢仰视又畏水火及刀兵之属常走于逵路遇疲则止不徐行也时人犹谓是鬼洛阳大市北奉终里里内之人多卖送死之具及诸棺椁谓曰作柏木棺勿以桑木为欀人问其故曰吾在地下见人发鬼兵有一鬼诉称是柏棺应免主兵吏曰尔虽柏棺桑木为欀遂不免京师闻此柏木踊贵人疑卖棺者皆发此等之言也【洛阳蓝记】连理覇城王整之姊嫁为卫敬瑜之妻年十六而敬瑜亡父母舅姑咸欲嫁之誓而不许乃截耳置盘中为誓乃止遂手为亡壻种树数百株墓前柏树忽成连理一许还复分散女乃为诗曰墓前一株柏根连复并枝妾心能感木頺城何足竒【南史】
　　柏庵武帝伐齐永昌公椿屯鸡栖原齐王宪密谓椿曰为营不须张幕可伐柏为庵令兵去之后贼犹致疑及被敕追还率兵夜返齐人果谓柏庵为帐幕翌日始悮【后周书】枯生枝隋文帝时王劭上书云陈留老子祠有枯柏云老子将度世云待枯柏生东南枝回指当有圣人出吾道复行至齐枯柏从下生枝东南上指夜有三童子相与歌曰老子庙前古枯树东南枝如繖圣主从此去及陛下牧亳州亲至祠树之下自是柏枝回抱其枯枝渐指西北道教果行【北史】真源县老子堂前有双柏树左阶之柏久枯炀帝大业十三年忽从根生一枝耸榦三丈三尺枝叶青翠唐武宗二年更生一枝直上五尺横枝两层枝叶相覆异于常树【述征记寰宇记】
　　影不移高祖在襁袵之时母置放其庄柏树之阴而徃饷田比及饷回日斜而树影不移【玉堂闲话】
　　大小将军嵩山天封观有古柏三株武后封五品大夫荫百余步俗云大小将军【河南志】
　　干陵干陵之柏异于他处其木未有无文理者而其文多为菩萨云气人物鸟兽状极分明可观有盗得一株径尺者可直万钱闗陜人家多以为贵冝其子实最佳也【本草】大将军嵩山汉武帝登封时神人呼万嵗之所峯之半乃昔嵩阳观故基有唐天寳年碑刻碑东古柏五株积翠婆娑可爱中有一株尤大五人聨手抱之围始合下一石刻曰汉武帝封大将军【少林集録】
</div>
    <div class="pagination">
<a href="天中记_page163.html">上一页</a><span>...</span><a href="天中记_page159.html">159</a><a href="天中记_page160.html">160</a><a href="天中记_page161.html">161</a><a href="天中记_page162.html">162</a><a href="天中记_page163.html">163</a><span class="current-page">164</span><a href="天中记_page165.html">165</a><a href="天中记_page166.html">166</a><a href="天中记_page167.html">167</a><a href="天中记_page168.html">168</a><a href="天中记_page169.html">169</a><span>...</span><a href="天中记_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
