<!DOCTYPE html>
<html>
<head>
    <meta charset="UTF-8">
    <title>太平御览 - 第 542 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 542 页/共 737 页</h1>
    <div class="content">《南夷志》曰：独锦蛮者，乌蛮之苗裔也。在秦臧川，去安宁两日程。其族多姓李。异牟寻母，即独锦蛮女也。有季负蓝，贞元中为大将军，在勃弄拣川为城使等。
弄拣蛮
《南夷志》曰：弄拣蛮，则白蛮苗裔也，本姚州弄拣县部落，其地旧为褒州。尝有首领误杀司户，惧罪，率众北奔，在摩磨些江侧。贞元中，异牟寻破吐蕃城邑，获弄拣城，迁於永昌之地。
清蛉蛮
《南夷志》曰：清蛉蛮，亦白蛮苗裔也，本清蛉县部落。天宝中，州初陷，有首领尹氏父子，相率南奔河赕，阁罗凤厚待之。贞元中，南诏清平官尹辅酋，皆其人也。衣服、言语与蒙舍略同。
长蛮
《南夷志》曰：长蛮，本乌蛮之後。部落在剑川，属浪诏。其俗皆衣长曳地，更无衣服，惟披牛羊皮。
施蛮
《南夷志》曰：施蛮，本乌蛮种族也。铁桥西北大施赕、小施赕、剑寻赕，皆其所居之地，男以缯布为缦裆。妇人从顶横分其发，当额及顶後各为髻。男女终身跣足，披牛、羊皮。
磨些蛮
《南夷志》曰：磨些蛮，乌种也。铁桥上下及大婆、小婆、三婆采览、昆池等川，皆其所居之地。土多牛羊，一家即有羊群。终身不洗手面。男女皆披羊皮。俗好饮酒、歌舞。
扑子蛮
《南夷志》曰：扑子蛮，勇悍矫捷。以青婆罗段为通身。善用泊箕、竹弓，深林间射飞鼠，发无不中。部落首领谓之酋。其土无食器，以芭蕉叶藉之。
寻传蛮
《南夷志》曰：寻传蛮，俗无丝绵布帛，披婆罗笼，跣足，可以践履捺棘。持弓挟矢，射豪猪，生食其肉，取其两牙双插顶傍为饰，又条其皮以系腰。每战斗，即以笼子笼头，如兜鍪状。
裸形蛮
《南夷志》曰：裸形蛮，在寻传城西三百里，为巢穴，谓之野蛮。ト罗凤既定寻传，而野蛮散居山谷，集战即召之。亦无君长，女多男少。无田农，衣服惟有木皮以蔽形。或十妻、五妻共养一丈夫。尽日持弓，下曷栏，有外来侵害者，则射之。
{艹旦}望子蛮
《南夷志》曰：{艹旦}望子蛮，在兰苍江以西。其人勇捷，善於马上用枪，所乘马不用鞍。跣足，衣短甲，才蔽胸腹而已。
望蛮
《南夷志》曰：望蛮外喻部落，在永昌北。其人长大，负排持槊，前无强敌。又能用木弓短箭，傅毒药，中人立毙。妇人跣足，以青布为衣，联珂贝、巴齿、真珠，斜络其身。有夫，竖分发，为两髻；无夫者，顶後为一髻垂之。地宜沙牛，角长四尺以来。妇人嗜乳酪。
黑齿诸蛮（金齿、银齿、绣脚附）
《南夷志》曰：黑齿、金齿、银齿、绣脚四蛮，并在永昌关南，杂种类也。黑齿，以漆漆其齿。金齿，以金镂片裹其齿。银齿，以银。有事见人，则以此为饰，寝食则去之。皆当顶上为一髻，以青布为通身裤，又斜披青布条。绣脚蛮，则於踝上、腓下周匝刻为文彩，衣以绯布。
绣面蛮
《南夷志》曰：绣面蛮，生一月，则以针刺面，青黛涂之，如绣状。
穿鼻蛮
《南夷志》曰：穿鼻蛮，在柘东。以径尺金环穿鼻中隔，下垂过颐。君长即以丝绳系，使人牵起乃行。其次者，花头金钉两枚，从鼻两边穿，令透下。
长鬃、拣锋
《南夷志》曰：长鬃、拣锋二蛮部落，鬃黑而长，当额前为一长鬃髻，下过脐，每行即以物撑起。君长使两女在前，各持一物撑之。今为南诏所总。
茫蛮
《南夷志》曰：茫蛮部落，并开南杂种也。茫是其君之号，亦呼范诏。从永昌城南，先过唐封，次凤蓝苴，次茫天连，次茫吐薅。又有火赕茫昌盛，恐他茫、茫施，皆其类也。楼居，无城郭。或漆齿，衣青布衫，藤篾缠腰，红缯布缠髻，出其馀，垂後为饰。妇人披五色娑罗笼。孔雀巢人家树上，像如水牛，俗养以耕田。
棠魔蛮
《南夷志》曰：棠魔蛮，去安南林西原十二程。俗养牛、马，长与汉人博易。大中八年，经略使苛暴，人将盐一斗，博牛或马一匹，因兹隔绝不来。
卷七百九十　四夷部十一□南蛮六
结胸国
《山海经》曰：结胸国，其人结匈。（郭璞曰：臆前出，如人结喉也。）
羽民国
《山海经》曰：羽民国，其人长头，身生羽。一曰其人长颊。
《外国图》曰：羽民，羽飞不能远。其人卵产。去九疑四万里。
欢兜国
《山海经》曰：欢兜国，其人人面，有翼，鸟啄。（欢兜，尧臣，有罪自放南海而死。帝矜之，使其子居南而祠也。）一曰欢朱国。
《神异经》曰：南方荒中有人，人手鸟足，杖翼而行，但食海中鱼。（虽有翼，不足以飞，倚为径行势也。）一名欢兜。为人狠恶奸疏，不畏风雨，不忌禽兽。有所触犯，死乃休耳。
厌火国
《山海经》曰：厌火国，其人兽身黑色，火出其口中。（似弥候黑色也。）
三苗国
《书》曰：尧窜三苗于三危。
《山海经》曰：三苗国，在赤水东。
《神异经》曰：西北荒中有人焉，皆人形，而腋下有翼，不能飞，名曰苗民。为人饕餮，淫逸无礼。
《外国图》曰：昔唐以天下授虞，有苗之君非之。苗之民浮黑水，入南海，是为三苗民。去九疑三万三千里。
[C122]国
《山海经》曰：[C122]国，其为人黄，能操弓射蛇。（《大荒经》曰：此国自然有五谷衣服。）一曰盛国。
《括地图》曰：禹诛防风氏，夏德，二龙降之。禹使范氏御之以行，经南方。防风神见禹，怒，使射之。有迅雨，二龙升去。臣惧，以刃自贯其心死。禹哀之，疗以不死草，皆生，是名穿匈民。去会稽万五千里。
交胫国
《山海经》曰：交胫国，在贯匈东。其人交胫。（言脚胫曲失相交，所谓雕题交趾者。）
《外国图》曰：交胫民，长四尺。
不死国
《山海经》曰：不死国，在交胫东。其人黑色，寿考。（有员丘山不死树，食之不死；有赤泉，饮之不老。）
支舌国
《山海经》曰：支舌国，在不死东。（其人舌皆歧，或云支舌也。）
三首国
《山海经》曰：三首国，一身三首。
僬侥国
《後汉书》曰：安帝永初中，永昌徼外僬侥种夷陆类等三千馀口举种内附，献象牙、{封牛}牛。其人长三尺，穴居，善游，鸟兽惧焉。
《列子》曰：中洲以东三十万里，得僬侥国，人长一尺五寸。
《山海经》曰：周饶国，为人短小，冠带。（其人长三尺，穴居，能为机巧，有五谷。）一曰僬国，在三首东。
《家语》曰：吴之客问孔子曰：“人之长极几何？”对曰：“僬侥民长三尺，短之极也。长者不过十，是数之极也。”（长者十，短者三，皆数之极也。）
《外国图》曰：僬侥民善没游，善捕鸷鸟。其草木夏死而冬生。去九疑三万里。
又曰：从啖水南曰僬侥，其人长尺六寸。一曰迎风则偃，背风则伏。不衣而野宿。
长臂国
《山海经》曰：长臂国，人长一尺五，捕鱼水中，两手各操一鱼。（长人手下垂至地。海东有人，尝在海中得布褐习衣，如中国衣，而两袖长三丈，即此长臂民衣也。）
三身国
《山海经》曰：三身国，一首而三身。
一臂国
《山海经》曰：一臂国在三身北，一臂一目一鼻孔。
奇肱国
《山海经》曰：奇肱国，其人一臂。
丈夫国
《括地图》曰：殷帝大戊使王孟采药於西王母，至此绝粮，食木实，衣木皮。终身无妻，而生二子，从背间出，是为丈夫民，去玉门二万里。
巫咸国
《山海经》曰：巫咸国在女刃北，右手操青蛇，左手操赤蛇。在登葆山，群巫所从上下也。（操药往来。）
《外国图》曰：昔殷帝大戊使巫咸祷於山河，巫咸居於此，是为巫咸民。去南海万千里。
女子国
《山海经》曰：女子国在巫咸北，两女子居，水外周之。（有黄池，妇人入浴，出即人孕矣。生男，三岁即死。周犹绕也。）
轩辕国
《山海经》曰：轩辕国在穷山之际，其不寿者八百岁。（其国在山南边也，荒中日山之南也。）南女子，北人面蛇身，尾交首上。不敢西射，畏轩辕之丘。（言敬畏黄帝威灵，故不敢向之射也。）
白民国
《山海经》曰：白民之国在龙鱼北，白身，被发。（其人体洞白也。）
又曰：白民之国，室後帝鸱生白民。
《博物志》曰：日南有野女，群行不见夫。其体（胡了切。）白，裸袒无衣。
长股国
《山海经》曰：长股之国，在雄常北，被发。（国在赤水东。长臂人，身如人，臂长三丈。以类推之，则此脚过三丈矣。黄帝时至，或曰长脚人，常负长脚入海中捕鱼。）
无（音启）国
《山海经》曰：海水自东北陬至无国，在长股东，为人无。（，肥肠也。其人穴居，食土，无男女，死即埋之，其心不朽，百二十岁乃复更生也。）
一目国
《山海经》曰：一目国，一目，中其面也。
和利国
《山海经》曰：和利国在一目东，为人一手、足，反膝，曲足居上。（反，卷曲也。）一曰留利之国，人手反折。
深目国
《山海经》曰：深目国，为人举一手一目。
无肠国
</div>
    <div class="pagination">
<a href="太平御览_page541.html">上一页</a><span>...</span><a href="太平御览_page537.html">537</a><a href="太平御览_page538.html">538</a><a href="太平御览_page539.html">539</a><a href="太平御览_page540.html">540</a><a href="太平御览_page541.html">541</a><span class="current-page">542</span><a href="太平御览_page543.html">543</a><a href="太平御览_page544.html">544</a><a href="太平御览_page545.html">545</a><a href="太平御览_page546.html">546</a><a href="太平御览_page547.html">547</a><span>...</span><a href="太平御览_page543.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
