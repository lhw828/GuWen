<!DOCTYPE html>
<html>
<head>
    <meta charset="UTF-8">
    <title>册府元龟 - 第 478 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 478 页/共 736 页</h1>
    <div class="content">    李岘为河南少尹魏郡太守入为金吾将军迁京兆尹所莅皆著声绩。
    第五琦为朗州刺史甚有能名。
    王自折冲授辰州刺史迁朗州皆有政术。
    严郢为京兆尹专以文学参朝廷论议前後请减诸色丁匠数千百人号为称职。
    张延赏为北都副留守河南尹江陵尹成都尹连统四镇所至称理其去也。皆刻石纪焉。
    吕肃宗上元元年罢相授太子宾客寻为荆州节度初在庙堂无异称及理江陵三年号为良牧萧复大历中为歙州池州刺史以理化著闻迁常州刺史。
    李泌为澧州杭州刺史并以理行称。
    李惠登为隋州刺史惠登朴素不知学居官无枝叶率心为政皆与理顺利人者因行之病人者因去之二十年间田畴辟户口加诸州奏吏入其境无不讠哥谣其能及于ν为山东道节度以其绩上闻加御史大夫升其州为上。
    阎济美自婺州刺史为福建观察复为润州刺史浙西观察所至以简澹为理两地之人常赋之外不知其他。
    令狐彰为滑州节度使在职风化大行初滑州疮痍未复城邑为墟彰以身励下一志农战内简军戎外牧黎庶法令严酷人不敢犯数年间田畴大辟廪库充积岁奉王税及修贡献未尝暂阙。
    李复德宗建中贞元间为江陵少尹历容州广州刺史晓於政道所在称理。
    张万福贞元中历典九郡皆有惠爱。
    于ν为苏州刺史护沟渎整街衢至今赖之。
    张敬则为凤翔尹抚戎理俗人甚便之。
    穆赞为虔常二州刺史宣州观察使所莅皆有政声浑镐太师第二子性谦谨多与士大夫游历延邓唐等州刺史军政吏职有可称者。
    薛华为汝州刺史有能名。又为浙江西道观察使廉风俗守法度人甚安之。
    王绍为武宁军节度使时承张之後兵骄难理绍修缉军政人甚安之。
    武元衡代高崇文为剑南西川节度使高崇文既发城尽载其军资金帛器幕伎乐工巧以行元衡至则庶事节约务以便人比三年公私稍济。
    薛戎为衢湖常三州刺史迁浙东观察使所莅皆以政绩闻。
    杨於陵为浙江东道都团练观察等使政声大闻入拜户部侍郎。
    令狐楚为北都留守兼太原尹楚久在并州练其风俗因人之利而利之故封内晏然。
    梁王师范自昭宗龙纪中为青州节度使十五年甚有殊政县令刺史皆奏儒雅之士为之野无闲田路无拾遗。
    高途唐末为汴宋亳观察判官僖宗文德初监宋州军州事时螟潦之後编户初复途克己为政始定履亩之税以抑兼并太祖乃命管内如其制，於是赋无虚额民无逋负公庾实而军食羡矣。改天平宣义两府从事。
    赵昶唐末为陈州节度使昶以大寇削平之後益留心於政事劝课农桑大布恩惠景福元年秋陈许将吏耆老录其功诣阙以闻天子嘉之命文臣撰德政碑植於通衢以旌厥功。
    赵凝为襄州节度使作镇数州甚有威惠。
    李监曹州事曹去京数舍吏民豪猾前後十馀政未有善罢者在任期岁民庶以宁。
    後唐何瓒唐末代张承业知河东军府处事明敏胥吏畏其清而服其能好会宾友饮馔精简谈笑婉洽外疏内密事有所执往复不回。
    李存贤权泌州刺史先是州当贼境不能保守乃於州南五十里据险立栅为治所已历十馀年矣。存贤至郡乃移复旧郡辟荆棘特立廨舍州民完集庄宗嘉之转检校司空直拜刺史。
    李嗣昭为昭义军节度使时大兵之後城中士庶饥死者半里萧然嗣昭缓法宽租劝农务穑一二年间军城完辑三面邻敌军抄纵横昭设法枝梧边鄙不耸。
    乌震为深州刺史尝交儒者以讲诵为乐其性纯质以清直御下河北诸郡独有政声。
    周知裕历房绛淄三州刺史宿州团练使知裕老於军旅勤於稼穑凡为郡劝课皆有政声朝廷嘉之迁安州留后。
    孙岳明宗天成初为颍州刺史颍久不治赋敛烦碎民不聊生岳至州召属邑长吏里闾胥吏亲问疾苦除正条赋率职务外其馀苛赋名目一切罢之颍人以状上闻加检校太保後为耀州刺史阆州团练使所至称治。
    晋刘遂清初仕後唐天成长兴中历典淄兴登三郡咸有善政。
    王传极为宁州刺史境接蕃部以前政滋章民甚苦之传极自下车除去弊政数十件百姓便之不数月移刺虢州为理清静蒸民爱戴如宁州焉。
    李承约为黔南节度使数年之间巴邛蛮蛋不敢犯境外劝农桑内兴学校凶邪尽去民皆感之故父老数辈重茧诣阙言其政化。又听留周岁徵为左卫上将军。
    符令谦为赵州刺史下车布政务从安静廷无讼狱无囚厮养之徒皆赡於己无扰於下不周岁而部内大理。
    冯挥为灵州节度使清岗土桥之间皆是氐羌帐族从来剽掠行旅须发援兵挥加以恩惠质以义信自是人不带剑道不拾遗境无寇盗市无游惰狱无枉挠吏无缁蠹四民道释咸得其所高祖优诏褒之。
    刘处让为相澶卫等州观察等使勤於公务孜孜求理抚驭吏民不至苛察人甚便之。
    周边蔚初仕晋开运初为亳州防御使为政清肃亳民感其惠咸设斋以报之。
    白延遇广顺中为兖州防御使在兖二年为政有闻人甚安之州民数百诣阙乞立德政碑以颂其美。
    ●卷六百七十八
    ○牧守部　兴利劝课兴利
    昔大禹之叙九功曰：利用以阜财厚生以养民班固之述循吏曰：所居民富盖夫君子之为政必求所以利於人而行之也。历代而下贤守接武乃能相其土宜以兴物役始资乎！悦使终启於善利或导达沟渎以滋于灌溉或辟除污莱以繁於稼穑筑堤曷以备水潦于河漕以通输运兴铸冶以赡农器造桥梁以济徒涉陶瓦覆屋以宁室居凿山通道以便行旅皆丰功被於庶休明载於缃简流风馀烈没而不朽其古之良二千石者欤。
    汉召信臣为南阳太守时行视郡中水泉开通沟渎起水门堤阏凡数十处（阏所以壅水）以广溉灌岁岁增加多至三万顷民得其利畜积有馀信臣为民作均水约束（言用之有次第也。）刻石立於田畔以防分争禁止嫁娶送终奢靡务出於俭约府州县吏家子弟好游敖不以田作为事取斥罢之甚者案其不法以示好恶其化大行郡中莫不耕稼力田百姓归之户口增倍盗贼狱讼衰止吏民亲爱信臣号之曰：召父荆州刺史奏信臣为百姓兴利郡以殷富赐黄金四十斤。
    後汉文齐广汉人王莽末益州群夷起兵杀郡守以齐为太守造起陂池开通溉灌田千馀顷。
    邓晨为汝南太守兴鸿陂数千顷田（鸿陂名今在豫州汝阳县东）汝土以殷鱼稻之饶流衍它郡汝南旧有鸿陂成帝时丞相翟方进奏毁败之建武中晨欲修复其功闻许杨晓水脉召与议之杨曰：昔成帝用方进之言寻而自梦上天天帝怒曰：何故败我濯龙渊是後民失其利多致饥困时有谣歌曰：败我陂者翟子威饴我大豆享我芋魁及乎！覆陂当复昔大禹决江疏河以利天下明府今兴立废业富国安民童谣之言将有徵於此诚愿以死效力晨大悦因署杨为都水掾史典其事杨因高下形势起塘四百馀里数年乃立百姓便累岁大稔。
    马棱为广陵太守时贵民饥奏罢监官以利百姓赈贫羸薄赋税兴复陂湖灌田二万馀顷吏民刻石颂之。
    鲍昱为汝南太守郡多陂池岁岁决坏年费尝三十馀万昱乃上作方梁石洫水常饶足溉田倍多人以殷富。
    杜诗为南阳太守造作水排铸为农器（冶铸为排以吹炭今激水以鼓之是也。）用力少见功多百姓便之。又修治陂池广拓土田郡内比室殷足时人方於召信臣故南阳为之语曰：前有召父後有杜母。
    鲁丕为赵相迁东郡太守丕在二郡为人修通溉灌百姓殷富。
    任延为武威太守河西旧少雨泽乃为置水官吏修理沟渠皆蒙其利。
    何敞为汝南太守修理同阳旧渠百姓赖其利（同阳县属汝南）垦田增三万馀顷吏人共刻石颂敞功德。
    秦彭为山阳太守兴起稻田数千顷每於农月亲度顷亩分别肥瘠差为三品各立文簿藏之乡县，於是奸吏无所容诈彭乃上言宜令天下齐同其制诏书以其所立条式班令三府并下州郡。
    任光为信都太守垦田增多三岁间流民占著者五万馀口。
    张堪为渔阳太守於孤奴开稻田八千馀顷劝民耕种以致殷富。
    张禹为下邳相徐县北界有蒲阳陂（东观记曰：陂水广二十里彳。且百里在道西其东有田可万顷）旁多良田而堙废莫修禹为开水门通引灌溉遂成熟田数百顷劝率吏民假与种粮亲自勉劳遂大收实邻郡贫者归之千馀户室庐相属其下成市後岁至垦千馀顷民用温给（东观记曰：禹巡行守舍止大树下食Я乾饭屑饮水而已後年邻国贫人来归之者茅舍草庐千户屠酤成市垦田千馀顷得百万馀斛）。
    虞诩为武都太守先是运道艰险舟车不通驴马负载郡僦五致一诩乃自将吏士案行川谷自沮至下辩（沮及下辩并县名沮今兴州顺政县也。下辩今成州同谷县也。）数十里中皆烧石剪木开漕船道（一云下辩东三十馀里有陕中当水泉生大石障塞水流每至春夏取溢没秋稼坏败营郭诩乃使人烧石以水灌之石皆折裂因镌去石遂无溺之患也。）以人僦直雇借佣者，於是水运通利岁省四十馀万。
    魏刘馥为扬州刺史广屯田兴治芍陂及茹陂七门吴塘诸曷以溉稻田官民有畜历代为利。
    贾逵为豫州刺史外修军旅内治民事遏鄢汝造新陂。又断山淄长水造小弋阳陂。
    郑浑为阳平沛郡二太守郡界下湿患水涝百姓饥乏浑於萧相二县界兴陂遏开稻田郡人皆以为不便浑曰：地势ㄜ下宜溉灌终有鱼稻经久之利此丰民之本也。遂躬率吏民兴立功夫一冬间皆成比年大收顷亩岁增租入倍常民赖其利刻石颂之号曰：郑陂。
    徐邈为凉州刺史河右少雨常苦乏邈上修武威酒泉盐池以收芦。又广开水田募贫民佃之家家丰足仓库盈溢乃支度州界军用之馀以市金帛犬马通供中国之费。
    牵招为雁门太守郡所治广武井水咸苦民皆担辇远汲流水往反七里招准望地势因山陵之宜凿原开渠注水城内民赖其益。
    晋傅祗为荥阳太守自魏黄初大水之後河济溢邓艾尝著济河论开石门而通之至是复浸坏祗乃造莱堰至今兖豫无水患百姓为立碑颂焉。
    张为晋陵内史时所部四县并以旱失田乃立曲阿新丰塘溉田八百馀顷每岁丰稔葛洪为其颂计用二十一万一千四百二十工以擅兴造免官後公卿并为之言曰：张兴陂灌田可谓益国而反被黜使臣下难复为善帝感悟乃下诏曰：丹阳侯昔以劳役部人免官虽从吏议犹未掩其忠节之志也。仓禀国之本宜得其才今以为大司农陈黜免始尔不宜便居九列疏奏不许然後就职。
    杜预都督荆州诸军事镇襄阳修召信臣遗迹激用氵蚩氵育诸水以浸原田万馀顷分疆刻石使有定分公私同利众庶赖之号曰：杜父。
    孔愉为会稽内史句章县有汉时旧陂毁废数百年愉自巡行修复故堰溉田二百馀顷皆成良业。
    荀羡为北府都督镇下邳起田於东阳之石鳖公私利之。
    刘义欣为豫州刺史镇寿阳芍陂良田万馀顷堤曷久坏秋夏常苦旱义欣遣谘议参军殷肃循行修理有旧沟引氵卑水坡不治积久树木榛塞肃伐木开榛水得通注旱患繇是得除。
    刘悛为武陵内史郡南江古堤久废不葺悛修治未毕而江水忽至百姓弃役奔走悛亲率厉之，於是乃止。
    宋张邵为南雍州刺史至襄阳筑长围修立堤堰开田数千顷郡人赖之富赡。
    南齐刘怀慰为齐郡太守怀慰至郡修治城郭安集居今临淮郡县也。民垦废田二百顷决沈湖灌溉。
    竟陵王子良为丹阳尹上。表曰：京尹虽居都邑而境壤兼跨广袤周轮几将千里萦原抱隰其处甚多旧遏古塘非唯一所而民贫业废地利久芜近启遣五官殷氵尔典签刘增瑗到诸县循履得丹阳溧阳永世等四县解并村耆辞到堪垦之田合计荒熟有八千五百五十四顷修治塘遏可用十一万八千馀夫一春就功便可成立帝纳之会迁官事寝。
    梁陈庆之为都督南北司西豫三州诸军事罢义阳镇兵停水陆转运江湖诸州并得休息开田六千顷二年之後仓廪充实高祖每嘉赏之。
    後魏元苌为河内太守以河桥船ㄌ路狭不便行旅。又秋水涨年常破坏乃为船路遂广募宣车从京出者率令输石一双累其岸桥阔往来便利近桥诸郡无复劳扰公私赖之。
    崔鉴为徐州刺史於州内铜冶以为农具兵民获利崔挺为光州刺史先是州内少铁器用皆求之他境挺表复铁官公私有利。
    沈文秀为怀州刺史大兴水田於公私颇有利益。
    崔亮为安西将军雍州刺史城北渭水浅不通船行人艰阻谓寮佐曰：昔杜预乃造河梁况此有异长河。且魏晋之日亦自有桥吾今决欲营之咸曰：水浅不可为浮桥长无常。又不可施柱恐难成立亮曰：昔秦居咸阳横桥渡渭以像阁道此即以柱为桥今唯虑长柱不可得耳会天大雨山水暴至浮出长木数百根藉此为用桥遂成立百姓利之至今犹名崔公桥亮在州读杜预传见为八磨嘉其有济时用遂教民为碾。
    裴延隽为幽州刺史范阳郡有旧督亢渠径五十里渔阳燕郡有故戾陵诸堰广袤三十里皆废毁多时莫能修复时水旱不调民多饥馁延隽谓疏通旧迹势必可成乃表营造遂躬自履行相度水形随力分督未几而就溉田百万馀亩为利十倍百姓至今赖之。
    李愍为南荆州刺史愍於境内开立陂渠溉稻千馀顷公私赖之。
    杜弼行海州事在州奏通陵道并韩信故道。又於州东带海而起长堰外遏咸潮内引淡水敕并依行李绘为高阳内史高阳旧多陂淀绘至後淀水皆涸乃置农正专主劝课垦田倍增家给人足。
    隋卢贲为怀州刺史决沁水东注名曰：和民渠。又派入温县名曰：温润渠以溉泻咸民赖其利。
    薛胄为兖州刺史先是兖州城东沂泗二水合而南流滥大泽中胄遂积石堰之使决令西注陂泽尽为良田。又通转运利尽淮海百姓赖之号为薛公丰兖渠。
    赵轨开皇中为寿州总管长史芍陂旧有五门堰芜秽不修轨，於是劝课人吏开三十六门灌田五十馀顷人赖其利。
    杨尚希为蒲州刺史在州甚有惠政复引瀵水立堤防开稻田数千顷民赖其利。
    唐李袭誉为扬州大都督府长史江都俗好商贾不事农业袭誉乃引雷陂水。又筑旬城塘以溉田八百顷百姓获其利。
    长孙操武德中为陕州刺史自州东引水入城以代井汲百姓至今赖之。
    河间王孝恭为荆州大纟总管开置屯田创立铜冶百姓利焉。
    高士廉为益州大都督府长史秦时李冰守蜀导引汶江创浸灌之利至今地居水侧者顷直千金富强之家多相侵夺士廉乃於故渠外别更疏决蜀中大获其利。
    裴行方检校幽州都督引卢沟水广开稻田数千顷百姓赖以丰给。
    薛大鼎为沧州刺史界有无棣河隋末填废大鼎奏开之引鱼盐於海百姓歌之曰：新河得通舟戢利直达沧海鱼盐至昔日徒行今骋驷美哉！薛公德滂被大鼎。又以州界卑下遂决长芦及漳衡等三河分泄夏潦境内无复水灾。
    张俭为朔州刺史广营屯田岁致数十万斛边粮益饶及遭丧乱俭劝百姓相赡遂免饥馁州境独安。
    嗣楚王灵龟为魏州刺史开永济渠入新市控引商旅百姓利之。
    王景龙末为桂州都督桂州粮馈乏始改筑罗郭奏罢屯兵及转运。又堰江水开屯田数千顷百姓赖之。
    李杰为河南尹先是河汴之交有梁公堰年久堰破江淮漕运不通杰奏调发汴郑丁夫以之省功速就公私深以为利刻石水滨以纪其绩。
    宋为广州都督仍为五府经略使广州旧俗皆以竹茅为屋屡有火灾教人烧瓦改造店肆自是无复延烧之患夷夏怀惠立碑以纪其政。
    姜师度为同州刺史开元八年十月诏曰：昔史起溉漳之策郑白凿泾之利因兹厥後声尘缺然同州刺史姜师度识洞於微智形未兆匪躬之节所怀必罄奉公之道知无不为顷职大农首开沟洫岁功犹昧物议纷如缘其忠款可嘉委任仍旧暂停九列之重假以六条之察白藏过半绩用斯多食乃人天农为政本朕故兹巡省不惮祁寒将申劝┰之怀特冒风霜之弊今原田弥望畎浍连属繇来榛棘之所遍为亢稻之川仓庾有京坻之饶关辅致亩金之润本营此地欲利平人缘百姓未开恐三农虚弃所以官为开发冀令递相教诱功既成矣。思与共之其屯田内先有百姓挂籍之地比来召作作主亦量准顷亩割还其官屯熟田如同州有贫下欠地之户自办功力能营种者准数给付馀地。且依前官取师度以功加金紫光禄大夫赐帛三百疋。
    李栖筠为常州刺史时寇乱之後旱。又仍岁编户转徙庐井半空乃河渠导江流以资溉灌是岁大稔流民毕复。
    李复为广州刺史劝导百姓令变茅屋为瓦舍。
    杜亚兴元中为淮南观察使扬州官河填淤漕免堙塞。又侨寄衣冠及工商等多侵街衢造屋行旅拥蔽之亚乃开拓疏启公私悦赖焉。
    嗣曹王皋贞元初为江陵尹东北七十里有废田旁汉古堤坏决凡二处每夏水溢为浸泽皋始命塞之广田五十顷悉良美亩收一锺。又规江南废洲为庐舍江为二桥流人自占者二千馀户自荆至乐乡凡二百馀里旅舍乡聚凡十数大者皆数百家楚俗佻薄旧不凿井悉汲陂泽至夏与牛畜同潦或汲水数里行旅重困皋乃令合钱作井民以为便。
</div>
    <div class="pagination">
<a href="册府元龟_page477.html">上一页</a><span>...</span><a href="册府元龟_page473.html">473</a><a href="册府元龟_page474.html">474</a><a href="册府元龟_page475.html">475</a><a href="册府元龟_page476.html">476</a><a href="册府元龟_page477.html">477</a><span class="current-page">478</span><a href="册府元龟_page479.html">479</a><a href="册府元龟_page480.html">480</a><a href="册府元龟_page481.html">481</a><a href="册府元龟_page482.html">482</a><a href="册府元龟_page483.html">483</a><span>...</span><a href="册府元龟_page479.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
