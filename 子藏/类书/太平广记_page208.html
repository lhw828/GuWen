<!DOCTYPE html>
<html>
<head>
    <meta charset="UTF-8">
    <title>太平广记 - 第 208 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 208 页/共 323 页</h1>
    <div class="content">

萧审
萧审者，工部尚书旻之子，永泰中，为长洲令，性贪暴，然有理迹，邑人惧惮焉。审居长洲三年，前后取受无纪极。四年五月，守门者见紫衣人三十余骑，从外入门。迎问所以，骑初不言，直至堂院。厅内治书者皆见。门者走入，白审曰："适有紫衣将军三十骑直入，不待通。"审问："其人安在？焉得不见？"门者出至厅，须臾，见骑从内出，以白衫蒙审。步行。门者又白奇事，审顾不言。诸吏送至门，不复见。俄闻内哭，方委审卒。后七日，其弟宇复墓，忽倒地作审灵语，责宇不了家事，数十百言。又云："安胡者，将吾米二百石，绢八十匹，经纪求利。今幸我死，此胡辜恩，已走矣。明日食时，为物色捉之。"宇还至舍，记事白嫂，嫂尔日亦灵语云然。宇具以白刺史常元甫，元甫令押衙候捉，果得安胡。米绢具在，初又云："米是己钱，绢是枉法物，可施之。"宇竟施绢。（出《广异记》）





卷第三百三十八　鬼二十三
卢仲海　王垂　武丘寺　李佐公　窦裕　商顺　李载　高励　萧遇　朱自劝


卢仲海
大历四年，处士卢仲海与从叔缵客于吴。夜就主人饮，欢甚，大醉。郡属皆散，而缵大吐，甚困。更深无救者，独仲海侍之。仲海性孝友，悉箧中之物药以护之。半夜缵亡，仲海悲惶，伺其心尚煖，计无所出。忽思礼有招魂望反诸幽之旨，又先是有力士说招魂之验，乃大呼缵名，连声不息，数万计。忽苏而能言曰："赖尔呼（"呼"原在"赖"字上，据明抄本改。）救我。"即问其状，答曰："我向被数吏引，言郎中命邀迎。问其名，乃称尹。（明抄本"尹"下有"淝"字）逡巡至宅，门阀甚峻，车马极盛，引入。尹迎劳曰：'饮道如何，常思曩日破酒纵思，忽承戾止。浣濯难申，故奉迎耳。'乃遥入，诣竹亭坐。客人皆朱紫，相揖而坐。左右进酒，杯盘炳曜，妓乐云集，吾意且洽，都亡行李之事。中宴之际，忽闻尔唤声。众乐齐奏，心神已眩，爵行无数，吾始忘之。俄顷，又闻尔唤声且悲，我心恻然。如是数四，且心不便，请辞，主人苦留，吾告以家中有急，主人暂放我来，当或继请。授吾职事，吾向以虚诺。及到此，方知是死，若不呼我，都忘身在此。吾始去也，宛然如梦。今但畏再命，为之奈何？"仲海曰："情之至隐，复无可行。（明抄本"行"作"言"）前事既验，当复执用耳。"因焚香诵咒以备之。言语之际，忽然又没，仲海又呼之，声且哀厉激切，直至欲明方苏。曰："还赖尔呼我，我向复饮，至于酣畅。坐寮径醉，主人方敕文牒，授（"授"原作"管"。据明抄本改）我职。闻尔唤声哀厉，依前恻怛。主人讶我不始，又暂乞放归（"放归"原作"犯贵"，据明抄本改）再三。主人笑曰：'大奇'。遂放我来。今去留未诀。鸡鸣兴，阴物向息，又闻鬼神不越疆。吾与尔逃之，可乎？"仲海曰："上计也。"即具舟，倍道併行而愈。（出《通幽录》）


王垂
太原王垂，与范阳卢收友善，唐大历初，尝乘舟于淮浙往来。至石门驿旁，见一妇人於树下，容色殊丽，衣服甚华，负一锦囊。王卢相谓曰："妇人独息，妇囊可图耳。"乃弥棹伺之，妇人果问曰："船何适？可容寄载否？妾夫病在嘉兴，今欲省之，足痛不能去。"二人曰："虚舟且便可寄尔。"妇人携囊而上，居船之首。又徐挑之，妇人正容曰："暂附何得不正耶？"二人色炸。垂善鼓琴，以琴悦之。妇人美艳粲然，二人振荡，乃曰："娘子固善琴耶？"妇人曰："少所习。"王生拱琴以授，乃抚《轸泛弄》泠然。王生曰："未尝闻之，有以见文君之诚心矣。"妇人笑曰："委相如之深也。"遂稍亲合，其诙谐慧辨不可言，相视感悦，是夕与垂偶会船前。收稍被隔碍而深叹慕。夜深，收窃探囊中物，视之，满囊骷髅耳。收大骇，知是鬼矣，而无因达于垂。听其私狎甚缱绻。既而天明，妇人有故暂下，收告垂，垂大慑曰："计将安出？"收曰："宜伏箦下。"如其言。须臾妇人来问："王生安在？"收绐之曰："适上岸矣。"妇人甚剧，委收而迫垂，望之稍远，乃弃于岸。併棹倍行数十里外，不见来，夜藏船处闹。半夜后，妇人至，直入船，拽垂头。妇人四面有眼，腥秽甚，齿咬垂，垂困。二人大呼，众船皆助，遂失妇人。明日，得纸梳于席上，垂数月而卒。（出《通幽记》）


武丘寺
苏州武丘寺，山嵚崟，石林玲珑，楼雉叠起，绿云窈窕，入者忘归。大历初，寺僧夜见二白衣上楼，竟不下，寻之无所见。明日，峻高上见题三首，信鬼语也。其词曰："幽明虽异路，平昔添工文。欲知潜寐处，山北两孤坟。"（其二示幽独居）。"高松多悲风，潇潇清且哀。南山接幽陇，幽陇空崔嵬。白日徒煦煦，不照长夜台。谁知生者乐，魂魄安能回。况复念所亲，恸哭心肝摧。恸器更何言，哀哉复哀哉。"（其三答处幽子）"神仙不可学，形化空游魂。白日非我朝，青松围我门。虽复隔生死，犹知念子孙。何以遣悲惋，万物归其根。寄语世上人，莫厌临芳樽。"庄上有墓林，古冢累累，其文尚存焉。（出《通幽记》）


李佐公
李佐公，大历中在卢州。有书吏王庾请假归。夜行郭外，忽值引驺呵避，书吏映大树窥之，且怪此无尊官也。导骑后一人紫衣，仪卫如大使。后有车一乘，方渡水，御者前曰："车軥索断。"紫衣曰："检簿。"遂见数吏检之曰："合取卢州某里张道妻脊筋修之。"乃书吏之姨也。顷刻吏回，持两条白物各长数尺，乃渡水而去。至姨家，尚无恙。经宿患背痛，半日而卒。


窦裕
大历中有进士窦裕者，家寄淮海。下第将之成都，至洋州无疾卒。常与淮阴令吴兴沈生善，别有年矣。声尘两绝，莫知其适。沈生自淮海调补金堂令，至洋州舍于馆亭中。是夕，风月晴朗，夜将半。生独若有所亡，而不得其寝。俄见一白衣丈夫，自门步来，且吟且嗟，似有恨而不舒者。久之，今曰："家依楚水岸，身寄洋州馆。望月独相思，尘襟泪痕满。"生见之，甚觉类窦裕，特起与语，未及，遂无见矣。乃叹曰："吾与窦君别久矣，定为鬼耶？"明日驾而去，行未数里，有殡在路前。有识者曰："进士窦裕殡宫。"生惊，即驰至馆，问馆吏，曰："有进士窦裕，自京游蜀，至此暴亡。太守命殡于馆南二里外，道左殡宫是也。"即至奠拜泣而去。（出《宣室志》）


商顺
丹阳商顺，娶吴郡张昶女。昶为京兆少尹，卒葬浐水东，去其别业十里。顺选集在长安，久之，张氏使奴入城迎商郎。顺日暮与俱往，奴盗饮极醉，与顺相失。不觉其城门已闭，无如之何，乃独前行。天渐昏黑，雨雪交下，且所（"且所"原作"郎来"，据明抄本改）驴甚蹇，迷路不知所之，但信驴所诣。计行十数里，而不得见村墅，转入深草，苦寒甚战。少顷，至一涧，涧南望见灯火。顺甚喜，行至，乃紫篱茅屋数间，扣门数百下方应，顺问曰："远客迷路，苦寒，暂欲寄宿。"应曰："夜暗，雨雪如此，知君是何人。且所居狭陋，不堪止宿。"固拒之，商郎乃问张尹庄去此几许，曰："近西南四五里，顺以路近可到。"乃出涧，西南行十余里，不至庄。雨雪转甚，顺自审必死，既不可，行欲何之，乃系驴于桑下，倚树而坐。须臾，见一物，状若烛笼，光照数丈，直诣顺前，尺余而止。顺初甚惧，寻而问曰："得非张公神灵引导余乎？"乃前拜曰："若是丈人，当示归路。"视光中有小道，顺乃乘驴随之，稍近火移，恒在前尺余。行六七里，望见持火来迎，笼光遂灭。及火至，乃张氏守茔奴也。顺问何以知己来，奴云："适闻郎君大呼某，言商郎从东来，急往迎。如此再三，是以知之。"遂宿奴庐中，明旦方去。（出《广异记》）


李载
大历七年，转运使吏部刘晏在部为尚书，大理评事李载摄监察御史，知福建留后。载于建州浦城置使院，浦城至建州七百里，犹为清凉。载心惧瘴疠，不乐职事，经半载卒。后一日，复生如故。家人进食，载如平常食之。谓家人曰："已死，今暂还者，了使事耳。"乃追其下未了者，使知一切，交割付之。后修状与尚书别，兼作遗书，处分家事。妻崔氏先亡，左右唯一小妻，（"妻"原作"女"，据明钞本改。）因谓之曰："（"谓之曰"原作"为小妻"，据明钞本改。）"地下见先妻，（"先妻"原作"舅"，据明钞本改。）我言有汝，其人甚怒，将欲有所不相利益，为之奈何？今日欲至，不宜久留也。"言讫，分财与之，使行官送还北。小妻便尔下船，行官少事（"官少事"原作"时尚关"，据明钞本改。）未即就路。载亦知之，召行官至，杖五下，使骤去。事毕食讫，遂卒。（出《广异记》）


高励
高励者，崔士光之丈人。夏日，在其庄前桑下，看人家打麦。见一人从东走马来，至励再拜，云："请治马足。"励云："我非马医，焉得疗马？"其人笑云："但为胶粘即得。"励初不解其言，其人乃告曰："我非人，是鬼耳。此马是木马，君但洋胶粘之，便济行程。"励乃取胶煮烂，出至马所，以见变是木马。病在前足，因为粘之。送胶还舍，及出，见人已在马边。马其骏，还谢励讫。便上马而去。（出《广异记》）


萧遇
信州刺史萧遇少孤，不知母墓。数十年，将改葬。旧茔在都，既至，启，乃误开卢会昌墓。既而知其非，号恸而归。闻河阳方士道华者，善召鬼，乃厚弊以迎。既至，具以情诉，华曰："试可耳。"乃置坛洁诚，立召卢会昌至，一丈夫也，衣冠甚伟，呵之曰："萧郎中太夫人茔，被尔墓侵杂，使其迷误。忽急寻求，不尔，当旦夕加罪。"会昌再拜曰："某贱役者，所管地累土三尺，方十里，力可及。周外则不知矣。但管内无萧郎中太夫人墓，当为索之。以旦日为期。"及朝，华与遇俱往。行里余，遥见会昌奔来曰："吾缘寻索，颇扰鬼神，今使按责甚急，二人可疾去。"言讫而灭，二人去之数百步，（"百步"原作"日"，据明钞本改。）顾视，见青黑气覆地，竟日乃散。既而会昌来曰："吾为君寻求，大受阴司谴罚，今计穷矣。"请辞去。华（"华"原作"罢"。据明钞本改。）归河阳，遇号哭。自是端居一室。夜忽如梦中，闻户外有声，呼遇小名曰："吾是尔母。"遇惊走，出户拜迎。见其母，母从暗中出。遇与相见如平生，谓遇曰："汝至孝动天，诚达星神，祇灵降鉴，今我与汝相见，悲怆盈怀。"遇号恸久之，又叹曰："吾家孝子，有闻于天，虽在泉壤，其为众流所仰。然孝子之感天达神，非惟毁形灭性，所尚由哀耳。"因与遇论幽冥报应之旨，性命变通之道。乃曰："祸福由人，但可累德。上天下临，实如影响。其有树善不感者，皆是心不同耳。"言叙久之，遇悲慰感激曰："不意更闻过奖之言，庶万分不恨矣。"乃述迷误茔域之恨，乃曰："吾来亦为此。年岁寝远，汝小，何由而知？吾墓上已有李五娘墓，亦已平坦，何可辨也？汝明日，但见乌鹊群集，其下是也。"又曰："若护我西行，当以二魂舆入关。"问其故，答曰："为叔母在此，亦须归乡。"遇曰："叔母为谁耶？"母曰："叔母则是汝外婆，吾亦自呼作叔母，怜吾孤独，尝从咸阳来此伴吾。后因神祇隔绝，不得去，故要二魂舆耳。"言讫而去，倏忽不见。遇哀号待晓，即于乌鹊所集平地，掘之。信是李五娘墓，更于下得母墓，方得合葬。（出《通幽记》）


朱自劝
吴县朱自劝以宝应年亡。大历三年，其女寺尼某乙，令往市买胡饼，充斋馔物。于河西见自劝与数骑宾从二十人，状如为官。见婢歔欷，问："汝和尚好在，将安之。"婢云："命市胡饼作斋。"劝云："吾此正复有饼。"回命从者，以三十饼遗之，（"遗之"二字原缺，据明钞本补。）兼传问讯。婢至寺白尼，尼悲涕不食，饼为众人所食。后十余日，婢往市，路又见自劝，慰问如初。复谓婢曰："汝和尚不了，死生常理，何可悲涕，故寄饼亦复不食。今可将三十饼往，宜令食也。"婢还，终不食。后十日，婢于市，复见自劝。问讯毕，谓婢曰："方冬严寒，闻汝和尚未挟纩。今附绢二匹，与和尚作寒具。"婢承命持还，以绢授尼。尼以一匹制裤，一留贮之。后十余日，婢复遇自劝，谓曰："有客数十人，可持二绢。令和尚于房中作馔，为午食。明日午时，吾当来彼。"婢还，尼卖绢，市诸珍膳。翌日待之，至午，婢忽冥昧久之，灵语因言客至。婢起只供食，食方毕，又言曰："和尚好住，吾与诸客饮食致饱，今往已。"婢送自劝出门，久之方悟，自尔不见。（出《广异记》）




卷第三百三十九　鬼二十四
罗元则　李元平　刘参　闫敬立　崔书生　李则　陆凭　浔阳李生


罗元则
历阳罗元则，尝乘舟往广陵，道遇雨，有一人求寄载，元则引船载之。察其似长者，供待甚厚。无他装囊，但有书函一枚，元则窃异之。夜与同卧，旦至一村，乃求"暂下岸，少顷当还。君可驻船见待，慎无发我函中书也。"许之乃下去。须臾，闻村中哭声，则知有异。乃窃其书视之，曰："某日至某村，当取其乙，某村名良是。"元则名次在某下，元则甚惧而鬼还。责曰："君何视我书函？"元则乃前自陈伏，因乞哀甚苦。鬼愍然，谓："君尝负人否？"元则熟思之曰："平生唯有夺同县张明道十亩田，遂至失业，其人身已死矣。"鬼曰："此人诉君耳。"元则泣曰："父母年老，惟恃元则一身，幸见恩贷。"良久曰："念君厚恩相载，今舍去，君当趋归。三年无出门，此后可延十年耳。"即下船去。元则归家中，岁余，其父使至田中收稻，即固辞之。父怒曰："田家当自力，乃欲偷安甘寝，妄为妖辞耶？"将杖之，元则不得已。乃出门，即见前鬼，髡头裸体，背尽疮爛，前持曰："吾为君至此，又不能自保惜。今即相逢，不能相置。"元则曰："舍我辞二亲。"鬼许，具以白父。言讫，奄然遂绝。其父方痛恨之，月余亦卒。（出《广异记》）


李元平
李元平者，睦州刺史伯成之子，以大历五年客于东阳精舍读书。岁余暮际，忽有一美女服红罗裙襦，容色甚丽，有青衣婢随来。入元平所居院他僧房中，平悦而趋之，问以所适，及其姓氏。青衣怒云："素未相识，遽尔见逼，非所望王孙也。"元平初不酬对，但求拜见。须臾，女从中出，相见忻悦，有如旧识，欢言者久之，谓元平曰："所以来者，亦欲见君，论宿昔事，我已非人，君无惧乎？"元平心既相悦，略无疑阻，谓女曰："任当言之，仆亦何惧？"女云："己大人昔任江州刺史，君前生是江州门夫，恒在君家长直，虽生于贫贱，而容止可悦。我以因缘之故，私与交，通君才百日，患霍乱没。故我不敢哭，哀倍常情。素持千手千眼菩萨呪，所愿后身各生贵家，重为婚姻。以朱笔涂君左股为志，君试看之。若有朱者，我言验矣。"元平自视如其言，益信，因留之宿。久之，情契既洽，欢惬亦甚。欲曙，忽谓元平曰："诧生时至，不得久留，意甚恨恨。"言讫悲涕，云："后身父为今县令，及我年十六，当得方伯。此时方合为婚姻，未间。幸无婚也。然天命已定，君虽欲婚，亦不可得。"言讫诀去。（出《广异记》）


刘参
唐建中二年，江淮讹言有厉鬼自湖南来，或曰毛鬼，或曰毛人，或曰枨，（"或曰枨"原作"报"，据明抄本改）不恒其称。而鬼变化无方。人言鬼好食人心，少女稚男，全取之。民恐惧，多聚居，夜烈火不敢寐，持弓刀以备。每鬼入一家，万家击板及铜器为声，声振天地。人有狂慑而死者。所在如此，官禁不能息。前兖州功曹刘参者，旧业淮泗，因家广陵。有男六人，皆好勇，刘氏率其子，操弓矢夜守。有数女闭堂内，诸郎巡外。夜半后，天色暝晦，忽闻堂中惊叫，言鬼已在堂中，诸郎骇。既闭户，无因入就，乃守窥之。见一物方如床，毛鬣如蝟，高三四尺，四面有足，（明抄本"足"作"眼"。）转走堂内。旁又有鬼，玄毛披体，爪牙如剑，把小女置床上，更擒次女。事且迫矣，诸郎坏壁面而入，以射毛床，毛床走，其鬼亦走。须臾，失鬼所在，而毛床东奔，中镞百数，且不能走。一人擒得，抱其毛，力扦之。食顷，俱堕河梁，大呼曰："我今抱得鬼。"鬼困。急以火相救，及以火照之，但见抱桥柱耳。刘子尽爪损，小女遗于路。居数日，营中一卒夜见毛鬼飞驰屋上，射之不可，叫呼颇动众，明日伏罪。以令百姓，因而有盗，窃托以妖妄。既而自弥。亦不知其然。（出《通幽记》）


闫敬立
兴元元年，朱泚乱长安。有闫敬立为段秀实告密使，潜途出凤翔山，夜欲抵太平馆。其馆移十里，旧馆无人已久，敬立误入之，但讶莱芜鲠涩。即有二皂衫人迎门而拜，控辔至厅。即问此馆何以寂寞如是，皂衫人对曰："亦可住。"既坐，亦如当馆驿之礼。须臾，皂衫人通曰："知馆官前凤州河池县尉刘俶。"敬立见之，问曰："此馆甚荒芜，何也？"对曰："今天下榛莽，非独此馆，宫阙尚生荆棘矣。"敬立奇其言，语论皆出人右。俶乃云："此馆所由（"由"原作"用"，据明抄本改。）并散逃。"因指二皂衫人曰："此皆某家昆仑奴，一名道奴，一名知远，权且应奉尔。"敬立因于烛下，细目其奴。皂衫下皆衣紫白衣，面皆昆仑，兼以白字印面分明，信是俶家人也。令觇厨中，有三数婢供馔具，甚忙，信是无所由。（"由"原作"用"，据明抄本改。）良久，盘筵至。食精。敬立与俶同飡，甚饱。畜仆等皆如法，乃寝。敬立问俶曰："缘倍程行，马瘦甚，可别假一马耶？"答曰："小事耳。"至四更，敬立命驾欲发，俶又具馔，亦如法。俶处分知远，以西槽马，送大使至前馆。兼令道奴被东槽马："我饯送大使至上路。"须臾马至，敬立乃乘西槽马而行，俶亦行。可二里，俶即却回执别，异于常馆官。别后数里，敬立觉所借马，有人粪之秽，俄而渐盛，乃换己马被驮。（"被驮"明抄本作"乘之"。）而行四五里，东方似明。前馆方有吏迎拜，敬立惊曰："吾才发馆耳。"曰："前馆无人。"大使何以宿，大讶。及问所送仆马，俱已不见，其所驮辎重，已却回百余步置路侧。至前馆，馆吏曰："昔有前官凤州河池县尉刘少府殡宫，在彼馆后园，久已颓毁。"敬立却回验之，废馆更无物，唯墙后有古殡宫。东厂前有搭鞍木马，西侧中有高脚木马，门前废堠子二，殡宫前有冥器数人。渐觉喉中有生食气，须臾吐昨夜所食，皆作杇烂气。如黄衣曲尘之色。斯乃榇中送亡人之食也。童仆皆大吐，三日方复旧。（出《博异记》）


崔书生
博陵崔书生，往长安永乐里。先有旧业在渭南。贞元中，尝因清明节归渭南，行至昭应北墟垅之间，日已晚，歇马于古道左。比百余步，见一女人，靓粧华服，穿越榛莽，似失路于松柏间。崔闲步劘（明抄本"闲"作"踵"，"劘"作"觑"。）逼渐近，乃以袂掩面，而足趾跌蹶，屡欲仆地。崔使小童逼而觇之，乃二八绝代之姝也。遂令小童诘之曰："日暮何无俦侣，而怆惶於墟间耶？"默不对。又令一童，将所乘马逐之，更以仆马奉送。美人回顾，意似微纳，崔乃偻而缓逐之，以观其近远耳。美人上马，一仆控之而前。才数百步，忽见女奴三数人。哆口坌息，踉跄而谓女郎曰："何处来？数处求之不得。"拥马行十余步，则长年青衣驻立以俟。崔渐近，乃拜谢崔曰："郎君悯小娘失路，脱骖仆以济之，今日色已暮，邀郎君至庄可矣？"崔曰："小娘子何忽独步凄惶如此？"青衣曰："因被酒兴酣至此。"取北行一二里，复到一树林，室屋甚盛，桃李甚芳。又有青衣七八人，迎女郎而入。少顷，一青衣出，传主母命曰："小外生因避醉，逃席失路，赖遇君子，卹以仆马。不然日暮，或值恶狼狐媚，何所不加。阖室戴佩。且憩，即当奉邀。"青衣数人更出候问，如亲戚之密。顷之，邀崔入宅。既见，乃命食。食毕（毕原作果。据明抄本改。）酒至，从容叙言："某王氏外生女，丽艳精巧，人间无双，欲待君子巾栉，何如？"崔放（"放"原作"逐"，据明抄本改）逸者，因酒拜谢于座侧。俄命生出，实神仙也。一住三日，宴游欢洽，无不酣畅。王氏常呼其姨曰玉姨。玉姨好与崔生长行，爱崔口脂合子。玉姨输，则有玉环相酬。崔输且多，先于长安买得合子六七枚，半已输玉姨，崔亦赢玉指环二枚。忽一日，一家大惊曰："有贼至。"其妻推崔生于后门出。才出，妻已不见，但自于一穴中。唯见芫花半落，松风晚清，黄萼紫英，草露沾衣而已。其赢玉指环犹在衣带。却省初见美人之路而行，见童仆以锹锸发掘一塞穴，已至榇中，见铭记曰："原周赵王女玉姨之墓。平生怜重王氏外生，外生先殁，后令与生同葬。棺柩俨然，开榇，中有一合，合内有玉环六七枚。崔比其睹者，略无异矣。又一合，中有口脂合子数枚，乃崔生输者也。崔生问仆人，"但见郎君入柏林，寻觅不得，方寻掘此穴，果不误也。"玉姨呼崔生奴仆为贼耳。崔生感之，急为掩瘗仍旧矣。（出《博物志》）


李则
贞元初，河南少尹李则卒，未敛，有一朱衣人来，投刺申吊，自称苏郎中。既入，哀恸尤甚。俄顷尸起，与之相搏。家人子惊走出堂，二人闭门殴击，及暮方息，孝子乃敢入。见二尸共卧在床，长短形状，姿貌须髯衣服，一无差异。於是聚族不能识，遂同棺葬之。（出《独异志》）


陆凭
吴郡陆凭少有志行，神彩秀澈，笃信谦让。家于湖州长城，性悦山水，一闻奇丽，千里而往，其纵逸未尝宁居。贞元乙丑三月，游永嘉，遘疾而殁。凭素与吴兴沈苌友善，苌梦凭颜色憔悴，曰："我游至永嘉，苦疾将困。君为知我者，愿托家事。"苌悲之。又叙旧欢，宴语久之。因述文章，话虚无之事，乃谓苌曰：赠君《浮云诗》一篇，以寄其怀。诗曰：'虚虚复空空，瞬息天地中。假合成此像，吾亦非吾躬，"悲吟数四。临去曰："凭船已发来，明日午时到此。"执手而去。及觉，所记甚分明，乃书而录之。如期而凭丧船至。苌抚孤而恸，赙助倍礼。词人杨丹为之誌，具旌神感，铭曰："笃生府君，美秀而文。没而不起，寄音浮云。"（出《通幽记》）





卷第三百四十　　鬼二十五
韩弇　卢顼　李章武


韩弇
河中节度使侍中浑瑊与西蕃会盟，蕃戎背（"背"原作"皆"，据明抄本改。）信，掌书记韩弇遇害。弇素与栎阳尉李绩友，因昼寝，忽梦弇被发披衣，面目尽血。绩初不识，乃称姓名，相劳勉如平生。谓绩曰："今从秃发大使填漳河，憔悴困苦不可言，间来奉诣耳。别后有一诗奉呈。"悲吟曰："我有敌国仇，无人可为雪。每至秦陇头，游魂自鸣咽。"临别，谓绩曰："吾久饥渴，君至明日午时，于宅西南，为置酒馔钱物，亦平生之分尽矣。"绩许之，及觉。（"觉"字据明抄本补。）悲怆待旦。至午时，如言祭之。忽有黑风自西来，旋转筵上，飘卷纸钱及酒食皆飞去。举邑人观之，时贞元四年。（出《河东记》）


卢顼
贞元六年十月，范阳卢顼家於钱塘，妻弘农杨氏。其姑王氏，早岁出家，隶邑之安养寺。顼宅於寺之北里，有家婢曰小金，年可十五六。顼家贫，假食於郡内郭西堰。堰去其宅数十步，每令小金于堰主事。常有一妇人不知何来，年可四十余，著瑟瑟裙，蓬发曳漆履，直诣小金坐。自言姓朱，第十二，久之而去。如是数日。时天寒，小金爇火以燎。须臾，妇人至，顾见床下炭，怒谓小金曰："有炭而焚烟熏我，何也？"举足踏火，火即灭。以手批小金，小金绝倒于地。小金有弟年可四五岁，在旁大骇，驰报于家。家人至，已失妇人，而小金瞑然如睡，其身僵强如束。命巫人祀之，释然。如是具陈其事。居数日，妇人至，抱一物如狸状，尖嘴捲尾，尾类犬，身斑似虎。谓小金曰："何不食我猫儿？"小金曰："素无为之，奈何？"复批之，小金又倒，火亦扑灭。童子奔归以报，家人至，小金复瞑然。又祝之，随而愈。自此不令之堰。后数日，令小金引船于寺迎外姑。船至寺门外，寺殿后有一塔，小金忽见塔下有车马，朱紫甚盛。伫立而观之，即觉身不自制。须臾，车马出，左右辟易，小金遂倒。见一紫衣人策马，问小金是何人，旁有一人对答。二人举扶阶上，不令损。紫衣者驻马，促后骑曰："可速行，冷落他（"落"字原空缺，"他"原作"地"，据明抄本补改）筵馔。"小金问傍人曰："行何适？"人曰："过大云寺主家耳。"须臾，车马过尽。其院中人来，方见小金倒于阶上，复惊异载归，祀酹之而醒。是夕冬至除夜，卢家方备粢盛之具，其妇人鬼倏闪於牖户之间。以其闹，不得入。卢生以二虎目击小金左右臂。夜久，家人怠寝，妇人忽曳，小金惊叫，妇人怒曰："作饼子，何不啖我？"家人惊起，小金乃醒，而左臂失一虎目。忽窗外即言"还你"，遂掷窗有声，烛之果得。后数日视之，帛裹干茄子，不复虎目矣。冬至方旦，有女巫来坐，话其事未毕，而妇人来，小金即瞑然。其女巫甚惧，方食，遂夹一枚馄饨，置户限上，祝之。於时小金笑曰："笑朱十二喫餫饨，以两手拒地，合面于餫饨上吸之。"卢生以古镜照之，小金遂泣。言："朱十二母在盐官县，若得一顿餫饨，及顾船钱，则不来。"卢生如言，遂诀别而去。方欲焚钱财之时，已见妇人背上负钱。焚毕而去，小金遂释然。居间者，小金母先患风疾，不能言，忽于厨中应诺，便入房，切切然语。出大门，良久，抠衣阔步而入，若人骑马状，直至堂而拜曰："花容起居。"其家大惊，花容即杨氏家旧婢，死来十余年，语声行动酷似之，乃问花容："何得来？"答曰："杨郎遣来，传语娘子，别久好在。杨郎，卢生舅也，要小金母子，故遣取来。"卢生具传，恳辞以留，受语而出门。久之，复命曰："杨郎见传语，切令不用也，急作纸人代之。"依言剪人，题其名字，焚之。又言："杨郎在养安寺塔上，与杨二郎双陆。"又问："杨二郎是何人？"答曰："神人耳。又有木下三郎，亦在其中。"又问："小金前见车马何人？"曰："此是精魅耳。本是东邻吴家阿嫂朱氏，平生苦毒，罚作蛇身。今在天竺寺褚树中有穴，久而能变化通灵，故化作妇人。"又问："既是蛇身，如何得衣裳著？"答曰："向某家塚中偷来。"又问："前抱来者何物？"言"野狸"。遂辞去。即酌一杯令饮，饮讫，更请一杯与门前镬八。问："镬八是何人？"云："是杨二郎下行官。"又问："杨二郎出入如此，人遇之皆祸否？"答曰："如他杨二郎等神物，出入如风如雨。在虚中，下视人如蝼蚁然，命衰者则自祸耳，他亦无意焉。"言讫而去。至门方醒，醒后问之，皆不知也。后小金夜梦一老人，骑大狮子。狮子如文殊所乘，毛彩奋迅，不可视。旁有二昆仑奴操辔。老人谓小金曰："吾闻尔被鬼物缠绕，故万里来救。汝是衰厄之年，故鬼点尔作客。"云："以取钱应点而已，渠亦自得钱。汝若不值我来，至四月，当被作土户，汝则不免死矣。汝於某日拾得秀佛子否？"小金曰："然。""汝看此样，绣取七躯佛子，七口幡子。"言讫，又曰："作八口，吾误言耳。八口，一伴四口，又截头发少许，赎香以供养之，其厄侧除矣。"小金曰："受教矣。今苦腰背痛，不可忍，慈悲为除之。"老人曰："易耳。"即令昆仑奴向前，令展手，便於手掌摩指，则如黑漆，染指上。便背上点二灸处。小金方醒，具说其事，即造佛及幡。视背上，信有二点处，遂灸之，背痛立愈。卢顼秉志刚直，不信其事，又骂之曰："焉有圣贤，来救一婢？此必是鬼耳。"其夜又梦老人曰："吾哀尔疾危，是以来救。汝愚郎主，却唤我作鬼魅也，吾亦不计此事。汝至四月，必作土户。然至三月末，当须出杭州界以避之矣。夫鬼神所部，州县各异，亦犹人有逃户。"小金曰："於余杭可乎？"老人曰："余杭亦杭州耳，何益也？"又曰："嘉兴可乎？"曰："可。"老人曰："汝於嘉兴投谁家？"答曰："某家有亲，欲投之。"老人曰："某家是孝，汝今避鬼，还投鬼家，何益也？"凡孝有灵筵，神道交通，他则知汝所在。汝投吉人家，则可矣。又临发时，脱汝所爱惜衣一事，剪去身，留领缝襟带，余处尽去之。缚一草人衣之，著宅之阴暗处，汝则易衣而潜去也。"小金曰："诺。圣贤前度灸背，当时获愈，今尚苦腰痛。"老人曰："吾前不除尔腰者，令尔知有我耳。汝今欲除之耶？"复于昆仑手掌中研黑，点腰间一处而去。悟而验之，信有点迹，便灸之，又差。其后妇人亦不来矣，至三月尽。如言潜之嘉兴，自后无事。（出《通幽录》）
</div>
    <div class="pagination">
<a href="太平广记_page207.html">上一页</a><span>...</span><a href="太平广记_page203.html">203</a><a href="太平广记_page204.html">204</a><a href="太平广记_page205.html">205</a><a href="太平广记_page206.html">206</a><a href="太平广记_page207.html">207</a><span class="current-page">208</span><a href="太平广记_page209.html">209</a><a href="太平广记_page210.html">210</a><a href="太平广记_page211.html">211</a><a href="太平广记_page212.html">212</a><a href="太平广记_page213.html">213</a><span>...</span><a href="太平广记_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
