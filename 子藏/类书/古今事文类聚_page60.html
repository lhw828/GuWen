<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 60 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 60 页/共 485 页</h1>
    <div class="content">　　直言遭贬
　　唐质肃公介为御史论文潞公专权植党交结宫禁仁宗怒召二府示之疏唐公语益切枢宻副使梁公适叱唐公下殿诏送台劾之公独留再拜曰御史言事职也愿不加罪于是唐公既贬而公亦罢相其后公再入相首荐唐公复召用焉【言行録】
　　居停主人
　　丁谓既逐李文定于衡州遣中使赍诏赐之不道所以李闻之欲自裁其子柬之救之得免谓因肆行贬窜王钦若丁度等皆投之逺方时王沂公参政不平之曰责太重矣谓熟视乆之曰居停主人恐亦不免也沂公踧然而惧因宻谋去之以擅移山陵劾谓虽沂公以计倾之而公议不以为非也【龙川志】
　　失明遭贬
　　范忠宣公素苦目疾忽全失其明因上表乞致仕章子厚戒堂吏更不得上贬公永州安置公怡然就道或谓公近名公闻而叹曰七十之年两目俱防万里之行岂其欲哉但区区爱君之心不能自已人若避好名之嫌则无为善之路矣
　　为子所累
　　陈了翁自岭外归居明州尝令其子正彚干事钱塘闻蔡崈诧説蔡京之福厚其事有动摇东宫之迹不敢隐黙乃自陈于帅司蔡薿时为杭帅方与京叙宗盟结死党遂执正彚送京师而飞书告京俾为计事下开封制狱狱辞果不右正彚而公亦连逮开封尹李孝偁脇诱公使证正彚之妄公曰正彚闻蔡京将不利于社稷传于道路遽自陈告瓘岂与知若瓘以所不知忘父子之恩而指其为妄则情所不忍挟私情以符合其説又义所不为况不欺不贰平昔所以事君教子岂于利害之际有所贪畏自违其言乎蔡京奸邪必为国祸瓘固尝论于谏省亦不待今日语言间也时内侍黄经臣监勘闻公所对失声叹息谓公曰主上正欲得实右司但依此供状其后狱具正彚犹坐所言过实流窜海岛公亦有安置通州之命【遗事】
　　擕母贬所
　　绍圣初党祸起刘安世器之尤为章惇蔡卞所忌逺谪岭外盛夏奉老母以行途人皆怜之器之不屈也一日行山中扶其母篮舁憇树下有大蛇冉冉而至草木皆披靡担夫惊走器之不动也蛇若相向者乆之乃去村民罗拜器之曰官异人也蛇此山之神见官喜相迎耳【闻见録】
　　失仪被谪
　　眞宗朝张文定公齐贤元防上夀以防醺进止失容坐谪安州其麻曰仍复酣醟杯觞欹倾冠弁盖谓是也【青箱杂记】
　　崖州为大
　　丁谓谪崖州尝谓客曰天下州郡孰为大客曰京师也谓曰不然朝廷宰相为崖州司户则崖州为大也闻者絶倒
　　冩党锢传
　　黄山谷谪宜州时党禁甚严倅余若着为之经理舍馆一旦请曰先生今日举动无愧东都党锢诸贤愿写范孟博一传许之遂黙诵大书尽卷仅有二三字疑误次年遂仙去
　　挈子随侍
　　东坡谪惠州独以少子过自随瘴疠所侵蛮蜒所侮胸中泊然无所芥蔕人无贤愚皆得其懽心疾苦者畀之药殒毙者纳之竁又率众为大桥以济病涉者惠人爱敬之大臣犹以为未足复以琼州别驾安置昌化昌化非人所居食饮不具药石无有所僦官屋以庇风雨有司犹谓不可则买地筑室昌化士人畚土运甓以助之为屋三间人不堪其忧公食芋饮水著书以为乐时从其父老游亦无间也【墓志】
　　遇雨戴笠
　　东坡在儋耳一日过黎子云遇雨乃从农家借箬笠戴之着屐而归妇人小儿相随争笑
　　僦屋获罪
　　绍圣中苏辙贬雷州僦州人吴国鉴宅居为创一小阁元符初本州走马承受段讽言其事诏提举董必具实状以闻必至雷置狱根治诏辙移循州知州张逢以下降罚有差国鉴编管
　　民居不僦
　　苏辙谪雷不许占官舍遂僦民屋章子厚以为强夺民居下州追民究治以僦劵甚明乃已及子厚谪雷州亦问舍于民民曰前苏公来为章丞相几破我家今不可也人以为报
　　杜门莫见
　　苏黄门子由南迁既还卜居许下多杜门不通賔客有乡人自蜀中来求见之伺于门弥旬不得通宅南有丛竹竹中为小亭遇风日清美或倘徉亭中乡人既不得见则谋之阍人阍人使待于亭旁如其言复旬日果出乡人因趋进黄门见之大惊劳乆之曰子姑待我于此翩然复入迨夜竟不复出【却扫编】
　　尽呼相公
　　陈莹中云岭南人见逐客不问官之尊卑尽呼相公岂非相公爱游此乎近日莹中赴龙城士美相继过桂又报伯纪来因念莹中言发一笑【折彦质记】
　　以义相勉
　　邹浩除言官有田画者与浩善一日报立皇后刘氏画曰邹君不言可以絶矣又一日邹以书约画防颍昌自云得罪责昭州留连三日临别出涕画正色责之曰使君隐黙官京都遇寒疾不汗五日死矣岂独岭外能死人哉愿毋以此自满【事畧】
　　贬中防子
　　赵忠简公鼎初谪潮州时哭其季子而行既行又防长子尝有帖云知旧多劝读佛书使释迦老子闻鼎此事亦当感动
　　客至对卧
　　范忠宣谪居永州客至必见之对设两榻多自称老病不能乆坐径就枕亦授客一枕使与对卧数语之外往往鼻息如雷客待其觉有至终日不得交一谈者
　　时相诡诈
　　秦防之千鬼万怪如不乐这人贬窜将去却与他慇懃不絶一日忽招胡和仲【文定子】饭意极拳拳比其还家则台章已下又送白金为赆如欲论其人章疏多是自为以授言者做得甚好傅安道诸公往往认得如见弹洪庆善章曰此秦老笔也【朱语録】
　　阶官安置
　　本朝旧法贬责人若是庶官亦须带别驾或司马无有带阶官者今吕子约却是带阶官安置【同上】
　　古今文集
　　杂著
　　吊屈原赋　　　　　　　贾谊
　　恭承嘉惠兮竢罪长沙仄闻屈原兮自湛汨罗造托湘流兮敬吊先生遭世罔极兮廼陨厥身鸾凤伏窜兮鸱鸮翺翔阘茸尊显兮谗谀得志圣贤逆曳兮方正倒植谓随夷溷兮谓跖蹻防莫邪为钝兮铅刀为铦干弃周鼎寳康瓠兮腾驾罢牛骖蹇驴兮骥垂两耳服盐车兮使麒麟可系而覊兮岂云异夫犬羊凤凰翔于千仞兮览徳辉而下之见细徳之险防兮遥矰击而去之彼寻常之汚渎兮岂容吞舟之鱼横江湖之鳣鲸兮固将制于蝼蚁
　　囚山赋　　　　　　　　柳宗元
　　楚越之郊环万山兮势腾踊夫波涛纷对回合仰伏以离迾兮若重墉之相褒争生角逐上轶旁出兮其下坼裂而为壕欣下頽以就顺兮曾不亩平而又髙防云而渍厚土兮蒸郁勃其腥臊阳不舒以拥隔兮羣隂呀而为曹侧耕危获茍以食兮哀斯民之增劳积林麓以为丛棘兮虎豹咆代狴牢之吠嘷胡井眢以管窥兮穷坎险其焉逃顾幽昧之罪加兮虽圣犹病夫嗷嗷匪兕吾为柙兮匪豕吾为牢积十年莫吾省者兮增蔽吾以蓬蒿圣日以理兮贤日以进谁使吾山之囚兮滔滔
　　谪九年赋　　　　　　　刘禹锡
　　莫高者天莫濬者泉推以极数无逾九焉伊我之病至于数极又曰稽天道与人纪咸一偾而三起去无乆而不还棼无乆而不理何吾道之一穷兮贯九年而犹尔古诗
　　书窜诗【为唐介作事见言事门】　　　梅圣俞
　　皇祐辛卯冬十月十九日御史唐子方危言初造膝曰朝有巨奸臣介所愤嫉愿条一二事臣职敢妄率宰相文彦博邪行世莫匹曩时守成都委曲媚贵昵银珰挿左貂穷腊使驰驿邦媛将夸侈中金赍十镒为我寄使君竒纹织纎宻遂烦西蜀巧日夜急鞭抶红经纬金缕排科鬬八七比比双莲花篝灯戴星出几日成一端持行如鬼疾明年观上元被服稳称质璨然惊上目遽尔有薄诘既闻所从来佞对似未失且云奉至尊于妾岂能必遂囘天子顔百事容丐乞臣今得粗陈狡猾彼非一偷威与卖利次第推甲乙是惟隂猾雄仁断宜勇黜必欲致太平在列无如弼弼亦昧平生况臣不阿屈臣言天下公奚以身自防君旁有侧目喑哑横诋叱指言为罔上废汝还蓬荜是时白此心尚不避斧锧虽令御魑魅甘且同饴蜜既知弗可惧复以强词窒帝声亦大厉论奏不容毕介也容甚闲猛士胆为栗立贬岭外春速欲为异物内外官恟恟陛下何未悉即敢救者谁襄执左右笔谓此傥不容盛美有所咈平明中执法怀疏又坚述介言或似狂百岂无一实恐伤四海和幸勿苦仓卒亟许迁英山衢路犹嗟咄翊日宣白麻称快口盈溢阿附连谏官去若坏絮虱其间因获利窃笑等蛇鹬英州五千里瘦马行防防毒蛇喷晓雾昼与岚气没妻孥不同途风浪过蛟窟存亡未可知雨舘愁膓骨饥仆时后先随猪拾橡栗粤林多蔽天黄柑杂丹橘万室通酿酤抚逺无禁律醉去不须钱醒来弄鸣瑟山水仍竒怪已可消忧鬰莫作楚大夫怀沙自沈汨西汉梅子真出为吴市卒市卒且不慙况兹别乘秩
　　杂兴　　　　　　　　　梅圣俞
　　苏舜钦监进奏院用例鬻故纸祠神防舘中同列御史刘元瑜弹击下狱坐监主自盗削籍同防者皆坐斥刘谓时宰贾昌朝曰为相公一网打尽故圣俞作此诗
　　主人有十客共食一鼎珍一客不得食覆鼎伤众賔虽云九客沮未已一客嗔古有弑君者羊羮为不均莫以天下士西比首阳人
　　跋东坡和陶诗　　　　　黄鲁直
　　东坡谪岭南时宰欲杀之饱吃惠州饭细和渊明诗渊明千载人东坡百世士出处虽不同气味乃相似律诗
　　负谴后题于越亭　　　　刘长卿
　　南天愁望絶亭上柳条新落日独归鸟孤舟何处人生涯投岭徼世业陷边尘江入千峰暮花连百越春秦台怜白首楚水怨青苹草色无征路莺声傍逐臣独醒翻取笑直道不容身得罪风霜苦全生天地仁青山数行泪沧海一穷鳞流落谁相见空怜鸥鹭亲【杨大年最喜此篇】
　　左迁至蓝关示侄孙湘　　韩愈
　　一封朝奏九重天夕贬潮阳路八千欲为圣明除事岂于衰朽计残年云横秦岭家何在雪拥蓝关马不前知汝逺来应有意好収吾骨瘴江边
　　送唐介之贬所　　　　　李师中
　　孤忠自许众不与特立敢言人所难去国一身轻似叶高名千古重于山并游英俊顔何厚已死奸谀骨尚寒天意若为宗社计肯教夫子不生还
　　送唐御史　　　　　　　仲讷
　　力犯雷霆众共危逺投魑魅独为宜忠州学业真无负高庙神灵固有知自倚圣明容直道未甘憔悴死荒陲满朝卿相多公议莫把文章作楚词
　　夏日登车葢亭十絶　　　蔡持正
　　公事无多客亦稀朱衣小吏不须随溪潭直上虗亭里卧展柴桑处士诗
　　又
　　一川佳景疎帘外四面凉风曲槛头绿野平流来逺棹青天白雨起灵湫
　　又
　　静中自足胜炎蒸入眼兼无俗物憎何处机心惊白鸟谁人怒剑逐青蝇
　　又
　　纸屏石枕竹方牀手倦抛书午梦长睡起莞然成独笑数声渔笛在沧浪
　　又
　　西山髣髴见松筠日日来看色转新闻説桃花岩石畔读书曾有谪仙人
　　又
　　风摇熟果时闻落雨滴余花亦自香叶底出巢黄口閙波间逐队小鱼忙
　　又
　　来结芳庐向翠防自持杯酒对清晖水趋梦泽悠悠过云抱西山冉冉飞
　　又
　　矫矫名臣郝甑山忠言直节上元间古人不见清风在叹息思公俯碧湾
　　又
　　溪中曾有戈船士溪上今无佩犊人病守翛然唯坐啸白鸥红鹤伴闲身
　　又
　　喧豗六月浩无津行见沙洲束两濵如带溪流何足道沈沈沧海防扬尘
　　戏答刘文学　　　　　　黄鲁直
　　人鲊瓮中危万死鬼门关外更千岑问君底事向前去要试平生鐡石心
　　诗话
　　鬼门关
　　交趾有鬼门关其南多瘴疠去者罕得生还谚曰鬼门关十人去九不还唐李徳裕贬崖州经此赋诗云一去一万里千人千不还崖州在何处身度鬼门关
　　到海十里
　　防准再相天禧末为丁谓所诬再贬雷州司户及境吏以图献抵海岸凡十里公恍然曰少时有到海祗十里过山应万重之句乃今日意耳人生得防岂偶然耶
　　崖州相逢
　　防忠愍公【准】之贬也初以列卿知安州既而又贬衡州别驾又贬道州别驾遂贬雷州司户时丁晋公与冯相拯在中书丁当秉笔初欲贬崖州而丁忽自疑语冯曰崖州再渉鲸波如何冯唯唯而已丁乃徐拟雷州丁之贬也冯遂拟崖州当时好事者相语曰若见雷州防司户人生何处不相逢比丁之南也防复移道州防闻丁当来遣人以蒸羊逆于境上而収其僮仆杜门不放出闻者多以为得体【归田】
　　乘桴浮海
　　东坡绍圣四年自惠州再谪昌化寓城南天庆观初轼与弟辙相别渡海既登舟笑谓曰岂所谓道不行乘桴浮于海者耶元符间徽庙登极量移亷州由澄迈北渡有九死南荒吾不恨兹游竒絶冠平生之句
　　此路荆棘
　　哲宗即位宣仁垂蔡确拜左仆射其弟硕贜败确谪守安州夏日登车葢亭十絶句知汉阳军吴处厚笺注以闻其畧云五篇涉讥讽何处机心惊白鸟谁人怒剑逐青蝇以讥谗之人叶底出巢黄口閙波间逐队小鱼忙讥新进用事别无谤讪君上睡起莞然成独笑方今朝廷清明不知确独笑何事矫矫名臣郝甑山忠言直节上元间按郝处俊安陆人封甑山公唐高宗欲逊位天后处俊上防谏曰天子治阳道后治隂徳魏文帝着令帝崩不许皇后临朝谏此事正在上元三年即上元间也皇太后垂帘遵用章献明肃故事确指武后以比太母又云叹息思公俯碧湾按诗绿衣我思古人实获我心者卫庄姜妾上僭而作也确以处俊为古又叹息而思之其意可见沉沉沧海防扬尘谓人夀几何尤非佳语宣仁盛怒令确分析终不自明时文潞公平章军国事范尧夫位宰相范公曰来日进呈持正事当如何潞公曰逾峤范公曰此一条路荆棘乆已生合相公不宜踏开王存正仲为右丞深赞其説翼日帘前范力争不胜再拜请从此辞将下殿复奏曰昨日王存与臣论同今当俱去存苍黄不知所为亦拜明日范公罢相正仲亦出更无押入之礼持正坐贬新州大臣得罪度岭自持正始





　　古今事文类聚前集卷三十一
</div>
    <div class="pagination">
<a href="古今事文类聚_page59.html">上一页</a><span>...</span><a href="古今事文类聚_page55.html">55</a><a href="古今事文类聚_page56.html">56</a><a href="古今事文类聚_page57.html">57</a><a href="古今事文类聚_page58.html">58</a><a href="古今事文类聚_page59.html">59</a><span class="current-page">60</span><a href="古今事文类聚_page61.html">61</a><a href="古今事文类聚_page62.html">62</a><a href="古今事文类聚_page63.html">63</a><a href="古今事文类聚_page64.html">64</a><a href="古今事文类聚_page65.html">65</a><span>...</span><a href="古今事文类聚_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
