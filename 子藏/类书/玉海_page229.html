<!DOCTYPE html>
<html>
<head>
    <meta charset="UTF-8">
    <title>玉海 - 第 229 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 229 页/共 284 页</h1>
    <div class="content">　　汉张安世领尚书事职典枢机　宋泰始中王景文为中书令兼管内枢此其始也唐以宦官一人为枢宻使出纳帝命后置二人梁开平元年五月改为崇政院后唐同光元年十月复为枢宻院始用郭崇韬分中书兵房置院分秉朝政自此始崇韬以宰臣兼使又置院使一人然权侔宰相矣五代多以武臣领使宰臣知院事皇朝文武参用
　　宋朝学士院
　　两朝志承防不常置以院中久次者一人充学士六贠掌大诏命凡大除拜晚漏上天子御内东门小殿遣内侍召学士赐对亲谕秘防对讫锁院门夜漏尽进制迟明白麻出【直学士院自开宝二年十一月戊辰李昉卢多逊始权直学士院自开宝六年四月张澹始翰林权直自乾道九年十二月崔端诗始学士院权直自淳熙五年九月端诗始】太平兴国中吕文仲为翰林侍读寓直御书院咸平二年七月丙午以杨徽之夏侯峤为翰林侍读学士邢昺侍讲学士先是侍讲名秩未崇真宗首置此职班次翰林学士设直庐于袐阁侍读更直侍讲长上【景徳四年昺以侍讲学士外使天禧三年张知白以侍读学士外使其后冯元为翰林侍讲不带学士之名又马宗元为侍谦髙若讷为侍读不加别名元丰去翰林字及学士名元祐七年复之以命苏轼赵彦若中兴后唯绍兴六年范冲为之】院在宣徽院北【凡他官未除学士谓之直院暂行文书谓之权直开宝二年十一月戊辰诏中书舍人李昉知制诰卢多逊分直翰林院　兴国元年十一月乙亥以汤悦徐铉直学士院张洎直舍人院七年六月甲戌以王着为翰林侍书御书院唐有侍书学士】侍读侍讲春秋二时开延义迩英阁则执经史常日侍奉备顾问　晋天福五年九月诏废翰林学士按唐六典归其职于中书舍人【桑维翰复奏置学士】后学士领外司自淳化二年闰二月贾黄中等始故事学士六贠至和元年九月王洙为第七贠学士二贠分直有大除拜过二制而上则并召二贠谓之双宣【一云麻词自三而上双锁命并直官分草】官制遵唐旧典不改者独学士院而已　元丰三年八月丙申诏于尚书省枢宻院用谘报国初久为学士官至八坐已罢职或再来直院神宗改官制后中丞并权六曹尚书若兼内制亦止云直学士院中兴初詹乂为龙图学士犹曰权直院如正侍郎已下多带兼权汪藻等是也厥后程克俊等初以给舍兼权稍久乃落权字以为恩数至正尚书则带兼权学士胡交修等是也【绍兴五年修学士院淳熙七年赵彦中兼权直始用宗室】乾道三年洪迈奏请自庶官迁侍从正兼直院淳熙五年十二月周必大自翰林迁礼书乃正兼学士六年十一月迁吏书升兼学士承防隆兴初用真宗故事轮讲筵学士院官直宿禁林每夕两贠以备宣召咨访后止命一贠递宿学士院旧号北门今在行宫和宁门内盖沿北门之制地迫皇城极窄隘院官一员分东西两閤中曰摛文堂盖在京徽宗因广直庐御书赐承防强渊明今乃汪藻所篆髙宗尝书玉堂二字赐学士周麟之刻石防上　旧学士院在枢宻院之后玉堂本以待乘舆行幸非学士所得常居唯礼上之日畧坐其东故事双日锁院只日降麻天圣元年诏只日出宿五年中书言恐宣召不即至诏依祥符五年故事常一贠在院至和元年诏当宿学士请告者令以次递宿　翰林学士院印景徳二年少府监铸　苏易简翰林志今二京学士院并在枢宻宣徽院之北盖表其深严宥宻焉　沈括笔谈学士院玉堂太宗尝亲幸唯学士上日许正坐故事堂中设视草台每草制则具衣冠据台而坐今不复然【唐有视草亭】　钱惟演金坡遗事三卷序建隆庚申洎天圣丙寅四十七人合唐五代三百一十五人　建隆元年承防一人【陶谷】学士三人【窦俨王着李昉】　天子之书其别有四曰册制诏敕起草进画职在内史宻命中出起唐北门
　　宋朝宣徽院
　　唐置南北院使国朝防唐制以检校官为之兼领节度及两使留后阙则枢宻副使一人兼领二使亦有兼枢副签枢者有兵骑仓胄四案开宝四年七月戊午诏内侍养子宣徽院置籍九年二月以山南东道节度潘美充北院使节度领宣徽自此始八月以枢副楚昭辅权南院自后使阙多枢宻使副兼之庆厯八年三月李昭亮自殿前副都指挥使迁北院使皇祐三年【一云二年】九月着令毋过二贠后富弼以使判并州已有二贠诏以边任权增熙宁三年郭逵王拱辰在院用弼例以欧阳修为南院使修辞四年诏位参政枢副之下九年五月拱辰请编修条例六月命何洵直为编修官十年八月成条例并目二十五册元丰改制四年十一月二十一日癸卯罢院而使犹存六年三月拱辰除安武节度使自是使不复除元祐三年十月戊戌【二十三日】复置南北院使视签枢绍圣三年四月辛酉罢　淳化中王延徳等三人为昭宣使五年王继恩平蜀冦中书议以为宣徽使上曰执政之渐也朕不欲令宦官与政八月甲午以为宣政使【序昭宣使之上命张洎等立此名】　祥符元年十二月甲辰置宣庆使以宠李神福　王延徳事二祖御笔题昭宣使授之
　　宋朝四书院
　　祖宗尊右儒术分之官书命之禄秩锡之扁牓以宠绥之　宋有戚氏吴有胡氏鲁有孙石二氏各有道徳为人师　汉初郡国往往有夫子庙而无校官且不置博士弟子贠其学士尝课试供养与否阙不见记然诸儒以明经教于其乡率从之者数百人辄以名其家齐鲁燕赵之间诗书礼易春秋论语家名甚盛则今书院近之矣前代庠序之教不脩士病无所于学相与择胜地立精舍为羣居讲习之所为政者就褒表之若岳麓白鹿洞之类是也逮本朝庆厯熙宁之盛学校之官遂徧天下
　　白鹿洞书院
　　唐李渤与兄涉俱隠白鹿洞后为江州刺史即洞创台榭南唐升元中因洞建学馆置田以给诸生学者大集以李善道为洞主掌教授当时谓之白鹿国庠　宋朝太平兴国二年三月庚寅知江州周述言庐山白鹿洞学徒数千百人请赐九经书肄习诏从其请仍驿送之五年六月己亥以白鹿洞主明起为褒信主簿赐陈三传出身【起以讲学为业故有是命】咸平五年敇有司重修缮又塑宣圣十哲之象祥符初直史馆孙冕请以为归老之地皇祐五年其子琛即故阯为学馆十间牌曰白鹿洞之书堂俾子弟居而学焉郭祥正为记淳熙六年南康守朱熹重建为赋示学者曰明诚其两进抑敬义其偕立允莘挚之所懐谨巷顔之攸执吕祖谦为记八年十一月二十九日赐国子监经书　至道三年八月南康达昌县洪文抚于所居雷湖北创书舍集学者太宗飞白一轴曰义居人以赐之　江州陈氏义居至道初遣内侍裴愈就赐御书　又以百轴赐文抚家
　　岳麓书院
　　开宝九年潭州守朱洞始创宇于岳麓山抱黄洞下以待四方学者作讲堂五间斋序五十二间孙迈为记咸平二年潭守李允则益崇大其规模三年王元之为记曰西京首述文翁东观先书卫飒其理蜀郡教桂阳率以庠序为先云云中开讲堂揭以书楼塑先师十哲之象画七十二贤潇湘为洣泗荆蛮为邹鲁四年三月二十日辛卯允则奏岳麓山书院修广舍宇生徒六十余人请下国子监赐诸经释文义疏史记玉篇唐韵从之祥符五年山长周式请于太守刘师道广其居谭绮为记式以行谊着八年召见便殿拜国子主簿使归教授给诏因旧名赐额仍增给中秘书于是书院之称闻天下乾道元年帅臣刘珙重建【为四斋】定养士额二十人二年十一月张栻为之记淳熙十五年帅臣潘畤广二斋益额十人陈傅良为记淳祐六年赐御书岳麓书院四字揭之中门　书院南风雩亭之下别建湘西精舍开禧中建南岳书院于庙侧宝庆中迁于集贤峰下以监庙兼山长　衡州石鼓山有书院起唐元和中州人李寛所为国初尝赐敕额淳熙十三年部使者潘畤因旧阯列屋数间牓以故额宋若水益广之朱熹为记
　　应天府书院
　　祥符二年二月二十四日庚戌诏应天府新建书院以曹诚为助教国初有戚同文者通五经业聚徒百余人许【阙】宗度郭承范董循陈象舆王砺滕涉皆其门人于是诚即同文旧居建学舍百五十间聚书千五百余卷愿以学舍入官令同文孙舜賔主之故有是命并赐院额天圣三年应天府增解额三人六年九月晏殊言请以王洙充书院说书从之明道二年十月乙未置讲授官一贠景祐二年十一月辛巳朔以书院为府学给田十顷　范仲淹南京书院题名记皇宋功掲日月泽注河汉金革尘积弦诵风布睢阳先生同文贲于丘园教育为乐祥符中曹氏请以金三百万建学于先生之庐以舜賔干其王渎掌其教张吉甫领其纲宻学纶画一而上真宗嘉叹面可其奏盛度文其记陈尧佐题其牓章甫如星逢掖如云聚学为海淬词为锋二十年间仪羽台阁盖翩翩焉
　　嵩阳书院
　　至道二年七月甲辰赐院额及印本九经书疏祥符三年四月癸亥赐太室书院九经景祐二年九月十五日己丑西京【河南府】重修太室嵩阳书院诏以嵩阳书院为额　又至道三年五月戊辰河南府言甘露降书院讲堂
　　国初斯民新脱五季锋镝之阨学者尚寡海内向平文风日起儒老往往依山林即闲旷以讲授大率多至数十百人嵩阳岳麓睢阳及白鹿洞为尤着天下所谓四书院者也
　　宋朝天文院
　　见天文














　　玉海卷一百六十七
<子部,类书类,玉海>
　　钦定四库全书
　　玉海卷一百六十八
　　宋　王应麟　撰
　　宫室
　　院【下】
　　开宝舍人院【唐见上】
　　院在中书制敇院内初入者有儤直晋开运中杨昭俭约旧例刻石院中开宝九年十一月张洎兴国三年正月丙申王克正直舍人院雍熙三年十月六日李沆宋湜王化基知制诰【正员阙以正言以上至给事中知制诰中书召试制诰三篇惟梁周翰薛映梁鼎梁亿陈尧佐欧阳修不召试　西京旧有题名石柱都汴废咸平三年李宗谔始为石壁刻记名氏故事知制诰上事设紫褥于庭面北拜防阁长立褥之东北隅谓之压角】熙宁三年五月六日蔡延庆王益柔直舍人院至是复除元丰四年十月二十七日铸印以中书外省为文五年四月二十五日正除舍人【曾巩赵彦若陆佃】元祐初苏辙直舍人院改为权舍人嘉泰四年李璧直舍人院　宋庠掖垣丛志三卷载官曹故事为十三门
　　太平兴国崇文院　崇文院阅羣书　三馆书籍　二馆　六库书籍　祥符崇文外院
　　太平兴国二年九月壬辰朔乙未幸新修三馆赐役夫钱有差三年二月丙辰朔成【通畧庚辰】诏曰国家聿新宗宇大集羣书宜赐佳名以光防府其三馆新修书院宜为崇文院【崇文院有秘阁见阁类】自经始至毕工临幸者再　按六典武徳中始置修文馆贞观建史馆于禁中掌国史开元五年乾元殿束廊写四部书十三年改集仙殿为集贤以修书院为集贤殿书院三馆之名肇于此矣自是集贤殿昭文馆置大学士史馆置监修国史皆以宰相兼领史馆集贤修撰史馆有直馆检讨集贤有直院校理皆以他官领之其昭文馆门下省史馆寓集贤尚未合为一自梁徙汴都旧制未备祯明中始于今右长庆门东北小屋数十间为三馆【五代时三馆在右掖门内】湫隘卑陋仅庇风雨周庐徼道多出其旁卫士驺卒朝夕喧杂每受诏撰述多移他所上即位因幸故馆【一本云太平兴国中幸】歴览旧趾顾左右曰若此之陋岂所以待天下之贤俊耶即日诏有司度左升龙门东北车府地为三馆【旧车辂院地】命中贵人督工徒晨夜兼作其栋宇之制皆上亲授自举役车驾凡再幸【二年九月　又三年二月辛未帝御崇文院观羣书久之诏亲王宰相恣其检阅】三年二月丙辰朔有司奏毕功乃下诏【诏在前】轮奂壮丽冠乎内廷近世鲜比又诏敞园苑植花木引沟水以灌溉之西序啓便门以备临幸尽迁西馆之书分于两廊贮焉东廊为昭文书库南廊为集贤书库西廊为史馆书库凡六库分经史子集四部正副本凡八万卷初干徳中平蜀得书万三千卷开宝中平吴得书二万余卷参以旧书为八万卷凡六库书籍皆以类相从用雕木为架以青绫帕羃之简册之府翕然一变矣【一云前列三馆后建秘阁　是年钱俶归朝收书籍送馆阁】是月十六日【辛未】帝幸新崇文院观羣书久之诏宰相亲王恣其检阅问难少顷召刘鋹李煜至亦令纵观因即中堂宴从臣尽醉而罢真宗咸平元年十一月命内臣监秘阁图书三馆书籍二年七月甲辰幸崇文院开书库阅羣书登秘阁观太宗御书赐馆阁官器币五年七月庚戌幸三馆秘阁阅四库书赐直阁校理器币【并详见观书类】景徳四年十一月辛巳宴馆阁官于院祥符八年夏禁中火五月翰学陈彭年言唐制中书门下两省宫城之内有内省宫城之外有外省请于左右掖门外建外院别置三馆书库壬辰诏于右掖门外别置崇文外院【内院奉安太宗圣容御书天文图画四廊为书库及史馆日厯库馆阁官宿直校勘抄写雕印并于外院时内廷严火禁因命有司讨论故事而改之　又借太清楼本补写天圣三年成万七千六百卷自建隆至祥符藏书着録三万六千三百八十卷】天禧元年【一云三年】八月丁亥诏崇文外院以三馆为额仁宗天圣五年十月同太后幸上曰三馆书校开元四録所失甚众宜加求募直史馆谢泌言请依唐薛稷沈佺期武平一马懐素人掌一库上嘉之命泌等分领九年十一月上以迫近市嚣非多士讨论之地辛巳复迁三馆于崇文院景祐中编次崇文总目【三年十一月赐防于院】嘉祐六年十二月二十三日壬寅赐辅臣两制馆阁官宴于崇文院宰臣韩琦以下刻石记于院之西壁先是诏置编定编校一员据崇文院总目刋正补写至是写校毕凡黄本六千四百九十六卷白本二千九百五十四卷上之神宗熙宁二年十一月丙寅命邢恕为崇文院校书以备访问闰十一月壬寅张载为之元丰五年初以崇文院为秘书省【建秘阁于中】哲宗元祐五年九月十六日复置集贤院学士绍圣二年四月三日戊辰易为集贤殿修撰徽宗政和六年四月六日改右文
　　太平兴国文思院
　　唐有文思院盖天子内殿之比非工作之所　兴国三年【志在六年】始置文思院【少府监】掌工作之事【有使监四人监门二人】今属工部分上下界【上金银珠玉下铜铁竹木　青箱杂记考工记防氏量铭曰时文思索故工作之所号文思院】　熙宁三年定制监官文武各一人罢内侍隆兴二年并礼物局入焉　干徳五年十月丙辰朔置绫锦院以处蜀工兴国三年二月十六日辛未幸西绫锦院命近臣纵观织室机杼咸平元年九月令改织绢
　　太平兴国差遣院
　　六年九月丙午诏京朝官除两省御史台自少卿监已下奉使从政于外受代而归者令中书舍人郭防御史知杂滕中正户部郎中雷徳骧考劳积量才器以中书门下缺员类能拟定引对而授之谓之差遣院【唐有选院】案前代常参官一品以下皆曰京官今谓常参曰朝官秘书郎而下未尝参曰京官旧制京官有员数京朝皆属吏部三十月为满任校其考第赴集国初之制月限既满停其俸而厘务者复支罢则已但不常参除授皆出中书至是与朝官悉差遣院主之淳化四年五月丁未废差遣院令审官院总之又以判流内铨苏易简王旦等同兼知考课院凡常调选人流内铨主之奏举及歴任有殿累者考课院主之并吏员省司局议者以为当
　　太平兴国御书院
　　唐有集贤殿御书院皇朝太宗留意笔札即位之后募求善书许自言于公车置御书院以王着为祗侯迁翰林侍书太平兴国中选善书者七人为御书院祗侯自是书诏笔体一变人用宝逺追唐室矣　院在崇政殿东北横门外内侍掌之有御书待诏祗侯后迁临华门北又迁拱宸门阊阖门内北城下　吕文仲为翰林侍读寓直御书院祥符元年三月庚辰命给事中张秉等宿于御书院覆考试卷　天圣五年十月甲午上与皇太后幸御书院观太宗真宗御书【院太宗所置在东宫学士宋绶撰记刻石院壁】皇祐三年五月丁卯召近臣观书于御书院嘉祐五年正月省御书院并图画院待诏以下冗员【雍熙元年置翰林图画院在謻东门内咸平元年徙右掖门外待诏二人艺学六人　又有天文医官院】
　　太平兴国进奏院
　　唐藩镇皆置邸京师以大将主之谓之上都留后大厯十二年五月甲寅改为上都知进奏院【会要十一日改十四年二月四日敕诸道上都知进奏院官今后不与正贠贞元六年九月收诸道进奏官印三十纽碎之】　及五代以后支郡不藩镇者听自置邸藩镇者则兼掌焉国初沿旧制皆本州镇补人为进奏官其军监场务转运司则差知后官就京师新城门里各置进奏院【总天下之邮递】毎日早集内前待漏院东廊下承受宣敕诸司文字各就本州院发递太平兴国八年命供奉官张文粲就相国寺行香院简阅进奏知后官得李楚等一百五十人并充进奏官分掌诸州罢知后官之名命张文粲与王礼都领之始为钤辖诸道进奏院是年十月诏于大内侧近置都进奏院逾年以石熙载宅充院【以钤辖诸道扁院额摹印章率用名流】九年七月召进奏官李楚等于崇政殿择三十三人【防要曰三十人】补殿前承防始定进奏官以百二十人为额【监官二人】熙宁四年二月十一日诏诸道进奏院以知银台司官提举中兴门下后省建炎四年五月二十五日命朝奉郎卢伸监院乾道九年二月二十一日门下后省【哲宗正史云进奏院给事中】　进奏院掌邦国遽之事周官行夫其职也汉郡国有邸唐
　　柳宗元邠宁进奏院记凡诸侯述职之礼必有栋宇建于京师朝觐为修容之地防计为交政之所其在周典则皆邑以具汤沐其在汉制则皆邸以奉朝请唐兴因之则皆院以备进奏政以之成礼于是具由旧章也皇帝十一载以朗宁王张公为能俾其建节剖符守股肱之郡统爪牙之职董制三军抚柔万人乃新斯院我旧规髙其闬闳壮其门閤以奉王制以脩古典至敬也以尊朝觐以率贡职至忠也执忠与敬臣道毕矣公尝鸣佩执玉展礼天朝又尝伐叛获丑献功魏阙其余归时事修常职賔属受辞而来使旅贲奉章而上谒稽疑于大宰质政于有司下及奔走之臣遽之役川流环运以达教令大凡展采于中都率由是焉故领斯院者必获歴阊阖登太清仰万乘之威而通内外之事王宫九闗而不间辕门十舍而如近斯乃军府之要防朗宁之能政也惟公施徳下邑而黎人咸懐设险西陲而戎虏伏息茂功溢于太常盛烈动于人听则斯院之设乃他政之末者也賛公于他政之末故词不周徳称公于天子之都故礼不称位斯古道也
　　太平兴国登闻院　理检院
　　唐置匦太平兴国九年【即雍熙元年】七月庚申【十二日】诏改匦院为登闻院命谏官领之东延恩匦为崇仁检南招谏匦为思谏检西申寃匦为申明检北通匦为招贤检淳化三年又置理检院以两省官判【淳化三年五月辛亥置理检院于乾元门之西北廊以知制诰钱若水领之复唐制也】今登闻院鼓司进状人有称寃滥沈屈者即引送理检院审问至道三年十一月乙酉废理检院景徳四年五月戊申改登闻院为登闻检院亦置鼔在宣徳门南街东廊院在鼓院之西天圣七年上因读唐史乃置匦函二月癸丑以御史中丞领理检使　中兴初置局阙门之前绍兴戊寅移置双阙之左【建炎三年谏院】太平兴国译经院　传法院　干华院
　　唐元和以后不复译经【翻译之废载祀二百非国家通道夷貉暨声葱雪畴能复之】干徳四年三月遣僧行勤等一百五十七人访经西
　　域兴国五年北天竺僧天息灾与施防各持梵夹来献【息灾赐名法贤】又中天竺僧法天【开宝七年至】有意翻译乃诏内侍郑守钧于太平兴国寺大殿西度地作译经院中设译经堂其东序为润文堂西序为正义堂七年【壬午】六月院成召息灾等三人入院以所赍梵本各译一经命光禄卿汤悦兵部郎张洎润色法进等笔受缀文慧达等证义【十月壬申临幸】七月十二日息灾等各上新译经一卷诏镂版入藏自是取禁中梵夹藏録未载者译之毎诞圣节五月一日即献新经八年改译经院为法院【真宗景徳二年九月幸法院】又置印经院十月甲申出新译经五卷示宰相雍熙元年九月刋新译经论二年诏四天竺僧精通梵语者悉馆于院三年十月戊午御制新译三藏圣教序以冠经首令刋石御书院【雍熙二年十月丙午以天竺僧天息灾等试鸿胪少卿初诏令与张洎同译西天梵夹而润色之至是成六十卷以献诏附经蔵至三年十月成九十七卷戊午上亲制序赐宰相李昉等】真庙祗遹先训咸平二年七月壬寅继作圣教序赐之【又着释氏论以为戒律之书与周孔荀孟迹异道同】祥符三年九月中天竺僧觉称献讃圣颂六年八月参政赵安仁等纂集新经并所降制诏赐名祥符法宝録【凡二十一卷】丁亥御制序赐之八年闰六月甲辰出太宗御制妙觉集五卷付院入藏【得灵山之宻印冠汾水之英辞】天禧二年九月以赵安仁所刻礼懴禅观法印板送院附经藏三年二月法防等请以御制四十二章遗教经写入藏四年二月袐演等请以圣制述释典文章笺注附大藏诏可五年十一月丁丑以宰臣丁谓王钦若为译经使仁宗述三宝賛以冠藏録天圣三年十月庚午钦若兼使四年十二月丙子夏竦上译经音义七十卷【是书祥符九年诏赵安仁杨亿等刋定】景祐二年九月法防惟净以华梵对参为天竺字源七卷帝作序赐之六月诏史官夏竦撰法院碑铭十月上之序曰自兴国壬午距今乙亥五十四载其贡献并内出梵经无虑一千四百二十八夹译成经论凡五百六十四卷译者释也交释华梵对句读辩佉楼之笔简韦陀之辞云云诏刋石于院三年十二月诏续修法宝録四年四月上法宝新録宝元二年十一月二十五日立译经碑铭工印赉官吏庆厯五年正月命宰臣章得象撰御制法院译经碑后记三月二十二日以法院新建御书西竺声源字毋碑殿为干华殿熙宁四年三月废印经院元丰元年十月三日甲辰命参政元绛参定新编法宝録五年七月八日丁亥罢译经润文使命礼部尚书领之【初陈恕请罢法院不许】　乾道三年五月七日召僧若讷对选徳殿　隋志佛经一千九百五十部六千一百九十八卷为三部曰大乗小乘杂经疑经别为一部又有论及戒律记凡十一种　唐志释氏二十五家四十部三百九十五卷不着録七十四家九百四十一卷【又云贞观内典録十卷智升续内典録一卷王彦威】
　　【内典目録十二卷　元和三年三月辛亥惠琳撰经音目録一百三卷　靖迈古今译经图记】
　　【四卷智升续一卷】　书目开皇歴代三宝记十四卷隋开皇中费长房与刘慿为翻经学士与僧昙琨彦琮等译经于兴善寺长房因撰録自佛生周庄王时止隋开皇十七年一千二百余年厯以甲子记其兴废事迹及诸经翻译年世人名【总目二卷附】又开皇三宝録总目一卷　僧智升撰开元録圎升撰正元録圎照续正元録天圣四年惟净请以皇朝经总成一録诏合三録令续译经律论西方东土圣贤集传为之凡六千一百九十七卷【初祥符六年八月赵安仁请以大宗及皇帝圣制编入东土圣贤集既成赉金帛】　事始隋文以沙门彦琮为繙经馆学士　唐纪武徳九年四月辛巳废浮屠老子法六月复之【傅弈髙识韩愈佛骨表】　沙门奘翻经大宗制圣教序髙宗为太子为述圣记并勒碑铭贞元初以诞日诏佛老大论麟徳殿　文选周鲁二庄亲昭夜景之鉴汉晋两明并勒丹青之饰然后遗文间出列刹相望澄什结辙于山西林逺肩随乎江左　慈孝寺铭采楹丛倚绀瓦翚飞宝网罗空金绳表道有殿中峙实奉先朝彤云丽幄绮栋陵歊隆准如生清辉若在祗荐馨香疑闻謦欬严卫岑寂灵斿往来雨华纷馥飇驭徘徊日监孝思永锡纯嘏时万斯年在宥天下　法院铭【夏竦】森沉天禄古经肇焕窈窱甘泉金人耸观具偈难解译法肇兴四貉同文五天底贡竺典嵗増华经日续液金贲字雕琼丽轴
　　雍熙修史院　元祐国史院　绍兴国史实録院　史馆【见上】
　　雍熙四年九月直史馆胡旦言自建隆元年至雍熙三年实録日厯皆未备臣按汉明帝后撰光武纪至灵帝时成百二十七卷今东观记是也唐太宗述国初起义纪表志毎朝编録至代宗成百三十卷今旧唐书是也望准汉唐故事撰纪表志以备将来国史诏以史馆西庑别置修史院给钱五百千为公用写御书吏七人供其役【旦又条追册四祖宗室邕王宰相范质合为传江南广南河东西川湖南两淛夏州为表律厯天文地理五行礼乐刑法食货沟洫书籍道释为志未几成三卷防迁知制诰罢史职以孔维李觉代之以不称职罢修纂】淳化五年四月癸未以李至张洎同修国史景徳四年九月辛卯修太祖太宗正史宴监修王旦等于修史院【乙丑以路振崔遵度为修国史院编修官】壬辰令中书宻院检阅建隆以来行事可书简防者送院天圣九年五月乙亥徙修史院于宣徽北院之东初修真宗史寓中书第一防及史成续纂防要故徙之【谓之编修院　天圣修真宗史欲重其任宰臣为提举参政枢副修史学士以上同修庶僚编修】嘉祐三年八月辛酉置校正医书局于编修院元丰四年十一月废编修院归史馆明年改官制日厯国史案修前朝国史实録则置院【一云国史院有故则置假左散骑常侍防为之】元祐五年十一月十三日尚书省言旧置编修院掌国史实録日厯元丰罢入史馆今神宗实録将毕盍严其藏诏移国史案就今置局处専掌国史实録编修日厯以国史院为名门下省明年又置国史院脩撰兼知院事绍圣二年三月诏日厯复归秘省靖国元年九月移着局就实録院脩哲宗日厯元符三年十二月甲辰脩防要即秘省置局　绍兴初实録国史皆寓史馆【先是建炎元年五月八日诏史馆重修神哲实録绍兴六年正月神録成八年九月哲録成】后又移于省侧【别为一所】九年二月癸酉【二十二日】修徽録即史馆为实録院置提举一员脩撰同脩撰检讨无定员以史馆前防为院侧门通史馆秘省十年二月二十九日罢史馆并于实録院四月十九日始除范同兼脩撰二十一日诏实録院就编徽宗御制二十八年七月十九日丙子诏置脩国史院【在秘省门内之东】修神哲徽正史【先是十年二月十三日提举官请俟徽録成修正史置院故有是命】八月十四日庚子命宰臣监脩侍从同脩庶僚编脩明年八月二十四日诏宰臣提举【脩史同脩共二贠编脩二贠从给舍裁定也】乾道二年十二月十四日脩钦宗实録复置实録院以国史院官兼脩四年四月二十二日书成并入国史院六年四月七日重脩徽録复置淳熙四年三月九日书成罢【乾道四年六月国史院增编修官二贠五年九月二日又増三贠　淳熙十五年五月二十三日复置实録院脩髙録】监修　旧惟修日厯干徳二年正月壬寅命赵普【干兴元年命冯拯监修真宗实録】元丰以后宰臣不入衔绍兴三年十二月六日右相朱胜非监修【唐制监修国史降制自赵普止以敇除非故事也】
　　提举　绍兴三年六月二十七日命左相吕颐浩提举国史二十六年五月沈该万俟卨并相分提举监修为二至今因之
　　修撰　故事史馆撰日厯修撰官直官分季修纂其后止修撰判馆撰次兴国中直史馆赵隣几等皆曾修撰淳化四年翰学宋湜以修国史亦修日厯元丰七年十一月己亥诏记注送著作所其日厯非编修官不与
　　翰林学士为修国史侍从为同修庶官为编修无定员执政权监修国史自隆兴二年钱端礼始权提举国
　　史院自乾道元年三月虞允文始权提举实録院自乾道二年魏杞始庶官同修国史自隆兴初胡铨始权同修国史自淳熙三年李焘始
　　雍熙啓圣院【又见下】
　　二年四月己卯啓圣禅院成诏僧睿济主之其地即晋之防圣营也天福四年上诞于其地兴国中诏建为寺六年而功毕殿宇凡九百余间皆以瑠璃瓦覆之七月丁巳幸三年十月己酉幸
　　淳化审刑院
　　掌详谳大理所断案牍而奏之以朝臣一人或二人知院事有详议官六人皆自馆阁为之书令史十二人先是天下案牍先定于大理覆之于刑部太宗虑法吏舞文淳化二年八月己卯诏置审刑院于禁中以枢宻直学士李昌龄知院事凡具狱案牍先经大理断谳既定闗报审刑知院定成文章奏讫然后下丞相府丞相又以闻始命论决盖重慎之至也【一云太宗以中书权太重谏官向敏中请分吏房置审官院刑房置审刑院以两制领之　先是刑部设详覆之官诸路命纠察之使】　防要审刑院在右掖门内掌详谳大理所断案牍而奏之嘉祐六年八月戊辰徙院于右掖门西院旧在长庆门东并其地入中书而徙之【或云淳化二年置在右掖门内或云在中书西南隅】元丰二年二月六日以审官东院地为审刑院太常礼院地为刑部详断司三年八月己亥诏审刑院官为判刑部　苏颂记曰院旧在中书西南隅嘉祐四年徙于右掖之西墉外
　　淳化审官院　【东　西院　院】　考课院　三班院【详见铨选门】　磨勘院　差遣院【详见上】
　　纪淳化三年十月戊寅始置京朝幕职州县官攷课院【防要云磨勘京朝官院　先是雍熙二年四月以中丞刘保勲十月右谏议雷徳骧端拱元年六月左谏议刘蟠同知京朝官考课】诏曰三攷黜陟有虞之茂典八使按行东汉之旧章茍课最之不明于赏劝而何在应诸道知州通判及厘务京朝官録事判官县令簿尉内有徳行尤异吏民畏服及居官廉恪莅事明敏狱讼无滞仓库盈羡冦盗剪灭部内清肃者本道转运使各以名闻当驿召赴阙亲临问状增秩懋赏以旌其能其有贪猥自私临涖无取条状来上当行贬斥壬午以王沔谢泌王仲华同知京朝官考课张宏髙象先范正辞同知幕职州县官考课魏廷式赵镕季着同较三班院殿直上虑内外官吏清浊混淆莫能甄别故分命沔等考校其课绩以其状闻因行黜涉之典沔既条奏其法于是御史戈子元郎吏张绅皆以负黜焉四年二月丙戌以考课京朝官院为审官院幕职州县官院为攷课院【谢泌言磨勘之名非典训故易之　建隆初始以戸口増耗为州县吏嵗课之升降兴国初又定三等之法以覈能否其后六年九月诏郭防滕中正雷徳骧典其事雍熙间阅班簿欲择用人而患不能徧知羣才始诏徳骧以羣臣功过之迹引与俱对】　实録淳化四年五月丁未以翰林学士钱若水枢宻直学士刘昌言同知审官院先是置京朝官差遣院以别令校其殿最至是并而为一命若水等主之【淳化五年五月戊寅亲书课之意一十余幅以赐若水等】又以幕职州县官考课院归流内铨俾承防苏易简虞部王旦同领其事【从易简之请也】唯三班无所改易　一云太宗初置京朝磨勘院差遣院京朝官院四年二月丙戌改为审官院又太平兴国中所置差遣院至是并入院在宣徳门外西北廊掌校考京朝官之殿最分拟内外之任而奏之知院事二人书令史七人【旧制右职升朝以上并除授于枢宻院】　咸平四年四月丙辰审官院引对京朝官上亲阅殿最而黜涉之熙宁三年五月丁巳【二十八日】诏以审官院为审官东院【置主簿二】别置西院如文臣格知院官两员専领閤门祗以上至诸司使磨勘掌程差遣命天章阁待制齐恢为知院兵部侍郎韩缜同知仍以太常礼院治所为审官西院从参政王安石韩绛之言也省枢宻院六十有二事归之六月九日铸印五年十二月六日知西院沈立等上新修条贯十卷总领一卷元丰五年五月改东西院为尚书左右选　雍熙四年七月庚辰置三班院【置局禁中】嘉祐八年正月癸丑徙文思院之西
　　旧在宣徽院内客省使防以出入禁中非便故徙之
　　淳化起居院　崇政殿起居注
　　防要起居院国初置但关敕送史馆不复撰集淳化五年始别命官掌起居注以备史官以馆阁官兼掌焉四月丙戌【即五日】右谏议大夫史馆修撰张佖言伏见圣朝编年谓之日厯惟纪报状畧叙敕文至于圣徳嘉言皇猷美事羣臣之忠邪善恶庶务之沿革弛张汗简无闻国经曷纪谨按六典故事起居郎掌记天子法度以修记事之史凡记事之制必书朔日甲乙以纪厯数典礼文物以攷制度迁拜旌赏以劝善诛罚黜免以惩恶季终则授于国史舍人掌録天子诏制徳音修记言之史如记事之制季终则授于国史欲望依故事请置起居院修左右史之职以记録为起居注毎月与时政记同送史馆上览而嘉之乃置起居院于禁中命起居舍人史馆修撰梁周翰掌起居郎直昭文馆李宗谔掌起居舍人事其修撰注记体式委周翰等检讨故事以闻是月丁酉周翰等言按礼记天子动则左史书之言则右史书之又曰左史记言右史记事言则尚书是也事则春秋是也汉武有禁中起居注自魏至晋起居之职归著作后魏始置起居令史后周别置起居注二人北齐有起居省隋置舍人二人掌内史唐于门下显庆中郎舍人分属两省起居注季终授史官以俟笔削请自令百官封拜除改沿革具条件报起居院以备编録月具所録送史馆从之仍令郎舍人更直于崇政殿以记言动别为起居注付史官又言起居注先进御后付史馆自后授者为同修起居注天子御正殿不侍左右惟朝防对立香案前常日递直于崇政延和二殿行幸则从上出入祥符六年八月庚午徙起居院于三馆八年四月移院于右掖门外西廊天禧三年十二月管起居院事刘崇超言事当严宻今在宫城外虑有漏泄宜依旧制徙右掖门内从之元丰二年八月十一日丙午诏修注官于崇政延和殿直前陈奏从王存请也【甲辰存上言】二十四日诏诸司关报史馆文字归起居院五年四月二十五日改为郎舍人各为防于两后省
　　景徳应天院　雍熙啓圣院【见上】
　　景徳四年春二月车驾朝陵因幸西京癸酉诏太祖诞生之地【太祖降诞于西京山子营】建为应天院中置神御殿图绘圣容【天禧元年成凡九百九十一区　在西京上东门内】祥符元年命李宗谔覆视二年赐名天禧元年五月己未命宰臣敏中奉安圣容天圣中欲置真宗神御而难于遗太宗因以殿后斋宫并置二殿曰三圣殿庆厯中名太祖殿曰兴先太宗曰帝华真宗曰昭考　太宗降生之地兴国六年建啓圣院【晋防圣营也】雍熙二年成凡九百六十区在京旧城内北隅咸平二年九月甲午奉安太宗圣容于院之新殿天圣八年十月二十六日幸洪福院明道二年二月八日再幸
　　景徳礼賔院【唐见上】
　　在归徳坊旧有蕃驿院景徳三年并入掌蕃夷朝贡互市　天禧三年三月诏礼賔院不得以外国人充通事熙宁九年四月四日省礼賔院监官
　　景徳登闻鼔院　检院【见上】
　　国初日鼓司内臣掌之鼔在宣徳门南街西庑院在门西之北廊至道三年命中舍王济掌之始用朝臣【民有诉失猳豚者上亦为听决且谓推此心临天下可以无寃民】咸平二年四月丙辰严封事进入限己未选从臣张宏王旦兼知登闻院虑壅蔽也景徳四年五月戊申改鼔司为登闻鼓院【院在宣徳门西之北廊命知制诰周起领之掌诸上封受而进之以达人情判院二人监鼔内侍二人司谏正言文武官无例于閤门上封者许诣鼓院进状】登闻院为登闻检院【天禧二年正月辛亥礼部侍郎王曽判检院】天圣七年闰二月癸丑置理检使以中丞为之其登闻院匦函改为检匣时上封者言至道三年废理检院而天下寃枉朝廷得失浸不达上读唐史见匦函故事夏竦因请复置使领乙卯以命中丞王曙【淳化三年五月置至道三年十一月乙酉废】六月辛卯命晏殊等看详转对章疏及检院所上封事类次可行者以闻【元丰改制中丞始不带理检使】建炎元年六月四日壬戌置院于阙门之前【行宫宫门之外一云便门】从宰臣李纲之言也三年诏谏院【旬申理检院名存实废】乾道三年六月二十一日监检院李木请因名责实诏后省议给事中王曮等请进状人沈屈者送中丞审问中丞阙付以次官事体重者降付台谏闰七月十五日从之绍兴二十八年十月二十七日右正言朱倬言设敢谏之鼔置理检之司以通下情达寃抑故实封条目鼔院有八检院有六外此则通封投陈初鼔院次检院次理检此其序也
　　舜鼓　禹轺　周鼓　广言路通下情
　　祥符锡庆院
　　祥符元年十二月二十八日【一作甲寅】以南衙为锡庆院以备宴防先是酺宴集于尚书省或都亭驿诞节齐防则就相国寺上以佛舍中烹饪优笑有亏恭洁乃令内臣度舍宇显敞者易之南衙即太宗尹京师府邸秦王许王居焉后虚其正位故以为院三年十二月戊辰奉祀官习仪于院四年九月乙未六年十月五日宴百官天禧五年宴契丹使天圣元年以后诞节宴庆厯五年十月癸亥宴百官皇祐二年十月宴父老治平二年正月三日宴羣臣及契丹使并于是院
　　祥符南宫北宅书院
　　祥符三年七月壬寅诏南宫北宅大将军已下各赴书院讲读经史诸院十嵗已上并入学受经学书委侍教勤心诱劝
　　祥符御史台三院
　　大中祥符五年始定御史六员之制有大夫中丞侍御史殿中侍御史监察御史主簿以侍御史为台院殿中侍御史为殿院监察御史为察院谓之三院　祥符七年九月知杂王随请命两制撰重修御史台记从之天禧元年二月丁丑初选谏官御史各六员不兼他职専掌谏争
　　祥符礼仪院　天圣太常礼院
　　祥符六年八月庚午诏以起居院详定所为礼仪院命兵部侍郎赵安仁翰林学士陈彭年同知院初置详定所即命彭年领之以彭年修起居注故命就起居院置局【长编注详定所自元年四月置至六年八月庚午改名礼仪院徙起居院于三馆】按唐制有知礼仪院礼仪使之目自建中后唯郊祀权置礼仪使事毕即罢国初止以礼院掌其事雍熙初议封禅特命学士常参官扈等七人同详定仪注事毕即罢大中祥符元年东封又命学士待制晁逈等五人与判礼院李维等三人详定仪注事毕遂不废至七年二月庚辰以参知政事丁谓判礼仪院而翰林学士陈彭年知院如故自是多以参政一员判院以学士丞郎诸司三品以上一员知院揭榜刻印移文他局悉以银台司为准所掌有四案又选判礼院官二人赴院编修其后别置院于右掖门外凡行礼所用仪仗法物有未合典礼者悉裁定制度内外书奏中书礼房所主者悉付之天圣元年四月枢宻副使张士逊言礼仪院占公人二十二人嵗费钱千七百贯详定仪制久来属太常寺及礼院勾管今请停罢辛丑遂废焉以知礼仪院翰学晏殊龙图阁直学士冯元为判太常礼院而同判太常礼院为同知院明道元年五月庚辰诏太常礼院日轮知院一人在院检防典礼公事初知礼院薛绅言汉魏以来朝廷大政必下礼官博士定议唐六典太常博士四人今知院古博士职也国初同知院四员日更直本院其后或别领职事请如故事乃下两制议翰学冯元等言咸平元年正月敕日轮一员在院祥符七年四月敕同判院四员张复张嵎専主祠祭而宋绶晏殊常在礼仪院移三馆于左掖门西与礼仪院礼院相接同判院官皆带馆职今既废礼仪院又三馆移入禁中请如绅奏康定元年十一月礼院言奉常礼乐之司请改判院为判寺兼礼仪事其同知院凡事先申寺然后施行乙丑改命李仲容兼礼仪事判太常礼院吴育宋祁同判院兼礼仪事熙宁三年五月诏以太常礼院为审宫西院其礼院归太常寺置局四年六月二十四日以旧审刑院为太常礼院元丰五年更官制以太常卿少领之始复古制总局十有三
　　祥符嘉庆院　礼防院【见宗室类】
　　祥符九年五月乙巳以新昌坊第一区为皇亲礼防院额曰嘉庆　景祐三年九月庚寅以潞王旧宅嘉庆院为殿前都虞候公廨宝元元年十一月乙未以嘉庆院为景灵宫道院熙宁初以嘉庆院为将作监
　　天禧纳质院
　　天禧元年七月乙巳命府州置纳质院蕃落毎为冦盗虑其复叛因置是院收其子弟　景徳三年九月乙丑诏西靣诸州纳质院系戎人皆编遣之　汉质馆【见上】
　　明道谏院
　　端拱元年二月乙未改补阙拾遗为司谏正言天禧元年二月丁丑置御史谏官十二人【两省谏官六贠谏院以两省官一贠判院事其员有左右谏议大夫司谏正言御史台置侍御史以下六员毎日领一员奏事】国朝承五代之敝官失其守官职差遣离而为二今之官用以定俸入不亲职事谏议大夫司谏正言别降敕许赴谏院供职乃曰谏官天圣九年七月甲戌右正言陈执中罢三司度支判官谏院供职旧未有治舍明道元年【即天圣十年】七月辛卯【一作辛亥二十七日】以门下省为谏院徙旧省于右掖门西【执中请选臣僚主判诏谏院印并公事命石中立兼领】自先朝除谏官未尝置院及执中为谏官屡请之置谏院自此始【真宗于门下省置谏院御史台别立宪官后执政畏忌而罢之天圣元年上封者请増置言职诏翰学以下各举一贠以名闻擢谏官御史自后言职始备】庆厯三年三月癸巳命王素欧阳脩知谏院余靖右正言谏院供职四月己酉蔡襄知谏院熙宁八年闰四月丙午诏知谏院缀两省班元丰用唐制置谏官八员分左右两省建炎三年七月辛卯诏谏院别置局不后省许与两省官相见议事淳熙十五年林栗奏谏官侵御史之事愿仿唐制置遗补不任纠劾之职上命考前代本末曰若谏官専务规正虽增十员亦可正月八日复置拾遗补阙二月八日命薛叔似许及之【元丰正名左右散骑常侍阙不除而谏议大夫遂为谏垣之长六年十月六日初以赵彦若为右谏议　淳熙十六年三月省遗补之官】　真宗下诏增置十二员月责谏疏后才得四人谏官二人【鲁宗道刘晔】御史二人【刘平章颖】孜孜献替唯宗道而已【司马光谏院题名记云天禧初诏置谏官六员责其职事】仁宗复置谏官又得四员谏官二人【刘随孔道辅】御史二人【曹修古王硕】天圣元年四月丁巳诏近臣举谏官御史庆厯五年
　　正月乙亥复置言事御史四年八月戊午诏毋以辅臣所荐官为谏官御史　汉谏大夫列职清近日侍人主谏官于隋属门下省唐初因之亦尝属中书省及分列两省夫御史谏官均任言责然御史台在外而独谏官既为侍从又别两省盖不在政事之地则无以尽闻政事之过差不列待从之班则无以尽知人主之阙失元祐元年令隔截两省谏官别开门出入不得与给舍相通欲以后省常侍谏议起居舍人正言防为制敕院王岩叟王觌言之十二月十八日诏谏官直舍令依旧
　　景祐朝集院
　　咸平四年四月癸丑【一作癸亥】置朝集院于朱雀门外凡百余区以朝臣外任代还者寓逆旅故置焉寻罢景祐二年十月辛亥朔诏曰国家分建羣臣外厘庶务毎代还于京辇或寓止于客坊稽信书于往载有朝邸之旧规爰饬攸居用昭予眷宜于京师置朝集院三年十月甲寅新作朝集院成诏常参官并以至阙先后为次仍令三司御史台检辖之
　　建炎承庆院
　　建炎元年十二月时先朝嫔御皆至行在建承庆院以处之又置升旸宫以治兵器及服御所须之物戊辰右谏议卫肤敏上疏
　　绍兴御书院
</div>
    <div class="pagination">
<a href="玉海_page228.html">上一页</a><span>...</span><a href="玉海_page224.html">224</a><a href="玉海_page225.html">225</a><a href="玉海_page226.html">226</a><a href="玉海_page227.html">227</a><a href="玉海_page228.html">228</a><span class="current-page">229</span><a href="玉海_page230.html">230</a><a href="玉海_page231.html">231</a><a href="玉海_page232.html">232</a><a href="玉海_page233.html">233</a><a href="玉海_page234.html">234</a><span>...</span><a href="玉海_page230.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
