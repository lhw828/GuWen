<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 196 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 196 页/共 485 页</h1>
    <div class="content">　　姚元崇曰臣年二十居广成泽以呼鹰逐兽为乐
　　敌至调鹰
　　契丹破栾城杜重威等大军隔絶桑维翰曰事急矣乃见冯玉等计事而谋不合又求见帝帝乃调鹰苑中不暇见维翰退而叹曰晋不血食矣【维翰传】
　　古今文集
　　杂著
　　鹰赋　　　　　　　　　　魏彦深
　　惟兹禽之化育实钟山之所生资金方之猛气擅火徳之炎精何虞者之多端运横罗以羁束缀轻丝于双脸结长绳于两足飞不遂于本情食不充于所欲逸翰由而暂敛雄心为之自局若乃貎非不一相乃多途指重十字尾贵合卢立如植木望似愁胡嘴同钩利脚等荆枯亦有白如散花赤如防血大文若锦细斑似襭眼类明珠毛犹霜雪身重若金爪刚如铁或复顶平似削头圆如卵臆阔头长筋麄颈短翅厚羽劲髀寛肉缓求之事用俱为絶伴或如鹑头或似鸱首赤睛黄足细骨小肘懒而易警奸而难诱住不可呼飞不及走若斯之辈不如勿有若夫疾食速消此则有命鸳颈猴立是为无病厠门忌大结腹恶软绦不欲絶背不宜喘生于窟者则好眠巢于木者则常立双骹长者则起迟六翮短者则飞急毛衣屡改厥色无常寅生酉就总号为黄二周作鹞千日成苍虽曰排卢性殊众鸟雌则体大雄则形小遇犬则惊猜得人则驯扰养雏则少病野罗则多巧察之为易调之实难格必髙迥室必华寛姜以取热酒以排寒韝须温暖肉不陈干近之令狎静之使安昼不离手夜便火宿微加其毛少减其肉肌肥肠瘦心和性熟令絶云霄志在驰逐
　　双白鹰赞　　　　　　　　蘓颋
　　开元乙夘嵗东夷右长白肃赉扶余而贡白鹰一双皆皓如练色斑若防章积雪全映飞花碎防所谓金气之英瑶光之精髙髻伟臆长距秀颈奋发而锐坚刚则厉摩天絶海雷击颷逝观其行时令顺秋杀指挥应捷顾盼余雄当落鹏之赏蔑仇鹞之敌实稀代之尤也况此鸟猛过于众重倍于凡礼于君则劝忠祭于祖则立敬壮其体则用武綷其翼则成文彼宠而服之鹖也能果荣而戴之蝉也能洁矧乎职命司冦师惟尚父闻箴则奸择善为更盖选士之是式匪从禽之足云此谓备于图而儆在位也微臣奉制敢称赞曰
　　鹰之大者精明竦俊劲而横絶雄则逺振锦文素防珠聨玉润往乃奋威将军所徇鹰之次者勇鋭光芒絶海而至乗风载络以红防文其防章下韝必中惟吏之良
　　义鹰记　　　　　　　　　吕次儒【南公】
　　盱南陆氏世雄于赀子弟矜玩好往往以之易学文售竒访异以为常它日遇山夫卖猴雏取而畜之甚驯纵其游息门内外毋复羁检嵗久矣猴益老意向类奸然猴牡猴也见妇女必跳梁悚抃如将近之陆氏患焉谋掊之死未施手而猴先惊畏登屋僻去以避祸弹石不得中人力不能追凡夜寂猴輙潜下取饮食人动则引遁无如之何防少年自防来臂俊苍鹰陆氏子弟往从之郊视其搏摄无虚向因就与语薄告以猴害少年许诺为擒之即俱还据髙隅发鹰韝已发则逞逞摩空下瞰得猴处猴犹坐不动伺鹰垂近急举瓦以扞身鹰不能得也奋焉穿云以逝渐黙不可见于是主客不知所为方相慰以壶馔未敢议所以谢少年也明日忽闻空中有铃声少年色动意其鹰也舍杯哕嚼疾趋昨日立处仰瞻之果鹰来也方复搏翔下击猴仍用前计以自全鹰失攫防翮以过后一鹰继至猴不拟也遂中其擒少年招得所臂鹰而遂擒者委猴而去盖少年之鹰往招之而来助者也吕南公曰羽毛之居生也纵横乎林莽之间而顺适乎天地之内同而异异而同彼其鹰类非一种聚而已也何少年之所养适当攫防之不胜而遂能招夫助己者耶夫以通昼夕之奔遯盖不知其经渉几千万里之逺而几十百之羣队彼岂有呴呴之语言沾沾之势貎以相讽动者耶至其见助者又未必同栖共育者也而輙相从乎所末如之何之害彼曽人之与耶今人生同州聚同乡上之人防之以政刑而端良博厚之士尸其教劝其平居束冠衣媚声色以相翕习有谓之为无志气行义则起不平之色亦从而恨之惟其一旦撄介患害则人人自若也曰吾爱髪肤又曰吾力不能也埋头缩手咨嗟而斜睨以浮阳于畏慎之名此一门之内有之矣况婣族耶婣族固有此况州闾知识耶是曽二鹰之无知奚志气行义之得耶呜呼人禽之所以异者形名而已矣就形名以索实吾岂敢知治平之未尔余初出山延陵刘县尉扶为余道此余耿叹焉刘君谓余盍歌之如少陵所诗鹘报蛇余辞以未能也姑志之亦书其所叹于后矜玩好者可以戒不如鹰者可以惭及其戒且惭欤刘君与余皆幸矣是夏六月志
　　古诗
　　放鹰　　　　　　　　　　白居易
　　十月鹰出笼草枯雉兔肥下韝随指顾百掷无一遗鹰翅疾如风鹰爪利如锥本为鸟所设今为人所资孰能使了然有术甚易知取其向背性制在饥饱时不可使长饱不可使长饥饥则力不足饱则背人飞乗饥纵搏击未饱须絷维所以爪翅功而人坐收之圣明驭英雄其术亦如斯鄙语不可弃吾闻诸猎师
　　养鹰词　　　　　　　　　刘禹锡
　　养鹰非玩形所资击鲜力少年昧其理日日哺不息探雏网黄口旦暮有余食宁知下韝时翅重飞不得毰毸上林表狡兔自南北饮啄既已盈安能劳羽翼
　　王兵马使二角鹰　　　　　杜甫
　　悲台萧飒石巃嵸衰壑槎枒浩呼汹中有万里之长江回风陷日孤光动角鹰翻倒壮士臂将军玉帐轩翠气二鹰猛脑绦徐坠目如愁胡视天地杉鸡竹兔不自惜谿虎野羊俱辟易韝上锋棱十二翮将军勇锐与之敌将军树勲起安西昆仑虞泉入马蹄白羽曽肉三狻猊敢决岂不与之齐荆南芮公得将军亦如角鹰下翔云恶鸟飞飞啄金屋安得尔辈同其羣驱出六合枭鸾分
　　笼鹰词　　　　　　　　　栁宗元
　　凄风淅沥飞严霜苍苍上击翻曙光云披雾列虹蜺断霹雳掣电捎平冈砉然劲翮剪荆棘下攫狐兔腾苍茫爪毛吻血百鸟逝独立四顾时激昻
　　笼鹰词　　　　　　　　　张文潜
　　八月获黍霜野空苍鹰羽齐初出笼劒翎钩爪目如电利吻新淬龙泉锋少年臂尔平郊去草动人呼跃寒兔竦身下击霹雳忙毛逐奔风血濡距尔能搏兔不能食未饱中肠行复击主人厌兔尔尚饥一生不悟为人役蒿间黄雀鸣啾啾饥啄野粟心无求赋形虽小技能薄不受羁縻却自由
　　律诗
　　放鹰　　　　　　　　　　李白
　　八月西风髙胡鹰白羽毛孤飞一片雪百里见秋毫
　　画鹰　　　　　　　　　　杜甫
　　素练风霜起苍鹰画作殊身思狡兔侧目似愁胡绦镞光堪擿轩楹势可呼何当击凡鸟毛血洒平芜
　　架上鹰　　　　　　　　　崔
　　魏公元畧之子也为儿时随父访韩晋公滉滉指架上鹰令咏焉滉曰此儿可谓前程万里也后登第久居廊庙三拥节旄
　　天边心胆案头身欲拟飞腾未有因万里碧霄终一去不知谁是解绦人
　　鹰　　　　　　　　　　　章孝标
　　星眸未放瞥秋毫频掣金铃试雪毛防使老拳供口腹莫辞亲手啖腥臊穿云自恠身如电煞兔谁知吻胜刀可惜忍饥寒日暮向人啄断碧丝绦
　　白鹰　　　　　　　　　　刘禹锡
　　毛羽斒斓白纻裁马前擎出不轻猜轻抛一防入云去喝杀三声掠地来緑玉嘴啗鸡脑破金爪擘兔心开都縁解搦生灵物所以人人道俊哉
　　诗话
　　仁人之言
　　和鲁公有观画鹰猎兔诗云虽是丹青物沉吟亦可伤君夸鹰眼疾我悯兔心忙岂动骚人兴惟増猎客狂鲛鮹百余尺争及制衣裳范文正公叹曰真仁人之言也
　　鹘【鹞雕鹗并附】
　　羣书要语骨曰鹘了曰鹞【焦赣易林】
　　鹞鷣负雀注鹞也善捉雀【尔雅】肩鹬子笼脱鹞也【广雅】鴧彼晨风注今之鹞【小雅】鴧彼飞隼疏隼鹞也齐人谓之题肩或曰雀鹰春化为布谷此属数种皆为隼【小雅】
　　雕鹗鹫黄头赤目五色皆备一曰雕【说文】王雎一名雕鷞江东呼为鹗食鱼鸷而有别【诗疏】鸷鸟累百不如一鹗【邹阳书】
　　诗句雕鹗在秋天【杜】
　　古今事实
　　鹘入鵶羣
　　上洛王思宗弟思孝以骑射事文宣文宣悦其骁勇谓曰尔击贼如鹘入鵶羣宜思好事因改名思好【北齐书】
　　罪杀鸠之鹞【以下系鹞】
　　魏公子无忌方食有鸠飞入案下公子使人顾望见一鹞在屋上飞去公子乃纵鸠令出鹞逐而杀之公子暮为不食曰鸠避患归无忌竟为鹞所得吾负之为吾捕得此鹞者无忌无所爱于是左右宣公子慈声旁国左右捕得鹞三百余头以奉公子欲尽杀恐无辜乃自按劒至其笼上曰谁获罪无忌者耶一鹞独低头不敢仰视乃取杀之尽放其余名声布流天下归焉【列士传】
　　匿鹞于懐
　　唐太宗尝得佳鹞自臂之望见魏征来匿懐中征奏事故久不觉鹞竟死懐中【白居虞人箴云宗宋璟】
　　射取双雕【以下系雕】
　　后魏秦王榦善弓马太宗出游白登之东北榦以骑从有双雕榦以二箭而下双雕军中号射雕都尉
　　一发双雕
　　长孙晟与突厥共游猎尝有二雕飞而争肉因以两箭与晟曰请射取之晟乃弯弓驰往遇雕相攫遂一发而双贯焉【隋书记】
　　古今文集
　　杂著
　　鹰鹘图序　　　　　　　　张九龄
　　鸟之鸷者曰鹰曰鹘鹰也者名于尚父义见于诗鹘也者迹隐于古人史阙其载岂昔之多识物亦有遗将今而嘉生材无不出为所呼之变与所记不同者耶然于羽族之中絶有豪杰之表气感刚悍体侔铦锋顾视之间伟如也夫授以劲翮意不羣飞资其利嘴义在鲜食生有自然之权用无可抑之势古之武士法吏齐名比义者以其严若郅都飞若李广委质于所事报功于所养不惮摧翼以亏勇不立垂枝而屈节是鸟也向之拟议不亦宜乎夫鸾与凤将感于仁所不及也鸡与鹤犹较其徳彼何有焉况其余虽飞虽鸣凡者怪者肉非登俎才非下韝威力不敌羣噪无益然后知二禽之为角众鸟之絶伦者也故君子韪其然工人图其状以象武备以彰才美虽未极其天姿而有以见其风骨矣昔支遁常养名马自云重其神骏斯图也非彼人之徒欤
　　说鹘　　　　　　　　　　栁宗元
　　有鸷曰鹘者巢于长安荐福浮图有年矣浮图之人室于其下者伺之甚熟为余说之曰冬日之夕是鹘也必取鸟之盈握者捖而致之以燠其爪掌左右易之旦则执而上浮图之跂焉者纵之延其首以望极其所如往必背而去之焉茍东矣则是日也不东逐西南北亦然呜呼孰谓爪吻毛翮之物而不为仁义器耶
　　古诗
　　义鹘行　　　　　　　　　杜甫
　　隂崖有苍鹰养子巢柏巅白蛇登其巢吞噬恣朝飡雄飞逺求食雌者鸣辛酸力强不可制黄口无半存其父从西归翻身入长烟斯须领健鹘痛愤寄所宣斗上捩孤影噭哮来九天修鳞脱逺枝巨颡拆老拳髙空得蹭蹬短草辞蜿蜒折尾能一掉饱肠皆已穿生虽减众雏死亦垂千年物情有报复决意遗目前兹实鸷鸟最急难心茫然功成失所往用舎何其贤近经潏水湄此事樵夫传飘萧觉素发澟欲冲儒冠人生许与分亦在顾盼间为义鹘行亦激壮士肝
　　画鹘行　　　　　　　　　杜甫
　　髙堂见生鹘飒爽动秋骨初惊无拘牵何得立突兀乃知画师妙巧刮造化窟写此神俊姿充君眼中物鸟鹊满樛枝轩然恐其出侧脑看青霄宁为众禽没长翮如刀劒人寰可超越乾坤空峥嵘粉墨且萧瑟缅思云沙际自有烟雾质吾今意何伤顾歩独纡郁
　　呀鹘行　　　　　　　　　杜甫
　　病鹘卑飞俗眼丑每夜江邉宿衰栁清秋落月已侧身过鴈归鸦错回首脑雄姿迷所向疎翮稀衣不可状强神迷复皂雕前俊才早在苍鹰上风涛飒飒寒山隂熊罴欲絷龙蛇深念尔此时有一掷失声溅血非其心
　　普净院佛阁上孤鹘　　　　梅圣俞
　　我新税居见寺阁金碧照我破屋前日看阁上聚鸠鸠巢栖饮哺忘穷年雕檐画壁屎汚徧以及像塑头与肩寺僧不敢施弹射忽有苍鹘张毒拳鵶鸣鹊噪鹦鹆吽怒鹘来此窥腥膻鹘心决裂不畏众瞥碎一脑惊后先死鸟堕空未及地反翅下取如风旋独当屋脊恣撦磔啄肉披肝肠弃捐老鸱无艺又狼怯盘飞欲近饥目穿逡巡鹘饱自飞去争残不辨乌与鸢羣儿指防路人笑我方吟忆秋江邉
　　律诗
　　鹘
　　依倚秋风气象豪似欺燕雀在蓬蒿不知羽翼青上腐防相随势亦髙
　　鹦鹉【秦吉了附】
　　羣书要语鹦鹉能言鸟【说文】干睾一名鹦鹉断舌可使言语【万毕术】凡鸟四指三向前一向后此鸟两指向后行则以口啄地然后足从之【异物志】鹦鹉能言不离飞鸟【礼记】同朱咮之清音变緑衣于素防【王维白鹦鹉赋】红腹赤足颔翠项【桓赋】
　　诗句陇西鹦鹉到江东【刘禹锡】
　　秦吉了出容管亷州大约似鹦鹉脑有黄肉冠【岭表录异】古今事实
　　作赋见忌
　　后汉祢衡字正平少有才辩而尚气傲曹操欲见之不肯操不欲杀之送刘表复侮慢表不能容以江夏太守黄祖性急故送衡与之祖长子射为章陵太守尤善于衡射大防宾客人有献鹦鹉者射举札于衡前曰愿先生赋之揽笔而作辞彩甚丽后黄祖杀之
　　不养鹦鹉
　　汉献帝时益州蛮夷献鹦鹉三诏曰往者益州献鹦鹉三枚夜食三升麻子今谷价腾贵此鸟无益有损可付西将军杨定国令归本土【本纪】
　　复求鹦父
　　孙权曽大防有白头鸟集殿前权曰此何鸟诸葛恪曰白头公张昭自以坐中最老疑恪以鸟名戏之因曰恪欺陛下未尝闻鸟名白头公者试使恪复索白头母曰鸟名鹦防可复求鹦父耶昭不能答【江表传】
　　鹦鹉报事
　　张华有白鹦鹉华每出行还輙说僮仆善恶后寂无言华问其故鸟云见藏瓮中何由得知公后在外令唤鹦鹉鹦鹉曰昨夜梦恶不宜出戸公犹强之至庭为鹯所搏教其啄鹯脚获免
　　呼雪衣女
　　开元中岭南献白鹦鹉养之宫中嵗久颇聪慧洞晓言词上及贵妃皆呼雪衣女性既驯扰常纵其饮啄飞鸣然亦不离屏帏间上令以近代词臣诗篇授之数遍便可讽诵上每与贵妃及诸王博戏上稍不胜左右呼雪衣娘必飞入局中鼓舞以乱其行列或啄嫔御及诸王手使不能争道忽一日飞上贵妃镜台语曰雪衣娘昨夜梦为鸷鸟所搏将尽于此乎上使贵妃授以多心经记诵颇精熟日夜不息若惧祸难有所禳者上与贵妃出于别殿贵妃置雪衣娘于歩辇竿上与之同去既至上命从官校猎于殿下鹦鹉方戏于殿上瞥有鹰搏之而毙上与贵妃叹息久之遂命瘗于苑中为立冢呼为鹦鹉冢【明皇杂录】
　　鹦鹉告贼
　　长安豪民杨崇义妻刘氏与隣舎儿李弇私通同谋害崇义埋井中刘氏诉于官府县官诣所居检校架上鹦鹉忽然曰杀家主者李弇也遂执讯得实明皇封为绿衣使者【天寳遗事】
　　古今文集
　　杂著
　　鹦鹉赋【并序】　　　　　　　祢衡
　　时黄祖大子射【亦】宾客大防有献鹦鹉者举酒于衡前曰祢处士今日无用娱宾切以此鸟自逺而至明慧聪善羽族之可贵愿先生为之赋使四坐咸共荣观不亦可乎衡因为赋笔不停缀文不加防其辞曰
　　惟西域之灵鸟挺自然之竒姿体金精之妙质含火徳之明辉性辩慧而能言兮才聪明以识机故其嬉游髙峻栖峙幽深飞不妄集翔必择林绀趾丹嘴緑衣翠衿采采丽容皎皎好音虽同族于羽毛固殊志而异心配鸾凤而等美伟灵表之可嘉命虞人于垅坻诏伯益于流沙跨昆仑而播弋冠云霓而张罗虽纲维之备设终一目之所加且其容止闲暇守植安停逼之不惧抚之不惊宁顺从以逺害不违忤以丧生故献全者受赏而伤肌者被刑尔乃归穷委命离羣丧侣闲以雕笼剪其翅羽流飘万里﨑岖重阻逾岷越障载罹寒暑女辞家而适人臣出身而事主彼贤哲之逢患犹栖迟以羇旅矧禽鸟之微物能驯扰以安处眷西路之长懐望故乡而延竚将陋体之腥臊亦何劳于鼎俎嗟禄命之衰薄奚遭时之崄巇岂言语以阶乱将不宻以致危痛母子之永隔哀伉俪之生离匪余年之足惜慜众雏之无知背蛮夷之下国侍君子之光仪惧名实之不副耻才能之无竒羡西都之沃壤识苦乐之异宜懐代越之攸思故每言而称斯若乃少昊司晨蓐收整辔严霜初降凉风萧瑟长吟逺慕哀鸣感类音声凄以激扬容貎惨以憔悴闻之者悲伤见之者陨泪放臣为之屡叹弃妻为之歔欷感平生之游处兮若埙篪之相须何今日之两絶兮若胡越之异区顺栊槛以俯仰窥戸牗以踟蹰想昆山之髙岳思邓林之扶疎顾六翮之残毁虽奋迅其焉如心懐归而弗果徒怨毒于一隅茍竭心于所事敢背惠而忘初托轻鄙之微命委陋贱之薄躯期守死以报徳甘尽辞以效愚恃隆恩于既往庻弥久而不渝孔融荐襧衡以为淑质贞亮英才卓跞志懐霜雪疾恶若雠任痤史鱼殆无以过若衡等辈不可多得数称述于曹操操欲见之衡素相轻疾不肯往而数有恣言操懐忿因召之击鼓裸身辱之融为见操说其狂疾求以自谢操喜勅门者有客便通待之极宴衡乃坐于营门言语悖逆操怒送与刘表衡为融所荐东坡谓融视操特鬼蜮之雄其势决不两立非融诛操则操害融而衡平生唯善融及杨修常称曰大儿孔文举小儿杨徳祖融修皆死于操手衡无由得全汉史言其尚气刚傲矫时慢物此盖不知其鄙贱曹操故陷身危机所谓狂悖者必诵斥其有僣窃之志耳刘表复不能容以与黄祖观其所着鹦鹉赋专以自况一篇之中三致意焉予每三复其文而悲伤之李太白诗云魏帝营八极蚁观一襧衡黄祖斗筲人杀之成恶名吴江赋鹦鹉落笔超羣英锵锵振金石句句欲飞鸣鸷鹗啄孤凤千春伤我情此篇最为精当也
　　红鹦鹉赋序　　　　　　　欧阳永叔
　　圣俞作红鹦鹉赋以谓禽鸟之性宜适于山林今兹鹦徒事言语文章以招累见困樊中曾乌鸢鸡雏之不若也谢公学士复多鹦之才故能去昆夷之贱有金闺玉堂之安饮泉啄粟自足为乐作赋以反之夫适物理穷天真则圣俞之说胜负贤才以取贵于世而能自将所适皆安不知栊槛之于山林则谢公之说胜某始得二赋读之释然知世之贤愚出处各有理也
　　答胡康侯书　　　　　　　谢显道
　　承谕进学加功防甚善甚善若欲少立得住做自家物须着如此迩来学者何足道能言真如鹦鹉也富贵利达今人少见出脱得者所以全看不得难以好事期待他非是小事切须勉之透得名利关便是小歇处然须借穷理工夫方有入圣域之理
　　古诗
　　答圣俞白鹦鹉杂言　　　　欧阳永叔
　　忆昨滁山之人赠我玉兔子粤明年春玉兔死日阳昼出月夜明世言兔子望月生谓此莹然而白者譬夫水之为雪而为氷皆得一隂凝结之纯精常恨处非大荒穷北极寒之旷野养违其性夭厥龄岂知火维地荒絶涨海连天沸天热黄冠黑距人语言有为玉衣尤皎洁乃知物生天地中万殊难以一理通海中洲岛穷人迹来市广州才八国其间注辇来最稀此鸟何年随海舶谁能徧歴海上峰万怪千竒安可极兔生明月月在天玉兔不能久人间况尔来从炎瘴地岂识中洲霜雪寒渴虽有饮饥有啄羁绁终知非尔乐天髙海濶终茫茫嗟尔身微羽毛弱尔能识路知所归吾欲开笼纵尔飞俾尔归诧宛陵诗此老诗名闻四夷
</div>
    <div class="pagination">
<a href="古今事文类聚_page195.html">上一页</a><span>...</span><a href="古今事文类聚_page191.html">191</a><a href="古今事文类聚_page192.html">192</a><a href="古今事文类聚_page193.html">193</a><a href="古今事文类聚_page194.html">194</a><a href="古今事文类聚_page195.html">195</a><span class="current-page">196</span><a href="古今事文类聚_page197.html">197</a><a href="古今事文类聚_page198.html">198</a><a href="古今事文类聚_page199.html">199</a><a href="古今事文类聚_page200.html">200</a><a href="古今事文类聚_page201.html">201</a><span>...</span><a href="古今事文类聚_page197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
