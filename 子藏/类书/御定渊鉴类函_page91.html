<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 91 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 91 页/共 320 页
  </h1>
  <div class="content">
   原诗梁元帝去丹阳尹尹荆州诗曰骖驾乗驷马谒帝朝承明分符涖闽越终然慙励精　又曰副君垂奬眄仁慈穆且敦终朝陪北阁清夜侍西园降责深知已宁思食椹恩未尝辞画室谁忍去轘辕　萧琛和元帝诗曰妙善有兼姿羣材成大厦奕奕工词赋翩翩富文雅丽藻若龙雕洪才河泻案牍时多暇优游阅典坟儒墨自元解文史更区分平台礼申穆兔苑接卿云轩盖防驰道珠履忽成羣徳音髙下被英声逺近闻　徐勉和元帝诗曰敬爱良是贤谦恭实所务尊贤遗道徳重学严师傅六艺诚为敏三雍称有裕覆被唯仁义吐纳必珪璋壮思如泉涌逸藻似云翔夙有匡时调早懐经世方留心在庶绩励精思治纲
　　原箴汉扬雄【一作崔骃】河南尹箴曰芒芒天区画冀为京商邑翼翼四方之经【一作是营】爰作卿士以尹王州风化攸兴万国承流
　　増制唐苏颋授宋璟兼京兆尹制曰敕惟雍设都实难其理京尹镇俗不易其才具官宋璟天假直清时归方正端庄以立奸慝于望风果断而行纲维成于不日衣冠所重人吏攸钦俾承弹纠之余乃综浩穰之剧可兼京兆尹余如故　常衮授孟皡京兆尹制曰门下天府惟雍神皐作京当四海之防同在三辅而尤剧汉以郡国二千石髙第入守而毂下称之今因其制而选用亦陟明于辨理也具官孟皡端一简亮外寛内肃在割能断见事风生歴践通列偘然处正京师化源庶尹之则承平无事统正犹难或多毁伤失名数月辄罢况寇难未靖边备尚劳率西之师取给畿内戎衣军饷困竭闾阎奸人豪夺吏气伤沮屡有申敕未惩其弊思得至公明断之才旷然大变其俗是用命尔典司剧任肃清权右扶养元元无俾赵张専美有汉可守京兆尹散官勲封如故　又授京兆府尹魏少游加御史大夫制曰门下肃清风俗纠正朝廷必求謇谔之才式总纪纲之任具僚魏少游直方其行简亮在躬有玉壶之清澄兼龙泉之断割通变可以成世务精宻可以举人伦中外累更风声益振法无所避奸不能欺贰职司徒实平教三尹京邑备洽人謡不有兼官岂云重寄宜授赵尧之印俾雄张敞之职可检校御史大夫余如故　白居易授韦正贯京兆尹制曰敕权知京兆尹韦正贯诗不云乎京邑翼翼四方是则故赵张邉延驰名两汉而不疑兼以儒学取重当时斯任也吾岂易哉尔敷用政术列为殊科再升文字之途一举云霄之路拔于郡府以尹京师有抑强扶弱之心得变通适时之用煦若春日肃如秋霜干将淬而投刃皆虚骐骥驭而追风自逺重以郊天盛礼发号鸿恩讫事而物力安舒设禁而冦攘帖息是用嘉乃成効宠之正名尔其奉上思尽临事思权辖健吏而惠穷人简簿书而提纲目处剧勿紊居闲勿遗俾椎剽绝迹于九衢枹鼓息鸣于五夜克扬显绩用继前脩　又授黎干京兆少尹制曰敕朝散大夫前守谏议大夫兼侍御史内供奉赐紫金鱼袋黎干经逺良圗通敏识典坟聚学风雅成文操守甚贞行归于正早敦近掖见重中朝俊徳用彰嘉言防伏顷有归闲之志益存难进之诚亚彼尹京眷求公器宜膺奨命俾展多方可京兆少尹散官勲封如故　元稹授杨巨源郭同元河中兴元少尹制曰敕具官杨巨源诗律铿金词锋切玉相如有凌云之势陶潜多把菊之情朝请郎前守华隂县令郭同元文战得名吏途称最刘超推出纳之善王涣着抑挫之名皆用已长各居官守因其满秩议以序稽其器局之良宜参尹正之亚巨源可守河中少尹同元可权知兴元少尹　宋欧阳修除刘沆特授行工部尚书充观文殿大学士知应天府制曰门下罄一节以事君中外之任无间处大臣而有体进退之礼必优屡形恳避嘉敦慤之弗移宜峻宠章示眷懐之特异具官刘沆质性刚鲠姿材敏明入必侍于清闲出屡更于事任翼翼是则有声京邑之雄岩岩具瞻遂参廊庙之用乃畴嘉绩爰正台司执毁誉不回之心笃于自信勤夙夜匪懈之志乆而益劳顾方厚于倚毘乃遽思于退让察其所守实亦重违惟兹秘殿之严眷乃留都之重既増美秩仍益真封于戏秉国之钧居则坐而论道为时旧老徃则殿于大是惟出处之荣勉服便蕃之命
　　原表梁刘孝仪晋安王让丹阳尹表曰臣闻盈尺径寸易取琢磨南箕北斗难为簸挹何则良工质美在器成珍假名责实渉求必殆　邵陵王让丹阳尹初表曰臣进非民誉退异宗英尸居崇号已紊彝典况京兆五守西汉难追河南二尹东京罕继审已循涯自知莫可街谈巷议尤见不胜　庾肩吾为南康王让丹阳尹表曰臣闻劔镂七星非有司天之用帘圗五岳宁识崇朝之云是知策彼泥龙不能令其逐日乗斯流马安可使其奔电方今振鹭盈庭白驹空谷惟帝念功惟明克允君子之国幸闻其让石门之水获免于贪
　　原序梁元帝丹阳尹序曰曰大夫受郡汉书曰尹者正也及其用人实难授受广汉和顔接下子髙自辅经术孙寳行严霜之诛袁安留冬日之爱自二京版荡五马南渡固乃上烛天文下应地理尔其地势可得而言东以赤山为成皐南以长淮为伊洛北以钟山为华阜西以大江为黄河既变淮海为神州亦即丹阳为京尹虽得人之盛颇媿前贤而眄遇之深多用宰辅皇上受图负扆寳厯惟新制礼以告成功作乐以彰治定岂直四三皇六五帝孕夏陶周而已哉若夫位以徳叙徳以位成每念忝涖京河兹焉四载以入安石之门思勤王之政坐真长之室想清谈之风求瘼余晨颇多暇景今缀采英贤为丹阳尹传
　　京府判官
　　増涖事恪谨【宋史云程羽领开封府判官羽性淳厚涖事恪谨太宗尹京颇以长者待之及即位命知开封府】　始置通判【又云太宗为府尹宋琪为推官初甚加礼遇琪与宰相赵普枢宻使李崇矩善出入其门遂恶之乃白太祖出之外太平兴国间复以藩邸旧僚留判三司勾院俄通判开封府事京府置通判自宋琪始也】　劝辞留务【又云秦王廷美尹开封府吕端以考功贠外郎充开封府判官太宗征河东廷美将有居留之命端白廷美曰主上栉风沐雨以申吊伐王地处亲贤当表率扈从今主留务非所宜也廷美由是恳请从行】　下堂对使【又云许王元禧尹开封吕端复为判官王薨有发其隂事者坐裨赞无状遣御史武元颖内侍王继恩就鞫于府端方决事徐起之二使曰有诏推君端神色自若顾从者曰取帽来二使曰何遽至此端曰天子有制问即罪人矣安可在堂上对制使耶即下堂随问而荅】　并赐金紫【又云太平兴国间许王尹京命转运使张去华为开封府判官殿中侍御史陈戴为推官并赐金紫谓曰卿等皆朝之端士特加选用其善佐吾子各赐钱百万】　请行辟属【又云谢绛数论事权开封府判官上言蝗亘田野以臣愚所闻似吏不甚称而召其变愿诏公卿以下举任州府者便得自辟属县令长务求术略不限资考】　妙选僚佐【又云真宗尹京妙选僚佐驿召杨徽之为諌议大夫与毕士安并充开封府判官】　执奏宫禁【又云梅挚徙开封府判官推官僧常莹以简札达宫人辇官郑玉醉呼殴徼廵卒皆释不问挚执奏皆杖配之】　草定书疏【又云真宗尹京杨徽之为首僚邸中书疏皆徽之从孙亿所草定也】　升殿并命【又云卢琰为太常博士咸平二年选为开封府判官与推官李防并命真宗谓宰相曰人之有材难得悉知但歴试而后可见占谢日特升殿谕以天府事繁慎选之意仍赐缗钱】　不奉宫中教防【又云厐籍为开封府判官尚美人遣内侍称教防免工人市租籍言祖宗以来未有美人称教防下府者当杖内侍诏自今宫中传命无得辄受】　平反白衣防狱【又云荣諲为开封府判官太康民事浮屠法相聚祈禳号白衣防县捕数十人送府尹贾黯疑有妖请诛其首而流其余諲持不从各具议上之中书是諲议但流其首而杖其余】　称为亷判【献征録云明吕言大学士原之孙也以廕授太平府通判改应天歴任几八年妻子弗以随食无重味数日才一举弗饱也中丞大僚呼斥羣吏见君入肃然起曰亷判来矣故僚佐多忌之而言又好议天下事若濶逺无近功人咸曰京兆君迂言亦自安其迂弗较也】　湛浮自得【又云嘉靖时祝允明以兴宁令应天府通判亡何乞归允明简易髙旷不乐拘检性善书晚益竒縦喜奬防后进终身不言人过其居家未尝问有无得钱辄召所善客与噱饮尽乃已少有意用世既濩落不试一发于文所著书合诗文集数百卷陆粲曰明兴百年士犹胶守章句未覩其恢然者也宪孝之际始彬彬矣祝先生由诸生起覃精发藻横逸踔厉超追古昔盛哉若其湛浮自得龙变不覊大观逍遥廓然离俗者矣】
　　京府推官
　　増察其冤诬【宋史云五代漠初魏王承训为开封府尹卢亿以水布郎中充推官时侍卫诸军骄恣军士成美以驴负盐入都门阍者不敢执反擒平民孟柔送侍卫司柔自诬服论死亿察其冤言于汉祖而释之】　反坐告者【又曰神宗时蔡齐子延庆以集贤校理歴开封府推官有卫士告黄衣老卒筒火入直延庆察卒辞色疑焉询之果诬即反坐告者事闻帝甚重之】　文擢第一【又曰毕仲游宰相士安曽孙也召试学士院同策问者九人乃黄庭坚晁补之辈苏轼异其文擢为第一加集贤校理开封府推官】　不伐科名【又曰真宗尹京杨砺为推官真宗尝问砺以何年及第砺唯唯不对后知其唱名第一自悔失问谓砺不以科名自伐甚重之】　伉直尚气【又曰王益柔曙子也伉直尚气以廕至集贤校理与苏舜钦秦邸防醉作傲歌时人欲遂倾正党至列状言益柔罪当诛韩琦为解于帝久之为开封府推官】　请察狱冤【又云李防擢开封府推官请与判官间三五日即府司军廵院察冤狱】特加叹赏【又云乔维岳为淮南转运副使尝按部至泗州虑囚法掾误断囚至死维岳诘之掾】
　　【俯伏且泣曰有母年八十余今获罪则母不能活矣维岳悯之因谓曰他日朝制按事第云转运使令处兹罪卒如其言获免维岳坐赎金百二十斤罢使职权知楚州真宗以夀王尹京精择府僚召还为开封府推官或言其在淮南决狱不平左右有知其事者辩之太宗特加叹赏京府事维岳平处详敏有王陟为司録真宗亦称其名干及践阼即命维岳与毕士安权知开封府】　法不止笞【又云吕公孺为开封府推官民鬻薪为盗所夺逐之遭伤时包拯为尹命笞盗公孺曰盗而伤主法不止笞执不从拯善其守】　事宜穷治【又云韩绛为开封府推官有男子冷青妄称其母顷在掖庭得幸有娠而出生已府以为狂奏流汝州绛言留之在外恐惑众追责穷治盖其母尝执役宫禁嫁民冷绪生一女乃生青遂论弃市】　奏事赐绯【又云赵防少笃学器识宏逺为一时名辈称许中进士为集贤校理授开封府推官奏事殿中仁宗面赐银绯】　未午而毕【又云杨绘为开封府推官遇事迎刃而解诸吏惟日不足绘未午率沛然】决断精敏声闻益逺【又云王安石不悦苏轼令权开封府推官将困之以事轼决断】
　　【精敏声闻益逺】　创立推判分治之法【又云元祐中王岩叟为枢密都承旨权知开封府旧以推判官二人分左右防共治一事多为异同岩叟创立逐官分治之法自是着为令】
　　京府治中
　　増求为尚寳【献征録云郑端简公晓在选曹严相嵩子世蕃以治中求为尚寳丞晓据故事谢之分宜始怒】　治中恵政【又曰厐嵩字振卿居南海弼唐乡学者称为弼唐先生嘉靖间由乡举授应天府通判进治中先后凡八年大京兆缺屡摄府事多恵政时江宁葛仙永丰二乡数被水患居民余七户而已嵗课不能办嵩为筑堤辟莱得田三千六百畞立惠民庄四募召贫民佃之流移尽还百姓至今赖之嵩早游王阳明湛若水之门奉其绪论为诸生规建防于新泉书院日与讲学府在六年京察例而复与觐察嵩疏请止着为令葛仙乡立祠祠之】
　　京府司録事【诸曹参军附】
　　増特遣宣谕【唐书曰温造字简舆大雅五世孙也姿表瑰杰盛气少所降屈隠王屋山张建封乌重荐之长庆初以京兆司録为太原幽镇宣谕使召见辞曰臣府县吏也不宜行恐四方易朝廷穆宗曰朕东宫时闻刘总比年上书请觐使问行期乃不报卿为吾行喻意毋多让因赐绯衣至范阳总櫜鞬郊迎造为开示祸福总惧矍然若兵在颈由是籍所部入朝】　听自择官【又曰元和中白居易召入翰林为学士左拾遗嵗满当帝以其资浅且家素贫听自择官居易请如姜公辅以学士兼京兆户曹参军以便养诏可】　今黄叔度【又云刘迅字防卿歴京兆功曹参军尝寝疾房琯闻之忧不寐曰防卿有不讳天理欺矣陈郡寅名知人见迅叹曰今黄叔度也刘晏每闻其论曰皇王之道尽矣】　受诏鞫狱【宋史云太宗朝赵安仁为开封府司録参军事拜秘书丞受诏鞫开封狱得其非辜者即日授推官】塔钱餽军【又云仁宗朝陈希亮为开封府司録福胜塔火官欲更造度用钱三万希亮言陜西】
　　【用兵愿以此餽军】　以谨干闻【又云王陟以著作佐郎留知开封府司録参军前司録阎仲卿屡升殿奏事真宗尹京时颇不悦及陟代之以谨干闻尤被特遇即位召赐绯鱼袋改著作郎开封府推官】具徭役利害上之【又云韩璹知定州安喜县为政彊力韩琦称其才开封府司録嘉】
　　【祐寛恤诸道分遣使者璹曰京师诸夏本顾独不恵乎乃具徭役利害上之诏司马光陈洙详定条式遂革大姓渔并之】　与府尹同对殿中【又曰韩肖冑琦曽孙也祖忠彦再世为相以廕补承务郎歴开封司録与府尹同对殿中徽宗问其家世赐同上舍出身】　以登第更仕宦者为之【又云宋王臻权御史中丞建言三司开封府诸曹参军及赤县丞尉率用贵游子弟骄慢不习事请易以孤寒登第更仕宦书考无过者为之可其奏】　有宰相器【又云厐籍及进士第为黄州司理参军知州夏竦以为有宰相器调开封府兵曹参军知府薛奎荐改法曹】　以公辅期【欧阳文忠归田録云薛简肃奎知开封府时明参政镐为府曹官薛待之甚厚直以公辅期之其后守秦辟以自随有问于公何以知其必贵者曰其为人也端肃其言简而理尽凡人简重则尊严此贵臣相也其后镐果至参知政事】　知其能【宋史云赵鼎登崇宁五年进士第累官洛阳令宰相吴敏知其能擢为开封士曹参军】　临事劲正不受请托【又云郑望之登崇宁五年进士第歴开封府仪工户曹以治办称临事劲正不受请托宦寺有强占民田者奏归之蔡京欲夺人妾使人谕意望之拒不从】西社同门友元符上书人【又云家愿父勤国庆厯间与从兄安国定国同从刘巨游与苏轼兄弟为同门友愿绍圣间登进士第元符三年应诏上书极论时政凡万言崇宁元年诏籍元祐元符上书人姓名愿以选人籍入邪下等禁锢不调靖康初左丞冯澥荐除开封府工曹淳祐间曽孙大酉侍讲筵因从容及之上改容嘉叹宣取所上书及亲书西社同门友元符上书人十大字赐之】　明不设
　　厢官
　　増分置八厢【宋史云韩维在太常与王安石持议不合使为开封府始分置八厢决轻刑毂下肃清】　不行庭参【翰苑新书云邵伯温撰蔡确传确字持正韩维知开封府奏为管勾左厢公事后刘庠知开封府责确庭参确谓藩镇辟除掾属乃有此令辇毂下比肩事主虽故事不可用庠不能屈神宗闻而嘉之后台官缺执政奏乞除官上曰可用不肯阶墀见刘庠者遂除监察御史】　明不设
　　市令
　　原内史属官　长安市长【北堂书钞云汉书百官公卿表云内史属官有长安市厨两令　又云长安四市四长丞皆属焉】　祭遵奉法　元儒知人【东观汉记云祭遵为军市令舍中儿犯法杀之上怒命遵主簿陈副谏曰遵奉法不避是教令所行也上乃贳之以为刺奸将军　王隠晋书云石苞贩铁邺市市长沛国赵元儒名知人见苞异之叹苞当至公辅由是知名】





　　御定渊鉴函卷一百十二
&lt;子部,类书类,御定渊鉴类函&gt;
　　钦定四库全书
　　御定渊鉴函卷一百十三
　　设官部五十三【太守】
　　太守一【唐刺史　宋知军州元总管府　明知府】
　　原杜氏通典曰郡守秦官秦灭诸侯以其地为郡置守丞尉各一人守治民丞佐之尉典兵　汉景帝中元二年更名郡守爲太守凡在郡国皆掌治民进贤劝功决讼检奸常以春行所主县秋冬遣无害吏按讯诸囚平其罪法论课殿最【按律有无害都吏言如公平吏汉书萧何以文无害爲沛主吏掾】幷举孝廉汉制歳尽遣上计掾吏各一人条上郡内众事谓之计偕簿郡爲诸侯王国者置内史以掌太守之任宣帝以爲太守吏民之本数变易则下不安民知其将久不可欺罔乃服从其敎化每拜刺史守相辄亲见问观其所繇退而考察以质其言【质正】常称曰与我共治者唯良二千石乎是以汉世良吏于是爲盛称中兴焉【元帝建昭二年益三河大郡太守秩凡户十二万爲大郡帝又下制令诸侯王相位在太守下】成帝绥和
　　元年省内史以相治民则相职爲太守【哀帝初御史大夫王嘉上疏曰近日公卿以下变易促急数改更政事吏或居官数月而退送故迎新交错道路二干石轻贱吏人慢易则有离叛之心前山阳亡徒纵横吏士临难莫肯仗义死节者以守相威权素夺也故成帝悔之诏二千石不以故纵爲罪赐金以厚其意诚以国家有急取办于二千石二千石尊重难危乃能使下故尚书章文必有敢告之字乃下所以丁宁告戒之辞今二千石刺史三辅县令有材任职者若有过差宜可阔略令尽力者有所劝此方今急务国家之利也】王莽改太守曰大尹　后汉亦重其任【王常字敬伯爲巴郡民生爲立祠】或以尚书令仆射出爲郡守【钟离意黄香桓荣胡广是也】或自郡守入爲三公【虞延第五伦桓虞鲍昱是也】三国时有郡守国相内史　晋郡守皆加将军无者爲耻【王导永嘉末丹阳太守加辅国将军导上笺曰昔魏武达政之主也荀文若功臣之最也封不过亭侯仓舒爱子之宠赠不过别部司马今者临郡不问贤愚皆加重号辄有鼓盖有不得者爲耻导饕名窃位敢紊彝典谨送鼔盖加崇之物请从导始帝嘉而从之初太始中诏守相三载一廵属县必以春此古者所以述职省俗宣风展义也】晋宋守相内史并银章青绶进贤两梁冠　后魏初郡置三太守【说在刺史萹】孝文初二千石能静二郡至三郡者迁爲刺史【说在县令萹】太和中次职令郡太守内史相县令并以六年爲限　北齐制郡爲上中下三等每等又有上中下之差自上上郡至下下郡凡九等　后周郡太守各以户多少定品命　隋郡太守如北齐九等之制至开皇三年罢天下诸郡以州统县【杨尚希上表曰当今郡县倍多于古十羊九牧人少官多请存要去闲幷小爲大帝嘉之遂罢诸郡】大业三年又改州爲郡郡置太守　唐武徳元年改郡爲州改太守爲刺史加号持节后加号爲使持节诸军而实无节但颁铜鱼符而已天宝元年改州爲郡刺史爲太守【汉文帝二年初兴郡守爲铜虎符竹使符至隋开皇七年又别颁青龙符于东方总管刺史西方以驺虞南方朱雀北方武九年又颁木鱼符于总管刺史雌一雄二至十年悉颁木鱼符于五品以上官义宁二年罢竹使符又颁银兔符于诸郡唐武徳元年又改铜兔符爲铜鱼符】自是州郡太守更相爲名其实一也太宗初理天下也重亲人之任疏督守之名于屏俯仰视焉其人善恶必书其下是以州郡无不率理【贞观中贾敦实爲饶阳令有能名时制大功之嫌不得聨官敦实兄敦颐复爲瀛州刺史朝廷以其兄弟廉谨许令同州竟不迁替时人荣之敦实歴迁洛州长史初敦颐爲洛州刺史甚有惠政百姓树碑颂美及敦实去职又立颂于兄碑之傍故人呼爲棠棣碑】逮贞观之末升平既久羣士多慕省阁不乐外任其折冲果毅有材力者先入爲中郎郎将次补郡守其轻也如是　武后临朝垂拱二年诸州都督刺史官准京官带鱼长安四年纳言李峤同平章事唐休璟奏曰窃以物议重内官而轻外职凡所出守多因贬累非所以澄风俗安万人臣请择才于台阁省寺之中分典大州共康庶政臣等请辍近侍率先具僚后乃令书名采之中者当行于是凤阁侍郎韦嗣立御史大夫杨再思等二十人中之皆以本官检校刺史【后二十人内以政绩可称者独常州刺史薛光谦徐州刺史司马钟二人而已】当时复有爲员外刺史者【永昌中成王李千里歴迁襄州员外刺史　神龙初以谯王重福之妃张易之甥也贬重福爲濮州员外刺史皆不领州务】开元中定天下州府自京都及都督都护府之外以近畿之州爲四辅【同华岐蒲四州谓之四辅八年都督刺史品卑者借绯鱼袋】其余爲六雄【郑陜汴绛怀魏六州爲六雄】十望【宋亳滑许汝晋洛虢卫相十州爲十望】十紧【初有十紧州后入紧者甚多不复具列】及上中下之差　増文献通考曰五代时仍刺史之号后唐时以二十五月爲限　宋太祖开基革五季之患召诸鎭会于京师赐第以留之分命朝臣出守列郡号权知军州事军谓兵州谓民政焉其后文武官参爲知州军事二品以上及带中书枢密院宣徽使职事称判太守掌总理郡政宣布条敎导民以善而纠其奸慝歳时劝农课桑旌别孝弟其赋役钱谷狱讼之事兵民之政皆总焉凡法令条制悉意奉行以率所属有赦宥则以时宣读而颁告于治境举行祀典察郡吏徳义材能而保任之若疲软不任事或奸贪冐法则按劾以闻遇水旱以法赈济安集流亡无使失所　若河南大名应天府则兼留守司公事太原府延安府庆州渭州则兼经略安抚使马歩军都总管定州眞定府瀛州大名府京兆府则兼安抚使马歩军都总管泸州潭州广州桂州雄州则兼安抚使兵马钤辖颍昌府青州郓州许州邓州则兼安抚使兵马廵检其余大蕃府或沿边州郡或当一道冲要者并兼兵马钤辖廵检都监或带沿边安抚提辖兵甲沿边溪峒都廵检余州军则否其属官员数多寡皆视其地望之髙下与职务之繁简而置之　建炎元年诏河北京东西路除帅臣外旧差文臣知州去处许通差武臣一员后诏要郡带本路兵马钤辖次要郡带本路兵马都监绍兴三年罢【元年七月诏要郡文官带本路兵马钤辖武臣副之次要郡文官带本路兵马都监武臣副之令逐州改正称呼至绍兴三年臣僚言既与异时沿边事体不同又于今日诸州统制无补徒著名位以成虗文诏并罢之】五年令郡守除授罢并令上殿凡从官出知郡者特许不避本贯九年诏守臣以二年爲任六年诏控扼去处守臣并以三年爲任九年罢令郡守并带提举学事【九月礼部言知建昌军李长民奏宣和以前应知通令佐阶衔并带主管学事自军兴以来中辍今欲郡县依旧法结衔从官以上知郡县带提举学事除郡知通县令佐并带主管学事结衔从之】孝宗乾道三年令不任守臣不爲郎【中书门下省言勘会已降指挥非曽任守臣及监司不得除郎官着入条令】淳熈中令郡守罢带主管学事　续文献通考曰理宗时诏免诸州守臣上殿奏事【右丞相叶梦言祖宗谨重牧守之计将赴官必令奏事盖欲察其人品及靣谕以廉律已爱育百姓其至郡延见吏民宣上徳意庶几无负临遣之心今不逺数千里而来咫尺天顔而不得见非立法之本意】　辽史南面黄龙府官曰知黄龙府事兴中府官曰知兴中府事南面方州官有刺史大略采用唐制　金诸府非兼总管府事者爲尹　元世祖至元初置诸路总管府二十年定十万户之上者爲上路十万户之下者爲下路当冲要者虽不及十万户亦爲上路上路秩正三品逹噜噶齐一人总管一人兼管劝农事江北则兼诸军鄂啰下路秩从三品散府秩正四品逹噜噶齐一人知府或府尹一人领劝农鄂啰诸路同所在有隶诸路及宣慰司行省者有直隷省部者有统州县者有不统州县者其制各有差等【元路州县各立长官曰逹噜噶齐掌印信以总一府一县之治判署则用正官在府则总管在县则县尹】　明初罢各路总管府于两京置直隷府各省分置诸府洪武六年定爲三等赋二十万石上爲上府知府秩从三品二十万下中府正四品十万下下府从四品已而并爲正四品　知府掌敎养郡民之事賔兴科贡均平赋役崇愼祀典禁诘奸顽表异良善讯听刑狱审达冤滞存恤困穷纠察吏治上下其考以告于抚按藩臬上于吏部务知百姓之疾苦若籍帐军匠传驿马牧仓库盗贼河渠沟防道路之事虽有专官皆知府领之而总督焉
　　太守二
　　原韩子曰李悝爲魏文侯上地守欲民善射乃下令云民有狐疑之讼者令之射狗中之者胜不中者负民皆习射日夜不休与秦战大败之以民之善射也　汉书曰季布爲河东太守孝文时人有言其贤召欲以爲御史大夫人又言其勇使酒至留邸一月罢布曰臣待罪河东陛下无故召臣此人必有以臣欺陛下者今臣至罢去必有毁臣夫以一人誉召臣一人毁去臣恐天下有识闻之以窥陛下上曰河东吾股肱郡故特召君耳又曰文翁庐江人少好学景帝末爲蜀郡守修起学
　　官于成都招下县子弟以爲学官弟子得敎令吏民见而荣之由是大化蜀地学京师者比齐鲁焉天下并立学校自文翁始也　又曰黄霸字次公爲颍川太守户口歳増治爲天下第一徴守京兆尹是时凤皇神雀数集郡国颍川尤多天子以霸治行终长者下诏赐爵闗内侯黄金百斤　又曰龚遂字少卿爲渤海太守民有带持刀劒者使卖劒买牛卖刀买犊曰何爲带牛而佩犊乎　又曰朱买臣吴人爲会稽太守上谓之曰富贵不归故乡如衣绣夜行初买臣免待诏尝从会稽守邸者寄居饭食拜爲太守买臣衣故衣怀其印绶歩归郡邸时会稽吏方相与羣饮买臣入室中守邸与共食食且饱少见其绶怪之前引其绶视其印会稽太守章也守邸惊出语掾吏其故人素轻买臣者入视之还走疾呼曰实然坐中惊骇　又曰京房爲魏郡太守秩八百石得以考功法治郡房自请愿无属刺史得除用他郡人自第吏千石以下歳竟乗传奏事天子许焉　又曰哀帝时南郡多盗贼授萧育爲太守上以育耆旧名臣乃以三公使车载育入殿中受策加赐黄金二十斤育至南郡盗贼断迹　又曰召信臣字翁卿迁南阳太守躬督耕桑歳増三万顷吏人亲爱号曰召父荆州刺史奏信臣为百姓兴利郡以殷富赐黄金四十斤迁河内太守　又曰汲黯爲东海太守学黄老言治官民好清静择丞史任之责大指而已不细苛黯多病卧阁内不出歳余东海大治　又王成黄霸朱邑龚遂郑召信臣等所居民富所去见思生有荣号死见奉祠　后汉书曰何敞迁汝南太守敞疾文俗吏以苛刻求当时名誉故在职以寛和爲政立春日常召督邮还府分遣儒术大吏案行属县显孝弟有义行者　又曰刘寛爲南阳太守典歴三郡温仁多恕尝以齐之以刑民免而无耻吏人有过但用蒲鞭罚之示辱而已终不加苦案异苑云崔景贡守昌平有惠政尝悬一蒲鞭而不用则又加寛一等矣　又曰刘寛爲南阳太守好爲诸生讲论经义不严而治　又曰刘宠字祖荣拜会稽太守山民愿朴乃有白首不入市井者颇爲官吏所扰宠简除烦苛禁察非法郡中大化　又曰刘宠爲会稽太守狗不夜吠将去山隂父老七八人赍百钱送宠宠爲受一大钱故人号爲取一钱后八居九列四登三事也　又曰任延爲九眞太守骆越之民无嫁娶之礼各因滛好无适对配不识父子之姓夫妇之道延乃移书属县各使男年二十至五十女年十五至四十皆以年齿相配其贫无礼聘令长吏以下各省俸禄以赈助之同时相娶者二千余人是时风雨顺节谷稼丰衍其产子者始知种姓咸曰使我有是子者任君也多名子爲任　又曰秦彭转颍川太守有凤皇麒麟嘉禾甘露之瑞集于郡境肃宗廵行颍川辄赏赐钱谷恩宠殊异　又曰鲍昱拜汝南太守郡多陂池歳歳缺坏年费尝三千余万昱乃上作方梁石洫水常饶足漑田倍多人以殷富东观汉记曰冯勤曽祖扬宣帝时爲农太守生八男皆典郡赵魏间号爲冯万石　又曰赵憙字伯阳爲平原太守于是擢举义行诛锄奸恶后青州大蝗入平原界辄死歳屡有年百姓歌之　又曰朱晖字文季再迁临淮太守吏民畏爱爲之歌曰强直自遂南阳朱季吏畏其威民怀其惠　又曰朱晖迁临淮太守建武十六年四方牛大疫而临淮独不疫邻郡人多牵牛入界又曰张堪字君淑试守蜀郡太守迁渔阳开治稲田八千余顷敎民种田百姓以殷富童謡歌曰桑无附枝麦穗两岐张君爲政乐不可爲【一作支】视事八年匃奴不敢犯塞　又曰张堪爲渔阳太守帝尝召见诸郡计吏问其风土及前后守令能否蜀郡计吏樊显进曰渔阳太守张堪昔在蜀其仁以惠下威能讨奸清廉无以爲比上曰何以爲敕显曰昔公孙述破时珍宝山积卷掘之物足富十世而堪去职之日乗折辕车布被囊而已帝闻叹息　又曰廉范字叔度爲蜀郡太守成都邑宇偪侧旧制禁民夜作以防火而更相隐蔽烧者日日相属范乃毁削前令但严使储水百姓爲便乃歌之云廉叔度来何暮不禁火民安堵昔无襦今五袴　又曰王阜爲益州太守神马四出滇河中甘露降白乌见连有瑞应世谓其用法平正寛慈惠化所致　又曰崔寔爲五原太守五原土宜麻枲而俗不知纺绩民冬月无衣积细草而卧其中见吏则衣草而出寔至官劝种麻命工伐木作机纺车敎民纺绩　华峤后汉书曰郭伋拜颍川太守召见辞谒帝劳之曰郡得贤能太守去帝城不逺河润九里冀京师幷蒙其福也　又曰郅恽拜长沙太守崇敎化表异行　又孔奋传曰奋爲武都太守美行爱之如骨肉无义憎之如仇讐　又曰宋均字叔庠爲九江太守五日一聼事冬以日中夏以平旦蝗飞南至九江界辄东西分时多暴虎先是设槛捕之犹多伤害均下记曰夫虎豹在山鼋鼍在渊物性所托故江淮之间有猛兽犹江北之鸡豚也数爲民害咎在贪残今退贪残进忠良去槛穽虎遂东渡江去　又曰岑熙爲东都太守招聘隐逸与参政事无为而化视事二年舆人歌之曰我有枳棘岑君伐之我有蟊贼岑君遏之狗吠不惊足下生牦含哺鼓腹焉知凶灾我喜我生独于斯时美矣岑君于戏仁慈　谢承后汉书曰杜诗迁南阳太守性节俭而政治清平以诛暴立威善于计略省爱民役造作木排铸爲农器用力少见功多百姓便之又修治陂池广拓田地郡内比室殷足时人方于召信臣故南阳爲之语曰前有召父后有杜母　又曰沈丰爲零陵太守爲政愼刑重杀爱民养化罪法辞讼初不历狱嫌疑不决一断于口鞭杖不举而无刑戮僚友有过初不暴扬有奇谋异略辄爲谈述曰太守所不及也到官一年甘露降瑞芝生　又曰陈蕃爲乐安太守郡人周璆髙洁之士前后郡守招命莫肯至唯蕃能至焉字而不名特爲置一榻去则悬之　又曰刘琨字桓公迁农太守先是崤渑驿道多虎灾行路不通琨爲政三年化大行虎皆负子渡河而去帝闻而异之　又曰孟尝迁合浦太守郡不产谷食而海出珠宝与交趾比境常通商贩货籴粮食先是宰守并多贪秽诡人采求不知纪极珠遂渐徙于交趾郡界于是行旅不至贫者饿死于道尝到官革易前弊曽未逾歳去珠复还百姓皆反其业商贾流通称爲神明　又曰黄昌爲蜀郡太守未至郡时蜀有童謡曰两日出天兵戢　续汉书曰寇恂拜河内太守移书属县讲兵肄射伐淇园之竹爲矢百余万养马二千匹收租四百万斛转以给军　汉杂事曰蒋满爲上党太守长子万爲北地都尉次子辅爲安定太守满与万俱知名并见徴用时徴爲二千石者十三人俱引见万却退不敢与父并诏遣问谒者曰何以不齐左右曰此乃父子也宣帝叹息曰乃父子剖符耶即下诏曰上党太守满经行笃着信行山东其以满爲淮阳王相诲导东藩农股肱郡其以万爲农太守父子同日拜于前上甚嘉之　三辅决録曰马援诫兄子书龙伯髙敦笃周愼口无择言吾爱之重之愿汝曹效之世祖见援书即擢爲零陵太守在郡四年甚有治化　魏志曰郑浑爲上党太守浑以百姓新集爲制移居之法使兼复者与单轻者相伍温信者与孤老者相比勤稼穑明禁令由是民安于农而盗贼止息京茂传曰时泰山多盗贼以茂爲泰山太守旬月之间襁负而至者千余家　魏略曰孟康爲农太守清已平赋省息讼狱时出案行不欲烦损吏民常预敕卒徒各持鎌所在自刈马草不止亭传露宿树下　蜀志曰诸葛亮领蜀郡太守众事皆办　王隐晋书曰何曽上言郡守之权虽轻犹御千里比之于古列国之君也又曰王逊爲上洛太守私牛马在郡生驹犊者秩满悉以付官云是郡中所产也　山公啓事曰晋制春夏农月不迁改长吏郡守县令之属以其妨农事故也　世说曰荆州刺史裴潜以南阳周泰爲从事使诣司马宣王宣王辟泰泰九年居丧留缺待之后三十六日擢爲新城太守宣王爲大会使钟毓嘲之曰君释褐登宰府三十六日拥麾盖守兵马典郡乞儿乗小车一何快耶泰曰君名公之子故守吏职狝猴土牛一何迟耶梁书曰谢朏字敬仲齐时爲义兴太守加秩中二千石不省杂事悉付纲纪曰吾不能作主者吏但能太守耳又曰任昉爲吴兴太守清洁友人到漑与弟洽从昉
　　爲山泽游被代而还无裙沈约遗裙迎也　又曰何字子季爲建安太守民不忍欺伏腊放囚还家及期而至　陈留耆旧传曰髙愼历东莱太守其妻谓曰君累爲宰守何不爲蓄以遗子孙愼曰我之勤苦以清名爲基以二千石遗之也　益部耆旧传曰景放爲益州太守威恩洽畅有鸠鸟集于防事　华阳国志曰赵瑶徙蜀郡太守司空张温谓之曰昔第五伦徙蜀郡爲司空吾今埽地以待足下矣　増唐书曰太宗朝马周疏言使百姓安乐在刺史县令耳县令旣众不能皆贤但州得良刺史可矣古者郡守县令皆贤徳欲有所用必先试以临人或由二千石髙第入爲宰相今独重内官县令刺史颇轻其又刺史多武夫或京官不称职始出补外而以徳行才术擢者十不得一所以百姓未安殆在于此帝称善　又曰中宗景龙中韦嗣立言刺史县令治人之首比年不加简择京官坐及声称下者乃典州年髙不善刀笔者乃拟县朝轻用人何以治国愿下有司精加汰择凡诸曹侍郎两省一台及五品以上清望官当先用刺史县令所冀守宰称职以兴太平　又曰裴耀卿爲济州刺史会天子东廵耀卿直三梁十驿科敛均省爲东州知顿最封禅还次宋州宴从官帝欢甚谓张说曰前日出使廵天下观吏善恶不得实今朕有事岱宗而怀州刺史王丘饩牵外无他献我知其不市恩也魏州刺史崔沔遣使供张不施锦绣示我以俭此可以观政也济州刺史裴耀卿上书数百言至曰人或重扰即不足以告成朕置书座右以自戒此其爱人也　又曰张九龄上言今刺史京辅雄望之郡犹少择之江淮陇蜀三河大府外稍非其人由京官出者或身有累或政无状用牧守之任爲斥逐之地武夫流外积资而得不计于才刺史乃尔县令尚可言哉京师衣冠所聚身名所出从容附会不勤而成是大利在于内而不在于外智能之士欲利之心安肯复出爲刺史县令哉宜遂科定其资不历都督刺史虽有髙第不得任侍郎列卿不历县令虽有善政不得任台郎给舎都督守令虽逺者使无十年任外如不爲此而救其失恐天下犹未治也　肃宗时杨绾爲相时诸州悉带团练使绾奏刺史自有持节诸军事以掌军旅司马古司武所以副军即今副使司兵参军今团练判官官号重复可罢天下团练守捉使诏可又言旧制刺史被代若别追皆降鱼书乃得去开元时置诸道采访使得专停刺史威柄外移渐不可久其刺史不称职若负本道使具条以闻不得擅追及停而刺史不得擅去州诣使所其故阙使司无署摄听上佐代领帝善其谋于是髙州上佐定上中下州又定府州官月禀使优狭相均始天下兵兴从权宜官司品同而禄例差江淮大州至月十缗而山劒贫俭虽上州刺史止数十缗及此始复薛珏入爲司农卿时诏举堪刺史县令者且百人延
　　问人间疾苦吏得失取尤通逹者什二宰相欲校以文辞珏曰求良吏不可责文学宜以上爱人之本爲心也宰相多其计所用皆称职　李吉甫爲相建言州刺史不得擅见本道使罢诸道歳终廵勾以绝苛敛吉甫连蹇外迁十余年究知闾里疾苦常病方鎭强恣至是爲帝从容言使属郡刺史自爲政则风化可成帝然之出郎吏十余人爲刺史　五代史曰郭延鲁沁州緜上人父饶以骁勇事晋数立军功爲沁州刺史者九年爲政惠爱州人思之延鲁屡迁复州刺史叹曰吾先君爲沁州民到今思之吾今幸爲刺史其敢忘先志由是益以廉平自励民甚頼焉秩满州人乞留不许皆遮道攀号宋史曰李虗己父寅举进士起家爲衢州司理参军
　　虚己亦进士第历知遂州时太宗尝手书累二十余纸曰公勤洁已奉法除奸惠爱临民者乃可书爲劳绩月给奉以实钱命有司择羣臣以治最闻者赐之时虚己受赐因献诗自陈父子遭遇荣及祖母帝恱爲批其纸尾曰虚己学古入官荣亲事生奉书爲郡欲布新规朕得良二千石矣　又曰王禹偁出知滁州州境二虎鬭其一死食之殆半羣鸡夜鸣冬雷暴作禹偁手疏引洪范传陈戒且自劾上询日官云守土者当其咎上惜禹偁才是日命徙蕲州禹偁上表谢有宣室鬼神之问不望生还茂陵封禅之书止期身后之语上异之果至郡未逾月卒　又曰张咏知益州时李顺搆乱王继恩上官正总兵攻讨缓师不进咏以言激正勉其亲行仍盛爲供帐饯之酒酣举爵属军校曰汝曹蒙国厚恩无以塞责此行当直抵寇垒平荡丑若老师旷日即此地还爲尔死所矣正由是决行深入克捷时寇略之际民多胁从咏移文谕以朝廷恩信使各归田里民间讹言有白头翁午后食人儿女一郡嚻然至暮路无行人旣而得造讹者戮之民遂帖息咏曰妖讹之兴沴气乗之妖则有形讹则有声止讹之术在乎识断不在厌胜也又曰杜衍通判晋州诏举良吏擢知干州陈尧咨安
　　抚陜西有诏藩府乃赐宴尧咨至干州以衍贤特赐宴仍徙衍权知凤翔府及罢归二州民邀留境上曰何夺我贤太守也　又曰仁宗朝晏殊以枢密副使出知宣州数月改应天府延范仲淹以敎生徒自五代以来天下学校废兴学自殊始　又富弼以资政殿学士出知青州兼京东路安抚使河朔大水民流就食弼劝所部民出粟益以官廪得公租庐舍十余万顷散处其人以便薪水官吏自前资待缺寄居者皆赋以禄使即民所聚老弱病瘠者廪之仍书其劳约他日爲奏请山林陂泽之利可资以生者听流民擅取死者爲大家葬之明年麦大熟民各以逺近受粮归凡活五十余万人募爲兵者万计帝闻之遣使褒劳拜礼部侍郎弼曰此守臣职也辞不受　又曰刘敞徙知郓州郓比易守政不治市邑攘敓公行敞决狱讼明赏罚境内肃然客行寿张道中遗一囊钱人莫敢取以告里长里长爲守视客还取得之又有暮遗物市中者旦徃访之故在　又曰蔡襄字君谟兴化仙游人以枢密直学士知福州郡士周希孟陈烈陈襄郑穆以行义着襄僃礼招延诲诸生以经学知泉州距州二十里万安渡绝海而济往来畏其险襄立石爲梁其长三百六十丈民至今頼之　苏轼黜黄州团练副使神宗数有意复用辄爲当路者沮之后手札移轼汝州有曰苏轼黜居思咎阅歳滋深人材实难不忍终弃轼未至汝上书自言饥寒有田在常愿得居之朝奏入夕报可　吕大防夺学士知随州又徙安州兄大忠自渭入对哲宗询大防安否且曰执政欲迁诸岭南朕独令处安陆爲朕寄声问之大防朴直爲人所卖三二年可复相见也大忠泄其语于章惇惇惧绳之益急遂贬舒州团练副使　又曰范纯礼出知遂州泸南有边事调度苛棘纯礼一以静待之辨其可具者不取于民民图像于庐奉之如神名曰范公庵草场火民情疑怖守吏惕息俟诛纯礼曰草湿则生火何足怪但使密偿之库吏盗丝多罪至死纯礼曰以棼然之丝而杀之吾不忍也听其家趣买以赎　又曰范纯仁出知信阳军移齐州齐俗凶悍人轻爲盗劫或谓此严治之犹不能戢公一以寛恐不胜其治矣纯仁曰寛出于性若强以猛则不能持久猛而不久以治凶民取玩之道也　又曰张方平以侍讲学士知滑州徙益州未至或扇言侬智髙在南诏将入寇摄守亟调兵筑城日夜不得息民大惊扰朝廷闻之发陜西歩骑兵仗络绎往戍蜀诏趣方平行许以便宜从事方平曰此必妄道遇戍卒皆遣归他役尽罢适上元张灯方平城门三夕不闭得邛部川译人始造此语者枭首境上而流其余党蜀人遂安　又曰王大宝知连州代还言连英循惠新恩六州居民才数百非懋迁之地月输免行钱宜蠲减髙宗谓大臣曰守臣上殿令陈民事遂得知田里苦疾所陈五六得一可行其利亦不细矣　辽史曰萧文外戚之贤者也笃志力学喜愠不形寿隆末知易州兼西面安抚使髙阳土沃民富吏其邑者每黩于货民甚苦之文至悉去旧弊务农桑崇礼敎民皆化之时大旱百姓忧甚文祷之辄雨属县又蝗议捕除之文曰虽天灾捕之何益但反躬自责蝗尽飞去遗者亦不食苗散在草莽爲乌所食霪雨不止复随祷而霁是嵗大熟　虞集在翰林常以先世坟墓在吴越者嵗久湮没乞一郡以自便帝曰尔材何不堪顾今未可去耳除奎章阁侍书学士时关中大饥民枕籍而死有方数百里无孑遗者帝问集何以救关中对曰承平日久有志之士急于近效则怨讟兴焉不幸大菑之余正君子爲治作新之机也若遣一二有仁术知民事者稍寛其禁令使得有所爲随郡县择可用之人因旧民所在定城郭修闾里治沟洫限畎畞薄征敛招其伤残老弱渐以其力治之则逺去而来归者渐至春耕秋敛皆有所助一二歳间勿征勿徭封域既正友望相济四面而至者均齐方一截然有法则三代之民将见出于虚空之野矣帝称善因进曰幸假臣一郡试以此法行之三五年间必有以报朝廷者左右有曰虞伯生欲以此去尔遂罢其议　元史曰乌克逊泽从元帅索多下兵闽越时宋将张世杰攻泉州兴化守臣陈瓒举郡应之文天祥置都督于南劔州闽中郡县往往复从宋冬十月索多收福州进攻兴化克之索多怒民反覆下令屠城泽说之令放民逃奔泉州使先扇动世杰胆落必走是吾不战而救泉矣索多喜乃开门纵民去因得脱死及定广州索多还军诏改兴化军爲路授泽行总管府事民歌舞迎拜曰是吾民重生父母也喜极而继以泣　献徴録曰建文时姚善爲吴郡守数造请郡贤访求治道隐士王宾独居陋巷善徒歩造门称名致礼宾后报谒但望门再拜而返又有钱芹者自守甚髙善欲往见使人道意芹曰芹民也礼不可徃见于庭明公诚下士请俟月朔会于学宫善如期至迎芹上坐延质经义芹曰此士子业也公事有急于此者善竦然问之芹出一简以授竟不交言而去视之皆战守制胜术也时靖难兵已南下善因密结诸郡训练兵民相约勤王而荐芹爲行军司马文皇即位索黄子澄甚急子澄走苏约共航海以图恢复善曰公朝臣可四出号召善职守土义当与城存亡不可去也子澄遂去善爲其属许千戸等缚见文皇文皇诘责善声色不逊死之　又曰宣德初以雄剧十郡愼择良牧尚书胡濙举况钟典苏郡请赐勅以行钟始以吏起家洞灼郡涖任后吏胥抱牍请署欲以尝钟钟黙然若无能爲者既三日复请署钟乃历举前牒中之故爲出入隐窜顚倒者立扑杀之僚属震栗因幷举僚属之贪虐庸懦者立黜之置善恶二簿察民善恶籍其名以示劝惩民咸感化凡奏减正赋田粮及停徴渰没旧欠粮草共数百万辨明诬入军籍者千八百余家苏人所谓减三分粮当一代军民到于今受其赐述职日上锡宴赐诗正统五年九载满去郡民赴阙乞留者百万余人遂再遣还任卒于官　又曰英宗朝温州守何文渊入爲少司寇特荐侍御刘谦代已治郡九年善政甚多尝语人曰守与令虽官阶不同皆职民牧赫赫爲威民不近也察察爲明民罔容也平易近民守令之道也人以爲名言　献徴録曰温州守郁山字子静时元辅张孚敬虽归上眷犹厚部使以下望风争趋山独处之以礼孚敬建宝纶楼大治第宅又求广基地强勒市买不休山自徃止之曰夫居第当之子孙公今移易几何家匝垣已里余矣而意犹未足殆非所以善后计也且公居朝尝喜称伊傅周召之爲相柰何所以处家者顾出萧何李沆下哉张怒作色山不顾而出然地亦不再广
　　太守三
　　原银章青绶　铜虎竹符【汉书曰太守品第五秩二千石银章青绶　文帝纪曰二年九月初与郡守爲铜虎符竹使符应劭注曰铜虎符第一至第五国家当发兵遣使者至郡合符符合乃聼受之竹使符皆以竹箭五枝长五寸镌刻篆书第一至第五张晏曰符以代古之珪璋从简易也】　信理庶绩　举善黜恶【汉书解诂曰太守专郡信理庶绩劝农赈贫决讼断辟兴利除害检察羣奸举善黜恶诛讨强暴】　奉宣国恩　兴利除害【王隠晋书曰何曽上言郡守上当奉宣国恩以致惠和下当兴利除害得其人则可安非其人则爲患】　河东股肱汝南心腹【详太守二　谢承后汉书曰韩崇迁汝南太守诏引见赐车马劒革带上敕崇曰汝南朕之心腹任次京师也】　河内完富　魏郡都会【后汉书曰寇恂爲河内太守上谓恂曰河内完富吾将因是而起昔髙祖留萧何镇关中吾今委公以河内坚守转运给足军粮率厉士马防遏他兵勿令北渡而已　晋起居注武帝太康元年诏曰方今天下无事所重惟民魏郡大都会也太守宜得其才宜以荀良爲魏郡太守】　兄弟继踵　畿甸并居【汉书曰冯立字圣通与弟野王相代爲西河上郡立居职公亷治行略与野王相似而多恩贷民歌之曰大冯君小冯君兄弟继踵相因循聪明贤智惠利民政如鲁卫徳化均周公康叔犹二君晋中兴书曰华谭拜临海太守弟猷爲宣城内史于时正朔所加止江东而已其礼教不出荆扬数郡而谭猷并居畿甸名时人荣之】　两子夹河八男典郡【汉书曰杜周爲廷史有一马及乆任事位列三公而两子夹河爲郡守家资累钜万】
　　【矣　冯勤详事文聚】　有行皆见擢用　孝子随时慰勉【谢承后汉书曰张霸爲会稽太守甚有名称凡人有素行者皆见擢用郡中争励名节诵习者以千数陋室猥巷诵读之声不辍于耳　魏志杜畿传曰畿字伯侯爲河东太守班下属县举孝子贞妇顺孙复其徭役随时慰勉之】好教化　脩礼乐【汉书文翁传曰翁爲蜀郡太守政尚仁爱好行教化见蜀地僻陋有】
　　【蛮夷风文翁欲诱进之乃选郡县小吏开敏有才者遣诣京师受业博士　续汉书曰寇恂爲颍川太守严立法诛讨贼盗政教施行郡中无事脩礼乐教授】　脩庠序之敎　行丧娶之礼【华峤后汉书曰卫讽迁桂阳太守下车脩庠序之教设婚姻之礼朞年间俗从化　汉书曰韩延寿爲颍川太守脩学校爲吏民行丧娶之礼百姓遵用其教】　脩学校　树桑果【晋书曰李重爲平阳太守崇德化脩学校表笃行拔贤能清简无欲正身率下在职三年弹黜四县　魏略云顔斐爲京兆太守到官乃令属县因时教民整治阡陌树植桑果】　脩起废芜　开通沟渎【后汉书曰王景迁庐江太守先是百姓不知牛耕致地力有余而食常不足郡界有楚相孙叔敖所起芍陂稻田景乃驱率吏民脩起芜废教用犂耕由是垦辟倍多境内丰给遂铭刻石字令民知常禁又训令蚕织爲作法制皆着于乡亭　汉书云召信臣迁南阳太守开通沟渎起水门堤阏凡数十处以广灌漑民得其利】　兴鸿郄陂　立新丰塘【续汉书云邓晨爲汝南太守兴鸿郄陂益地数千顷汝土以殷鱼稻之饶流衍他郡按鸿郄陂名在今豫州汝阳县东成帝时关东水陂溢爲害翟方进爲丞相奏罢之　晋中兴书曰张敬续出补晋陵内史乃立新丰塘万九千四尺】　平均徭赋　抚恤贫弱【华峤后汉书曰张英迁武威太守平均徭赋勤课农桑续汉书曰陈俊爲琅邪太守抚恤贫弱表有行义百姓铭之】　遇吏如弟　视民如子【华峤后汉书云马援爲陇西太守遇长吏如兄弟委以任之　又云刘寛爲南阳太守视民如子未尝疾言遽色】　王经不发私书郅都不顾妻子【世说云王经爲江夏太守不发私书汉书云郅都拜济南太守爲人勇而有气问遗无所受请寄无所聼常称曰己背亲而出身固当奉职死节下官终不顾妻子矣】　恒得宿办　善作条敎【晋书曰陈頵拜天门太守殊俗安之选腹心之吏爲荆州参军若有调发动静驰白故恒得宿办陶侃征还頵先至巴陵上礼侃以爲能表爲冀州刺史　又郑袤传云时广平太守缺宣帝谓袤曰贤叔大匠垂称于阳平魏郡百姓蒙惠化且卢子家王子雍继踵此郡使世不乏贤故复相屈袤在广平以德化爲先善作条教郡中爱之】　赏罚得实　善恶立断【汉书云赵典爲魏郡太守教令严明赏罚得实　后汉书樊拜天水太守政严猛好申韩法善恶立断】　摧折豪强抑挫权右【汉书云严延年爲河南太守其治务在摧折豪强扶助贫弱　魏志云仓慈迁炖煌】
　　【太守到郡抑挫权右抚息贫羸】　子弟负薪　妻子炊爨【晋书云祖逖爲豫州太守呼子弟负薪　续汉书第五伦云云】　常食干饭　惟饮吴水【谢承后汉书曰羊陟爲东郡太守冬坐白羊皮夏处单版榻计日受俸常食干饭菜茹　王隐晋书曰邓攸爲吴郡太守自载粮食惟饮吴水而已】　马死歩归　车毁不改【益部耆旧传曰张翕迁越嶲太守初乘两马之官后并死歩归京师　谢承后汉书曰王畅拜南阳太守羊皮遮身车毁不改马羸不易】　陆绩载石　洪矩载土【汉书曰陆绩字公纪爲郁林太守罢归无装惟取一石以重其船人号郁林石　宣城纪云洪矩吴时爲庐江太守清俭徴还船轻皆以载土】　雁门服德　河西改俗【谢承后汉书曰石□为雁门太守广宣恩惠怀柔殊俗逺方皆服其德　东观汉记曰邓训拜张掖太守以身率下河西改俗邻郡则之】　白鹿夹轮　黄龙望府【谢承后汉书曰郑字臣君爲临淮太守天旱随车致雨行春白鹿在道夹毂而行　沈丰爲零陵守有三黄龙望府中】　雁翔随车　蝗飞入海【又云虔国迁日南太守每行县有雁恒飞翔随车止国府常在防事中庭国病卒雁栖于墓前树上二年乃去时人嘉之东观汉记云马棱爲广汉太守郡界常有蝗虫食谷棱有威德蝗虫飞入江海化爲鱼鰕】　白乌集　神爵降【王隐晋书曰虞浦迁鄱阳太守有白鸟集于庭树　襄阳耆旧传曰黄穆爲山阳太守有德政感甘露白兔神爵之瑞】　愿借寇君一年　乞留侯君朞年【续汉书曰寇恂爲颍川太守代朱浮爲执金吾颍川盗贼羣起上谓恂曰惟念独卿能平之耳恂对曰臣愿执锐前驱即日车驾南征恂从至颍川盗贼悉降而竟不拜郡百姓遮道曰愿从陛下复借寇君一年上乃留拜之又曰侯霸爲临淮太守王莽之败霸保固自守卒全一郡更始征霸百姓老弱相携啼哭遮使者车或当道而卧皆曰愿乞侯君再留朞年】　坐啸卧理【后汉党锢传成瑨爲南阳守任功曹岑晊人语曰南阳太守岑公孝农成瑨但坐啸　汉书汲黯爲淮阳守闭阁卧理】　挂鱼　留犊【后汉羊续字兴祖爲庐江守府丞馈鱼受而不食挂之后复进鱼续出前鱼示之府丞慙而止　王逊爲上洛守事】　解榻　攀辕【陈蕃字仲举爲豫章守徐孺子至辄解榻去则悬之　侯霸字君房临淮守被征百姓攀辕卧辙不许去】　画像　立铭【魏仓慈字孝仁爲炖煌守卒官吏如丧亲戚图画其形思其遗爱　晋李元盛爲酒泉守敦稼穑年谷登百姓请勒铭元盛许之遂使儒林祭酒刘彦明爲文颂其德】　米盐　畜养【黄霸爲颍川长始若烦碎其政米盐唯霸精力能推行之注米盐言至细　黄霸字次公爲颍川守使邮亭乡官畜鸡豚以赡鳏寡爲教条务耕桑畜养种树而已】　乞留　去思【魏鲁定字世英爲天水守迁太原天水人乞留帝许之策书褒羙　何武爲兖州守徙京兆去人皆思之】　制服　増秩【张纲字文纪爲广陵太守卒张英等五百余人制服汉宣时二千石其治效勉励増秩】　思防旨　扬仁风【后汉厐参爲汉阳太守郡人任棠有志节参到后先之棠不与言但以防一本水一盂置屏前抱儿孙伏戸下参思其微旨曰水欲我清防防欲吾击强宗抱儿孙伏户下欲我开门恤孤率而行之汉阳大治　晋袁宏爲东阳郡谢安赠一柄扇宏曰敢奉扬仁风以慰黎庶】　用蒲鞭　乗苇车【刘寛用蒲鞭人不敢犯　袁忠】　挽不来　遁而去【邓攸爲吴郡不受禄载米来食去郡数千人挽船进不得乃少停夜中遁去人歌曰紞如打五鼓鸡鸣天欲曙邓侯挽不来谢公推不去　孟尝详书钞】不拘文法　每察顔色【龚遂爲渤海守奏曰治乱人犹理乱绳不可急愿敕丞相】
　　【御史且无拘臣以文法得一切便宜从事　法雄爲青州守每行县録囚徒察颜色多得情僞长吏不奉法皆解印绶去也】　吏无追捕　路不拾遗【韩延寿爲东都守置正五长闾里有非常事辄闻知始若烦后吏无追捕之苦皆便安　白帖汉任浦爲武郡太守】　増谏官补郡台阁典州【翰苑新书云汉元帝选博士谏大夫补郡国守相萧望之爲平原守　又云武后命台阁分典大州韦嗣立先行以示羣臣详通典】　用执政制度　由县令超迁【金史云金翟永固以尚书左丞罢爲眞定尹尚书省奏固自执政出爲尹其繖盖当用何制度上曰用执政制度遂着爲令　献征録云明宣德朝李信圭爲清河令九载诏举贤爲郡守廷臣以信圭荐命知处州使者持符至清河俾即上道】　迎谒于道　记名于屏【唐书云崔涣迁司门员外郎杨国忠恶不附已出爲巴西守明皇西狩迎谒于道帝见占奏以爲明治体恨得之晩　宋史云梁鼎太平兴国八年进士徙知吉州太宗赏其强干代还赐绯鱼旧例当给银宝瓶带太宗特以犀带赐之记其名于御屛】　终南结庐　宣城赌郡【唐书云韩宗朝出爲髙平太守始开元末海内无事讹言兵当兴衣冠潜爲避世计宗朝庐终南山爲长安尉霍仙竒所发明皇使侍御史王鉷讯之贬吴兴别驾　太平御览云沈约宋书羊元保爲黄门郎善奕棊品第三太祖亦好棊数蒙引见嘉其温谨与太祖赌郡胜之补宣城太守】独立使君　继号良吏【事文聚云裴侠守河北日周太祖命独立曰裴侠清愼】
　　【奉公爲天下最有如侠者与之俱立众黙然朝野叹服号独立使君　翰苑新书云言行録孙甫字之翰初谢绛知邓州有惠政庆歴中范仲淹洎甫相继守郡皆号良吏】　坐閤听决　执辔将迎【唐书云隋开皇初郑善果年十四累迁鲁郡太守善果母崔贤明晓治政尝坐閤内听善果处决或当理则恱有不可则引至牀下责媿之故善果所至有绩号清吏　五代史云后唐刘遂清尝爲淄州刺史迎其母母及郊遂清爲母执辔行数十里州人咸以爲荣】　父子守郡　兄弟列防【事文聚云毕终敬父子相代爲兖州太守当世荣之子元宾爲使君每听政终敬乘版舆至元宾所遣左右敕不听起观其断决欣欣然喜见颜色　唐书云韦斌以韦坚累贬巴陵太守移临汝乆之拜银青光録大夫列五品时陟守河东而从兄由爲右金吾将军縚爲太子少师四第同时列防衣冠罕比】　庙祀夷齐请封孟子【元史曰元宪宗时阿勒台爲平滦路逹噜噶齐滦爲孤竹故国乃庙祀夷齐以励风俗宋史云曽孝寛以端明殿学士知郓州郓有孟子庙孝寛请于朝得封邹国公配享孔子】　湖学
　　爲东南最　苏学爲诸郡倡【又曰胡宿知湖州前守滕宗谅大兴学校费钱数十万宗谅去通判僚吏皆疑以爲欺不肯书歴宿诮之曰君辈佐滕侯乆矣茍有过盍不早正乃俟其去而非之岂昔人分谤之意乎坐者大慙谢其后湖学爲东南最又曰范仲淹守苏州建郡学聘胡瑗爲师瑗立学规良密生徒虽百多不率教仲淹患之纯佑尚未冠辄入学齿诸生之末尽行其规诸生随之自是苏学爲诸郡倡】　尊礼朝使　建立庙学【又曰寜宗时杨简字敬仲知温州帝遣使至郡讥察使于简有先世契避其郊迎从他道入州至客舘简闻不敢入往来传命数四乃驱车返将降车使者趋出立防门外简亦出立使者外顿首言曰天使也某不敢不肃使者曰契家子礼有常尊简曰某守臣使者衔天子命辱临敝邑天使也某不敢不肃遂从西翼阶进礼北面东上简行则常西歩则后及阶莫敢升已乃同升自西阶足踧踧莫敢就主席使者曰君之庭也礼有常尊简曰春秋王人虽微例书大国之上尊天子也况今天子乎持之益坚使者辞益力如是数刻使者知不可变乃曰某不敏敢不敬承执事敬天子之义即揖而出既就馆简乃以宾礼见仪典旷絶人创见之莫不瞿然竦观屏息立　元史云张立道除忠庆路总管佩虎符先是云南未知尊孔子祀王逸少爲先师立道首建孔子庙置学舎劝士人弟子以学嵗时行释菜礼人习礼让风俗稍变矣】　开稻田　实军屯【太平御览云后周书郑浑迁沛郡太守郡下湿常患水涝百姓饥乏浑于三县界兴陂开稻田郡人皆以爲不便浑曰地势洿下宜灌溉终成稻田经乆之利此丰民之本也遂躬率吏民兴功一冬皆成比年大租入倍常民赖其利刻石颂之号曰郑陂　元史云元世宗尝问多尔济欲何仕对曰西夏营田实占正军倘有调用则又妨耕作土瘠野旷十未垦一两军屯聚以来子弟蕃息稍众若以其成丁者别编入籍以实屯力则地利多而兵有余矣请爲其总管以尽措画帝用之乃授中兴路新民总管至官禄其子弟之壮者垦田塞黄河九口开其三流凡三嵗赋额増倍】　筑隄浚井　却潮捍江【唐书曰白居易迁杭州始筑隄捍钱塘潮冲泄其水溉田千顷复浚李泌六井民赖以汲　宋史曰马亮字叔明以工部侍郎徙知杭州先是江涛大溢调兵筑隄而工未就诏问所以捍江之策亮裒诏祷伍员祠下明日潮爲之却出横沙数里隄遂成】　苏公堤　补阙柳【宋史曰哲宗朝苏轼以龙图学士知杭州杭本近海地泉咸苦居民稀少唐刺史李泌始引西湖水作六井民足于水白居易又浚西湖水入漕河自河入田所溉至千顷民以殷富湖水多葑自唐及钱氏嵗辄浚治宋兴废之积爲田水无几矣漕河失利取给江潮舟行市中潮又多淤三年一淘爲民大患六井亦几于废轼见茅山一河专受江潮盐桥一河专受湖水遂浚二河以通漕复造堰牐以爲湖水蓄泄之限江潮不复入市以余力复完六井又取葑田积湖中南北径三十里爲长堤以通行者吴人种菱春辄芟除不遗寸草且募人种菱湖中葑不复生收其利以僃脩筑取捄荒余钱万余缗粮万石及请得百僧度牒以募役者堤成植芙蓉杨栁其上望之如画图杭人名爲苏公堤轼二十年间再涖杭有徳于民家有画像饮食必祀　山堂肆考云辛仲甫出知彭州课民种栁以防行人人目爲补阙栁至李顺之乱犹下令无伤此树】　瓯杓置道上　食器遗僚属【唐书云徳宗朝阳城出爲道州日炊米二斛鱼一大鬵置瓯杓道人共食之　元史云宪宗时阿勒台爲平滦路达噜噶齐僚属始至必遗盐米羊畜付器曰非有他也欲其不剥民耳】中和之政　惠利爲本【宋史曰赵抃加龙图阁直学士知成都以寛爲治抃向使】
　　【蜀日有聚爲妖祀者治以峻法及是复有是狱皆谓不免抃察其无他曰是特酒食过耳刑首恶而释余人蜀民大恱英宗尝谓转运使荣諲曰赵抃爲成都中和之政也　又曰抃爲政善因俗施设猛寛不同于成都尤爲世所称道神宗每诏郡守必以抃爲言要之以惠利爲本】　记恶碑　戒民集【汇苑详注曰记异録卢奂累任大郡治有异绩人畏之如神凡治奸恶既断其罪又以其所犯刻石立门再犯必致之死籍时谓之记恶碑　山堂肆考云张咏守蜀每断事必爲判语以示之蜀人镂版名曰戒民集大抵以移风俗兴孝义爲本也】　日中庭空　经宿讼息【宋史云李孝基宰相廸孙也历任州县知随州所事虽剧然事来亟断不爲证左回枉日中庭已空矣或问其术曰无他省事耳　献征録曰明赵豫每见讼者非急事则谕之以明日来始皆笑之故有松江太守明日来之謡不知讼者乘一时之愤经宿气平或众爲譬解因而息者多矣】　决遣阴择善地　鞭杻悬于楹间【宋史云王博文以吏事进多任繁剧爲政务平恕尝语其子曰吾平生决罪至流刑未尝不隂择善水土处汝曹志之　献征録云明方克勤守济日府庭不陈杻械革鞭悬于楹间示不妄罚考爲六府最】　经月不笞一人　五年方成一信【唐书曰崔郾守鄂州治尚抚绥经月不笞一人及鎭郢则用法严峻一毫不贷　山堂肆考云宋张咏问李畋曰百姓果信吾否对曰侍郎威信及民民皆信服公曰前一任则未也此一任应稍信耳只此一个信五年方得成】　屯兵得隷刺史　节制在于郡将【唐书云元和间陆亘爲兖州刺史对延英具陈节度使分兵屯属州刺史不能制故易乱帝因诏屯士得隷刺史　宋史云杨简知温州日私鹾五百爲羣过境内分司干官檄永嘉尉及水砦兵捕之廵尉不白郡简惊曰是可轻动乎万一召乱贻朝政忧兵之节制在于郡将违节制是不严天子命应斩建旗立廵尉庭下兵仗两行夹立郡官盛服立西序数其罪命斩之郡官交进爲致悔罪意良久得释奏罢分司其纪律如此】　防服直趋贼所　雪夕往劳部落【又曰淳化中蜀寇叛查道徙知果州时羌党尚有伏岩谷其首何彦惠集其徒二百余彀弓露刃诏书招谕未下咸请发兵殄之道曰彼愚人耳以惧罪欲延命须臾尔其党岂无诖误邪遂微服单马数仆不持尺刃间关林壑百里许直趋贼所初悉惊畏持满外向道神色自若踞胡牀而坐谕以诏意或识之曰郡守也尝闻其仁是宁害我者即相率投顺罗拜号呼请罪悉给劵归农驿奏玺书褒美　又曰种世衡知环州蕃部有牛家族诺尔鄂者素倔彊未尝出谒郡守闻世衡至遽郊迎世衡与约明日当至其帐往劳部落是夕大雪深三尺左右曰地险不可往世衡曰吾方结诸羌以信不可失期遂縁险而进奴讹方卧帐中谓世衡必不能进世衡蹵而起之奴讹大惊曰前此未尝有官至吾部者公乃不疑我邪率其族罗拜听命其后百余帐皆自归莫敢贰】　遣还戍卒处置溃军【又曰吕公孺知河阳洛口兵千人以久役思归奋斧锸拥关不得入西走河桥观听】
　　【汹汹诸将请出兵掩击公孺曰此皆亡命急之变生即乘马东去遣牙兵数人迎谕之曰汝辈诚劳苦然岂得擅还一度桥则罪不赦矣太守在此愿自首者止道左皆竚立以俟公孺索倡者黥一人余复送役所语其校曰若复偃蹇者斩而后报众帖息　又曰髙定子差知緜州元兵穿凤州塞一兴元小校张钺以其徒溃入文州杀守臣扬必复将自龙趋緜以闯成都定子部分诸军扼清塘岭钺就擒已而劒南大震定子语僚吏曰溃军民流不过欲得钱粮耳吾将尽发吾州之藏与截诸司之纲爲朝廷捍蔽全蜀乃下令招溃卒人给缗钱及来诸军虽受招不肯释甲定子乃令帐下率衣甲于两庑以俟俄而诸军盛陈兵至吏士皆股栗定子坐堂上传令劳苦之诸军皆拜定子开谕使还本部以俟给犒诸将闻之亦来上谒定子复慰安之众恱而去乃遣吏给犒如令辟寺观祠宇以舍之】　长揖中使　折服势门【献征録云况钟爲苏州守时承平日久中使时出四方采宝干办之名色甚多苏州有五六人居之而来内官罗太监尤久或织造或买禽鸟花木皆倚以剥民祈求无餍郡佐县正少忤则加捶挞虽太守亦时诃责其他内官尤横至缚同知泽边水次鞭笞以爲常钟下车日首谒一势阉于驿拜下不荅敛揖起云老太监固不喜拜且长揖既乃坐与之抗论毕出麾僚属先上马入城而已坐轿压其后由是阉稍戢来内官以事杖吴县主簿吴清钟闻之径往执其两手怒数曰汝何得打吾主簿县中不要办事只干汝一头事乎来惧谢爲设食而止于是终况钟之时十余年未尝罹内官之患也　又云正德间阉势张甚奉命鎭闽者每行府守以下并易章服罢组绣郊迎阉者至馆守率佐以下入班廷霤再屈膝拜俯伏阉从几旁徐起荅之以次毕守与佐属左右列以待命小不谨或拒所括辄得祸而佐以下阉则自笞以爲常叶信守泉州谒阉肩舆入阉馆驰道上不下令前导者呼以入故事用驿舍丞唱门始得入谒至是丞犹循之信大怒自道上令廻舆南面停而笞丞数十丞不胜痛号呼祈免一馆中无不洒然改色者阉大沮下阶而迎信谢无状明日遂去然犹索所输金千金于郡佐佐白信取库金满千遣吏赍记与之阉觉又大恐谢不受去于是阉势衰息信倡之也】　撤神祠　沈土偶【元史云观音努守归德宁陵豪民杨甲夙嗜王乙田三顷值嵗饥王携其妻就食淮南而王以疾死其妻归则田已爲杨据矣王妻诉之官杨僞作文凭曰王在时已售我观音努令王妻与杨同就崔府君神祠质之杨惧神之灵先期以羊酒凂巫嘱神勿泄及诣祠质无所显明观音努疑之召巫诘巫吐其实乃坐杨罪归其田于王责神而撤其祠　又云至正七年朝廷慎选守令参知政事魏中立言于帝当今欲得贤守无知韩镛者乃特署镛名授饶州路总管饶俗尚鬼有觉山庙者自昔爲妖以祸福人爲盗贼者事之尤至将爲必十之镛至即撤其祠宇沈土偶人于江人初大骇已而叹服】　辞金紫　拥败絮【唐书曰宣宗时牛业以司勲员外爲睦州刺史帝劳曰卿得非怨宰相乎对曰陛下比诏不由刺史县令不任近臣宰相以是擢臣非嫌也即赐金紫谢曰臣今衣刺史所假绯即赐紫爲越等乃赐银绯　山堂肆考曰南宋阮长之字景茂除临海太守在官常拥败絮一生不侮暗室所涖皆有恵政爲后人所思】　敝车羸马荆钗布裙【唐书曰贞观时贾敦颐数历州刺史资亷洁入朝常尽室行车一乘敝甚嬴马绳覊】
　　【道上不知其刺史也　献征録云衡岳爲庆阳知府益以清白自励民爱之如父母僚友诸妇尝会饮岳之内子与焉在席者金钿绮绣烂然独岳妻荆钗布裙而已既罢颇不乐岳问曰汝坐何处曰首席岳曰既坐首席又要服饰华好富贵可兼得邪庆阳人至今以爲羙谈】　铛脚刺史　埋羮太守【唐书曰髙祖时薛大鼎迁浩州刺史时郑德本在瀛州贾敦颐爲冀州皆有治名故河北称铛脚刺史　献征録云王璡字器之洪武末以贤能荐授宁波知府清俭律己自奉俭约一日用鱼肉璡怒谓其妻曰汝尚不识吾意更不忆食草根时邪命左右撤而瘗之人称埋羮太守】　独造林逋　一师韩愈【山堂肆考曰李及历知杭州郓州应天河南府在杭日恶其风俗轻靡不事宴游一日冐雪出郊众谓当置酒召客乃独造林逋清谈至暮而归　又曰宋玉涤知潮州凡养士治民一以韩愈爲师乃出令新愈庙民懽趋之】　不持一砚以归　市取白集爲恨【彚苑详注曰包拯爲端州守州嵗贡砚前守所取辄数十倍以遗权贵拯命制才足数嵗满一砚不持以归　合璧事曰笔谈蔡君谟尝书小吴牋云李及知杭州市乐天集一部乃爲终身之恨此君殊清节可爲世劝】　妻子希至官舍　州民交争我公【太平御览曰魏令狐邵爲农太守所在清如冰雪妻子希至官舍　合璧事曰宋杜衍知干州未满嵗安抚使察其治行以衍权凤翔府二郡之民争于界上一曰此我公也汝夺之一曰今我公也汝何有焉】　乌鹊拥车　飞蝗坠水【合璧事云唐李元纮字大纲守润州有惠政代去吏民遮留乌鹊羣飞亦拥车行　彚苑详注曰赵抃知青州京东大旱蝗将入境遇风退飞坠水而青州无害】　圜门蒿满　枯树枝生【山堂肆考曰齐宋世良拜清河太守才识开明尤善政术郡有曲堤盗多出没世良施八条之制盗奔他境謡曰曲堤虽险贼何益但有宋公自屏迹后更赦郡无一囚狱中生橹桃树蓬蒿并满每日圜门虚寂无复诉讼　太平御览曰梁书褚翔爲义兴太守在政洁已省繁苛去浮费百姓安之郡之西序有古树积年枯死翔至郡忽更生枝叶百姓以爲善政德化所感】　界出醴泉　清见越石【又云宋世良守清河日醴泉出于界内　又云齐书虞愿爲晋平太守海边有越王石常隐云雾相传云清亷太守乃得见愿往观视清彻无隐蔽后琅邪王秀之爲郡与朝士书此郡自虞公之后善政犹在遗风易遵差得无事】　治状参闻欢声动地【唐书云薛珏左授峡州刺史建中初德宗命使者分道察官吏升黜焉而李承状珏】
　　【之简赵赞言其亷卢翰称其肃书参闻于是拜中散大夫赐金紫　宋史云绍定五年眞德秀进徽猷阁待制复知泉州迎者塞路深邨百嵗老人亦扶杖而出城中观声动地德秀谓民困如此宁身代其苦决讼自卯至申未巳或劝其啬养精神德秀曰无力惠民仅有政平讼理事当勉】　惟恐其去　愿速其来【山堂肆考云宋向子忞受命衡州伸逹冤滞赈卹孤寡官寮肃于庭士卒整于伍商贾集于市縁南畞者惟恐其报政而去蔡州守缺州人邀使者曰愿得向公三年　元史云元仁宗时萧拜珠出知中山府以忧去官仁宗过中山有同官谮于近侍曰知府去官实惮迎烦劳耳帝颔之适行田野见老妪问之曰府中官孰贤对曰有萧知府余不知也复过神祠有数老人焚香罗拜遣问之曰汝辈何所祷合辞对曰萧知府奔丧愿其来是以祷也帝意遂释】　著书外台　横经讲院【唐书曰王焘珪孙也爲邺郡太守性至孝母有疾因数从髙医游遂穷其术以所学作书号外台秘要讨绎精明爲世宝焉　宋史曰危稹知漳州有临漳台据溪山最胜处作龙江书院其上既成横经自讲人用歆动也】　帝疑其年　后奇其貌【太平御览云梁书张细出爲淮南太守时年十八帝疑其年少未闲吏事遣主书封取郡曹文宗见断事允惬甚称赏之　唐书曰张知謇厯十一州刺史所涖有威严武后降玺书存问万嵗通天中自德州刺史入计后竒其貎诏工图之】　师帅　郡将【彚苑详注云董仲舒曰今之郡守县令民之师帅所使承流而宣化也　翰苑新书云严延年传注谓郡将以其兼领武事也】　领鱼　分虎【又云续通典后唐长兴元年给事中崔衍奏当省给纳诸州铜鱼一在本州库新除刺史请领左鱼到州集官吏取州库右鱼契合却差人送左鱼到省　又云范尚书让封侯表分虎出守】神君　佛子【山堂肆考云梁孔奂字休文爲晋陵太守清白自将秩俸分瞻孤寡号曰神君　又云宋袁绍嘉定中知临安府几十年理讼清简平反冤狱道不拾遗里巷呼爲佛子】　五知　四友【宋史云李绎屡知州事所至颇称治自以久宦在外意不自得作五知先生传谓知时知难知命知退知足也　献征録云仁庙简廷臣爲郡守李骥以监察御史受玺书出知河南府于署后植松竹梅退食盘桓其中因曰三友而益我一夫得非四友乎遂号堂曰四友】　严整　简易【太平御览云北史宋钦道仕齐爲中山太守长于抚绥然好察细事州吏使民间者先酬钱然后敢食临涖称爲严整　山堂肆考曰宋蒋元振淳化中知亷州清苦励节家属悉寄住潭州在任啜粥饮水自奉甚薄爲政简易民甚爱之】嗜退　安民【宋史曰司马池知鳯翔府召知諌院上表恳辞仁宗谓宰相曰人皆嗜进而池独嗜退亦难能也　又曰李兊字子西在言职十年出知杭州帝书安民二字以宠之后历守名郡爲政简严老益精明】　紫马　望黄龙【山堂肆考曰谢灵运出守永嘉人曰紫马者太守也故杜诗曰使君紫马捧拥从西来　又云沈丰爲巴陵守鞭朴不举市无刑戮有三黄龙望府中一说零陵守】五湖长　三年最【太平御览云晋书桓元补义兴太守郁郁不得志尝登髙望震泽叹曰父爲九州伯儿爲五湖长　翰苑新书曰严助上书愿奉三年计最】　兼四长　师千里【山堂肆考曰宋田况知成都以德化人人不忍欺时谓张乖崖之明王文康之平程文简之肃韩忠宪之爱公兼有之　翰苑新书曰常衮集居一州之表爲千里之师又刘恺曰二千石宅主千里之师尤宜尊重礼典以身先之】　天下长者　一世清人【又云汉文帝谓田叔曰公知天下长者乎故云中太守孟舒是也　太平御览曰三国典略王庆籍爲京兆太守太祖以其精勤赉以紫袍及绫裳一袭谓百官曰王庆籍一世清人也】　茅茨数椽　东湖四诗【元史曰董文用出爲衞辉路总管十六年受代归田里茅茨数仅蔽风雨读书赋诗怡然燕居　宋史曰尤袤出知台州会有毁之者上疑之使人密察民诵其善政不絶口乃録其东湖四诗归奏上读而嘉赏遂以文字受知】　人思刘君　时歌杜母　邢之张耕　怀之谭澄【元史曰世祖尝与太保刘秉忠论一时牧守秉忠曰若刑之张耕怀之谭澄何忧不治哉】　勤以补拙俭以养廉愼以补过惠以得民【献征録云明延平府知府孙衍】　大车行乎平
　　陆　巨舰泛乎安流【又云明教授孙鼎谓松江太守赵豫】
　　太守四
　　原罢侯置守【史记始皇二十六年灭六国罢侯置太守】　更名太守【汉书公卿百官表曰郡守秦官掌治其郡秩二十石有丞边郡又有长史掌兵马秩皆六百石景帝中元二年更名太守】涿郡滨近外虏【魏志曰王观爲涿郡太守时明帝即位下诏书使郡县条爲剧中平者主者欲言郡爲中平观教曰此郡滨近外虏数有宼害云何不爲剧邪主者曰若郡爲外剧恐于明府有任子观曰夫君省所以爲民也今郡在外剧则于役条当有降差岂可爲太守之私而一郡之民乎遂言爲外剧郡后送任子诣邺时观但有一子而又防弱其公心如此】　常山北道主人【司马彪续汉书曰邓晨爲常山太守会王反光武自蓟走信都晨亦间行会于钜鹿下自请从击邯郸光武曰伟卿以一身从我不如以一郡爲我北道主人乃遣晨归郡】　起徒爲二千石【汉书韩安国字长孺拜爲梁内史起徒中爲二千石】　起小吏爲太守【魏志曰公孙度起元菟小吏爲辽东太守】　于家受诏【汉书龚舍传云哀帝遣使者拜舍爲泰山太守舍家居在武原使者至县请舍欲令至公庭拜授印绶舍曰王者以天下爲家何必县官遂于家受诏】　病不就府【司马彪续汉书曰王良迁沛郡守称病不之府官属皆随就之良遂上疾笃乞骸骨】　便道之官【汉书云龚舍拜泰山太守于家受诏便道之官又东观汉记寇恂爲颍川太守便道之官】　迎者如云【华阳国志曰前后太守数烦扰夷人叛乱张翕起家复爲越嶲太守迎者如云】　下车擢贤俊【东观汉记云张酺爲东郡太守下车擢贤俊击豪强赏赐分明郡中肃然】　下车表行义【又云韩棱迁南阳太守下车表行义防幽滞权豪慑伏】　教诱后进【晋中兴书曰孔衍爲广陵郡时人爲之寒心而衍不形于色郡虽邻接西贼犹教诱后进不以戎务废业】　庠序大兴【魏志曰牵招出爲雁门太守乃简有才识者诣太学受业还相教授数年中庠序大兴】　开学业【晋书曰虞浦迁鄱阳太守广开学业以赞恊时雍光扬盛化乃具爲条制于是至者七百余人】　益五果【魏志曰郑浑爲山阳魏郡太守郡下百姓苦乏材木乃课树榆爲篱并益树五果榆皆成藩五果丰实入魏郡界邨落齐整如一民得财足用饶】　敎民种榆【汉书曰龚遂爲渤海太守令口种一树榆百本防五十本葱一畦韭家二母彘五母鸡吏民皆富实狱讼止息又云治沛郡也】　敎民种柘【华峤后汉书曰刘寛爲南阳太守教民种柘养蚕织履生民之利】　敎民牛耕【又曰任延拜九眞太守民俗不好田作尝告籴交阯每致困乏延乃令铸作田器教民以牛耕置吏循行】　劝民农桑【汉书云龚遂爲渤海郡多盗贼至任盗贼闻令弃其弓刀而时钩鉏遂又躬率以俭约劝民务农桑】　开两江漑万顷【风俗通云秦昭王使陈永爲蜀郡太守开成都两江溉田万顷】　兴陂遏开稻田【魏志云郑浑迁阳平沛郡二太守郡界下湿患水涝百姓饥乏浑于潇湘二县界兴陂遏开稻田郡人皆以爲不便浑曰地势洿下宜溉灌终有鱼稻经久之利此丰民之本遂躬率吏民兴立功夫一冬间皆成比年大顷田嵗増租入倍常民赖其利刻石颂之号曰郑陂】　断太寿水身自负土【又曰夏侯惇领陈留太守时大旱蝗虫起惇乃断太寿水作陂身自土率将士劝种稻民赖其利】　躬率吏民以塡金隄【汉书云王尊迁东郡太守久之河水甚溢泛浸瓠子金隄老弱奔走尊躬率吏民投沈白马祀水神河伯尊亲执珪璧使巫防祝请以身塡金隄因止宿庐居隄上吏民数千万人争叩头救止尊终不肯去及水盛隄坏吏民皆奔走唯一主簿泣在尊傍立不动而水波稍却乃止】　开仓赈民【后汉书曰第五谤迁张掖太守嵗饥粟石数千访乃开仓赈给以救其弊吏欲上言访不听出粟赈民顺帝玺书嘉之由是一郡得全】　开仓赈给【晋书云郑黙爲东郡太守值嵗荒人饥黙辄开仓赈给乃舍都亭自表待罪朝廷嘉黙忧国诏书褒叹比之汲黯颁告天下若郡县有此比者皆听出给】　掾吏有过闭阁自责【谢承后汉书曰严翊迁颍川太守掾吏有过辄闭阁自责】　吏有隂过长假还家【又曰沈丰爲零陵太守吏有隂过长假还家】　民常词讼爲陈大义【魏志曰杜畿爲河东崇寛惠与民无爲民常词讼有相告者畿爲陈大义令归谛思之】　摘发奸邪词讼立决【谢承后汉书曰黄香爲魏郡太守到官不遣吏归乡摘发奸邪词讼立决】　系囚千数一时论决【魏志曰陈矫爲魏郡太守时系囚千数至有历年矫以爲周有三典之制汉约三章之法今惜轻重之理而忽久系之患可谓谬矣悉自览罪状一时论决】　囚至诘之莫敢匿诈【又云宋华迁陈郡太守有系囚多所连及囚至诘之皆不敢匿诈】　振厉威风【谢承后汉书曰王畅拜南阳太守下车振厉威风】　称其威信【汉书冯野王传云冯并爲池阳令并素行贪污轻野王外戚年少治行不改野王部督邮椽祋祤赵都案验得其主守盗千金罪捕并不首服都格杀之并家上书陈寃事下廷尉都诣吏自杀以明野王京师称其威信】　旁郡畏如大府【又云郅都爲济南时有民瞷氏三百余家豪侠前后二千石不能禁之都诛其首恶余皆股栗旁十余郡畏如大府】　威名流于匃奴【又云赵广汉拜颍川太守郡大姓原褚宗族横恣宾客犯爲盗贼前二千石莫能擒制广汉至数月诛原褚首恶郡中震栗奸党散落风俗大改吏民相告讦广汉得以爲耳目盗贼以故不发发又辄得一切治理威名流闻及匃奴降者言匃奴中皆闻之】　御众之才【续汉书冦恂传曰光武欲定河内谓邓禹曰朕有河内犹髙祖有关中非萧何谁能鎭之爲我举如萧何者禹曰寇恂文武兼僃有御众之才非此子莫可使也乃拜恂爲河内守】　拨烦之才【谢承后汉书曰谢夷吾字尧卿迁钜鹿太守临发陛见上赐车马劒革带敕曰钜鹿剧郡难治君有拨烦之才故特授任当如刺史勿毁前政】　明法令【又曰李膺出补蜀郡太守脩庠序设条教明法令威恩并行蜀之珍玩不入于门益州纪其政化朝廷举能理亟转乌桓校尉】　奉律令【汉书曰朱博爲琅邪太守文学儒吏时有奏记称说云云博见谓曰如太守汉吏奉三尺律令以从事耳亡柰生所言圣人道何也】　申明赏罚【华峤后汉书曰亷范爲武原太守下制申明赏罚诛鉏奸猾表用良吏】　令行禁止【续汉书曰耿纯爲东郡太守在郡四年抑强扶弱令行禁止】　杀伐立威【汉书云陈咸爲南阳太守所居以杀伐立威豪猾吏及大姓犯法辄论输府】　严刻见称【东观汉记云郑璩爲汉阳太守以严刻见称】　盗贼不敢入界【续汉书曰寇恂爲颍川盗贼不敢入界】奸人莫敢入界【汉书曰韩延寿爲东郡太守置正五长相率以孝弟不得舍奸人闾里阡陌有非常吏辄闻之奸人莫敢入界】　凉州曰乳虎【东观汉记曰樊晔爲天水人有犯其禁者率不生出狱吏人及羌胡畏之道不拾遗行众至夜聚衣装道傍曰以付樊公凉州爲之歌曰宁见乳虎穴不入冀府寺大笑期必死忿怒或见置嗟我樊府君安可再遭值】　吏民号卧虎【益部耆旧传曰张则爲牂牁太守吏民号之曰卧虎】　德敎多奇【谢承后汉书曰董春爲庐江太守当官明亮德教多竒吏人称之】　雅正矫俗【又曰陈蕃爲豫章太守雅正矫俗以礼导下】　虽有职务好学不倦【王隐晋书曰石崇爲阳城太守讨吴有功封安阳乡侯在郡虽有职务好学不倦以疾自解】　爲政脩理清静不烦【续汉书曰第五伦迁会稽太守云云】　朝省官事昼诵经典【谢承后汉书曰髙吕爲广汉太守云云】　昼则游田夜则咏诵【王隐晋书曰曹志荐乐平太守迁赵郡不以郡务爲意昼则游田夜则咏诵以声色自娱当时见者未审其量也】　事无宿诺【魏孟康爲农太守事无宿诺】　事从清俭【谢承后汉书云谢夷吾迁钜鹿太守郡称善省奢从约事从清俭】　汲黯卧而治之【汉书曰汲黯爲淮阳守黯伏谢不受印绶召上殿黯泣曰臣自以不复见陛下臣常有狗马之心今病力不能任郡事臣愿爲中郎出入禁闼补过拾遗臣之愿也上曰君薄淮阳邪顾淮阳吏民不相得吾徒得君重卧而治之尔】景丹卧以鎭之【东观汉记云景丹拜农太守时丹病帝以其旧将欲令强起领郡事乃夜召入谓曰农逼近京师知将军病但得将军重威卧以镇之足矣】　不以事务婴心【晋中兴书髙平郄録云愔爲临淮太守不以事务婴心】　不以郡务爲意【曹志详上】　计日受俸【谢承后汉书云王畅拜南阳太守计日受俸不噉鱼肉】　计月受俸【会稽典録云陈脩迁豫章太守计月受俸受米不受钱也】　五日一炊【谢承后汉书曰沈景爲河间太守拜爲二千石妻子不历官舍五日一炊】　十日一炊【会稽典録云陈修迁豫章太守十日一炊不然官薪布被覆身】　俸禄取赤米【续汉书云第五伦俸禄常取赤米】　俸尽食酱防【桓阶别传曰阶爲赵郡太守在郡时俸尽食酱防上闻之数戯之曰卿家酱颇得不减邪乃诏曰昔子文清俭朝不谋夕而有脯粮之秩宣子守约军食鱼餐而有加粱之赐岂栋宇大臣而有蔬食非吾所以礼贤之意其赐射鹿师二人并弩】　吏民不欺【华峤后汉书云倪寛爲南阳太守平心举善每自刻责吏民爱敬不敢欺也】　民佩其徳【汉魏先贤行状云陈登爲广陵太守及迁东城太守广陵吏民被其恩德老弱襁负而追之登晓语令还曰诸卿何患无好令君乎】　寛猛俱济【谢承后汉书曰陈翔迁定襄太守寛猛俱济】　民安其惠【华阳国志云张翕迁越嶲太守民安其惠在官十年卒百姓好慕送者数千人天子厚赐之】　吏民从化【东观汉记曰欧阳歙迁汝南太守推用贤俊吏民从化】　吏民信向【后汉书曰伏湛爲平原太守时仓卒兵起天下惊扰而湛独宴然教授不废谓妻子曰夫一谷不登国君撤膳今民皆饥柰何独饱乃共食粗粝时门下督素有气力谋欲爲湛起兵湛斩之狥守城郭于是吏民信向郡内以安平原一境湛所全也】　吏民爱乐【又云侯霸爲临淮太守吏民爱乐】　德怀逺人【桓阶列传曰阶爲赵郡太守威能震敌德怀逺人】抚和百姓【晋中兴书曰庾翼除震威将军转西阳太守抚和百姓甚得欢心】　外御戎狄内恤百姓【王隐晋书曰应詹迁南平太守天门武陵并反其州郡奔败唯詹独保一郡外御戎狄内恤百姓】　化清于上事缉于下【谢承后汉书曰王党迁汝南太守拔才礼士不敢自专劳于求贤故能化清于上事缉于下】　囹圄空虚【又曰虞延爲南阳太守广宣德化勤脩政教寛刑宥罚囹圄空虚盗贼弭息】　惠泽洽着【汝南先贤传云应顿爲东郡太守惠泽洽着】　城门不闭【续汉书云宼恂爲汝南太守城门不闭盗贼不起】　路不拾遗【华峤汉书云任浦拜武都太守路不拾遗】　咸称神明【汉书云班伯爲定襄太守分部捕隐伏旬日尽得郡中震栗咸称神明】　号爲神父【华峤后汉书云鲍德爲南阳太守时多荒灾唯南阳丰穰吏人爱恱号爲神父】　男子以廉爲名【又曰亷范迁蜀郡太守生子皆以亷爲名】男女以宗爲名【谢承后汉书云宗庆迁长沙太守人多以乏衣食产乳不举庆切让三老禁民杀子比年之间民养子者三千余人男女皆以宗爲名】　到郡朞月増户万余开喻数年漏脱自出【蜀志云吕又累迁广汉蜀郡太守蜀郡一都之会戸口众多诸葛亮卒之后士伍亡命更相重冐奸巧非一又到官爲之防禁开喻教导数年之中脱漏自出者万余口后入爲尚书】　荆棘自除【续汉书云鲍永字君长爲东郡太守孔子阙里荆棘自除从讲堂至里门永异之谓府丞及鲁公曰方今危急而阙里自开斯岂夫子欲令太守行礼助我诛无道邪】　豆生郡界【又云宼恂爲颍川太守时有豆生于郡界得十万斛以给诸营】　行春随车致雨【郑详上】　理冤甘雨降澍【司马彪续汉书曰北海静王兴迁农太守县吏张申有伏罪兴申案论郡中震栗时年旱分遣文学循行属县理冤狱宥小过应时甘雨降澍】　常爲髙第【续汉书云邓晨拜中山太守吏民称之尝爲冀州髙第】　奏课第一【又曰李忠字仲都爲丹阳太守越俗不好学嫁娶礼仪衰于中国乃爲起学校习礼容春秋乡饮用明经郡中向慕之垦田増多三嵗间流民占著者五万余口十四年三公奏爲天下第一】　考绩第一【王隐晋书云解脩迁琅邪太守考绩天下第一】　爲三河表【谢承后汉书云魏朗出爲河内太守以清严爲治爲三河之表】爲天下最【魏志曰杜畿拜河东太守而爲尚书事平更有令曰昔萧何定关中宼恂平河内卿】
　　【有其功间将授卿以纳言之职顾念河东吾股肱郡充实之所可以制天下故且烦卿卧镇之畿在河东十六年常爲天下最】　民夷称其徳惠【又云仓慈迁炖煌太守常日西域杂胡欲来贡献而诸豪俗多逆断絶旣与贸迁欺诈侮易多不得分明胡常怨望慈皆劳之欲诣洛者爲封过所欲从郡迁者官爲平取辄以府见物与共交市使吏民护送道路由是民夷翕然称其德惠】　叹咏不容于口【谢承后汉书云盖勲迁颍川太守吏民叹咏不容于口】　居郡四年惠爱在民【王氏家传曰王朗爲防稽太守会稽旧祀秦始皇刻木爲像与夏禹同庙朗到官以爲无德之君不应见祀于是除之居郡四年惠爱在民】　在郡九年吏民便安【魏志云胡质爲常山太守每军功赏赐皆散于众在郡九年吏民便安将士用命】　迁去民人思望【华阳国志云李资爲巴郡太守时嵗比丰稔及资迁去民人思望歌之曰望逺忽不见怅惆常徘徊想君恩泽深难留誓永怀】　吏民惟恐其迁【魏略曰顔裴爲京兆太守斐清已仰俸而已吏民唯恐其迁】　老弱守关上书【汉书曰魏相爲河南太守后有人告相贼杀不辜事下有司河南卒戍中都官者二三千人遮大将军自言愿复留作一年以赎太守罪河南老弱万余人守关欲入上言关吏以闻】　老小随驾涕泣【续汉书云耿纯爲东郡太守免官上击董宪道过东郡百姓老小数千随车驾涕泣曰愿复得耿君】　吏民遮道【魏略云顔斐迁平原太守吏民遮道车不得行稽十日方得出】　民吏攀车【谢承后汉书云孟尝爲合浦被征当还吏民攀车请之不得进乃附商人船遁去】　百姓啼呼【续汉书云第五伦爲会稽太守坐法征还百姓老小攀车叩马啼呼】　百姓啼泣【东观汉记云贺文和迁九江太守行县持干粮但就温而已临去日百姓扶车叩马啼泣随之】　垂涕送之【又云张酺爲东郡太守罚断义勇迁魏郡太守百姓垂涕送之】　刻石颂徳【华峤后汉书曰何敞爲汝南太守脩治鲖阳旧陂漑田万顷垦田三万余咸赖其利吏民立石颂敞功德】　龚遂形貌短小【汉书曰龚遂爲渤海太守上召见形貎短小宣帝望见不副所闻心内轻焉】　彭宠容貌绝众【东观汉记彭宠爲渔阳太守容貎絶众】　黄昌足心有黒子【谢承后汉书云黄昌会稽人爲蜀郡太守初昌爲州书佐其妇归宁于家遇贼被掳遂流转入蜀爲人妻其子犯事诣昌自讼昌疑母不蜀人因问所由对曰妾本会稽余姚戴次公女州书佐黄昌妻也妾尝归家爲贼所掠遂至于此昌惊呼前诣曰何以志黄昌邪对曰昌左足心有黒子尝自言当爲二千石昌乃出足示之因相持悲泣还爲夫妇竟以礼重焉】　许荆蹠下有黑子【楚国先贤传胡绍十八爲县阁下干见太守许荆蹠下而笑荆怒绍曰见明公蹠下有黑子绍亦有之故尔笑荆令绍学后八年遂迁爲九眞太守】邓攸梦行水边【王隐晋书云邓攸爲淮南太守梦行水边见一女子猛兽自后断其鞶囊】
　　【占者以爲水边有女汝字也果迁汝隂太守断鞶囊者新兽头代故兽头也不作汝阴当汝南也果迁汝隂】田伯庐君与约【列异传云田伯爲庐江太守移郡淫鬼命尽到府一月不自来见当坏祠】
　　【惟庐君往见自言县民与府君约刻百日当迁大郡愿见过后如期果爲沛相公不过于祠常见庐君月余病死】　黄猛擿杀主簿【薛琮表云黄猛爲日南太守下车以供设不丰擿杀主簿】　黄夐贪秽无行【襄阳耆旧传曰黄夐爲夷陵太守贪无行朝廷以黄受代之】　増临轩册拜【唐防要云元和三年诏刺史于宣政门谢讫遣之任旧制凡命都督刺史皆临轩册命近嵗虽无册拜而牧守受命后便殿召对赐衣服时河南尹裴复求速之任李吉甫爲奏请遂有是命非旧制也】　防试岳牧【又云调露元年临轩试应岳牧举人】　经筵出守【宋史云吕溱以侍读学士知徐州赐宴资善堂遣使谕曰此特爲卿设宜尽醉也诏自今由经筵出者视爲例】　儒林旧德【又云赵师民在经筵十余年甚见器异累请补郡除龙图阁直学士知耀州帝自写诗宠行目以儒林旧德】蜀民思卿【翰苑新书云范成大除知明州过阙上曰蜀民思卿如慈亲故付卿以海道】　长安谋帅无以易卿【宋史云元丰初帝召吕公孺慰之曰长安谋帅无以易卿命知永兴军】朕视河东如中执法【又云唐介以龙图阁学士知太原府帝曰朕视河东不在巾执】
　　【法下暂烦卿往耳】　请治剧【唐书曰姚奕宰相崇子少脩谨崇欲使不越官次而习知吏道故自右千牛进至太子舍人皆平迁开元中请治剧爲睢阳太守】　与近郡【宋史云勾涛除给事中秦桧讽劾之帝谓桧曰勾涛性喜泉石与一山水近郡桧对曰永嘉有天台雁荡之胜帝又曰永嘉太逺以湖州命之】　谨身率先【元史云元中统元年史楫授眞定路总管同判本道宣抚司事眞定表山带河连属三十余城生杀进退咸倚专楫谨身率先明政化信赏罚任贤良汰贪墨恤穷独所举州县佐吏有文学者三十余人后皆知名】　兴学劝农【又云至治元年达尔玛除济宁总管兴学劝农百废具修府无停事】　养成人材【翰苑新书云曽肇知应天府当东南孔道宴劳无虚日肇曰饰厨传以邀往来之誉吾不爲也乃积公帑之余大兴学校亲加训导养成人材爲多】　文戒侈靡【翰苑新书云尚书廖刚之守漳也郡人素以侈靡相尚婚葬例逾制公首立条约且亲爲文以训告之风俗爲变】特谕属宰【又云王十朋守泉初到任会七邑宰劝酒歴告以爱民之意出诗示之曰九重天子爱民深令尹宜懐恻隐心今日黄堂一杯酒使君端爲庶民斟】　大贤临政之效【又云胡氏家传録钱尚书遹爲洪州职官縁事过鄱阳见彭器资值月朔有衣冠数十辈来见彭公设拜问起居而退钱甚讶之问何人公曰皆乡里后进子弟也钱曰何以有此公曰昔范希文守是邦其爲政以名教厚俗州人咸倾向之遂以成俗故至今爲尊长者以父兄自处而不辞后进以子弟自任而不敢忽此大贤临政之效】　荆门躬行之效【宋史云光宗时陆九渊知荆门军其境内官吏之贪亷民俗之习向善恶皆素知之郡以爲神逾年政行令脩民俗爲变诸司交荐丞相周必大尝称荆门之政以爲躬行之效焉】　惟用直道而行【又云廖德明知广州立师悟堂刻朱熹家礼及程氏诸书公余延僚属及诸生亲爲讲说逺近化之尝语人以仕学之要曰德明自始仕以至爲郡惟用三代直道而行一句而巳】　肇脩人纪之功【献征録云明南阳守叚坚爲政得大体不立赫赫之威不急功利凡所思措防模逺大轻徭薄赋与民休息郡人戴之如父母盖其学本河东薛文清承伊洛之传故见于治行者如此祭酒王鸿儒曰使南阳之人知有正学而不知有俗学知有王道而不知有伯道知有关睢麟趾之化而不知有桑间濮上之风皆先生始也当以肇脩人纪之功归之】　旧迹新渠【翰苑新书云东都事略赵尚寛知唐州按图记得召信臣故迹复三大陂皆漑田万余顷废田尽爲膏腴仁宗下诏褒美王安石作新田诗苏轼亦作新渠诗五章】　飞桥无柱【宋史曰陈希亮代还执政以爲大理少卿希亮曰法吏守文非所愿愿得一郡以自效乃以爲宿州州跨汴爲桥水与桥争常坏舟希亮始作飞桥无柱以便往来诏赐缣以褒之仍下其法自畿甸以至泗州皆爲飞桥】　陈公堤【合璧事云言行録陈文惠公尧佐河滑州公作堤以救水势又爲长堤以防其外滑人曰不可使后人忘我公号爲陈公堤】　储之大仓【元史云张范移守大名大水漂没庐舍租税无从出范辄免之朝廷罪其专擅范请入见进曰臣以爲朝廷储小仓不若储之大仓帝曰何说也对曰今歳水涝不而必责民输仓库虽实而民死亡殆尽明年租将安出曷若活其民使不至逃亡则嵗有恒非陛下大仓库乎帝曰知体其勿问】　令输原价【事文聚云张咏前后治蜀时米斗值钱三十六乃按诸邑田税如其价嵗折米六万斛至春时籍城中细民计口给劵令输原价籴之奏爲永制虽时有灾馑而益民无馁色咏之力也】　官钱运籴【宋史云辛弃疾知隆兴府时江右大饥始至牓通衢曰闭籴者配强籴者斩次令尽出公家官钱银器召官吏儒生商贾市民各举有干实者量借钱物运籴不取子钱期月终至城下发粜于是连樯而至其直自减民赖以济时信州守谢元明乞米救助慕属不从弃疾曰均爲赤子皆王民也即以来舟什之三与信】　荒政具举【又云黄干知汉阳军值嵗饥籴客米发常平以赈制置司下令欲移本军之粟而禁其籴干报以乞干罢然后施行及援鄂州例十之一告籴于制司荒政具举旁郡饥民辐辏惠抚均一春暖愿归者给之粮不愿者给庐居之民大感恱】　仓米减粜【元史曰王都中迁饶州路总管年饥米价翔踊都中以官仓之米定其等价减十之二使民就籴时宰怒其专权都中曰饶去杭几二千里比议定往还非半月不可人七日不食即死矣民亦相与言曰公爲我辈减米价公果得罪我辈当鬻妻子以代公偿时宰闻之乃罢都中历仕四十余年所至政誉暴着而治郡之绩虽古循吏无以尚之】　矫发边储【献征録云明戴浩改巩昌守边塞刓敝甚值嵗大防矫发边储三万余赈饥奏曰请以臣一人之命而活千万之命优诏原之】代役【元史曰世祖中统十三年出董文用爲衞辉路总管郡当冲要民爲兵者十之九余皆单弱贫病不堪力役会初得江南图籍金玉财帛之运日夜不絶于道警衞输挽日役数千夫文用忧之曰吾民敝矣而又重妨耕作殆不可乃从转运主者言州县吏卒足以僃用不必烦民即手书具官姓名保任之民得以时耕而运事亦不废】　罢役【献征録云洪武初方克勤守济宁郡城坏故事筑以兵时指挥使挟贵人势当五六月聚民万余治之民不得田哀号而即工声闻数里克勤密闻中书即日诏罢先是不雨克勤袒跣徧祷涕泣卧祠下至是诏下民欢呼而散大雨如注是嵗五谷俱熟民歌曰孰罢吾役使君之力孰成吾黍使君之雨使君勿去我民父母】　利民之事知无不爲【宋史曰魏了翁字华甫差知汉州后改睂州利民之事知无不爲治行彰闻】　民阴受赐终不自言【献征録云宣德时赵豫奉敕知松江府一意抚循与民休息周忱廵抚南畿有所经画必与之议而后决民隂受其赐而终不自言有及之者则曰此廵抚奉宣德意豫何力之有】　临决蠭锐庭无留事【宋史云太宗朝薛映以右諌议大夫知杭州临决蠭锐庭无留事转运使姚移属州母得辄断徒以上罪映即奏徒流笞杖自有科条茍情状明白何必系狱以累和气请诏天下凡徒流罪于长吏前对辨无所异听遣决之朝廷施用其言】　廉明刚断发摘如神【元史云观音努登泰定四年进士爲归德府亷明刚断发摘如神民有衔冤不直者虽数十年前事皆千里奔告立爲剖决】　宾客泛舟【唐书云颜眞卿爲平原太守安禄山逆状牙蘖眞卿阳托霖雨增陴濬隍料才壮储廥廪日与宾客泛舟以纾禄山之疑果以爲书生不疑也録山反河朔尽陷独平原城守具僃】　游观竟夕【宋史云曽公亮以司空兼侍中判永兴军先是庆卒叛旣伏诛而余党越佚自陜以西人情骚然公亮一镇以静长安豪喜造飞语声言营卒怨减削谋以上元夜结外兵爲乱人大恐或劝母出游公亮不爲动张灯纵观与宾佐竟夕乃归】　奠枕楼繁雄馆【宋书云辛弃疾出知滁州州罹兵烬井邑凋残弃疾寛征薄赋招流散教民兵议屯田乃创奠枕楼繁雄馆】　披荆棘立官府【元史云元初田雄授镇抚陜西总管京兆等路时关中苦于兵革郡县萧然雄披荆棘立官府开陈祸福招徕四山堡砦之未降者获其人皆慰遣之由是来附者日众乃教民力田京兆大治】　自囚于狱【唐书云阳城爲道州赋税不时观察使数诮责州当上考功第城自署下下观察府遣判官督赋至州怪城不出迎以问吏吏曰刺史以爲有罪自囚于狱判官惊驰入谒城曰使君何罪我奉命来安否耳留数日城乃载妻子中道遁去】　守臣不畏强御【宋史曰李浩乞外得台州豪民郑宪以赀结权贵人囊橐爲奸事觉械系之死狱中尽籍其家徙其妻孥权贵人教其讼冤且诬以他事令言者用是挤之疏方上权参政刘珙越次奏曰李浩爲郡获罪豪民爲其所诬臣考其本末甚白上顾曰守臣不畏强御岂易得邪且问章安在珙袖出之遂留中不下大理犹欲还其所没赀上批其后曰台州所断甚允当郑宪家赀永不给还流徙如故浩始得安】　一鹤自随【宋史云神宗召赵抃知谏院及谢帝曰闻卿匹马入蜀以一琴一鹤自随爲政简易亦称是乎】　治潮二人【献征録云陈白沙谓吏于潮者多矣其有功而民思之唐莫若韩愈明莫若王源源潮州守也】寛不苛急简不烦碎【宋史云欧阳脩在滁州自号醉翁晚更号六一居士凡历数郡不见治迹不求声誉寛简而不扰故所至民便之或问爲政寛简而事不弛废何也曰以纵爲寛以略爲简则政事弛废而民受其吾所谓寛者不爲苛急简者不爲烦碎耳】　贫不爱钱【献征録云明鱼侃常熟人举进士爲部曹以能治剧迁开封府府居会省领三十六州邑侃旦夕所进惟脱粟菘菜而已同邑有钱昕者官爲布政使亦亷而故有父产时人爲语曰富不爱钱钱昕贫不爱钱鱼侃】　六印加劔【宋史云淳化间凌策以集贤殿学士知孟州初策登第梦人以六印加劒上遗之其后往劒外凡六任】梦持六刀【又云髙宗时洪兴初徙知饶州先梦持六刀觉曰三刀爲益今倍之其饶乎已而果然】使人神思清发【太平御览云晋书刘世智以吏部郎出爲颍川太守管辂尝语人曰吾与】
　　【刘颍川兄弟语使人神思清发】　使人不衣自暖【又云南史谢超宗有髙名齐髙帝以爲义兴太守升明二年坐公事免诣东府自通其日风寒髙帝谓四坐曰此客至令人不衣自暖】　睂目瓌异阡陌聚观【唐书云李邕自贬斥后开元二十三年起爲括州刺史历淄滑二州上计京师始邕早有名重义爱士久斥外不与士大夫接旣入朝人间传其睂目瓌异至阡陌聚观后生望风内谒门巷塡溢中人临问索所爲文章且进上以谗媢不得留出爲北海太守】　姿状沈毅威名赫然【又云髙宗时权怀恩姿状沈毅每盛服妻子不敢仰视更庆莱衞邢宋五州刺史所居威名赫然】歌于蔿【又云明皇在东都酺五凤楼不命三百里县令刺史各以声乐集河内太守辇优伎数百被锦绣或作犀象瓌璚光丽鲁山令元德秀惟乐工数十人联袂歌于蔿于于蔿于者德秀所爲歌也叹曰贤人之言哉谓宰相曰河内其涂炭乎乃黜太守】　原辞怀金【白帖云杨震爲东莱守昌邑令王密夜半怀金献曰无人知震曰天知地知子知我知何无人知也】　辞金马【张奂爲安定羌率上马金奂以酒酹曰使马如羊不入廏金如粟不入怀】　不上计【史记秦昭使王稽爲河东守三年不上计】不行县【韩延寿爲东都不肯出行县丞及数请之延寿曰恐无益重爲烦也】　入爲公卿【汉制郡守课最者入爲公卿】　谕以礼义【黄霸爲颍川守以礼义条教谕告之犯法晓令自杀】　増班春【合璧事云崔篆王莽时爲新大尹称疾不视事三年不行县门下掾諌篆乃强起班春太守尝以春行县劝课农桑赈救乏絶也】　不治产【太平御览曰齐书裴昭明历郡皆有善政尝谓人曰人生何事须聚蓄一身之外亦复何须子孙尝不才我聚彼散若能自立则不如一经故终身不治产】　不纳贿【又云隋书车驾西廵还谓武威太守樊子盖曰人道公清定如此否子盖谢曰臣敢言清止是小心不敢纳贿耳】　以謡闻【宋史云孙鼛出知浑州邑人子爲草祭之謡指切蔡京鼛以闻京怒使言者诬以他谤提举鸿庆宫】　去民疾【彚苑详注云曽巩爲州务去民疾苦急奸盗而寛贫弱曰爲害者不去则吾民不宁齐俗悍强喜攻劫至是豪宗大姓敛手莫敢动宼攘屏迹州即肃清】送人作郡【又云世说罗友家贫乞禄于桓温曰臣昨中路见一鬼揶揄曰只见汝送人作郡不见人送汝作郡温笑以友爲襄阳太守】　先试于外【合璧事云郑戬知长安有表曰听严城之钟鼓未卜何晨植劲节于雪霜更观晩节上称善谓左右曰戬器识英豪朕用爲宰相故先试于外】　置怨结懽【唐书云李吉甫初爲太常博士李密窦参器其才厚遇之陆贽疑有党出爲明州长史贽之贬忠州宰相欲害之起吉甫爲忠州刺史使甘心焉旣至置怨与结懽人并重其量坐是不徙者六嵗】　赐钱旌洁【合璧事云宋太宗朝贾黄中知升州一日案行府库见扃鐍甚严发之得宝货数千椟皆李氏宫闱物初不隷于籍黄中悉表上之太宗叹曰府库之物有籍贪黩者尚冒禁取之况此亡国之余物乎赐钱二百万以旌其洁】　不欲伤民【献征録云明于训爲顺徳守寛简沈静常数日不笞一人曰古之人视民如伤今之人每欲伤之者何也】　称爲节妇【又云明时乡人议士大夫有三妇之喻独以东昌府郡守爲节妇】　薄于徼福而厚于得民菲于奉身而燕及防嫠【宋史云周敦颐歴事州郡黄庭坚称之】　寛一分则民受一分之赐【又云新法行邵雍门生故友居州县者皆贻书访雍雍曰此贤者所当尽力之时新法固严能寛一分则民受一分之赐投劾何益邪】　居官廉而不扰则百姓自安【又云髙宗朝朱震爲翰林学士是时处州民爲盗天子以爲宜良太守往慰抚之将行震曰使居官亷而不扰则百姓自安虽诱之爲盗亦不爲矣愿诏新太守到官之日条具本部及属县官吏有贪墨无状者一切罢去听其自择慈祥仁惠之人有治效者优加奬劝上从其言】
　　太守五
　　原诗晋傅咸赠建平太守李叔龙诗曰道兴化实在良守悠悠建平皇泽未流朝选于众乃子之授南荆注望心乎克副　潘尼赠荥阳太守吴子仲诗曰大晋盛得人储宫畜髦士吴侯降髙质剖符授千里垂覆岂他乡廻光临桑梓寮感岐路黎庶思知耻老氏喻小鳞曹参寄狱士无谓獘邑陋覆篑由兹起　又赠陇西太守张正治诗曰二八由唐显周以多士隆羣灵感韶运理翮应翔风张生拔幽华苹蘩登二宫未几振朱锦剖符抚西戎及子仍同僚赠言贻尔躬威刑有时用唯德可令终　宋谢灵运去永嘉郡诗曰野旷沙岸静天髙秋月明憩石挹飞泉攀林搴落英　梁简文帝饯临海太守刘孝仪蜀郡太守刘孝胜诗碣石临东海峨睂距西两杜昔夹河二龙今出守方无夜犬惊向息神牛鬭凉风绕轻幕麦雨交新溜念此一衔觞怀离在惟旧又罢丹阳郡往与吏民别诗曰久归从事麦非留故
　　吏钱柳裁今尚在棠阴君讵怜　沈约去东阳与吏民别诗曰微薄叨今幸忝荷非昔期唐风岂异世钦明重在兹饰骖去关辅分竹入河淇下车如昨日曵组忽弥朞霜载凋秋草风三动春旗无以招卧辙宁望后相思又酬谢宣城朓诗曰王乔飞鳬舄东方金马门从宦
　　非宦侣避世非【一作不】避喧揆予发皇鉴短翮屡飞翻早趋朝建礼晩沐卧郊园宾至下尘榻忧来命緑尊昔贤侔时雨今守馥兰荪神交疲梦寐路逺隔思存　増唐杜甫送贾至出知汝州诗曰西掖梧桐树空留一院阴艰难归故里去住损春心宫殿青门隔云山紫逻深人生五马贵莫受二毛侵　又送李广州诗曰斧钺下青冥楼船过洞庭北风随爽气南斗避文星　又寄裴施州诗曰庙廊之具裴施州宿昔一逄无此流金钟大镛在东序冰壶玉衡悬清秋尧有四岳明至理汉二千石眞分忧　白居易送严大夫赴桂州诗曰地压殊方重官兼宪府雄桂林无瘴气柏署有清风山水衙门外旌旗楼堞中大夫应绝席诗酒与谁同　宋苏轼送钱藻守婺州诗曰老手便剧郡髙怀厌承明聊纡东阳绂来濯沧浪缨东阳佳山水未到意已清过家父老喜出郭壶浆迎　又送张嘉州诗曰少年不愿万户侯亦不愿识韩荆州但愿身爲汉嘉守载酒时作凌云逰　曽巩凝香斋诗曰每觉西斋景最幽不知官是古诸侯一尊风月心无事千里耕桑歳有秋云水醒心鸣好鸟玉砂清耳潄寒流篆烟细细防黄卷疑在香炉最上头　郭獬送吴中复守长沙诗曰初登西汉文章府便领吴王第一州绕郭白云衡岳近满帆明月洞庭秋　杨亿送刘秀州诗曰置迢迢阻玉音左鱼江海遂初心郡楼晴日东西望几处棠阴接翠阴　元倪瓒送髙太守之秦邮诗曰秦汉置牧守犹古之侯伯封建而郡县仁政故不易汉宣知所本留意二千石愼哉髙侯车愿循古辙迹　明李濓送童太守入桂林诗绯金绶紫微臣郡国如何借寇频停鹢北堂还防服画熊南国又朱轮晴逾梧岭随征雁秋渡潇湘忆故人自媿素餐淹歳月羡君随处布阳春　石沆送临江苏太守诗曰五马夹朱轮清川不动尘问山庐岳近领郡虎符新吏冗诗难废民稀俗易淳江花迎路发十月待行春
　　原箴后汉刘騊駼【一作崔瑗】郡太守箴曰有嬴驱除焚典纪旧荡灭蕃畿罢侯置守秦发闾左陈渉奋威楚筑干谿灵王不归征遐由近可不肃只守臣司境敢告执机原碑晋孙楚雁门太守牵府君碑曰君体德允直才量髙洁明鉴逹于世变毅足以致逺聿振鸿翼于衮尘之表卓尔先觉于拟议之前迁雁门太守教民耕战听断以情信赏必罚下服其命是以夷狄窘廹罔知所安譬秋枯之陨晨风激雹之不及掩耳也伐叛柔服威震沙漠遗种逺迹万里无烟烈烈君侯文武允崇少兼七德翰飞抚戎名扬河朔威镇汉中临危运奇在难匪从旌东麾抚司徐青截彼降贼海岱以平剖符千里爲国干城　晋孙绰颍州府君碑曰君天纵杰迈奇逸卓荦茂才亮拔雅度恢廓通理逺鉴之识礼乐饰身之具固以足之于天仞冠之于搢绅出匡南位功深于爵金三曜冲怀再发道光古贤风改雕僞允可谓明徳宏猷赞世之伟噐者矣矫矫秀姿卓卓英韵他人之髙及肩而已邀命有数托生皇代所忝之至人知其幸况在怀情而无自识但亲勤未效违离已及低徊房禁攀恋罔遗
　　原表宋顔延之拜永嘉太守辞东宫表曰抗志絶操芼陆谢刍代食宾士何独匪民　又爲齐竟陵王世子临会稽郡表曰此郡歌风蹈雅旣髣髴于淹中春诵夏弦实依稀于河上顷者以来稍有讹替可推择明经式寄儒职使琢玉成器无爽昔谈铸金待价有符旧说　梁范云除始兴郡表曰臣被沐恩灵栖息荣幸贬貌兢视挺轸虑徒誓蠡管之诚终沈萤爝之用不悟悬景丽天通泾润下月绪未交镕光再铄脩鞠慙疑驩不及忭且地邻旧越甸分故楚厥壌惟腴实斯大将何以再宣王猷陶奉惠渥　梁萧子范爲蔡令樽让吴郡表曰全吴奥区地廹都辇譬彼西京则扶风冯翊方之洛下则颍川河内自非时雨之政解防之才寜可奉共理之言承河润之旨邓攸廉白廼着不留之歌贺劭沈静犹致题门之责　陈徐陵爲始兴王让琅邪二郡太守表曰甫离怀防裁脱绮纨适荷隆私使膺珪组执玉不起枢衣未胜自甘泉通火细柳屯兵旁带戎臣颇同疆埸言瞻汉草乃曰中州遥望胡桑已成边郡诚复居藩体国应思马骏之功论地惟亲宜慕萧彰之勇　陈江总爲衡阳王让呉郡表曰芝泥驰印发命开函【缺】颍之诚夏霜易霣兢惶之至春冰可渉临淄囘轼即事何取广川无声颇知自匹　増杨廷秀知常州谢表曰顷从山水之县入陪鹓鹭之班心乎爱君而直前慨然临事而妄发寻将母以告归乃拜州而得请憩公干漳滨之身三年于外易独孤常州之任再命滋恭惟郡邑先惠养之治所愿尽心使田里无愁恨之声庶乎报上　吴永叔知隆兴府谢表曰法度尧禹典则舜文数引公卿欲闻四方有水旱盗贼之奏亲问守相要使庶民无叹息愁恨之声臣所领州在大江南界荆扬域向也物华民富今焉地大国贫矧帅权分隷于九江而侯度仅颁于八县然臣尝阅汉舆图数唐职贡或治南昌赐侯王之印或分西道专采访之权虽曰地雄亦因人重今乃眷玉隆之散吏就铜虎之左符臣已于月日到府上讫紫马朱衣虽动千里湖山之色玉珂金钥尚思五更京阙之朝　朱熹潭州谢表曰臣迂疎末学忧患余生得陪香火之班岂复冠绅之念况学兼岳麓脩明逺自于前贤而壤带洞庭鎭抚近烦于元老俾承二任孰称万分兹盖文明出治仁孝保谓臣有讨古之勤以臣怀泽物之志假之师帅之职责以治教之功敢不仰佩训辞俯殚学力虽驱驰靡及唯知趋事之诚或黾勉不前愿遂归田之请　眞德秀知福州谢表曰伏念臣孤忠自信独立无朋先辍玉堂之庐俾司曹计复涤丹书之籍旋付藩条两朝二纪之遭逢一节四麾之赫奕重临郡寄仅阅歳朞冰檗自将粗谨酌泉之誓茧丝是戒少寛竭泽之嗟方生意之寝还视初心而尤慊幸值阴霾之披豁恍瞻丽景之昭融获于兹晨与在亲擢侯度未脩岂堪牧伯之命里门在望实均父母之当上下泰通之期布朝廷寛大之令慨属部创痍之未复考比年俶扰之所由政茍安恬宁有骇舆之马吏无侵枉谁爲游釡之鱼虽幸胜之所伤多矣臣钦承诏旨思体圣情志或得行讵有禁闼淮扬之间职当自效愿惟颍川渤海之师
　　原教梁简文帝复临丹阳敎曰昔越张脩猛用美绩边延善政实着民謡吾冲弱寡能未明理道猥以庸薄作守京河将恐五袴无謡两岐难颂思立恩惠微宣风范　丘迟永嘉郡教曰贵郡控带山海利兼水陆实东南之沃壤一都之巨防而曝背拘牛屡空于畎畞绩麻治丝无闻于窐巷其有耕灌不脩桑榆靡树遨游鄽里酣酺卒嵗越伍乖邻流宕忘返才异相如而四壁独立髙慙仲蔚而三径没人虽谢文翁之正俗庶几龚遂之移风　任昉爲齐竟陵王世子临会稽郡教曰富室兼幷前史共蠹大姓侵威往哲攸嫉而权豪之族擅割林池势富之家专利山海至乃水称峻岩严我君后崇墉増仞内通神明出符大顺火炎昆冈神岳崩溃兰艾同烬玉石俱碎哲人遭命哀有余慨陆倕未至浔阳郡教曰第五伦之临会稽躬斩马草邓伯道之涖吴郡自运家粮故能使吏作颂歌民胥兴咏太守薄德谬叨组窃愿巴祗闇坐接客思匹吴隐被絮对宾常药自随式赡无逺单车入境窃所庶几旧须发民治道及戍逻榆樵采诸如此悉皆省息　又云太守家本诸生伏膺典纪光武灵台之籍较渉根基张华聚土之书略见庭户贵郡图载具存方策校以山经参诸括象原野城寺宛在心目龙泉鹤岭不易穷登所撰郡图可勿亲用公孙陛防旣似井蛙延寿执戈实同儿戏
　　原铭晋傅江夏任君铭曰君承洪苗之髙胄禀岐嶷之上姿质美珪璋志邈云霄景行足以作仪范柱石足以虑安危弱冠而英名播于遐迩拜江夏太守内平五敎外运六奇邦国乂安飘尘不作铭曰峨峨任君应和秀生如山之峙如海之渟才行阐茂文武是经羣后利德泊然弗营宜享景福光辅上京如何夙逝不延百龄宋傅亮故安城太守傅府君铭曰爰自汉季以及晋
　　朝髙明逺德系轨于时贞风亮节流声累叶君承世德之芳流荡二象之淑灵含章蕴粹佩兰借蕙韦带饭蔬朝不及夕不以栖迟改其闲不以隐约囘其操杨生所谓久幽而不改随和之德者其斯之谓欤栖心古烈拟踵前脩淹留孔老宛然内求于言中伦庸行归周神之聴之匪明匪幽
　　原章梁简文帝爲王规拜吴郡太守章曰臣今愿敛衽后思循墙所忝示山河而形胜顾浮桥而不见苍鹰一游望仙掌而逮然方当驾吉祥之车入句吴之地驱缇扇之马抚奉徳之乡制锦何阶棼丝方始　陆倕授浔阳太守章曰镂冰雕脂不见大龙之象课虚叩寂宁闻驾辩之音徒荷容盖空班推择不能使府庭生梓横阁诵经俯睨朱辎仰瞻缯盖漏上严办伏轼多慙







　　御定渊鉴函卷一百十三
&lt;子部,类书类,御定渊鉴类函&gt;
　　钦定四库全书
　　御定渊鉴函卷一百十四
　　设官部五十四【郡佐总载　郡丞　长史附司马附　通守附　増同知附増通判　签判　判官附増推官　郡尉】
　　郡佐总载
　　原杜氏通典曰郡之佐吏秦汉有丞尉丞以佐守尉典武职　后汉诸郡各置诸曹史略如公府曹无东曹【蔡质汉仪曰河南府岀考与从事同　后汉书曰蝗虫不入中牟河南尹疑不实使仁恕往亷之是也】晋宋以下虽官曹名品互有异同大抵略如汉制
　　北齐上郡太守属官合三百一十人为郡官故有长史司马録事参军功户兵法等七曹稍与今制同开皇三年诏佐官以曹为名者并改为司十二年诸司州从事为名者并改为参军又制刺史二佐每歳暮更入朝上考课炀帝置通守赞治东西曹主簿司功仓户兵法士等书佐各以郡之大小而为増减改行参军为行书佐　唐州府佐吏与隋制同有别驾长史司马一人【大都】
　　【督府有左右司马二员别驾长史司马通谓之上佐】録事参军【京府谓之司参军置二人余并为録事参军大州上都督府亦二人余州府一人】司功司仓司户司兵司法司士等六参军【景龙三年诸州加置司田开元中省乾元之后又分司户置参军一员位在司户下诸府则曰田曹开元中省乾元之后又分司户置焉因废置不恒故不列】在府为曹在州为司【府曰仓曹功曹州曰司功司仓】大与上府置二员州置一员【自司功以下通谓之判司】参军事各有差【京府参军事有六员余府州或四或五】博士一员医博士一员大凡以州府大小而为増减　増宋史曰宋惩五代藩镇之弊干徳初下湖南始制诸州通判令刑部郎中贾玭等充建隆四年诏知府公事并须长史通判佥议连书方许行下时大郡置二员余置一员州不及万戸不置武臣知州小郡亦特置焉其广南小州有试秩通判兼知州者南渡后知州通判有两员处减一员凡军监之小者不置又诏更不添差其后或以废事请或以控扼去处请五年以后旋添置之除潭广洪州镇江建康成都府见系两员外凡帅府通判并以两员为额余置一员　其幕职官有签书判官防公事两使防团军事推判官节度掌书记观察支使凡员数多寡视郡大小及职务之烦简政和初改签书判官防公事为司録建炎初复旧凡节度推判官从军额察推及支使从州府名凡诸州减罢通判处则升判官为签判以兼之小郡推判官不并置或以判官兼司法或以推官兼支使亦有并判官窠阙省罢则令録参兼管凡要郡签判及推官皆堂除余吏部使阙二广间许监司辟差绍熙元年臣僚言广西奏拟签判多恩科癃老乞行转运司不许差年六十以上昏眊之人　诸曹有録事参军户曹参军司法参军司理参军中兴诏曹官依旧惟司理司法并注经任及试中刑法人乾道以来间以司户兼司法知録亦或兼职六年汪大猷言司户初官令专主仓库知録以司理例以狱事为重不兼他职从之仍依知县格法铨量如有老疾昏眊难任事者即于本州知通于判司簿尉内选经一考以上无罪犯晓法人对换绍熙元年诏不曽铨试人不许注授司法　辽史曰辽知黄龙府有同知有判官某州刺史有同知州事有録事参军世宗天禄五年诏州録事参军委政事省差注　续文献通考金诸府非兼总管府事者尹一员同知一员少尹一员府判一员掌纪纲众务分判吏户礼案事专管通检推排簿籍推官一员掌同府判兵刑工案事知法一员　诸府节镇録事司一员判官一员掌同警廵院　元上路置同知治中判官各一人下路不置治中而同知如治中之秩至元二十三年又置推官二人专治刑狱下路一人经歴知事或一人或二人照磨兼承发架阁一人又散府同知判官推官知事提控案牍各一人　置録事司凡路府所治置一司以掌城中户民之事中统二年照验民户定二千户以上设録事司候判官各一人二千户以下省判官不置至元二十年置达噜噶齐一员省司以判官兼捕盗之事明府属同知一人通判一人推官一人因事添设同
　　知推官或二人通判至五人其属经歴司经歴一人知事一人照磨所照磨一人检校一人司狱司司狱一人郡丞一【长史　司马　通守　同知附】
　　原杜氏通典曰郡丞秦置之以佐守汉因而不改【后汉赵温字子柔为京兆丞曰丈夫当雄飞安能雌伏遂弃官去后官至三公】晋成帝咸康七年省诸郡丞【唯丹阳丞不省】宋文帝元嘉四年复置齐梁有之至隋开皇三年改别驾治中为长史司马至炀帝又罢长史司马置赞治一人后又改郡赞治为丞位在通守下今郡丞废矣其职复分为别驾治中为长史司马自隋为郡府之官去从事史【隋赵轨为齐州别驾有能名在州四年考绩连最诏徴入朝父老挥涕随逐曰公清如水请酌一杯水奉饯受而饮之】唐永徽二年改为长史前上元元年复置别驾多以皇族为之神龙中废开元初复置始通用庶姓天寳八年以明皇由潞州别驾入定内难遂登大位乃废别驾官至徳中复置诸府州各一人而大都督府不置通判其事以贰都督刺史之职　长史秦置郡丞其郡当邉戍者丞为长史掌兵马汉因而不改【古今注曰守相病丞长史行事后罢邉郡太守丞而长史领丞职】其后长史遂为军府官至隋为郡官唐初永徽二年改别驾为之其后二职并置府州各一人王府长史理府事余府通判而已　司马本主武之官自魏晋以后刺史多带将军开府者则置府僚司马为军府之官理军事【晋谢奕字无奕桓温辟为安西司马在温座岸帻啸咏如常温曰我方外司马也】宋制司马铜印墨绶绛朝服武冠至隋废州府之任无复司马而有治中焉治中旧州职也【旧谓隋以前】州废遂为郡官【説在州佐后治中篇】开皇三年改治中为司马【隋房恭懿为泽州司马有异绩迁徳州司马理为天下之最文帝曰此乃上天社稷之所祐岂朕寡薄能致之乎迁海州刺史】炀帝又改司马及长史并置赞治一人寻又改赞治为郡丞唐武徳初复为治中贞观二十三年髙宗即位遂改诸州治中并为司马【长安九年洛雍并荆扬益六州置左右司马各一员四年复旧太极元年又置四大都督府置左右司马各一员】　通守炀帝置每郡各一人位次太守而京兆河南谓之内史唐无所职与长史同　増辽金元制见总载　续文献通考曰同知职清军匠或兼廵捕
　　郡丞二
　　原掌署文书　典知仓狱【续汉书百官志云每属国署丞各一人掌署文书典知仓狱】　黄绶大冠【汉官仪云四百石丞尉皆黄绶大冠】　秩六百石【又云大府秩二千石有丞一人邉郡称长史皆六百石注云长史众史之长】　黄霸当法【汉书云黄霸为河南大守丞霸为人明察内敏又习文法然温良有让足知善御众为丞处议当于法合人心太守甚任之】任以郡职【谢承后汉书云刘平举孝亷拜济隂郡丞太守刘育甚重之任以郡职上书荐平】桓谭出补【东观汉记云光武议灵台所处上谓桓谭曰吾欲防决之何如谭黙然良久曰臣不读防复极言防之非经帝大怒出为六安郡丞意忽忽不乐道病卒】　领太守事【呉志云孙权领会稽太守屯吴使丞之郡行文书事】　徐平威重【又云徐平威重诸葛恪为丹阳太守讨山贼请平为丞】　张畅佐蕃【北堂书钞云陆机表伏见司徒下谏议大夫张畅当除为豫章内史丞畅才思清敏志节贞励秉心立操早有名誉其年时旧比多歴郡守惟畅凌迟末齿而佐下蕃遂蹈碎独于畅名实损愚以为宜解举试以近县诏畅既为是人所称便差代之】　増倾产募士【唐书云李袭志仕隋始安郡丞大业末盗贼起袭志倾已私产募士得三千人乘城拒贼或説曰公临郡久人心悦向今四海分裂宜遂据岭表岂遽不若尉陀乎袭志终不肯逆节后归唐】　举政尤异【又云张允济举政尤异迁髙阳郡丞统太守事吏下畏悦贼帅王须拔攻郡于是粮尽吏食槐叶槀节无叛者贞观初累刑部侍郎】不置刺史【合璧事云孔昌寓字广成贞观中歴魏州司马有治状帝为不置刺史为政三年】
　　【玺书褒美】　荐宰相材【唐书武后尝谓狄仁杰曰安得一竒士用之仁杰曰荆州长史张柬之虽老宰相材也即召为洛州司马他日又求仁杰曰臣尝荐张柬之未用也后日迁之矣曰臣荐宰相而为司马非用也】见刺史礼【又曰中宗时孔若思出为卫州刺史故事宗室为州别驾见刺史骜放不肯致恭若思劾奏别驾李道钦请讯状有诏别驾见刺史致恭自若思始已上通判】　小儿来迎【又云韦景骏神龙中歴肥乡令后为道州长史道出肥乡民喜争奉酒食迎犒有小儿亦在中景骏曰方儿未生而吾去邑非有恩旧何为来也对曰耆老为我言学庐馆舍桥梁皆公所治意公为古人今幸亲见所以来景骏为留终日而去】　服忠思孝【山堂肆考曰唐南承嗣霁云子也歴施涪二州为别驾栁宗元称其服忠思孝无替负荷见睢阳庙碑】　赐绯鱼【事文聚唐徳宗命卢岘为渭州别驾知州事赐绯鱼袋赏有功也】　祷媪龙【唐书云敬宗立李逢吉谮李绅尝不利于陛下乃贬绅端州司马歴康封间湍濑险涩惟乘涨乃济康州有媪龙祠旧传能致云雨绅以书祷俄而大涨】　皆为司马【合璧事云裴懐古杜如晦张柬之陆象先姚崇贾敦颐苏瓌魏元忠张嘉贞并为长史杨绾李泌韦安石李元纮白居易栁子厚皆为司马】　署府清简【元史云元世祖时赵孟頫自念久在上侧必为人所忌力请补外二十九年出同知济南路总管府事时总管阙孟頫独署府事官事清简】　渡海毁祠【献徴録云彭镜初景泰间迁大理同知所多土官旧俗谒见有仪防袭有馈镜初一切峻却之滇民尚镜初所至必毁淫祠海上有猎神颇着灵异镜初奉上台令竟往毁之方航海高浪如屋从者胆落独无所怖已而风止水静卒毁而还】　解散矿贼【又云天顺间蔡为温州府同知时闽括流防聚劫泰顺山中据矿为乱杀伤徧野朝命中使来督官兵勦贼会大雪不可进冻死甚众议募民壮补伍捣贼巢穴请曰贼皆平民谕以祸福当免而戢矣毅然请行即深入贼窟反复谕之贼感悟推其魁诣曰民等愚惑冒干天诛公赐我数千人得生路敢不遵伏当就公前请余命复归为太平民语罢立解散兵休而还】　考察僚属【又云癸已浙西饥上意有司不职命工部侍郎及某都御史继往绥抚兼覈属吏臧否闻命预规画积粟五万余石备赈贷二使至大奬异遂委以考察府吏以至属邑官吏于是注绩为通省最荐之朝】　耆老移问【又云成化间施奎调南安同知刑威不用专尚徳化不逾年人吏洽和九载秩满赴铨曹力匄归老去任数年之后所属耆老年八十以上数百人连名状上府县移文浙籍问其起居称其持身亷谨涖政公勤革弊除奸爱民如子恳希囬示以慰黎庶其得民心如此】
　　郡丞三
　　増诗明郭奎寄刘彦基同知诗曰南浦登楼一曲歌江花潭影照青娥谢安不与人同乐天下苍生柰若何九月征人未授衣年年书到故园稀无情恨杀湘东雁不带平安一字飞　杨基寄诸葛同知彦飞诗曰白发慵梳歩屧迟老于田野最相宜每当酒熟花开日正値身闲客到时雪屋夜灯因妇织月波秋舫为僧移而今此乐同谁説只有邻人马逺知
　　増制唐苏颋授艾敬直仙州长史制曰敕朝议郎守豫州司上柱国史敬直恪勤官次精练文法往持宪简共惮清严顷拥使车旌别淑慝好龙遗迹乘鳬旧壤俾州闾之创建伫国之诚謡可守仙州长史散官勲并如故　又授温慎微扬州司马制曰门下某官门遗清白家传诗礼外鸣谦而益光中造理而能宻书工悬帐赋掩驰轮闲达彰其起草仁明最于分竹乃睠维扬之藩是称重江之奥端寮所择佥议攸归可守扬州大都督府司马散官勲如故
　　増记唐白居易江州司马防记曰自武徳以来庶官以便宜制事大摄小重侵轻郡守之职总于诸侯帅郡佐之职移于部从事故自五大都督府至于上中下郡司马之事尽去惟员与俸在凡内外文武官左迁右移者递居之凡执役事上与给事于省寺军府者遥署之凡任久资髙耄昏懦弱不任事而时不忍弃者实涖之涖之者进不课其能退不殿其不能才不才一也江州左匡庐右江湖土髙气清富有佳境刺史守土臣不可逺观游羣吏执事官不敢自逸佚惟司马绰绰可从容于诗酒间由是郡南楼山北楼水湓亭百花亭风篁石岩瀑布庐宫源潭洞东西二林寺泉石松雪司马尽有之矣茍有志于吏隠者舍此官何求焉
　　増书唐王勃上绛州上官司马书曰君侯极天分构振琼树而韬霞带地疏源握珠胎而冠月鳞轩羽殿瑶台降卿相之荣鹊印蝉簪金社发公侯之始青皐独唳望鸿渐而飜云丹穴髙鸣对鹓池而矫雾严助以贤良待诏未厌承明汲黯以方正拾遗终荣卧理加以雄材广度散琬琰于懐逸气遒文运风霜于掌握迫青霄而构舍烟霞之涯涘莫寻振沧渤以流谦江汉之波澜未测耀灵桂于赵席垂棘知归辨羣籁于庄轩悬匏自记宾阶夕敞清河销骥贽之虞虚榻晨披元礼得龙驱之地方当翊赞宸极羽仪台屏岂徒偃仰州县劳事藩庭而已哉借如仆者常恨霜松列涧万寻无罩月之期露草滋山寸径有捎云之望斯则声实困于兼济才位难于俱立况乎地势不足以夸俗容貌不足以动人皇皇薮泽安足以奉髙明之咳唾也所冀蝇阶贱质附云足而追飇蚋序轻姿托霜毛而絶海委名励已蛟镡申独断之能偶迹当仁骊珠鲜闇投之惧天衢可望指鹏程而三休巨壑难游伏龙门而一息
　　通判一【増签判附】
　　増文献通考曰宋制通判职掌倅贰郡政与长史均礼凡兵民钱谷戸口赋役狱讼听断之事可否裁决与守臣通签书施行所部官有善否及职事修废得刺举以闻　又曰按艺祖之设通判本欲惩五季藩镇专擅之弊而以儒臣临制之号称监州其官虽郡佐而其人间有出于朝廷之特命不以官资崇卑论也与后来之泛泛称半刺者不侔矣　宋史曰元祐元年诏知州以帅臣其将下公事不许通判同管元符元年诏通判幕职官令日赴长官防议事及都听签书文檄　南渡设官如旧入则贰政出则按县有军旅之事则专任钱粮之责经制总制钱额与本部协力拘催以入于户部　容斋随笔曰今世士大夫既贵不可复贱淳化中北边有事以殿前都虞曹璨知定州时赵安易官宗正少卿已知州遂就徙通判又罗延吉既知彭祁绛三州而除通判广州滕中正知兴元府而通判河南袁郭知楚郓二州防秦王廷美迁置房州诏崇仪副使阎彦进知州而以郭通判州事范正辞知戎淄二州而通判棣深又陈若拙歴知单州殿中侍御史西川转运使召归防李至守洛都表为通判久之柴禹锡鎭泾州复表为通判皆非贬降也　彚苑详注曰签判宋有两使防团军事推判官皆以选人充太平兴国中以赞善大夫十五员充诸州节度判官盖太宗以诸州戎幕缺官朝士补之俾分理事且试其才此签判所由始也盖人则为判官京官则为签判　续文献通考曰明制通判职管粮缉盗治农脩河牧马之政
　　通判二【佥判　判官　倅】
  </div>
  <div class="pagination">
   <a href="御定渊鉴类函_page90.html">
    上一页
   </a>
   <span>
    ...
   </span>
   <a href="御定渊鉴类函_page86.html">
    86
   </a>
   <a href="御定渊鉴类函_page87.html">
    87
   </a>
   <a href="御定渊鉴类函_page88.html">
    88
   </a>
   <a href="御定渊鉴类函_page89.html">
    89
   </a>
   <a href="御定渊鉴类函_page90.html">
    90
   </a>
   <span class="current-page">
    91
   </span>
   <a href="御定渊鉴类函_page92.html">
    92
   </a>
   <a href="御定渊鉴类函_page93.html">
    93
   </a>
   <a href="御定渊鉴类函_page94.html">
    94
   </a>
   <a href="御定渊鉴类函_page95.html">
    95
   </a>
   <a href="御定渊鉴类函_page96.html">
    96
   </a>
   <span>
    ...
   </span>
   <a href="御定渊鉴类函_page92.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
