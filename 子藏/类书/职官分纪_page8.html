<!DOCTYPE html>
<html>
<head>
    <meta charset="UTF-8">
    <title>职官分纪 - 第 8 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>职官分纪 - 第 8 页/共 52 页</h1>
    <div class="content">　　南齐百官志八座各置郎中令史以下
　　魏官氏志天兴元年置八部大夫于皇城四方四维面置一人以拟八座谓之八国
　　隋百官志自晋以后八座及郎中多不奏事梁天监元年诏曰自礼闱凌替歴兹永久郎署备员无取职事糠粃文案贵尚虚闲空有趋墀之名了无握兰之实郎曹可依旧奏事自是始奏事矣隋髙祖省置令左右仆射各揔吏部礼部兵部都官度支工部等六曹事是为八座
　　唐与隋同
　　非贤莫居【晋中兴书蔡谟为尚书上疏曰八座之任非贤莫居】望省楼【唐崔日知歴职中外恨不居八座为太常卿于都事防后起一楼正与尚书省相望时人谓之崔公望省楼】比文昌【刘洎上疏曰尚书万几实为政本是以八座比于文昌二丞方于管辖】
　　左右丞
　　前汉百官志成帝建始四年初置尚书员五人有四丞后汉百官志左右丞各一人四百石本注曰掌録文书期会左丞主吏民章服及驺伯史右丞假署印绶及纸笔墨诸财用库藏【汉仪曰右丞与仆射对掌授廪假钱谷与左丞无所不揔】
　　汉官典职尚书左右丞揔典台中纲纪无所不统续汉书百官志左丞掌録尚书吏人上章百官威仪右丞主録文书期会假署印绶及笔墨诸财用物
　　汉官仪汉制八座丞郎并集都省交礼迁职又解交又尚书左右丞秩四百石迁刺史
　　晋职官志左右丞自汉成帝建始四年置尚书而便置丞四人及光武始减其二唯置左右丞左右丞自此始也至晋不改晋左丞主台内禁令宗庙祠祀朝仪礼制选用署吏给假右丞掌台内库藏庐舍凡诸器用之禀振民户租布刑狱兵器督録逺近文书章表奏事晋百官表注左右丞俸月三十斛
　　宋百官志应劭汉官仪尚书令左丞揔领纲纪无所不统仆射右丞掌廪假钱谷
　　南齐百官志左丞一人掌宗庙郊祠吉庆瑞应灾异立作格制诸案弹选用除置吏补满除遣注职右丞一人掌兵士百工补役死叛考代年老疾病解遣其内外诸库藏糓帛刑害割业诤讼田地船乘廪拘兵士死叛考剔讨补差分百役兵器诸营署人领州郡租布人民户移徙州郡县并帖城邑民户割属刺史二千石令长尉被收及免赠文武诸犯削官事白案右丞上署左丞次署黄案左丞上署右丞次署诸立格制及详谳大事宗庙朝廷仪体左丞上署右丞次署
　　隋百官志梁武帝尚书省置左右丞各一人佐令仆射知省事左掌台内分职仪禁令报人章督録近道文书章表奏事纠诸不法右掌台内藏及庐舎凡诸器用之物督録逺道文书章表奏事凡诸尚书文书诣中书省者宻事皆以契囊盛之封以左丞印后齐左右丞一人唐百官志左丞一人正四品上右丞一人正四品下掌辨六官之仪纠正省内劾御史台不当者吏部户部礼部左丞緫焉兵部刑部工部右丞緫焉龙朔元年改左右丞曰左右肃机咸亨元年复旧
　　六典左丞一人正四品上右丞一人正四品下【丞者承也言承助令仆揔理台事也晋傅咸云左丞待奏弹八座魏晋宋以来左右丞铜印黄绶绛朝服进贤一梁冠自魏至宋齐品皆第六秩四百石梁左丞班第九右丞班第八并第四品秩六百石陈因之后魏北齐左丞正四品下右丞从四品上隋初左丞从四品上右丞四品下炀帝左右丞并正四品皇朝服絺冕六旒三章两梁冠永昌元年为从三品如意元年复故】掌管辖省事纠举宪章以辨六官之仪制而正其百寮之文法分而视焉【若左阙则右兼知其事右阙则左亦如之若御史有纠劾不当兼得弹奏】
　　五代职官志梁开平二年改左右丞为左右司侍郎避庙讳也至后唐同光元年复旧长兴元年九月诏曰台辖之司官资并设左右貂素来相类左右揆不至相悬以此比方岂宜分别自此宜升尚书右丞官品与左丞为正四品
　　国朝元祐令尚书左右丞并正二品
　　诸尚书左右丞并执政官
　　功满诏留【东观汉记黄耆拜左丞功满当还诏书留増秩拜尚书迁仆射】进对威仪辞言辨逺【谢承后汉书张谀少修志节性聪明有令才乡曲称曰神人除尚书侍郎左丞朝贺陛见进对威仪辞言辨逺帝深奇之特拜东海相】闲练汉家故事【杨乔尚书侍郎左丞转右丞自在台阁闲练汉家故事前后上表陈国政便宜】正色在朝三台肃清【王隠晋书刘皦字长升为尚书左丞正色在朝三台肃清出兼中丞】懦弱非监司体【晋中兴书王国寳因酒坐怒右丞祖台之攘袂呼唤以盘盏药器掷台之复为有司所弹烈宗诏曰国寳纵肆情性甚不可长台之懦弱非监司体其免官】止桓温豫章之封【荀迁左丞时桓温平蜀朝廷欲以豫章封温防谓太宗曰若温复假王威平定河洛脩复山陵将复何以加之遂止】台阁大小望风自肃【晋诸公賛傅咸字长虞为右丞台阁大小望风自肃】职轻事重【咸表曰左丞职轻事重以贱制贵所以难居臣以闇劣猥忝斯任愧于不称虑罪之及夙夜无宁】弹八座以下【傅咸答辛旷诗序曰尚书左丞弹八座以下居机宻之会斯乃皇朝之司直天台之管辖余前为右丞具此职之要后忝此位僶俛从事日慎一日】郄诜纠崔洪【干寳晋记郄诜为尚书左丞纠吏部尚书崔洪洪曰我举郄丞而还奏我此为挽弩自射诜闻曰赵宣子任韩厥为司马厥以军法戮宣子之仆宣子谓诸大夫可贺我矣吾选厥任其事崔侯为国举才我以才见举唯才是视各明至公何故斯言乃至于此洪闻悦服】八座以下侧目惮之【晋荀晞为左丞防察诸曹八座以下皆侧目惮之】在朝为百僚所惮【郄隆为尚书郎转右丞在朝为百僚所惮后坐事免】内外敬惮【中兴书孔坦善左氏兼有文章除尚书左丞内外并敬惮之】累相纠奏【沈约宋书何承天为中丞与尚书左丞谢元表不相善二人竞向二台违戾相纠奏】左君右君【宋百官志汉制丞郎见二丞呼曰左君右君】与三驺对饮【南史尚书二丞给三驺谢几卿性不拘朝宪尝预宴乐游苑不得醉而归因诣道邉酒垆停车褰帷与车前三驺对饮观者如堵几卿处之自若】纠举称职【徐勉为尚书左丞自掌枢宪多所纠举时论以为称职】枢宪【上】上殿不下有贺雅【梁书贺琛迁尚书左丞并参礼仪事琛前后居职凡郊庙诸议多所创定毎见髙祖与语常移晷刻故省中为之语曰上殿不下有贺雅琛容止都雅故时人以此呼之】令史七百名一见记姓名【刘儒弟覧除尚书左丞令史七百人一见并记姓名当官清正无所私姊夫御史中丞禇湮从兄吏部郎孝绰在职颇通賍货覧劾奏并免官孝绰怨之常谓人曰犬啮行路覧噬家人】文宣夜还不开门【三国典略北齐张耀尝为尚书左丞文宣近出令耀居守文宣夜还耀不开门勒兵严备火至看面然后开迎文宣笑曰君却学郅君章也赐以锦袍以其忠勤遂见亲待】求良田荐为左丞【隋杨汪为兵部侍郎数年文帝谓諌议大夫王逹曰卿为我觅一好左丞逹遂私于汪曰我当荐君为左丞若事果当与良田为报汪以逹言奏之逹竟获罪寻拜汪尚书汪明习法令果于割断当时皆号为称职】奏劾宇文恺于仲文竞银窟【炀帝即位郎茂为尚书左丞时工部尚书宇文恺右翊卫大将军于仲文竞河东银窟茂奏劾恺位望已隆禄赐优厚防葵去织寂尔无闻求利下交曾无愧色仲文大将军近臣趋侍阶廷朝夕闻道虞芮之风抑而不慕分铢之利知而必争何以贻范庶僚示人轨物恺与仲文竟坐得罪】方管辖【唐刘洎上疏曰尚书万几实为政本是以八座比于文昌二丞方于管辖茍非称职窃位兴讥伏见比来尚书省诏勅稽停文案壅滞臣识虽庸劣请述其源贞观之初未有令仆于时省务烦杂倍多于今左丞戴胄右丞魏征并晓吏方质性平直事应弹举无所囘避陛下又假以恩慈自然肃物百司匪懈抑此之由及杜正伦续任右丞颇亦厉下比者纲维不举并为勲旧在位品非其任功势相倾将救滋弊且宜精简四员左右丞左右司郎中如并得人自然纲维略举亦当矫正趋竞岂惟息其稽滞哉书奏未几拜洎为尚书右丞】精简【上】称职【戴胄拜尚书右丞寻迁左丞郎右仆射萧瑀免官仆射封徳彛卒太宗谓胄曰尚书省天下纲维百司所禀若一事有失天下必有受其弊者今无令仆系之于卿当称朕所望也胄性明敏逹于从政处断明速议者以为左右丞称职武徳以来一人而已】百职纲维【白居易为授庾承宣尚书右丞制云昔我太宗文皇帝尝谓尚书丞百职纲维一事失中则天下有受其弊者因命戴胄魏征及杜正伦刘洎軰继领是职分居左右官修事理人到于今称之故吾前命崔从持左纲今乃命承宣操右辖无俾戴刘魏杜专美于贞观中】左纲右辖【上】以卿在省不置仆射【宗文节贞观中为尚书右丞明悉法令以干局见称江夏王道宗尝以私事托于节节遂奏之太宗大悦赐绢二百疋仍劳之曰朕不置左右仆射者正以卿在省耳】纠文规不省父难执姚朂不入清流【韦温为右丞吏部员外郎张文规父靖长庆中在幽州为朱克融所囚文规不时省赴人士喧然罪之温居纲辖首纠其事出文规为安州刺史盐铁推官姚朂知河隂县尝雪寃狱盐铁使崔珙奏加酬奬乃令权职方员外郎制出令朂省上温执奏曰国朝以来郎官最为清选不可以赏能吏上令中使宣谕言朂能官且放入省温坚执不奉诏乃改朂检校礼部郎中翼日帝谓杨嗣复曰韦温不放姚朂入省有故事否嗣复对曰韦温志在铨择清流然姚朂士行无玷梁公元崇之孙自殿中判盐铁案陛下奬之宜也若人有吏能不入清流孰为陛下当烦剧者此衰晋之风也上素重温亦不夺其操】髙选【中书令张説择左右丞之才举王丘为左丞齐干为右丞当时以为髙选】诗名【王维以诗名盛于开元天寳间诸王驸马豪贵之家无不拂席迎之乾元中为尚书右丞】出郎官七人【元稹为尚书左丞振举纪纲出郎官乖公议者七人然以稹素无检操人情不厌服】不惜美锦【韦思谦初拜右丞奏曰陛下为官择人非其人则阙今不惜美锦令臣制之此陛下知臣之深亦防臣尽命之秋】御制诗以叙其事【张説代源乾曜为左丞视事之日上勅所司供帐设音乐内出酒食御制诗一篇以叙其事十八年遇疾宗毎日令中使问疾并手冩方赐之】有守执【裴佶迁右丞时兵部尚书李巽兼盐铁使将以使局置于本行经构已半会佶拜命坚执以为不可遂令撤之巽恃恩而强时重佶之有守执】作者之冠冕【席豫天寳初改左丞宗幸温泉宫登朝元阁赋诗羣臣属和帝以豫诗为工手制褒美曰覧卿所进实诗人之首出作者之冠冕也】崔子曲如钩【崔善为好学兼善天文算厯明逹时务武徳中歴内史舎人尚书左丞甚得时誉诸曹令史恶其听察因其身短而伛嘲之曰崔子曲如钩随例得封侯体上全无项胸前别有头髙祖闻劳勉之因购流言者使加其罪】郎吏望风修整【韦景拜左丞駮吏部授官不当者六十人景素以鲠亮称及居纲辖之地郎吏望风修整】即日拜【赵涓永泰初为监察御史时禁中失火焚其屋数十间火发处与东宫相近代宗疑之防为廵使俾令即讯防因歴壖囿按据迹状乃上直中官遗火所致也既奏代宗称赏焉徳宗时在东宫赏防之究理详明及刺衢州年考既深又与观察使韩滉不相得滉奏免防官徳宗见名谓宰相曰岂非永泰初御史赵防乎对曰然即日拜尚书左丞】三世【韦嗣立子济天宝中授尚书左丞凡三世居之】批宇文化及子孙案【新唐语杨昉为左丞时宇文化及子孙理资防朝廷以事隔两朝且其家亲戚族众亦多为言者所司理之至于左司昉未详其案状诉者以道理已成无复凝滞勃然通昉昉曰适朝退未食食毕当详案诉者曰公云未食亦知天下有累年羇旅者乎昉遽命案立批之曰父杀隋主子诉隋资生者犹配逺方死者无疑更叙时人深赏之】对宰相皇帝谒陵庙还宫先后【顔真卿为尚书左丞代宗车驾自陜府还真卿请皇帝先谒五陵九庙而后还宫宰相元载谓真卿曰公所见虽美其如不合事宜何真卿怒而前曰用舍在相公尔言者何罪然朝廷事岂堪相公再破除邪载深衔之】
　　左右司郎中员外郎
　　隋炀帝三年尚书都司始置左右司郎各一人品同诸曹郎从五品掌都省之职
　　唐职官志尚书省左右司郎中各一人从五品上【隋置武徳初省贞观初复置龙朔二年改为左右丞务咸亨中复旧】左司郎中副左丞所辖诸司署録目勘稽失知省内宿直之事若右司郎中阙则并行之左右司员外郎各一人【天后永昌元年置神龙初省后复置】左右司郎中员外郎各掌付十有二司之事以举正稽违省署符目焉
　　六典左司郎中一人右司郎中一人并从五品上【隋炀帝始置左右司郎中各一人皇朝因改曰郎中服章与诸司郎中并同冕五旒衣无章裳刺黻一章两梁冠】左司员外郎一人右司员外郎一人并从六品上【天后永昌元年置时顾琮自侍御史除元懐贞以洛州司户迁其朝服与诸司员外郎并爵弁缨簪导青衣纁裳一梁冠】郎中员外郎各掌付十有二司之事以举正稽违省署符目都事监而受焉
　　国朝元祐令尚书左右司郎中正六品员外従六品励志守常介然独立【隋滑仪为右司郎中于时政渐乱浊货赂公行凡当枢要之职无问贵贱并家累金寳天下士大夫莫不变节而仪励志守常介然独立】时以详整称重【武元衡迁左司郎中时以详整称重】精简【见左右丞门】都公【二十四司呼左右司为都公】典选事【九国志呉王潜呉国建迁左司郎中典选事时丧乱之后官失其守谱牒靡散甲簿湮没真伪相防潜雍容欵接坐客常满随才而接人人自以为得徐知诰相呉抡选有序潜之力也或亡失官牒才无可用者多给之】抡选有序潜之力也【上】
　　尚书郎
　　后汉百官志尚书郎三十六人四百石本注曰一曹有六人主作文书起草
　　凡郎官皆主更直执防宿卫诸殿门出充车骑唯议郎不在直中
　　汉旧仪尚书郎四人一郎主匈奴单于营部一郎主羌夷吏民一郎主天下户口土田垦作一郎主钱帛贡献委输
　　汉官职仪尚书郎初上台称守尚书郎中岁满称尚书郎三年称侍郎凡三十四人选精链有吏能者乃用之见左右丞对揖无敬称曰左右君见尚书执板对揖称曰明侍见令仆射执板拜朝贺对揖
　　汉官典职尚书给青缣白绫被或以锦被帷帐氊褥通中枕大官供食物汤官供饼饵五熟菓实下天子一等给尚书郎侍史一人女侍史二人皆选端正妖丽执香炉烧薫从入台防衣服奏事明光殿因得侍省中省中皆胡粉涂画古贤人烈士郎握兰含香趋走丹墀奏事黄门郎与对揖天子五时赐服若郎处曹三年迁二千石刺史
　　谢承后汉书尚书郎旧典秩满补令长郑为仆射奏以台职虽尊而赏薄人无乐者请使郎补二千石自此始也
　　魏武集选举令国家旧法选尚书郎取年未五十者使文笔真草有才能谨慎典曹法治事起草立议又以草呈示令仆讫乃付令史书之耳书讫共省读之内事本末台郎统之令史不得知也书之不好令史坐之主于谬误读省者坐之郎无使令史独起草之法若郎不为文书台当仰令史是为牵牛不可以服箱而当取办于玺角也
　　晋职官志尚书郎西汉旧置四人以分掌尚书及光武分为六曹之后今置三十四人秩四百石并左右丞为三十六人郎主作文书起草更直五日于建礼门内选有吏能者为之至魏尚书郎有殿中吏部驾部金部虞部比部南主客祠部度支库部农部水部仪曹三公仓部民曹二千石中兵外兵都兵别兵考功定课凡二十三郎青龙六年尚书陈矫奏置都官骑兵合二十五郎毎一郎缺白试诸孝亷能结文案者数人谨封奏其名以补之及晋受命武帝罢农部定课置直事殿中祠部仪曹吏部三公比部金部仓部度支都官二千石左民右民虞曹屯田起部水部左右主客驾部车部库部左右中兵左右外兵别兵都兵骑兵左右士北主客南主客为三十四曹郎后又置运曹凡三十五曹置郎二十三人更相统摄及江左无直事右民屯田车部别兵都兵骑兵左右士运曹十曹郎康穆以后又无虞曹二千石二郎但有殿中祠部吏部仪曹三公比部金部仓部度支都官左民起部水部主客驾部库部中兵外兵十八曹郎后又省主客起部水部余十五曹云
　　宋百官志汉成帝之置四尚书也无置郎之文汉官云置郎三十六人不知何帝增员然则一尚书则领六郎也宋髙祖始置骑兵主客起部水部四曹郎元嘉十年省仪曹主客比部骑兵十一年又并置尚书郎入直官供青缣白绫被或以锦緤为之给帷帐毡褥通中枕太官供食物汤官供饼饵及五熟果实之属给尚书侍史一人女侍史二人皆选端正妖丽执香炉防衣服奏事明光殿殿以胡粉涂壁画古贤烈女以丹朱饰地谓之丹墀尚书郎口含鸡舌香以其奏事答对欲使气息芬芳也奏事则与黄门侍郎对揖黄门侍郎称已闻乃出天子所服五时衣以赐尚书令仆而丞郎月赐赤筦大笔一双隃麋墨一丸
　　隋百官志梁武帝时吏部删定三公比部祠部仪曹虞曹主客度支殿中金部仓部左民驾部起部屯田都官水部库部功论中兵外兵骑兵等郎二十三人陈承梁其郎中在职勤能满二岁者转之隋初尚书有六曹二十四司凡领三十六侍郎分司曹务直宿禁省如汉之制开皇六年二十四司各置员外郎一人以司其曹之籍帐侍郎阙则厘其曹事炀帝即位改尚书六曹各置侍郎一人以贰尚书之职又诸曹侍郎并改为郎又改吏部为选部郎户部为人部郎礼部为仪曹郎兵部为兵曹郎刑部为宪部郎工部为起部郎以异六侍郎之名废诸司员外郎而毎司増置一曹郎各为二员后又改主客郎为司蕃郎寻又毎减一郎置承务郎一人同员外之职
　　唐百官志尚书吏部礼部兵部刑部工部郎中一人从五品上员外郎各一人从六品上掌付诸司之务举稽违署符目知宿直为丞之贰【隋尚书省诸司郎及承务郎各一人而废左右武徳三年改诸司郎中承务郎为员外郎贞观元年复置左右司郎中龙朔元年改郎中曰左右承务诸司郎中曰大夫永昌元年复置员外郎神龙元年省明年复置】六曹左右司郎中【初秦置郎中令其属官有五官中郎将左右中郎将秩皆二千石是为三署署中有中郎侍郎郎中郎中秩皆三百石侍郎秩皆四百石中郎秩皆六百石并无员数多至十人分三署主执防宿卫宫殿门出充军骑汉因之故冯唐为郎中署长扬雄为侍郎并其任也汉官仪云尚书郎初从三署郎选诣尚书台试毎一郎缺则试五人先试牋奏初入台称郎中满岁称侍郎视事五年选大县令亦参用孝防为之其郎中侍郎之名皆因三署旧号也客曹郎主胡羌事剧迁二千石或刺史其次迁为县令秩满自占县诏书赐钱三万与三台祖饯然汉言郎者多非尚书郎汉文时直不疑买金偿同舎郎汉武时顔驷为郎三朝不遇及诸言以赀为郎父任为郎兄任为郎皆三署郎也至后汉二署尤难分有尚书及曹名冠首者即尚书郎也魏二晋以后无三署郎矣自汉以来尚书诸曹并通谓之尚书郎汉代两置其职则同魏晋宋齐唯置郎中梁陈两置后魏北齐唯置郎中隋开皇初唯置侍郎六年毎司各置员外郎】
　　国朝元祐令尚书诸司郎中从六品员外郎正七品哀乌郎位【前汉天文志南宫二十五星哀乌郎位故明帝云郎官上应列宿即此也】二台【后汉陈忠上疏云今言事者杜根成翊世等新防表録显列二台必承风响应争为切直也注二台谓杜根为侍御史成翊世为尚书郎】诸郎多文俗吏【又陈忠上疏云尚书出纳帝命为王喉舌臣等既愚暗诸郎多文俗吏鲜有雅才毎为诏文宣示内外转相求请或以不能而专已自由辞防鄙陋窃见光禄郎周兴韫匵古今博物多闻属文着辞有可观采抱奇懐能随軰栖迟诚可叹息诏乃拜兴为尚书郎】引被覆之【华峤后汉书冯豹为尚书郎勤力不懈每奏事未报常俯伏省阁下或从昏至明章帝嘉之数加赏赐豹眠熟上令引被覆之】无被食糟糠【明帝性褊察尝以事怒郎乐崧崧逃入牀下上怒甚疾呼曰郎出郎出崧曰天子穆穆诸侯皇皇未闻人君自起撞郎上乃舍之为人朴忠家贫为郎独直台上无被食糟糠】为三台表【王谭为尚书郎台阁议奏常依义据法为三台之表】试孝廉旬日拜【续汉书胡广举孝防试为天下第一旬日拜尚书郎】典职十年【徐防为尚书郎周宻畏慎在台阁典职十年奏事三世未尝有过】防佩刀断丝【方储为郎中帝使文郎居左武郎居右储正位中立曰文武兼备在所施用上嘉其才以繁乱丝付储使理储防佩刀而断之曰反经任势临事宜然】守开阳门候【何阳为郎中守开阳门候上微行夜还开阳不纳更从中东门入明旦召诣太官赐食诸门候皆夺俸】鼮鼠【窦攸为郎世祖防百寮于灵台得鼠如豹文问羣臣攸曰鼮鼠诏曰何以知之曰见尔雅知鼮鼠诏曰如攸言赐帛三百段更勅王子从攸受尔雅】上应列宿出宰百里【汉官仪明帝时馆陶公主为子求郎不许赐钱千万左右或云何爱一郎而赐太多上曰夫郎官上应列宿出宰百里茍非其人必受其伤】不离省闼【东观汉记黄香为尚书郎尝独上宿台上左右不离省闼上闻而嘉之】体貌端严容止可观【徐防体貌端严容止可观显宗异之特补尚书郎】天下名士【郑泰灵帝末隂交髙位各闻山东灵帝崩何进辅政征天下名士以泰为尚书郎】请补千石【东观汉记尚书郎旧典满补长史郑为仆射奏以为台职尊而赏薄人无乐者请补千石自此始也】文最髙华【司马彪汉书张衡字平子以才学通博称文最髙华举孝亷除尚书郎】射防甲科【前汉马宫治春秋以射防甲科为郎】误取他鞍被其马【宣帝许皇后父广汉为郎误取他鞍被其马下蚕室】明易【髙康以明易为郎】十七年迁左丞【汉杂事张禹为尚书郎十七年迁左丞】举孝亷【钟离意举孝亷补尚书郎以病免】奏事驻车待漏【樊梵为郎毎当奏事驻车待漏】服事丹墀弥纶旧章【谢承后汉书承父煚博物聪识为尚书侍郎服事丹墀弥纶旧章毎诵髙祖及光武之后将相名臣佐国翊治謇谔諌争清节隠逸儒林征聘防文通训条在南宫秘于省阁唯台丞郎并复道取急因得闻览其余它官莫敢阚也】在台练国家故事【刘裕补尚书郎才辩有文章自在台阁练国家故事每有奏议决于口笔为羣寮所服】深识国典【龚遂拜尚书侍郎性敏逹弥纶旧章深识国典每入朝奏事当廷所问应时捷对桓帝嘉其才】误赐缣【暨丰见仆射门】脩儒术【樊凖字幼凌少修儒术和帝幸南阳凖为羣功曹召见帝器之从还补尚书郎】俱拜【陈重与其友雷义俱拜尚书郎义以左黜重见议去官】奏议为台阁崇信【阳球补尚书娴逹故事其所奏议尝为台阁崇信】知驺牙【前汉东方朔武帝时为郎建章宫后阁重机中有物出其状似麋以闻帝往视之问左右羣臣奏事明经术者莫能知诏东方朔视之朔自言知之愿赐美酒粱饭大餐臣朔乃言诏曰可已餐又曰某所有公田鱼池蒲苇数顷陛下以赐臣臣朔乃言诏曰可于是朔乃肯言曰所谓驺牙者也逺方当来归义而驺牙先见其齿前后若一齐等无牙故谓之驺牙其后一岁匈奴昆邪王果将十万众来降汉乃复赐东方生钱财甚多】堂堂乎张京兆田郎【三辅决録田凤为尚书郎仪容端正入奏事灵帝目送因题柱曰堂堂乎张京兆田郎】耻以孝廉为令史职【丁邯有髙节正直不挠举孝防为郎故事郎以令史久次补之世祖改用孝廉邯称病不就诏问病差为郎不对曰臣不病耻以孝防为令史职尔世祖怒令虎贲旄头杖之数十诏问欲为郎不邯曰能杀臣者陛下不能为郎者臣诏遣出竟不拜】善天文【益都耆旧传翟酺善天文选尚书郎习天官于永安宫帝数幸宫问以得失赐之璧敛】出逢童子结为兄弟【会稽典録盛宪为台郎尝出逢一童子容貎非常宪怪而问之是鲁国孔融谈接知其不凡便结为兄弟】有武有文未知所立【陈宫既到东都遇上见天下郎制曰有文者左有武者右宫乃正居中立上问此何郡郎而不从行位宫从容对曰有武有文未知所立】中圣人【魏志徐邈为丞相军谋掾又为东曹议令史魏国建为尚书郎科禁酒而邈私饮至沉醉校事赵逹问以曹事邈曰中圣人逹白之太祖太祖大怒度辽将军鲜于辅进曰平日醉客谓酒清者为圣人浊者为贤人邈性修慎偶酒言尔竟坐得免刑车驾幸许昌问邈曰顷中圣人否邈曰昔子反毙于谷阳御叔罚为饮酒臣耆同二子不能自惩时复中之矣然宿瘤以丑见传臣今以酒见视帝大笑顾左右曰名不虚立】呼小名【传干字彦休司徒交辟皆不就公车征除尚书郎傅子云太祖见干年八岁时甚奇之及为司空呼干小名召为尚书郎】驻车解缚【韩宣为尚书郎常以职事与诸曹当并受罚于殿前已皆束缚杖未行文帝辇过问此为谁左右对曰尚书郎渤海韩宣也上追念前临淄侯所説乃曰是子建所道韩宣耶特原之驻车使问遂解其缚】开河渠通漕运【邓艾迁尚书郎时欲广田畜为灭呉之资遣艾行陈颍以东至寿春艾以为田良而水少不足尽地利宜开河渠以引水浇溉可大积运粮又通运漕之道乃着济河论以为行止又以为昔破黄巾因屯田积谷许都以制四方今三隅已定事在淮南臣以为可省许昌左右诸稻田并水东下令淮北屯二万人淮南三万人十二分休常有四万人且田且守永丰常收三倍于西计除众费岁完五百斛以为军资六七年间可积三十万斛于淮上此则十万之众五年食也以此擒呉往而必克矣宣王善之事皆施行出参征西军事】关西无双【魏略毋丘俭字仲恭少时好名有才学故时人称之曰关西无双毋丘仲恭文帝时以父任为尚书郎】相者以不过二千石【张缉上便宜诏以问中书令孙资以为有筹略遂召拜骑都尉入为尚书郎以称职为明帝所识上以为缉之才能多所堪任试呼相工相其官所至相者以不过二千石上曰何止如是乎未几而明帝崩缉出为新平太守】骋其能于万乘之前【魏名臣奏驸马都尉甄猭奏曰汉时公卿皆奏事选尚书郎试然后得之其再职自赍所发书诣天子前发省便处当事轻重口自决定或天子难问据案处正乃见郎之割断魏则不然今为尚书郎皆天下之选才技锋出亦欲骋其能于万乘之前宜如故事令郎面自奏事口自处当】天下之选面自奏事口自处当【并见上】比一把叶【汝南先贤传陈蕃上书云昔明帝公主为子求郎不许赐钱千万左右问之帝曰郎天官也以当叙得何可妄与人耶今陛下以郎比一把叶人以为反侧也】不屈挠【屈霸字子卿拜尚书郎当五侯之时贵戚倾天下在朝者莫不趫捷承风子卿不屈挠】奏投壶赋【魏略陈留邯郸淳奏投壶赋文帝以为尚书郎赐帛十疋】才学冠羣宜作台郎【抱朴子汉末有祢衡者年二十三孔文举齿过知命身居九列才学冠羣名位殊絶始友衡于布衣又荐之于朝以为宜使起家作台郎】不愿为将【蜀志姜维字伯约郡欲表维以为将维家本衣冠不愿为将郡因表拜郎中】才艺絶人宜在台阁【索靖字幼安同郡张谷特表靖以才艺絶人宜在台阁不宜逺出邉塞武帝纳之擢为尚书郎与襄阳罗尚河南潘岳呉郡顾荣同官咸叹服焉】人之水镜【乐广为尚书郎与何晏邓飏等谈讲卫瓘见而奇之曰常恐微言将絶今复闻知命诸子造焉谓曰此人之水镜也毎见此人莹然犹披云雾而覩青天也】廊庙之才非简札之用【索靖子綝字巨秀少有大臣之量靖毎曰廊庙之才非简札之用州郡吏不足污吾儿也举秀才除郎中尝报乞兄之雠手杀三十七人时人莫不壮之】代兄命为桓温所知【呉隠之兄坦之为袁真功曹真败将及祸隠之诣桓温乞代兄命温矜而释之遂为温所知赏拜奉朝请尚书郎】铨定九品检括精详【周馥迁司徒左西属司徒王浑表曰馥理识清正兼有才干铨定九品检括精详臣委任责成褒贬允当请补尚书郎许之】不治威仪【郭璞迁尚书郎性轻易不治威仪】辨章制度【王隠晋书贾充除尚书郎少定发令兼度支考课辨章制度事皆施行转黄门郎】自表易通事郎【卫瓘弱冠为尚书郎时魏法严暴母陈氏泣瓘自表得易通事郎转中书郎】襆被而出【魏舒为尚书郎时欲沙汰郎官非其才者罢之舒曰吾即其人也襆被而出同僚素无清论者咸有愧色谈者莫不称之】定科律理寃讼【刘讼为尚书郎定科律理寃讼数年转廷尉正中书郎】对防上第【郄诜郡守文立举诜贤良对防上第转尚书郎】奏駮古今尺【挚虞补尚书郎将作大匠陈思掘地得古尺尚书奏今尺长于古尺宜于古为正潘岳以为习用已久不宜复改虞駮曰昔圣有以见天下之而拟诸形容象物制器以存时用故参天两地以正筭数之纪依律计分以定长短之度其作之地有则故用之地有征考歩两仪则天地无所隠其情凖正三辰悬象无所容其谬施之金石则音韵和谐楷之规矩则器用合宜一本不差而万物皆正及其差也事皆反是今尺长于古尺几于半寸乐用之律吕不合史官用之厯象失占医署用之孔穴乖错此三者度量之所由生得失之所取征皆絶阂而不得通故宜改今而从古也唐虞之制同律度量衡仲尼之训谨权审度今两尺并用不可谓之同知失而行不可谓之谨不同不谨是谓谬法非所以轨物垂则示人之极凡物有多而易改易有少而难变亦有改而致烦有变而之简度量是行人所常用而长短非人所恋惜是多而易改者也正失于得反邪于正一时之变永世无二是变而之简者也宪章成式不失旧物末季茍合之制异端乱之所当以时厘改贞夫一者也臣以为宜如所奏】兄弟俱歴【觧系字少连及二弟结育并清身洁已俱歴洗马舍人尚书郎乡里荣之】不得意作謡【潘岳为尚书郎始岳次宜为郎不得意时仆射山涛领选岳内非之宻作謡曰閤道东有大牛王济鞍裴楷秋和峤刺促不得休】蜀有两郎【李骧字升龙迁尚书郎与杜轸齐名号蜀有两郎毎议莫能逾之后俱迁太守】颇渉文学【陆机迁尚书中兵郎转殿中郎机与呉王表云以臣颇渉文学故得转殿中郎机在职多所駮议】文仪可观【祖讷字士言最有操行能清言文仪可观迁尚书三公郎】不愿超迁【王彪之字叔武初除佐著作郎东海王文学从伯导谓曰选官欲以汝为尚书郎汝幸可作诸王佐耶彪之曰位之多少既不足计自当任之于时至于超迁是所不愿遂为郎】督责之官繁霜之任【晋中兴书郭璞迁尚书郎数言便宜多所匡益肃祖之在东宫与温峤庾亮并布衣之好璞虽孤寒亦以才学同见擕遇论者美之璞辞尚书郎表云今当以幼弱之质充督责之官以无用之才管繁霜之任实非所堪必速谤戾且台郎清显论啓宜允虽甘荣愿就量力思退陛下既擢臣以非望之荣服使臣得以自効斯亦天地涵育含兼济者也】唯作吏部不作余曹【王国寳浮动躁竞妇父谢安恶其倾侧毎抑不用补尚书郎国寳以中兴以来膏腴唯作吏部不作余曹固辞不受】言郊庙有证据【徐邈佥尚书祠部郎职主郊庙上言南北郊及明堂辟雍宗庙迭毁皆有证据】名重华夏【何少有美望公府十辟一无所就由是名重华夏起家除尚书主客郎】卖铁长安【干寳晋纪石苞字仲容卖铁于长安髙祖见而奇之擢尚书郎】专典伐蜀事【臧荣绪晋书郑黙字思为尚书考功郎专典伐蜀事】州人才无先者【山涛启事尚书郎旧号大臣之次州取尤者雍州久无郎前尚书傅祗坐事免官在职日浅其州人才无先之者亦审可复用否】有益台阁【皇太子东宫当多用人才宜纯取清德太子舍人夏侯湛有文徳而不长治民有益台阁在东宫已久今殿中郎缺宜得才学不审湛可参此选否】各为其主【晋世语曹爽觧印绶将出主簿杨综止之爽不从有司奏曰综导爽反宣王曰各为其主宥之为郎】外望简纵【王处冲别传处冲为尚书郎外望简纵若有遗漏然事要輙执其中外之虽无所辨明台閤益归重】在清途未免楚挞【太康起居注故司空王基夙为先帝受任基子冲为尚书郎虽在清途犹未免楚挞其以冲为治书侍御史】行义可用【范汪牋参军陶镒家甚富盛近过其门屋穿篱倒畧无人迹云皆以行义所致可用为尚书郎】防在上第【阮徳輶集防在上第即拜尚书郎单寒之徒或言对者因縁假托诏乃集羣才使廷对之】正用第二人【世説王坦之郎中年少时汪彪为仆射领选拟之尚书郎人有语王者王曰自过江来尚书郎正用第二人何以拟我闻之而止】隣族相贺【陆恵晓除尚书殿中郎隣族来相贺恵晓举酒曰陆恵晓年逾三十妇父领选始作尚书郎卿軰乃复以为庆耶】比踪昔人【梁书王筠除尚书殿中郎王氏过江以来未有居此职郎署者或劝不就筠曰陆平原东南之秀王文度独歩江东得比踪昔人何所多恨乃就职】兄弟逓居此职【刘洽为殿中尚书郎洽兄弟羣从逓居此职时人荣之】居冩行之首【殿中郎缺武帝曰此曹旧用文学且居冩行之首宜详择其人以张缅为之】二十七年不徙官【后魏书髙允为郎二十七年不徙官时百官无禄允恒使诸子樵采自给初尚书窦瑾坐事诛瑾子遵亡在山泽遵母焦氏没入县官后焦氏以老得免瑾之亲故莫有恤者允愍焦年老保防其家积六年遵始防赦其笃行如此】笃行【上】杖胫三十【三国典略齐主命百司各列勤惰尚书郎皇甫亮三日不上齐主亲诘其故亮对曰一日雨一日病一日酒齐主以其言实遂优容之杖胫三十】作虎状【晋羊侃字祖忻少而瓌玮身长七尺六寸初事魏为尚书郎以力闻魏文帝尝谓曰郎官谓卿为虎岂羊质虎皮乎试作虎状侃因伏以手抉殿没搯魏帝壮之赐以殊剑】沙汰见留【北史辛雄为尚书郎会沙汰郎官雄与羊探等八人见留余悉罢遣右仆射元状钦称雄之美左仆射萧广寳曰吾闻元仆射云得如雄者四五人共治省事足矣今日之赏庶其晓哉】郎官家【唐书韦虚舟家有礼则父子兄弟更践郎省时称郎官家】入仕三十年方霑省官【赵华早擅髙名在官垂五十年累经贬谪蹇踬备至而入仕三十年方霑省官身在郎署子尝徒徒衣食不充以至亡没】着王政记【裴遵度初登省郎尝着王政记述今古理体识者覧之知有公辅之量】曹郎奏事【梁武帝天监初诏曰自礼闱凌替歴兹永久郎省备员无取职事粃糠文案贵尚虚闲空有趋墀之目了无握兰之实曹郎可依昔奏事自是始奏事矣】兄弟同省【通典故事叔父兄弟不许同省为郎然官格令不载亦无正勅贞观二年韦叔谨除刑部员外郎三年韦季武除库部郎中太宗谓曰知卿兄弟近任尚书省故授卿此官欲成一家之美无避稍屈资也其后同省者甚多近日非特恩除拜即须相囬避也】
　　都事
　　职官要録尚书都令史【晋百官表注云都令史绛朝服进贤一梁冠官品第八廪月八斗诸令史皆同掌与郎共平处事宜别録上士五章令史服与同官第九俸月五斗掌与令史典期告下别掌正书速文书作移属作财用簿毎月冩应为此故者送比部直事令史掌发内章表及上事其上尚书者条牒数奏门下注发日月其啓章皆宜注之诏书谕事及章表陈奏直事令史关直郎】
　　六典都事六人从七品上【都事本尚书都令史之职沈约宋书云令史葢前汉官也史记赵禹补中都官用亷为令史是也华峤后汉书韦彪上疏曰有楚狱事烦故置尚书令史以助郎又云郎主文案与令史不殊汉官仪云尚书令史满岁为尚书郎出亦与郎同宰百里郎与令史分职受事令史见仆射尚书执板拜见丞郎执板揖齐职仪云自魏晋宋齐正史令书令史皆有品秩朱衣执板进贤一梁冠杨楞伽北齐邺都故事云尚书郎判事正坐都令史侧坐书令书过事洛京邺都令史皆有品秩汉尚书台令史秩二百石魏氏令史皆八品晋百官公卿表云尚书都令史八人秩二百石左右丞防知都台事宋齐八人梁陈五人品并第八梁武天监初诏曰尚书五郎职参政要非但统领众局亦乃方轨二丞顷虽求才未臻妙简可革用士流美尽时彦庶同持领秉此羣目于是以太学博士陈讷兼殿中都司空法曹参军刘显兼吏部都太学博士孔防孙兼金部司空法曹参军萧轨兼左民都宣毅墨曹参军王颙兼中兵都五人并以才地兼美首膺兹选矣隋开皇初改都令史为都事置八人正八品上皇朝置六人自晋宋齐后魏北齐隋都令史置八者当八座之数梁陈置五者南朝多不置祠部尚书当五曹之数皇朝置六者当六曹之数】
　　国朝官品令尚书省都事正八品
　　在任专学【王隠晋书虞溥字允元偏将军领兵备陇西溥在任专学以郎中补尚书都令史】清谈有国士之风【赵孟字长舒补尚书都令史善于清谈有国士之风其面有疵黯诸事不决皆言当问疵面】诸事问疵面【上】都中冗员【王铨为尚书都令史恵帝南郊旧仪大小官共陪立乘左仆射王戎奏公族奢侈一人而兼仓大郡不唯宅耗也铨曰母弟之亲一体而已公辅之下去无用之器撤空旷之宅并力务农以利于上可矣由世未能尔流遁不反未可量也戎大慙然不能改竟寻诸郎尚书曰不知都中冗员乃尔】言古今葬地【干寳晋纪太康六年尚书郎令史王铨上言古葬必于是地地不妨民今率土之臣各附京邑求墓地广种松柏臣恐数十年后民稀松柏相望非永安之制】
　　主事
　　六典主事六人从九品上【汉官仪云光禄勲有南北庐主事三署主事于诸郎之中察茂材髙第者为之秩四百石次补尚书郎出宰百里谢承后汉书陈蕃范滂公沙穆并以俊才举孝亷除郎中光禄勲主事后魏尚书吏部仪曹三公虞曹都官二千石比部各量事置掌故主事员门下置主事令史并从八品上隋初诸台省并置主事令史炀帝三年并去令史名其主事随曹闲剧每置二十人令史置一主事不满十者亦置一人杂用才术之士顔慜楚文学名家为内使主事其后寻罢皇朝流外入流者补之】国朝官品令尚书省主事从八品
　　投版弃官【后汉范滂字孟博自光禄四行迁光禄主事时陈蕃为光禄勲滂执公仪诣蕃蕃不止之滂怀恨投版弃官去之郭林宗闻而让蕃曰若范孟博者岂宜以公礼格之今成其去就之名得无自取不优之义也蕃乃谢马】麟之口光庭守【见吏部尚书门】
　　令史　书令史
　　职官要録尚书令史【应劭汉官仪曰尚书令史二十人皆出兰台以劳淂占好县司马彪续汉书云尚书令史十八人二百石曹有三人主书后增剧曹三人合二十一人华峤汉书云韦彪上书曰往时有狱事故置令史助郎也】
　　六典尚书令史十八人书令史三十六人【自魏晋以来令史之任用人常轻梁陈后魏北齐虽预品秩益又微矣其革选卑降始自平隋开皇初着令有流外勲品二品四品五品六品七品八品九品之差皇朝因之诸台省并曰令史其尚书都省令史书令史并分抄行署文书食着米菜料日四十钱给三口粮国初限八考以上入流若六考以上频上七考六上并入流为职事初隋氏革选令史为流外得官者少年限又深武徳初天下始定京师谷价贵逺人不愿任流外至调州佐使及朝集典充选不获以相资而往故促以年优其叙次六七年有至本司主事及上县尉近革选限十考六上入流每府使三考令史两考聴转选续前劳也】
　　国朝官品令尚书省令史书令史从八品
　　用法平整【王隠晋书李苾少刚简毅断郡礼聘功曹除吏部令史苾用法平整】耻以孝亷为令史职【见尚书郎门】补令史以辱袁着【后汉郎中袁着诣阙上书讼梁冀骄冀隂刺之学生刘常当代名儒素善于着冀召着补令史以辱之】职尊赏薄【旧制令史补丞尉尚书令郑奏曰职尊赏薄多无乐者请诸令史为常帝从之】良士【吴志董厥为府令史诸葛亮称之曰董令令良士也后迁至尚书令史平台事】宰相才【晋姚苌围苻坚遣仆射尹纬诣坚问事坚见其瓌杰问曰卿于朕代为何官纬对曰尚书令史坚曰卿宰相才王景畧等俦也而朕失之今日之亡不亦宜乎】访以朝仪遁逃不出【藏荣绪晋书张昌为逆欲以尚书令史郭真为尚书郎访以朝仪遁逃不出昌制其妻子避之弥逺】奉公忧职【汝南先贤传傅浮字隠公入补尚书令史奉公忧职以功除昌虑长名为神君】三吴富人【宋孔顗为御史中丞坐鞭令史为有司所纠孔顗性素俭兰台令史皆三吴富人轻顗也】问令史今古不同【隋牛尝问于骑尉刘曰案周礼士多而府史少今令史百倍于前职官减则不济其故何也曰古人委任责成歳中考其殿最案不重按文不繁悉府史之任掌要目而已今之文簿常虑覆理锻链苦辛甚宻万里追证百年旧案故谚曰老吏抱案死古今不同若此之相悬也又曰后魏北齐之时令史从容而已今则不遑寕舍其事何由曰齐氏州不过十三行台相统领文书行下不过旬余今州二百其繁一也往者州惟置刚纪郡置守丞县唯令而已其所具寮则长官自备受诏赴任每州不过数十今则不然大小之官悉由吏部纎芥之迹皆属考功其繁二也省官不如省事省事不如清心官不省而从容其可得乎甚善其言而不能用】限试一经【唐总章中诏诸司令史考满合选者限试一经时人叹异着于謡讼时阎立本为右相姜恪为左相立本无它才识时以善画称之恪尝累为将军立功塞外是嵗京都饥早文崇贤司成三馆学生并放归本贯当时为之语左相宣威沙漠右相驰誉丹青三馆学生放散五台令史明经】五台令史明经【上】为廷尉平【见吏部尚书抗毅不挠注】
　　亭长　掌固
　　六典亭长六人【汉因秦制率十里一亭长隋文帝始采古亭长之各以为流外号皇朝因之主守省门通传约】
　　六典掌固十四人【史记云郡国有好文学敬长上肃政教顺乡里者诣太常受业如博士弟子课能通一艺以上补文学掌故又东方朔云曾不得掌故安敢望侍郎乎掌故主故事也汉史本亦为此固字隋令称掌事皇朝复称掌固主守当仓库及防亊铺设职与古殊与亭长皆为畨下上通谓之畨官转入府史从府史转入令史选转皆试判】
　　行台省
　　晋纪魏末晋文帝讨诸葛诞散骑常侍裴秀尚书仆射陈泰黄门侍郎钟防等以行台从至晋永嘉四年东海王越帅众许昌以行台自随是也
　　后魏道武帝天兴元年山东有变乃于中山置行台诏卫王仪镇之孝武永熈二年罢诸行台在令无文其官置令仆射其尚书丞郎皆寻诏复以勃海王髙欢为大行台随机裁处
　　隋百官志后齐在令无文其官置令仆射其尚书丞郎皆随权制而置员焉隋行台省则有尚书令仆射【左右任置】兵部【兼吏部礼部】度支【兼都官工部】礼部及丞【左右任置】各一人都事四人有考功【兼吏部爵部司勲】礼部【兼祠部主客】膳部兵部【兼职方】驾部库部刑部【兼都官司门】度支【兼仓部】户部【兼比部】金部工部屯部【兼水部虞部】侍郎各一人毎行台置食货农圃武器百工监副监各一人各置丞録事等员行台尚书令为视二品上摠管行台尚书仆射为视从二品中总管行台诸曹尚书为视正三品下摠管为视从三品行台尚书左右为视从四品行台诸曹侍郎为视正六品行台诸监为视从九品行台尚书郎为视正九品行台诸监丞为视从九品开皇二年置河北道行台尚书省于并州以晋王广为尚书令置河北南道行台尚书省于洛州以秦王俊为尚书令置西南道行台尚书省于益州以蜀王秀为尚书令
　　唐职官志武徳初以诸道军务事繁分置行台尚书省其陜东道大行台尚书令方太子在藩为之及升储位省之山东行台武徳五年省余道九年省
　　兼摠民事【北齐武定八年辛术为东南道行台东徐州刺史郭志杀郡守文宣闻之勅术曰江淮初附百姓难向京师留卿为行台欲理边民寃枉监理牧守自今以后所统十余州地诸有犯法刺史先啓聴报以下先理后表齐代行台兼摠民事自术始也】有王佐才【北齐苏绰为周文帝行台郎中在官歳余未见知台中咸称其能仆射周惠逹称其有王佐才属周文帝与公卿往昆明池观鱼行至西汉故苍池倾问左右莫有知者或曰苏绰博物多方乃召问绰应对如流文帝嘉之乃令绰并行及至池竟不设网罟而还遂留绰至夜问以政道卧而聴之文帝乃起整衣冠危坐不觉膝之前席语遂逹曙□朝谓周惠逹曰苏绰真竒士也即拜大行台左丞防典机宻自是宠遇日隆绰始置文案程式朱出墨入及计帐户籍之法转大行台度支尚书周文方欲革易时政务国富人之道故绰得尽其才智賛成其事减官员置屯田以资军国绰性俭素不事产业家无余财以海内未平常以平天下为己任博求贤俊共正道凡所荐逹皆至大官周文推心委任或出逰常预置空纸以授绰随事施行及还啓知焉】车后酹酒【绰为大行台度支尚书卒于位帝痛惜之哀动左右及绰归葬武功惟载以布车太祖与郡公皆步送出同州郭门外太祖亲于车后酹酒而言曰尚书平生为亊妻子兄弟不知者吾皆知之惟尔知吾心吾知尔意方欲共定天下不幸遂含我去奈何因举声痛哭不觉失巵于手至日乂遣使祭以太牢太祖自为祭文】置学【周文帝于行台省置学取丞郎及府佐徳行明敏者充学生悉令旦理公务晚就讲学先六经后子史时薛慎为丞相府墨曹参军以为学师知诸生课业】办马槽解围【独孤永业后主时为河阳道行台仆射洛州刺史周武帝亲攻金墉永业出兵以御之曰是何逹官作何行动周人曰至尊自来主人何不出防客永业曰客行怱速是故不出乃连夜办马槽二千周人闻之以为大将军至乃解围去】备小艇全河桥【北齐张亮为行台左丞髙仲宻之叛也与斛律金守河阳周太祖于上流放大船烧河桥亮乃备小艇百余艘皆载长鏁鏁头施钩火船将至即驰小艇以钩钩之引鏁向岸船不得及桥之获全亮之立也】恨不得兵三万横行天下【侯景为南道大行台位司言于神武曰恨不得兵三万横行天下要须济江缚取萧衍老翁以作太平寺主神武壮其言使拥兵十万专制河南仗任若已之半体景右足短弓马非其所长唯以智谋时髙昻彭乐皆雄勇冠时景常轻之】仗任若半体【上】檄书【薛收为大行台金部郎中时太宗征伐檄书露布多出于收言辞敏速皆同宿构马上即成曾无防窜】论功第一【屈突通判陜东道行台左仆射时从讨王世充世充平论功第一拜陜东道大行台右仆射镇东都】隠若敌国【顔氏家训张道携之为晋州行台左丞爱养将士镇抚疆埸储积器用爱活黎民隠若敌国】










　　职官分纪巻八
<子部,类书类,职官分纪>
　　钦定四库全书
　　职官分纪卷九
　　宋　孙逢吉　撰
　　列曹尚书
　　周礼司防中大夫二人【司会主天下之大计官之长若今之尚书】
　　汉书百官表成帝初置尚书员五人【如淳曰主天子书主天下物皆曰尚书如主者曰尚书主者】
　　汉书百官志成帝初置尚书四人分为四曹【汉旧仪曰初置五曹有三公曹主断狱蔡质汉仪曰典天下岁尽集课事三公尚书二人典三公文书吏曹尚书典选举斋祀属三公曹灵帝末梁□为选部尚书】常侍曹尚书主公卿事【蔡质汉仪曰主常侍黄门御史事世祖改曰吏曹】二千石曹尚书主郡国二千石事【汉旧仪曰主刺史蔡质汉仪曰掌中郎官水火盗贼辞讼罪眚】民曹尚书主凡吏上书事【汉旧仪曰典缮治功作监池苑囿盗贼事】客曹尚书主外国夷狄事世祖承遵后分二千石曹又分客曹为南主客曹北主客曹【汉旧仪曰天子出猎驾御府曹郎属之】凡六曹
　　续汉书百官志尚书秩六百石
　　汉官仪尚书唐虞官也书曰龙作纳言诗云维仲山甫王之喉舌秦改称尚书汉亦尊此官典机宻也
　　汉官解诂士之贵不过尚书又曰唐虞曰纳言周官为内史机事所总号令攸发
　　应劭汉官仪汉明帝诏尚书盖古之纳言出纳朕命防事不宻则害成可不慎与
　　韦昭辨释名尚上也言最在上总领之也辨云尚犹奉也百官言事当省案平处奏之故曰尚书尚食尚方亦然
　　晋职官志按尚书本汉承秦置及武帝逰宴后庭始用宦者主中书以司马迁为之中间遂罢其官以为中书之职至成帝建始四年罢中书官者又置尚书五人一人为仆射而四人分为四曹通掌图书秘记章奏之事各有其任其一曰常侍曹主丞相御史公卿事其二曰二千石曹主刺史郡国事其三曰民曹主吏民上书事其四曰主客曹主外国夷狄事后成帝又置三公曹主断狱是为五曹后汉光武以三公曹主岁尽考课诸州郡事改常侍曹为吏部曹主选举祠祀事民曹主缮修功作监池园苑事客曹主防驾羌胡朝贺事二千石曹主词讼事中都官曹主水火盗贼事合为六曹是时尚书虽有曹名不以为号灵帝以侍中梁鹄为选部尚书于是始见曹名及魏改选部为吏部主选部事又有左民客曹五兵度攴凡五曹及晋置吏部三公客曹驾部屯田度攴六曹而无五兵咸宁二年省驾部尚书四年省一仆射又置驾部尚书太康中有吏部殿中及五兵田曹度支左民为六曹尚书又无驾部三公客曹惠帝世又有右民尚书止于六曹不知此时省何曹也及渡江有吏部祠部五兵左民度支五尚书祠部尚书常与右仆射通职不恒置以右仆射摄之若右仆射阙则以祠部尚书摄知右事
　　康帝起居注诏曰尚书万事之本朕所责成也而廪秩俭薄甚非治体今虽军国多费不为元凯惜禄其依令仆给尚书各亲信五十人赐
　　宋百官志尚书古官也秦世少府遣吏四人在殿中主发书故谓之尚书尚犹主也汉初有尚冠尚衣尚食尚浴尚席尚书谓之六尚战国时已有尚冠尚衣之属矣【余如晋志】
　　南齐百官志宋有吏部尚书领吏部删定三公比部四曹度支尚书领度支金部仓部起部四曹左民尚书领左民驾部二曹都官尚书领都官水部库部功论四曹五兵尚书领中兵外兵二曹祠部尚书左仆射通职不俱置起部尚书兴立宫庙权置事毕省
　　齐职仪尚书六人品第三秩六百石进贤两梁冠纳言帻绛朝服佩水苍玉执笏负荷
　　后魏官志皇始二年三月分尚书三十六曹及诸外署凡置三百六十曹令大夫主之大夫各有属官其有文簿当曹敷奏欲以省弹駮之烦十二月复尚书三十六曹曹置代人令史一人译令史一人书令史一人天赐二年二月复罢三十六曹别置武归脩勤二职武归比郎中脩勤比令史分主省务始元元年正月置右民尚书神防元年置诸曹尚书十余人各居别寺兴安二年置驾部右士尚书
　　隋百官志梁武时尚书省置吏部祠部度支左户都官五兵等六尚书又有起部尚书营宗庙宫室则权置事毕则省陈承梁尚书置五员后齐六尚书分綂列曹吏部綂吏部考功主爵殿中统殿中仪曹三公驾部祠部綂祠部主客虞曹屯田起部祠部无尚书则右防射摄之五兵綂左中兵左外兵右外兵都兵都兵綂都官二千石比部水部膳部度支綂度攴仓部左户右户金部库部凡二十八曹吏部三公郎中各二人余并一人凡三十郎中隋高祖时吏部尚书綂吏部侍郎二人主爵侍郎一人司勲侍郎二人考功侍郎一人礼部尚书綂礼部祠部侍郎各一人主客膳部侍郎各二人兵部尚书綂兵部职方侍郎各二人驾部库部侍郎各一人都官尚书綂都官侍郎二人刑部比部侍郎各一人司门侍郎二人度支尚书綂度支户部侍郎各二人金部仓部侍郎各一人工部尚书綂工部屯田侍郎各二人虞部水部侍郎各一人凡三十六侍郎分司曹务直宿禁省如汉之制
　　唐百官志龙朔二年改尚书为太常伯咸亨元年依旧居三公曹【后汉陈忠拜尚书使居三公曹注成帝置三公曹尚书主知断狱】有诏罢朝【谢承后汉书陈禁字子雅拜尚书公卿朝日晏无诏禁问台上故事何时可罢对言已食輙有诏罢今已晏禁曰宁可白耶尚书郎以上方晏乐不敢白禁使罢公卿既罢上问左右今未有诏而朝罢何也尚书直对曰陈禁上曰勿复问也禁在台二年尝病令仆射敷奏久病满百日请輙免有诏赐布帛医药】敕虎贲夺劔【张陵字处仲为尚书省嵗朝梁兾带劒入省陵叱兾令出勅虎贲夺其劒兾跪谢陵劾之诏以岁俸赎罪百寮肃然兾弟不疑曾举陵孝廉谓曰昔举君所以自罚也陵曰明府不以陵不肖误见擢叙今申公宪报私恩尔不疑有慙色】试政事对第一【翟酺字子广为侍中时尚书有缺诏将军大夫以上试对政事天文道术以第一者补之由是酺对第一拜尚书焉】謇谔禁省【魏朗字少英入为尚书升紫防謇谔禁省不屈豪右为百寮所服以党事免朗性矜严闭门整法长吏希见动有礼序室家相待如賔子孙如事严君焉】三月之间周歴三台【蔡邕以侍书侍御史迁尚书三月之间周歴三台】赐珠不拜【钟离意明帝征为尚书时交趾太守坐赃秽伏法以资物簿入大司农诏赐羣臣意得珠玑悉以委地而不拜帝怪而问其故对曰臣孔子忍渴于盗泉之水曾参回车于胜毋之邑恶其名也此赃秽之宝诚不敢拜帝笑曰清乎尚书之言乃赐库钱三十万】秉机平正【荀绲字伯绦拜尚书绲性明寛敏分于众职以厉羣僚秉机平正直道而行是时内外公卿大夫莫不敬惮】天子倾意百僚侧目【杨乔字圣逹拜尚书乔渊冲博雅谈术文辩优纳王事明习国家旧典故干机宻之职夙夜周慎退食自公乔仪容伟丽毎朝贺天子倾意百僚侧目桓帝重其才貌诏妻以公主乔固辞不受因闭口不食匕日而卒】妻以公主固辞不受【上】习汉家旧事【王传字季习拜尚书明敏习汉家旧事在台歴载夙夜敬戒内外不漏】白衣尚书【郑均字仲虞迁尚书以病乞骸骨拜议郎章帝东廵幸均舍勅赐尚书禄以终身故时人号曰白衣尚书】谠言正直【朱穆为尚书谠言正直】喉舌【续汉书李固上防曰陛下有尚书犹天之北斗为天喉舌尚书陛下之喉舌】典枢机【华峤后汉书韦彪上防曰欲急世所务当先除其患其源在尚书典枢机天下事一决之不可忽也】呵虎贲【张璠汉记朱穆党事禁锢徴拜尚书正月百官朝贺毕虎贲当陛下置弓于地谓羣僚曰此天子弓谁敢干越百僚皆回避不敢当穆乃呵之天子弓当载之于盾首之上乃敢置地大不敬即收虎贲付诏狱治罪莫不肃然服其忠烈】周宻重慎所荐輙手书草【东观汉记陈宠字昭公为尚书周宻重慎时所荐輙手书革人莫得而知】典定旧制【袁崧汉书伏湛字惠公拜尚书典定旧制】壮其公亮【魏志崔琰为尚书时太子未立临菑侯植有才而爱太祖狐疑以函令宻访于外唯琰露版荅曰盖春秋之义立子以长加五官将仁孝聪明冝承正綂琰以死守之太祖壮其公亮喟然叹息】制九品【陈羣为尚书制九品为官人之法】台中三狗【丁谧字彦静曹爽宿与相亲防为散骑常侍转尚书在台阁数有所弹劾势屈于爽爽亦敬之时谤书谓台中有三狗三狗崖柴不可当一狗慿防作疽囊三狗谓何邓丁也防者爽小字也意言三狗皆欲啮人而谧尤疽囊也】不复重奏罢役【孙礼为尚书明帝方脩宫室而节气不和天下少谷礼固争罢役诏曰敬纳谠言促遣民作时李惠监作复奏留一日有所成讫礼径至作所不复重奏称罢役明帝竒其意而不责帝猎于大石山虎趋乗舆礼便投鞭下马劒欲砍之诏令扶上马】下马斫虎【上】清醇【许劭字子将清醇有鉴识明帝时为尚书】刀镮撞杀【呉志尚书熊睦见孙皓酷虐防有所谏皓使人以刀镮撞杀之身无完肌】杜武库【王隠晋书杜预为尚书损益万防不可胜数朝野伏焉号曰杜武库言其无所不有】委以老成【山涛转尚书表辞年老诏曰方今多事嘉谋良图委以老成】以九锡非先王之制【刘颁见九锡门】一年不收公私俱贵【晋起居注诏曰一年不收使公私俱贵不唯天时乃人事有不尽故也要揔者正在度支尚书也其以散骑常侍中书令张华为度支尚书】八座之任非贤莫居【晋中兴书蔡谟为尚书上防曰八座之任非贤莫居前后选用名资有常孔愉诸葛恢并以清节令才少有名望昔愉为御史中丞臣尚未为司徒长史恢为防稽太守臣为尚书郎恢尹丹阳臣守小郡名軰不同阶级殊悬今猥以轻鄙超逾等匹上乱圣朝贯鱼之次下违羣臣凖平之论岂惟防臣其亡之诚实贻圣政维尘之累】事无大小无不综【傅子曰嘏为尚书事无大小无不综】身清行修不能沉浮【薛莹集缪祎质直好义身清行修为尚书不能沉浮为小人所疾】光辉紫机【韦诞集太仆杜侯谏云入作纳言光辉紫机】诛起部以塞天灾【石虎邺中记以五月发五百里内民万人筑华林苑垣在宫西周环数十里羣臣或諌虎不从到八月天暴雨雪深三尺作者冻死数十人太史奏作役非时天降此变虎诛起部尚书以塞天灾】闲练旧典【益部耆旧传太尉李固荐杨淮累世服事台阁既闲练旧典且有干用宜在机宻特拜尚书固薨免官尚书令陈蕃表行状复征为尚书】雷尚书【郭子王公有幸妾姓雷预政事纳货蔡公谓之雷尚书】八尚书共选一尚书【晋刘寔崇让论曰尚书缺择尚书所让最多者用之此为八尚书共选一尚书详于临缺令主者选八尚书】拜官不俟时【南史蔡景歴拜度支尚书旧式拜官在日午后景歴拜日适逢舆驾幸武观在位皆侍宴帝恐景歴不遇时令早拜其见重如此】喜朝廷得人【梁明少逰知名之士位都官尚书简文帝谓人曰我不喜明少逰作尚书喜朝廷得人】晚至免官【陆景迁尚书殿中曹郎拜日八座丞郎并列上省交礼而景至晚不及时刻坐免官】十升龙管【张瓒故左民尚书中子沈増旻墓铭云十升龙管四至九卿居高首映比德□明】赏参十乱躬越五本【丘迟为范尚书拜表禄止一守官穷九列臣获照秋阳取沃淮海发蒙去吝已若松乔匪富伊荣须防至此赏参十乱躬越五本歴览前载孰与为匹】百官根本【萧子范为兄宗正让都官尚书表五星悬耀差池案宫之曲百官根本联曹建礼之内】綂庶事【魏应璩杂诗尚书綂庶事官人承法宪】袁尚书朕之杜预【后魏书肃宗灵太后曾醼于华林园举觞谓羣臣曰袁尚书朕之杜预欲以杯敬属元凯侍坐者莫不仰羡翻名位俱重当时】勘録省中书【隋书于仲文上以尚书文簿繁杂吏多奸计令仲文勘録省中事其所发擿甚多上嘉其明断厚加劳赏】妙有德望【新唐书宗欲以牛仙客为尚书张九龄谏曰不可尚书古之纳言有唐以来多用旧相居之不然歴践内外清贯之地妙有德望者充之仙客本河湟一使典尔防升清流齿班常伯此官邪也】
　　吏部尚书
　　后汉百官志尚书六人六百石本注曰成帝初置尚书四人分为四曹常侍曹尚书主公卿事二千石曹尚书主郡国二千石事民曹尚书主凡吏上书事客曹尚书主外国夷狄事
　　后汉书光武改常侍曹为吏部曹主选举斋祀事晋职官志后汉灵帝以侍中梁鹄为选部尚书于此始见曹名及魏改选部为吏部主选部事
　　晋百官表志吏部尚书一人诸尚书品俸以上皆与令仆同
　　宋百官志世祖大明二年置二吏部尚书后还置一吏部尚书
　　南齐百官志吏部尚书领吏部删定三公比部四曹隋百官志后齐尚书分綂列曹吏部綂吏部考功主爵隋吏部尚书统吏部侍郎二人主爵侍郎一人司勲侍郎二人考功侍郎一人
　　唐职官志吏部尚书一员正三品【龙朔二年改为司列太常伯光宅元年改为天官尚书神龙复旧】侍郎二员正四品上【隋大业三年尚书六曹各置侍郎一人以二尚书之职并正四品国家定令诸曹侍郎降为正四品下唯吏部侍郎为正四品上龙朔改为司列少常伯咸亨复总章元年吏部各增侍郎一人】吏部尚书侍郎之职掌天下官吏选授勲封考课之政令其属有四一曰吏部二曰司封三曰司勲四曰考功总其职务而行其制命
　　六典吏部尚书一人正三品【周之天官卿也后周依周官置大宰卿一人是也隋后曰吏部尚书晋令吏部尚书五时朝服纳言帻进贤两梁冠佩水苍玉乗轺车皂轮袁子正书曰尚书佩契刀囊执板加簪笔自魏至梁并第三品梁秩加至中二千石后定十八班班多为贵吏部尚书班第十四诸曹尚书班第十三陈梁隋并正第三品皇朝因之掌文官选举天寳十一载改文部后复】侍郎二人正四品上【周之天官小宰中大夫也汉以来尚书侍郎仐郎中之任后周依周官隋炀帝三年尚书六曹各置侍郎一人以尚书之职并正四品唐天寳十一载改文部后复总章元年加一员圣厯二年减一员】尚书侍郎之职掌天下官吏选授勲封考课之政令凡职官铨综之典封爵防勲之制权衡殿最之法悉以咨之其属有四吏部司封司勲考功尚书侍郎总其职务而奉行其制命凡中外百司之事由于所属皆质正焉凡选授之制每岁孟冬以三旬防其人去王城五百里之内集于上旬千里之内集于中旬千里之外集于下旬以三铨分其选一曰尚书铨二曰中铨三曰东铨以四事择其良一曰身二曰言三曰书四曰判以三类观其异一曰德行二曰才用三曰劳効德钧以才才钧以劳其优者擢而升之否则量以退焉所以正权衡明与夺抑贪冒进贤能也然后据其状以覆之量其资以拟之五品以上以名闻送中书门下聴制授焉六品以下常参之官量资注定其才识颇高可擢为拾遗补阙监察御史者亦以名送中书门下聴勑授焉其余则各量资注拟若都畿清望歴职三任经十考以上者得隔路授之【谓监察御史左右拾遗大理评事畿县丞簿尉经三任十考以上有隔品授者】凡出身非清流者不注清资之官凡注官皆对靣唱示若官资未相当及以为非便者聴至三注三注下伏注至冬检旧判注拟凡伎术之官皆本司铨注讫吏部承以附甲焉凡同司联事及勾检之官皆不得注大功以上亲凡皇亲及诸军功廉注员外官【其内外员外官及检校试官本司长官量闲剧取资歴清正旧人分判曹事自外则不判若长官及别驾长史司马等官则不在此例】凡注官阶卑而拟高则曰守阶高而拟卑则曰行凡三铨注拟讫皆当铨团甲以过左右丞相若中铨东铨则亦先过尚书讫乃上门下省给事中读黄门侍郎省侍郎审然后进甲以闻凡大选终于季春之月所以定九流之品格补万方之缺政官人之道备焉
　　国朝官品令吏部尚书正二品
　　吏部尚书掌总左右选文武官选试拟注及迁授防叙之政令郎中员外郎参掌其事凡注官皆当选团甲过本省讫拟奏
</div>
    <div class="pagination">
<a href="职官分纪_page7.html">上一页</a><span>...</span><a href="职官分纪_page3.html">3</a><a href="职官分纪_page4.html">4</a><a href="职官分纪_page5.html">5</a><a href="职官分纪_page6.html">6</a><a href="职官分纪_page7.html">7</a><span class="current-page">8</span><a href="职官分纪_page9.html">9</a><a href="职官分纪_page10.html">10</a><a href="职官分纪_page11.html">11</a><a href="职官分纪_page12.html">12</a><a href="职官分纪_page13.html">13</a><span>...</span><a href="职官分纪_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
