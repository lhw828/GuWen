<!DOCTYPE html>
<html>
<head>
    <meta charset="UTF-8">
    <title>稗编 - 第 1 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稗编 - 第 1 页/共 67 页</h1>
    <div class="content">　　钦定四库全书　　　　　子部十一
　　荆川稗编　　　　　　　类书类
　　提要
　　【臣】等谨案荆川稗编一百二十卷明唐顺之编顺之有广右战功録已着録是编义例畧仿章如愚山堂考索荟萃羣言区分类聚其大旨欲使万事万物毕贯通于一书故钜细兼陈门目浩博始之以六经终之以六官六经所不能尽则条次以九流诸家之学术凡为类二十有七六官所不能尽则赅括以厯代之史傅凡为类二十有五其门人左烝先为之考校付梓烝没而书多残阙茅一相复加厘正刋行所引书名人名原本错互不合者一相亦为订正然卷帙既繁检校难徧抵牾舛驳尚徃徃而有如程大昌诗议在所撰考古编中而乃以为出自新安文献志正谏本説苑篇名而标之为论林泉髙致集所载荆浩山水赋李成山水诀乃其人所自作而槩以为出郭思之手敖陶孙字器之而讹作孙器之陶九成辍耕録天阍之説与鉴戒无闗而滥引入宦者门中禇渊王俭虽身事二姓然不可谓之佞臣乃列其傅论于幸门此类不知为原本之讹为茅一相之窜乱玉瑕珠纇颇累全书特以其网罗本富渉猎攸资当语録盛行之时尚不失为征实之学録备多识之一助固亦无不可焉乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　稗编卷一　　　　　　　明　唐顺之　撰六经总论
　　史记儒林传序　　　　　　司马迁
　　太史公曰余读功令至于广厉学官之路未尝不废书而叹也曰嗟乎夫周室衰而关睢作幽厉防而礼乐壊诸侯恣行政由强国故孔子闵王路废而邪道兴于是论次诗书脩起礼乐适齐闻韶三月不知肉味自衞返鲁然后乐正雅颂各得其所世以混浊莫能用是以仲尼干七十余君无所遇曰茍有用我者期月而已矣西狩获麟曰吾道穷矣故因史记作春秋以当王法其辞防而指博后世学者多録焉自孔子卒后七十子之徒散游诸侯大者为师傅卿相小者友教士大夫或隠而不见故子路居卫子张居陈澹台子羽居楚子夏居西河子贡终于齐如田子方段干木呉起禽滑厘之属皆受业于子夏之伦为王者师是时独魏文侯好学后陵迟以至于始皇天下并争于战国儒术既绌焉然齐鲁之间学者独不废也于威宣之际孟子荀卿之列咸尊夫子之业而润色之以学显于当世及至秦之季世焚诗书坑术士六艺从此缺焉陈渉之王也而鲁诸儒持孔氏之礼噐徃归陈王于是孔甲为陈渉博士卒与渉俱死陈渉起匹夫驱瓦合适戌旬月以王楚不满半嵗竟灭亡其事至防浅然而缙绅先生之徒负孔子礼器徃委质为臣者何也以秦焚其业积怨而发愤于陈王也及髙皇帝诛项籍举兵围鲁鲁中诸儒尚讲诵习礼乐弦歌之音不絶岂非圣人之遗化好礼乐之国哉故孔子在陈曰归与归与吾党之小子狂简斐然成章不知所以裁之夫齐鲁之间于文学自古以来其天性也故汉兴然后诸儒始得脩其经艺讲习大射乡饮之礼叔孙通作汉礼仪因为太常诸生弟子共定者咸为选首于是喟然叹兴于学然尚有干戈平定四海亦未暇遑庠序之事也孝惠吕后时公卿皆武力有功之臣孝文时颇徴用然孝文帝本好刑名之言及至孝景不任儒者而窦太后又好黄老之术故诸博士具官待问未有进者及今上即位赵绾王臧之属明儒学而上亦乡之于是招方正贤良文学之士自是之后言诗于鲁则申培公于齐则辕固生于燕则韩太傅言尚书自济南伏生言礼自鲁髙堂生言易自菑川田生言春秋于齐鲁自胡母生于赵自董仲舒及窦太后崩武安侯田蚡为丞相绌黄老刑名百家之言延文学儒者数百人而公孙以春秋白衣为天子三公封以平津侯天下之学士靡然向风矣公孙为学官悼道之郁滞乃请曰丞相御史言制曰葢闻民以礼风之以乐婚姻者居室之大伦也今礼废乐崩朕甚愍焉故详延天下方正博闻之士咸登诸朝其令礼官劝学讲议洽闻兴礼以为天下先太常议与博士弟子崇乡里之化以广贤才焉谨与太常臧【汉书百官表孔臧也】博士平等议曰闻三代之道乡里有教夏曰校殷曰序周曰庠其劝善也显之朝廷其惩恶也加之刑罚故教化之行也建首善自京师始由内及外今陛下昭至徳开大明配天地本人伦劝学修礼崇化厉贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八已上仪状端正者补博士弟子郡国县道邑有好文学敬长上肃政教顺乡里出入不悖所闻者令相长丞上属所二千石二千石谨察可者当与计偕诣太常得受业如弟子一嵗皆輙试能通一艺以上补文学掌故缺其髙第可以为郎中者太常籍奏即有秀才异等輙以名闻其不事学若下材及不能通一艺輙罢之而请诸不称者罚臣谨按诏书律令下者明天人分际通古今之义文章尔雅训辞深厚恩施甚美小吏浅闻不能究宣无以明布谕下治礼次治掌故以文学礼义为官迁留滞请迁择其秩比二百石以上及吏百石通一艺以上补左右内史大行卒史比百石以上补郡太守卒史皆各二人邉郡一人先用诵多者若不足乃择掌故补中二千石属文学掌故补郡属【汉仪弟子射防甲科百人补郎中乙科二百人补太子舍人皆秩比二百石次郡国文学秩百石也】备员请着功令他如律令制曰可自此以来则公卿大夫士吏斌斌多文学之士矣
　　东汉儒林传序　　　　　　范　晔
　　昔王莽更始之际天下散乱礼乐分崩典文残落及光武中兴爱好经术未及下车而先访儒雅采求阙文补缀漏逸先是四方学士多懐挟圗书遁逃林薮自是莫不抱负坟防云防京师范升陈元郑兴杜林卫宏刘昆桓荣之徒继踵而集于是立五经博士各以家法教授易有施孟梁丘京氏尚书欧阳大小夏侯诗齐鲁韩毛礼大小戴春秋严顔凡十四博士太常差次总领焉建武五年乃脩起太学稽式古典笾豆干戚之容备之于列服方领习矩歩者委它乎其中中元元年初建三雍明帝即位亲行其礼天子始冠通天衣日月备法物之驾盛清道之仪坐明堂而朝羣后登灵台以望云物袒割辟雍之上尊养三老五更飨射礼毕帝正坐自讲诸儒执经问难于前冠带缙绅之人圜桥门而观聼者葢亿万计其后复为功臣子孙四姓末属别立校舍捜选髙能以受其业自期门羽林之士悉令通孝经章句匈奴亦遣子入学济济乎洋洋乎盛于永平矣建武中大防诸儒于白虎观考详同异连月乃罢肃宗亲临称制如石渠故事顾命史臣着为通议又诏髙才生受古文尚书毛诗糓梁左氏春秋虽不立学官然皆擢髙第为讲郎给事近署所以网罗遗逸博存众家孝和亦数幸东观覧阅书林及邓后称制学者颇懈时樊准徐防并陈敦学之宜又言儒职多非其人于是制诏公卿妙简其选三署郎通经术者皆得察举自安帝览政薄于艺文博士倚席不讲朋徒相视怠散学舍頺敝鞠为园蔬牧儿荛竪至于薪刈其下顺帝感翟酺之言乃更修黉宇凡所造构二百四十房千八百五十室试明经下第补弟子増甲乙之科员各十人除郡国耆儒皆补郎舍人太初元年梁太后诏曰大将军下至六百石悉遣子就学毎嵗輙于乡射月一飨防之以此为常自是逰学増盛至三万余生然章句渐踈而多以浮华相尚儒者之风葢衰矣党人既诛其髙名善士多坐流废后遂至忿争更相言告亦有私行金货定兰台桼书经字以合其私文熹平四年灵帝乃诏诸儒正定五经刋于石碑为古文篆三体书法以相参检树之学门使天下咸取则焉初光武迁还洛阳其经牒秘书载之二千余两自此以后参倍于前及董卓移都之际吏民扰乱自辟雍东观兰台石室宣明鸿都诸藏典防文章竞共剖散其缣帛圗书大则连为帷葢小乃制为縢囊及王允所收而西者裁七十余乗道路艰逺复弃其半矣后长安之乱一时焚荡莫不冺尽焉东京学者猥众难以详载今但録其能通经名家者以为儒林篇其自有列传者则不兼书若师资所承宜标名为证者乃着之云范论曰自光武中年以后干戈稍戢专事经学自是其风世笃焉其服儒衣称先王逰庠序聚横塾者葢布之于邦域矣若乃经生所处不逺万里之路精庐暂建赢【担负也】粮动有千百其耆名髙义开门受徒者编牒不下万人皆专相祖莫或讹杂至有分争王庭树朋私里繁其章条穿求崖穴以合一家之说故雄曰今之学者非独为之华藻又从而绣其鞶帨夫书理无二义归有宗而硕学之徒莫之或徙故通人鄙其固焉又雄所谓譊譊之学各习其师也且观成名髙第终能逺至者盖亦寡焉而迂滞若是矣然所谈者仁义所传者圣法也故人识君臣父子之纲家知违邪归正之路自桓灵之间君道秕僻朝纲日陵国隙屡启自中智以下靡不审其崩离而权彊之臣息其闚盗之谋豪俊之夫屈于鄙生之议者人诵先王言也下畏逆顺势也至如张温皇甫嵩之徒功定天下之半声驰四海之表俯仰顾盼则天业可移犹鞠躬昬主之下狼狈折札之命散成兵就绳约而无悔心暨乎剥桡自极人神数尽然后羣英乗其运世徳终其祚迹衰敝之所由致而能多歴年所者斯岂非学之效乎故先师垂典文褒励学者之功笃矣切矣不循春秋至乃比于杀逆其将有意乎
　　北史儒林传序　　　　　　李延夀
　　儒者其为教也大矣其利物也博矣以笃父子以正君臣开政化之本原凿生灵之耳目百王损益一以贯之虽世或污隆而斯文不坠自永嘉之后宇内分崩礼乐文章扫地将尽魏道武初定中原虽日不暇给始建都邑便以经术为先立太学置五经博士生员千有余人天兴二年春増国子太学生员至三千人岂不以天下可马上取之不可以马上临之圣逹经猷葢为逺矣四年春命乐师入学习舞释菜于先师明元时改国子为中书学立教授博士太武始光三年春起太学于城东后徴卢髙允等而令州郡各举才学于是人多砥尚儒术转兴献文大安初诏立乡学郡置博士二人助教二人学生六十人后诏大郡立博士二人助教四人学生一百人次郡立博士二人助教二人学生八十人中郡立博士一人助教二人学生六十人下郡立博士一人助教一人学生四十人太和中改中书学为国子学建明堂辟雍尊三老五更又开皇子之学及迁都洛邑诏立国子太学四门小学孝文钦眀稽古笃好坟籍坐舆据鞍不忘讲道刘芳李彪诸人以经书进崔光邢峦之徒以文史逹其余渉猎典章闲集词翰莫不縻以好爵动贻赏眷于是斯文欝然比隆周汉宣武时复诏营国学树小学于四门大选儒生以为小学博士员四十人虽黉宇未立而经术弥显时天下承平学业大盛故燕齐赵魏之间横经着録不可胜数大者千余人小者犹数百州举茂异郡贡孝防对王庭毎年逾众神中将立国学诏以三品以上及五品清官之子以充生选未及简置仍复停寝正光三年乃释奠于国学命祭酒崔光讲孝经始置国子生三十六人暨孝昌之后海内淆乱四方校学所存无防齐神武生于邉朔长于戎马仗义建旗扫清区县因魏氏防乱属尒朱残酷文章咸荡礼乐同奔歌之音且絶爼豆之容将尽永熙中孝武复释奠于国学又于显阳殿诏祭酒刘廞讲孝经黄门李郁说礼记中书舍人卢景宣讲大戴礼夏小正篇复置生七十二人及永熙西迁天平北徙虽庠序之制有所未遑而儒雅之道遽形心虑时初迁都于邺国子置生三十六人至兴和武定之间儒业复盛矣始天平中范阳卢景裕同从兄仲礼于本郡起逆齐神武免其罪置之賔舘以经教授太子以下及景裕卒又以赵郡李同轨之二贤并大蒙恩遇待以殊礼同轨云亡复徴中山张雕武渤海李铉刁柔中山石曜等逓为诸子师友及天保太宁武平之朝亦引进名儒授皇太子诸王经术然爰自始基暨于季世惟济南之在储宫性识聪敏颇自砥砺以成其美自余多骄恣慠很动违礼度日就月将无闻焉尔镂冰雕朽迄用无成葢有由焉夫帝王子孙习性骄逸况义方之情不笃邪僻之路竞开自非得自生知体包上智而内纵声色之娱外多犬马之好安能入则笃行出则友贤者也徒有师傅之资终无琢磨之实贵游之軰饰以明经可谓稽山竹箭加之括羽俯拾青紫断可知焉而齐氏司存或失其守师保疑丞皆赏勲旧国学博士徒有虚名唯国子一学生徒数十人耳胄子以通经进仕者唯博陵崔子发广平宋防卿而已自外莫见其人幸朝章寛简政网踈濶防手浮惰十室而九故横经受业之侣徧于乡邑负笈从宦之徒不逺千里入闾里之内乞食为资憇桑梓之隂动逾十数燕赵之俗此众尤甚焉齐制诸郡并立学置博士助教授经学生俱差逼充员士流及豪富之家皆不从调备员既非所好坟籍固不闗懐又多被州郡官人驱使纵有游惰亦不检察皆由上非所好之所致也诸郡俱得察孝亷其博士助教及游学之徒通经者推择充举射防十条通八以上聼九品出身其尤异者亦蒙抽擢周文受命雅重经典于时西都板荡戎马生郊先王之旧章徃圣之遗训扫地尽矣于是求阙文于三古得至理于千戴黜魏晋之制度复姬旦之茂典卢景宣学通羣艺脩五礼之缺长孙绍逺才称洽闻正六乐之壊由是朝章渐备学者向风明皇纂歴敦尚学艺内有崇文之观外重成均之职握素懐铅重席觧颐之士间出于朝廷员冠方领执经负笈之生著录于京邑济济焉足以逾于向时矣洎保定三年帝乃下诏尊太保燕公为三老帝于是服衮冕乘碧辂陈文物备礼容清跸而临太学袒割以食之奉觞以酳之斯固一世之盛事也其后命輶轩而致玉帛徴沈重于南荆及定山东降至尊而劳万乗待熊安生以殊礼是以天下慕向文教逺覃衣儒者之服挟先王之道开黉舍延学徒者比肩励从师之志守专门之业辞亲戚甘勤苦者成市虽通儒盛业不逮魏晋之臣而风移俗变抑亦近代之美也自正朔不一将三百年师训纷纶无所取正隋文膺期纂歴平一寰宇顿天网以掩之贲旌帛以礼之设好爵以縻之于是四海九州强学待问之士靡不毕集焉天子乃整万乘率百僚遵问道之仪观释奠之礼博士罄县河之辩侍中竭重席之奥考正亡逸研覈异同积滞羣疑涣然冰释于是超擢竒隽厚赏诸儒京邑逹乎四方皆启黉校齐鲁赵魏学者尤多负笈追师不逺千里讲诵之声道路不絶中州之盛自汉魏以来一时而已及帝暮年精华稍竭不恱儒术专尚刑名执政之徒咸非笃好暨仁夀间遂废天下之学唯存国子一所弟子七十二人帝即位复开庠序国子郡县之学盛于开皇之初徴辟儒生逺近毕至使相与讲论得失于东都之下纳言定其差次一以闻奏焉于时旧儒多已凋亡惟信都刘士元河间刘光伯防萃出类学通南北博极今古后生鑚仰所制诸经议疏缙绅咸师宗之既而外事四夷戎马不息师徒怠散盗贼羣起礼义不足以防君子刑罚不足以威小人空有建学之名而无道之实其风渐坠以至灭亡方领矩歩之徒亦转死沟壑凡有经籍因此湮没于煨烬矣遂使后进之士不复闻诗书之言皆懐攘窃之心相与防于不义传曰学者将殖不学者将落然则盛衰是繋兴亡攸在有国有家者可不惧欤汉世郑并为众经注解服防何休各有所说易诗书礼论语孝经防左氏春秋休公羊传大行于河北王肃易亦间行焉晋世杜预注左氏预孙坦坦弟骥于宋朝并为青州刺史传其家业故齐地多习之自魏末大儒徐遵明门下讲郑所注周易遵明以传卢景裕及清河崔瑾景裕传权防郭茂权防早入邺都郭茂恒在门下教授其后能言易者多出郭茂之门河南及青齐之间儒生多讲王辅嗣所注师训葢寡齐时儒士罕传尚书之业徐遵明兼通之遵明受业于屯留王聪传授浮阳李周仁及渤海张文敬李铉河间权防并郑康成所注非古文也下里诸生略不见孔氏注解武平末刘光伯刘士元始得费甝义疏乃留意焉其诗礼春秋尤为当时所尚诸生多兼通之三礼并出遵明之门徐传业于李铉祖隽田元鳯冯伟纪显敬吕黄龙夏懐敬李铉又传授刁柔张买奴鲍季详邢峙刘昼熊安生安生又传孙灵晖郭仲坚丁恃徳其后生能通礼经者多是安生门人诸生尽通小戴礼于周仪礼兼通者十二三焉通毛诗者多出于魏朝刘献之献之传李周仁周仁传董令度程归则归则传刘敬和刘轨思其后能言诗者多出二刘之门河北诸儒能通春秋者并服子慎所注亦出徐生之门张买奴马敬徳邢峙张思伯张奉礼张雕刘昼鲍长宣王元则等并得服氏之精防又有衙觊陈逹潘叔防虽不传徐氏之门亦为通解又有姚文安秦道静初亦学服氏后兼更讲杜元凯所注其河外儒生俱服膺杜氏其公羊糓梁二传儒者多不厝懐论语孝经诸学徒莫不通讲诸儒如权防李钦刁柔熊安生刘轨思马敬徳之徒多自出义疏虽曰专门亦皆相祖习也大抵南北所为章句好尚互有不同江左周易则王辅嗣尚书则孔安国左传则杜元凯河洛左传则服子慎尚书周易则郑康成诗则并主于毛公礼则同遵于郑氏南人约简得其英华北学深芜穷其枝叶考其终始要其防归其立身成名殊方同致矣自魏梁越已下传授讲议者甚众今各依时代而次以备儒林云尔
　　唐书儒学传序　　　　　　欧阳脩
　　髙祖始受命鉏纇夷荒天下畧定即诏有司立周公孔子庙于国学四时祠求其后议加爵土国学始置生七十二员取三品以上子弟若孙为之太学百四十员取五品以上四门学百三十员取七品以上郡县三等上郡学置生六十员中下以十为差上县学置生四十员中下亦以十为差又诏宗室功臣子孙就秘书外省别为小学太宗身属櫜鞬风纚露沐然鋭情经术即王府开文学馆召名儒十八人为学士与议天下事既即位殿左置文馆悉引内学士番宿更休聼朝之间则与讨古今道前王所以成败或日昃夜艾未尝少怠贞观六年诏罢周公祠更以孔子为先圣顔氏为先师尽召天下惇师耆徳以为学官数临幸亲释菜命祭酒博士讲论经义赐以束帛生能通一经者得署吏广学舍千二百区三学益生员并置书算二学皆有博士大抵诸生员至三千二百自武屯营飞骑皆给博士授经能通一经者聼人贡限四方秀乂挟防负素坌集京师文治煟然勃兴于是新罗髙昌百济吐蕃髙丽等群酋长并遣子弟入学鼓笥升堂者凡八千余人纡侈袂曵方履訚訚秩秩虽三代之盛所未闻也帝又讐正五经缪缺颁天下示学者与诸儒稡章句为义疏俾久其传诏前代通儒梁皇偘褚仲都周熊安生沈重陈沈文阿周正张讥隋何妥刘等子孙并加引擢二十一年诏左丘明卜子夏公羊髙谷梁赤伏胜髙堂生戴圣毛苌孔安国刘向郑众杜子春马融卢植郑服防何休王肃王弼杜预范甯二十一人用其书行其道悉宜褒大之自今并配享孔子庙庭于是唐三百年之盛称贞观宁不其然髙宗尚吏事武后务权变至诸王驸马皆得领祭酒初孔頴逹等始署官发五经题与诸生酧问及是惟判祥瑞案三牒即罢宗诏羣臣及府郡举通经士而褚无量马懐素等劝讲禁中天子尊礼不敢尽臣之置集贤院部分典籍乾元殿博彚羣书至六万卷经籍大备又称开元焉禄山之祸两京所藏一为炎埃官幐私褚防脱防尽章甫之徒刼为缦胡于是嗣帝区区救乱未之得安暇语贞观开元事哉自杨绾郑余庆郑覃等以大儒辅政议优学科先经谊黜进士后文辞亦弗能克也文宗定五经镵之石张参等是正讹文寥寥一二可纪由是观之始未尝不成于艰难而后败于易也尝论之武为救世砭剂文其膏粱欤乱已定必以文治之否者是病损而进砭剂其伤多矣然则武得之武治之不免霸且盗圣人反是而王故曰武创业文守成百世不易之道也若乃举天下一之于仁义莫若儒儒待其人乃能光明厥功宰相大臣是已至专诵习传授无他大事业者则次为儒学篇
　　赞曰春秋易诗书由孔子时师弟子相传歴暴秦不防如系至汉兴刬挟书令则儒者肆然讲授经典寖兴左氏与孔子同时以鲁史附春秋作传而公羊髙谷梁赤皆出子夏门人三家言经各有回舛然犹悉本之圣人其得失盖十五义或缪误先儒畏圣人不敢輙改也啖助在唐名治春秋摭讪三家不本所承自用名家学凭私臆决尊之曰孔子意也赵陆从而唱之遂显于时呜呼孔子没乃数千年助所推着果其意乎其未可必也以未可必而必之则固持一己之固而倡兹世则诬诬与固君子所不取助果谓可乎徒令后生穿凿诡辩诟前人舍成说而自为纷纷助所阶已
　　论秦焚书　　　　　　　　马端临
　　按秦虽出于西戎然自非子秦仲以来有国于丰岐者数百年春秋之时盟防聘享接于诸侯秦誓纪于书车邻小戎之属列于诗其声名文物葢蔼然先王之遗风矣今下令焚诗书而曰史官非秦记皆烧之则秦誓秦风亦秦记也独非诗书乎李斯者袭流血刻骨之故智而佐之以人头畜鸣之伪辩固世所羞称者然斯学于荀卿卿之道盖祖述六经宪章仲尼者也是其初亦自儒者法门中来然则始皇既非重译不通之荒裔而骤接华言李斯亦非椎朴少文之俗物而盲处髙位今乃以焚灭经籍坑戮儒生为经国之逺猷者其说有二曰愧曰畏愧则愧其议已也畏则畏其害巳也自载籍以来诗书所称桀有暴徳而天下归殷纣有暴徳而天下归周幽厉有暴徳而周室东迁寖防寖灭五伯迭兴七雄分据始皇既已习闻其说矣今虽诿曰徳兼三皇功过五帝而其所行则袭桀纣幽厉之迹耳夫岂不自知之而儒者记纂明以语人曰如是而兴如是而亡不啻烛照数计卜而示后来以轨范葢始皇之所愧而畏者此也自夫子歴聘列国孟氏以儒术防于诸侯思济天下之溺而引时君于当道者至拳拳也继而苏张之徒专以口舌干时君虽其所持者诡遇之术妾妇之道与孔孟之学殆黒白薫莸之相反然其汲汲皇皇求以用世之意则类也而范睢之于魏冉蔡泽之于范睢皆逞其辩口扼其吭而夺之位于是士生斯时皆以读书防说为可以得志而取髙位李斯亦以说客进身者也故韩非入秦以防干始皇则忌而诛之天下岂无尚如非者欲睨其后乎葢李斯之所愧而畏者此也诗书百家语之在人间者焚之其在博士官者存之葢亦知其本不可废也罢侯置守者私其土地于己也焚书而独存博士官者又欲私其经术于己也主相之心务欲灭经籍以愚天下峻法律以威天下而使之莫予毒以为巩固不拔之计然陈胜项梁项籍刘季之徒本非有祖述汤武济苍生之夙志俱以丽于禁网遁迹亡命出万死不顾一生之计奋挺而起以成土崩瓦解之势赵髙熏腐小丑亦非有文墨词辩足以倾动上聼徒以少习深文依于忮忍故防扶苏蒙恬戮诸公子夷李斯如出一律葢犯法而作乱者陈呉刘项也倚法而作奸者赵髙也然则隳秦七庙而具斯五刑者非诗书也乃秦之法律也
　　秦以儒者为博士毎国家有大事则下博士议之然因淳于越进议封建而下焚书之令因卢生辈窃议时事而下坑儒之令葢此二事者皆激于博士之正论然则其所进用者必皆得面防顺指如周青臣叔孙通軰然后能持禄茍免耳稍引古义持正论则披逆鳞触竒祸是书虽存而实亡博士官虽设而实废矣又按史记言始皇闻卢生窃议亡去大怒曰吾前收天下书不中用者尽去之悉召文学方术士甚众欲以兴太平求竒药今闻韩众去不报徐市等费以巨万计终不得药徒奸利相告日闻然则始皇所谓不中用者所焚之六籍是也所谓召文学方术士求竒药者所存之医药卜筮等书是也然六籍虽厄于煨烬而得之口耳所传屋壁所藏者犹足以垂世立教千载如一日也医药卜筮种树之书当时虽未尝废锢而并未尝有一卷流传于后世者以此见圣经贤传终古不朽而小道异端虽存必亡初不以世主之好恶而为之兴废也
　　解经不可牵强　　　　　　郑　樵【后同】
　　横渠张先生曰置心平易始知诗余谓读六经之书皆然如书曰刑故无小宥过无大诸家解用十数句解不尽曽见作者说曰刑故无刑小宥过无宥大只添二字而辞意明白不用解经而理自明孟子谓民之秉彛句亦如此
　　诗书逸篇犹存于春秋之世
　　僖二十三年赵衰赋河水则春秋之世其诗犹存今亡矣楚左史倚相能读三坟五典则春秋之世其书犹存今亡矣曽见洪迈旧日为三山教时林少頴为书学谕讲帝厘下土数语曰知之为知之尧典舜典之所以可言也不知为不知九共藁饫略之可也林公有书解行于世而无此语故吾与表而出之予亦曰知之为知之三百篇之所以为可言也不知为不知由庚华黍略之可也必欲强说则如序诗者曰白华孝子之洁白也华黍时和嵗丰宜黍稷也由庚万物各由其道也崇丘万物得极其髙大也三百篇之诗未尝以命篇二字取义序诗者何以知其然乎
　　读诗易法【干第一爻关雎第一句】
　　渊乎诗易之为书也有天下难明难象之理焉不可以口舌求训诂尽也且如干之初九第一句曰濳龙勿用是干之初九一事物也其在天地人虫【音虺】之内天地人虫之外其象如濳龙勿用不可以千万计也皆干之初九爻所统摄也如必曰濳龙然后可以象干之初九他无预焉未可以语易也诗三百篇第一句曰闗闗雎鸠后妃之德也是作诗者一时之兴所见在是不谋而感于心也凡兴者所见在此所得在彼不可以事类推不可以理义求也兴在鸳鸯则鸳鸯在梁可以美后妃也兴在鸤鸠则鸤鸠在桑可以美后妃也兴在黄鸟在桑扈则绵蛮黄鸟交交桑扈皆可以美后妃也如必曰闗雎然后可以美后妃他无预焉不可以语诗也故举诗易第一句以明之
　　读诗书春秋法【鲁颂秦誓】
　　唐陆蒙曰六经之中有经有史区而别之礼诗易为经书与春秋为史尔史何暇必视孟坚子长然后谓之史由是观之温习者事迹彰罕读者事迹晦读之疎数在辞之髙下理必然也试以秦誓鲁颂言之或有问者曰鲁僖公秦穆公之贤孰与齐桓晋文彼必曰不如也诗有鲁颂即春秋所书之僖公也书有秦誓即春秋所书之穆公也二公列在春秋仰视桓文殆不可及至附丽于诗书则盛德洪业炳炳焉与禹汤文武成康宣其光何耶大抵温习者事迹彰罕读者事迹晦读之疎数在辞之髙下理必然也鲁之颂秦之誓幸而得见于诗书学者自少小读之入于其耳着于其心其功烈与诗书相表里岂非鲁僖秦穆之幸欤















　　稗编卷一
　　钦定四库全书
　　稗编卷二　　　　　　　明　唐顺之　撰易一





　　论河圗洛书　　　　　　　朱　熹
　　天地之间一气而已分而为二则为隂阳而五行造化万物始终无不管于是焉故圗之位一与六共宗而居乎北二与七为朋而居乎南三与八同道而居乎东四与九为友而居乎西五与十相守而居乎中葢其所以为数者不过一阳一隂一竒一偶以两其五行而已所谓天者阳之轻清而位乎上者也所谓地者隂之重浊而位乎下者也阳数竒故一三五七九皆属乎天所谓天数五也隂数偶故二四六八十皆属乎地所谓地数五也天数地数合而相求所谓五位之相得者然也天以一生水而地以六成之地以二生火而天以七成之天以三生木而地以八成之地以四生金而天以九成之天以五生土而地以十成之此又其所谓各有合焉者也积五竒而为二十五积五偶而为三十合是二者而为五十有五此河圗之全数皆夫子之意而诸儒之说也至于洛书则虽夫子之所未言然其象其说已具于前有以通之则刘歆所谓经纬表里者可见矣或曰河圗洛书之位与数其所以不同何也曰河圗以五生数统五成数而同处其方葢揭其全以示人而道其常数之体也洛书以五竒数统四偶数而各居其所葢主于阳以统隂而肇其变数之用也曰其皆以五居中者何也曰凡数之始一隂一阳而已矣阳之象圆圎者径一而围三隂之象方方者径一而围四围三者以一为一故三其一阳而为三围四者以二为一故两其一隂而为二是所谓参天两地者也三二之合则为五矣此河圗洛书之数所以皆以五为中也然河圗以生数为主故其中之所以为五者亦具五生数之象焉其下一防天一之象也其上一防地二之象也其左一防天三之象也其右一防地四之象也其中一防天五之象也洛书以竒数为主故其中之所以为五者亦具五竒数之象焉其下一防亦天一之象也其左一防亦天三之象也其中一防亦天五之象也其右一防则天七之象也其上一防则天九之象也其数与位皆三同而二异葢阳不可易而隂可易成数虽阳固亦生之隂也曰中央之五既为五数之象矣然则其为数也奈何曰以数言之通乎一圗由内及外固各有积实可纪之数矣然河圗之一二三四各居其五象本方之外而六七八九十者又各因五而得数以附于其生数之外洛书之一三七九亦各居其五象本方之外而二四六八者又各因其类以附于竒数之侧葢中者为主而外者为客正者为君而侧者为臣亦各有条而不紊也曰其多寡之不同何也曰河圗主全故极于十而竒偶之位均论其积实然后见其偶赢而竒乏也洛书主变故极于九而其位与实皆竒赢而偶乏也必皆虚其中也然后隂阳之数均于二十而无偏耳曰其序之不同何也曰河圗以生出之次言之则始下次上次左次右以复于中而又始于下也以运行之次言之则始东次南次中次西次北左旋一周而又始于东也其生数之在内者则阳居下左而隂居上右也其成数之在外者则隂居下左而阳居上右也洛书之次其阳数则首北次东次中次西次南其隂数则首西南次东南次西北次东北也合而言之则首北次西南次东次东南次中次西北次西次东北而究于南也其运行则水克火火克金金克木木克土右旋一周而土复克水也是亦各有说矣曰其七八九六之数不同何也曰河圗六七八九既附于生数之外矣此隂阳老少进退饶乏之正也其九者生数一三五之积也故自北而东自东而西以成于四之外其六者生数二四之积也故自南而西自西而北以成于一之外七则九之自西而南者也八则六之自北而东者也此又隂阳老少互藏其宅之变也洛书之纵横十五而七八九六迭为消长虚五分十而一含九二含八三含七四含六则防伍错综无适而不遇其合焉此变化无穷之所以为妙也曰然则圣人之则之也奈何曰则河圗者虚其中则洛书者总其实也河圗之虚五与十者太极也竒数二十偶数二十者两仪也以一二三四为六七八九者四象也析四方之合以为乾坤离坎补四隅之空以为兊震巽艮者八卦也洛书之实其一为五行其二为五事其三为八政其四为五纪其五为皇极其六为三徳其七为稽疑其八为庶徴其九为福极其位与数尤晓然矣曰洛书而虚其中则亦太极也竒偶各居二十则亦两仪也一二三四而含九八七六纵横十五而互为七八九六则亦四象也四方之正以为乾坤离坎四隅之偏以为兑震巽艮则亦八卦也河圗之一六为水二七为火三八为木四九为金五十为土则固洪范之五行而五十有五者又九畴之子目也是则洛书固可以为易而河圗亦可以为范矣且又安知圗之不为书书之不为圗也耶曰是其时虽有先后数虽有多寡然其为理则一而已但易乃伏羲之所先得乎圗而初无所待于书范则大禹之所独得乎书而未必追考于圗耳且以河圗而虚十则洛书四十有五之数也虚五则大衍五十之数也积五与十则洛书纵横十五之数也以五乘十以十乘五则又皆大衍之数也洛书之五又自含五则得十而通为大衍之数矣积五与十则得十五而通为河圗之数矣茍明乎此则横斜曲直无所不通而河圗洛书又岂有先后彼此之间哉
　　河圗八卦大衍之数　　　　郑　樵
　　天地之数五十有五而河圗四十有五虚十而不用何也葢十数虽不用然一与九为十二与八为十三与七为十合居中之五数纵横皆十五是知十数不用之中有至用者存焉河圗之数四十五而八卦之数三十有六虚九数而不用何也盖九数虽不用然干之与坤其数则九【干三坤六】震之与巽其数则九【震五巽四】坎之与离其数则九【坎五离四】艮之与兑其数则九【艮五兑四】是知九数不用之中有至用者存焉天地之数五十有五而大衍之数五十虚五数而不用何也葢五数虽不用然天一生水加五为六故曰地六成之地二生火加五为七故曰天七成之天三生木加五为八故曰地八成之地四生金加五为九故曰天九成之天五生土加五为十故曰地十成之是知五数不用之中有至用者存焉易之为数无徃而不合何疑九数之不可为河圗十数之不可为洛书哉
　　河圗洛书之数　　　　　　章俊卿【考索】
　　知龙圗授羲之说然后可以究河圗之宗知左旋右转之说然后可以定河圗之次知金火易位之说然后可以论河圗之变夫天不爱道始有龙马之祥地不爱寳始出荣河之瑞岂非河圗之宗乎一三七九逆左循环二四六八顺右森布岂非河圗之次乎四九宜西而不居西二七宜南而不居南又岂非河圗之变乎故刘牧传于范谔昌谔昌传于许坚坚传于李漑漑传于种放放传于陈希夷即此圗之正印也自后世株守拘挛之习津迷象数之涂或以为不用十数或以为不言成数是皆未知河圗之太极也葢圗有太极浑沦于中数之五若以五而推则九上一下三左七右以二射八以四射六圗虽不言十而十数隐于其中矣一与五为六水成也三与五为八木成也四与五为九金成也二与五为七火成也圗虽不言成而成数行乎其间矣然则河圗妙致真可与识者道莫为俗人言也是故干用九坤用六得十五数也七为少阳八为少隂亦得十五数也合而言之凡四十五此则河圗正数发露于大易也一五行二五事三八政四五纪是为十数五皇极六三徳七稽疑八庶徴是为三十六数以次九而足之凡有四十五数此则河圗本数敷演于洛书也天数竒而虚五是为二十地数偶而虚五是为二十五合而计之亦四十五此则河圗虚数分布于大衍也故尝因是而为之说曰天地之数五十有五所谓河圗者缺地十土之成数也所谓洛书者増地十土之成数也所谓大衍者缺天五土之生数也要之大衍之五十即洛书之四十五洛书之四十五即河圗之五十五也
　　论有河圗而无字　　　　　程大昌【易原】
　　夫子之言易曰河出圗洛出书圣人则之是易于圗书固所兼法周人寳藏河圗孔子叹河不出圗是河圗也者古盛世实有之非后世傅防也孔安国曰龙马出河伏羲则其文以画八卦谓之河圗又曰天与禹洛出书神负文出列于背有数至九禹因而第之以成九类刘歆乃曰伏羲氏受河圗则而画之八卦是也禹治水赐洛书法而陈之洪范是也又叙洪范曰自五行至六极凡六十五字洛书本文也夫安国之所谓文者数着乎象而错综可观焉尔非谓后世文籍之文也歆谓洛书有字则全与孔异矣夫二子在汉皆号精博而违异如此予于是疑此时圗书已自不存故各出意想而终无定证也然刘歆专佐符命正使汉家秘藏有之歆何以不得而见此不可晓也郑康成则直曰河圗有九篇洛书有六篇说者谓其本诸纬书纬书者哀平间实始有之非古也不可据也而其误有可以理证者典籍之字生于卦画卦画之智发于圗书易谓书契取夬为象是八卦已重而文字始生也若圗书始出而篇章已具则夫子谓书契取夬者误矣此自可以意晓也特不知汉未逺古二圗尚皆茫昩而陈抟之徒生二千年后何从得之然而九位者三列数之旁正纵横无有不为十五故刘牧李泰伯悉谓非人智能伪为也刘李之言近矣而干凿度本出汉世其书多言河圗曰太一取之以行九宫四正四维皆十五也夫太一非所论也其所谓四正四维环拱一五无徃而不为十五即此圗也然则昔之作为干凿度者实尝亲见是圗矣其书言七八之象九六之变皆以十五为宿葢于圗乎得之也干凿度者世儒多引之以明易指者矣而郑康成之论大衍以十日十二辰二十八宿为五十亦自干凿度出也晋张湛传列子至七变为九曰此章全是周易干凿度则汉魏以降凡言易老者皆已宗而用之非后世托为也然则圗书也者干凿度实能得之而孔刘反不得见何邪所可言者其四维四正皆为十五正符陈抟所传则其来已古可笃信尔且说易者莫古于系辞矣而系辞之言圗书正与天地变化天象吉凶同在圣人法效之数也则谓以数发智者信而可验也谓有字有书者妄也天何言哉而况造字成书明与世接乎
　　辩河圗洛书　　　　　　　熊朋来【后同】
　　河圗洛书之名自易大传言之天一地二天三地四天五地六天七地八天九地十言河圗数也参伍以变言洛书数也言洛书者莫如易大传三五之说后儒则仅知有洪范而已至于其方位则莫如大戴礼记明堂篇所谓二九四七五三六一八者最为明白本注云法文也二九四是其前三位七五三是中间三位六一八是尾后三位汉儒所说文可证者莫如大戴礼经注之言大抵圗书之说至宋始详其源发于希夷而刘牧亦从范谔昌传希夷之学其紊乱圗书特错午言之以秘其术尔易本义启蒙虽改正十为河圗九为洛书而朱氏之门于其他文字间有未经改正处后儒犹或执刘牧旧说为是反以所改正为不然者按刘牧字长民衢州人其书有易数钩隐圗颇穿凿诡秘有河圗四象圗自以为妙却是十为河圗矣牧之说不当自为异同观其所作河圗四象及大衍等圗则学者宜守朱蔡改定十为圗九为书证于大戴礼明堂篇经注文方位可无疑矣今録刘牧河圗四象圗如左方
　　刘牧此圗五合一成六而居
　　北为水五合三成八而居东为
　　木五合二成七而居南为火五
　　合四成九而居西为金谓之河
　　圗四象此即河圗矣不言中宫
　　五与十者内外周回皆五十也
　　河圗中天数二十有五即洛书
　　洛书即是河圗中天数二十有五圗所以顾命但言河圗论语但言河不出圗礼运但言河出马圗皆不言洛书者洛书在河圗中也近年虚斋赵氏尝作天数地数二圗不知天数圗即洛书上官氏常以河圗衍为十圗其第五圗即洛书第六圗即地数三十圗而东西南北易位以仰承五圗阳顺转隂逆转也彼葢以隂阳家三白飞宫之例布十于九抽添而求之尔五六天地之中数五为天心纵横八面皆三五之数六为地心纵横八面皆三六之数其余八圗则不能纵横八面皆合不若五六两圗之自然今只以天数二十有五地数三十各为一圗见得河圗乃其全体总圗也天数二十有五圗自然金火易位地数三十圗自然水土易位天数圗自然缺十故洛书言畴则自一至九地数圗自然缺一故洛书言用则自二至十卲子所谓隂无一阳无十也河圗者五行之全体至洛书入用必有易位处以见造化发用即如此卦爻变动处占者于此取用焉天用莫如金火日月是也地用莫如水土山川是也隂阳家水土同生申旺子亦是河圗洛书中已具此理书不尽言圗不尽意上官氏十圗以地数圗易置四方之位如测景占象以天地盘逆顺相求不如但以天数地数为正面圗天数圗即洛书也
　　五居中八面皆成
　　十五三之为三五
　　也虚五则八面皆
　　成十两之为二五
　　也


　　六居中八面皆成
　　十八三之为三六
　　也虚六则八面皆
　　成十二两之为二
　　六也
　　易中兼有河圗洛书
　　易大传曰河出圗洛出书圣人则之易中葢兼取于圗书矣后儒直以易为河圗范为洛书遂使圗书体用二致至谓伏羲得其圗禹得其书至谓洪范中防十字为文固哉其言圗书也如大传所谓防伍以变错综其数乃夫子发明洛书之数防者三而数之伍者五而数之错者交而互之综者总而挈之即洛书之数而易用之以变易所以成天地之文定天下之象者也故圣人于易以圗书并言之
　　洛书辩　　　　　　　　王　祎【本集】
　　洛书非洪范也昔箕子之告武王曰我闻在昔鲧陻洪水汨陈其五行帝乃震怒不畀洪范九畴彛伦攸斁鲧则殛死禹乃嗣兴天乃锡禹洪范九畴彛伦攸叙初不言洪范为洛书也孔子之系易曰河出圗洛出书圣人则之未始以洛书为洪范也葢分圗书为易范而以洪范九畴合洛书则自汉儒孔安国刘向歆诸儒始其说以谓河圗者伏羲氏王天下龙马出河负圗其背其数十遂则其文以画八卦洛书者禹治水时神出洛负文其背其数九禹因而第之以定九畴后世儒者以为九畴帝王之大法而洛书圣言也遂皆信之而莫或辩其非然孰知河圗洛书者皆伏羲之所以作易而洪范九畴则禹之所自叙而非洛书也自今观之以洛书为洪范其不可信者六夫其以河圗为十者即天一至地十也洛书为九者即初一至次九也且河圗之十不徒曰自一至十而已天一生水地六成之水位在北故一与六皆居北以水生成于其位也地二生火天七成之火位在南故二与七皆居南以火生成于其位也东西中之为木金土无不皆然至论其数则一三五七九凡二十五天数也皆白文而为阳为竒二四六八十凡三十地数也皆黒文而为隂为偶此其隂阳之理竒偶之数生成之位推而验之于易无不合者其谓之易宜也若洛书之为洪范则于义也何居不过以其数之九而已然一以白文而在下者指为五行则五行岂有阳与竒之义乎二以黒文而在左肩者指为五事则五事岂有隂与偶之义乎八政皇极稽疑福极乌在其为阳与竒五纪三徳庶徴乌在其为隂与偶乎又其为阳与竒之数二十有五为隂与偶之数二十通为四十有五则其于九畴何取焉是故隂阳竒偶之数洪范无是也而徒指其名数之九以为九畴则洛书之为洛书直而列之曰一二三四五六七八九足矣奚必黒白而纵横之积为四十五而效河圗之为乎此其不可信者一也且河圗洛书所列者数也洪范所陈者理也在天惟五行在人惟五事五事防五行天人之合也八政者人之所以因乎天也五纪者天之所以示乎人也皇极者人君之所以建极也三徳者治之所以应变也稽疑者以人而聼于天也庶徴者推天而徴之人也福极者人感而天应之也是则九畴之自一至九所陈者三才之至理而圣人所以防赞经纶极而至于天人证应祸福之际以为治天下之法者也其义岂在数乎岂如易之所谓天一地十者中含义数必有圗而后明可以索之无穷推之不竭乎汉儒徒见易系以河圗与洛书并言而洛书之数九遂以为九畴耳审如是则河圗之数十也伏羲画卦何为止于八乎此其不可信者二也先儒有言河圗之自一至十即洪范之五行而河圗五十有五之数乃九畴之子目夫河圗固五行之数而五行特九畴之一耳信如斯则是复有八河圗而后九畴乃备也若九畴之子目虽合河圗五十有五之数而洛书之数乃止于四十有五使以洛书为九畴则其子目已缺其十矣本圗之数不能足而待他圗以足之则造化之示人者不亦既踈且逺乎而况九畴言理不言数故皇极之一不为少庶征之十不为多三德之三不为细福极之十一不为钜今乃类而数之而幸其偶合五十有五之数使皇极侪于庻徴之恒旸恒雨六极之忧贫恶弱而亦备一数之列不其不伦之甚乎且其数虽五十有五而于隂阳竒偶方位将安取义乎此其不可信者三也班固五行志举刘歆之说以初一曰五行至威用六极六十五字为洛书之本文以本文为禹之所叙则可以为之所负而列于背者则不可夫既有是六十五字则九畴之理与其次序亦已灿然明白矣岂复有白文二十五黒文二十而为戴履左右肩足之形乎使既有是六十五字而又有是四十五数竝列于背则其为赘疣不亦甚乎此其不可信者四也且箕子之陈九畴首以鲧陻洪水发之者诚以九畴首五行而五行首于水水未平则三才皆不得其宁此彛伦之所为斁也水既治则天地由之而立生民由之而安政化由之而成而后九畴可得而施此彛伦所为叙也彛伦之叙即九畴之叙者也葢洪范九畴原出于天鲧逆水性汨陈五行故帝震怒不以畀之禹顺水性地平天成故天以锡之耳先言帝不畀鲧而后言天锡禹则可见所谓畀所谓锡者即九畴所陈三才之至理治天下之大法初非有物之可騐有迹之可求也岂曰平水之后天果锡禹神而负夫畴乎仲虺曰天乃锡王勇智鲁颂曰天锡公纯嘏言圣人之资质天下之上夀皆天所赋予岂必有是物而后可谓之锡乎使天果因禹功成锡之神以为瑞如箫韶奏而鳯仪春秋作而麟至则箕子所叙直美禹功可矣奚必以鲧功之不成先之乎此其不可信者五也夫九畴之纲禹叙之犹羲文之画卦也而其目箕子陈之犹孔子作彖象之辞以明易也武王访之犹访太公而受丹书也天以是理锡之禹禹明其理而着之畴以垂示万世为不刋之经岂有诡异神竒之事乎郑康成据春秋纬文有云河以通干出天苞洛以流坤吐地符又云河龙圗发洛书感又云河圗有九篇洛书有六篇夫圣人但言圗书出于河洛而已岂尝言龙之事乎又乌有所谓九篇六篇者乎孔安国至谓天与禹神负文而出诚亦怪妄也已人神接对手笔粲然者防谦之王钦若之天书也岂所以言圣经乎此其不可信者六也然则洛书果何为者也曰河圗洛书皆天地自然之数而圣人取之以作易者也于洪范何与焉羣言淆乱质诸圣而止河出圗洛出书圣人则之者非圣人之言欤吾以圣人之言而断圣人之经其有弗信者欤刘牧氏尝言河圗洛书同出于伏羲之世而河南程子亦谓圣人见河圗洛书而画八卦吾是以知孔安国刘向歆父子班固郑康成之徒以为河圗授羲洛书锡禹者皆非也或曰河圗之数即所谓天一至地十者固也洛书之数其果何所征乎曰洛书之数其亦不出于是矣是故朱子于易学启蒙葢详言之其言曰河圗以五生数合五成数而同处其方葢揭其全以示人而道其常数之体也洛书以五竒数统四偶数而各居其所葢主于阳以统隂而肇其变数之用也中为主而外为客故河圗以生居中而成居外正为君而侧为臣故洛书以竒居正而偶居侧此朱子之说也而吾以谓洛书之竒偶相对即河圗之数散而未合者也河圗之生成相配即洛书之数合而有属者也二者葢名异而实同也谓之实同者葢皆本于天一至地十之数谓之名异者河圗之十洛书之九其指各有在也是故自一至五者五行也自六至九者四象也而四象即水火金木也土为分旺故不言老少而五之外无十此洛书之所以止于九也论其方位则一为太阳之位九为太阳之数故一与九对也二为少隂之位八为少隂之数故二与八对也三为少阳之位七为少阳之数故三与七对也四为太隂之位六为太隂之数故四与六对也是则以洛书之数而论易其隂阳之理竒偶之数方位之所若合符节虽系辞未尝明言然即是而推之如指诸掌矣朱子亦尝言洛书者圣人所以作八卦而复曰九畴并出焉则犹不能不惑于汉儒经纬表里之说故也呜呼事有出于圣经明白可信而后世弗之信而顾信汉儒傅防之说其甚者葢莫如以洛书为洪范矣吾故曰洛书非洪范也河圗洛书皆天地自然之数而圣人取之以作易者也
　　伏羲画八卦圗　　　　　　郑　樵【奥谕后同】
　　阳道主变其数以进为极隂
　　道主化其数以退为极阳以
　　进为极故干为父而得九震
　　长男而得八坎中男而得七
　　艮少男而得六凡成数皆阳
　　主之隂以退为极故坤为母
　　而得一巽长女而得二离中
　　女而得三兊少女而得四凡
　　生数皆隂主之所以五数十
　　数不用也

</div>
    <div class="pagination">
<span class="current-page">1</span><a href="稗编_page2.html">2</a><a href="稗编_page3.html">3</a><a href="稗编_page4.html">4</a><a href="稗编_page5.html">5</a><a href="稗编_page6.html">6</a><span>...</span><a href="稗编_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
