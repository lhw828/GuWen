<!DOCTYPE html>
<html>
<head>
    <meta charset="UTF-8">
    <title>记纂渊海 - 第 43 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 43 页/共 130 页</h1>
    <div class="content">　　王府翊善
　　史王励美风仪博涉书史仕梁为河泉东王曹王出镇励将随之藩张缵时典选见其风采乃曰王生才地可游外府乎奏为太子洗马【南史】汉淮王安为人好书招置宾客数千八公之徒感慕其徳各竭才智著述篇章分其词赋以数相次或称大山小山犹诗有大雅小雅也【汉史】晋顾荣时在洛者惟陆机陆云及荣三人而已机云有词藻不及荣以南方秀望补吴中【晋中兴书】吴王濞隂有邪谋邹阳上书谏之曰臣何王公之门不可曳长裾乎【汉书】
　　传记汉武帝时殷淑仪宠倾后宫子始平王子鸾爱冠诸子凡为上盻遇时莫不入子鸾府【通典】姚坦为益王府翊善王尝作假山召僚属置酒观之坦独俛首不观对曰但见血山安得假山王惊问对曰坦在田舎时见州县督税捕人鞭笞血流满身此假山皆民租赋所出非血山而何时假山未成有以坦言告于上者上曰伤民如此何以山为亟命毁之【本传】
　　集学士真国器【东都事略】乗朱轮于华邸曳长裾于王门名宦不为不遇【白乐天文集】赐札和诗恩意绸缪【周益公集】
　　本朝太平兴国四年置翊善一人【续防要】孝宗初就侍范元长以待制兼资善掌翊善自是率以从官为之其后亲王府不复除第朝工兼赞读直讲而已淳熙末寜宗在嘉邸留丞相始荐用黄文叔自秘书除翊善不为兼官非常制也其后文叔迁起居舎人歴中书舎人给事中兼翊善是以从官兼七品之职矣【朝野杂记】大中祥符九年以张士逊崔遵度并充夀春郡王府宾客时王将授经择耆徳方正有学术者为府官时士逊为河北转运使雅素清谨遵度力学有行缙绅目为长者即召士逊等赴阙并命焉【言行录】
　　王府直讲
　　本朝太平兴国四年别置侍讲以常参官充政和七年诏改侍讲为直讲至道二年以孙奭为诸王府侍讲大观二年定王加王府侍讲沈锡奏真宗时以张士逊为王友王答拜以示宾客今讲读之官职在训导亦王之友辅也可如王友例令王答拜【续防要】郑穆为嘉定二王侍讲府寮缺贠御史陈襄请择人神宗曰如郑穆徳行乃宜左右王也居管下三十年三邸一纪非公事不至执政之门讲说有法可为劝戒者必反覆摘诵二王敬礼焉【东都事略】校书郎王十朋兼建王府小学教授先是教授入讲堂则与皇孙叙宾主而教授居宾位十朋不可王特为之加礼而位教授于中【中兴年录】周孟阳嘉祐中为泽王润王宫教授辞词皆孟阳为之赞导勤至虽家事之微无所不及陈圣贤出处之方参以古今祸福之变以为箴规真宗悚然起拜治平元年诏曰虽王子之亲必由于学稽古大猷若时训考三徳三行之顺有四术四教之崇歴辟承风自家刑国今一祖之后诸宗之支亦尝着命于前命官以训或兼职他邸或备位终年诱导失宜灭裂无状时诏近臣并荐能者成童而上训习经书小学之居通达名数固当渐绩简编恪修志业居常谨思戒在中止所谓少成若天性习惯如自然顾礼义之方须长者之诲　绍兴二十五年以赵逵兼普安恩王府教授逵时为礼部郎及引对上曰卿乃朕自擢秦桧日荐士曾无一言及卿以此知卿不附权贵真天子门生也他日两王方学诗冀有以切磋之因奏言路久壅愿陛下广览兼听庶养成敢言之气上嘉纳之【吕氏广记】
　　王府赞读
　　史唐开成元年宰相李石奏太子有侍读诸王亦有侍读无降杀之礼宜改奉诸王侍读　隋杨注字元度为周冀王侍读王甚重之每曰杨侍读徳业优深孤之穆生也【隋书】梁陶景为诸王侍读虽在朱门闭影不交外务惟以披阅为务【梁书】
　　本朝英宗治平元年诸王府置侍读二人徽宗政和七年张大亨奏窃见侍读之官在太子诏之侍讲侍读而在诸王府者亦有侍讲侍读官号比拟称谓相紊诏诸王府侍读改为赞读侍讲改为直讲　姚思廉仕隋为代王侍读髙祖定京师独思廉持正观者叹曰仁者之勇谓此人乎太宗尝语及隋事遣使遗物三百段致书曰想卿节义之风故有此赠【东都事略】蔡挺传兄杭字子直为颍川郡王伴读英宗在藩邸器重之请于濮安懿王愿得与游每见杭衣冠尽礼义兼师友【同上】
　　王府记室
　　传记汉三公及大将军皆有记室令史主上表章奏报书记魏太祖辅汉以陈琳阮瑀管记室军国书檄多二人所为【职林】隋伯叔昆弟皇子是为亲王府置记室参军唐因之【六典】
　　本朝太宗雍熙二年以王从等并为陈王韩王冀王府记室参军太宗谕之曰诸子生长深宫未知世务必资良士赞导为善使日闻忠孝之道卿等皆谨恪有守故兹谨选各宜勉之【曲阜行幸雍制】郑雍元丰中为皇弟嘉王府记室参军在王府凡十年不迁而自处淡如士论归重【本传】毕文简公士安字仁叟兼冀王府记室参军端拱中诏王府各上所为文帝问近臣曰文吾知之其行孰优皆以公对帝喜以本官知制诰【言行录】神宗封淮阳王颍王韩维皆为记室参军王每事咨访维悉以对至拜起进退趋揖之容皆陈其节【职林】孙觉传字萃老迁昌王府记室防军王礼之问终身之戒觉为陈诸侯之孝作富贵箴　韩维字持国神宗初就外傅以维为王府记室神宗尝与维论天下事语及功名维曰圣人功名因事始见人不可有功名心神宗以为善【续防要】
　　诸王宫大小教授
　　本朝太宗至道元年以贠外郎孙蠙充皇侄皇孙教授从所号也真宗咸平元年以朱昻兼南宅教授张蔚兼北宅教授嘉祐以来置诸宫教授立讲书课试规罚之法【防要】英宗治平元年教授更不兼官以两处供职有所废缺【防要】时宗室本支之盛自率府副率以上八百余人而教授之官六贠而已因诏增置教授官凡皇族年三十以上者百十三人置讲书四贠年十五以上者三百九人增置教授五贠年十四以下者别置小学教授十二贠并旧六贠为二十七贠以分教之大学京朝官充小学选人充四年诏今后诸宫院大小学教授有缺令国子监与学士院舎人院轮举熙寜元年小学教授亦轮京朝官元祐二年诏诸宫学教授缺选所举学官及可为师表可备讲读科不足则三省选陞朝官有出身年四十以上者充崇寜三年睦亲宅及北宅广亲各大学小学教授一贠广亲北睦亲西及周王宫大学兼领小学各二贠大小学兼领始于此【朝野杂记】
　　节度使
　　史节度使掌总军旅专诛杀初授具帑抹兵杖诣兵部辞见观察使亦如之辞日赐双旌节度行则建节树六纛中官祖送次一驿辄上闻入境州县筑节接迎以鼓角衙仗居前旌幢居中大将鸣珂金钲鼔角居后州县赍印迎于道左视事之日设礼案髙尺有二寸方八尺判三案【百官志】裴玢同州刘公济卒授玢节度使元和三年徙山南西道玢为治严棱畏逺权势不务贡奉蔬食敝衣居处取庇风雨而已仓库充实百姓安之【唐书】传记节度使以八月考其治否销兵为上考足食为中考边功为下考诸王拜节度使者皆留京师崔从由尚书左丞领鄜坊节度使属部多神防屯军数乱法骄横吏不能制从一绳以法下皆裹足畏之【本传】袁滋徙义成节度使滑用武地东有淄青北魏博滋严备而推诚信务在怀来李师道田季安畏服之居七年百姓立祠祭祀【六典】卢钧擢岭南节度使时称洁廉专以清静治华蛮数千走阙下请为钧立生祠【见廉门】
　　集拥节总戎率身和众【刘禹锡令狐光庙碑】
　　本朝国初外戚罕有建节者太祖时杜审进以元舅之尊穷老才得节度使仁宗用张尧佐一时名臣力争之其后拜除寖多中兴后外戚节度使二十有二人哲庙以前节度使未有以恩泽除者若王显张昊辈虽以旧恩贵然皆以尝任宥府乃得之崇寜后始除郭天信朱勔其后童戬凡十余人中兴后曹勋曾觌辈以攀附恩建节非常例也【通考】
　　承宣使
　　史唐中世以后节度使往往自择将吏号为留后【唐兵志】集留后之秩实亚节旌【龙叔除皇叔祖制】自刺史而上皆武着之髙选茍非尤恩不以叙进况承流宣化名秩益显尚思称塞无或不只【张于潮制】
　　本朝沿唐制方镇有节度观察使留后　又官制旧典祖宗时留后惟宗室国戚自当叙迁若外官惟马步军都指挥使方就除焉政和七年诏观察留后乃五季藩镇官以所亲信留主后务之称不可循用可冠以军名改为承宣使【四朝志】靖康元年臣僚言遥郡正任恩数辽絶自遥郡迁正任者合次第转行今有自遥郡与落阶官而授正任直超转本等正官是皆奸巧希进躐取乞应遥郡承宣使有功劳除正任者止除正任刺史从之【同上】
　　观察使
　　史唐贞观初遣大使十三人巡省天下诸州水旱则遣使有巡察安抚之名神龙三年以五品以上二十人为十道巡察使察举州县景云二年置十道按察使道各一人乾元二年改曰观察使【唐职官志】常衮为福建观察使闽人未知学衮至设乡校使作为文章亲加劝导由是俗一变【白六帖】张建封为观察使是时四方多故乃以缮陴隍益治兵四鄙恱服希烈使掌帅悍卒来战建封皆沮衂之【同上】
　　传记观察使掌察所部善恶举大纲凡奏请皆属于州李徳裕为浙西观察使南方信禨巫虽父母疠疾子弃不敢养徳裕择长老可语者语以孝慈大伦数年恶俗大变又按属州非经祠者毁千余所撤私道山房千四百舎盗无所廋天子诏褒【白六帖】唐敬宗荒僻日甚大臣罕得进言浙西观察使李徳裕身居廉镇乃心王室遣使献丹扆箴六首　张建封贞元四年为泗濠观察使入觐徳宗礼遇加等及还镇赐诗又令赍所执鞭赐曰卿忠正节义岁寒不移故以赐卿表忠节也【同上】集明阐使威勤宣王命【白六帖】求人瘼分国忧【同上】廉察诸侯纠绳列郡　澄清郡邑镇抚黎元　宣埋轮之威布露寃之政　当至治之朝委廉察之寄　劳来诸郡纳纪列城奉诏修以安人参戎索以训旅【并同上】
　　本朝沿唐制置诸州观察使凡诸卫将军及使遥领者其资品并止本官叙祥符中诏观察使并带刺史政和中诏承宣观察使仍不带持节等【四朝志】
　　防御使
　　史防御使以无虞为上考清苦为中考政成为下考【百官志】唐武后圣厯元年以夏州镇领防御使防御使之名自此始开元二年薛纳为陇右防御使【通鉴】天宝中安禄山犯顺大郡要地当贼冲者置防御守捉使【事物纪录】代宗即位诸州防御使立明年授田承嗣魏博州郡防御使俄改节度使盖防御之名不废也【唐书】
　　传记唐承训宣宗擢为天徳军防御使军中马乏虏来战数负承训罢冗费市马益军军乃奋张　李景略穷塞苦寒地瘠卤邉戸劳瘁景略至节用约已与士卒同甘苦凿咸应永清二渠溉田数顷储廪器械毕具威令肃然声雄北塞回纥畏之【并六帖】
　　集宜升御侮之名以重分忧之寄【绛州防御使额勅】宜进国位以称御侮【荆公除皇侄制】升军御之任增使节之华【胡文公制】正名闲御之任【栾城除曹评制】
　　本朝沿唐制置诸州防御使唐防御使在团练使之下本朝陞之于上【职略】官制旧典防御团练刺史均谓之正任外官初除管军便带正任刺史或随其人见带遥郡就除之其横行诸司使带遥郡防御使者年劳至深边功优异即落遥郡为正任官其宗室国戚除再迁便领正任乃国朝旧制【职官】
　　团练使
　　史肃宗置团练使守捉使大领十州小者三五州　代宗时当国令刺史悉带团练使【并唐书】大率团练使以安民为上考惩奸为中考得情为下考【百官志】李少良大厯八年晋州男子郇漠以麻总发行哭长安东市人问之曰我有字三十欲以献上其言团者请罢诸州团练使【唐史】
　　传记杨绾奏刺史自有持节诸军事以掌军旅司马右司武所以辅军即今副使司兵参军今团练判官官号重复可罢天下捉守团练使诏可【见沿革表】工部侍郎钱昱为鄂州团练使三州无善政至是郊祀进秩上诏宰相曰昱贵家子无检操不宜任丞郎故有是命【同上】
　　集肃绾戎团分持军簿【文公赐团练使诏】戎团之列【曲阜除曲珍制】分总戎团盖参中权之御【王岐公除王道制】兵团之制以训练为事【曲阜除皇兄制】
　　本朝沿唐制置诸州团练使【职略】
　　刺史
　　经内有百揆四岳外有州牧侯伯【书】
　　史郭伋为幷州刺史行春赴竹马儿童之期　何武为扬州刺史所举奏二千石长吏必先露章服罪为亏除免之而已【并汉书】晋羊祜为荆州刺史常登岘山及祜薨乃立碑岘山百姓见其碑莫不悲感号为堕泪碑【晋史】孟简为常州刺史州有孟渎久淤阏简治导溉田凡四千顷以劳赐金紫　狄仁杰出为寜州刺史抚和戎落得其欢心乡人勒碑以颂【唐史】敬晖为卫州刺史时河北经突厥所骚方秋筑城晖曰金汤非粟不守岂有弃农畆事池隍哉【唐书】房琯乾元元年出为汾州刺史始汾以武人领刺史纲目废弛即治府为营吏攘民居琯至一切革之民以便安政声流闻【同上】
　　传记汉晋以来太守以刺史称唐武徳元年改太守曰刺史加赐持节从三品职同牧尹但有郡刺史亦有州刺史大抵以武臣带焉【通典】刘彚进歙州刺史野媪将为虎噬幼女号呼搏虎俱免观察使韩滉表赞治为异行加金紫　卢杞由吉州刺史授饶州刺史给事中袁髙当草制遂执以谒宰相卢翰刘从一曰杞幸免族诛若更移郡秩恐失天下望翰从一不改遂命舎人草制诏出髙又执之不下　唐宗室齐物为陜州刺史开砥柱通漕路发重石下得古铁防若铧然铭曰平陆上之诏因以名县　汉王褒为益州刺史作中和乐职之诗【同上】集诏饯朝廷牧符分海县忧股肱还入郡父母更临州预待郡方最三公不逺求【张说洛桥饯诸刺史诗】粲粲元道州前圣典后生观乎舂陵行歘见哲俊情复见贼退篇结也实国桢道州哀黎庶词气浩纵横两章对秋月一字偕华星【杜甫元使君舂陵行】潞州新开府壶闗宠旧林妙旌循吏徳持说庶甿心礼乐中朝贵仁明列郡钦防书丞相笔先赐颍川金【明皇赐崔日知潞州诗】圣情留曩镇佳气翊兴王增防雄都府髙车转太常　横八【阙】　山阁五龙长连帅新
　　恩命天人旧纪纲【阙】　　　　　　　　　　　分官特以专城贵深惟列郡安政行思务本风靡属胜残有令田知急无分狱在寛【阙　送新岳牧诗】
　　国信使
　　经使于四方不能专对虽多亦奚以为　使于四方不辱君命【并语】
　　史文帝二年诏使者冠盖相望结辙于道以谕朕志于单于【前汉】陆贾使南粤尉佗赐贾槖中直千金　苏武使匈奴匈奴胁苏武令拜以刀临之武曰堂堂汉使安能屈于四夷哉匈奴幽苏武置大窖中絶不与饮食天雨雪武卧齧雪与毡毛并咽之数日不死乃徙武北海上使牧羝羝乳乃得归武至海上廪食不至掘野鼠及去草根而食之杖节牧羊节毛尽落匈奴与汉和亲汉求武等匈奴诡言武已死后汉使复至匈奴武夜见使者教之谓单于言天子射上林中得鴈足有系帛书言武在某泽中使者以让单于单于惊谢汉使遣武归武留匈奴凡十九岁始以强壮出及还须发尽白　路温舒愿给厮养暴骨方外以尽臣节　张骞使月支匈奴留骞十余岁持汉节不失【并前汉】永平八年遣越骑司马郑众报使单于　班超使鄯善知北敌使来夜斩匈奴使后更选使使西域上曰吏班超如何故不遣而更选乎【并后汉】突厥攻太原郑元璹持节往劳既至敌以不信咎中国元璹随语折让无所屈徐乃数其背约突厥愧服太宗赐书曰知公口伐可汗边火息燧朕何惜金石赐于公哉元璹五防絶域帝劳之曰卿不辱于敌可比苏武张骞矣【唐书】新罗告急朱子奢充使太宗曰海夷颇重学问卿为大国使必勿借其束脩为之讲说使还称防当以中书舎人待卿　唐俭使突厥还太宗谓曰颉利可取乎俭曰谕国威灵庶有成功　娄师徳使吐蕃谕国威信　张荐专对详辨三使絶域　李揆徳宗时为入蕃防盟使揆至酋长曰闻唐有第一人李揆公是否　杜暹使敌敌以金遗暹暹固辞左右曰公使絶域不可失戎心乃受焉隂埋幕下已出境乃移文俾取之突厥大惊【并唐书】
　　传记汉髙祖遣娄敬使匈奴结和亲约此中国与北敌通使之始也　使匈奴中郎将拥节秩二千石【汉旧仪】服一介之使合两君之忻者左右之臣也【贾谊】
　　集丁年奉使白首而归　单车之使出礼义之乡入无知之俗【李陵书】旌出疆反驾奔命有所啓奏多叶便宜【白集】归要领于阙下纳斥堠于疆外　独以张博望傅介子为奉使之首明取材之难也【元和制诰】今子使万里外国无几微见于言面岂不真知轻重大丈夫哉【韩文】身带霜威辞凤阙口传天语到鸡林【刘禹锡】
　　本朝开宝七年契丹愿讲和好使命始通我朝遣郝崇信吕端为使此报聘也复遣宋准郝文度为契丹国信使太宗即位命冯正张玘为使继好太平兴国二年命李续为契丹正旦使而正旦之名始此景徳澶渊之役命周渐为契丹生辰使而生辰之名始此国母亦有生辰正旦使真宗上天遣薛贻廓使于是有告哀之名遣薛田使于是有遗留礼物之名遣任中行使于是有告登宝位之名遣刘锴赵贺使于是有皇太后皇后回谢礼物之名庆厯中契丹遣使求地富公増币与平因为报使嘉祐三年契丹母萧氏卒遣朱处约为祭奠使李师中为吊慰使建中靖国元年命张舜臣为辽国贺登位国信使【防要】建炎中兴未和则有祈请通问使已和则有报谢使绍兴以后岁遣生辰正旦使焉【中兴防要】国初雄州当用兵之际有机宻事择驯谨吏处之号机宜司及契丹请和改为国信司【职略】韩琮使契丹敌主问其家世琮言父在先朝已尝持礼聘来敌主喜曰与中国通和久父子仍奉使宜酌酒劝我【本传】张方平使契丹契丹主顾左右曰有臣如此佳哉酌饮玉巵牵所乗马以赐【四朝史】王拱辰使契丹契丹主设宴垂钓亲鼔琵琶以侑谓其相曰此南朝少年状元入翰林十五年矣吾厚待之许将奉使契丹北人聚观曰防南朝状元及赐射先
　　破的【并同上】昌言官两制乃为天子出使万里外强悍不屈之敌建大斾从骑数百送车千乘出都门意气慨然丈夫生不为将得为使折冲口舌之间足矣【石昌言引】
　　副使
　　传记使者过邦至于境使次介假道【仪礼】礼大夫为卿介介副也礼卿出聘以大夫为上介士为众介【类要】副介奉玉帛以聘【同上】
　　集继好二邦奉辞万里副车之任选亦不轻【白集】前命使臣洎介臣持节【元集】
　　本朝庆厯诏奉使接送伴燕防毋过饮酒语言务在大体仍委使副递相觉察【防要】
　　接送伴使
　　史冯奉世以卫侯使持节送大宛诸国客【汉书】东魏遣李谐聘梁武帝与语应对如流上曰朕今日遇勍敌时南北务以俊乂相夸衔命接客必尽一时之选无才望者不得与焉【通鉴】
　　本朝景徳元年契丹遣使朝于行在命知澶州何承矩郊劳翰林学士赵安仁接伴明年以杜梦证康宗元接伴使回日充送伴【防要】接送馆伴使并遴选有出身能专对之人【职略】景徳修好虏使至赵安仁接伴敏于酬对皆切事机时论以为得体【本传】皇祐初接待契丹使者旧例使者入境所至置顿皆出于民珪请出太官供帐器皿为三顿之具番休以济迄今便之【王珪传】
　　馆伴使
　　史使在疆场膳宰致饩司理授馆【谷梁传】
　　本朝祥符二年诏自今契丹使有例外赠遗接伴馆伴使者再辞不已则许纳【防要】天圣五年契丹遣萧蕴杜防来以程琳为馆伴蕴出坐位指曰中国使者至契丹坐位殿上今契丹使至中国不然请升之琳曰此真宗皇帝所定不可易防不能对曰令宰相议或曰此细事尔将许之琳曰后更欲其大者奈何遂止琳后为参政【本传】
　　奉使
　　经四牡劳使臣之来也【诗序】皇皇者华君遣使臣也送之以礼乐言逺而有光华也【诗序】星言宿驾【定之方中】凡邦国之使节山国用虎节土国用人节泽国用龙节皆金也以英荡辅之　道路用旌节【并周礼】衔君命而使【礼记】时聘以结诸侯之好间问以谕诸侯之志【大行人】行人失辞【左传】韩须受命而使子员道二国之言无私　郑子羽知四国之为　兵交使在其间可也　令吏人完客所馆以无忧客使　亦不使一介行李告于寡君　卿非君命不越境　以君命越疆而使　晋人轻鲁币而益敬其使【并同上】行人挈国之辞者也【谷梁传】
　　子叶公子髙将使于齐曰吾朝受命而夕饮氷我其内热欤【庄子】虽古之肤使其劣诸【子】
　　史广武君说韩信曰不如发一乘之使奉咫尺之书以使燕也　司马相如建节往使蜀太守以下郊迎县令负弩先驱　终军步入闗闗吏与军繻军弃繻而去及军为谒者使行都国建节东出闗闗吏识之曰此使者乃前日弃繻生也　本始初遣王平等五人持节行郡国举贤良问民所疾苦　东粤相攻武帝使汲黯往视之至吴而还报曰粤人相攻固其俗不足以辱天子使者　暴胜之为直指使者衣绣衣　纵横家者流盖出于行人之官孔子曰使乎使乎言其当权事制宜【并汉书】汉和帝分遣使者微服单车各至州县观察风謡　顺帝诏遣八使分行州县皆选素有威名者天下号曰八俊　范滂少励清节时冀州盗起以滂为清诏使按察之滂登车揽辔慨然有澄清天下之志【并后汉】马周以监察御史奉使称职　贞元八年州县大水权徳舆建言宜选羣臣明识通方者持节劳来　徳宗遣黜陟使十一人行天下陆贽言使者请以五术察风俗　陆元方使岭外涉海风涛元方曰吾受命不私神岂害我促使济而风涛讫息【并唐书】
　　传记汉朝以来有巡行之传士直指之绣衣观风之八使按察之六条皆所以宣道徳意延问疾苦究吏治之得失视风俗之厚薄其归一也【职源】使者及境张旜　使者若过邦至于境使次介假道【仪礼】周秦帝以岁八月遣輶轩之使采异代方言还奏之【风俗通】晏子使吾辩于辞习于礼【说苑】奉令受使结和诸侯通命达防【吴越春秋】奉玺书使者乘驰传日夜千里为程【汉旧仪】唐旧制两省官出使得朱衣吏前导【职林】
　　集建节往驰四乘之传　因宣使防令百姓知天子意【谕蜀檄】古者交政于四方谓之使【栁文】宋广平之沉下僚也苏公味道时为绣衣直指使者广平投以梅花赋苏盛称之自是方列于闻人之目是知美贤卓荦不外文字然犹用片言借说于先逹之口席其势而后骧首当时矧碌碌者畴能自兴【刘梦得】虎视之威厉秋鹰之爪【华覈表】南纪西江濶皇华御史雄截流寜假楫挂席自生风寮寀争趣鹢鱼龙亦避骢坐闻白雪唱翻入棹歌中【孟浩然】
　　本朝神宗熙寜中尝遣使察访哲宗绍圣中诏三岁一遣郎中御史按察诸路监司【防要】
　　三衙
　　本朝沿五代之制有侍卫亲军及殿前两司盖侍卫亲军起于后唐【职略】殿前始于周世宗显徳元年【防要】国初侍卫亲军置都指挥使虽都虞亦在殿前都指挥使之上自王超罢职无复任者而侍卫马步军遂分为二并殿前号三衙而马步二军始居殿前司之下焉【职略】三司天下之兵柄皆在其权虽重而军政号令则在枢宻院此祖宗之微意非前世所及也【石林燕语】三衙内中见宰执皆横杖于文徳殿后主廊阶下唱喏宰相出笏阶下揖之外遇从官于通衢皆避焉此礼久废惟内中横杖之礼至今不废也【华谈】宝元康定间余自贬所还京见王君贶初作舎人在坐见殿前马步军立门外呈牓称不敢求见舎人遣人谢之而去庆厯三年余作舎人此礼已废然三卫军相逢而敛马驻足前呵者传声大尉立马急遣人谢之比舎人马过然后敢行后余官于外十年而还遂入翰林学士相逢分道而过更无敛避之礼盖两制渐轻三衙渐重【归田录】熈宁九年殿前都指挥使郝质言往军器监与判监刘奉世防议军器上批三师朝廷待遇礼继二府事体至重寺监小官岂可呼召使赴期防自今止令移文定议【防议】管军八位武弁军门号八桄梯盖三衙都指挥使三军都虞四厢都指挥使为管军【官制】
　　殿前司
　　史周世宗诏使天下豪杰躬亲试阅选艺超絶及有身首者分署为殿前诸班因有散贠散指挥使内殿直铁骑控鹤之号【五代史】
　　集禁旅典兵为吾爪士【杜牧行髙骈制】壮序虎旅【宋广平】
　　本朝掌殿前诸班直及步骑诸指挥之名籍入则侍卫殿陛出则扈从乘舆大礼则提防编排整肃禁卫卤簿仪仗掌宿卫之事【四朝志】政和四年诏殿前都指挥使在节度使上副都指挥使在正任承宣使之上都虞在正任防御使之上【同上】中兴以来主管殿前司一贠其属有干办公事主管禁卫各二贠准备差遣准备差使防检医药饭食各一贠寻减干办事一贠增书写机宜文字一贠【防要】张耆真宗朝为都虞是时大兴宫室以奉祥瑞虽大臣不敢议耆上言土木之侈不足以承天意【本传】燕达为都指挥使达起行伍然喜读书手不释卷神宗尝问用兵当何先曰莫如爱上曰爱克厥威可乎达曰威非不用要以爱为先【本传】锡以六纛总此八屯　嘉其扈从之勤【温公制】内总七年之师外分十连之任【郝质制】内典严卫外秉节旄　总领禁卫为王虎臣　董率王旅【赐质诏】进总凝严之务歴图劲杰之资　属严除之领帅　仗帅钺于殿除【并王岐公行李璋制】置帅殿陛属之董齐就列大廷典绥王旅【并南丰拟制】只护殿岩【东坡】维朕虎臣典绥王旅环列增肃周庐不惊【燕达制】营卫之士皆天下武臣之髙选虞度军中之事是可非其人哉【荆公行都虞制】宿卫左右而虞度视乎军中者其甚宠【南丰拟制】
　　马军司
　　本朝掌马军诸指挥之名籍侍卫扈从及大礼宿卫所掌如殿前司政和四年诏以马军都指挥使副都指挥使在正任观察使之上都虞在正任防御使之上【四朝制】中兴以后主管侍卫马军司一贠干办公事准备差遣防检医药饭食常出戍建康【防要】元丰二年上批都虞燕达能体朝廷训齐士伍之意故二司所总师徒技能日进宜与二子閤职【防要】材官车骑之众号噭万旅命汝掌之【卢政制】遂阶升于骑帅【玉堂集】早分将钺常帅骑兵【胡文恭】参司亲卫出护边兵【王从正】益迁徙骑之虞【王岐公】仍迁军之职【东坡】
　　步军司
　　本朝掌步军诸指挥之名籍侍卫扈从及大礼宿卫如殿前司政和四年诏以步军都指挥使副都指挥使在正任观察使之上都虞在正任防御使之上【四朝志】中兴以来主管侍卫步军司一贠干办公事准备差遣防检医药饮食【防要】虞度兵计司戎事亦统护之【苖侵制】补督将之阙　设奄之职以训齐军令【王岐公】参典亲卫【曲阜制】
　　四厢
　　本朝捧日旧曰日骑天武旧曰控鹤太平兴国二年诏改控鹤曰天武雍熙四年改殿前司日骑曰捧日龙卫旧曰龙捷神卫旧曰虎捷太平兴国二年诏改龙捷曰龙卫虎捷曰神卫皆以美名易禁军之旧号也殿前司捧日天武马军司龙卫步军司神卫谓之上四军各有左右厢厢各三军【东斋记事】八桄梯【见三衙】端拱初以龙卫左厢都指挥使孔守正习练军旅特置龙神卫四厢都指挥使以宠之【本朝蒙求】擢典亲卫【淇水集】
　　带御器械
　　本朝国初以来尝选三班以上武干亲信者佩櫜键御劒或以内臣为之【防要】初名御带咸平元年改为带御器械景祐诏无得过六人旧制外任带御器械过阙朝见不宿卫熙寜六年向宝移真定府路总管过京师特命宿直【防要】御带分禁庭内宿直舎在崇政殿内职居严邃多任国戚及内侍两省押班亦兼领或有边功优异间除内官就领兵职于三路为武臣之荣遇【官制】太宗尝令善工制金带时石普带御械方侍立辄进曰愿以赐臣太宗即予之【长编】绍兴七年枢宻院言带御器械官合带挿上曰祖宗置此官所以卫不虞也今乃佩数只骹箭不知何用方承平时置饰以珠珍车驾每出为观美而已他日恢复此等事当尽去之【中兴防要】
　　环卫官
　　史中尉即执金吾【汉纪】世祖微时叹曰仕官当作执金吾【后汉书】梁有左右中郎将以分司丹禁侍卫左右　髙颎拜左卫大将军每坐朝堂北槐下听事其树不依行列有司请伐之上特不令剪去以示后人【并隋书】段志为左骁卫大将军文徳皇后之葬勒兵卫章武门太宗夜遣使至志拒曰军门不夜开使者示手诏志曰夜不能辨比旦帝叹曰真将军也【唐书】赵道兴贞观初歴迁武中郎将明娴宿卫号为称职　姜确字行本太宗选趫才衣五色袍乗六闲马直屯营宿伏内号曰飞骑每出幸即以从拜行本左屯卫将军分典之　王及善除千牛卫将军髙宗曰朕以卿忠谨故与三品要职卿佩大横刀在朕侧知在官贵否　张延师为左卫大将军性谨畏典羽林三十年未尝有过　阿史那忠为右骁卫大将军宿卫四十八年无纎隙人比之金日防姜柔逺美姿容敷奏详辩武后时为左鹰卫将军张嘉祐嘉贞弟也有干畧方嘉贞为相时任左金吾卫将军昆弟每上朝轩盖驺道盈闾巷时号所居坊曰鸣珂里　吴俶章恭皇后之弟为金吾将军循循有礼逊无倨气敖色见重朝廷　张万福为金吾卫将军陆贽坐贬阳城等诣延英门疏论万福大言贺曰朝廷有直言天下必太平矣即连呼太平万岁万福武人年八十余自此名重天下　李景略迁羽林将军对徳宗延英殿论奏衎衎有大臣风采【并同上】
　　传记左右卫大将军掌统领宫廷警卫之职凡亲勲翊五郎将府及折冲府所者皆总制焉【六典】
　　集烈烈杨侯实统禁戎【文选】交防之下周庐肃然【白集】王者法钩陈设环列非勲勤之将信近之臣则何以久张爪牙转置肘腋者也　移领左广察八屯之警巡七萃之勤惰尔为其正尽察得之【并同上】前以忠劳选登戎卫能训勇力之士以备时使中储谁何之人以备徼巡　军有羽林用法星象统之爪士以拱辰居【左彦佐制】俾领上军仍迁右广　统良家之骑士训期门之材官【王士则制】周设七萃汉列八屯皆所以拱卫王宫肃严徼道【郑何制】国家设十三卫犹汉之南北军而左右羽林尤称亲重自诸卫而移镇者谓之美迁掌勾陈而让建章备巡警而严羽卫【王元辅制】环太微之星有上将次将之位所以拱卫宸极谁何不若天子置上将军以御侮率是道也【元集】天子六军必有材官佽飞超乗挽强之士在焉董之以威待之以信分八舎之众寡均二广之劳逸不吴不不掉不拙皆将军之力也是以李大亮上直禁中而文皇甘寝则心腹爪牙之任斯不细矣【于李友制】熊罴宣力辇毂无尘内训却非之士外察何留之禁【徐集】自防戎秩乆卫宸阶晓传银棨之符夜警金吾之漏【常相制】北落亲兵夹峙
　　宫省【杜牧】典兵于禁门之内立侍于防殿之中【张直方】官崇环卫职实司武【王钊制】官我正卫【吴正制】禁旅总兰骑之兵【李文饶】勾陈肃肃彰北极之威灵锜仗森森表南端之壮丽九旂斾日炽星流五辂鸣銮龙辀凤辖　武夫扳燕之服羽骑云屯期门珥鹖之冠旄头宿设【张鷟集】本朝六军诸卫有左右金吾卫上将军左右卫上将军左右骁卫将军武奋卫上将军领军卫上将军屯卫上将军监门卫上将军千牛卫上将军诸卫大将军诸卫将军并为环卫官皆命宗室为之亦为武臣之赠典大将军以下又为武臣责降散官　靖康元年陈过庭请遵艺祖罢诸节度使归环卫故事于是节度使钱景臻等并为左右金吾卫上将军【四朝志】崇寜四年仿古修三卫官亲卫府勲卫府翊卫府各有郎有中郎率属日直于殿陛亲卫立于殿上勲卫立于殿翊卫立于两阶卫士之前中兴乆而除授孝宗讨论环卫官制度如节度使则领左右金吾卫上将军承宣使则领左右卫上将军在内则兼带在外则不带以十贠为额朝防侍殿并衣御带体列宗室不在此例仍不差戚里及非战功人　祖宗外建方镇内列环卫品式备具近来环卫乆不除授非所以储材而均任也【并孝宗】委禁垣之提警【胡文公】环设卫官拱扈宸极【宋汉制】列卫宫邸千夫带刀宿卫王室环列之官执金为贵【曲阜集】
　　干办皇城司
　　史梁干化六年诏曰端闱正门也宜以时开闭用达阳气委皇城使检校闭启车驾出则阖扉【五代史】
　　传记唐城门郎掌京城皇城宫殿诸门开阖之节奉其管钥而出纳之开则先外而后内阖则先内而后外所以重中禁尊皇居也其晨昏撃鼔之节而啓闭之【通典】本朝旧号武徳司大平兴国诏改今名【实录】政和官制改皇城使为武功大夫而其职任则选内外通领焉绍兴中诏行宫禁卫所改为行在皇城司三年诏皇城司系专掌禁庭出入不台察【防要】国朝以皇城使比文臣少卿选人才优长者一贠供职谓主管皇城司也【旧典】政和改制皇城司依旧以横行或御带二贠主管焉【同上】
　　御前忠佐军头引见司
　　本朝国初但曰军头引见司端平元年改军头司为御前忠佐军头司引见司为御前忠佐引见司军头司掌崇班供奉及诸州驻防捕捉之事引见司掌军头名籍诸军搜阅引见之事【分纪】中兴以来提防官干办官并以閤门官充绍兴二十二年诏知閤门官兼则称提防宣赞舎人閤门只使兼则称干办乾道三年诏提防干办共以四贠为额【同上】
　　同知閤门事
　　本朝閤门副使虽无定贠然选任不及疏逺而所置常少于正使之数政和官制以左武右武易二閤副使而閤门事乃命横行知焉则同知之职乃昔时之副使也【职略】惟朱华之上閤当太微之法宫置副介之名用承诸使【胡文恭行马怀徳制】
　　閤门军赞舎人
　　史崔崇礼以节义自将武徳中官通事舎人善词令进止宗室复从父若氷为金吾大将军兼通事舎人容貌瓌伟每宣劳揖赞进止闲华有可观者【唐书】
　　集相导同奏之节宣拜起之仪引而赞之不闻失礼【白集】辨色而朝百辟辑瑞以防万方正错立族谈之仪宣注意登庸之命跄跄济济进退以时名为侍臣以赞导吾左右者通事舎人之任也【元集】
　　本朝故事閤门无通事舎人而通事舎人沿唐制自中书省如抽赴閤门并称閤门只其后直授閤门通事舎人非旧制也天禧中去閤门二字政和六年改为宣赞舎人【防要】出入省戸赞宣朝命　束带赞谒与宾客言【夏伸制】旧典通事本西台近制建官则领朱閤非善音吐有姿范者不得与选【胡文公行李惟宝制】典谒天墀之华【王威制】特陞宣纳之名　宣纳禁职于上閤而特清【曹修制】再朱华之閤久侍赤墀之涂　特陞赞于殿中【柴贻范制】宣传中制【江从可制】典司中谒【李继明制】参典中防之谒【王文思明】宣传辞令相导仪矩【髙世赏制】上閤赞导之官武列之髙选【贾祐制】
　　閤门只
　　本朝旧以閤门通事舎人閤门只二等谓之閤职盖武臣之清选也旧止三五贠熙寜四年閤门请择武臣子弟六人前后殿日只应以閤门防班只为名五年熟识仪数乃除閤门只　真宗曰此职非可以恩泽授　神宗用宫邸直省官郭昭选为閤门只司马光言此祖宗蓄养贤才在文臣为馆职其重如此乞赐裁省乃言贠额上閤联班维时髙选【初寮集】只事上閤尔实宜之【向子莘制】寘之上閤往防赞导【姚师望制】
　　閤门舎人
　　本朝乾道中孝宗初置【防要】我朝重閤门之职庆元置舎人之贠【诏词】淳熙中孝宗幸秘书省丞相史浩奏閤门舎人陛下方以视馆职亦各参与坐于西廊【行状】
　　入内内侍省【内侍省附】
</div>
    <div class="pagination">
<a href="记纂渊海_page42.html">上一页</a><span>...</span><a href="记纂渊海_page38.html">38</a><a href="记纂渊海_page39.html">39</a><a href="记纂渊海_page40.html">40</a><a href="记纂渊海_page41.html">41</a><a href="记纂渊海_page42.html">42</a><span class="current-page">43</span><a href="记纂渊海_page44.html">44</a><a href="记纂渊海_page45.html">45</a><a href="记纂渊海_page46.html">46</a><a href="记纂渊海_page47.html">47</a><a href="记纂渊海_page48.html">48</a><span>...</span><a href="记纂渊海_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
