<!DOCTYPE html>
<html>
<head>
    <meta charset="UTF-8">
    <title>喻林 - 第 63 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 63 页/共 195 页</h1>
    <div class="content">　　次二车轫俟马酋止测曰车轫马止不可以行也【太经第六止】
　　次七车累其俿【驰】马猎其蹄止贞测曰车累马猎行可怜也【太经第六止】
　　上九折于株木輆【口亥切】乎泛石止测曰折木輆石君子所止也【太经第六止】
　　艮止也于人爲手爲背取象爲山爲石爲门爲狗【京氏易传艮上】
　　夫人之形犹草木之体也草木在髙山之颠当疾风之冲昼夜动揺者能复胜彼隠在山谷间鄣于疾风者乎【王充论衡道虚篇】
　　北辰以不改爲众星之尊五岳以不迁爲羣望之宗蟋蟀屡移而不贵禽鱼餍深则逢患【抱朴子外篇守塉】
　　仲长子光日在险而运竒不若宅平而无爲【文中子礼乐】虽力挟太山将不举一羽波万里将不濯一鳞咳唾成珠玉挥袂出风云岂肯防鄙事取才进人【补文选夏侯湛扺疑】
　　佐鬬者伤预事者亡【意林唐子】
　　吾将赠子以无爲之乐给子以澹泊之汤刺子以虚之鍼灸子以淳朴之方安子以恢廓之宇坐子以寂寞之牀【艺文类聚人部愁文】
　　无阖则无辟无静则无动此归藏所以先坤欤【玉海艺文易】凡物轻不能载重小不能镇大不行者使行不动者制动是以重必爲轻根静必爲躁君也【道徳经注】
　　象彼仲冬节竹木皆摧伤佐阳诘贾旅人君深自藏【参同契】
　　中经曰静者夀躁者夭静而不能养减夀躁而能养延年然静易御躁难将【养性延命録教诫篇】
　　譬如门阈常住不动【长阿含经卷十二】
　　智人知动揺譬如沙中树【法句经明哲品】
　　尚先
　　上六比之无首凶正义曰他人皆比己独在后是亲比于人无能爲头首也【周易正义比】
　　逃遯之世宜速逺而居先而爲遯尾祸所及也【周易正义遯】物之成熟莫先葽草故云物成自秀葽始【毛诗正义七月】鲁人将有事于上帝必先有事于頖宫晋人将有事于河必先有事于恶池齐人将有事于泰山必先有事于配林【礼记礼器】
　　祈麦实麦实者五谷之先见者故急祈而记之也【大戴礼记夏小正】
　　秦失其鹿天下共逐之于是髙材疾足者先得焉【史记淮隂侯传】
　　且彊弩之极矢不能穿鲁缟冲风之末力不能漂鸿毛非初不劲末力衰也【史记韩长孺传】
　　豪彊并争虎裂狼分疾者获多迟后者先吞【蜀志谯周传】柏梁云构大匠先居其下管防奏防牙先聆其音【晋书庾怿传】
　　天道先贵覆者地道先贵载者人道先贵事者酒保先贵食者【鹖冠子天则】
　　权先加人者敌不力交武先加人者敌无威接【尉缭子战权】欲学歌讴者必先征羽乐风欲美和者必先始于阳阿采菱此皆学其所不学而欲至其所欲学者【淮南子説山训】豪雄争强先者受福【焦氏易林睽之屯】
　　缕非针无以通故宜先也【淮南子説山训解】
　　抱薪爇火燥者先着【艺文类聚火部薪炭灰】
　　先者在路于后则妨【海空智藏经哀叹品】
　　养性者先饥乃食先渴而饮恐觉饥乃食食必多盛渴乃饮饮必过【养性延命録食诫篇】
　　譬如日出诸山髙者其光先照【波罗蜜多经卷五百二十七】
　　将雨法雨先兴法云普覆众生未便即雨【大方广佛华严经三十五】王复问那先言人有欲作善者当前作之耶当后作之乎那先言当居前作之在后作之不能益人也居前作者有益于人那先问王言王渴欲饮时使人掘地作井能赴王渴不王言不赴渴也当居前作井耳【那先比丘经卷中】譬如妙华众蜂竞采先至之者取其精粹后来至者但味其余【大乗宻严经卷中】
　　如二人俱至一方一乗疾马一乗钝马虽乗钝马以前发故先有所至【法苑珠林卷八十三】
　　尚后
　　九三咸其股执其随往吝【易咸】
　　九四臀无肤其行次且牵羊悔亡【易夬】
　　语曰骐骥之衰也驽马先之孟贲之倦也女子胜之夫驽马女子筋力骨劲非贤于骐骥孟贲也何则后起之借也【战国策齐闵王】
　　齐欲伐魏淳于髠谓齐王曰韩子卢者天下之疾犬也东郭逡者海内之狡兎也韩子卢逐东郭逡环山者三腾山者五兎极于前犬废于后犬兎俱罢各死其处田父见之无劳倦之苦而擅其功今齐魏久相持以顿其兵敝其众臣恐强秦大楚承其后有田父之功【战国策齐宣王】此所谓两虎相搏者也夫秦楚相而韩魏以全制其后【战国策楚懐王】
　　圣人虚无因循常后而不先譬若积薪燎后者处上【文子上徳】
　　瓶存二窍以水实之倒泻闭一则水不下尽不升则不降井虽千仭汲之水上盖不降则不升是以圣人不先物【闗尹子九药】
　　子列子学于壶丘子林壶丘子林曰子知持后则可言持身矣列子曰愿闻持后曰顾若影则知之列子顾而观影形枉则影曲形直则影正然则枉直随形而不在影屈伸任物而不在我此之谓持后而处先【列子説符】未甞有闻其唱者也常和人而已矣【庄子徳充符篇】
　　人皆取先己独取后曰受天下之垢【庄子天下】
　　郑人有相与争年者其一人曰我与黄帝之兄同年讼此而不决以后息者爲胜耳【韩非子外储説左上】
　　先唱者穷之路也后动者达之原也何以知其然也凡人中夀七十嵗然而趋舎指凑日以月悔也以至于死故蘧伯玊年五十而有四十九年非何者先者难爲知而后者易爲攻也先者上髙则后者攀之先者逾下则后者蹶之先者隤陷则后者以谋先者败绩则后者违之由此观之先者则后者之弓矢质的也犹錞之与刄刄犯难而錞无患者何也以其托于后位也【淮南子原道训】老子学商容见舌而知守柔矣列子学壶子观景柱而知持后矣故圣人不爲物先而常制之其类若积薪樵后者在上【淮南子谬称训】
　　隂道卑虚无所因缘待阳唱道乃和而承之【太经第一中注】錞矛戈之錞刄矛戈之刄刄在前故犯难錞在后故无患【淮南子原道训解】
　　我有三寳保而持之一曰慈二曰俭三曰不敢爲天下先【太平御覧珍寳部寳】
　　通经曰天地之道先以后爲主圣人法道之退者所以自后也后以自安【道徳经四子集解】
　　先迷失轨后爲主君【参同契】
　　尚速
　　盛馔未具不能以虚待之不及壶飡之救饥疾也言已欲灭吴取快意得之而已不能待有余力也【国语解越下王问范蠡】
　　失火之家岂暇先言大人而后救火乎【史记齐悼世家】
　　乗其未坚厌其未发震起机动敌人摧折虽有贲育不及持刺虽有樗里不及回知虽有鬼谷不及造次【前汉书王莽传】
　　疾走而防先鸣则兴【晋书慕容寳记】
　　智者从之而不释巧者一决而不犹豫是以疾雷不及掩耳迅雷不及瞑目【太公六韬军势】
　　十里断者国弱九里断者国强以日治者王以夜治者强宿治者削【商子去强】
　　力贵突智贵卒得之同则遫爲上胜之同则湿爲下所爲贵骥者爲其一日千里也旬日取之与驽骀同所爲贵镞矢者爲其应声而至终日而至则与无至同【吕氏春秋贵卒】
　　所以贵镆邪者以其应物而断割也靡勿释牛车絶辚【淮南子説山训】
　　所以尚干将莫邪者贵其立断也所以贵骐骥者爲其立至也必且厯日旷久乎丝牦犹能挈石驽马亦能致逺是以聪明防敏人之美材也【新序杂事二】
　　敏教劲疾如猿升木彤弓虽调终不能获【焦氏易林泰之蛊】来如飘风去似絶【焦氏易林困之萃】
　　凤之小者曰鸑鷟五彩之文三嵗始备也【张华注禽经】成务虽均机速爲上决谋或同迟缓爲下何者才能成功以速爲贵智能决谋以疾爲竒也善济事者若救火拯溺明其谋者犹骥防矢疾【刘子贵速】
　　今焚燃熛室则飞驰灌之湍波漂人必奔游拯之若穿井而救火则熛飏栋焚矣方凿舟而拯溺则江鱼之腹中矣骥所以见珍者以其日行千里也满旬而取至则与驽马均矣箭所以爲贵者以其直而至也穷日而取至者则与不至者同矣智所以爲妙者以其应时而知若事过而后知则与无知者齐矣【刘子贵速】
　　言畜货以遗后畜道俟将来是迟钝【子法言注五百篇】
　　逸材之马虽后往而能先至【李善注文选舞赋】
　　逸翮后尘翶翥先路言飞之疾尘起居鹤之后鹤飞在路之先【李善注文选舞鹤赋】
　　翔鶤仰而不逮况青鸟与黄雀【文选西京赋】
　　倐如六龙之所掣一越三千不终朝而济所届【文选海赋】西河下龙门其流敌于竹箭【文选南都赋注】
　　掣电无停光疾雷无余声【太平御覧天部雷】
　　刘向云之言久蓍之言耆千嵗而灵蓍百年而神【玉海艺文艺术】
　　夫騕褭以迅骤爲功鹰隼以轻疾爲妙【何氏语林夙恵】
　　譬如猛火随投草木一切炽然悉成于火【大寳积经卷八十四】
　　尚迟
　　鹊之作巢冬至架之至春乃成犹国君积行累功【郑氏笺诗鹊巢】
　　汝大才当晚成良工不示人以朴且从所好【后汉书马援列传】夫物暴长者必夭折功卒成者必亟壊【后汉书朱浮列传】藜藿之生蝡蝡然日加数寸不可以爲栌栋楩柟豫章之生也七年而后知故可以爲棺舟夫事有易成者名小难成者功大君子修美虽求有利福将在后至【淮南子修务训】
　　枫桐之树生而速长故其皮肌不能坚刚树檀以五月生叶后彼春荣之木其材彊劲车以爲轴殷之桑谷七日大拱长速大暴故爲变怪大器晚成寳货难售其不崇一朝辄成贾者菜果之物也【王充论衡状留篇】
　　阳温隂寒厯月乃至灾变之气一朝成怪故夫河冰结合非一日之寒积土成山非斯须之作干将之劔久在鑪炭铦锋利刄百熟炼厉久销乃见作留成迟故能割断肉暴长者曰肿泉暴出者曰涌酒暴熟者易酸醢暴酸者易臭由此言之贤儒迟留皆有状故【王充论衡状留篇】燕飞轻于凤凰兎走疾于麒麟鼃跃躁于灵蛇腾便于神龙吕望之徒白首乃显百里之知明于黄发深爲国谋因爲王辅皆夫沉重难进之人也【王充论衡状留篇】生三百嵗大如钱游于莲叶之上三千嵗青边縁巨尺二寸蓍生七十嵗生一茎七百嵗生十茎神灵之物也故生迟留厯嵗长久故能明审实贤儒之在世也犹灵蓍神也计学问之日固已尽年之半矣鋭意于道无贪仕之心及其仕也纯特方正无员鋭之操故世人迟取进难也【王充论衡状留篇】
　　美盛者任其时化譬之种植不可一朝成也【郭子注庄人间世】且墉基不可仓卒而成威名不可一朝而立皆爲之有渐建之有素譬之种树久则深固其根本茂盛其枝叶若造次徙于山林之中植于宫阙之下虽壅之以黒坟暖之以春日犹不救于枯槁何暇防育防【文选曹冏六代论】薫晚华而后落槿早秀而前亡【补文选鲍昭观漏赋】
　　夫物速成则疾亡晚就则善终朝华之草夕而零落松栢之茂隆寒不衰是以大雅君子恶速成戒阙党也【补文选王防戒子侄书】
　　春兰早芳实忌鸣鴂秋菊晚秀无惮防霜何则荣乎始者易悴贞乎末者难伤是以傅长沙而志沮登金马而名【广文选谢恵连连珠】
　　卢思道与庾知礼作诗知礼成而思道未就知礼曰卢诗何太眷眷思道曰自许编蒲疾何如织锦迟【太平御覧文部思迟】
　　桐枝濡毳而又空中难成易伤须成器而后华【太平御覧木部桐】
　　双骹长者起迟六翮短者飞急【事类赋禽部鹰注】
　　实不如虚数不如希茂多卒夭疾不如迟【西升经】
　　宁爲菩萨迟证无上正等菩提不爲速求堕二乗地【波罗蜜多经卷五百八十七】



　　喻林卷三十六
　　钦定四库全书
　　喻林卷三十七　　　　　明　徐元太　撰人事门【三十五】
　　尚义
　　入峻谷者当攀葛藟可以免于颠坠犹处时俗者当据道义然后得用自立【前汉书叙传注】
　　伐氷之家不利鸡豚之息委积之臣不操市井之利【后汉书冯衍传】
　　济于舟者和于水矣义于人者祥于神矣【管子白心】
　　人而无义唯食而已是鸡狗也彊食靡角胜者为制是禽兽也【列子説符】
　　子独不闻假人之亡与林回弃千金之璧负赤子而趋或曰为其布与赤子之布寡矣为其累与赤子之累多矣弃千金之璧负赤子而趋何也林回曰彼以利合此以天属也夫以利合者迫穷祸患害相弃也以天属者迫穷祸患害相收也夫相収之与相弃亦逺矣且君子之交淡若水小人之交甘若醴君子淡以亲小人甘以絶彼无故以合者则无故以离【荘子山木】
　　子墨子言曰我有天志譬若轮人之有规匠人之有矩轮匠执其规矩以度天下之方圜曰中者是也不中者非也【墨子天志上】
　　商人之四方市贾信徙虽有闗梁之难盗贼之危必为之今士坐而言义无闗梁之难盗贼之危此为信徙不可胜计然而不为则士之计利不若商人之察也【墨子贵义】今天下莫为义子独自苦而为义子不若已子墨子曰今有人于此有子十人一人耕而九人处则耕者不可以不益急矣何故则食者众而耕者寡也【墨子贵义】
　　有游于子墨子之门者子墨子曰盍学乎对曰吾族人无学者子墨子曰不然夫好美者岂曰吾族人莫之好故不好哉夫欲富贵者岂曰吾族人莫之欲故不欲哉好美欲富贵者不视人犹强为之夫义天下之大器也何以视人必强为之【墨子公孟】
　　力不若牛走不若马而牛马为用何也曰人能羣彼不能羣也人何以能羣曰分分何以能行曰以义故义以分则和和则一一则多力多力则彊彊则胜物【荀子王制篇】水火有气而无生草木有生而无知禽兽有知而无义人有气有生有知亦且有义故最为天下贵也【荀子王制篇】齐宣王问匡倩曰儒者博乎曰不也王曰何也匡倩曰曰博者贵枭胜者必杀枭杀枭者是杀所贵也儒者以为害义故不博也又问曰儒者弋乎曰不也弋者从下害于上者也是从下伤君也儒者以为害义故不弋又问儒者鼓瑟乎曰不也夫瑟以小为大声以大为小声是大小易序贵贱易位儒者以为害义故不鼓也【韩非子外储説左】
　　昔晋文公将与楚人战于城濮召舅犯而问曰楚众我寡奈何而可舅犯对曰臣闻繁礼之君不足于文繁战之君不足于诈君亦诈之而已文公以舅犯言告雍季雍季曰竭泽而渔岂不获得而明年无鱼焚薮而田岂不获得而明年无兽诈伪之道虽今偷可后将无复非长术也文公用舅犯之言而败楚人于城濮反而为赏雍季在上左右谏曰城濮之功舅犯之谋也君用其言而赏后其身或者不可乎文公曰雍季之言百世之利也舅犯之言一时之务也焉有以一时之务先百世之利者乎【吕氏春秋义赏】
　　使人左据天下之图而右刎喉愚者不为也身贵于天下也死君亲之难视死若归义重于身也天下大利也比之身则小身所重也比之义则轻义所全也【淮南子泰族训】今行者见大树必解衣悬冠倚劒而寝其下大树非人之情亲知交也而安之若此者信也陵上巨木人以为期易之故也又况于士乎士义可知故也则期为必矣人之所乗船者为其能浮而不能沉也世之所以贤君子者为其能行义而不能行邪僻也【吕氏春秋壹行】
　　大旱雩祭而请雨大水鸣鼓而攻社天地之所为隂阳之所起也或请焉或怒焉者何曰大旱者阳灭隂也阳灭隂者尊压卑也固其义也虽大甚拜请之而已无敢有加也大水者隂灭阳也隂灭阳者卑胜尊也日食亦然皆下犯上以贱伤贵逆节也故鸣鼓而攻之朱丝胁之为其不义也此亦春秋之不畏强御也【春秋繁露精华】众人以毁形为耻君子以毁义为辱【説苑谈丛】
　　君子比义农夫比谷【説苑谈丛】
</div>
    <div class="pagination">
<a href="喻林_page62.html">上一页</a><span>...</span><a href="喻林_page58.html">58</a><a href="喻林_page59.html">59</a><a href="喻林_page60.html">60</a><a href="喻林_page61.html">61</a><a href="喻林_page62.html">62</a><span class="current-page">63</span><a href="喻林_page64.html">64</a><a href="喻林_page65.html">65</a><a href="喻林_page66.html">66</a><a href="喻林_page67.html">67</a><a href="喻林_page68.html">68</a><span>...</span><a href="喻林_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
