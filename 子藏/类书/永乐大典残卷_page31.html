<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 31 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 31 页/共 331 页
  </h1>
  <div class="content">
   卷之九百十七
　　二支师
　　太师二
　　【宋眉山唐子西集】
　　《代谢蔡太师启》：始缘力请，得返弊庐；终赖仁私，尽还旧物。岂惟铭佩，亦复兢惶。某屏迹累年，无识面者；阖门度日，将终身焉。自收老大之心，遂绝进升之望。未甘扶杖，起居虽健于管宁；久已饰巾，志意自同于陈。忽奉昭回之迹，大推滂霈之恩。旧恶宿愆，一时荡涤；前侯故将，以次甄收。顾惟朽钝之躯，屡费陶熔之手。终蒙记录，不忍弃捐。谓其尝任宰司，故优其班序；谓其久安田里，仍处以虚闲。就使自为之谋，想亦不过如此。静循其本，敢不知归？此盖伏遇某官，以王佐之才，值圣人之运，将令四海尽蒙比屋之封，肯使一夫犹掩向隅之泣。致兹衰退。亦极宠荣。食既愈浮，宁有小言之补；位非所称，得无大耋之忧。辞受之间，莫知所措。
　　【李曾伯可斋集】
　　《代蜀总贺史丞相拜太师魏国公启》大庭播告，上衮登庸。定鼎相成，师礼重周公之德；分圭启魏，国名嘉毕万之封。昭宗臣佐策之勋，示明主报功之宠。古今盛事，中外欢心。窃以六典作姬，首三公而始置；百官表汉，非一职以为称。自尚父得于溪，而子房奋于黄石。寥寥千载，落落几人。迄我皇朝，尤为旷典。惟淳化真人之绍述，礼赵普以勋劳；至元佑天子之幼冲，拜路公以年德。中兴而后，未见如斯。考国史之所闻，独会稽之先烈。然在孝庙十年庚戌之旦，始疏魏社之封；迄于光星三月甲寅之辰，初演师桓之命。非以钦崇于旧学，则由拥佑于重光。方蔚为宝训之首称，况继金瓯之全美。超前越后，仅有绝无。恭惟某官，社稷重臣，国家元老。正权纲于圣化更张之日，运连筹策于王室规恢之时。事能应、物能名、持蓍龟之先见；刚不吐、柔不茹、存金石之诚心。坐扶茂陵三十载之治功，益衍炎祚万亿年之休命。赤舄独隆于左右，黄旗浸盛于东南。属开历数之绍尧，方卜讴歌之归启。天擎鳌柱，金滕藏代发之书；日洗虞渊，玉几任保钊之奇。寄遂定一代延长之计，克彰两宫仁孝之忱。以至义质鬼神，息四海鸱之难；信行蛮貊，格五胡狼虎之奸。国势无山岳之动摇，人心有松柏之茂悦。矧登鸿硕；叶赞燕诒。奉广姒之徽音，佐继闻之丕烈。屹然於从容密勿之顷，隐若有凭藉维持之基。斯克享于天心，宜莫隆于人爵。窃聆奎翰，亲发玉音。道慈训之丁宁，示元勋之尊显。谓先朝眷倚之意，当示褒崇；而今日拥翊之功，岂容谦抑。所以彰两朝不世之绩，慰二祖在天之灵。异数肆，佥言惟允。山川世胙，方益增茅土之封；岩石民瞻，当愈重槐庭之位。然且秉枢机之周密，连鼎轴之奠安。被之诗歌，宜在丞民崧高之雅；编之史册，无愧伊训说命之书。身亲见之，民生幸甚。某谬司井络，久属泰阶，矧窃听于黄麻，喜欲赓于绿竹。丹心报国，敢忘雨露之深恩；白有逢时，未分江湖之终老。《贺郑左相除太师魏国公启辞免太师》：制麻诞播，魁柄载持。不必备官，惟其人，谦处维垣之贵；爰立作相，置诸左，晋封大国之荣。九鼎尊安，八埏怿。眷本朝之上宰，图共政以旧人。命潞国于至和之二年，则及首台之重陟；复歧公于隆兴之初礻异，亦由次辅以后升。大册耸闻，前修丕迈。恭遇某官，器闳而用博，诚立而明通。有王佐才，务引其君於当道；曰大人者，将以先知而觉民。公论恃之以统盟，善类倚之为宗主。自还公衮，叶辅宸。持劲节之冰霜，缔隆知于金石。慨念治功之辽邈，图回世运之艰屯。酬酢几微，坚凝力量。绕百官而抚夷夏，遂万物以理阴阳。咨尔股肱，比三年而为国；隆吾体貌，咸一德以享心。上方待之以不名，公逾退然而毋伐。兹颁九命，式副群情。然且陈善责难，俯陋录姚崇十事之说：辞荣就列，远逾邓彪三逊之高。对杨帝训之丁宁，密勿阿衡之倚赖。冠荣枢斗，衍赋公圭。盖将毕大儒熙载之工，于以副明主仰成之意。第惟事会，尚费谟猷。治善化更，虽类解以方调之瑟；师老财匮，殆如张而未弛之弓。抑犹关尺脉之证深，未易方匕剂之效速。旁观泛论，虽非贾谊陆贽以能言；毕智尽忠，孰识如晦元龄之不易。窃窥伟奏，敬叹盛心。譬彼中流，驾万斛之航而必届；戛乎行道，审六马之驭以何难。天其开平治之期，时则赖扶持之力。器旧人求旧，无疆惟休；德新日又新，永膺多福。某穷阎屏迹，大厦囿身。夙蒙化冶之生成，今睹明纶而鼓舞。谴名未洗，岂敢希人才册子之收；庆颂喧传，犹愿效儒士歌诗之作。
　　【胡寅斐然集】
　　《代张子期上秦太师启》不度寒微，敢绿恩纪。辄伸恳款，冫免冒威尊。顾惟蝼蚁之诚，难觊埏熔之造。再三以渎，诛谴是宜。伏念某驽骞下材，瓶罂小器，志惟守分，仕则为贫。奉香火之明祠，寸能莫效；谨夙宵之常职，五斗是资。荐历岁华，遂终考秩。永惟熙旦，大辟夷途。人怀布武之心，士切竞辰之志。乃顾卑飞之羽翼，已逾细满之光阴。代者它方，杳然来耗。滞留兴叹，痿人不忘一起行；无垠，顽矿实思于钧铸。况异代居夷之难，有本家先祖之忠。早被赏音，下延族从。萃隆私于门户，铭深感于肺肝。念此侥求，非无阶级。虽降才不腆，鼯鼠五技而易穷；然所欲甚微，在鹪鹩一枝而已足。危诚迫切，公听旁通。某官命世大贤，兴邦元佐。蹈危履险，确然金石之不移；守信资忠，炳若星辰之有度。一登揆路，大振邦荣。横舟楫于风涛，巨川攸济；置盐梅于鼎鼐，众口称和。秦汉已还，勋庸莫二。盖以伊周之术业，赓陪尧舜之都俞。百揆惟公，盖自任以天下；一夫不获，如已推诸沟中。自怜樗散之无庸，未辱匠师之所弃。一施斤削，即预桷榱。某誓当勤瘁当官，靖共守位。思糜身而报德，方屏息以祈恩。
　　【王紫微先生集】
　　《代张帅谢太师除敷学启》：假行都弹压之权，惭无课最；寓延阁高华之直，误被宠迁。命拜自天，恩归有地。窃以京兆重守符之任，甘泉严从橐之臣。出则济治于剧繁，入则备承于顾问，昔两都求治，责三府之政声；今六阁相辉，藏累朝之宝典。故辇毂虽专刂裁之地，或笔囊陪侍从之班。如其未桴鼓之稀鸣，安得预瀛洲之妙选。伏念某材羞樗散，质愧枣昏。有家漂流，逢世恢复。策名委质，徒坚父教之忠；趋事赴功，无益公家之利。顷自湖湘之疏远，误蒙廊庙之召收。旋将漕于日畿，继承流于天邑。期年已勉，策十驾以不前；衰病居多，无一毫而仰报。屡有奉祠之请，庶销旷职之忧，未闻洪造之矜从，反见清班之骤躐。仰知全度，终欲曲成；宠至若惊，固当力疾，感深而泣，徒自戴恩。兹盖伏遇某官，一德享天，三王施事。致主复雍熙之治，跻时题晏粲之期。道本密庸，运极枢而变化；人无求备，采葑菲以用才。遂俾庸虚，亦叨甄奖，某敢不益思不逮，求称所蒙。若泥在钧，已荷甄陶之赐；我心匪石，实怀篆刻之私。感愧所存。敷殚曷既。
　　【沈文通西溪集】
　　《上留守太师傅中启》：伏今某窃伏东藩，藐然万里之远，仰占台象，倬尔三阶之崇。礼殊等威，执绝中外。故不敢以翰墨之屑，辄自通于屏案之前。维是瞻慕竦企之无穷，不知夙夜启居而有间。岂谓某官，诎六公之贵，忘相国之卑，命记室以占辞，因行人而传制。宠逾衮赠，光照海滨。内视其愚，实无以称于题品；尚期有立，庶几不辱于门阑。下情无任感激之至。《上并州判府太师相公启》：伏审某官，易节成德，抚封太原。册书班闻，士论和附。恭以某官，自天生德，与世会亨。历试朝廷之难，式孚华夏之望。越参大政，再践冢司。有靖乱之功，铭如彝鼎；有致平之业，格于皇天，虽外均乎逸劳；实内倚乎藩屏。上惟全晋之旧，大河之东，总万兵之符，制二虏之患，必用元臣之重，以张连帅之威。盖以师长百僚，故特尊于端揆；且将节度诸将，故专畀于中权。富贵归于故乡，弩矢驱于县令。人臣之极，行路以荣。然海隅之民，尚有觖望；政事之召，实期须臾。岂伊一方，独被大赐。某守藩于远，拜庆无阶；瞻望欣愉，倍百常品。
　　【纪纂渊海】
　　方云翼《贺徐太师启》：祗奉白麻，进登黄阁。勋高不世，孰先柱石之元臣；品冠非常，独应台阶之上象。神明交赞，朝野同休。窃以六飞南幸者，十有七年。兵气盖尝劳于百战；两宫北狩者几逾万里，驿尘初不到于遐荒。念天步之多艰，痛神州之未复。人虽愿治，计靡图全。中更贪功喜事之臣，讠寿张而几于失措；继遭误国谋身之士，偃蹇而曷尝有为。和战分为两途，是非同于二变。更用九相，迄无成功。惟公一人，独赞英断。迨使轺之再隰，乃盟墨之未寒。尽返龙车盾，亲迎马鬼驭。九重天笑，披长信之春风；万岁山声，动未央之晓箭。伟矣君臣之相悦，欣然华夏之交欢。在昔所无，于今为盛。共惟某官，心常体国，德善弭兵。禀重厚之资，惟忠足以结主；养中和之气，惟诚为能动天。排群议于风波万顷之中，破异党于盘错千寻之外。人曾罔敢，己独奚疑。用能动不失时，直使虑无遗策。控黯彭于掌握，三令而十军尽分；遣滕陆如笑谈，一方而两国交定。有臣如此，其报云何？商乐阿衡，欲有谋而必就；唐尊德裕，恨无官之可酬。是宜衮绣龙盘，厅横鸱尾。固将坐而论道，岂特均于佐王。天子与之临轩，朝臣为之下拜。择贤而授，舍公而谁？封加魏国之崇，位在周公之上。黑头元冕，足观鼎盛之荣，玉带金鱼，更觉官高之贵。而况受千龄之间气，符当代之中兴。九合诸侯，却兵车而不用；咸宁万国，资保大以为和。宜列屏之三槐真擎天之一柱。功名富贵，身同四海之安；宗庙朝廷，势增九鼎之重。某逖闻坦制，弥激懦衷，惟素号于登龙，偶尚同于退益鸟。年龄浸晚岁月徒嗟，砺带山河，誓等无穷之勋业；钟炉造化，愿同未就之坯埏。陈元裕《上太师启》明堂一柱，精忠直贯于三灵；广厦万间，庇荫遍周于九野。自古大有为之主，欲跻夫至治；必有不可召之臣，共济其康功。措天下之危乱于已治已安，表贤人之德业于可大可久。纲维再整，竹帛难殚。但见夫君明臣良。四海仰皋陶赓载歌之诵；更加之礼制乐作，一时归姬旦致假乐之风。能此道吾谁与归，非盛德曷以臻此。恭惟某官，禀天间气，作世真儒，勋业冠于伊周，忠嘉合于稷契。几几赤舄之孙硕，岩岩维石之具瞻。奋忠而权以大谋，沉几有吉之先见。始国步丁多艰之际，奋义裾驰不测之渊。正直质诸鬼神，忠信行科蛮貊。天欲平治，使我公归；时方艰虞，为苍生起。正三军之鼓勇，偶一介之寻盟。执剑者如燕雀蚊虻之过前，君子以独立不惧；共议者若肝胆楚越之相视，大人以合并为公。片言定约于樽俎之间，两国罢兵于衽席之上。天回地转，雾散云收。介胄变而为衣冠，剑戟销百而为锄耒。论已往之芳烈，奴隶皆知；要无象之太平，丹青莫状。且以溥天之下，乞今十载丁兹，兵归府而将归朝，农处野而士处校，疆埸之师干不试，埸音亦南北活几百万之生灵；僧道之度牒不行，版籍增数百千之户口。勋藏盟府，德享天心。岂徒弄刀笔，依日月之末光；诚以吐经纶，劝仁义之既效。抑又秉钧当轴，以总三铨之柄；庶几度德量材，而期百职之修。如某者，闽岭鲰生，武夷冷族，迹远齐鲁诗书之国，世非东西将相之家。邻隙分光，独对圣贤之典册，穷闾管见，惭无师友之渊源。早曾累荐于乡评，晚乃叨尘于末第。众笑读蟹螯之书未熟，自叹传龟手之术不灵。勉强铨衡，而法律之士方求精于案牍；适逢类试，幸缙绅先生重稽古于礼文。俾兹蠹纸之鱼，首玷堂之雀。金炉造化，藻泮清优，况领风教于四明，实倍等伦于二浙。人材岐嶷，鄂力反从古有声；岁月因循，自惭无补。坐縻廪给，滥造阶资。既逃旷职之诛，敢后趋庭之礼。药克参桂，虽不足助调元之手于千金；笔补乾坤，亦或能写化工之巧于一点。与其进也，请试申之，倘狂狷或不足以剪裁，则进退当自安于愚分。赵彦端《籍田贺太师启》：光辅圣躬，肇开帝籍。虽九功叙禹，皆导民务本之心；而庶事备周，糸医殳论道经邦之力。迄成懿典，允赖宗臣。窃稽千亩之上仪，罕偶一时之亨会。文帝举于萧曹既远之后，太宗行于房杜未相之前。礼粗讲而少经纶，论或淆而无折衷。矧由多故，寝逸旧章。上有务农重谷之诚，靡遑于暇给；下有力穑服田之意，每害于流亡。寂寥载芟之诗，旷绝甸师之职。五谷熟而民人育，昔莫保于小康；元首明而股肱良，今乃观于能事。增光累圣，贻训四方。共惟某官，福被生灵，切存社稷。享天心以一德之有，举明主以三代之隆。爰当文治之期，肆奉亲耕之诏。齐宫御事，谨太史之先时；龟卜告谋，叶孟春之元日。对威颜于南面，导法驾于东郊，假无言，既奉承于明荐；肃邕隹显相，式冠映于群工。而况总摄使名，进共御耒，奏函在史，追加礼于乾元；劳酒班朝，首殊勋于太极。君臣尽道，今古绝俦。某久托陶钧，属违表著，献安仁之赋。敢妄意于昔人；述子渊之辞，但驰情于善颂。周紫芝《贺太师启》：通火以亲祠，爰重配天之义，载太常而纪绩，首疏胙土之恩。既申锡于隆名，乃对扬于休命。衣冠歆艳，宗社安荣。共惟某官，盛德体仁，阴功及物。
　　休兵解甲，知黩武之无威，继好息民，故交邻而有道。边烽尽灭，使币相望。俾狂澜既倒而复回，本善师不陈而能胜。虽尽忠竭节，在皋夔稷契而不过；至扶颠持危，岂房杜姚宋之可及。礼乐因斯而大备，君臣俱欲于无为。乃即南郊，以秩元祀。神仓积而浆盛必洁，景钟奏而律吕遂谐。苍璧藏仪，八陛合圆丘之制；清台占象，五星呈同色之祥。大礼既成，渊衷载喜。谓告太平乃文祖之德，而祀明堂则周公其人。揭一德之名，本取精忠之意；锡益都之号，又归辅弼之功。皆出圣神之自知，考诸书传而未有。某论才虽陋，感德则深。草木至微，亦系造化生成之数；虫鱼遂性，岂无游泳鼓舞之情。
　　【翟忠惠先生集】
　　《贺拜太师启》：伏睹制诏，正月一日，大庆殿朝贺，受传国八宝。太尉仆射相公，册拜太师者。仰止三朝之老，蔚为万乘之师。裂以山川世胙之封，崇以铁钺专征之器。贵穷人爵，克享天心。古者天子有七人之争臣，太师首三公而论道。所以仪刑海内，辅导帝躬。严朝廷，则爵为达尊，事德义，则贵有所屈。成汤先学于伊尹，必有所不召之臣；穆公无人乎子思，不能安长者之侧。有来命世之哲，以起非常之元。恭惟太师仆射相公，道济弥纶，文能经纬，非予觉之谁也，岂曰友之云乎？王曰：乎呼父师，作祗命周公之册。余惟克迈乃训，继旧学甘盘之贤。极名器则礼敬益隆，咨典刑则老成为重，就访大事，必先太史之乞言；俾乘安车，参用黄门之设几。底于五典，论厥九畴。以镇定如岩石之瞻，以博厚若阿衡之倚。一国之巨室所慕，为政不难；天下之大老来归，其子焉往。用能制作礼乐，颁度量于明堂；寅亮圣明，受泰元之神策。肇称宝玉，于赫容，然而无竞维人，惟德其物。昔者，倚相能道训典，晋大夫失问于白珩；子反善理兵戈，秦使者改观于和璧。不有君子，将焉取斯。洪惟熙洽盛治之圣朝，相以瑰玮光明之人杰。光于史册，配君陈毕命之书；载之声诗，诵崧高民之雅。《贺大师收燕山启》：伏审告廷大号，正位上公，远冒山河，拥百灵之交卫术。进游廊庙，膺多福之鼎来。凡逮有生，孰不同庆。恭惟某官，三朝元老，四辅宗臣，忠诚动科冕旒，威信行乎华夏，谋深辟国，无如召公；道懋格天，有若伊尹。由是致二帝三王之治，用能专五侯九伯之征。奇功屡书，已在鼎彝之上，胜算迭用，不出帷幄之中，乃眷燕云，久湮沙漠，累圣未皇于问罪，穷酋自致于渝盟。当宁请行，乘机抚定，貔貅万旅，正十六州疆场之初；烟火一家，复二百年版图之旧。庙略已定，凯旋而归，勒名重崖，舍爵清庙，固宜备非常之典册，然后称不世之勋劳。锡盾雕戈，亟上元戎之节；衮衣赤舄，首登真相之班。益唆臣邻，永熙帝载。某方驰骖马日，莫造钧庭。闻社稷之殊休，增缙绅之懦气。辄陈固陋，敢冒近严云云。词语渎烦，欲尽刍艹荛之谠，位貌间绝，愿宽铁钺之诛。
　　【刘屏山集】
　　《代贺秦太师启》：伏审显膺册命，进陟帝师。惟大勋伟业常出于艰难，非绝品殊阶则无以报，称既内崇于毗倚，亦外耸于观瞻，出自上除，无心不悦。共惟太师仆射相公，气钟英伟，德蹈中庸，忠亮贯于神明，声名播乎夷夏。高仲连之节，尝耻帝秦；喜季子之归，果闻昌鲁，荐膺图，任，益罄谋谟。先审定于国维，爰更张于戎政。宣公远虑，明国家臂指之权；德裕一言，解藩镇辅车之势。人情不骇，王室益尊，当敌国之寻盟，察天心之悔祸。绥之以德，断以不疑，逮诚意之既孚，凡指求而必获。同轨毕至，慰周陵反葬之思；跬步不忘，遂长信承颜之乐。事非众料，功异前闻，嘉猷允契于宸衷，流庆大敷于寰海。绣裳瑶带，已承特异之恩；紫盖黄旗，克佐方兴之运，如天所授，何谋不成。某，猥辱甄陶，喜闻播告，凫趋莫获，敢通削牍之诚；蝶梦徒勤，企想维垣之峻。
　　【葛胜仲丹阳集】
　　《贺秦太师启》：伏审祗膺册命，擢拜帝师，庆浃人天，恩流华裔。窃以为三公而论道，尤重师臣。宅百揆崦惠畴，仍都相职，粤惟周室，大倚师垣，虽武用太公，赏著鹰扬之效；而成尊姬旦，犹存狼跋之疑。孰若策不赏之元勋，正久虚之重任。君臣有凫藻之合，社稷致磐石之安。民言大同，国是坐定。恭惟某官，大而持正，高明而守中。格于皇天，夙负耕莘之蕴；保兹天子，共推降岳之英。繇次辅之协忠，正冢司而专任。操持一节，调燮万微，仰惟东朝，久淹朔野，望慈闱于万里之外，阻大养于一纪之余，虽睿主焦心，以待其还；然群臣卷舌，而不敢议。独公决策，与神为谋，既驰使马日以输诚，果见鉴舆之返国。事光陆贾，功百侯公。两宫之蜃绋继还，中壶之龙车盾亦至。慈宁显敞，获伸爱日之孝诚；永固崇成，复慰在天之灵鉴。惟此非常之盛事，并归夹辅之秘谋，卧鼓橐弓，已见升平之象；苴茅胙土，更期庆赐之行。伏念某，备官迩联，尸禄道馆。十年留落，自安麋鹿之群；一德明扬，敢忘燕雀之贺。
　　【张守毗陵集】
　　《贺秦左相除太师启》：伏审畴庸元弼，正位师臣。宠疏两国之封，巍冠群公之表。四方瞻耸，万口欢呼。共惟某官，忱诚足以格天，敦厚足以镇物。立奇节于多艰之始，结异眷于中兴之辰。早激孤忠，固舍生而取义，晚熙大政，复遭变而知权。谋猷入告，而圣主仰成。清神折冲，而敌国退听。可属大事，陋周勃之少文；坐止讹言，本王商之多质。既获和戎之利，遂臻偃革之期。固陵复土，而燕在天之灵；长乐还宫，而酬陟屺之望。勋焕鼎钟之勒，荣纡衮绣之褒，默销黄口之浮言，率归舆诵；复见黑头之盛事，掩前闻。更申带砺之盟，永作岩廊之镇。某久叨契好，不替初终。得请真祠，脱沉疴于垂死；偷安故里，瞻盛典于余年。永怀埏埴填之私，莫缀缙绅之贺。喜而不寐，言之无文。
　　【张紫微先生集】
　　《贺秦太师车驾幸赐第启》：伏睹邸报，六月初三日，车驾幸太师仆射相公赐第者，里旅劝功，帝赍已居于轮奂；宅章既定，天临更驻于和銮。事绝前闻，欢腾无外，伏惟庆慰。窃以汉赐令其近我，盖嘉面雍之功；齐第列于康庄，实侈致贤之盛。然事或乖于宜称，礼未极于优隆。岂若圣时，独超振古，非但为尊儒之懿，糸医殳实增汗简之光。伏惟太师仆射相公，道冠伊皋，功逾周召。泽被两朝之赤子，咸归奠枕之安；德符上圣之好生，家有广居之赐。某夙蒙恩遇，久荷，望丞相之门，岂绝扫尘之念；殚候奄之意，初无善颂之辞。
　　【史莲峰先生家集】
　　《代张丞相德远贺秦丞相除太师启》：伏审显膺命册之隆，首冠泰阶之重，伏惟欢庆，恭惟太师仆射相公，器涵精粹，学茂经纶。出入险夷，躬履危而可疚；弛张文武，才任大以优为。赞限远之威怀，辅格天之孝治。式旋马鬼御，归正保兹。功尤轶于前闻，事有光于振古。彝章攸举，舆论佥谐，畅达土之邈然，耸宏休之卓尔，莫展造前之庆，徒勤跃之私。
　　【周紫芝太仓米集】
　　《进书贺秦太师启》：诒孙谋以燕翼子，既纂成书；涣大号以扬明庭，爰颁宠纟孛。布在文武之方册，恭诸尧舜之典谟。夷夏交孚，神人具喜。共惟某官，周邦元老，商后圣臣，羽翼六经，袭孔子删诗定书之志；陶成万化，当周公制礼作乐之朝。偃兵革于边方，混车书于区夏。宝邻修好，上帝降康，适国家闲暇之时，乃文物修明之旦。圣谟具在，宜增唐帝之焕章，武烈既昭，当矢周宣之文德。载之巨牍，实赖宗工。聿追河洛之图书，备述帝王之仪宪。奎躔腾耀，粲若云汉之昭回；金匮宝储，永作邦家之轨范。糸医殳此圣神之作，允为论次之功，宜极褒嘉，以旌殊烈。凡在陶钧之内，敢忘蹈之情。某久沐恩波，尚尘廪粟。琅函蕊籍赖钟山秘典之藏；羽盖霓旌，想汉殿皇仪之盛。莫庆遑展，徒切望风。
　　【史浩郑峰真隐漫录】
　　《除太师谢留右丞相启》：充员帝傅，已怀非据之羞；进位师垣，更昌曲成之造。固辞弗可，承命知荣，伏念某，少也辶屯辶，晚焉遇合。秉钧揆席，蔑摅经济之才；摘句清厢，何补缉熙之学。深虞忄曷日，旋即引年。久卧病于漳滨，徒驰神于魏阙，属大明之继照，罄万物以皆新，岂料陈人，首霈渥。赏历观于旧弼，窃有感于孤衷。文潞公愠章蔡之不知，吕申国喜范韩之得志。遭时各异，享福斯殊。矧某至愚，岂回敢望。幸宗工之当轴，冀宏度以匿瑕。膺宠自天，既荷两宫之眷佑；归恩有地，实糸医殳一相之甄熔。兹盖伏遇某官，德厚无垠，勋高不伐，伊尹以天下自任，夙简上心；留侯为帝者之师，克绳祖武。当论道经邦之暇，有好贤乐善之诚。遂使孱微，亦叨光润。面槐隗始，惭扬秕之在前；结草颗同，顾捐躯之敢后。其为感幸，罔既敷宣。
　　【金正叔集】
　　《贺北京贾太师启》：伏以正吉始和，适班常于都鄙；仁贤胥庆，宜获于神明。恭以某官，著效真儒，助宣元化。协恭一德，时方倚重于阿衡；营致太平，议者比才于公旦。外严宫钥，安辑都城，虽两京举被于仁风，而四海望深于霖雨，光齐台极，坐拥春祺，伫促玺书，重调鼎饣束，某栖庥在远，献寿无阶，瞻望钧严，无任依颂之至。
　　【林希逸竹溪集】
　　《贺丞相除太师札》：国重元勋，阶崇极品。兹惟后矣，宅牧宅准，以式四方。曰吾师乎，为仁为义，而泽万世。维垣之逊必陟，告廷之命又新。喜动埏垓，辉流简册。窃以宗社之重，所寄一贤；古今之难，莫如二事。诰今王以敬德，时惟升阝而之伊；保冲子以居师，是亦征东之旦。自汉唐以来鲜此，惟殷周之老兼之。乃若皇家，非无名哲。澶渊之寇，遣恨于天禧；好水之韩，始称于嘉。吕相有不名之宠，于平世何为？紫岩任中兴之功，而末扬不与。盖尝观田文吴起之问答，诵采薇天保之声诗，我思古人，式至今日。恭佳某官，盛德元老，耆儒宗工，声猷远辈于典谟，勋烈遍铭于彝鼎。力侔再造，在长江饮马之初；忠济两朝，实大宝遗龟之际。笏垂绅而声色不动，诹经订礼而册号具严。快话新条，皆述行于先志；登延众正，即诒翼之初谋。屹成磐石之安，亟了因山之役。尔乃攀乌号而如慕，奉龙车盾以请行。两宫迭勉谕以莫留，四海诵奏篇而竦立。导恭八妾羽，归秩九虞。清庙之对在天，心质祖宗而无愧；咸池之浴出日，功于社稷以愈隆。爰即上垣，荣跻绝席。殊扌为谦之志，实无可酬之官。虽韩以勋，潞以年，未有如公之全美；使河如带，山如砺，所宜与国以长存。弼予一人，期之千载。某叨居化冶，喜际明时。卑栖莫望于鸱岩，勇跃敢鸣于燕贺。第惭拙陋，曷究形容。加正治之席，而启黄扉，公何乐此；追先帝之遇，以光遗德，世所望焉。
　　【晋嵇康文集】
　　《太师箴》：浩浩太素，阳曜阴凝，二仪陶化，人伦肇兴。爰初冥昧，不虑不营。欲以物开，患以事成。犯机触害，智不救生。宗长归仁，自然之情。故君道因然，必托贤明，芒芒在昔，冂又或不宁。华胥既往，绍以皇羲，默静无文，大朴未亏。万物熙熙，不夭不漓。降及唐虞，犹笃其绪。体兹易简，应天顺矩，纟希褐其裳，土木其宇。物或失性，惧若在予，畴咨熙载，终禅舜禹。夫统之者劳，仰之者逸。至人重身，弃而不恤。故子州称疾，石户来桴，许由鞠躬，辞长九州。先王仁爱，愍世忧时，哀万物之将颓，然后莅之。下逮德衰，大道沉沦。智惠日用，而渐私其亲。惧物乖离，攘臂立仁。名利愈竟，繁礼屡陈。刑教争驰，天性丧真。季世陵迟，继体冰资。凭尊恃势，不友不师。宰割天下，以奉其私。故君位益侈，臣路生心，竭智其国，不久灰沉。赏罚虽存，莫欢莫禁。若乃骄盈肆志，阻兵檀权，矜威纵虐，祸崇丘山。刑本惩暴，今以胁贤。昔为天下，今为一身，下疾其上，君猜其臣。丧乱弘多，国乃陨颠。殷辛不道，首缀素旗。周朝败度，彘人是谋。楚灵极暴，乾溃叛。晋厉残虐，栾书作难。主父弃礼，马声殳胎不宰。秦皇茶毒，祸流四海。是以亡国继踵，古今相承。丑彼摧灭，而袭其亡。初安若山，后败如崩。临刃振锋，悔何所增。故居帝王者，无曰我尊，慢尔德音；无曰我强，肆于骄淫，弃彼分佞幸，纳此颜。谀言顺耳，染得生患。悠悠庶类，我挖我吉。唯贤是授，何必亲戚。顺乃造好，民实肯效。治乱之原，岂无昌教。穆穆天子，思闻其愆。虚心导人，允求谠言。师臣司训，敢告在献。
　　【晁无咎集】
　　《同李昭王巳陈察祭赠太师李公文》：维元四年月日，某官其等，谨遣某以清酌庶羞之奠，致祭于赠太师李公之灵，而言曰：自昔布衣起家之士，必其学可用，德可立，而才可为。近可以利当世，而远可以遗后人。兼是三者，公侯之器。至其莫施，时则不暨。公魏大姓，世豪以资。散其千金，负籍求师。爰以进士，得官天圣，抱其所能，而止一令。造物报人，微与之期。是生左丞，出秉政机。河啮其原，用改斯卜，以龙章，西山之麓。曰子曰孙，有公及士。服其命服，承此祭事。生虽莫施，而设显名。有表其阡，邦人所荣。某等于公，其生既后。咸以贱贫，左丞所厚。不获相事，一官所樱。驰词侑奠，亦以抒情。尚飨。
　　【石介徂徕集】
　　《颜鲁公太师》：唐家六世树威恩，外建藩翰御不宾。二十三州同陷贼，平原犹有一忠臣。圣贤道在惟颜子，忠烈名存独杲卿。甘向贼庭守节死，不羞吾祖与吾兄。
　　【梅圣俞宛陵集】
　　《依韵和酬太师相公》：相国推心本至平，欲扬萧艾作兰馨。孤根易变终微贱，美泽难沾谩晦冥。楚客尝闻纫若若，王孙谁复顾青青。东风已与生成足，不敢希謣在帝庭。
　　【王华阳集】
　　《和致政太师潞国文公以赐燕玉津园感恩述怀》：玉符初解自逍遥，暂驾安车近九霄。无限高名齐少室，不言休绩在三朝。好披云氅呼辽鹤，忽把仙巾换汉貂。御苑清明开特燕，莫辞仙体劝金蕉。
　　《琼林苑御筵奉送致政太师潞国文公归西洛》：祖燕催移玉殿班，都人齐向苑傍看。古来少有三师退，天下曾将大器安。绿野春深花更好，石楼夜午月应寒。尘埃抖擞无余事，却忆溪旧钓竿。
　　【刘忠肃公集】
　　《送致政太师归洛》：元丰天子赐安车，黄发翩翩翊圣初。坐省故携灵寿杖，会朝仍驾虎贲舆。平泉花木春常在，辽水城池鹤自如。身是赤松无一事，乳桐孙竹看扶疏。
　　【王魏公集】
　　《谨赋五言一章赠别致政太师》：封国营丘近，行胪洛水浑。位齐师尚父，名重相公孙。勋业归宗，威声寄塞垣。安居今日老，魏阙此心存。祖燕临华省，赓歌屈至尊。里门多喜色，云汉在瑶琨。
　　【苏魏公集】
　　《次韵开府太师留别诸公》：经济才谟沛有余，幡然高谢意何如。青云路尽寻归鞅，绿野堂成忆旧庐。汉苑宴游联魏丙，邺都宾客记应徐。某，顷年奉使过北都，伏蒙留连累日，早来请见，亦尝语及。他时若到城南地、入副宸袁对绮疏。《开府潞公太师得谢西归谨赋七言四韵诗五首拜送》：几夕华星动紫躔，少微光入太微垣。帝临便座延公衮，人喜安车到国门。恳叙官仪还汉节，亲承需宴酌尧樽。朝家贵老超三代，史行看记善言。圣代登庸年独少，清时得谢齿尤高。国朝以来，惟公四十三入相。吕宫师虽同，而拜不在正月。近年张太傅、陈宫师致仕，年最高，亦未及七十九。官如中令躬无疾，文似司空思不劳。赵中令虽以太傅归第，时已卧疾；李司空素病心悸，发辄弥岁。自谓久任文字职，劳役思虑而致是耳。皆不及公之寿康。玉座案经氵冒对日，金壶加礼赐春醪。公初至都门，诏生饣气外，别赐御酒。仍宣谕选择刚日，与公相见。祝公倍享灵椿算，长副吾君序燕毛。官崇真是帝王师，八十归休亦未迟。不似孔光辞位日，早于姜望出封时。仪形昔已图麟阁，藁草今应集凤池。郑畋集号凤池，藁草间，多是措置军国大事。故府诸僚终有愧，甘陵犹欠纪功碑。君臣一德千龄际，柱石三朝四纪中。天下重轻常系望，膝前谋议不言功。位高少有名兼美，体健方知福更隆。谩道汾阳贵且寿，若论勋考亦惭公。久持邦柄擅斯文，却扫丘园脱世纷。已用三篇作霖雨，回看万事似浮云。何须戟荣归路，自有常载旧勋。欲别延英犹造膝，老臣虽去不忘君。
　　【宋景文公集】
　　《将道洛先寄太师文相公》：两鬓蓬飞岁月侵，收还秘殿上恩深。鸟毛落尽那胜弹，古善弹者，毛尽禽不死。桐尾烧焦敢望琴。前日化工依大冶，守蜀改官，柏府启拟。今兹旧物恃遗簪。尘容喜接荧煌坐，未忍公然动越吟。
　　【司马温公传家集】
　　《效赵学士体，成口号十章，献开府太师》：都人共喜太师回，比频必切户争迎不得催。正直土楼滩水浅，大家出手挽船来。东郊车马走红尘，城外多于城里人。谁信今朝还政后，过如前岁下车新。归来甫可及春残，丞相频邀赏牡丹。远处名园多不到，樽前日献百余盘。洛阳风俗重繁华，荷檐樵夫亦载花。贪看二公同宴会，游人昏黑志还家。公厨敕许酿芳樽，屡唤宾朋醉后园。谑浪略无名位间，谁人知道太师尊。过春稀复到诸园，厌苦终朝鼓吹喧。招得古僧江外至，啜茶挥麈话松轩。东田小籍选新声，歌吹胡琴色色精。客少有时全不用，天然水竹湛余清。首夏清和新雨晴，绿莎细软不妨行。园夫遮道白何事，桅子花开斑笋生。矮帽长绦紫衫，朱门深静似重岩。莫言永日浑无事，种药移花一一监。八十聪明强健身，况从壮岁秉鸿钧。功名富贵古亦有，无事归来能几人。
　　【范文正公集】
　　《赠广宣太师》：忆昔同游紫阁云，别来三十二回春。白头相见双林下，犹是清朝未退人。
　　【苑忠宣公集】
　　《效宫词体上文太师十绝》：三纪中书更有谁，致君尧舜似皋夔。频年力请方归第，天子临轩册太师。太师还政异寻常，前殿铺张册礼忙。入对谁知年八十，身轻拜舞谢吾皇。吾皇重喜见仪刑，对御排场结采棚。才见罢时先赐宴，御前亲劝一金觥。上前一饮酉爵金觥，侍宴群公喜且惊。吕尚鬻熊今复见，神仙不必在蓬瀛。蓬瀛闻说有仙居，甲第园林想亦如。绕圃琅抽翠竹，平流琴瑟走清渠。清渠泻水灌东田，十顷方塘不种莲。白鸟往来明镜里，画舡安稳坐青天。天上虽传周伯星，应期为瑞有常经。不如全享康宁福，访水寻山到处行。行乐心清日日添，诗豪酒健独能兼。从容对客忘威重，自是天真不是谦。谦虚久已得民心，三尹西都惠爱深。一自安居朝阙去，万人侧耳听归音。归日天恩赐画船，倾城士女尽迎观。园家连夜擎筠笼，为趁明朝献牡丹。
　　【华镇云溪居集】
　　《宫使蔡太师》：天贻真宰赞重熙，何日来符命世期。五夜燕游元夕后，三阳交泰上春时。维师事业前无吕，先觉心灵世有伊。首斡化机熙帝载，暂休祠馆动民思。和羹终付盐梅手，仗节难稽柱石姿。华屋早开丞相第，衮衣新赋我公诗。缃桃满院光风转，素李成蹊淑景迟。鼎席具瞻何所愿，祝公眉寿等莲龟。
　　【诗海绘章】
　　《投蔡太师》：昔年樽酒每逡巡，此日遥瞻百辟尊。零落羽毛迷凤穴，退藏麟甲谢龙门。来非东阁天上客，归爱武陵花下源。肯学袁丝事游说，区区来往谩高轩。
　　【朱奉使诗】
　　《次韵刘太师苦吟之什》：长城五字屹逶迤，可笑偏师敢出奇。句补推敲未安处，韵更瘀絮益难时。痴迷竟作禽填海，辛苦真成蚁度丝。却羡弥明攻具速，刘侯漫说也能诗。
　　【王灼顺堂集】
　　《投秦太师》：双龙阙下五云新，喜见天元第一春。邻使来输朝会玉，儒官望拜属车尘。囊空赤白闲边将，雨足公私快野人。浑是升平好时节，谁将盛事勒苍珉。今代堂堂有魏公，十方三际指挥中。勋名已恨古人隘，歌咏端知寸笔穷。还第文饶槐蔽日，睹棋安石马嘶风。此时谁作登门客，看吐经纶气似虹。相府潭潭接斗魁，门披戟带绝纤埃。小山丛桂何由识，东阁长裾许暂陪。绕木惊乌栖未定，恋轩疲马望重来。酬恩有瞻大如斗，造化炉中肯铸回。三径荒芜钓艇闲，中兴冠盖拟跻攀。有文数过金闺彦，无籍堪联玉笋班。断遣卿愁归鲁酒，安排客服上吴山。相门宾巾亦多珠履，自笑风埃蹭蹬间。
　　【董霜杰先生集】
　　《上太师相公》：奕奕三山间气储，真儒崛起应时须。十年肃慎来肤使，万里慈宁复旧都。介胄一新周礼乐，庙堂远过汉规摹。无穷基业无穷闻，尚父神明更力扶。
　　【张紫微先生集】
　　《三月二日奉诏赴西园曲宴，席上赋呈致政开府太师》：幅巾私第已归休，当宁虚怀更款留。避宠虽辞持节册，送行犹用济川舟。城南旧圃扃花洞，洛下新庄引御沟。诏谕两京居密迩，不妨乘兴往还游。邦人钦伫见仪刑，诏使相望对宠灵。位冠三公师尚父，刘向云：师之，尚之，父之，故谓之师尚父。躬全五福寿康宁。久留行色春过半，乍别天颜涕欲零。谁识上心优老意，从行仍许鲤趋庭。昔美都门祖二疏，太冲篇咏贵良图。不闻宾主俱公鼎，未见篇章出宝跗。河岳英灵添赋咏，都人士女竞欢娱。皆言元老归休盛，恩礼便蕃自古无。
　　【张钅兹湖南集】
　　《寄呈史太师二首》：昔为金阙相，曾是玉皇师。近即维垣拜，还从彭祖期。传闻风景胜，多赋洞天诗。肯示渔樵否，林间要勒碑。自怜冰氏子，父祖已登门。屏迹千官外，驰书一品尊。华戎心处话，寿皇偃兵，生全南北之民，公实主议。经传语前论。公闲居屡有经解。欲理西风棹，因瞻祗树园。公尝舍里第为兰若。
　　【高耻堂存藁】
　　太师百僚长，历代皆有之。所用有贤否，邦以分安危。惟彼太公望，桓桓定周基。至于尹氏徒，宁逃小雅讥。汉唐姑勿论，我朝有元龟。潞公四朝老，德望镇华夷。咄哉京桧，言之可欷。近者扬王庭，举朝莫言非。太潞不可作，吾其谁与归。
　　【元贡泰父闽南集】
　　《代祀还呈太师》：丞相传宣出紫宸，莺花万里浙江春。捷书近已擒豺虎，瑞纪还先庆凤麟。宇宙经纶归圣主，山河带砺属元臣。几回凝睇云霄上，夜夜三台拱北辰。年来供奉屡迁官，圣主恩同宇宙宽。左部正惭疏吏椟，西曹仍许进儒冠。清时有道遭逢易，白发无才补报难。却上船头望江月，天风吹露不胜寒。
　　【张思廉玉笥集】
　　《韩太师》：黄袍飞着嘉王体，阁门知事随龙起。经筵侍讲戏倡优，定策宗臣永州死。谏司台宪鹰犬多，击搏忠正收谗阿。何刘胡沈奋牙爪，五十九贤投网罗。北殊冠子高一尺，十四夫人分宠席。行灯午夜闹元宵，京尹明朝转恩泽。地衣红锦齐中堂，真珠搭当生明光。大臣排列贺生旦，进奏文移行四方。太师权重专天眷，边衅胡为启征战。威行宫省势如山，一日恶盈翻局面。玉津园里悲风生，日色惨惨天冥冥。中军统制拥车毂，密旨一语加天刑。天杀权奸天假手，何事棺远函首。君王不复三世雠，地下权奸堪藉口。
　　【元僧盘谷游山诗】
　　《访西岩国公太师》：屈指滦江睹德星，寒砧九度捣秋声。风清云敛碧天阔，重倚吟拦光倍明。尘弊屣业精勤，劫外春深觉树荣。道慕人天夸间世，教谈华梵压群英。乾坤声价连城重，阊阊恩光照乘明。动地香风满楼阁，不妨弹指快鹏程。
　　【记纂渊海】
　　《大师》：赋偶：首鹤禁之司，阐龙楼之诲。
　　职司训谕，德进元良。
　　周用太公，犹重鲍鱼之戒；唐登魏氏，式昭龟鉴之存。
永乐大典
卷之九百十八
卷之九百十八
　　二支师
　　少师
　　【韩魏公安阳集】
　　《寄致政欧阳少师》：独步文章世孰先，直声孤节亦无前。欲知退足高千古，请视经犹疾五年。在我光阴长更乐，扶天功业去如捐。西湖风月谁为伴，笑许当时处士贤。《次韵答致政赵少师感怀》：羡君朝夕挹浮丘，应笑吾曹窘若囚。尘外有谁攀逸驾，壶中何处着闲愁。心休已得天真乐，身退犹存国事忧。积善由来神所劳，坐膺全福不须求。《寄致政赵少师》：两曾擎日上高天，遽脱浮荣请退坚。宠殿大邦方异礼，确申前恳甫逾年。三师共仰青宫贵，四海皆称白傅贤。自顾衰残归未得，几时平地接神仙。《又寄二阕》：月榭风亭胜雅名，主公闲适愈多情。芳樽屡酌瀛州上，谁听霓裳散序声。到处园亭列画屏，四时如只在仙扃。归来便是无为乐，不必重笺道德经。
　　【赵清献公集】
　　《闻致政赵少师概入境，寄献》：我公优暇若神仙，八十高龄众所贤。政府昔同俄一纪，留封今别又三年。及时和气来吴国，度曲薰风入舜弦。昨日清台应密奏，老人星照淅西天。《次韵程给事寄献赵少师》：暮春船舣浙西州，且喜樽前两白头。蓬阁屡传宾榻解，涛江深阻故人游。凝眸燕集逾天远，屈指光阴若箭流。赖有诗筒并驿使，往还金玉共赓酬。《寄酬致政赵少师五首》：夙荷公知独久要，政堂平日幸为僚。新篇屡拜金琼赐，千里同风不为遥。
　　明月惊人为暗投，珍涵开发晓光浮。五章丽句真高唱，所得过于万户侯。云涛朝暮湖山胜，曾伴仙翁烂熳游。别后瞻思闲屈指，岁华如箭已三秋。短书临发意徘徊，寒夜霜睛上月台。濉水江天共远，举头唯见雁南来。天台雁荡去寻真，往复秋冬过七旬。不是君恩山岳重，肯教归作自由身。《次林希喜赵少师概游杭》：维岳生台辅，于时正典刑。我尝同政府，公早谢明庭。官贵跻三少，身闲越八龄。所难唯寿算，岂易是康宁。求旧心犹壮，寻幽足更停。宋都俄暂别，吴语喜重听。宗契今逾厚，交情久可铭。扌离辞工咏物，吐屑妙谈经。岚色迎红旆，湖光动彩舟令。游名多写壁，燕席旋张屏。忽遇瀛洲客，新辞使者星。承恩来玉陛，事傍沙汀。厌赏尘中景，思登野外亭。爱忘嘉意重，溢美雅章形。叙远才超绝，搜奇思杳冥。道中宁久去，归路入云青。《上赵少师诗》：义高德厚贤在躬，进荣退美光初终。越有神明相元功，疾忧之外康宁中。乃眷乃顾爰徂东，徒御虽寡人望雄。其高可仰厚可宗，兹行允美江淮风。父老相呼告儿童，三朝无事糸医殳厥忠。公谋公惠世所蒙，肆安于贾田安农。温认蔽体食饱胸，小攘大窃消奸凶。州牢县狱囚多空，欢心和气成年丰。汝曹虽马矣念所从，汝心汝貌加爱恭。薪蒸勿采米勿舂，亟歌屡舞驰省公。有人昔与公车逢，汝阴颖尾洛阳嵩。山有迹兮水有踪，水之鹤兮山之松。一朝赐号逍遥翁，马资仆费官与供。汝曹努力吾老癃，公若再来勤筑宫。
　　【苏颖滨集】
　　《赵少师自南都访欧阳少师于颖州，留西湖久之，作诗献欧阳公》：公居颖水上，德与颖水清。身闲道转胜，内足无复营。平昔富交游，开门坐常盈。退居万事乐，独恨无友生。汝颍亦多士，后来非老成。赵公平生旧，情妤均弟兄。少年结意气，晚岁齐功名。携手践廊庙。蹑足辞钧衡。倘佯里闾间，脱略世俗萦。兴来忽命驾，一往千里轻。白发俨相映，元勋各峥嵘。人生会面难，此会有余情。遨游西湖中，仲夏草木荣。壶觞列四坐，歌舞罗前楹。画舫极沿溯，肩舆并逢迎。棹进凫鸭乱，乐作虫鱼惊。近寺骈履迹，高台吹笑声。往事语京洛，余欢发吟赓。拳拳主人厚，款款来客诚。此乐有时尽，此好何由倾。
　　【苏东坡文集】
  </div>
  <div class="pagination">
   <a href="永乐大典残卷_page30.html">
    上一页
   </a>
   <span>
    ...
   </span>
   <a href="永乐大典残卷_page26.html">
    26
   </a>
   <a href="永乐大典残卷_page27.html">
    27
   </a>
   <a href="永乐大典残卷_page28.html">
    28
   </a>
   <a href="永乐大典残卷_page29.html">
    29
   </a>
   <a href="永乐大典残卷_page30.html">
    30
   </a>
   <span class="current-page">
    31
   </span>
   <a href="永乐大典残卷_page32.html">
    32
   </a>
   <a href="永乐大典残卷_page33.html">
    33
   </a>
   <a href="永乐大典残卷_page34.html">
    34
   </a>
   <a href="永乐大典残卷_page35.html">
    35
   </a>
   <a href="永乐大典残卷_page36.html">
    36
   </a>
   <span>
    ...
   </span>
   <a href="永乐大典残卷_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
