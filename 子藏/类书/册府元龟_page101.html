<!DOCTYPE html>
<html>
<head>
    <meta charset="UTF-8">
    <title>册府元龟 - 第 101 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 101 页/共 736 页</h1>
    <div class="content">太和五年二月幸中山己酉讲武於唐水之阳。
三月幸肆州癸亥讲武於水之阳所经考察守宰加以黜陟。
九月庚午阅武於南郊。
十六年八月癸酉诏曰：夫文武之道自古并行威福之施必出相藉故三五至仁尚有征伐之事夏殷明未舍兵甲之行。然则天下虽平忘战者殆不教民战是谓弃之是以周立司马之官汉署将军之职皆所以辅文强武威肃四方者矣。国家虽崇文以怀九服修武以宁八荒然於习武之方犹为未尽今则训文有典教武阙然将於马射之前先行讲武之式可敕有司豫修场坛其列阵之仪五戎之数别俟後敕十七年六月丁巳讲武。
十八年八月幸阴山阅武台临观讲武。
十九年正月南伐壬午讲武於汝水之西大赉六军。
二十年九月戊辰阅武於小平津。
二十二年八月讲武於华林园。
宣武景明三年九月幸邺戊寅阅武於邺南。
後周太祖为西魏柱国大将军以大统九年十月大阅於栎阳。
十年冬十月大阅於白水。
十一年十月大阅於白水遂西狩岐阳。
明帝武成元年三月癸未陈六军帝亲擐甲胄迎太白於东方。
武帝保定二年十月壬戌讲武於少陵原。
天和二年十月丁亥亲率六军讲武於城南京邑观者舆马弥漫数十里诸藩使咸在焉六年十月壬寅亲率六军讲武於城南。
建德元年十一月丙午亲率六军讲武於城南二年十一月辛巳亲率六军讲武城东集诸军都督以上五十人於道会苑大射帝亲临射宫大备军容。
三年六月丁未集诸军将教以战阵之法。
十一月行幸同州己巳大阅於城东。
十二月癸夕卩集诸军讲武於临皋泽。
宣帝以宣政元年六月即位十一月己亥讲武於道会苑帝亲擐甲胄。
隋文帝开皇二年十二月辛未讲武於後园炀帝大业五年四月癸亥出临津关渡黄河至西平陈兵讲武。
唐高祖武德元年十月诏曰：安人静俗文教为先禁暴惩卤武略斯重比以丧乱日久黎庶凋残是用务本劝农冀在丰赡而人蠹未尽寇盗尚繁欲畅兵威须加练习今农收已毕杀气方严宜顺天时申曜威武可依别敕大集诸军朕将躬自循抚亲临较阅五年十一月丙申幸宜州简阅将士。
八年十一月幸宜州庚子讲武於同官县。
九年三月幸昆明池辛夕卩观习水战。
太宗以武德九年八月即位九月丁未引诸卫骁兵统将等习射於显德殿庭谓将军已下曰：自古突厥与中国更有盛衰。若轩辕善用兵即能北逐獯鬻周宣驱驾方召亦能制胜太原下至汉晋之君洎於隋代不使兵士素习干戈突厥来侵莫能抗御致遣中国生民涂炭於寇手我今不使汝等穿池筑苑造诸经费农民恣令逸乐兵士唯习弓马。若无贼来我则为汝博士教汝弓射庶使汝等武艺优长。若有贼来我即为汝将帅领汝斗战亦望使汝前无横敌，於是每日引数百人於殿前教射帝亲自临试每坐或至午时射中者随赏弓刀布帛丝绵特加其上考。
贞观八年十二月乙夕卩太宗从高祖阅武於城北。
高宗显庆五年三月己酉讲武於并州城西帝御龙飞阁引群臣临观之左卫大将军张延师为左军左右及骁武六卫左羽林骑士属焉左武侯大将军梁建方为右军领武侯六卫右羽林骑士属焉一鼓而誓众再鼓而整列三鼓而交前左为曲直圆锐之阵右为方锐直圆之阵三挑而五变步退而骑进五合而各复其位许敬宗奏曰：延师整而坚建方敢而锐皆良将也。李曰：甲胄精新将士齐力观之者犹震恐况当其事乎！帝曰：讲阅者安不忘危之道也。梁朝衣冠甚盛人物亦多侯景以数千渡江一朝瓦解武不可黩兵不可弃此之谓也。
麟德二年四月丙寅讲武於邙山之阳帝御城北门楼以观之。
玄宗先天二年十月癸亥亲讲武於骊山之下徵兵二十万旌旗连亘五十馀里戈金甲照曜大阵於长川坐作进退以金鼓之声节之三军出入号令如一帝亲擐戎服持沉香大钅仓立於阵前威振宇宙长安士庶奔走纵观填塞道路兵部尚书郭元振以亏失军容坐於纛下将斩之宰相刘幽求张说跪於马前谏曰：元振翊戴上皇有大功於国虽犯军令不可加刑伏愿宽宥以从人望帝乃舍之配流新州给事中知礼仪事唐绍以草军仪有失坐於纛下斩之礼毕乃下制曰：传不云：乎！兵之设久矣。所以威不轨而昭文德圣人以兴乱人以废皆兵之繇也。故文事必有武备曜德在於观兵所以外清蛮貊内辑华夏其经济之致欤自有隋失道三灵改卜我唐受命百姓与能四罪而天下服一戎而天下定航海梯山罔不率俾休牛归马永不复用德贷群物刑清百年然而制军为旅先王分职在祀与戎前史垂训则未学也。孰可弃之往以韦氏构逆凶魁作祸则我之宗祀危如缀旒故斩长蛇截封戮枭獍扫枪使武之不修则兆人何朕以薄德皆奉圣谟济邦家之多难畏君父之严自抚兹亿兆。若临渊谷虽重译归和亲日至遂五兵之不教虑七德之未康今盖会冬戒时农事爰隙骊山之下鸿门在望横层阜以南属耿长川而北流严霜初陨疾风始至以时而命群师得地以讲武功料其胜负详其进退以振国威用军实故披坚执锐干戈有容练卒陈师金鼓有节上应於天也。下顺於人也。三光之灵可接五行之德斯用将孙吴不远颇牧同时非熊所期怒蛙知劝布三令调九章。且阅宣场之仪。若观莘墟之礼情兼慰赏义会宠锡惟此畿甸比经水旱总集士马颇有烦劳中念元元更资勤恤其讲武使各赐物一百段将军各八十段中郎将各六十段郎将及左右军长史各四十段折冲果毅各三十段押官六品以下各二十段新丰百姓宜免来年地税置顿使赐物一百段缘顿踏践麦苗给米酬直（时帝既怒唐绍左右犹望宽之会有金卫将军李邈遽诣宣敕遂命斩之时人皆痛惜绍而深咎於邈等寻有制罢邈官以是遂废终身）。
肃宗至德二年八月帝在凤翔癸巳六军大阅帝御府城楼观军阵之容。
三年正月庚寅於会元殿陈兵大阅帝御栖鸾阁观之。
代宗宝应元年九月壬寅大阅兵马於鸣凤门街後唐明宗天成二年十月癸未御兴教门观兵自卯至午队伍方绝。
晋高祖天福二年十月敕习战讲武历代通规选士练兵由来旧制宜以每年农隙时讲武仍准令式处分。
六年十二月帝习射於後苑诸军都督指挥使已上悉预焉。
少帝开运二年二月帝次滑州丙子大阅诸军於戚城帝亲临之。
○帝王部　修武备
周官大司马之职制军诘禁以纠邦国仲尼曰：有文事者必有武备盖五材并用孰能去兵天下虽宁不可忘战自大道之隐争心孔炽必赖兵力以宁祸乱期以庇民而靖国保世而永命者也。汉氏而下莫不内严师兵之营卫外固沟池之垣翰简阅以供时使屯戍以防外虞益缮戎器增治战具申之命令优其募格诞扬武烈以贞师律稽古前训以成善志固足以壮中权而威不轨震天声而殊俗者矣。传所谓备豫不虞古之善教者也。其可忽诸。
汉高祖二年令诸侯子在关中者皆集栎阳为卫天下既定。又踵秦置材官於郡国京师有南北军之屯六年十月令天下县邑城（县之与邑皆令筑城）
武帝建元三年初置期门（平帝元始中更名虎贲郎）。
太初元年初置建章营骑後更名羽林骑以天有羽林之星故取名焉。又取从军死事之子孙养羽林官教以五兵号曰：羽林孤儿。
二年五月藉吏民马补车骑马平百粤内增七校（中垒屯骑步兵越骑长水胡骑射声虎贲凡八校尉胡骑不尝置故此言七也。）外有楼公岁时讲肄修武备云：
後汉光武中兴海内人民可得而数裁十二三萧条靡有孑遗鄣塞破坏亭燧绝灭建武二十一年始遣中郎将马援谒者分筑┭候保壁稍兴立郡县十馀万户或空置太守令长招还流民帝笑曰：今边无人而设长吏治之难如春秋素王矣。乃建立三营屯田殖弛刑讠徒以充实之也。
安帝建光元年初置渔阳营兵（伏侯《古今注》曰：置营兵千人也。）。
灵帝中平元年张角反诏公卿出马弩。
五年初置西园八校尉（小黄门蹇硕为上军校尉虎贲中郎将袁绍为中军校尉屯骑校尉鲍为下军校尉议郎曹操为典军校尉赵融为助军左校尉马芳为助军右校尉谏议大夫夏牟为左校尉淳于琼为右校尉凡八人谓之西园军皆统於硕）。
魏太祖初为曹公以汉建安十三年正月还邺作玄武池以肄舟师。
十四年曹公至谯作舟治水军。
文帝黄初中诏曰：昔轩辕建四面之号周武称予有乱臣十人斯盖先圣所以体国君民亮成天工多贤为贵也。今内有公卿以镇京师外设牧伯以监四方至於元戎出征则军中宜有柱石之贤帅辎重所在。又宜有镇守之重臣然後车驾可以周行天下无内外之虑吾今当征贼欲守之积年其以尚书令颍乡侯陈群为镇军大将军尚书仆射西乡侯司马懿为抚军大将军。若吾临江授诸将方略则抚军当留许昌督後诸军录後台文书事镇军随车驾当董督众军录行尚书事皆假节鼓吹给中军兵骑六百人吾欲去江数里筑宫室往来其中见贼可击之形便出奇兵击之。若或未可则当舒六军以游猎飨赐军士明帝景初元年诏青兖幽冀四州大作海船。
晋惠帝元康五年十二月丙戌新作武库大调兵器後魏道武天兴元年二月更选屯卫。
五年正月帝闻姚兴寇边庚寅大简舆徒诏并州诸军积於平阳之乾壁。
天赐元年五月置山东诸治发州郡徒谪造兵甲明元永兴五年春正月己巳大阅畿内男子十二以上悉集。
大武神三年帝闻宋将寇边乃诏冀定相三州造三千艘简幽州已南戍兵集於河以备之。
延和元年五月车驾将讨冯文通七月庚申遣安东将军奚斤发幽州民及密丁零万馀人运攻具出南道。
太平真君六年八月诏发天下兵三取一各当戒严以须後命。
九年九月乙酉练兵於郊。
孝文承明元年六月甲子诏中外戒严分京师见兵为三等第一军出遣第二兵二等兵亦如之。
太和元年十月宋葭芦戍主杨文度遣弟鼠据仇池诏皮喜讨平之。又诏喜等曰：卿受命专征命薄伐边寇军威所及即皆平荡仇池国之要蕃防守尤须完实从前以来骆谷置镇是以奸贼息之心边城无危败之祸近繇徙就建安致有往年之役卿等表求筑城，岂不更劳兵将孰。若因今兵势即令就之一劳永逸事不再举也。今更给军粮一月速於骆谷筑城使四月尽必成就讫。若不时营筑及筑之不成成而不固以军法从事。
十九年八月乙巳诏选天下武勇之士五万人为羽林虎贲以充宿卫。
十月诏徐兖光南青荆雒六州严纂戍备应须赴集二十年十月戊戌以代迁之士皆为羽林虎贲。
宣武景明元年十月诏寿春置兵四万人。
四年六月发冀定瀛湘并济六州二万人马千匹增配寿春。
永平二年二月诏曰：比军役频兴仗多毁败在库戎器见有无几安不忘危古人所戒五兵之器事须充积经造既殷非众莫举今可量造四万人杂仗。
延昌二年五月寿春大水遣平东将军奚康生等步骑数千赴之。
三年十二月出师伐蜀诏中护军元遥为征南将军东道都督镇遏梁楚。
孝庄建义元年六月诏直寝纪业持节募新免收户有投名效力者授九品官。
永安三年尔朱世隆等攻京邑诏诸旧代人赴华林园帝将亲简叙以抚军金紫光禄大夫高乾邕侍中为河北大使招集骁勇是年五月诏募士征葛荣。
前废帝普泰元年三月己卯诏右卫将军贺拔胜并尚书一人募伎作及杂户从征者正入出身皆授实官有私马者优一大阶。
後周武帝天和元年七月筑武功斜谷武都留谷津坑诸城以置军人。
建德三年十二月诏荆襄安延夏五州总管内有能率募众军者授官各有差。
四年初置营军器监。
隋文帝潜有吞陈之志转朔州总管吐万绪为徐州总管令修战具。
唐高祖武德二年七月壬申诏曰：天生五材司牧资其器用武有七德拨乱所以定功故黄帝垂衣尚有阪泉之战放勋光宅犹称丹浦之师禁暴安人率繇兹道创业垂统莫此为先是以周置六军每习狩汉增八校毕选骁雄故能化行九有威震百蛮奸宄不萌虔刘息志自季叶凌替军政湮亡卒列不修旌旗杂伍符籍之内空有调发之名逗挠之间竟无讨袭之用遂使戎狄放命盗贼交侵战争多虞黔黎殄朕受天明命抚育万方，爰自义师克成帝业至如超乘之士莫匪百金彀骑之才岂唯七萃今虽关塞宁谧荒裔肃清伊雒犹芜江湖尚梗役车未息戎马载驰武备之方尤宜精练所以各因部校序其统属改授钲鼓创造徽章取象天官定其名号庶使前茅後劲类别区分会帐绛宫刑德允备蹈兹汤火譬彼椒兰大定戎衣止戈斯在，於是置十二军分关内诸府以隶焉万年道为会旗军长安道为鼓旗军富平道为戈军醴泉道为井钺军同州道为羽林军华州道为骑官军宁州道为折威军岐州道为平道军幽州道为招摇军麟州道为苑会军泾州道为天纪军宜州道为天节军时帝以天下未定实资武力将举关中之众以临四方故兴此制也。每军一人副一人取威名素重者为之督以耕战之务自是士马精强无敌於天下矣。
高宗仪凤三年正月遣左金吾卫将军曹怀舜金吾将军李知十分往河南北道以募猛士。
玄宗先天元年正月睿宗诏曰：往者皇运伊始戎政肇修两置军旅初分府卫计户充兵才足用事遂使二十一入募六十一出军既惮劬劳咸规避匿不有整革将何置理其天下卫士取年二十五以上者充十五年即放出频经征镇者十年放出自今已後羽林飞骑并於卫中简补。又敕河北诸州加团练兵令州刺史押当。
开元二年八月辛巳上以河陇之故命有司大募壮勇士从军既募引见置酒於朝堂享之诏曰：朕光宅四海抚御百蛮属疆埸未宁军国多费每欲指挥方略亲率军师故召募尔等拟从朕行知尔等材力冠群艺能拔萃但以不教人战岂知金鼓之声授以兵律方辩干戈之势所以。且遣薛讷等於陇右防御使令教习尔等既练韬钤须明队伍使投石拔剑以励威锋裹粮坐甲待清逋寇。若能因机立效遇敌邀勋守以官荣必超格例然後陪朕舆驾从戎塞垣俾尔先驱敬听後命今宴劳尔等并赐钱三千贯可节级领取即宜好去十月薛讷克吐蕃帝遂停亲征诏曰：比来缘边镇军每年更代兵不识将将不识兵，岂有缘路疲人盖是以卒与敌其以西北军镇宜加兵数先以侧近兵人充并精加简择其有劳考等色所司具以条例奏闻战兵别简为队伍专令教练不得辄有使役仍令兵部侍郎裴璀太常少卿姜晦往军州计会便简支配有见集後军兵宜令兵部侍即韦抗紫微舍人主即简择以闻。
八年八月诏曰：国家偃武教修文德百年於兹矣。自运属清平人忘争战俎豆之事尝闻之矣。军戎之礼我所未暇。且五材并用谁能去兵四方虽安不可忘战故《周礼》以军禁纠邦国以狩习戎旅不教人战是谓弃之宜差使於两京及诸州。且拣取十万人务求灼然骁勇不须限以蕃汉皆放蕃役差科唯令围伍教练辨其旗物简其车徒习攻取进退之方陈威仪贵贱之等俾夫少长有礼疾徐有节将以伐叛怀服将以保大定功叶於师贞以弘武备应须集期及有蠲免所司明为条制别作优异法奏闻仍敕幽州刺史邵宠於幽易两州选二万灼然骁勇者充幽州经略军健儿不得杂使租庸资课并放免。
十一年四月敕曰：王者之师有征无战将以怀柔服叛非欲黩武穷兵犯令凌政则杜之贼贤害人则伐之维其封疆辨其旗物此皆夏官之政也。咨尔兵部尚书同中书门下三品朔方军节度大使上柱国中山郡开国公王寅亮天地弼予一人频总元戎克清河朔师徒效力武威远振遗怀仁以思顺殊类望声而款服勋载王室朕甚嘉焉盖六月出车周美仲甫古训是式俾修我戎宜以来月巡朔方兼往河西陇右河东河北等诸军检校兵马野阅器械各与所管节度处置务令得所备预之道其在兹乎！。
十一月诏曰：同华两州精兵所出地资辇毂不合外支自今已後更不得取同华人充兵防。又敕宜於京兆蒲同岐华等州府兵内及白丁中简一十二万人名为长从宿卫准五尺八例一年两蕃州县不得更议杂驱使仍令尚书左丞萧嵩与本州官长同拣择以闻。
二十五年五月癸未诏曰：自天下一统方隅底平交趾西界於庸岷流沙东洎於辽碣烽亭既广徭戍转增朕永念征夫无忘旰食是用怀柔憬俗宾礼戎臣降子女以其毡裘捐缯玉以申其惠好二十五年於兹矣。而情周万信结群蛮羌狄为父子之邦瓯貊成冠带之国海内无事边方底宁加以志道而一理得清心而庶务简和气来应穰岁以臻群生乐业而自怡有司措刑而不用今欲小康戎旅大致平减停征徭与人休息诸方将相三事公卿宜协朕心勉成良宜令中书门下与诸道节度使各量军镇剧审利害计兵防彳建儿等作定额委节度使放诸色征行人内及客户中召募取丁壮情愿充彳建儿长任边军者每岁加於常例给田地屋宅务加优恤使得存济每年逐季本使具数报中书门下至年终一时录奏长驾远驭事藉经久无害始虑之谋以规苟。且之利。
天宝十四年正月诏河南置白亭管军武士健儿五千人马一千匹。
代宗大历二年正月诏潼关置镇兵三千人四年正月遣内侍鱼朝恩使於凤翔之麟游县置。
七年正月丙辰诏诸道军数每年秋末冬首一申春夏不须申其官健逃亡非承正制敕不得辄召募。
德宗贞元三年七月庚辰遣决胜军使唐良臣以其众六百人自咸阳戍潘原堡神策副将苏太平率其众五百人戌陇州。
八月以宣武行营兵马使检校礼部尚书刘昌为本军京西行营节度使初昌众惮戍灵台剽三各欲散归昌招抚之乃定因加昌以董之改戍麟游。
宪宗元和四年四月中书叙录诸道将士总八十八万五千人举大数其边远未至者亦有焉。
八年十月普润镇兵四千人割属泾原节度使九年三月乙亥赐振武军弓甲三百驮。
七月甲戌命淮南浙西浙东江西荆南造甲以进仍付之样。
八月乙亥朔丙子以戎械赐宥州。
十年五月诏修宥州城。
十二月以马三百匹及军器给徐州军。又以马三百匹给汝州行营。
十一年九月丁卯桂州防御使奏准诏以兵五百戍邕州丙戌以楼烦监马一百五十匹给昭义军。
十二月癸卯以振武征马二百匹给义武军是月方讨吴元济丙辰以襄州兵三千会於唐州。
十二年正月辛酉河东节度使张弘靖奏准诏置子弟兵三千。
三月义武军节度使陈楚新置子弟义军一万请衣及赐可之。
敬宗宝历二年九月出内库钱一万贯令内园召募力士。
文宗太和二年七月内出弓箭及刀三千四百只口令度支差人送银州防御营田。
五年五月内出陌刀一百五十口马甲一百领器械一百万斫刺刀一百口赐盐州。
九年十一月汝州奏顷年河北用兵东都虑有寇盗以当州将士二百人权隶东都留守府今请属本州可之。
宣宗大中五年五月敕如闻诸道军将及官健等近日所在将帅多务因循当召募之时已不选择及收补之後曾莫教招遂使名在戎行少能知其弓矢职居列校罕见识於韬钤缓急忽有徵差便取见在应数惟忧就役岂暇图功虚费资粮莫克雠敌为弊颇久须有举明自今已後委诸道观察节度都防御团练经略等使每道慎择会兵法及能弓马解枪弩及筒射等军将两人充教练使每年至合教习时分番各以本艺阅试其间或有伎艺超异者量加优赏仍作等第节级与进改职名每至年终都具所教习马步及各执所艺人数申兵部及中书门下仍委兵部检勘都开件闻奏所冀各尽伎能自成劲锐其支郡有兵处亦委本道点检训练准诏处分。
僖宗光启元年三月诏曰：政在有经动惟可久事能师古安则易持今者初复旧京须申定制大汉之术兼王霸先儒之权有弛张重举纲条。且务辑睦未遑改作尤贵时夫万乘抗威四方从令虽资强是切安人迎驾诸军都士等扈从经年乡关积念永言忠力合假恩优节级议功爵秩无[A092]其情愿住京邑者便充填两军欲归本道者即仰所司各与公牒到本道後递加粮赐别立名额给复终身如诸都中人数稍多优赏未遍即令所司计其积欠指挥某郡某县或各逐将校任去处上供财赋令自差人请领神策军自经乱离久未训整孤儿渐散壮骑多亡羽林之垂象空存天阵而疾雷不震虽言无战岂忘有虞宜委中书门下与本军商量案旧籍裁减元数惟务摭实仍令三司资助各修营垒贵使缮完。又金吾诸卫等城禁日严檄巡务切须令集事不可阙人亦宜条录修补。
</div>
    <div class="pagination">
<a href="册府元龟_page100.html">上一页</a><span>...</span><a href="册府元龟_page96.html">96</a><a href="册府元龟_page97.html">97</a><a href="册府元龟_page98.html">98</a><a href="册府元龟_page99.html">99</a><a href="册府元龟_page100.html">100</a><span class="current-page">101</span><a href="册府元龟_page102.html">102</a><a href="册府元龟_page103.html">103</a><a href="册府元龟_page104.html">104</a><a href="册府元龟_page105.html">105</a><a href="册府元龟_page106.html">106</a><span>...</span><a href="册府元龟_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
