<!DOCTYPE html>
<html>
<head>
    <meta charset="UTF-8">
    <title>太平御览 - 第 508 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 508 页/共 737 页</h1>
    <div class="content">《史记》曰：汉有善骑射者楼烦，楚挑战三合，楼烦辄射杀之。
又曰：李广为右北平太守，出猎，见草中石以为虎，射之，中石没镞，视之石也。因复更射之，终不复入。广所居郡闻有虎，常自射之。及居右北平，射虎，虎腾伤广，广亦竟射之。广为人猿臂，其善射亦天性也。虽其子孙他人学者，莫能及。广击匈奴，中贵人从。匈奴三人射之，中贵人，杀其骑且尽。中贵人走广，广曰：“是必射雕者。”（雕，鸟，善射者射之也。）逐之，果然。广为将，其射，见敌非十步之内，度不中不发，发即应弦而倒。用此为将，兵数困辱。
《汉书》曰：匈奴畏郅都之威，刻木像都之状，交弓射之，莫能一中。
又曰：堂邑父，胡人也，善射。与张骞俱使西域，每处困之时，射鸟兽供食。
《後汉书》曰：王宠善射，十发十中，皆同处焉。
又曰：董卓膂力过人，双带两，左右驰射，为羌胡所畏。
《魏志》曰：挹娄国，古肃慎氏之国也。善射，入人目。
又曰：文帝共上常猎，为虎所逐，顾射，应声而倒。太祖壮其挚勇，使将武骑。
《魏略》曰：成公英从太祖出猎，有三鹿走过，太祖命英射之，三发，三鹿皆应弦而倒。
《吴志》曰：太史慈，字子义。初，北海相孔融以黄巾寇暴，出屯都昌，为贼管亥所围。慈乃带摄弓上马，将两骑自随，各作一的持之。开门直出外军围下，左右人并惊骇，兵马互出。慈引马至城下堑内，植所持的各一，出射之。射毕，径入门。晨复如此，围下人或起或卧，故慈复植的射之，毕，复入门。明晨复出如此，无复起者，於是鞭马直突围中驰去。比贼觉知，慈行已过。又射，数人皆应弦而倒，故无敢追者。慈猿臂善射，弦不虚发。尝从孙策讨麻保贼，贼於屯里缘楼上行骂，以手持楼棼。慈引弓射之，矢贯手，着棼。围外万馀人，莫不称善。其妙如此。
《晋书》曰：刘曜，字永明。身长九尺六寸，垂手过膝。雄武有膂力，射铁，入一寸焉，时号神射也。
又曰：庾翼时有众四万，诏加都督征讨诸军事。师次襄阳，大会僚佐，陈旌甲，亲授弧矢曰：“我之行也，若此射矣。”遂三起三叠，徒众属目，其气十倍。
又曰：庾翼镇武昌，谢尚数诣翼谘谋军事。尝与翼共射，翼曰：“卿若破的，当以鼓吹相赏。”尚应声中之，翼即以其副鼓吹给之。
又曰：杨济迁太子太傅。济有才艺，常从帝校猎北邙山下，与侍中王济俱着布裤褶，骑马，执角弓，在辇前。猛兽突出，帝令济射之，应弦而倒。须臾复一出，济受诏，又射杀之。六军大叫称快。
又曰：魏舒累迁後将军锺毓长史，每与参佐射，舒常为画筹而已。後遇朋人不足，以舒满数。毓初不知其善射，舒容貌闲雅，发无不中，举坐愕然，莫有敌者。毓叹而谢曰：“吾之不足以尽卿才，有如此射矣。”
又曰：江州刺史庾悦，隆安中为司徒长史。曾至京口，刘毅时甚窭，先就府借东堂与亲故出射，而悦与僚佐径来诣。毅告之曰：“毅辈否之人，合一射甚难。虽於诸堂并可，望以今日见让。”悦不许。射者皆散，惟毅留射如故。
又曰：王恺以帝舅奢豪。有牛名八百里驳，常莹其蹄角。王济请以钱千万，与牛对射而赌之，恺亦自恃其能，令济先射，一发破的。因据胡床叱左右：“速探牛心来！”须臾而至，一割便已。
《齐春秋》曰：宜都王鉴，字宣彻，太祖第十六子。善射，常取甘蔗插地，百步射之，十发十中。古之杨叶，殆不能加。
《陈书》曰：褚，刚毅有胆决，长骑射。常从司空侯安都於徐州出猎，遇猛兽，射之，再发，中口入腹，俄而兽毙。
《燕书》曰：贾坚，字世固，弯弓三石馀。烈祖以坚善射，故亲试之，乃取一牛置百步上，召坚使射，曰：“能中之乎？”坚曰：“少壮之时，能令不中；今已老年，正可中之。”恪大笑。射，发一矢拂脊，再一矢，磨腹，皆附肤落毛，上下如一。恪曰：“复能中乎？”坚曰：“所贵者以不中为奇，中之何难？”一发中之。坚时年六十馀矣，观者咸服其妙。
又曰：慕容根善射。尝从行猎，有一野羊立於悬崖。太祖命左右射之，莫有中者。根自募求射之，一发而中。
崔鸿《十六国春秋□燕录》曰：建威翰奔还本国，有劲骑百馀追之。翰遥谓之曰：“吾既思恋而归，必无返面！吾之弧矢，汝曹知否？无为相逼，自取死也！吾处汝国久矣，誓不杀汝。可百步竖刀，吾射中者，汝便宜返；不中者，可前也。”诸骑解刀竖之，翰发而中环，追骑乃散。
又《後燕录》曰：慕容盛行遇贼，盛曰：“汝欲当锋乎？试竖汝手中箭，百步，我善中之，宜慎汝命；如不中，当束身相授。”盗乃竖箭，盛一发中之。盗曰：“相试耳。”资而遣之。
又《前秦录》曰：苻琳，字永瑶，坚之第五子也，有文武才艺，引弓五百斤，射洞犁耳。至於山水文咏，皆绮秀清丽。
又《前凉录》曰：索孚，字国明，敦煌人。善射，十中八九。或谓之曰：“射有法乎？”孚曰：“射之为法，犹人主之治天下也；射者弓有强弱，矢有铢两，弓不合度，矢不端直，主虽逢蒙，不能以中：才不称官，万务荒殆，虽有尧、舜之君，亦无以治也。”
又《赵录》曰：刘曜亲围陈安於陇城，安突围而出。近则刀矛俱发，辄害六七；远则双带两，左右驰射。
卷七百四十五　工艺部二
射中
《後魏书》曰：胡太后亲览万机，手笔断决。幸西林园法流堂，命侍臣射，不能者罚之。又自射针，中之，大悦，赐左右布帛有差。
又曰：胡太后幸关口，登鸡头山，自射象牙簪，一发中之。
又曰：长孙晟尝使摄图，摄图独爱晟。每共游猎，留之竟岁。有二雕，飞而争肉，因以箭两只与晟，请射取之。晟驰往，遇雕相ㄑ，遂一发双贯焉。摄图喜，命诸子弟贵人皆相亲友，冀昵近之，以学弹射。
又曰：尔朱兆，字万仁，荣从子也。少骁猛，善骑射，乔捷过人。荣曾送台使，见二鹿，乃命兆前，授之二箭，曰：“可取此鹿，供令食也。”遂停马构火以待之。俄然，兆获其一，荣欲矜夸，使人责兆曰：“何不尽取？”杖之五十。
又曰：山伟，字仲才，河南洛阳人。其先代人也，祖强攻骑射，弯弓五石，初为驾部郎。显祖出於方山，两狐起於御前，诏强射之，百步之内，二狐俱死。显祖善之，除内行长。
又曰：元库汗为羽林中郎，从驾北巡，有兔起於乘舆，命库汗射之，应弦而毙。太祖大悦，赐金兔一枚，以旌其能。
又曰：杨播，字延庆。车驾曜威城沔水上，已设宴，高祖与中军彭城王勰赌射。左卫元遥在勰朋内，而播居帝曹，遥射侯正中，筹限从满。高祖曰：“左卫筹足，右卫不得不解。”播对曰：“仰恃圣恩，庶几必争。”於是弯弓而发，其箭正中。高祖笑曰：“虽养由基之妙，何复过是！”遂与卮酒以赐之，曰：“古人酒以养病，朕今赏卿之能，可谓今古之殊也。”
又曰：元机悟壮勇，善弓马。太宗出游白登之东北，以骑从。有双鸱飞於上，太宗命左右射之，莫能中者。鸱旋飞稍高，自请射之，以二箭而下双鸱。太宗嘉之，赐御弓矢、金带，以旌其能。军中於是号为射鸱都尉。
又曰：灵丘南有山，高四百馀丈。群官仰射，无能逾者。文成帝弯弧发矢，出三十馀丈，过山南二百三十步。遂刊石勒铭。
又曰：孝武即位，诸蕃并遣使朝贡，帝临轩宴之。有鸱飞於殿前。帝素知窦炽善射，因欲矜示远人，乃给炽御箭两只，命射之，鸱乃应弦而落，诸蕃人咸叹异焉。帝大悦。
又曰：南平王浑好弓马，射鸟辄历飞而中之。日射兔，得五十头。太武尝命左右分射，胜者中的筹满，诏浑解之，三发皆中。帝大悦，器其艺能，常引侍左右。
又曰：奚康生，洛阳人，少骁武。弯弓十石，矢异寻常。魏宣武闻之，故作大弓两张，长八尺，把中围尺有二寸，箭粗如今之长笛，送与康生。康生便集文武，用之平射，犹有馀力，观者以为绝伦。
《西魏书》曰：文帝在天游园，以金卮置侯上，令公卿射，中即赐之。宇文贵一发而中，帝笑曰：“由基之妙，正当此耳！”进侍中。
《北齐书》曰：斛律光尝从文襄洹桥校猎，□表见一大鸟，射之，正中其颈，形如车轮旋转而下，乃雕也。邢子高叹曰：“此射雕手也！”当时号落雕都督。
又曰：斛律羡及光，并工骑射。少时好猎，父金命子孙会射而观之，曰：“明月、丰乐，用弓不及我，诸孙又不及明月、丰乐，世衰矣！”每日令出畋游，即较所获。光获虽少，必丽龟达腋；羡获虽多，非要害之所。光常蒙赏，羡或被棰，人问其故，云：“明月必背上着，丰乐随处即下手，数虽多，去兄远矣。”闻者服其言。明月，光之字；丰乐，羡之字也。
又曰：元景安善射。孝昭尝与功臣西园宴射，侯去堂百二十步，中的者赐以良马及金玉锦彩等。有一人射中兽头，去鼻寸馀。惟景安最後，有矢未发，帝令景安解之。景安引满，正中兽鼻。帝嗟异称善，特赏玉帛，又加常等。
又曰：高隆之於射堋（音朋）土上立三人像，为壮勇之势。文宣曾至东山，因射，谓：“堋上可作猛兽，以存古义，何为终日射人？”隆之无以对。
又曰：皮景和，琅邪下邳人也。高祖曾令和射一豕，一箭而获之，深见嗟赏。及周通好之後，冠盖来，常令景和对接。每与使人同射，百发百中，甚见推重焉。
《後周书》曰：李远尝校猎於莎栅，见石於丛薄中，以为伏兔，射之而中，镞入寸馀。就而视之，乃石也。太祖闻而异之，赐书曰：“昔李将军广亲有此事，公今复尔，可谓世载其德。虽熊渠之名，不能独善其美！”
又曰：赵文少而修德，存忠节，便弓马，能左右驰射。
又曰：豆庐宁尝与梁企定遇於平凉川，相与肆射。乃於百步悬莎草以射之，七发五中。企定时以为能，赠遗甚厚。
又曰：贺跋胜从太祖宴於昆明池，时有双凫游於池上，太祖乃授弓矢於胜，曰：“不见公射久矣，请以为欢。”胜射之，一发俱中，因拜太祖曰：“使胜得奉神武，以讨不庭，皆如此也！”太祖大悦，自是恩礼尤重。
又曰：齐王宪子贵，年十一，从宪猎於盐州围中，手射野马及鹿一十有五。
《隋书》曰：突厥入朝，隋文赐之射。突厥一发中的，上曰：“非贺若弼无能当此。”乃命弼。弼再拜祝曰：“臣若赤诚奉国，当一发破的；如其不然，发不中也。”既射，一发而中。上大悦，顾谓突厥曰：“此人天赐我也。”
又曰：韩洪，平陈之役授行军总管。及陈平，晋王大猎於蒋山，有猛兽在围中，众皆惧。洪驰马射之，应弦而倒。陈氏诸将列观於侧，莫不叹伏焉。王大喜，赐缣百匹。
又曰：宇文忻，字仲乐。年十二，能左右驰射，骁捷若飞。常谓所亲曰：“自古名将，惟以韩、白、卫、霍为美谈。吾察其行事，未足多也！若使与仆并时，不令竖子独擅高名也！”其少慷慨若此。
又曰：虞庆则，幼雄毅。身被铠，带两，左右驰射。本州豪侠皆敬惮之。
又曰：史万岁，京兆杜陵人也。见群飞雁，曰：“请射行中第三者。”射之，应弦而落，三军莫不悦服。
《唐书》曰：冯盎，时罗窦诸洞獠叛，诏令盎率部落二万为诸军先锋。时有贼数万屯据险要，不可攻逼。盎持弓语左右曰：“尽吾此箭，可知胜负。”连发七矢，而中七人。
又曰：薛仁贵领兵击九姓突厥於天山，将行，高宗出甲，令仁贵试之。上曰：“古之善射，有穿七札者，卿且射五重。”仁贵射而洞之，高宗大惊，更取坚甲以赐之。
又曰：李晟，性雄烈，有才，善骑射。年十八从军，身长六尺，勇敢绝伦。时西河节度使王忠嗣击吐蕃，有骁将乘城拒斗，颇伤士卒。忠嗣募军中能射者射之，晟引弓，一发而毙。三军皆大呼，忠嗣厚赏之，因抚其背曰：“此万人敌也！”
《庄子》曰：吴王浮乎江，登于狙之山。众狙见之，徇然而走，逃於深榛。有一狙焉，见巧於王。王射之，敏给（敏，疾也。给，绩也。）搏捷矢。（捷，速也。矢往虽速，而狙能搏也。）王命相者趋而射之，狙即死，王顾谓其友颜不疑曰：“是狙也，伐其巧，恃其便，以傲於予，以至此殛也。戒之哉！”
又曰：列御寇为伯昏瞀人射，引之盈贯，措杯水于其肘（左手如矩，右手如附枝。右手放发，而左手不知，故可措之杯水。）发之，适矢复沓，（矢去也，箭适放去复歃沓。）放矢复寓。（箭放去未至的，已复寄杯水于其肘，言其敏捷之甚也。）当是时，犹象人也。（偶人，不动之至。）伯昏瞀人曰：“是射之射也，非不射之射也！”（不射之射，乃尽善矣。）
又曰：射者非前期而中，谓之善射。天下皆羿也。可乎？（不期而中，误中者耳，非善射也。若谓谬中为善射，是则天下皆可谓之羿乎？言不可矣。）
《列子》曰：列子学射，中矣，请於关尹子。关尹子曰：“子知子之所以中者乎？”对曰：“弗知也。”关尹子曰：“未可，退而习之！”三年，又以报关尹子，关尹子曰：“子知子之所以中者乎？”列子曰：“知之矣。”关尹子曰：“可矣，而勿失也！非独射，为国与身，亦皆如之。”
又曰：中山公子牟，悦赵人公孙龙，乐正子舆之徒笑之。公子牟曰：“子何笑牟之悦龙也？”子舆曰：“吾笑龙之绐孔穿，言：‘善射者，能令後镞中前括，（音阔）发发相及，矢矢相属，前矢造准而无绝落，後矢之栝犹衔弦，视之若一焉。’孔穿骇之，龙曰：‘此未其妙者！逢蒙之弟子曰鸿超，怒其妻而怖之，引乌号之弓、淇卫之箭，射其目，矢至眸子，而眶不睫，矢坠地而尘不扬。’是岂智者之言欤？”公子牟曰：“知者之言，固非愚者之所晓也。後镞中前括，均後於前也；矢注眸子而眶不睫，尽矢之势也。子何疑焉？”
又曰：甘蝇，古之善射者，彀弓而兽伏鸟下。弟子名飞卫，学於甘蝇，而巧过其师。纪昌又学射於飞卫，曰：“尔先学不瞬，而後可言射矣。”纪昌归，偃卧其妻之机下，以目承牵挺。（牵挺，机蹑也。）三年之後，锥末到眦而不瞬也。以告飞卫，飞卫曰：“未也。亚学视小如大，视微如著，而後告我。”纪昌以牦悬虱於牖，南面而望之，旬日之间浸大也，三年之後如轮焉。以睹馀物，并丘山也。乃以燕角之弧、朔蓬之竿射之，贯虱之心，而悬不绝。以告飞卫，飞卫高蹈拊膺曰：“汝得之矣！”纪昌既尽卫之术，计天下之敌己者一人而已，乃谋杀飞卫。相遇於野，二人交射中路，矢锋相触而坠於地，而尘不扬。飞卫之矢先穷，纪昌之矢，惟一既发，飞卫以棘刺之端之而无差焉。於是二子泣而投弓，相拜於途，请为之父子。
《韩子》曰：李悝为魏文侯北地之守，而欲民之善射也，乃下令曰：“民之有狐疑之说者，令人射杓，（音В）中之者胜，不中者不胜。”令且下，而民皆习射，日夜不休。乃与秦战，大败之，以民之善射故也。
《墨子》曰：或有於墨子学射，墨子曰：“不可。夫学者必量其力，国士犹不可及。今子非国士，岂能我学又成射哉？”
《周生烈子》曰：善射秦不尽弓力，善治者不尽下情。
《尸子》曰：荆庄王命养由基射青蛉，王曰：“吾欲生得之。”养由基援弓射之，拂左翼焉，王大喜。
《符子》曰：晋之相者桓氏，世传于楚，善以道假乎射焉。常以其所不射，而患昼之不足以卒岁，故以夜而烛之。
又曰：夏王使羿射於方矢之皮、征寸之的，乃命羿曰：“子射之，中则赏子以万金之费，不中则削子以十邑之地。”羿容无定色，气战於胸中，乃援弓而射之，不中，更射之，又不中。夏王谓傅弥仁曰：“斯羿也，发无不中，而与之赏罚则不中的者，何也？”傅弥仁曰：“若羿也，口惧为之灾，万金为之患矣。人能遗其喜，去其万金，则天下之人皆不愧於羿矣。”夏王曰：“人闻子之言，始得无欲之道。”
《淮南子》曰：尧时，十日并出。尧命羿仰射十日，中其九焉。
又曰：史皇产而能书，（史皇，仓颉，生而见鸟迹，知著书，更曰史皇，或曰颉皇。）羿左臂修（修，长也。）而善射。（羿，有穷之君也。）
又曰：越人学远射，参天而发，适在五步之内，（越人习水便舟，而不知射。射远，反直仰向天而发，矢势尽而还，故在五步之内。参，犹望也。）不易仪也。（仪，射法也。言不晓射，故不知易去参天之法也。）世已变矣，而守其故，譬犹越人之射也。（言其守故而不知变也。）
又曰：楚王有白猿，王自射之，则搏矢而熙。（熙，戏也。）使养由基射之，始调弓矫矢，未发，而猿拥柱号矣。（由基，楚王之臣。养，姓。调，张。矫，直。拥，抱。号，呼。《幽通赋》曰：“养流睇而猿号”，是也。）
又曰：夫矢之所以射远贯牢者，弓力也；其所以中杓部彻微者，人心也。
又曰：善射者发不失的，善於射矣，而不善所射。（所射者死，故曰不善。）
卷七百四十六　工艺部三
射下
《吕氏春秋》曰：射杓者，欲其中小也；射兽者，欲其中大也。物固不必可推。
又曰：荆廷尝有白猿，荆之善射者莫之能中。荆王请养由基射之，养由基矫弓操矢而往，发之，则猿应矢而下。
《白虎通》曰：天子所以亲射何？助阳气，达万物也。春，阳气微弱，恐物有窒塞不能自达者。天子射熊何？示服猛，远巧物也。熊为兽猛巧者也。非但当服猛巧者，示当服天下巧佞之臣也。诸侯射麋何？示远迷惑人者也，麋之言迷也。大夫射虎豹何？示服猛也。士射鹿豕何？示除害也。各取德而能服也。大夫、士射两物何？大夫、士俱人臣，阴数偶也。侯者以布为之何？布者，用人事之始也，本正则末正矣。名之为侯者何？明诸侯有不朝者，则当射之。君子重同类，不忍射之，故画兽射之。射主何为乎？曰射义非一也。夫射者，执弓坚固，心平体正，然後中也。二人争胜，乐以养德也。胜负俱降，以崇礼让，故可以选士。夫胜者发近而制远，选士所以助微抑强，调和阴阳，戒不虞也。天子射百二十步，诸侯九十步，大夫七十步，士五十步。明尊者所服远，卑者所服近也。
《列女传》曰：晋平公使工为弓，三年乃成，射不穿一札。公怒，将杀工，其妻见公曰：“妾之夫造此弓，亦以劳矣，而不穿一札，是君不能射也。妾闻射之道，左手如矩，右手如附枝，右手放发，左手不知。”公以其言为仪，（仪，法。）而穿七札。弓工立得出，赐金三镒。
《英雄记》曰：袁术遣将纪灵率步骑三万攻刘备。吕布遣人招备，并请灵等飨饮，谓灵曰：“布性不喜合斗，但喜解斗耳。”乃令植戟於营门，弯弓曰：“诸君观布射戟小支，中者当解兵，不中留决斗。”布一发中戟支，遂罢兵。
《西京杂记》曰：茂陵人周杨，本琅琊人，善驯野鸡以为媒，用以射雉。每三春之月，茅障自翳，用鲑（古迷切。）矢以射之，日连百数。茂陵轻薄者化之，皆以杂宝错厕翳障，轻骑妖服，追随於道路，以为欢娱。杨死，其子亦善其事。董司马好（贤也。）之，以为上客。
《典论》曰：文帝自叙曰：少好弓马，逐禽辄十里，射常出百步。後犭岁貊贡良弓，燕代献名马，於邺西猎，终日黄ク鹿九、雉兔二十。後尚书令荀问余曰：“闻君善左右射，此实难能！”余曰：“执事未睹，凡埒有常径，的有定所，虽矢发辄中，非妙也。若夫驰平原，赴丰草，逐狡兽，截轻禽，使弓不虚弯，矢不虚发，此乃妙耳！”
《山海经》曰：轩辕国在穷山之际，不敢西射，畏轩辕之丘故也。（言敬畏黄帝威灵，故不敢向之射也。）
《论衡》曰：养由基见寝石以为虎，射之，饮羽。案精诚所感，不过入一寸耳。今勇夫卒见寝石，以手推之，能令石有迹乎？
《射经》曰：夫射者，所以观德也。不能则辞之以疾，悬弧之义在焉。故曰和容为上，主皮为次。并之者又何加矣？乃君子之所争也。虽欲勿用，礼其舍诸乎？
王昶《戏论》曰：《礼记》有投壶之宴，《论语》称博弈之贤。兹三戏者，君子末事，不足为也。樗蒲弹棋，既不益人，又国有禁，皆不得为也。吾见坐围棋而死，近事非远。昔晋侯以投壶丧，宋公好博弈亡，岂不哀哉！诸戏中，惟有射者，男子之事，在於六艺。若欲戏，惟得射而已，其馀不得为也。
曹植《乐府歌》曰：控弦破左的，发矢摧月支。仰手接飞猱，俯身散马蹄。
又曰：斗鸡东郊道，走马长楸间。驱驰未能半，双兔过我前。揽弓挟鸣镝，长驱上南山。左挽因右发，一纵两禽连。馀巧未尽展，仰手接飞鸢。观者咸称善，众工归我妍。
御
《书》曰：若朽索之御六马。
《礼》曰：君车将驾，则仆执策，立於马前。（监驾，且为马行。）已驾，仆展令。（展令具视。）效驾，（白已驾矣。）奋衣由右上，取贰绥，（奋，振去尘也。贰，副也。）跪乘，（未敢立，敬也。）执策分辔，驱之五步而立。（调成之也。）君出就车，则仆并辔授绥（车上仆所主也。）左右攘辟。（谓群臣陪位侍驾者也。攘，却也。或音攘古让字也。）车驱而驺，至于大门，君抚仆之手，而顾命车右就车。门闾沟渠必步。（车右，勇力之士，备制非常者，君行则陪乘，君式则下步行也。）凡仆人之礼，必授人绥。若仆者降等，则抚仆之手；不然，则自下拘之。（抚，小止之谦也。自下拘之，由仆手下取之也。仆与已同爵，则不受。）
又曰：鲁庄公及宋人战于乘丘，悬奔父御，卜国为右。马惊败绩，公坠，左车授绥。公曰：“未之卜也。”悬奔父曰：“他日不败绩，而今败绩，是无勇也！”遂死之。圉人浴马，有流矢在白肉，公曰：“非其罪也。”遂诔之。
《周礼》曰：教国子以五驭。（一曰鸣和銮，二曰逐水曲，三曰过君表，四曰舞交衢，五曰逐禽忄）。
《论语》曰：子谓门弟子曰：“吾何执？执御乎？执射乎？吾执御矣！”
《大戴礼》曰：善御马者，正衔勒，齐辔策，均马力，和马心。
《家语》曰：闵子骞为费宰，问政於孔子。孔子曰：“以德以法。夫德法者，御民之具，犹御马之有衔勒也。君者，人也；吏者，辔也；刑者，策也。人君之政，执其辔策而已矣。”
</div>
    <div class="pagination">
<a href="太平御览_page507.html">上一页</a><span>...</span><a href="太平御览_page503.html">503</a><a href="太平御览_page504.html">504</a><a href="太平御览_page505.html">505</a><a href="太平御览_page506.html">506</a><a href="太平御览_page507.html">507</a><span class="current-page">508</span><a href="太平御览_page509.html">509</a><a href="太平御览_page510.html">510</a><a href="太平御览_page511.html">511</a><a href="太平御览_page512.html">512</a><a href="太平御览_page513.html">513</a><span>...</span><a href="太平御览_page509.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
