<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 282 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 282 页/共 320 页</h1>
    <div class="content">










　　御定渊鉴类函巻四百一
　　钦定四库全书
　　御定渊鉴类函巻四百二
　　果部四【石榴　柿　樝柰　枣　杏】
　　石榴一
　　原广雅曰若榴石榴也　増本草曰安石榴有酸淡两种道家谓之三尸酒云三尸得此酒则醉【安石国名】　又曰有一种子白莹澈如水晶者味亦甘谓之水晶石榴原案叙埤苍曰石榴柰属也　増格物论曰石榴中如蜂窠子如人齿带淡红色光皎若琥珀又有洁白如雪者　原缪袭祭仪曰秋尝果以梨枣柰安石榴　邺中记曰石虎苑中有安石榴子大如椀盏其味不酸　周景式庐山记曰香炉峰头有大磐石可坐数百人垂生山石榴三月中作花色似榴而小淡红敷紫萼炜熠可爱　増酉阳杂俎曰南诏石榴子大皮薄如藤纸味絶于洛中　又曰石榴甜者谓之天浆能已乳石毒　扶南传曰顿逊国有安石榴取汁停杯中数日成美酒
　　左思蜀都赋曰蒲桃乱溃石榴竞裂
　　石榴二
　　原博物志曰张骞使西域还得安石榴胡桃蒲桃　陆机与弟云书曰张骞使外国十八年得涂林安石榴也増拾遗记曰吴王以潘夫人游昭宣之台尽酣醉唾
　　于玉壶中使侍婢泻于台下得火齐指环即挂石榴枝上因起台名曰环榴台时有諌者云今吴蜀争雄还刘之名将为妖矣乃翻其名曰榴环台　原沈约宋书曰晋安帝时武陵临沅献安石榴一蒂六实　増北史曰齐安徳王延宗纳赵郡李祖收女为妃后帝幸李宅宴妃母宋氏荐二石榴帝问魏收曰此何意收曰石榴房中多子王新婚妃母欲子孙众多帝大喜赐羙锦二匹剧谈録曰术士金陵许元长善变幻武宗谓之曰先
　　朝明崇俨取罗浮山柑子万里徃来止于旬日东都当进石榴时已熟矣卿今日当致十颗元长奉诏出及旦寝殿始开金盘贮石榴致于御榻俄有使奉进亦以所失之数上闻　隋炀帝令朱宽征琉球国还得金荆榴数十斤木色如真金文采盘蹙甚香可为枕案沈檀不及也　直方诗话曰王荆公作内相翰院有石榴一株枝叶繁茂只发一花时荆公有诗云万緑丛中红一动人春色不须多
　　石榴三
　　原丹防　紫萼【上见夏侯湛石榴赋　下详石榴一】　六实　千房【上详石榴二　潘岳闲居赋曰千房同蒂十子如一缤纷磊落垂光耀质】　玉润　星悬【范坚安石榴赋曰膏疑玉润光犹莹削頳如丹砂粲若银烁　下见应贞安石榴赋】　素粒　红肤【张协安石榴赋曰素粒红液金房缃隔　范坚安石榴赋曰绮隔区分雕实绮错红肤帖素揉以紫的】　玉莹珠骈【上见张协安石榴赋　下见应贞安石榴赋】　増丹砂粒　锦香囊
　　【梅圣俞诗安榴若拳石中蕴丹砂粒剖之珠满盘不待鲛人泣　荘布石榴歌霜风击破锦香囊鹦鹉啄残红豆颗】　王母庭　石氏园【王禹偁诗王母庭前亲见栽张骞偷得下天来　石崇金谷园有石榴名石崇榴】　盛送玛瑙　嚼破水晶【李汉碎胡玛瑙盛送王莒曰安石榴奉送莒见之不疑食之乃觉　下见皮日休石榴歌】
　　石榴四
　　原涂林【详石榴二】　顿逊【详石榴一】　竞裂【见蜀都赋】　磊落【潘岳闲居赋曰若榴蒲萄之珍磊落蔓衍于其侧磊落石榴也】　増富阳榴【实大】　海榴【来自海外树仅二尺栽盆中结实亦大垂至盆】　黄榴　四季榴【四时开花秋结实实方绽旋复开花】河隂榴【中止三十八子】
　　石榴五
　　原诗梁元帝咏石榴诗曰涂林未应发春暮转相催然灯疑夜火连珠胜早梅西域移根至南方酿酒来叶翠如新剪花红似故栽还忆河阳县映水瑚开　沈约咏山榴诗曰灵囿同佳称幽山有竒质停采久弥鲜含华岂期实长愿微名隠无使孤株出　隋魏彦深咏石榴诗曰分根金谷里移植广庭中新枝含浅緑晩萼散防红影入环堦水香随度隙风路逺无由寄徒念春闺空　孔绍安咏石榴诗曰可惜庭中树移根逐汉臣只为来时晩开花不及春　増唐温庭筠咏海榴诗曰海榴开似火先解报春风叶乱裁牋緑花宜插鬓红蜡珠攅作蒂缃防剪成丛郑驿多归思相期一笑同　栁宗元咏新植海石榴诗曰弱植不盈尺逺意驻蓬瀛月寒空阶曙幽梦防云生粪壤擢珠树莓苔插琼英芳根閟顔色徂嵗为谁荣　元稹感石榴诗曰何年安石国万里贡榴花迢递河源道因依汉使槎酸辛犯葱岭憔悴渉龙沙初到标珍木多来比乱麻深抛故国里少种贵人家唯我荆州见怜君北地賖从教当路长兼恣入檐斜緑叶裁烟翠红英动日华新帘裙透影疎牖烛笼纱委作金炉焰飘成玉砌瑕乍惊珠缀密终误绣帏奢风翻一树火电转五云车绛帐迎宵日芙蕖绽早芽浅深俱隠映前后各分葩宿露低莲脸朝光借绮霞暗虹徒缴绕濯锦莫周　皮日休石榴歌曰蝉噪秋枝槐叶黄石榴香老愁寒霜流霞色染紫莺粟黄蜡纸裹红瓠房玉刻氷壶含露湿斓斑似带湘娥泣萧娘初嫁嗜甘酸嚼破水晶千万粒　又病中庭际海石榴花盛发感而有寄诗曰一夜春工绽绛囊碧油枝上昼煌煌风匀祗似调红露日暖唯忧化赤霜火齐满枝烧夜月金津含蕊滴朝阳不知桂树知情否无限同逰指陆郎　陆蒙和海石榴花发诗曰紫府真人饷露囊猗兰灯烛未荧煌丹华乞曙先凌日金焰欺寒却照霜谁与佳名从海曲祗应芳裔出河阳那堪谢氏庭前见一段清香染郄郎　宋陈师道咏榴诗曰春去花垂尽红榴暖欲然后时何所恨处独不祈怜叶叶自相偶重重久更鲜流珠沾暑雨改色淡朝烟着子専寒酒移根擅化权愧非无价手刻画竟难
　　原赋晋夏侯湛石榴赋曰览华圃之嘉树兮羡石榴之竒生滋元根于僻壤兮擢繁干于兰庭霑灵液之粹色兮含渥雾以深荣若乃时雨新晞微风扇物蔼萋萋以鲜茂兮纷扶舆以蓊郁枝掺稔以环柔兮叶鳞次以周密纤条参差以窈窕兮洪柯流离以相拂于是乎青阳之末朱眀之初翕防焕以摛采兮的窟防以敷接翠萼于緑蒂兮冒红芽以丹防赩然含防璀尔散珠若乃丛纨始褁聚葩方离潜晖蜿艳緑采未披照灼攅列荧荧元垂雪酲觧防怡神实气冠百品以旁仰迈众果而特贵　潘尼安石榴赋曰安石榴者天下之竒树九州之名果是以属文之士或叙而赋之盖感时而骋思覩物而兴辞余迁旧宇爰造新居前临旷宅却背清渠实有斯树植于堂隅华实并丽滋味亦殊可以乐志可以充虚朱芳赫奕红萼参差含英吐秀乍含乍披遥而望之焕若隋珠耀重川详而察之灼若列宿出云间湘涯二后汉川逰女擕类命俦逍遥避暑托斯树以栖迟遡祥风而容与尔乃擢纤手兮舒皓腕罗袖靡兮流芳散披緑叶于修条缀朱华兮弱干岂金翠之足珍实兹葩之可翫商秋授气收华敛实滋味浸液馨香流溢　张载安石榴赋曰有若榴之竒树肇结根于西海仰青春以啓萌晞朱夏以发采挥光垂緑擢干曜鲜熻若羣翡俱栖烂若百枝并然焕乎郁郁焜乎煌煌仰映青霄俯烛兰堂似西极之若木譬东谷之扶桑于是天廻节移龙火西夕流风晨激行露朝白紫房既熟頳肤自坼剖之则珠散含之则氷释　张协安石榴赋曰考草木于方志览华实于园畴穷陆产于苞贡叹竒英于石榴耀灵葩于三春缀霜滋于九秋尔乃飞龙啓节颷扇埃含和泽以滋生郁敷萌以挺栽倾柯逺擢沈根下盘繁茎篠密丰干林攅挥长枝以緑披翠叶以吐丹流晖俛散廻葩仰照烂若百枝并燃赫如烽燧俱燎皦如朝日晃若龙烛晞绛采于扶桑接朱光于若木尔乃頳萼挺蒂金芽承防防佳人之发窈窕之素姿逰女一顾倾城无盐化为南威于是天汉西流辰角南倾芳实磊落月满亏盈爰采爰收乃剖乃坼内怜幽以含紫外滴沥以霞赤柔肤氷洁凝光玉莹璀如氷碎若珠迸含清泠之温润信和神以理性　应贞安石榴赋曰余往日职在中书时直庐前有安石榴树枝叶既盛华实甚茂为之作赋挹防露以鲜采承轻风而动葩南拂隂檐北扇阳阿其旁则有大厦崇房重廊髙庑皇籍帝典圗书之府时移节变大火西旋丹葩结秀朱实星悬肤坼理阻烂若珠骈　潘岳河阳庭前安石榴赋曰仰天路以髙睇顾隣国以相望位莫防于宰邑馆莫陋于河阳虽小县陋馆聊可以逰赏有嘉木曰安石榴修条外畅荣干内樛扶疎偃蹇冉弱纷柔于是莫春告谢朱夏戒初新茎擢润膏叶垂腴曽华熠以先越含荣□其方敷丹晖缀于朱房缃的乎红防煌煌炜炜熠烁委累似琉璃之栖邓林若珊瑚之映緑水既乃攅乎狭庭载阨载褊土阶无等肩墙惟浅壁衣苍苔瓦被駮藓处悴而荣在幽弥显其华可翫其实可珍羞于王公荐于鬼神岂伊仄陋用渝厥真果犹如之而况于人　傅休奕安石榴赋曰鸟宿中而纎条结龙辰升而丹华繁其在晨也灼若旭日栖扶桑其在昏也奭若烛龙吐潜光苞黄之烈辉縁炜熠而焜煌发朱荣于緑叶时从风而飘　庾儵石榴赋曰于时仲春垂泽华叶甚茂炎夏既戒忽乎零落是以君子居安思危在盛虑衰可无惧哉乃作斯赋緑叶翠条纷乎葱青丹华照烂熠熠荧荧逺而望之粲若摛缋被山阿廹而察之赫若烛龙耀緑波　范坚安石榴赋曰萦洪根以磐峙擢修干而扶疎荑应春以吐緑葩涉夏而朱　宋顔测山石榴赋曰风触枝而翻蘤雨淋条而殒芬环青轩而燧列绕翠波而星分视栖翠之失荣顾雕霞之无文
　　原颂梁江淹山石榴颂曰缥叶翠萼红华绛采炤裂泉石纷披山海竒丽不移霜雪空改
　　柿一
　　原说文曰柿赤实果也　记曰榛柿桃李梅朱实増格物论曰柿以核少者为佳皆八九月后方熟南劒尤溪柿处州松阳柿最为竒品余皆不及也　原晋宫阁名曰华林园柿六十七株晖章殿前柿一株　潘岳闲居赋梁侯乌椑之柿　増李尤七叹曰鸿柿若
　　柿二
　　増东观汉记曰韦顺为东平相赏罚必信有柿树生屋上徙庭中遂茂顺至孝人以为感于天地而生　原义熙起居注曰吴令顾修期言县西郷有柿树殊本合条依旧集贺诏停之　増五行志曰景云二年髙祖故第有柿树自天授中枯死至是复生
　　柿三
　　増七絶　八棱【酉阳杂俎俗谓柿有七絶一夀二多隂三无鸟巢四无虫蠧五霜叶可玩六佳实可啖七落叶肥大可以临书　地理志梁侯园有乌椑柿八】　牛心　虬卵【柿有数种有如牛心者有如鸡卵者又有名鹿心者　下见韩愈诗】　冻密　褁酥【上见杨万里诗　张仲殊词味过华林芳蒂色兼阳井沈朱轻匀绛蜡褁酥不比人间甘露】　仲山分　郑防书【山堂肆考沩山禅师与仲山逰行鸟衔一红柿坠前仲山以水洗净与沩山分半　郑防好书苦无纸慈恩寺贮柿叶数屋日取肄书嵗久殆徧】　金衣玉液　熟蒂甘香【古诗色胜金衣羙甘分玉液清　刘子翚诗秋林黄叶晩霜严熟蒂甘香味得兼火繖虬珠浪褒拂风标却似邑中黔】
　　柿四
　　原诗梁庾仲容咏柿诗曰发叶临层槛翻英糅花药风生树影移露重新枝弱苑朱正葱翠梁乌未销铄　増唐韩愈咏柿诗曰友生招我佛寺行正值万株红叶满光华闪壁见神鬼赫赫炎官张火繖然云烧树大实骈金乌下啄赪虬卵魂翻眼晕无处所赤气冲融无间断有如流上古时九轮照耀乾坤旱二三道士席其间灵液屡进琉璃盌　宋杨万里谢送柿诗曰红叶曾题字乌椑昔擅场冻干千颗蜜尚带一林霜核有都无厎吾衰喜细尝慙无琼玖句报惠不相当
　　原啓宋江夏王刘义恭谢柿啓曰垂赉华林园柿滋味殊絶　梁简文帝谢东宫赐柿啓曰悬霜照采凌冬挺润甘清玉露味重金液虽复安邑秋献灵闗晩实无以匹此嘉名方兹擅羙
　　樝一
　　原礼记曰樝梨曰攅之　又曰樝梨姜桂之臧者皆人君羞也　山海经曰箕山之东有甘樝洞庭之上其木多樝甘樝列于昆仑　张敷曰平丘有甘樝　増神异经曰南方南荒有树焉名曰樝三千嵗作华九千嵗作实其华紫色中髙百丈敷张自辅叶长七尺五色实长九尺无核割之如凝蜜　傅休奕赋曰龙眼生于南极甘樝列于昆仑
　　樝二
　　増宋书曰张敷小名樝父劭小名梨帝尝戱谓之曰樝何如梨答曰梨为万果之宗樝何敢比
　　樝三
　　増结红　缀碧【杜甫诗山梨结小红又樝梨且缀碧】　紫含津　红得霜【梁宣帝诗紫实已含津　又红梨逈得霜】　泉垂口　蜜过喉【曽巩诗初尝蜜经齿久嚼泉垂口　梅圣俞诗老嫌氷熨齿渇爱蜜过喉】　嘉名羙实　清香竒品【晏元献诗嘉名旧出新丰谷羙实今邻御宿园　程金紫诗清香殊未散竒品互相参凤卵辞丹苑龙巴出古潭】
　　樝四
　　増诗宋刘子翚咏樝诗曰尚想飞花映绮疏离离秋实尘芜丹顋晓露香犹薄玉齿寒氷嚼欲无旧有嘉名大谷谁分灵种下仙都柘浆不用传金盌犹得相如病早苏
　　増表唐李遵进樝表曰紫花开处擅羙春林緑蒂垂时囬光秋圃离离玉润落落珠圎
　　柰一
　　原郭义恭广志曰柰有白青赤三种张掖有白柰酒泉有赤柰西方例多柰家以为脯数十斛以为蓄积如收蔵　増格物论曰柰子熟于夏固其时也而或冬熟者亦有之　原汉武内曰仙药之次者有圎丘紫柰洞冥记曰有紫柰大如斗甘如蜜核紫花青　増西京杂记曰汉时乌衣国有紫柰大如斗甜如蜜曰脂衣柰核紫花青研之有汁可染其汁着衣则不可浣　晋宫阁名曰华林园有白柰四百株　卢谌祭法曰夏祠法用白柰秋祠法用赤柰　王子年拾遗记曰昆仑山有柰冬生子碧色须玉井之水洗之可食　洽闻记曰凤林闗有灵岩寺每七月十五日溪穴流出圣柰大如盏以为常　原蜀都赋曰素柰夏成　潘尼东武馆赋曰飞甘于浚水投素柰于清渠　潘岳闲居赋曰二桃表樱胡之别二柰耀丹白之色
　　柰二
　　増真诰曰夏禹诣钟山啖紫柰醉金酒服灵实行九真而犹葬于防稽　原葛洪西亰杂记曰汉初修上林苑羣臣各献名果树中有白柰緑柰緑花紫色　増晋书曰成帝时三吴女子簮白花望之如素柰言天公织女死为之着服至是杜皇后崩　原晋太始起居注曰二年六月嘉柰一蒂十五实或七实生于酒泉郡　北齐书曰济北杨愔字遵彦四代同居昆季就学者三十余人学庭前有柰树实落于地羣就争之愔頺然而坐季父暐大嗟异之　萧广济孝子传曰王祥后母庭中有柰树始着子使祥守视昼驱鸟雀夜惊虫防时雨忽至祥抱树至曙母见恻然　増王僧孺本曰王僧孺五嵗父友有餽延年柰者先与僧孺僧孺曰大人未见不敢先尝不受　洽闻记曰贞观中顿丘人于黄河渚上得一树栽子如指大持归莳之三年结子五颗味状如柰又似林檎多汁异常酸羙号曰朱柰永徽中魏郡王方言拾得此树以果献刺史纪王慎王贡于髙宗以为朱柰又名五色林檎或谓之连珠果上重赐方言文林郎亦号文林果俗云频婆果　真诰曰紫薇王夫人诗云俯潄云缾津仰掇碧柰花濯足玉天池鼔枻牵牛河　广异记曰谢元卿见东华丈人为设元州白柰
　　柰三
　　増浮朱　耀白【孙楚井赋曰沈黄李浮朱柰　下详柰一】　摘圎丘　濯玉井【汉武故事曰上握兰园之金精摘圎丘之紫柰　下详柰二】　緑花　紫实【俱详柰一】夏成　寒熟【文选素柰夏成下详刘孝仪啓中】
　　柰四
　　増熟柰【杜甫诗防笼熟柰香】　素柰【杜甫诗宿隂繁素柰过雨乱红蕖】　脂衣柰【上林苑紫柰青汁如漆着衣难浣名脂衣柰】　州素【张载诗曰江南郡蔗酿液丰沛三巴黄甘州素柰凡此数品殊羙絶快渇者所思铭之裳带】　酒泉赤【详柰一】
　　柰五
　　原诗梁谢瑱和萧国子咏柰花诗曰俱荣上节初独秀髙秋晩吐緑变衰园舒红揺落苑不逐竒幻生寕从吹律暖幸同瑶华折为君聊赠逺　禇澐咏柰诗曰成都贵素质酒泉称白丽红紫夺夏藻芬芳掩春蕙映日照新芳丛林抽晩蒂谁谓重三株终焉竞八桂不让圎丘中粢洁华庭际
　　原啓梁刘孝仪谢始兴王赐柰启曰酒泉之实称于王赋州之味记自张文亦有太冲嗟其夏成子建怅其寒熟潘园耀白孙井浮朱并见重于昔时而霑恩于兹日
　　原表魏曹植谢柰表曰即夕殿中虎贲宣诏赐臣等冬柰一奁诏使温啖夜非食时而赐见及柰以夏熟今则冬至物以非时为珍恩以絶口为厚非臣等所宜荷之蒙报植等诏曰山柰从凉州来道里既逺又东来转暖故柰中变色不佳耳
　　枣一
　　原尔雅曰枣壶枣【今江东呼枣大而锐上者为壶壶犹瓠也】　边要枣【子细要枣】遵羊枣【实小而圎紫黑色孟子曰曽晳嗜羊枣】　洗犬枣【今河东猗氏出大枣子如】
　　【鸡卵大】　蹶泄苦枣【子味苦也蹶居衞反】　晳无实枣【不着子】　还味棯枣【还味短味】　枣李曰疐之【孙炎曰疐去其秪】　毛诗八月剥枣十月获稻　増说文曰樲酸枣也　原周礼笾人曰馈食之笾其实枣　礼记曰妇人之挚椇榛脯脩枣栗又曰枣曰新之栗曰撰之桃曰胆之樝梨曰攅之食枣桃李不致于核　増又曰枣栗饴蜜以甘之　原左传御孙曰女贽不过榛栗枣脩以告防　増春秋繁露曰握枣与金错以示婴儿必取枣而不取金故物之于人小者易知　焦贑易林师之豫曰北山有枣使叔夀考原本草曰凡枣九月采日干补中益气久服神仙
　　増汉书曰安邑千树枣此与千戸侯等　原广志曰谷城紫枣长二寸西王母枣三月熟在众果之先梁国夫人枣大白枣名曰蹙咨小核多肌三皇枣骈白枣灌枣获此四者官园所种枣有狗牙鸡心牛头羊角猕猴细腰之名又有互枣大枣﨑防枣桂枣夕枣之名　増清异録曰百益一损者枣一益百损者棃　原卢谌祭法曰春祠用枣油　神异经曰北方荒中有枣林焉其髙五丈敷张枝条一里余子长六七寸围过其长熟赤如朱干之不缩气味甘润殊于常枣食之可以安躯益气力　陆翽邺中记曰石虎园中有羊角枣三子一尺异苑曰太原中南郡江陵县有枣树一年忽生桃李枣三种子　晋宫阁名曰华林园枣六十六株王母枣十四株　魏文帝诏羣臣曰南方有龙眼荔枝寜比西园蒲萄石蜜乎酢且不如中国凡枣味之羙者莫若安邑御枣也　増南方草木状曰海枣树身无间枝直耸三四丈树头四面共生余枝叶如栟闾五年一实大如杯盌核两头不尖双巻而圎其味极甘羙
　　枣二
　　原邹子曰燧人氏夏取枣杏之火　孟子曰曽晳嗜羊枣而曾子不忍食羊枣　晏子曰景公谓晏子曰东海之中有水而赤其中有枣华而不实何也晏子曰昔者秦穆公乗龙理天下以黄布褁蒸枣至海而投其布故水赤蒸枣故华而不实公曰吾佯问子耳对曰婴闻之佯问者亦佯对　韩子曰秦饥应侯谓王曰五苑之枣栗请发与之　増拾遗记曰穆王东廵大骑之谷西王母与王共玉帐髙防进隂岐黒枣　原真人闗令尹喜内传曰尹喜共老子西逰省太真王母共食玉文之枣其实如缾　风俗通曰鲍焦耕田而食穿井而饮于山中食枣或曰此枣子所植耶焦遂强呕吐而死　马眀生别曰安期生仙人见神女设防膳安期曰昔与女郎逰息于西海之际食枣异羙此间枣小不及之忆此枣未久已二千年矣神女云吾昔与君共食一枚乃不尽此间小枣那可相比邪　史记曰楚庄王爱马噉枣脯　又曰李少君以却老方见上少君曰臣尝逰海上见安期生食巨枣大如　汉武内传曰七月七日西王母当下帝设玉门之枣　东方朔曰武帝时上林献枣上以杖击未央前殿槛呼朔曰叱叱朔来朔来知此箧中何物朔曰上林献枣四十九枚上曰何以知之朔曰呼朔者上也以杖击槛两木林也曰朔来朔来者枣也叱叱者四十九上大笑赐帛十匹　汉书曰王吉少时学问居长安其东家有枣树垂吉庭之中吉妇取枣以啖吉吉后知之乃去妇东家闻而欲伐其树邻里共止之因固请吉令还妇里中为之语曰东家枣树王吉妇去东家枣完去妇复还　増寰宇记曰宣帝时幽州刺史李宣尚范阳公主公主忆长安于易州筑一城象长安城中有枣树花百不结皆向西南而引俗谓思乡枣　东观汉记曰邓禹征冯愔粮尽无以犒军士饥饿皆食枣栗　世说曰大将军王敦初尚武帝舞阳公主如厠见漆箱中盛枣本以塞鼻王谓厠上陈果遂食之羣婢莫不笑之　南方草木状曰晋康泰元年林邑进海枣百枚　幽眀録曰太原王仲徳年少时遭乱避贼絶粒三日草中卧忽有人扶其头呼云可起啖枣王便寤瞥见一小儿长四尺即隠乃有一囊干枣在前噉之便起　原王隠晋书曰傅虞为鄱阳内史劝励学业寛裕简素风化大行白乌集郡庭枣树上　刘根别传曰今年春当有病可服枣核中仁二七枚能常服之百邪不复干也　増北史曰北齐綦母懐文在晋阳监馆馆中有蠕蠕客同舘胡沙门语懐文云此人别有异算术乃指庭中一枣树令其布算子即知实数试之少一子算者曰必不少但更撼之果落一实　异苑曰太元二年沙门竺惠猷夜梦读诗其后曰陌南酸枣树名为六竒木遣人以伐取载还柱马屋　括异志曰邢州城东十余里周世宗祖庄也门侧有井上有大枣一株柯叶茂盛垂防一亩恭帝既殁枣遂枯死眀道中枯枿复生一枝长丈余蔚然可爱井水中如覆锦绣眀年诏求五代帝王之后柴氏被甄叙入官者三十余人
　　枣三
　　原羊角　鸡心【俱详枣一】　骈白　鹿卢【上详枣一　郭璞曰子细腰者今谓之鹿卢枣】　细核　弱枝【王子年拾遗记曰北极有岐峰之隂多枣树百寻其枝茎皆空其实长尺核细而柔百嵗一实　潘岳闲居赋曰周文弱枝之枣房陵朱仲之李】　东陵伐树北园垂隂【上详枣二　下见赵整诗】　细腰　圎实【俱详上】　玉文朱实【上详枣一　下见傅休奕枣赋】　万年实　千戸侯【郭子横洞防记曰元鼎元年起招仙阁进嵭嵣细枣此枣出嵭嵣山临碧海上万年一实子如今嫰枣迮之有膏膏可然灯　下详枣一】増啖吉　掷琛【上详枣二　梁书萧琛尝预御筵醉伏武帝以枣投琛琛乃取栗掷上中】
　　【面曰陛下投臣以赤心臣敢报之以战栗上笑恱】　海上如　河中无核【上详枣二　又吕仙亭前枣树未尝实一嵗忽实如太守命小吏采而进小吏私啖之遂仙去　北梦琐言河中永乐县出枣世无核者食可度世有苏氏女自小获食之不食五谷年五十顔如处子】　用哺程莫　不媚刘勲【蔡邕奏事程莫年十四叔父病故莫抱尸号泣舅哀其羸嚼枣肉以哺之莫见食欷歔不能吞咽　杜氏新书杜畿为河东太守平虎将军刘勲为太祖所亲贵震朝廷尝从畿求大枣畿拒以他故后勲伏法太祖得其书叹曰杜畿可谓不媚灶也】　石园葱茂　赵庭婆娑【邺中记石虎园有西王母枣枝叶葱茂四时不凋九月生花十二月熟　北梦琐言后晋朝赵令公莹庭有檽枣婆娑异常望气者曰此家有登宰辅者不在其身在其子孙后令公由太原遂大拜】
　　枣四
　　原防术【子彦治郑桃枣防术莫援】　名县【水经注酸枣县古者名都或以山林故曰酸枣】遵羊　洗犬【俱枣名详一】　信都【魏都赋】　安邑【详枣一】　北方七尺【述异记南方有七尺枣北方有三尺梨】　西海一枚【详枣一】　増含核不食【后汉书孟节能含枣不食可至千年】　含枣不饥【东阳记信安县有悬室坂晋时有民王质伐木至石室中见童子四人弹瑟而歌质因倚柯聴之童子以一物如枣与质质含之便不复饥】紫色细纹【大业拾遗记信都献仲思枣紫色细纹核肥有味】
　　枣五
　　原诗晋傅休奕诗曰饥食野枣实　后秦赵整诗曰北园有一树布叶垂重隂外虽多棘荆内实有赤心　梁简文帝赋枣诗曰浮华齐水丽垂彩郑都竒白英纷靡靡紫实标离离风揺羊角树日映鸡心枝谷城逾石蜜蓬岳表仙仪已闻安邑羙永茂玉门垂　増又枣下何纂纂诗曰垂花临碧涧结翠依丹巘非直入游宫兼期植灵苑落日芳春暮游人歌吹晩弱刺引罗衣朱实还幰且欢洛浦词无羡安期逺　宋王安石咏枣诗曰种桃昔所种枣予所欲在实为羙果论材又良木余甘入邻家尚得馋妇逐况予秋盘中快噉取餍足风包堕朱缯日颗皱红玉热享古已然豳风自宜録缅懐青齐间万树防平陆谁云食之昏匿志乃成俗广庭觞圣夀以此参肴蔌愿比赤心投皇眀予烛
　　原赋晋傅休奕枣赋曰有蓬莱之嘉树值神州之膏壤擢刚茎以排虚诞幽根以滋长北隂塞门南临三江或布燕赵或广河东既乃繁枝四合丰茂蓊郁斐斐素华离离朱实脆若离雪甘如含蜜脆者宜新当夏之珍坚者宜干荐羞天人有枣若出自海濵全生益气服之如神　陈后主枣赋曰芳园列榦森梢繁罗蕊余茎少叶暗枝多复有竒树风间临月入夜影来未若丹心美实绛质嘉枝齐水华浮郑都彩垂鸡心日映羊角风吹羞金盘于冰水荐玉案于深杯此欢心之未已方梦肠而屡廻
　　原賛晋郭璞枣賛曰建国辨方外朝九棘因材制义赤心鲠直蔼蔼卿士亮此衮职
　　原啓陈周正谢梁元帝赉玉门枣啓曰安期旧美安息髙名臣金马之荣未获趋奉方朔之赐遽降洪恩
　　杏一
　　増格物论曰杏叶似梅差小而微红香于梅而酸不及核与肉自相离其仁可入药　原山海经曰灵山之下其木多杏　典术曰杏者东方嵗星之精也　师旷占曰梅桃杏实多者来年谓之穰　又曰杏多实不虫者来年秋善　管子曰五沃之土其木多杏　南岳夫人曰仙人有三元紫杏　西京杂记曰上林苑有文杏谓有文彩也　又曰上林苑有蓬莱杏　九州论曰魏郡好杏　庐毓冀州论曰魏郡好杏地产不为无珍嵩髙山记曰嵩山东北有牛山其山多杏至五月烂然黄茂自中国丧乱百姓饥馑皆资此为命人人充饱而杏不尽　述异记曰杏园洲在南海中多杏云仙人种杏处汉时常有人舟行遇风泊此洲五六月日食杏故得免死　増又曰洲中有冬杏　又曰武功山有二杏树各丈余东花西实至眀年花实易向　原又曰濑乡老子祠有缥杏　増酉阳杂俎曰济南郡之东南有分流山山上多杏大如梨黄如橘　原晋宫阁名曰眀光殿杏八株　洛阳宫殿簿曰含章殿前杏四株显阳殿前杏六株　汜胜之书曰杏花如何可耕白沙按四民月令曰三月杏花盛可播白沙轻土之田　司马相如长门赋曰饰文杏以为梁　王逸荔枝赋曰魏志送西山之杏　潘岳闲居赋曰梅杏郁棣华实照烂　増王廙洛都赋曰豹祠赤杏铜马朱樱
　　杏二
　　原邹子曰燧人氏夏取枣杏之火　庄子曰孔子逰缁帷之林休坐杏坛之上弟子读书弦歌鼔琴　地理志曰范蠡宅在湖中有海杏大如拳　増西京杂记曰东海都尉于台献杏一株花杂五色六出云是仙人所食者　通志曰汉武帝访蓬瀛有献分流山杏者帝嘉之故土人呼为汉帝杏又曰金杏　原神仙传曰董奉居庐山治病重者种杏五株轻者一株于林中所在作箪食一器每一器杏换一器谷少者虎逐之乃以谷赈贫穷号董仙杏林　朱超石与兄书曰光武坟边杏甚羙今奉送其核　元晏春秋曰卫伦过予言及于味称魏故侍中刘子阳食饼知盐生精味之至也予曰茍勗识劳薪易牙别淄渑子阳今之妙也定之何难伦因命仆取糗粮以进予尝之曰麦也有杏李柰味三果之熟不同时子焉得兼之伦笑而不答退告人曰士安之识过刘氏吾家果实多故杏时将发糅以杏汁李柰将发又糅以李柰汁故兼三味　増摭言曰唐进士杏花园初防谓之探花宴择少俊二人为探花使偏逰名园若他人先折得花二人受罚　原后周书曰张元性防洁南邻有杏两树杏熟多落元园中元悉以还主
　　杏三
　　原范蠡宅　董奉林【俱详杏二】　占秋　祠夏【俱详杏一】　孙楚为酪　士安知味【荆楚嵗时记孙楚祭介子推云饧一盘醴酪二盂今寒食人家有杏酪麦粥即其类也下详杏二】
　　杏四
　　増传黄【杜诗梅杏半传黄】　研酪【寒食研杏仁为酪】　花村【诗话徐州古丰县朱陈村有杏花一百二十里因名杏花村又唐诗牧童遥指杏花村】　花堰【铜陵昔葛仙翁甞留此种杏下有溪落英飞堰上名花堰】　繁荣藻丽【潘岳闲居赋梅杏郁棣之属繁荣藻丽之饰】
　　杏五
　　原诗周庾信咏杏花诗曰春色方盈野枝枝绽翠英依稀映村坞烂熳开山城好折待賔旅金盘衬红琼　増唐钱起詶长孙绎蓝谿寄杏诗曰爱君蓝水上种杏近成田拂径青隂合临流防实悬清香和宿雨佳色出晴烟懿此倾筐赠相知懐橘年芳馨来满袖琼玖愿詶篇把翫情何极云林若眼前　羊士谔咏州民献杏诗曰南郭东风赏杏坛防株芳树昨留欢却忆落花飘绮席忽惊朱实满雕盘蛾眉半敛千金薄鷤鴂初鸣百草防志士古来悲节换羙人啼鸟亦长叹　郑谷咏杏花诗曰不学梅欺雪轻红照碧池小桃新谢后双燕却来时香属登龙客烟笼宿蝶枝临轩须貌取风雨易离披宋王禹偁咏杏花诗曰红芳紫萼怯春寒蓓蕾粘枝密作团记得观灯凤楼上百条银烛涙防干　桃红李白莫争春素态妖姿两未匀日暮墙头试回看不施朱粉是东邻　登龙曽入少年锡宴琼林醉御觞争戴满头红烂熳至今犹杂桂枝香　陌上纷披枝上稀多情犹解扑人衣双成洒道迎王母十里蒙蒙绛雪飞　金元好问杏花诗曰芳树春融绛蜡凝春风寂寞掩柴荆画睂卢女娇无奈龋齿孙娘笑不成已怕宿妆添蝶粉更堪暖蕊閙蜂声一般疎影黄昏月独爱寒梅恐未平









　　御定渊鉴类函卷四百二
<子部,类书类,御定渊鉴类函>
　　钦定四库全书
　　御定渊鉴类函卷四百三
</div>
    <div class="pagination">
<a href="御定渊鉴类函_page281.html">上一页</a><span>...</span><a href="御定渊鉴类函_page277.html">277</a><a href="御定渊鉴类函_page278.html">278</a><a href="御定渊鉴类函_page279.html">279</a><a href="御定渊鉴类函_page280.html">280</a><a href="御定渊鉴类函_page281.html">281</a><span class="current-page">282</span><a href="御定渊鉴类函_page283.html">283</a><a href="御定渊鉴类函_page284.html">284</a><a href="御定渊鉴类函_page285.html">285</a><a href="御定渊鉴类函_page286.html">286</a><a href="御定渊鉴类函_page287.html">287</a><span>...</span><a href="御定渊鉴类函_page283.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
