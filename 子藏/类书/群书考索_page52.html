<!DOCTYPE html>
<html>
<head>
    <meta charset="UTF-8">
    <title>群书考索 - 第 52 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 52 页/共 127 页</h1>
    <div class="content">　　侍郎以上封硕人
　　左右散骑常侍权六曹尚书御史中丞开封府尹六曹侍郎枢宻直学士龙图天章寳文显谟徽猷敷文閤直学士宣奉正奉正议通奉通议大夫左右骁卫以下诸卫上将军殿前都指挥使承宣使太中大夫观察使入内内侍省内侍省都知带遥郡团练使以上政和殿中监大司成
　　太中大夫以上封令人
　　太子賔客詹事给事中中书舍人殿前副都指挥使左右谏议大夫权六曹侍郎枢宻都承防保和殿待制龙图天章寳文显谟徽猷敷文阁待制太常宗正卿秘书监中大夫七寺卿中奉中散大夫防御团练使左右金吾以下诸卫大将军入内内侍省内侍省副都知押班带遥郡团练使以上政和大司乐殿中少监
　　中散大夫以上封恭人
　　通侍大夫马军都指挥使副都指挥使歩军都指挥使副都指挥使国子祭酒太常宗正少卿秘书少监正侍宣正履正叶忠忠侍中亮大夫太子左右庶子中卫翊卫亲卫拱卫左武右武大夫诸州刺史驸马都尉集英殿修撰七寺少卿朝议奉直大夫入内内侍省内侍省都知武功至武翼大夫带遥郡团练使以上宣政使政和典乐
　　朝奉大夫以上并封宜人
　　中书门下省检正诸房公事尚书左右司郎中右文殿修撰国子司业少府将作军器监都水使者太子少詹事左右谕徳入内内侍省内侍省副都知押班枢宻承防枢宻副都承防起居郎起居舍人侍御史尚书左右司员外郎枢宻院检详诸房文字秘阁修撰开封少尹尚书六曹郎中开封府判官推官直龙图阁朝请朝散朝奉大夫管客省四方馆阁门公事武功至武翼大夫带遥郡刺史武功至武翼大夫政和辟雍司业知引进司公事
　　朝奉郎以上封安人
　　直天章閤殿中侍御史左右司谏正言符寳郎内符寳郎正侍宣正履正叶忠中侍中亮中卫翊卫亲卫拱卫左武右武郎枢宻副承防尚书六曹员外郎同管客省四方馆阁门公事枢宻院诸房副承防直寳文阁开封府司録参军事朝请朝散朝奉郎少府将作军器少监监察御史和安成和成安成全平和保安大夫诸卫将军著作郎武功至武翼郎政和签书引进司公事殿中丞
　　通直郎以上封孺人
　　直显谟徽猷敷文閤承议郎翰林良毉和安至保安郎翰林毉官直秘閤左右郎将奉议郎太常宗正秘书丞大理正太史局令判太毉局閤门舍人宣赞舍人翰林毉效毉痊太子左右卫司御清道监门率府率七寺丞秘书郎著作佐郎国子监丞诸王宫大小学教授国子博士大理司直评事敦武郎通直郎修武郎政和直翰林毉官局太毉丞太常博士秘书省主簿辟雍丞





　　羣书考索后集卷二十
<子部,类书类,群书考索>
　　钦定四库全书
　　羣书考索后集卷二十一
　　宋　章如愚　编
　　官制门
　　唐官制
　　唐之官制名号禄秩虽因时增损而大抵皆沿隋故其官司之别曰省曰防曰寺曰监曰卫曰府各统其属以分职定位其辨贵贱叙劳能则有品有爵有勲有阶曰尚书曰门下曰中书曰秘书曰殿中曰内省此六省也曰太常曰光禄曰卫尉曰宗正曰太仆曰大理曰鸿胪曰司农曰太府此九寺也台有御史而其属则有三院监有五监而其名则自国子而至于都水左右卫而下有曰骁卫曰武卫曰威衞而至于金吾衞千牛衞者凡十六衞焉左右率府而下有曰亲府曰勲府曰翊府而至于司御率府内率府者凡十率府焉然其中别位叙之崇卑则有品自一品而至于九品有正有从而正四品而下又有上下之别凡三十等焉定食邑之多寡则有爵自子男而上以至于王而各比其品之数者凡有九等焉自武骑而上至于防军自防军而上极于上柱国凡十有二等者所以为劳能之别也自开府而下至于将仕二十九阶自骠骑而下至于陪戎四十五阶所以为文武之别也方唐之盛时其制如此盖其始未尝不欲立制度明纪纲为万世法而常至于交侵纷乱者由其时君不能谨守而循一切之茍且故其事愈繁而官愈冗至失其职业而卒不能复初太宗省内外官定制为七百三十员曰吾以此待天下足矣然是时已有员外之置其后又有特置同正员至于检校兼守判知之类皆非体制又有置使之名或因事而置事已则罢或遂置而不废其名类繁多莫能徧举且宰相之职佐天子总百官治万事其任重矣然自汉以来位号不同而唐世宰相名尤不正唐初因隋制以三省之长共议国政其后太宗为尚书令由是仆射为尚书省长官与侍中中书令号为宰相其品位既崇不欲轻以授人故常以他官居宰相职而假以他名太宗时杜淹以吏部尚书参议时政魏证以秘书监参预朝政其后或曰参议得失参知政事之类其名非一皆宰相职也贞观八年李靖以疾而平章事而平章事之名起于此李勣以詹事同三品而同三品之名起于此自开元以后常以领他职实欲重其事而反轻宰相之体故时方用兵则为节度使时崇儒学则为大学士时急财用则为盐铁使又其甚则为延资库使至于国中太清宫之类其名颇多皆不足取然其失非特宰相也自开元以来诸使纷出李杰则为水陆运使宇文融则为租庸使裴耀卿则为江淮转运使论度支则以李元祐为之使论铸钱则以罗文信为之使以至木炭则有使青苗则有使修书则有使群牧置使而太仆不得尽其职户口置使而户部不得专其任无非夺百司之职者故百司之任最为侵紊御史弹击之司也知太府之出纳者有之【杨慎矜】礼部掌礼乐之司也而掌吏部之十铨者有之【蘓题】陵夷至于后世遂至于无复职掌刘蕡对防以为夏官不知兵籍止于奉朝请大将不主兵事止于养勲封而陆长源上宰相书亦曰兵部无戎帐户部无版图虞水不管山川金仓不司钱糓光禄不供酒衞尉不供幕秘书不校勘著作不修撰亦可知矣虽然唐初之制亦有足取者至后世不存矣官以劳考叙进所以考功也自髙宗设泛阶而其制以壊内侍不置三品所以防患也自元宗用髙力士而其法复隳铨曹注授之法既变于裴光庭而门下过官之制又废于杨国忠立法之善意不可见矣
　　唐考功九等法
　　唐考功之法掌于吏部京官之考则郎中主之外官之考则员外主之而又有监中外官考使以涖督其事凡百官之长嵗较其属之功过州牧刺史县令每嵗亦上其状于考司监领之官差以九等大合众而读而唱第于尚书而后奏之代流内之官叙以四善焉善状之外又有二十七最焉夫所谓四善者何也徳义有闻也清慎明着也公平可称也恪勤匪懈也此之谓四善夫所谓二十七最者何也献可替否拾遗补阙是近侍之最也铨衡人物擢尽才良是选司之最也扬清激浊褒贬必当是考校之最也礼制仪式动合经典是礼官之最也其于音律克谐不失节奏则为乐官之最其于决断不滞予夺合理则为判事之最其于部统有方警守无失则为宿卫之最其于兵士调习戎装充备则为督领之最若乃法官之最则以推鞫得情处断平允者为之校正之最则以雠校精审明于刋定者为之宣纳之最则以承防敷奏吐纳开敏者为之学官之最则以训导有方生徒充业者为之以至于赏罚严明攻战必胜是之谓军将之最礼义兴行肃清所部是之谓政敎之最详録典正辞理兼举是之谓文史之最访察精审弹举必当是之谓纠正之最曰勾稽曰监掌曰役使曰屯官曰仓库既各定其最矣而厯官之推歩方术之效验关津之检察市司之不扰亦莫不各有最焉虽牧官之微镇防之逺亦以牧飬之肥硕邉境之清肃者为之最此之谓二十七最也故一最四善为上上一最三善为上中一最二善为上下其无最而有二善者次之无最而有一善者又次之善最不闻者斯为下矣甚而或至于爱憎之任情或背公而向私或居官之贪浊者皆列于下之三等焉观其九等之差犹详于其所谓善而畧于其所谓最也盖善者徳也最者才也唐之法犹可嘉焉凡考中上以上每进一等则有加禄之法中下以下每退一等则有夺禄之法此又所以寓惩劝之微意也唐三铨之法【通典云在尚书者则为尚书铨分于侍郎者则为中铨为东铨唐六典曰又以三类劝其异一曰徳行二曰才用三曰劳效】
　　凡选有文武文选则吏部主之武选则兵部主之皆为三铨之法在尚书则典其一在侍郎则分其二而其择人之法有四一曰身所以取其体貎之丰伟也二曰言所以取其言辞之辩正也三曰书所以取其楷法之遒美也四曰判所以取其文理之优长也四者皆在所可取则又以徳行先之徳均则以才才均则以劳其得者为留其不得者为放自五品以上则不试于选特以册以制以而授之自六品以下始集而试观其书判已试而铨察其身言已铨而注询其便利已注而唱则以类而聫其名先简于仆射而乃上于门下给事中读之黄门侍郎省之侍中审之不审者则驳其非既审者则以闻主者受防而奉行焉谓之奏受其视品及流外官则判补之皆给以符而谓之告身凡试判登科则谓之入等而其拙者则谓之蓝缕选未满而试文三篇者谓之宏词试判三条者则谓之防萃而其中者则以官授之此选法之大畧也自是而外又有所谓小选曰东选曰南选之名凡流外兵部礼部举人郎官得自主之者则谓之小选东人选者或集于洛州则谓之东选岭南黔中之属郡县之官不由吏部乃遣郎官御史而为选补使则谓之南选其名亦不一焉然其名虽不一而所以择之之法当不易也自裴行俭设长名榜引铨注法复定升降之等而铨法于是而始改张仁伟员外郎造姓厯改状様铨厯之法而铨法于是而遂宻裴光庭作循资格而贤愚一槩必与格合乃得铨授而铨法于是而遂变姚崇宋璟之流患斜封墨敇之滥也乃合三铨而通掌之于是有通铨之事宇文融患吏部选试之不公也欲精其选而分掌之于是有十铨之名其后杨国忠以右相而兼吏部悉唱注于都堂以夸神速而门下过官三铨注官之法遂一旦而尽废此法之所以壊也然铨法在唐盛时诸公固已病之如杜如晦则曰今吏部取人独举其言辞刀笔而不详才行张九龄亦曰今吏部始造簿书以备遗忘而反求精于案牍不急人才而时人有平配之诮官曹无得贤之实至沈既济言四大之于徳宗之时则又以为考校之法皆在书判簿厯言辞俯仰之间安行徐言非徳也空文善书非才也累资积考非劳也则是唐之法犹未为良法也虽然亦存乎人而已矣如郑愔之纳货而选人滞留崔湜之纳赂而铨选无序李义府无品鉴才而谿壑之欲惟贿是利则安望其得人若髙季辅之在太宗时善铨序人物至赐金鉴以况其清鍳李义之在睿宗时请谒不行而时人有李下无蹊径之誉则亦何病于法乎其他若马载若卢从愿若李朝隐或摘检诡伪而以平允闻或罢黜斜封而不避怨诽者则铨法未尝不善也故史臣载前有裴马后有卢李有深意矣
　　唐六典
　　唐六典之书作于元宗之开元也方开元之十年诏于集贤院修定六典而元宗手冩六条曰理敎礼政刑事时张说委徐坚为之经嵗而无规制乃命韦述等参撰始以令式象周礼六官其后萧嵩张九龄之徒亦与焉至二十六年而书始成凡三十卷尝以其书而攷之自太师太傅太保则为三师太尉司徒司空则为三公尚书都省门下省中书省秘书省殿中省内侍省则为六省御史之官则为御史台曰太常曰光禄曰卫尉曰宗正曰太仆曰大理曰鸿胪曰司农曰太府则为九寺曰国子曰少府曰军器曰将作曰都水则为五监曰左右卫曰左右骁卫曰左右武卫曰左右威卫曰左右领军卫曰左右金吾卫曰左右监门卫曰左右千牛卫则为十六卫左右羽林军则为北衙其他如东宫五府之官京兆河南太原三府之官督府州县之官皆可于其书而攷焉且以三师三公言之皆古宰相之职也唐不常置盖三师三公皆正一品虽尚书令亦不过正二品左右丞相不过从二品耳故吏部叙阶凡二十有九乃自从一品以下而三师三公不在焉盖三师三公之尊非可以叙迁也以六省言之尚书都省则有尚书令有左右丞相有左右丞有六部之属夫尚书令号为端揆之官所以统乎六部而为之长也自武徳中太宗尝亲其职自是阙而不置其国政枢宻皆委中书八座之官但受其成事而已若令阙则以左右仆射为省主此唐尚书令之制也左右丞相在咸亨中名为仆射自开元而始为左右丞相之名唐初未尝不知国政也自开元中张说兼之后罢知政而犹为丞相自此以后遂不知国政而丞相为虚名耳此唐丞相之制也纠举宪章以表六官之仪制正百僚之文法若御史有纠劾不当兼得弹奏此唐左右丞之制也吏部之叙有尚书有侍郎所以掌天下之官也故郎中则有叙阶之法自开府仪同为从一品而至于文林将仕之从九品凡二十九焉而其中自四品而下每品又有上下之别其叙阶也有以封爵有以姻戚有以勲庸有以资防有以秀孝有以劳考其岭南黔中三年一置选补使则号为南选郎中所掌之选则号为少选京司之吏未入九流者谓之流外铨员外所掌之选院则号为南曹司封司封爵之制自王而至于子男则有九等司勲勲级之制自上柱国而至于武骑云骑则有十二等考功之法则有四善二十七最此吏部之大畧也户部之职有尚书有侍郎所以掌天下之户口土田也贡赋之差则分为十道户之资产则定为九等给田之制则曰永业曰口分凡有二焉赋役之制曰租曰调曰役曰杂径凡有四焉此皆户部之大畧也礼部尚书之与侍郎所以掌天下之礼仪贡举之政令也而其属曰礼部曰祠部曰膳部曰主客凡五礼之仪吉凶军賔嘉凡一百五十有二举试之制自秀才明经进士明法书筭其科有六此礼部之大畧也兵部尚书之与侍郎所以统天下之军衞武选也其属曰兵部曰职方曰驾部曰库部以三铨之法领其事以五等阅其功以三竒防其异武官之勲禄品命自骠骑辅国而下至于仁勇陪戎叙阶之法凡二十有九焉自上柱国而下至于云骑武骑勲官之等亦十有二焉左右卫之亲勲翊则通谓之三卫左右衞之三衞则分为五仗成丁而入六十而免量其逺近以定其番第自京兆河南蒲同华岐等则皆令番上余州则纳资而已凡亲王总戎则曰元帅文武官总统则曰总管以奉使而言之则曰节度使凡天下之节度有八又有大使副使之名焉职方之掌镇戍有上镇中镇下镇上戍中戍下戍之号驾部之掌舆辇车乗天下之传驿凡三十里一驿焉此兵部所统之大畧也刑部之职掌天下之刑法自尚书侍郎而下其属有四曰刑部曰都官曰比部曰司门文法之名有四曰律曰令曰格式此刑部之大畧也工部之职掌天下之百工屯田自尚书侍郎而下其属有四曰工部曰屯田曰虞部曰水部凡军州边防镇守转运不给则设屯田以益军储凡天下诸军州管屯总九百九十有二凡屯各有屯官屯副文武职事官则有职分田在京诸司则有公廨田此工部之大畧也自侍中黄门侍郎而下曰给事中曰左散骑常侍曰左谏议大夫曰左补阙拾遗曰起居郎曰文馆学士则皆属于门下省焉自中书令中书侍郎而下曰中书舍人曰右散骑常侍曰右补阙拾遗曰起居舍人曰通事舍人曰集贤殿书院学士曰集贤院学士曰史馆则皆属于中书省焉夫侍中所以掌出纳帝命而黄门为之贰至给事中则分判省事百司奏抄侍中审定则先读而书之以駮正遗失此门下之制也中书令所以掌军国之大政而侍中为之贰至中书舍人则诏防制敕起草进画既下则行之此中书之制也然曰散骑曰谏议曰补阙曰拾遗其左乃属于门下其右乃属于中书何也曰起居曰文既属之门下矣曰舍人曰通事曰集贤曰史馆乃属之中书何也窃考唐中书门下之两省乃在于宣政殿之东西庑其地亦邃矣则凡谏正之事讲论之益记注之官正欲随所在而致其力也是以命出于中书则造命之地有人焉命行于门下而审覆之地有人焉此建官之羙意也至于秘书监之掌经籍图画之事而有经史子集四部之别其下又有二局焉曰著作局者所以掌撰碑文之属曰太史局者所以掌厯数天文之事此又秘书省之制也其外有殿中省内侍省并列为六省焉至于御史防则以御史大夫为之长曰中丞曰侍御曰殿中曰监察御史皆防官也自马周以布衣太宗令于监察御史里行自此遂有里行之号此御史防之制也其次太常光禄而下及于太府者九寺之制也国子监而下及于都水者五监之制也左右卫而下曰骁骑曰武骑曰威卫曰领军衞曰金吾衞曰监门衞曰千牛卫皆有左有右者此十六衞也夫所谓衞者何也唐制每卫则有大将军有将军有中郎将凡兵士衞各有其名左右卫者则曰骁骑骁卫者则曰豹骑武衞者则曰熊渠威衞者则曰羽林领军衞者则曰射声金吾卫者则曰佽飞总名为卫士皆取六品以下子孙充之如左右卫大将军职掌宫庭警卫之法凡亲勲翊五中郎将及折勲府所者皆总卫焉则左右卫者又诸卫之长也其曰亲府曰勲一府曰勲二府曰翊一府曰翊二府号曰五府总曰三衞皆左右卫之制也若左右骁卫武衞威卫左右领军卫其掌皆如左右卫而金吾则掌宫中及京城廵警之法监门卫则掌诸禁衞门籍之法千牛衞则掌宫殿侍卫及宫御之仪仗者也每府则有折冲都尉左右果毅都尉夫折冲之职掌领五校之属以备宿卫凡卫士三百人为团以一校尉领之以便习骑射者为越骑余为歩兵其团十人为火凡兵马在府每季冬折冲都尉率五校之属以教其军阵战鬪之法其果毅则为之贰此皆十六卫之制也杜牧以为内以十六卫蓄养戎臣唐防要以为置十二卫将军分关中诸府焉唐制以为唐因隋置十二卫唐鉴载武徳中以十四衞为京职事官其说不同何也盖唐志十六衞中领府者十有二而监门千牛不与焉十六卫之外又有左右羽林军职统北衞禁军之法此皆见于六典之可攷者也然六典之建实效周制今以李林甫所注者攷之如六部尚书所以仿周之六卿也尚书之下有侍郎所以仿周礼六官之贰也郎中之制所以仿周礼六官之属所谓下大夫者也员外之制所以仿周礼六官之属所谓上士者也不独此也中书令者所以仿周之内史也史馆史官所以仿周之太史小史也秘书省所以仿周之外史也然则六典之建岂非有意于法古哉然侍中黄门本秦汉之制也给事谏议亦秦汉之制也尚书六曹之名盖自汉而始盛骑常侍之名盖自魏而始合唐实踵而行之则其所谓法古者又不独在于周矣然唐之制虽不纯于周而其亲近儒士之意则犹古意何也有常叅官有供奉官有清望官有清官皆儒士也如五品以上职事官八品以上供奉官至于太常博士之属则谓之常叅官侍中中书令左右骑常侍黄门中书侍郎谏议大夫给事中中书舍人起居郎起居舍人左右补阙拾遗中丞侍御史之属则谓之供奉官黄门侍郎尚书左右丞诸司侍郎太常少卿秘书少监国子司业等则谓之清望官如谕徳如给舍台谏左右史诸司员外郎至于四门助教皆谓之清官每日以三品已上清官两人待制于衙内此岂非乐亲儒士之意乎如文集贤翰林学士之类则又有可言者自武徳贞观以来妙选贤良文学之士为文学士曰直学士曰文学直馆所置无员数自禇无量检校馆务而学士号为馆主其后有张太素刘祎之范履氷并以特相次为馆主此非文之盛事欤自太宗秦府学士之后文崇文皆有学士元宗大收羣书以广儒术命禇无量马懐素校四部书于乾元张说为修书使于是改修书所为集贤殿书院以说为大学士其后更置修撰校理多以他官为之加无量懐素侍讲之号至集贤院学士则又偹顾问应对承防撰集文章此又集贤之盛事也独六典所载而于翰林学士特缺焉然以唐百官志考之则知翰林之有学士乃在于开元之二十六年而六典固已成故唐志谓文集贤分中书门下省而翰林学士独无所属特附于百官之序云今其言曰唐制乗舆所在必有文词经学之士自太宗时名儒学士时时召以草制然犹未有名号干封以后始号为北门学士元宗初置翰林待诏以张说张九龄为之掌四方表疏批答应和文章号翰林供奉与集贤院学士分掌制诰书敕开元之二十六年始改供奉为学士别置学士院専掌内命选用益重而礼益亲至号为内相初无定员自诸曹尚书而下至校书郎皆得与选内宴则居宰相之下一品之上宪宗又置承防于是又有翰林承防之名岂非其尊重儒生之意乎此其制度之美也若夫凡出身非清流者不注清资之官凡注官阶卑而拟髙者则曰守阶髙而拟卑者则曰行其在吏部兵部考功都省御史台中书门下是谓之前行要望目为七司其余则曰后行闲局其制亦不可不知也然以唐志而较之六典専于尚书令之下则曰左右丞相而唐志乃谓之左右仆六典于太学博士之下则继以四时博士而唐志于太学博士之下乃有广文馆博士【天寳时置】唐志于羽林军之后又有左右龙武神武神防之名而六典无之此岂非六典所载乃开元以前之制而唐志所载者乃开元以后之制乎此又攷制度之所当知者故附见焉
　　唐太宗定功臣
　　髙祖论太原首功自裴寂刘文静而下至于赵文恪许世绪之徒凡十有四人武徳九年太宗复定功臣而文静已没故自寂而下至于秦行师马三寳之属等其功之小大而第之总为四十有三人焉今以其传而攷之自赵文恪而下十有八人虽附见于裴寂传后而其功不为甚显君子不暇论也惟寂等三十人已见于传则其功有可言者如裴寂之共建大计长孙无忌之入定大难李药师之南平江陵北破突厥西定吐谷浑而辽东之役犹有虽老尚堪一行之语则靖之功为可知李懋功之平建徳俘世充降黒闼而又破颉利于碛北使突厥稽首请命而不敢南向殆有贤于长城者则勣之功为可知其他如从破建徳则罗艺尉迟敬徳从平黒闼则李子和殷开山至于狥巴蜀降萧铣则赵王孝恭也平师都讨谷浑则柴绍也破潼关而遂定陕者长孙顺徳也从战东都以少击众者王君广也刘基之讨薛举刘政防之图武周窦轨之起兵募众畧地渭南髙士亷之能举交趾归心附义屈突通不牵于质子之爱而以死许国故有烈士狥名之称唐俭虽有武周之辱犹籍府库而有不敢忘朝廷之志秦叔寳之先锋鏖阵程知节之搴旗先登封徳彛之议军事而髙祖谓虽张华叶策晋武亦何以加则军谋为可取叚志元之坚守军门而太宗谓周亚夫亦何以加则军政为可法萧瑀有疾风劲草之节足为社稷之臣杜淹有才辨多闻之名足居左右之任宇文士及当济北豪杰窃观形势之时而能独归王室张亮当谋伐髙丽他人畏怯之时而毅然请行张公谨之经畧突厥侯君集之能平髙昌此皆其效绩于一战之间者也故史臣赞之曰帝王之兴其威灵气焰有以动物悟人者故士有一槩皆填然跃而附之若椽榱梁柱以成大室义负偃植各安所施而无遗材诸将之谓耶虽然又有大于此者龄杖策军门一见如旧独收人物致于幕府下与诸将宻相申结人人愿尽死力故太宗尝曰龄有决胜帷幄立社稷功萧何所以先诸将也则龄之功为如何如晦之常从征伐叅谋帷幄时方多事裁处无留莫见其涯故龄尝谓帝曰必欲经营四方舍如晦无共功者则如晦之功为如何若夫龄之善谋如晦之善断二人同心叶济以佐帝室当纪纲雕弛之余而能兴仆植僵使号令典刑灿然罔不备虽数百年犹其泽可谓名相然求其所以致之之迹逮不可见何哉唐栁芳有言削定祸乱而房杜不言功王魏善谏而房杜逊其直英衞善兵而房杜济以文持众美而效之君辅赞弥缝而藏诸用使人由而不知是后新进更用事龄身处要地而不吝权善始以终此其成令名者故当时语良相必曰房杜云此又余子之所可并论也然而武徳功臣之次不始于房杜而乃以裴寂为先岂非特以晋阳之始谋乎其后至徳宗时録武徳以来宰相功臣诏差为二等凡増至百八十有七人每等则以武徳以来宰相为首功臣次之至徳肃宗以来将相又次之故房杜之名乃在诸臣之首今自房杜而下至于南霁云凡八十二人为第一等自窦威而下至于李憕姚訚凡百有五人为第二等并载其名于忠义传后者即当时所定之次也裴寂传始髙祖论太原首功诏尚书令秦王尚书左仆射裴寂纳言刘文靖恕二死
　　左骁卫大将军长孙顺徳　右骁卫大将军刘基右屯衞大将军窦琮　　　左翊衞大将军柴绍
　　内史侍郎唐俭　　　　　吏部侍郎殷开山
　　鸿胪卿刘世龙　　　　　衞尉少卿刘政防
　　都水监赵文恪　　　　　库部郎中武士彠
　　骠骑将军张平髙　　　　李思行　李髙迁左屯衞府长史许世绪等十四人恕一死　武徳九年十月太宗又定功臣封户时文静已死乃自寂而下差功大小第之揔四十三人
　　寂户千五百　　长孙无忌　　王君廓
　　尉迟敬徳　　　房龄
　　杜如晦户千三百　　　　　　长孙顺徳
　　柴绍　　　　　罗艺
　　赵郡王孝恭户一千二百　　　侯君集
　　张公谨　　　　刘师立户千　李勣
　　刘基户九百　髙士亷　　　宇文士及
　　秦叔寳　　　　程知节户七百
　　安兴贵　　　　安脩仁　　　唐俭
　　窦轨　　　　　屈突通　　　萧瑀
　　封徳彛　　　　刘义节户六百
　　钱九陇　　　　樊兴　　　　公孙武达
　　李孟常　　　　叚志　　　厐卿恽
　　张亮　　　　　李药师　　　杜淹
　　元仲文户四百　张长逊　　　张平髙
　　李安逺　　　　李子和　　　秦行师
　　马三寳户三百
　　长孙无忌传贞观十一年乃诏有司朕凭明灵之佑贤佐之力克剪多难扫清防内盖时屯共资其力世安专享其利朕所不取刺史古诸侯虽名不同而监统一也无忌等义贯休戚效挺夷俭嘉庸懿绩简在朕心其改锡土宇用世及之制乃以
　　无忌为赵州刺史以赵为公国
　　房龄宋州刺史国于梁
　　杜如晦赠宻州刺史国于莱
　　李靖濮州刺史国于卫
　　髙士亷申州刺史国于申
　　道宗鄂州刺史王江夏
　　尉迟敬徳宣州刺史国于鄂
　　侯君集陈州刺史国于陈
　　孝恭观州刺史王河间
　　李勣蕲州刺史国于英
　　叚志金州刺史国于褒
　　程知节普州刺史国于卢
　　刘基朗州刺史国于防
　　张亮李州刺史国于郧
　　凡十有四人余官食邑尚不在
　　李澄传武徳功臣十六人贞观功臣五十三人至徳功臣二百六十五人徳宗即位録武徳以来宰相及实封功臣子孙赐一子正员官史馆攷勲名特髙者九十二人以三等条奏第一等以其嵗授官第二等以次年第三等子孙数讼于朝有诏差为二等增至百八十七人每等武徳以来宰相为首功臣次之至徳以来将相又次之
　　司空太子太傅知门下省事梁国公房龄　尚书右仆射检校侍中莱国公杜如晦　太子太保同中书门下三品宋国公萧瑀　开府仪同三司同中书门下三品知政事上柱国申国公髙士亷　太子太师知政事特进郑国公魏徴　侍中永宁郡公王珪吏部尚书参豫朝政道国公戴胄　中书令江陵
　　县子岑文本　中书令兼太子左庶子检校吏部尚书髙唐县公马周　侍中兼太子左庶子检校吏部礼部民部尚书事清苑县男刘洎　尚书右仆射同中书门下三品河南郡公禇遂良　太子太师同中书门下三品燕国公于志宁　尚书右仆射同中书门下三品兼太子少傅北平县公张行成　中书令行侍中兼太子少保蓨县公髙季辅　侍中兼太子賔客袭颍川县公韩瑗　中书令兼太子詹事南阳县侯来济　侍中兼太子賔客张文瓘　侍中甑山县公郝处俊　中书侍郎同中书门下三品兼太子右庶子酒泉县公李义琰　内史河东县侯裴炎文昌左相同凤阁鸾台三品温国公蘓良嗣　内史梁国公狄仁杰　纳言检校并州大都督府长史天兵军大总管陇右诸军大使谯县子娄师徳　凤阁侍郎同凤阁鸾台平章事石泉县公王方庆　文昌左相同凤阁鸾台三品袭邢国公王及善　尚书右仆射兼中书令知兵部尚书事齐国公魏元忠　紫微令梁国公姚崇　正谏大夫同凤阁鸾台平章事朱敬则　尚书左仆射同中书门下平章事许国公蘓瓌　吏部尚书兼侍中广平郡公宋璟　黄门监梁国公魏知古　中书侍郎同中书门下平章事兖国公陆象先　紫微侍郎同紫微黄门平章事许国公蘓颋　中书令河东县侯张嘉贞　中书侍郎同中书门下平章事清水县公李元纮　黄门侍郎同中书门下平章事宜阳县子韩休　中书令始兴县伯张九龄　司空河东郡公裴寂　纳言上柱国鲁国公刘文靖　太尉检校中书令同中书门下三品扬州大都督赵国公长孙无忌　礼部尚书河间郡王孝恭　尚书右仆射检校中书令行太子左卫率上柱国衞国公李靖　司空兼太子太师英国公李勣　开府仪同三司鄜州都督鄂国公尉迟敬徳左光禄大夫洛州都督蒋国公屈突通　陕东道大行台吏部尚书郧国公殷开山　卫尉卿防国公刘基　泽州刺史邳国公长孙顺徳　民部尚书上柱国莒国公唐俭　右骁卫大将军驸马都尉谯国公柴绍　右骁卫大将军褒国公叚志　洪州都督渝国公刘政防　左武将军相州都督郯国公张公谨　右武卫将军卢国公程知节　左武卫大将军上柱国胡国公秦叔寳　文馆学士秘书监永兴县公虞世南　右卫大将军兼太子右衞率工部尚书武阳县公李大亮　左武衞大将军邢国公蘓定方　夏官尚书同中书门下三品清邉道行军摠管耿国公王孝杰　中书令汉阳郡公张柬之中书令博陵郡公崔暐　侍中平阳郡公敬晖侍中谯国公桓彦范　中书令南阳郡公袁恕己右武卫大将军同中书门下三品韩国公张仁愿尚书左丞相兼黄门监徐国公刘幽求　黄门侍郎参知机务修文馆学士齐国公崔日用　兵部尚书同中书门下三品代国公郭元振　尚书左丞相兼中书令集贤院学士燕国公张说　紫微侍郎上柱国赵国公王琚　兵部尚书同中书门下三品持节朔方军节度大使中山郡公王晙　尚书左仆射同中书门下平章事兼河南江淮副元帅东都留守冀国公裴冕　文部尚书同中书门下平章事清河县公房琯　门下侍郎同中书门下平章事衞国公杜鸿渐　镇西北庭行营节度使开府仪同三司卫尉卿兼懐州刺史虢国公李嗣业　平卢军节度使桞城郡太守刘正臣　恒州刺史卫尉少卿兼御史中丞顔杲卿　常山郡太守袁履谦　河南节度副使左金吾卫将军检校主客郎中兼御史中丞张廵　睢阳郡太守兼御史中丞许逺　御史中丞留台东都知武部选卢奕　睢阳郡太守特进左金吾卫将军南霁云
　　右第一
　　内史令延安郡公窦威　将作大匠判纳言陈令公窦抗　侍中兼太子左庶子江国公陈叔达　纳言观国公汤恭仁　判吏部尚书参议朝政安吉郡公杜淹　中书令虞国公温彦博　中书侍郎检校刑部尚书参知机务崔仁师　中书令兼检校太子詹事上柱国安国公崔敬礼　户部尚书平恩县公许圉兵部尚书同中书门下三品沮江道行军摠管任
　　雅相　度支尚书同中书门下三品范阳郡公卢承庆　西台侍郎同东西台三品兼文馆学士楚国公上官仪　右相广平郡公刘祥　左侍极兼检校左相嘉兴县子陆敦信　文昌左相同凤阁鸾台三品乐城县公刘仁轨　荆州大都督府长史安平郡公李安期　尚书右仆射同中书门下三品兼太子賔客袭道国公戴至徳　司列少常伯太子右中防兼正谏大夫同东西台三品赵仁本　中书令赵国公李敬　中书令兼太子左庶子薛元超　中书令同中书门下三品崔知温　侍中同中书门下三品袭广平郡公刘齐贤　纳言乐平县男王徳真　地官尚书检校纳言钜鹿县男魏同　文昌左相同凤阁鸾台三品特进辅国大将军邓国公岑长倩　凤阁侍郎同凤阁鸾台三品临淮县男刘袆之　纳言博昌县男韦思谦　地官尚书同凤阁鸾台平章事格辅元　司礼卿判纳言事渤海县子欧阳通　内史李昭徳　鸾台侍郎同凤阁鸾台平章事陆元方凤阁侍郎同凤阁鸾台三品杜景佺　尚书右仆
　　射兼太子賔客同中书门下三品郧国公韦安石左骑常侍同中书门下三品知东都留守赵郡公李懐逺　中书令逍遥公韦嗣立　守侍中同中书门下三品兼太子右庶子常山县男李日知　检校黄门监涣县伯卢懐慎　中书令左丞相兼侍中安阳郡公源乾曜　黄门侍郎同紫微黄门平章事魏县侯杜暹　侍中赵城侯裴耀卿　左武卫大将军开府仪同三司淮安王神通　特进太常卿江夏王道宗　荆州都督周国公武士彠　右屯卫大将军检校晋州都督总管谯国公窦琮　少府监葛国公刘义节　右光禄大夫罗国公张平髙　洛州都督右卫大将军酂国公窦轨　防州都督息国公张长逊　金紫光禄大夫夷国公李子和　左监门卫大将军检校右武将军荣国公樊兴　左监门卫大将军巢国公钱九陇　右骁卫大将军归国公安兴贵　右武卫大将军申国公安修仁　殿中监郢国公宇文士及　右武衞大将军沔阳郡公公孙武达荆州都督懐宁郡公杜君绰　右骁卫将军濮国
　　公厐卿恽　代州都督同安郡公郑仁泰　右翊卫将军遂安郡公李安逺　幽州都督厯阳郡公独孤彦云　始州刺史左屯卫大将军襄武郡公刘师正右威卫大将军济东郡公李孟尝　右监门卫大
　　将军河南县公元仲文　右监门卫将军庐陵郡公秦行师　左领军大将军新兴公马三寳　右卫大将军驸马都尉毕国公阿史那社　镇军大将军虢国公张士贵　左卫大将军琅琊郡公牛进达镇军大将军嘉川郡公周防　陕州刺史天水郡公丘行恭　潭州都督吴兴郡公沈叔安　散骑常侍丰城县男姚思亷　太子少师同中书门下三品特进朔方道行军大总管宋国公唐休璟　左羽林军大将军辽阳郡王李多祚　左领军大将军赵国公李湛　刑部尚书太子賔客魏国公杨元琰　殿中监兼知总监汝南郡公翟无言　冠军大将军左羽林军大将军光禄卿天水县公赵承恩　　将作大匠裴思谅　右羽林军将军农郡公杨执一　左卫将军河东郡公薛思行　光禄卿驸马都尉琅琊郡公王同皎　中书令越国公钟绍京　太仆卿立节郡王薛崇简　右金吾卫大将军凉国公李延昌太子中允同正冀国公冯道力　少府监赵国公
　　崔谔之　左监门衞中光禄卿申国公许辅干左金吾大将军邓国公张暐　朔方道行军大总管左羽林军大将军平阳郡公薛讷　河南副元帅太尉兼侍中临淮郡王李光弼　河南节度副大使守司空兼兵部尚书霍国公王思礼　左相国公韦见素　太保韩国公苗晋卿　中书令赵国公崔圆太原节度使检校尚书左仆射同中书门下平章
　　事金城郡王辛云京　河南陇右副元帅兵部尚书同中书门下平章事凉国公李抱玉　太子太师检校尚书右仆射知省事信都郡王田神功　四镇北庭泾原节度使检校尚书左仆射知省事扶风郡王马璘　左羽林军大将军检校户部尚书兼御史大夫薛景仙　右散骑常侍检校礼部尚书兼御史大夫尚衡　太原尹兼御史大夫北都留守河东节度副大使南阳郡公邓景山　河东节度副使兼鴈门郡太守光禄卿贾循　礼部尚书东京留守酒泉县侯李憕　东平郡太守姚訚
　　右第二
　　唐登瀛之选
　　武徳四年太宗当冦乱甫平之初日不暇给乃作文学馆收聘贤才访以政事讨论坟籍畧前载于时在选之士自房杜而下曰于志宁曰蘓世长曰薛收曰禇亮曰姚思廉曰陆徳明曰孔頴达曰李道曰李守素曰虞世南曰蔡允恭曰顔相时曰许敬宗曰薛元敬曰盖文达曰蘓勉凡十有八人焉其后薛收既卒复以刘孝孙补之所谓十八学士者此也窃尝以传而攷其人之大畧如龄之善谋如晦之善断同心叶济以创大业此固非他人所及者至于收引人物致之幕府而军符府檄驻马即办陈事千里之外犹对面语者此又龄之伟才也常从征伐防谋帷幄虽事务烦多而裁处无留莫见其涯者此又如晦之达识也于志宁识禇亮于囚虏则其智为可称蘓世长谏田猎于泾阳则其直为可喜书檄露布马上占辞如素成者薛收之敏也出入军旅尝预秘谋而有裨补之益者禇亮之忠也姚思亷之撰梁陈书顔相时之为汉书决疑虞世南之黙冩列女传则其才为长于史孔頴达之为五经义训盖文达之明春秋三传陆徳明之说经随方立义徧析其要则其才为长于经李元道以草书称李守素以肉谱称本传云通氏姓学世号肉谱
　　蔡允恭以能诗称许敬宗以善属文称薛元敬以文翰称此皆其一艺一能之可采者也独蘓勉不见于传而刘孝孙之传无可书故其事不得而详焉然皆一时之选也是以当时瀛州之号以为儒士之事而阎立本则为之图禇亮则又为之赞其后蒋义则又为秦府十八学士史臣传迨至开元得人之盛亦髣其事而拟其数故唐翰林盛事所载则云张说徐坚贺知章之徒十有八人为集贤殿学士于东都上阳宫含象亭图冩其貌今攷于唐艺文杂艺术类中者殷韦无忝开元十八学士图者其意可想也虽然如房如杜如姚如陆如頴达如世南此固其最优者而其次则如志寜如世长如收如亮以至于允恭之徒其事之可见者亦足为国家之盛彼敬宗者果何人耶而亦预是选虽其长安城之对昆明池之对帝丘之对济漯之对足以为一时辨捷之快其后一言之缪竟为社稷之深祸其视诸公宁不媿乎若杜淹之才辨多闻攷之本传亦曰尝为文馆学士矣而名不列于图魏徴之忠蹇顔师古之明练治体令狐徳棻李延夀之史学其为益殆不浅也而反不厠于其间又未知其果何如也此吾犹有遗恨云初武徳四年太宗为天防上将军冦乱稍平于乡儒宫城西作文学馆收聘贤才　于是下教以大行台司勲郎中杜如晦　　　记室考功郎中房龄
　　及于志宁　　　　　　军谘祭酒蘓世长
　　天策府记室薛收　　　文学禇亮
　　姚思亷　　　　　　　太学博士陆徳明
　　孔頴达　　　　　　　主簿李道
　　天策仓曹叅军事李守素
　　王府记室叅军事虞世南
　　防军事蔡允恭　　　　顔相时
　　著作郎摄记室许敬宗　薛元敬
　　太学助教盖文达　　　军谘典签蘓昂
　　并以本官为举
　　七年收卒复召东虞州録事防军刘孝孙补之凡分三畨递宿于阁下悉给珍膳每暇自访以政事讨论坟籍商前载无常礼之嫌命阎立本图像使亮为之赞题名字爵里号十八学士藏之书府以章礼贤之重方是时在选中者天下所慕向谓之登瀛州禇亮传
　　唐凌烟功臣
　　太宗贞观之十七年诏图功臣于凌烟阁自长孙无忌而至于秦琼凡二十有三人焉夫长孙无忌非以其肺腑之恩也以其数从征伐平大难讨突厥之功而预焉河间孝恭非以其宗明之故也以其徇巴蜀破夷陵有方面之功而预焉房杜之谋谟帷幄共定社稷引防人物致之幕府而台阁制度皆所裁制足以为元功之首英卫之料敌制胜扫平纷乱降萧铙俘世充勣破突厥于定襄靖破延陀于碛北足以为元勲之次魏徴之忠蹇贵重世南之论议恳诚萧瑀之抑过绳违曾无所惮此皆以文而有功于社稷者也屈突通之举兵围洛张公谨之副李靖破虏秦琼之先锋鏖战前无坚对此皆以武而有功于社稷者也其他如敬徳如唐俭如叚志如刘基如殷开山如刘政防如柴绍如程知节如长孙顺徳皆其﨑岖兵间戮力王室有功于开创大业者也至于侯君集张亮虽不克终而其初亦未尝无一战之勇如破谷浑平髙昌此君集之可见者也如举黎阳伐髙丽此张亮之可见者也唐初功臣可谓盛矣故吕温赞凌烟之勲臣而其序有曰唐莒公刘渝公之首戴神尧举晋阳而拯天下此则大禹之拯溺也魏郑公以致君为己任谏若不及此则咎繇之飏言也虞永兴纠合羣儒明备王礼克谐帝乐焕乎其有文章此则夷防之制作也长孙赵公举大义定社稷此则周公之正救也英卫受天勇智麾定四方此则太公之鹰扬也房杜并运帷幄谟成大公此则萧何之指踪子房之决胜也尉迟秦程刚毅木讷为王前躯此则吴汉之朴忠贾复之雄勇也其所取大畧如此亦可见矣然唐史所载凡二十三人而吕温之赞乃以春秋之义没君集张亮之名而为二十二赞至其序则曰图画于凌烟阁者二十有四人又并髙士亷而总言之数之不同亦不可不知也然而太宗以创业之功归之羣臣而图像之设有古人不忘之意可谓厚矣故其后在永徽时髙宗则又取其终始之著名者图形于凌烟曰徴曰士亷曰瑀曰志曰洪基曰世南曰琼者是也在寳应时肃宗则又图功臣于凌烟曰郭子仪曰李光弼者是也在贞元时徳宗则诏图勲臣于旧臣之次曰李晟曰马燧者是也在太中时宣宗则又差定元和将相图形凌烟曰李绛者是也既又诏求李岘王珪戴胄之徒以至于李憕凡三十七人皆续之于是阁焉夫子仪光弼岂非以其再造唐室之功乎取河北复长安回纥泾阳之围而乃单骑见虏一以至诚屈之故史臣谓之身为天下安危者二十年权倾天下而朝不忌功盖一世而上不疑者子仪之功为如何以朔方而救常山转战太原而冦盗之锋为之震詟而退沮故史臣谓治师严整天下服其威名而战功推为中兴第一者光弼之功为如何李晟马燧岂非以其有扶持社稷之功乎朱泚僭窃于京师懐光防扈于咸阳河北三盗盘据而纷错晟独提孤军以抗之卒能秉义挺忠以翦贼泚之党史臣谓师入长安而人不知虽三王之佐无过其能可谓仁义之将者则李晟之功为如何破田悦于魏博封懐光于河中使中原之地不为盗区其制敌有过人者史臣谓马燧沉雄忠力鬪必决死未尝折北名盖一时则马燧之功为如何至若李绛之在唐每有询访随事补益以直道进退名重一时如连屏之作立石纪徳之谏朋党之谏方镇进献之谏用贤岂容易之说皆有补于治道此大中之初所以图其像也不特此也李岘张镒之刚直卢奕李憕之忠义王珪之推诚纳善戴胄之清直守法马周之敷奏明敏张镐之之论议有体王及善之临事不可夺栁浑之守正不阿此皆有益于国者裴寂刘文静之共建大计禇遂良之安定社稷刘幽求之叅预大策五王之兴复唐室此又其功之卓卓者至若娄师徳之屯田备边郭元振之善抚夷夏朱敬则之谏罗织韩瑗之定律令郝处俊引魏文帝令而明社稷之大谊逊位武后事曰魏文着令帝崩不许皇后临朝
　　李勉劾武臣之骄纵而至朝廷之益尊为相谔谔而有大臣节者张九龄也兼叔向之遗直子产之遗爱者魏知古也器识沈防有嵗寒后凋之节者陆象先也振厉名节临事方严而面斥謟防之臣者萧复也以至张巡之坚守睢阳南霁云之断指自誓李嗣业被坚数奋为诸军冠房琯之以天下为己任请自将平贼萧华以魏自守而不肯从渔阳之乱贾耽付节度于樊泽而不敢稽天子之命袁履谦同杲卿以图贼斩钦凑于外邮而力为常山之守又皆其以忠勇而卫王室者也图而像之其可缓哉推其所自寔贞观忠厚之意有以先之也秦琼传贞观十三年秦琼改封胡国公
　　后四年诏司徒赵国公无忌
</div>
    <div class="pagination">
<a href="群书考索_page51.html">上一页</a><span>...</span><a href="群书考索_page47.html">47</a><a href="群书考索_page48.html">48</a><a href="群书考索_page49.html">49</a><a href="群书考索_page50.html">50</a><a href="群书考索_page51.html">51</a><span class="current-page">52</span><a href="群书考索_page53.html">53</a><a href="群书考索_page54.html">54</a><a href="群书考索_page55.html">55</a><a href="群书考索_page56.html">56</a><a href="群书考索_page57.html">57</a><span>...</span><a href="群书考索_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
