<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 181 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 181 页/共 320 页</h1>
    <div class="content">

　　御定渊鉴函卷二百四十八
<子部,类书类,御定渊鉴类函>
　　钦定四库全书
　　御定渊鉴函卷二百四十九
　　人部八【兄弟　丧兄弟外祖孙　舅甥】
　　兄弟一
　　增释名曰兄荒也荒大也故青徐人谓兄曰荒弟第也相次第而生也　説文曰兄长也　周易曰兄兄弟弟原尚书曰惟孝友于兄弟克施有政　增又曰弟不
　　念天显大不克恭厥兄兄亦不念鞠子哀大不友于弟诗曰緜緜葛藟在河之漘终逺兄弟谓他人昆谓他
　　人昆亦莫我闻　又曰之水不流束楚终鲜兄弟维予与汝无信人之言人实迋汝　原又曰陟彼冈兮瞻望兄兮兄曰嗟予弟行役夙夜必偕上愼旃哉犹来无死　增又曰有杕之杜其叶湑湑独行踽踽岂无他人不如我同父嗟行之人胡不比焉人无兄弟胡不佽焉原又曰棠棣之华鄂不韡韡凡今之人莫如兄弟
　　又曰鹡鸰在原兄弟急难　又曰兄弟既翕和乐且湛增又曰宜兄宜弟令徳寿岂　又曰此令兄弟绰绰
　　有裕　原礼记曰兄弟亲戚称其慈也寮友称其悌也增又曰兄弟之雠不反兵　又曰防酒旣清嘉荐亶
　　时始加元服兄弟具来孝友时格永乃保之　又曰立敬自长始教人顺长兄也　春秋传曰君义臣忠父慈子孝兄友弟恭所谓六顺　周礼曰大宗伯之职以脤膰之礼亲兄弟之国【脤膰祭社稷宗庙之肉以赐同姓兄弟之国】　又曰长惠防顺　又曰大司徒曰六行孝友睦婣任恤　原尔雅曰善兄弟为友　孝经曰孝悌之至通于神明增又曰敬其兄则弟悦　又曰教民礼顺莫善于悌汉诏曰兄弟敌吾一体一支谓同父母也　东方朔传曰同胞之徒无所容居注苏林曰言亲兄弟　谷永书曰虽察父哲兄覆育子弟诚无以加　文选曰子之友弟和如琴瑟　初学记曰琼芳惠茂兰发玉晖喻兄弟之贤也　李华吊古战塲文曰谁无兄弟如手如足
　　兄弟二
　　增书曰王若曰孟侯朕其弟小子封惟乃丕显考文王克明徳愼罚弗敢侮鳏寡庸庸祗祗威威显民　左传曰太姒之子惟周公康叔爲相睦也　列女传曰齐宣王时有人鬬死道者被一创齐义二子立其旁吏问之兄曰我杀之弟曰非兄乃我杀之朞年相推不决召其母问所欲杀活母泣对曰杀少者相曰少子人之所爱欲杀之何也对曰少者妾之子长者前妻之子子虽痛谓义何宣王美其义皆赦之　又曰古师安妻吕君少寡无子其兄犯法君乃泣曰少遭家不造兄弟单尠门宗唯兄存而复此祸我有一计犹足免难爲辞乞代兄命自经县门县官嘉其义乃舍之　左传曰宋向戍来聘且寻盟兄孟献子美其室曰子有令闻而美其室非所望也对曰我在晋吾兄爲之毁之重劳且不敢问又曰秦后子有宠于桓如二君于景【后子秦桓公子景公母弟鍼也其权宠如两君也】其母曰弗去惧选鍼适晋其车千乘曰秦伯之弟鍼出奔晋罪秦伯也后子享晋侯造舟于河十里舍车自雍及绛归取酬币终事八反司马侯问焉曰子之车尽于此而已乎对曰此之谓多矣若能少此吾何以得见　又曰郑庄公弟共叔段居京谓之京城太叔祭仲谏曰都城过百雉国之害也无使滋蔓蔓难图也蔓草犹不可除况君之宠弟乎　汉书曰陈平阳武戸牖人也少时家贫好读书有田三十亩与兄伯居伯常耕田纵平游学　原又曰冯立字圣通与兄野王相代爲西河上郡太守民歌之曰大冯君小冯君兄弟继踵相因循【详太守】　又曰卜式河南人以田蓄爲事有少弟弟壮式脱身出独取畜羊百余口以田宅财物尽与弟式入山牧十余年羊致千余头买田宅而弟尽破其产又分财与弟者数矣　又曰王商字子威涿郡蠡吾人啇爲太子中庶子以肃敬敦厚称父薨啇嗣爲侯推财以分异母诸弟啇无所受　东观汉记曰魏覇字乔卿济阴人爲钜鹿太守妻子不到官舍念兄嫂在家勤苦而独尊乐故常服麤粝不食鱼肉妇亲蚕桑子躬耕与兄弟子同苦乐乡里慕其行化之　又曰王琳年十余丧父母遭大乱百姓奔逃惟琳兄弟独守家庐弟季出遇赤眉贼将爲餔琳自缚请先季死贼矜而放之　又曰赵孝字长平沛国蕲人兄弟怡怡乡党归徳王莽时天下乱人相食弟礼爲贼所得孝闻即自缚诣贼曰礼久饿羸瘦不如孝肥贼并放之　续汉书曰姜肱字伯淮彭城广威人家世名族与弟仲海季江皆以孝行着与弟同被卧甚相亲友及长相爱不能相离　增后汉书曰班固以父彪所续前史未详乃潜精研思欲就其业旣而有人上书显宗告固私改作国史者有诏下郡固系京兆狱尽取其家书固弟超恐固爲郡所覈考不能自明乃驰诣阙上书得召见且言固所著述意而郡亦上其书显宗甚竒之除兰台令史　又曰梁商字伯夏安定乌氏人常曰多藏厚亡爲子孙累每租奉到及两宫赏赐便置中门外未尝入藏悉分与昆弟　海内先贤曰范丹字史云让财千万与三弟　原异苑曰荀林宗字君儒乗水省舅陷河而死兄沦于水侧投牋与河伯岸侧水开君儒执牋浮出　增汝南先贤传曰頴川陈寔有子曰元方曰季方并以名德称兄弟孝飬闺门雍睦海内慕其风四府并命无所屈就兄弟尝过同郡荀爽夜防饮宴太史奏徳星聚　魏书曰房景先沉敏方正事兄恭谨出告反面晨昏参省侧立移时兄亦危坐相敬如賔客兄曾寝疾景先侍汤药衣冠不解形容毁瘁亲友莫不哀之　原吴书曰刘繇长子基遭家多难婴丁困苦潜处味道不以爲戚与羣弟居常夜卧早起妻妾稀见其面诸弟事之如父不妄交游门无杂賔　增晋书曰徐州刺史吕防有佩刀工相之以爲必三公可服此刀谓别驾王祥曰茍非其人刀必爲害卿有公辅之器故以相与祥受之及祥死之日以刀授弟览曰吾儿凡汝后必兴足称此刀故以相与　三十国春秋曰裴楷尝爲别宅宅甚美楷兄欲之楷便让之宋书曰蔡廓罢豫章郡还起二宅先成东宅与弟轨又曰徐湛之年数歳时与弟淳之共车行牛奔车壊
　　左右人驰来赴之湛之先令取弟众咸叹其防而有识唐书曰韦嗣立与兄承庆异母少友爱母王氏遇承
　　庆严每鞭笞之嗣立解衣求代母不聼即遣奴自笞母感悟遂均爱焉议者以比王祥王覧　宋史曰黄山谷谪黔州尝书萍乡县壁曰兄元明自陈留渡汉沔上防峡过一百八盘渉四十八渡送余至摩围山掩泪握手临别有诗云急雪鹡鸰相并影惊风鸿雁不成行　又曰陆九龄字子寿弟子美子静伯仲訚訚侃侃自相师友
　　兄弟三【兄弟友恭　兄弟齐名　兄弟俱贵从兄弟　义兄弟　兄弟不睦　用刑俱
　　附】
　　原因心　本性【诗维此王季因心则友则友其兄则笃其庆　庾衮列传次兄有疾疠气方殷衮纳浆粥扶持不舍昼夜友爱之至本之天性】　棣华　荆叶【上详诗　周景式孝子传古有兄弟意欲分异出见三荆同根接叶连阴叹曰木犹欣聚况我而殊异哉还共雍和】　致美　立敬【史佚有言兄弟致美　下详兄弟】　增竹笋　鸾龙【开元遗事明皇游后苑有竹丛密笱不出外帝顾诸王曰父子兄弟相亲当如此因谓之义竹　艺文昔我兄弟如鸾如龙喻兄弟之贤也】营产　哭麻【南史孔顗爲长史弟道存从弟徽颇营产业二弟请假归辎重十余船皆緜绢】
　　【纸席之属顗正色曰汝軰忝爲士流何贾客邪命烧尽而去　刘崇弟崇鲁与崔纬善帝以李磎辅政纬惧见夺共谋沮之及磎白麻出崇鲁辄掠麻大哭帝问之崇鲁曰今虽乏人岂宜取憸人爲宰相磎由是不得相崇闻之曰吾兄弟未始以声名败今不幸乃生是儿】　麈尾　鹿车【晋书李矩表郭诵爲扬武将军屡败石勒诵弟元爲贼所执贼遣元以书説矩曰去年东平曹嶷西賔猗卢矩如牛角何不归命矩以示诵诵曰昔王陵母在贼犹不改意弟当何论石勒复遗诵麈尾马鞭诵不答　后汉书杜林字伯山初爲郡吏客河西隗嚣深相敬待林虽拘于嚣而终不屈节弟成物故嚣聼林持丧归既遣而悔追令刺客杨贤于陇坻遮杀之贤见林身推鹿车载致弟丧乃叹曰当今之世谁行义我虽小人何忍杀义士因亡去】　原萌肥　礼瘦【东观汉记倪萌字子明齐国临淄人常勤身田农遭歳仓卒人民馁饥相啖与兄俱出城采蔬爲赤眉贼所得欲杀啖之萌诣贼叩头言兄年老羸瘠不如萌肥健愿代兄贼义而两释之　下赵孝事见前】　分甘美　同衣食【东观汉记孔奋笃骨肉弟竒在雒阳爲诸生分禄俸以供给其粮用四时送衣下至脂烛每有所食廿美辄分减以遗竒　江徽陈留志李铨平邱人有至行铨兄前母子后母甚不爱而衣食皆使下铨铨始年五歳觉已衣服胜兄即脱不着须兄得已同然后服之其母遂不得有偏】　梁王同辇　清河共室【汉书梁孝王入朝景帝使使持乘舆驷马迎梁王于阙下入则侍帝同辇出则同车游猎　张莹汉南记孝和皇帝讳肇章帝中子也兄庆爲皇太子母被防死庆爲清河王帝年四歳代爲太子而特亲庆入则共室出则同车】　许荆解劒　李鸿刻印【上见叔侄　后汉书李鸿字奉逊友于兄弟弟育爲人所侵辱育后阴结客报怨爲执法吏所得当伏罪时未立嗣鸿爲太尉在京师伤育以义刷耻门户防絶自分代育遂刻印还归欲过家恐见妻子亏移其意到县北亭预作记乞代育通记便饮鸩而死县令省记怛然惊感】　孔融争死　冷平让生【司马彪续汉书山阳张俭爲中常侍侯览所忿疾下州郡捕俭俭与孔融兄褒有旧亡投褒遇褒出时融年十五六留舍藏之后以客发泄觉知俭脱走融及褒送狱融曰保纳藏舍者融也融当坐褒曰彼来投我罪我之由非弟之过我当坐兄弟争死郡县疑不能决乃上谳诏令坐褒融由是著名　崔鸿南燕録冇司奏沙门僧智夜入临淄人冷平舍滛其寡嫂李氏平与弟安国杀之郡县按平兄弟以杀人论而平安国各引手杀让生竞死义形急难】　阴庆推第　李孟让田【张汉南记阴庆爲鲖阳侯其弟员及丹皆爲庆以明尚书修儒术推居第园田奴婢钱悉分与员丹庆但佩印绶而已　陈寿益部耆旧传李孟元修易论语大义畧举质性恭顺与叔子就同居就有痼疾孟元推所有田园悉以让就夫妇纺绩以自供给】　夀子载旌　姚苌授马【左传卫宣公烝于夷姜生急子爲之娶于齐而美公娶之生寿及朔使诸齐使盗待诸莘将杀之夀子告之使行不可及行夀子饮以酒载其旌以先盗杀之　崔鸿后秦録姚襄与李歴战马中流矢弟苌下马以授襄襄曰汝何以自免苌曰兄济此监子安敢害苌天下可无我不可无兄会救至俱免】　卢毓飬寡　仙伟训孤【汉书卢毓字子家涿郡人父植冇名于时毓十歳而孤遇本州乱二兄死难当袁绍公孙瓒交兵幽冀年荒飬寡嫂兄子以学行称　魏书仙伟弟少亡伟抚寡训孤同居二十余年防义甚笃不营产业身亡之后卖宅营葬】　姜肱同被　李克易衣【上见前　下详见去妻】　请代得免　争死遂释【淳于恭弟爲贼所得请代得免死　汉书姜肱与弟季江谒郡夜于道逄贼欲杀之肱兄弟争前死贼遂两释之但夺衣资】　束带后语　掩戸自挝【刘璡兄瓛每隔壁呼璡璡束带而后语　后汉书缪彤字公豫兄弟四人同财及各娶兄弟求分异彤乃掩户自挝曰修身谨行学圣人法将以齐整风俗奈何不能正家及诸妇闻之叩头谢过更爲敦睦之门】　增封之有庳　逃于荆蛮【孟子象至不仁封之有庳　史记吴太伯与弟仲雍皆周太王之子季歴之兄也季歴贤而有圣子昌太王欲立季以及昌于是太伯仲雍乃逃荆蛮文身防髪示不可用以避季歴】　弟优于兄　兄胜其弟【世説王献之常与兄徽之操之俱诣谢安二兄多言俗事献之寒暄而已客问王氏优劣安曰少者佳客问其故曰吉人之辞寡　李义琰使髙丽其王据榻召见义琰不拜曰吾天子使可当小国君君奈何倨见我王辞屈爲加礼及义琛再使亦坐召之义琛匍匐拜伏时人由是见其兄弟优劣焉】闻声乃识　唾面自干【后汉书夏馥以声名爲中官所忌遂被诬陷诏下州郡捕】
　　【爲党魁馥乃自剪变形爲冶家佣亲突炭形貌毁瘁弟静于湼阳市遇馥不识闻其言声乃觉而拜之纲鉴娄师德弟守代州辞之官师徳教之耐事弟曰人有唾面洁之而已师德曰洁之是逄其怒正使自干耳】怜兄受挞　质弟给需【唐书李景庄老于塲屋每被黜母必挞其兄景让宰相谓】
　　【主司曰李景庄今歳不可不可怜彼兄每嵗受挞由是始得及第　桓冲桓温弟冲小字买得初温兄弟俱少家贫母病需羊解湿温乃以冲爲质羊主言不欲爲质幸爲飬买得】　增兄弟友恭梦草　分荆【南史谢惠连十嵗能属文兄康乐赏爱之甞于永嘉西堂思诗竞日不就忽梦见惠连即得池塘生春草园栁变鸣禽曰此语有神助非吾所能及也　续齐谐记京兆人田真与弟广庆三人分财各居堂前有紫荆花一株甚茂共议破而爲三至明旦即枯死真惊谓二弟曰荆本同株当分折便憔悴况人兄弟而可离是人不如木矣兄弟相感复合荆亦复茂】　射牛不问　伤犬得差【隋记牛宏寛厚弟弼好酒因醉射杀宏驾车牛宏还宅其妻迎谓之曰叔射杀牛宏无所推问直答云作脯坐定其妻又曰叔忽射杀牛大是异事宏曰已知之矣顔色自若读书不辍　宋书张畅弟爲猘犬所伤医曰食虾蟇脍即愈甚难之畅含笑先尝因啖得差】　逃遁让封　孤惸相育【后汉书居巢侯刘般薨子恺当嗣称父遗意让其弟宪逃遁十余嵗有司称絶其国贾逵上书曰孔子称能以礼让爲国乎何有有司不原乐善之心而防以寻常之法非所以表克让之风成含宏之化也和帝诏聼宪嗣爵征恺爲　唐书阳城字亢宗举进士第后隐中条山与二弟堦域常易衣而出长不肯娶谓弟曰吾与若孤惸相育既娶则间外姓虽共处而亦疎我不忍爲弟义之亦不娶终身】　树字连枝　楼名花萼【谢灵运答惠连诗况我连枝树与子同一身唐书明皇与诸王友悌造花萼相辉之楼】　恭顺处兄【后村诗话曹植以葢代之才他人犹爱之况于父兄乎虽丁仪等坐诛辞不连植黄初之世数有贬削方责躬上表求以自试兄不见察而不敢废恭顺之义卒以自全可谓仁且智矣文中子曰至哉思王以天下让真笃论也】　惟取图书　不私钱帛【南史王昙首太保宏之弟防冇素尚兄弟分财昙首惟取图书而已　唐书崔孝暐奉兄孝芬尽恭顺之礼坐食进退兄不命则不敢也一钱寸帛不入私房吉凶所须坐对分给诸妇亦相与亲爱有无共之】　兄代弟官　弟爲兄友【髙元裕自侍讲爲中丞文宗难其代元裕表言兄少逸才可任因以命之世荣其迁　晋书刘审理与弟延景爲友得禄多资之萧介与兄弟文酒会赏时人以比谢氏乌衣之游】　伏愿内徙　得免外出【唐书张嘉贞奏事京师明皇数慰劳嘉贞自陈少孤与弟嘉祐相恃以长今爲鄯州别驾伏愿内徙使少相近帝爲徙嘉祐忻州刺史　又岑文本弟文昭任校书多交薄帝不悦谓文本曰卿弟多过朕将出之文本曰臣少孤母所钟念者弟也不欲离左右今若外出母必忧无此弟是无母也泣下呜咽帝愍其意召文昭让责得免出】　名标亷让　志励清髙【交州记李祖仁兄弟十人并慈孝亷让因名其江曰亷让江　东观汉记邓彪字伯智南阳人父邯世祖中兴从征伐以功封鄳侯彪以嫡长爲世子邯薨彪当嗣爵让国与异母弟鳯明帝髙其节诏书聼许鳯袭爵彪仕州郡】　让产担金聚堂还室【列女传广汉汝妇者汝敦之妻也居世殷富兄弟早孤而嫂贪吝敦所受田宅奴婢】
　　【三百余万悉让于兄裁留地数十亩起舍耕作土中得金一器敦以示妻妻曰本言让先祖所有此独非其有耶敦曰固吾意也乃俱担金与兄嫂嫂见金而喜兄乃恻然感悟弃妻还金　魏书杨播字元庆昆季相事有如父子播刚毅椿津恭让兄弟旦则聚于堂椿年老曾他处醉归津扶持还室仍假寐阁前承候安否椿津年过六十并登台而津尝旦暮参问子侄罗列堦下椿每近出或日斜不至津不先饭椿还然后共食食则津亲授匙箸味皆先尝椿命食然后食】　事兄如父　呼弟以君【宋书谢宏微少孤事兄如父　苏子由己夘生东坡尝号爲夘君】　相约早休　同时请老【苏子由曰辙初从子瞻兄读书未尝一日相舍既仕宦游四方读韦苏州诗那知风雨夜复此对牀眠恻然感之乃相约早休爲闲居之乐其后熈宁十年二月始会于澶濮之间留百余日宿于逍遥台追感前约作小诗以纪之　宋史韩献肃公绛兄弟天性友爱自忠献公爲两府大臣至公兄弟爲宰辅者三人公将归许而两弟时亦皆七十同时请老朝廷虽未之许其爲荣盛前古未有也忠献乃献肃公之父亿也】　诗酒相娱　清白交励【宋周益公名必大字子充庐陵人以太傅退休其兄承成先生以将作监丞退休年皆八十诗酒相娯终其身　宋史李纶提举广东适伯兄维守恩平酌别江濵兄弟相励以清白纶临江矢言曰倘负君民有如此水遂投杯于江杯停不没者久之观者惊叹民歌曰石门之水清且清晋吏一歃千古荣争如李公投杯罂江流汹汹杯停停】　怒其辞召　戒以择交【宋史范纯仁兄纯祐有心疾奉之如父药膳居服皆躬亲贾昌朝守北都请参幕府以兄辞宋庠荐试馆职谢曰辇毂之下非兄养疾地也富弼责之曰台阁之任岂易得何庸如是卒不就　苏东坡泛爱天下无贤不肖欢如也弟子由少许可尝戒择交东坡曰吾眼前见天下无一个不好人】　增兄弟齐名两骥　八龙【刘正兄弟二人时号两骥　世説荀爽兄弟八人时号八龙】　二陆　三张【本传士衡士龙　本传孟阳景阳季阳】　五常　二惠【蜀志马良字季常眉间有白毫兄弟五人时人爲之语曰马氏五常白眉最良左传二惠竞爽竞爽犹皆善】　六龙　八逹【晋书卞壶兄弟并登宰辅世称卞氏六龙　安平王兄弟八人时号八逹】　双丁　两到【魏志丁仪丁廙俱有文才人称双丁　南史到溉字茂灌防弟子也父坦齐中书郎溉少孤贫与兄弟洽俱知名起家王国左常侍乐安任昉大相赏好提擕溉洽二人广爲声价称两到云】　东汉二龙　北齐两凤【后汉书许邵字子将汝南平舆人也兄防亦知名汝南人称平舆之渊有二龙焉　北齐书崔陵与弟仲文俱有名同日受拜时号两凤连飞】　贾门三虎　张氏十龙【后汉书贾彪字伟节兄弟三人并有髙名而彪最优故天下称之曰贾氏三虎伟节最怒　语林魏张鲁冇十子时人语曰张氏十龙儒雅温恭】　王氏三珠　陆家双璧【唐书王勃与兄勮勔皆着才名杜易简称爲三珠三珠生赤水之上　陆暐与弟恭之并有时誉洛阳令见之曰仆已年老更睹双璧】　孟氏双珠　苏庭连璧【南史孟防与弟顗并美风姿时人谓之双珠　苏东坡与弟子由及孔文仲经甫与弟武仲常甫平仲毅甫俱以才名播天下黄山谷赠诗曰二苏称连璧三孔分立天不坠斯文俱来集台省】　山称二隐　秦号两君【梁书何爲中书令后去职居防稽若邪山云门寺二兄求防并栖遁求先卒至是又隐世号防爲大山爲小山　本传唐初汉书学大兴其章章者若刘伯庄秦景通兄弟刘纳言皆名家景通与暐皆有名精汉书号大秦君小秦君】　慈孝亷让　酪酥醍乳【上李祖仁事见前友恭　唐书穆賛爲御史中丞弟质右补阙员侍御史赏监察御史皆以守道行谊显兄弟和粹世以珍味目之賛少俗然有格爲酪质美而多文爲酥员爲醍醐赏爲腐乳贞元间言家法者称之】　爲聮珠集　号花萼篇【又曰窦羣与兄常年弟庠巩五人皆爲郎工词章义取五星故名爲聮珠集行于世　又曰李义山与兄弟俱以文章名同爲一集号曰李氏花萼集】　俱善文辞　皆敦士行【又曰刘知几与弟知柔俱以善文词有名人号其乡曰髙阳里曰居巢　又曰陆象先弟景倩景融景猷景裔僧一行少时与象先兄弟相善尝谓人曰陆氏兄弟皆敦士行古之茍陈无以过也】　汝颍无对　贡举两【陈羣与孔融论汝颍人物羣曰荀文若休若仲豫当今无对也　干子唐张越石楚金同举有以兄弟不可两取欲俱退之李靖叹曰贡举本求才行何妨双举】　西州五凤　北魏九龙【宋史永康人谢发冇五子固田因圆困以文词迭魁太学号西州五凤　北史魏王昕字元景生九子并风流醖籍世号王氏九龙】龙驹凤雏　玉昆金友【南史晋陆云昆山人六歳能属文与兄机齐名防时吴尚】
　　【书闵鸿见而竒之曰此儿若非龙驹定是凤雏　梁书王琳二子铨铨虽学不及而孝行齐焉时人以铨爲玉昆金友按铨字公衡字公嘏】　洛下三嘏　汝南二应【晋书刘宏字终嘏兄粹字纯嘏弟演字冲嘏并在中朝世人语曰洛下雅雅有三嘏　魏志应劭字仲逺弟珣字季瑜生二子玚字徳琏璩字休琏咸以文章显】　龙文骥子　驹玉鸿【裴寅明二子景鸾景鸿并有逸才河东称其兄爲骥子弟爲龙文　宋史洪师民四子长朋字父有诗百篇爲郡举首次刍字驹父第进士有诗千余篇靖康中爲谏议大夫次炎字玉父登第官至著作秘书少监次羽字鸿父元符末入党籍遂终其身绍兴中官其一子按师民娶黄山谷妹四洪皆山谷甥也俱有名潘邠老曽赠以诗】　神思清发　大器晩成【晋书刘实字子眞平原髙唐人也弟知字子房贞洁有兄风爲颍川太守平原管辂尝谓人曰吾与刘颍川兄弟语使人神思清发昏不假寐自此之外殆白日欲寝矣　后汉书马援字文渊三兄况余员并有才能王莾时皆爲二千石援年十一而孤少有大志诸兄竒之尝授齐诗意不能守章句乃辞况欲就郡田牧况曰汝大器当晩成良工不示人以朴且从所好】　济世保家内润外朗【上东汉韦元将仲将事见父子　后汉荀靖与弟爽俱有才名或问汝南许章曰】
　　【爽与靖孰贤章曰二荀皆玉也慈明外朗叔明内润】　名相上下　表奏短长【卢奕与兄奂名相上下而刚毅过之　唐书王维三迁尚书右丞弟缙爲蜀州刺史俱有才名维自表已有五短缙有五长臣在省户缙在逺方愿归所任官放回田里使缙得还京师】　令伯六龙　兖西三马【华阳国志李宻字令伯六子皆英挺逸秀号曰六龙　北齐书马子结兄弟三人皆渉文学阳休之牧兖西子亷子尚子结与诸朝士各有诗言赠休之总爲一篇酬答曰三马皆白眉者也】　一门龙友　二子凤毛【前凉録辛攀字懐逺与二兄鉴旷弟寳迅皆以才识知名秦雍语曰五龙一门金友王昆　金史郑宏辽金源令二子子京子聃杨邱行尝谓人曰金源二子凤毛也】　増兄弟俱贵皆爲郡县　并作台郎【汉书何武字君公蜀都郫人兄弟五人皆爲郡县晋书祖逖字士雅范阳人与弟约将母诣洛交结人流逖舅程元良良弟并台郎州郡有势于洛】　使俱两绶　愧无一言【汉书金日防两子赏建俱爲侍中赏爲奉车建驸马都尉及赏嗣侯佩两绶上谓霍光曰金氏兄弟不可使俱两绶耶光对曰赏自嗣父爲侯耳上笑曰侯不在我与将军乎光曰先帝之约非功不侯　后汉书邓悝字叔招安帝即位拜城门校尉自延平之初悝兄弟率常在中供飬两宫悝上疏曰幸得遭值圣明兄弟充列显位并侍帏幄与闻政事无拾遗一言以补万分而久在禁省日月益长罪责日深惟陛下哀怜之】　前后象州　大小上郡【南史夏侯夔爲象州刺史兄亶先经此任并有防惠百姓歌曰前兄后弟布政优优冯立与兄野王相代爲西河上郡太守民歌之曰大冯君小冯君兄弟继踵相因循聪明贤知惠吏民政如鲁卫徳化均周公康叔犹二君】　俱官八座皆登三品【唐书阎立本代兄立徳爲工部尚书兄弟相代爲八座时人荣之　又曰崔鄯兄弟】
　　【六人至三品邠郾郸凡爲礼部五吏部再唐兴无有也】　对管华近　同爲幕官【又曰温大雅迁黄门侍弟彦博亦爲中书侍对管华近识者荣之髙祖从容谓曰我起晋阳爲卿一门耳西川杜憬辟杨节度判官弟严观察判官兄弟同幕时人荣之未几同入爲御史】　大小大
　　夫　兄弟节度【唐书李光进其先河曲诸部姓阿铁氏王承宗救易宗表光进爲将时光顔亦至大夫故军中呼大小大夫　又曰凉国李愬自凤翔陇右节度代其兄愿爲武寜军节度使弟兄交换徐岐两鎭】　碑称棠棣　第有梧桐【贾敦颐爲洛州司马人爲刻碑市旁弟敦实又爲长史人复爲立碑其侧号棠棣碑　韩子华兄弟皆爲宰相所居第有梧桐京师称桐木韩家以别康公其家呼子华爲三相公持国爲五相公】　兄草弟麻　弟书兄制【金坡遗事钱希白惟演从兄也惟演拜相希白当制世称弟拜相兄草麻前代未有　元丰官制行曲阜之除天官南封爲西掖行词元符末鲁公拜相曲阜以学士草制对便殿以亲嫌辞上云禁中已检见韩维故事乃批防云兄弟迭居词禁兄行弟辞弟草兄制】　时羡三杨　人称七薛【杨凭与弟凝凌皆有名大歴中踵擢进士第时号三杨　唐书薛播兄弟七人皆擢进士第时号七薛】　三人辅相　一时贵显【上韩献肃绛事见前兄弟友恭　宋史陈尧叟尧佐俱拜平章尧咨以儒臣换节度使一时贵显】召弟代兄　同时出守【唐书韦嗣立爲莱芜令太宗召问曰卿父尝言臣有两子】
　　【堪事陛下卿兄弟在官诚如父言朕今以卿代兄即日拜凤阁舍人　南史梁简文帝饯临海太守刘孝仪蜀郡太守刘孝胜诗曰两杜昔夹河二龙今出守】　同官两省　继美三司【唐书裴寛兄弟八人皆擢明经任台省　张暐赠开府仪同三司子履氷金吾将军弟季良殿中监】　自称仕宦　世羡显家【唐书崔湜与弟液澄从兄涖并以文翰居要官每宴私比东晋王谢曰吾一门入仕歴宦未尝不爲第一丈夫当先据要路以制人岂能黙黙受制于人哉　孙简歴河中兴元宣武节度而弟范亦爲淄青节度使世推显家】　叠至诏书　对拥旄节【唐阙史左丞卢渥字子章轩冕之盛近代无比伯仲四人咸登显列干符初母忧服阕渥拜陜西观察使沼除给事中沅除左拾遗治迁监察御史诏书叠至及赴任陜郊洛城朝臣以下设祖筵洛城爲之一空都人耸观亘数十里有白髯驿吏声指曰某自拥篲清邮五十载未尝观祖送之盛有如此者渥题诗于嘉祥驿云　唐书杨汝士爲东川节度使时嗣复鎭西川乃族昆弟对拥旄节时人荣之】　增从兄弟河东三凤　辕门二龙【唐书薛元敬隋部郎中迈之子与从兄弟及族兄徳音齐名世号河东三凤爲长离徳音爲鸑鷟元敬年少爲鹓雏武徳中爲文学馆学士杜如晦重之　孔帖乌承玭与族兄承恩皆爲先沈勇刚决号辕门二龙】　赀财无异　乡里同称【牛敬则与三从兄弟居四十余年赀产无异　后汉书蔡邕与从弟同居三世不分财乡里髙其义】　念生平语　思自全计【又曰马援爲新息侯从容谓官属曰吾从弟少游哀吾慷慨多大志曰士生一世但取衣食粗足若求赢余徒自苦耳当吾在浪泊西里间下潦上雾毒气薫蒸仰看飞鸟跕跕堕水中卧念少游语何可得也　晋书曰王衍居宰辅思自全之计以弟澄爲荆州从弟敦爲青州曰荆州有江汉之固青州有负海之险卿二人在外而吾留此足以爲三窟矣识者鄙之】　封胡遏末　龙子释奴【世説谢夫人曰羣从兄弟则有封胡遏末按封胡谢韶小字遏末谢渊小字或曰封谓朗遏谓元末谓韶一作胡谓渊遏谓元末谓韶　隋书卢昌衡小字龙子从弟思道小字释奴宗中俱称英妙故幽州爲之语曰卢家千里释奴龙子】越俗超尘　聮冠积笏【南史梁刘歊字子元博学能文族弟訏字彦度防称纯孝】
　　【兄弟二人卜筑钟山有终焉之志刘孝标称之曰訏超超越俗如天半朱霞歊矫矫出尘如云中白鹤皆歉嵗之梁稷寒年之纤纩也　唐书崔俪谏议大夫羣从数十人自兴寜里谒大明宫冠葢蝉聨嵗时宴于家以一榻置笏犹重积其上琳与弟太子詹事珪光禄卿瑶俱列棨防号三防崔家】　升殿偕荣词林同贵【又曰郑善果诏与裴寂等十人每奏事得升殿而从父兄元璹亦与时以爲荣　元史郑滁孙宋景定进士至元间爲学士弟陶孙亦登进士授编修修国史至宋徳祐末年事陶孙曰臣尝仕宋宋是年亡义不忍书遂终不书】　原义兄弟小一月　侍终日【吴志孙权母谓权曰公瑾伯符同年小一月耳我视之如子汝可兄事之蜀志云长翼徳爲别部司马先主与二人寝则同牀恩若兄弟稠人广坐立侍终日】　增兄事郑侨　交懽赵禹【史记孔子过郑与子产如兄弟兄事子产　汉书张汤赵禹共定律令务在深文禹至少府汤爲廷尉交懽汤兄事禹】　原兄事袁盎　弟畜灌夫【史记季心任侠杀人亡吴从袁丝兄事之弟畜灌夫】　增兄弟不睦小忿　私情【左传兄弟虽有小忿不废懿亲蜀志许靖与从弟劭俱知名有人伦盛名私情不协劭爲郡功曹排摈靖不得齿叙也】　寻斧　散金【左传宋昭公将去羣公子乐豫曰公族公室之枝叶也葛藟犹庇其根本故君子以爲比而纵寻斧焉必不可　通鉴主父偃爲齐相徧召昆弟散五百金与之曰无复入偃之门】　鞠子　友生【书兄亦不念鞠子哀大不友于弟注言爲人兄不念稚子之可哀大不能和友于弟　诗虽有兄弟不如友生】　絶国　防墙【晋信莒祈诉以絶鲁曰信蛮夷之诉絶兄弟之国　诗兄弟阅于墙外御其侮】　奴畜　火攻【史记卫青少时自平阳公主家归其父父使牧羊先母之子皆奴畜之不以爲兄弟　下周伯仁事见前】相瘉　不协【诗不令兄弟交相爲瘉　左传吾兄之不协焉怨诸侯之不睦】　拥马寄牋【前燕録慕容廆父渉归分部落七百户与长庶子吐谷浑分马以给之廆嗣位而部马鬬廆怒遣使让浑浑曰兄弟至亲而以马鬬加怒当去汝万里于是遂西移八千里瘣后悔之遣乙那楼追浑谢之乃拥回浑马马东行数百步辄悲鸣西奔楼曰此非人事遂附阴山面黄河后迁陇右　谈苑韩浦韩洎咸有词学洎常浦语人曰吾兄爲文譬如绳枢草舍聊庇风雨予之爲文是造五凤楼手浦窃闻其言偶得蜀牋以诗赠泊曰十様蛮牋出益州寄来新自浣溪头老兄得此全无用助尔添修五凤楼】　寻干戈　謡粟布【左传髙辛二子长曰阏伯季曰实沈居于旷林不相能也日寻干戈以相征讨　纲鉴汉文徙淮南王于蜀严道不食而死人謡曰一斗粟尚可舂一尺布尚可缝兄弟二人不相容】　譬断手讥失教【又曰袁谭欲攻弟尚王修谏曰此败亡道也兄弟左右手譬人将鬬断右手曰我必胜乎　春秋郑伯克段于鄢传曰称郑伯讥失教也】　哭影堂　泣家庙【宋史王安国尝陈于兄安石曰天下汹汹不乐新法恐爲家祸安石不聼安国哭于影堂曰家门灭矣　朱子尝言陈亨伯创经制钱时兄弟有名某者劝止之不从乃率其子侄泣于家庙以为作俑之罪祖宗将不祀矣】　谤讪免官轻侮损誉【晋书散常侍祖纳初与弟约不睦中宗甚任约疎纳纳乃言于中宗曰约爲人外】
　　【有国士之形内懐凌上之性抑而使之可也若假其权必爲乱阶中宗弗纳纳遂以兄弟相谤免官及后约爲逆论者始知纳忠诚　宋史和峤爲少保散常侍性至俭悋同母弟郁素无名称峤侮之以此爲损】升沉搆怨　感悟爲善【唐书刘仁既宦达其弟仁相在乡曲升□不同遂搆嫌恨与兄别籍每于县祗奉戸课或谓之曰何不与给事同籍五品家当免差科仁相曰谁能向狗尾底避阴凉耶宋史王魏公有弟傲不可训一日遇冬至祠家庙列百壶于堂弟皆击破之家人惶骇魏公忽自外来入见酒流满路不可行公无一言但摄衣歩入其后弟忽感悟爲善】　饮乳辍争　噉枣中毒【韩思彦廵察剑南有兄弟相讼累年不决思彦令厨宰饮以乳兄弟泣曰公以吾兄弟同乳而生耶遂辍争讼　世説魏文帝忌弟任城王骁壮因在卞太后阁共围棊并噉文帝以毒置诸枣蔕中自选可食者而进王不悟遂杂进之既中毒太后索水救之帝预勅左右毁缾罐太后徒跣趋井无以汲须臾遂卒复欲害东阿太后曰汝已杀我任城不得复杀我东阿】　不睦不弟　不友不恭【周礼以八刑纠万民二曰不睦之刑三曰不弟之刑　下详见兄弟一】　用刑诛管　克段【诗序管蔡流言以乱周室周公乃诛管叔而放蔡叔　左传□伯克叚于鄢详前】　干乱行晋侯不罪其用钺　叔鱼鬻狱叔向亦明其正刑【又曰晋侯弟干乱行于曲梁魏绛戮其仆晋侯谓绛曰寡人有弟不能教训使干大命绛谢曰不敢废命至于用钺　叔鱼爲理官纳雍子之女蔽罪邢侯邢侯怒杀叔鱼与雍子于朝叔向曰三人同罪施生戮死可也雍子买直鲋也鬻狱邢侯専杀其罪一也仲尼曰叔向古之遗直也治国制刑不隐于亲】
　　兄弟四
　　原赙布班贫【礼记子栁之母死既葬子硕请以赙布之余具祭器子栁曰君子不家于丧请班诸兄弟之贫者】　旁治【又曰旁治兄弟治正也】　无相犹矣【诗兄及弟矣式相好矣无相犹矣】　贵介【左传王子围寡君之贵介弟也】　以勇以诺【史记季布以诺弟季心以勇楚人谚曰得黄金百不如得布一诺】　讼田相责【汉书韩延寿爲左冯翊有昆弟讼田延寿伤教化不至乃闭阁思过于是讼者惭悔以田相移终死不争】　北向东向【又曰丞相田蚡召客饮坐其兄盖侯北向自坐东向以爲汉相尊不可以兄故私挠由此渐骄】　田园取荒【又曰薛包好学敦行弟求分财异居包不能止乃中分其财奴婢取老弱者曰我与共事久矣田园取其荒者曰吾少时所理意所恋也器物取其朽败者曰吾素所服食身口所安也】　欲就弟名【鲁恭怜弟平小欲就其名托病不仕】　不受辟【后汉书钟皓字季明以二兄未显故不受公府辟】　欲辞爵【又曰韦元成兄宏爲太常丞多罪过父贤爲丞相以宏当辞敕令自免及贤病笃门下生矫贤令以元成爲后贤薨元成即阳爲病狂不应召欲让爵辟兄宣帝髙其节】　欲成弟举【又曰许荆祖父武第五伦举武乃爲孝亷以二弟普晏未显欲成之乃谓曰礼有别居乃剖财爲三分自取肥田彊奴婢乡人皆称二弟义让普晏等以得举武乃会宗族泣曰吾盗声位二弟未立所以自取大讥今理产所增三倍于前悉推二弟一无所留】　不过从兄饭【又曰光武问第五伦伯鱼曰闻卿爲吏不过从兄饭有之乎对曰臣少遭饥乱实不敢妄人食帝大笑】　季方难爲弟【世説陈长丈孝先共论其父因白寔寔曰元方难爲兄季方难爲弟】　尽与爲佣钱【郑均字仲虞兄爲县吏颇受礼遗均谏不从乃爲佣得钱帛归与兄曰物尽可复得为吏作赃终身捐弃兄感悟遂爲亷洁】　何减骠【晋书何准兄爲骠劝准仕准曰第五之名何减骠准兄弟中居第五也】　投烛无忤【世説周顗字伯仁友爱过常弟嵩因酒曰兄才不及弟横得重名然蜡烛投之顗神无忤徐曰阿奴火攻诚出下防】　僧弥难爲兄【世説王珉字季琰少有才艺名出珣之右语曰法防非不嘉僧弥难爲兄法防珣小字僧弥珉小字】　逵逮忧乐【又曰戴逮逵之弟骁果多权畧逵厉操山东而逮以武勇显谢安问志业何如逮答曰下官不堪其忧家兄不改其乐】　增腰鼓兄弟【南史沈懐文三子淡深冲冲仕齐爲御史中丞与兄淡深名誉有优劣世号爲腰鼔兄弟淡深并歴御史中丞兄弟三人并爲司直晋宋所未有也】若腰矣【又曰周宏正防孤及弟宏直爲伯父舍所飬宏正丑而不陋吃而能谈诽谐似优刚】
　　【膓似直善元理爲当世所宗自称有才无相宏直方雅气调髙于次昆或问孰贤曰若腰矣】　阿鸿摩天【北史崔光悌之子鸿弱冠有著述拜给事中光悌谓次子曰阿鸿摩天去汝可不勉哉】　兄尚节义【唐书李勣季弟感年十五有竒操李密败陷于世充令作书召勣对曰兄尚节义今已事主不能移也】　友爱合丹【传载刘巨麟开元中爲广州刺史弟仲邱爲丽正殿学士兄弟友爱有罗浮道者为巨麟合丹剂将分半以遗仲邱命刀中破之分铢无差焉】　不问有无【金史张彀天性孝友任子悉先诸弟俸禄所得亦委其弟掌之未尝问有无云】
　　兄弟五
　　原诗汉拾遗书上留田行曰里中有啼儿似亲父子囬车问啼儿慷慨不可止【案上留田地名其地人不字孤弟邻人作此以风之】魏曹植赠弟白马王彪诗曰谒帝承明庐逝将归旧疆清晨发皇邑日夕过首阳伊洛旷且深欲济川无梁泛舟越洪涛怨彼东路长修坂造云日我马元以黄鸱枭鸣衡轭狼当路衢苍蝇间白黒谗巧令亲疎欲还絶无迳揽辔止踟蹰秋风发防凉寒蝉鸣我侧原野何萧条白日忽西匿感物伤我懐抚心长叹息丈夫志四海万里犹比邻何必同衾裯然后展殷勤仓卒骨肉情能不懐苦辛　増曹子建七歩诗曰煮豆然豆萁豆在釡中泣本是同根生相煎何太急　原晋陆机与弟云诗曰有命自天崇替靡常王师乗运席卷江湘俯惭堂构仰惟先灵孰云忍愧寄之我情昔我斯逝族有余荣今我来思堂有哀声我行其道鞠爲茂草我履其房屋存人亡抚膺泣血洒涙彷徨　又诗曰伊我俊弟咨尔士龙懐袭瑰玮播殖清风非徳莫勤非道莫垂翼东畿耀颖名緜緜洪统非尔孰崇依依同生恩笃情结义存并济胡乐之悦愿尔偕老手黄发　又于承明作与弟士龙诗曰牵世婴时网驾言逺徂征饮饯岂异族亲戚弟与兄分涂长林侧挥袂万始亭南归憩永安北迈顿承明　陆云答兄诗曰昔我昆弟如鸾如龙今我友生凋俊坠雄华堂倾榱广宅頺墉髙门降衡修庭树　又陆机赠弟云诗曰行矣怨路长惄焉伤别促指涂悲有余临觞欢不足我若西流水子如东峙岳慷慨逝言感徘徊居情育安得擕手俱契阔成騑服　又陆云答兄机诗曰悠逺涂何极别促怨会长衔恩恋行迈兴言在临觞南津有絶济北渚河无梁神徃同逝感形留悲参商衡若殊迹牵牛非服箱　宋谢灵运答谢惠连诗曰懐人行千里我劳盈十旬别时花灼灼别后叶蓁蓁　谢惠连西陵献康乐诗曰哲兄感此别相送越坰林饮饯野亭馆分袂澄湖阴凄凄留子言眷眷浮客心回塘隐舻枻逺望絶形音　谢曕答灵运诗曰华萼相光饰嘤鸣悦同响亲亲子敦余贤贤吾尔赏比景后先晖方年一日长萎叶爱荣条涸流好河广　梁简文帝应令诗曰防躯多幸接萼嘉运紫幄承慈青襟禀训傍玉流温依兰染薫百氏旣洽六义乃摛辞河防润髙论疲翠幕晨宇朱花夜池牕斜八绮灯悬百枝又示晋陵弟诗曰零雨岐路悲送归临水节时事虽爲舛离忧等闲别　昭明太子示云麾弟诗曰白云飞兮江上阻北流分兮山风举山万仞兮多髙流九派兮饶江渚上岧嶤兮乃逼天云防蒙兮后兴雨实览歴兮此名地故遨逰兮兹胜所尔登渉兮一长望理化顾兮忽忆予想玉顔兮在目中徒踟蹰兮增延伫　又示徐州弟诗曰宴君昼室晴眺铜池三坟既览四始兼摛髙宇既清虚堂复静义府载陈元言斯逞　刘孝绰与虞弟诗曰下邑非上郡徒然想二冯余慙野王徳尔勗胜乡风望望余途尽凄凄良宴终朝蔬一不共夜被何由同　刘孝标冬日家园别阳羡始兴诗曰四鸟怨离羣三荆悦同处如今腰艾绶东南各殊举且欣棠棣集弥惜光隂遽吏本须裁豪民亦难御愿勗千金水思闻五湖誉　増刘公干赠从弟诗曰泛泛东流水磷磷水中石苹藻生其涯华叶纷扰溺采之荐宗庙可以羞佳客岂无园中葵懿此出深泽　亭亭山上松瑟瑟谷中风风声一何盛松枝一何劲氷霜正惨凄终歳常端正岂不畏凝寒松栢有本性　凤凰集南岳徘徊孤竹根于心有不厌奋翅凌紫氛岂不常勤苦羞与黄雀羣何时当来仪将须圣明君　梁世祖赠到漑到洽诗曰魏世重双丁晋朝称二陆何如今两到复似凌寒竹　唐韦应物赠弟诗曰余解郡符去尔爲外事牵寜知风雨夜复此对床眠始话南池饮更咏西楼篇无将一会梦歳月坐推迁　杜甫懐弟頴观诗曰阳翟空知处荆南近得书积年仍逺别多难不安居江汉春风起氷霜昨夜除云天犹错莫花萼尚萧疎对酒都疑梦吟诗正忆渠旧时元日会乡党笑吾庐　又喜弟观即到诗曰巫峡千山暗终南万里春病中吾见弟书到汝爲人竟答儿童问来经战伐新泊船悲喜后话归秦　待尔嗔乌鹊抛书示鹡鸰枝间喜不去原上急曾经江阁嫌津栁风帆数驿亭应论十年字愁絶始星星
　　原赋魏曹植建安十六年大军西讨马超太子留监国植时从焉意有懐恋遂作离思之赋在肇秋之嘉月将曜师而西旗余抱疾以賔从扶衡轸而不怡虑征期之方至伤无阶以告辞念嗣君之光惠庻殁命而不疑欲毕力于旌麾将何心而逺之愿我君之自爱爲皇朝而宝已水重深而鱼悦林修茂而鸟喜　又释思赋曰家弟出飬族父郎中伊余以兄弟之爱心有恋然作此赋以赠之彼朋友之离别犹求思乎白驹况同生之义絶重背亲而爲疎乐鸳鸯之同池羡比翼之共林亮根异其何戚痛别干之伤心　晋陆机述思赋曰情易感于己揽思难戢于未忘嗟伊思之且尔夫何徃而不臧骇中心于同气分戚貌于异方寒乌悲而饶音衰林愁而寡色嗟余情之屡伤负大悲之无力茍彼涂之信险恐此日之行昃亮相见之几何又离居而别域观尺景以伤悲俯寸心而凄恻
　　原赞隋辛徳源姜肱赞曰姜肱澹雅昆季遗荣同衾协好比徳齐声战胜而悦嘉遯以贞孤舟直迈卷迹沧溟东晋庾统三人赞曰运遘屯凶三孤丞立离禽嘤鸣
　　邂逅同集式谷旣熟和响具翕肇彼逺岐冺焉齐入朱明张臣尉赞曰诗咏张仲今也朱明輶财敦友衣不表形寡妻屏秽棠棣增荣臣尉邈然丑感诚
　　原书吴陆景与兄书曰向诀不知所言追惟衔恨恨结胸懐懐此恋恨何时可言望路则尚近别已千里其爲思结纒在心膂于是离析路人悲之况处至戚兼之懿好情之感咽何时可胜念兄始出旣当劳思严寒向隆经涂轗轲旣宜保徳爲世作资厚自珍爱　又与兄书曰自寻外役出入三年縁兄之笃睦心时存之宝录兄书积之盈笥不得新命无以自慰时辄温故以释其思有信勿忘数字毎见手迹如复暂会　又答从兄安成王书曰奉告清言溢目眷逮周委炎光已盛愿此胜宜仰承发止已次新林引迈务殷无妨怡赏三湘奥区九疑形胜浮洲动浪闻瞑鸥之旧説安流洞浦忆采若之遗风昔景伯出蕃髙风振古叔英之部清约见称兄政誉平宣威和兼济加以夏石竒云秋江迥月翰飞纸落理丰词赋赏末兴余时希逮忆暌离方逺川途修旷炎凉方改愿加珍勗绿字可传白云终间心伤泪洒投笔无宣　増陶渊明与俨等书曰汝辈稚小家贫无役柴水之劳何时可免念之在心若何可言然虽不同生当思四海皆兄弟之义鲍叔敬仲生财无猜归生伍举班荆道旧遂能以败爲成因丧立功他人尚尔况同父之人哉頴川韩元长汉末名士身处卿位八十而终兄弟同居至于没齿济北汜稚春晋时操行人也七世同财家无怨色诗曰髙山仰止景行行止汝其愼哉
　　丧兄弟一
　　增诗曰死丧之威兄弟孔懐　礼曰兄弟之丧以亲疎爲重　又曰兄弟之丧丧内除哀随礼杀也　又曰奔兄弟丧先之墓而后之家爲位而哭　又曰孔子曰兄弟吾哭诸庙
　　丧兄弟二
　　增礼曰公叔木有同母异父兄弟死问于子游子游曰其大功乎狄仪有同母异父昆弟死问于子夏子夏曰我未之前闻也鲁人则爲之齐衰今之齐衰狄仪之制也　又曰成人有其兄死而不爲衰者闻子臯爲成宰遂爲之衰成人曰蚕则绩而蟹有匡范则冠而蝉有緌兄则死而子臯爲之衰【阙】　　曰刘纡早失母同产弟平尚防鞠育与同起卧及成人未尝相离平卒纡哭泣呕血而死　世説曰王徽之与献之俱病术人曰应终而有生人乐代则死者可生徽之曰吾才不如弟请代术人曰凡代死者已年有余今君与弟算俱尽何可代献之卒徽之奔丧不哭直上灵牀坐取献之琴弹之久而不调曰子敬人琴俱亡因一恸而絶
　　丧兄弟三
　　原洒血　含痈【陈业事详兄弟　下徐苖事详兄弟】　哀痛过期　子孙侍宴【唐书赵宏智父事兄宏安俸禄归之不敢私宏安卒哀痛过期　李勣将卒嘱弟事见前祖孙】增称爲义士　哀若大丧【杜林事见前兄弟　唐书毕构弟栩以太府主簿】
　　【留司东都闻构疾驰归哀毁如大丧虽变服未尝笑天下称其友悌】　周嵩辞吊　虞监尽哀【晋书周顗被害王敦使人吊顗弟嵩嵩曰亡兄天下人爲天下人所杀复何所吊敦甚衔之又因事诛嵩　唐书宇文化及欲杀虞世基世南号泣抱诉请代不能得自是哀毁骨立】
　　丧兄弟四
　　原如剡之痛【朞之丧如剡言痛也】　期年之服【后汉书马援兄卒行服朞年不离丧所】　马棱心丧【马棱字伯威少孤依从兄毅共居防犹同产毅卒棱心丧三年】
　　丧兄弟五
　　原诗宋顔延之除弟服诗曰徂没离二秋淹泣偹三冬佳辰缅难纪来算忽易穷升没奄期晦洒埽易礼容缟衣变余体长逝归尔躬
　　原赋魏文帝悼夭赋曰族弟文仲亡时年十一母氏伤其夭逝追悼无已予以宗族之爱乃作斯赋气纡结以塡胸不知涕之纵横时徘徊于旧处覩灵衣之在牀感遗物之如故痛尔身之独亡愁端坐而无聊心慼慼而不寜歩广厦而踟蹰览萱草于中庭悲风萧其夜起秋气憯以厉情仰瞻天而太息闻别鸟之哀鸣
　　原文晋潘岳爲杨长文作弟仲武哀祝文曰悠悠上天我独何辜祖考早世兄弟防孤偹尝艰毒同集蓼荼父兮生我过庭靡闻母兮鞠我寜一苦辛日顾日复我弟我身并自垂发越于成人濬哲聪朗纯粹温良烈烈清风族之望母氏劬劳庶尔之报彼苍者天子何不吊歼我令弟穷泉是造无父何怙无弟何友防防此身哀哀慈母烦冤痛毒抚心思咎哀尔簿祜逄家多阻弱冠未室盛年絶绪丧庭寥廓庐位无主冥冥长夜窈窈元宇当复何时见我仲武于以袝之于其王父魂而有灵神其寜处　又哭弟文曰视不见兮聼不闻逝日逺兮忧弥殷终皓首兮何时防情楚恻兮常苦辛
　　原启梁简文帝叙南康简王薨上东宫启曰方当逸足长衢克固藩屏而摧璧毁一朝云及纲兄弟各从王役东守西抚常愿陪承甲馆同奉画堂预得西苑赋文北塲旋食岂谓不幸独隔昭世异林有悲飞鸣斯切伏惟殿下爱睦恩深常棣天笃北海云亡余藁东平告尽驿问留书呜呼此恨复在兹日　刘孝仪从弟丧上东宫启曰亡从弟遵百行无千里立志同气三荆之友假寝十起之慈皆礼之于自然行之如俛拾自碣宫陪宴钓台从幸攀附鳞翼三十余载茫昧与善一旦长辞剑匿光芒璧碎符采躬摇神笔亲动妙思虽毎想南皮书忆阮瑀行经北馆歌悼子侯不足辈此深仁齐兹旧爱
　　原书梁元帝答晋安王叙南康简王薨书曰南康兄器宇冲贵风神英挺魏之中山徒闻退让晋之扶风虽号师范用今方昔若吞梦云及寻阳私疾孝感神明殆不胜丧扶而后起犹冀天道可期岂谓福善虚説且分违易久嘉防难逄绸缪宫阃不过纨绮之事离羣作鎭动廽星纪之歴志异防鸾之集遽切四鸟之悲松茂柏悦夙昔欢抃芝焚蕙叹今用呜咽
　　原祭文宋陶濳祭从弟文曰曰仁者寿窃独信之如何斯言徒能见欺年甫过立奄与世辞长归蒿里邈无还期庭树如故斋宇廓然孰云敬逺何时复旋　顔延之祖祭弟文曰阖棺穷野启殡中荒灵影夙灭筵寝虚张人徃运来自秋徂阳蕃兰落色宿草滋长孰云不痛辞家去乡尔之于役爰适兹邑上秋告来方春伫立如何不吊吉违凶集六亲恫心姻朋浩泣我虽载奔伊何云及永懐在昔追亡悼存唯兄及弟瞻母望昆生无荣嬿没望归魂今吉兆祖榇东旋灵辕次路严舟在川廓然何及痛矣终天
　　外祖孙一
　　增汉书曰王符字节信安定临泾人也少好学有志操与马融窦章张衡崔瑗等友善安定俗鄙庻孽而符无外家爲乡人所贱　晋书曰殷顗庾恒并是谢鎭西外孙殷少而率悟庾每不推尝俱诣谢公谢公熟视殷曰阿巢故似鎭西于是庾下声语曰定何似谢公续复云巢颊似鎭西庾复云颊似足作健否　陶渊明孟府君曰君讳嘉字万年渊明先亲君之第四女也凯风寒泉之思实钟厥心谨按采行事撰爲斯惧或乖谬有亏大雅君子之徳所以战战兢兢若履深薄云尔　南史曰刘显字嗣芳瓛族子也父鬷字仲翔博识强正名行自居防爲外祖臧质所鞠养质既富盛恒有音乐质亡后母没十余年鬷每闻丝竹之声未尝不歔欷流涕六帖曰周翼无托飬在郤家
　　外祖孙二
　　增述书　从学【汉书杨恽字子防其母司马迁之女也恽始读外祖太史公记颇爲春秋以材能称好交英俊诸儒名显朝廷又云迁死恽祖述其书遂宣布焉　唐书蒋乂字德源常州人防从外家学得其书遂博览强记】　解其忿讼　诫以广咨【后汉书樊重赀至巨万而嘉惠宗族外孙何氏兄弟争财重耻之以田二顷觧其忿讼年八十余终　下见诸葛武侯诫外孙书】　如虎而冠　画龙未成【汉纪吕后崩周勃尽诛诸吕而琅琊王亦从齐至长安大臣议欲立齐王皆曰母家驷钧恶戾虎而冠者也方以吕氏故几致乱天下今又立齐王是欲复爲吕氏也　南史萧惠开思话少子也初爲秘书意与人不同比肩或三年不共语其外祖刘光禄成诫之曰汝思戚家子正应将迎时俗缉外内之欢如汝自业将无少伤多异以取天下疾患耶萧曰人间宜相缉和诚如慈防但不幸耿介耻作凡人画龙未成是以多忤耳】　当绳其祖　皆逾其父【晋书荀勗少依舅氏十余嵗能属文从外祖魏太传曰此儿当及其曽祖　唐书杨于陵生子嗣复外祖韩滉抚其背曰名与位皆逾其父此杨氏之庆也因字曰庆门】　嬉戏扶牀　感叹自杖【韩集累累外孙冇携有婴扶牀坐嬉戏欢争　又元集扶牀小女君先识应有些些似外翁　隋书皇甫缋三嵗而孤爲外祖韦孝寛所鞠飬尝与诸外兄博奕孝寛督以严训缋感叹命左右自杖孝寛闻而对之流涕于是博渉经史】　王筠风韵　袁湛雅操【梁书王筠清洁好学沈约见筠以爲似外祖袁粲谓仆射张稷曰王郎非惟额似袁公风韵都欲相似稷曰袁公见人辄矜严王郎见人必娱笑惟此一条不能酷似　晋书袁湛少冇雅操爲外祖谢安所知以侄元女妻之】　贵符相宅　恩遗补官【晋书魏舒字阳元少孤爲外家氏所飬氏起宅相宅者云当出贵甥外祖母以魏氏甥小而慧意谓应之舒曰当爲外氏成此宅相后舒位至三公　司马朴丞相光之兄里之孙也少丧母育于外祖范纯仁绍圣初党议起父宏至中书论辨得罪纯仁亦坐救党人谪永州日疾失明客至必令朴导以见时朴方七嵗进揖应对如成人客皆惊叹后以纯仁遗恩补官】
　　外祖孙三
　　增中外之宝【梁书范岫字懋賔防而学早孤事母以孝闻外祖顔延之早相题目以爲中外之宝】汝家阳元【又曰陆倕少爲外祖张岱所异谓诸子曰此汝家阳元也】　自称家世
　　【唐书温造字简舆上爱其才问家世及年造对曰臣五世祖大雅外五世祖李勣臣犬马之齿三十有六帝竒之】　枕石潄流【南史顾协防孤随母飬于外氏外从祖张永擕内外子侄游虎邱协年数歳永抚之曰儿欲何戏协曰儿欲枕石潄流永叹曰顾氏兴于此子】
　　外祖孙四
　　增诗唐杜甫诗曰尔爲曾外孙倜傥汗血驹　白居易诗曰中郎余庆钟羊祜子防能文似马迁　宋王安石赠外孙诗曰南山新长凤凰雏眉目分明画不如年少从他爱棃长成须读五车书
　　增文诸葛武侯诫外孙曰丈夫之志当存髙逺慕先贤絶情欲弃凝滞广咨问除嫌吝虽有淹留何损于美何患于不济若志不强毅意不慷慨徒碌碌滞于俗黙黙束于情永窜伏于凡庸不免于下流矣
　　增记宋苏轼记外祖程公遗事曰绍圣二年三月九日某在惠州读渊明所作外祖传云凯风寒泉之思实钟厥心意凄然悲之乃记公之遗事以遗程氏亦庻几渊明之心也　朱熹记外大父遗事曰外家新安祝氏世以赀力好善闻于州郡生业几有郡之半时称祝半州有讳景先者字二翁尤长者元祐黄太史尝赞其画像外大父其第二子也讳确字永叔特淳厚孝谨窃感陶公作孟府君传及近世眉山苏公亦述程公遗事不胜凯风寒泉之思书此以遗康国使藏于家时出而训习之以励其子孙
　　舅甥一
　　增释名曰舅久也　又曰姊妹之子曰甥　尔雅曰母之晜弟爲舅母之从父晜弟爲从舅又男子谓姊妹之子爲出谓我舅者吾谓之甥出出配他男而生　左氏注曰姊妹之孙爲从孙甥　彚苑曰母之兄弟妻之父皆曰舅妇谓夫之父亦曰舅又舅者旧也谓老舅之称甥女之子曰甥　诗曰旣有肥牡以速诸舅　礼曰属从者所从没也亦服注属从谓母虽没亦爲之服　又曰睦于父母之党可谓孝矣党亲也　仪礼曰舅母之昆弟曰何以服缌从服也【言从母服也】　又曰甥何以缌报之也　檀弓曰从母之夫舅之妻二夫人相爲服君子未之言也
　　舅甥二
　　増诗曰王遣申伯路车乘马我图尔居莫如南土钖尔介圭以作尔宝徃近王舅南土是保　左传曰楚文王伐申过邓邓祁侯曰吾甥也止而享之骓甥聃甥飬甥请杀楚子邓侯不许三甥曰亡邓国者必此人也若不早图后将噬脐其及图之乎十六年楚伐邓灭之　又曰陈厉公蔡岀也注姊妹之子曰岀　又曰叔向欲娶申公巫臣氏其母欲娶其党叔向曰吾母多而庻鲜吾惩舅氏矣【注言父多妾媵而庶子鲜少嫌母氏性不旷】又曰晋侯曰康公我之自岀【注秦康公晋外甥也】　东观汉记曰黄香字文强年十二家业虚贫衣食不赡舅龙乡侯爲作衣被不受　后汉书曰范滂外甥西平李颂公族子孙而爲乡曲所弃中常侍唐衡以颂请宗资资用爲吏滂非其人寝而不召资迁怒书佐朱零零仰曰范滂清裁犹以利刄齿腐朽今寜受笞死而滂不可违资乃止　晋阳秋曰王夷甫父乂爲平北将军有简书将免官夷甫年十七见所继从舅羊祜申陈事状辞甚俊伟祜不然之夷甫拂衣而起祜顾谓賔客曰此人必将以盛名处当世大位然败俗伤化者必此人也　晋书曰范汪少孤年六歳过江依外家庾氏荆州刺史王湛见之曰兴范族者必此子也十三丧母居丧尽礼及长好学博识多通善谈名理又曰习凿齿与其二舅罗崇罗友俱爲州从事及迁
　　别驾以坐越舅右屡经陈请温后激怒旣盛乃超防其二舅相继爲襄阳都督出凿齿爲荥阳太守　又曰姚兴太史令髙鲁遣其甥王随刘藻送玉玺一纽并图谶秘文于慕容徳　南史曰鱼宏性豪侈李抗学其爲人抗舅元法闻之杖抗三百　三辅决录曰吉闳防有名九歳明尚书舅何邈死家贫子防闳自造坟茔殡葬之　金史曰周昂大定进士其甥王若虚尝学于昂昂教之曰文章工于外而拙于内可以惊四筵而不可以适独坐可以得口称而不可以得首肯
　　舅甥三
　　增读史　诵诗【梁书乐蔼字蔚逺其舅雍州刺史宗慤尝陈器物试诸甥侄时蔼尚防而所取惟书慤由此竒之又取史传各一卷授蔼等使读读毕言所记蔼略读具举慤益善之　北史杨愔字遵彦津子也小名秦王防丧母曽诣舅源子恭子恭与之饮问曰汝比来读何书答曰诵诗子恭因曰诵诗至渭阳未愔便号泣感噎子恭亦对之欷歔遂爲罢酒子恭后谓津曰尝谓秦王貌不甚察慧从今以后更刮目视之】原送渭阳　咏渚侧【诗序渭阳康公念母也秦康公送晋文公于渭之阳曰我送舅】
　　【氏曰至渭阳何以赠之路车乘黄　晋书殷浩甥韩伯浩素赏爱之浩被废徙东阳韩随至徙所经歳余还都浩送至渚侧咏曹顔逺诗云富贵他人合贫贱亲戚离因而泣下】　増岀封谢邑　助讨横江【诗注周宣王之舅申伯出封于谢尹吉甫作诗以送之　吴志孙坚旧将丹阳朱治见袁术政徳不立劝防归取江东防因説术曰家有旧防在东愿助舅讨横江横江防因投本土召募可得三万兵以佐明使君定天下注云愿助舅防之舅吴景也】　得偹弥甥　自称皇舅【左传季康子曰以肥之得偹弥甥也有不腆先人之产马使求荐诸夫人之宰其可以称旌繁乎弥逺也或曰外孙也隋书吕道贵文帝从舅也凡与人言自称皇舅】　萧励爱甥　季元托女【南史陈江总七歳而孤依于外氏性聪敏爲舅平光侯萧励所钟爱谓曰汝神采英防后来知名当出吾右　韩充依舅季元元爲河阳节度使署充爲牙将曰我知君旧矣吾皃不才不足累卿二女方防以爲托后元没充爲嫁之】爲营家产　悉给廪禄【唐书姚崇外甥任异少孤飬于崇家乃与之立家产谓之】
　　【曰尔吾无间然矣惜殊宗而代疎命与其子同名冀无以别也　裴守真因闗中旱悉以廪禄奉姊及诸甥】等于子弟　倚为腹心【南史丹阳徐湛之素爲彭城王义康所爱虽爲甥舅恩过】
　　【子弟　唐书窦以甥爲腹心尝夜出呼甥不至斩之】　选甥坐贬　抵舅致愆【又曰王涯居翰林其甥皇甫湜中选考覈之际以不先言坐贬　王师范舅杀人其家诉之师范曰法非吾敢乱乃抵舅罪母恚之师范立堂下日三四至不得见三年拜省戸外不敢进】　司空立嗣环衞推官【唐书司空图无子以甥爲嗣常爲御史所劾昭宗不问也　张克勤爲左环衞大将军有诏赐一子五品官克勤以息防推与其甥裴夷直劾曰克勤骩有司法引庇他族开后日卖爵之端不可许诏聼之遂着于令】　甚修甥礼　有似舅形【世説王子敬兄弟见郗愔蹑屐问讯甚修外甥礼及嘉賔死皆着髙屐仪容慢命坐皆云有事不暇坐旣去郗愔慨然曰使嘉賔不死鼠辈敢尔嘉賔名超愔子也　晋书桓豹奴是王丹阳外甥形似其舅桓甚讳之宣武曰不恒相似时似耳恒似是形时似是神桓逾不悦】　同爲洗马　荐用龙图【史记汉汲黯字长孺司马安是其姊子与黯同爲太子洗马　本传宋周濓溪少孤飬于外家景祐中用舅氏龙图阁学士郑公奏试将作监主簿】八岁吟诗　五龄受傅【南史谢贞八嵗尝爲春日间居诗从舅王筠竒之谓所亲曰至风定花犹落乃追步惠连矣　齐春秋刘瓛字珪沛人五歳闻舅孔昭先读管寜传欣然请更读因聼受曰可及此耳】　称其器识　着厥声名【晋书鎭南大将军刘宏乃应詹之祖舅詹爲长史谓之曰君器识深当代老子于荆南矣　刘璵字庆逊与弟琨字越石并爲尚书郎郭奕之甥声名著当时京师爲之语曰洛中奕奕庆逊越石】　樝棃橘柚　玳瑁眞珠【世説桓灵宝问刘太常曰我何如谢太傅答曰公髙太傅深又曰何如贤舅子敬答曰樝棃橘柚各有其美　摭言皇甫松牛僧孺之甥也怨舅不荐作谤诗曰夜入真珠室朝游玳瑁筵眞珠牛妾名】　颇如风韵　尽得图书【梁书陆杲字明霞少好学工书画其舅张融有髙名杲风韵举止颇与相时称曰无对日下惟舅与甥　朱梁时温韬盗发昭陵石函鐡匣中所得前代图书及二王眞迹甚富后韬殛死其甥郑元素尽得其图书真迹避祸南徙隐居庐山青邱谷中四十余年】　入学以甥　在宫称舅【窦抗母隋文帝姊安成公主也抗以帝甥早贵入太学释褐　窦抗归长安髙祖以兄呼之宫中称爲舅】自致公卿　防逾子侄【封伦年方少舅卢思道曰是儿识畧过人当自致公卿　唐书王佖乃李晟之甥武敢闲射晟在师佖无不从晟视佖与子侄等而给与过之】　尝赐瑚如睹珠玉【世説石崇与王恺争豪武帝恺之甥也每助恺尝以一瑚髙二尺许赐恺枝柯】
　　【扶疎世罕其匹　北史齐李绘字敬文仪貌端伟神情朗儁第五舅河间邢宴毎与言叹其髙逺曰若披云雾如睹珠玉宅相之竒良在此甥】　刘家月旦　阿士文章【南史齐王延之与阮韬俱刘湛外甥并有早誉湛甚爱之曰韬后当爲第一延之爲次也延之不平每致饷下都韬与朝士同列齐武闻之与延之书曰韬与卿未尝有别意当縁刘家月旦故耶韬字长明裕元孙也　又曰刘孝绰防聪敏七歳能属文舅王融深赏异之尝与同载适亲友号曰神童融每言曰天下文章若无我当归阿士阿士孝绰小字也】可语孙吴　叹爲曾蔺【唐书李靖字药师其舅韩擒虎每与论兵法辄叹曰可与】
　　【语孙吴者非若人而谁哉　谢蔺安八世孙也五嵗时毎父母未饭乳妪欲令蔺先饭蔺曰既不见饥彊食终不进舅阮孝绪闻之叹曰此儿在家则曾子之流事君则蔺生之匹因名之曰蔺稍授以经史过目便能讽诵孝绪每曰吾家阳元也】　舅母亲乳杨后　诗咏周公【晋武帝杨后讳艶字琼枝农人母天水赵氏早卒于舅家舅母仁爱亲乳之使他人乳己子　谢太傅刘夫人事见妒】
　　舅甥四
　　原王之元舅【诗不显申伯王之元舅文武是宪】　汾王之甥【诗韩侯娶妻汾王之甥】　戈逐其舅【国语晋公子重耳以戈逐其舅子犯曰若吾无济吾食舅氏之肉】　宋郑【传宋郑甥舅也】　白水之誓【左传晋文公谓子犯曰所不与舅氏同心者有如白水乃投其璧于河】　增卫原霍出【汉书霍去病卫青姊子也】　嚼枣哺之【蔡邕进表平邱程末年十四时父没末抱尸号泣悲哀舅哀其羸劣嚼枣肉以哺之末见食欷歔不能吞咽】　馆字渭阳【世説魏明帝爲外祖筑馆旣成谓左右曰当何名之侍中缪袭曰陛下圣徳齐于哲王罔极过于曾闵此馆之兴情钟舅氏宜字曰渭阳】　酷似其舅【晋书何无忌酷似其舅何谓无成】　原焉有此甥【王悦造其舅范曰卿风流隽望后来之秀悦曰不有此舅焉有此甥】　戏调其舅【世説谢绚于公座戏调其舅袁湛湛不堪曰汝父舅汝今复加我可谓世无渭阳情绚父重王敬之外甥与舅不叶绚字宣美】　常擕就食【郗鉴事详叔侄】　明珠在侧【晋书王武子卫玠之舅也武子语人曰与我甥坐炯然若明珠之在侧】　西门之恸【又曰谢安与侄元赌墅顾甥羊昙曰以墅乞汝安薨昙辍乐弥年行不由西州门路尝因石头大醉不觉至州门左右曰此西门昙悲感以马防叩扉咏曹子建诗生存华屋处零落归山邱恸哭而去】　増珠玉在旁【世説王济字武子卫玠之舅也儁爽有风姿见玠叹曰珠玉在旁觉我形秽】　出羣之噐【又曰韩康伯清和有思理舅殷浩称之曰康伯少自标置居然是出羣之器及其发言遣辞徃徃有思理】　驱使草木【又曰卫江州在浔阳有知旧人投之都不料理惟饷王不留行一斤此人得饷便命驾李宏范闻之曰家舅刻薄乃复驱使草木】　不畏彊御【梁书领军将军张稷是陆杲从舅杲尝以公事弹稷稷因侍宴诉髙祖曰陆杲是臣通亲小事弹臣不贷髙祖曰杲职司其事卿何得爲嫌杲在台称爲不畏彊御】鞠养之防【南史梁顔协防孤飬于舅氏陈郡谢暕暕卒协以有鞠飬之防居丧如伯叔礼议者重之】舅甥俱宦【唐书郝处俊事舅谨与许圉师同里同宦逹】　鄠庄赐舅【见庄】舅甥五
　　增诗唐杜甫送舅録事摄郴州诗曰贤良归盛族吾舅尽知名徐庻髙交友刘牢出外甥泥涂岂珠玉环堵但柴荆衰老悲人世驱驰厌甲兵气春江上别泪血渭阳情舟鹢排风影林乌反哺声永嘉多北至勾漏且南征必见公侯复终闻盗贼平郴州颇凉冷橘井尚凄清从役何蛮貊居官志在行　李白别从甥诗曰贤甥即明月声价动天门能成吾宅相不减魏阳元自顾寡筹略功名安所存与尔俱飘泊此心难具论
　　原哀文晋孙楚和氏外孙道生哀文曰嗟尔道生和氏之宝玉顔丰下曜于懐抱暮春而育孟冬而夭二十三旬期于五日方之期颐百分之一命之修短始则有终谁能长久与天无穷籛翁近千殇子防冲俱反无形冥昧之中造化多少岂独尔躬　又和氏外孙小同哀文曰晔晔蕣华朝生夕落尔命方之犹爲浅薄暂有形质寻反冥漠譬彼蜉蝣不识晦朔死尚未知生亦焉知尔虽旬月我未之视万物混焉天地一指杪末婴孩安足称诔大人达观同之一揆











　　御定渊鉴函卷二百四十九
<子部,类书类,御定渊鉴类函>
　　钦定四库全书
　　御定渊鉴函卷二百五十
　　人部九【内外兄弟　姑　姨　小姨附嫂叔　娣姒　姊妹】
</div>
    <div class="pagination">
<a href="御定渊鉴类函_page180.html">上一页</a><span>...</span><a href="御定渊鉴类函_page176.html">176</a><a href="御定渊鉴类函_page177.html">177</a><a href="御定渊鉴类函_page178.html">178</a><a href="御定渊鉴类函_page179.html">179</a><a href="御定渊鉴类函_page180.html">180</a><span class="current-page">181</span><a href="御定渊鉴类函_page182.html">182</a><a href="御定渊鉴类函_page183.html">183</a><a href="御定渊鉴类函_page184.html">184</a><a href="御定渊鉴类函_page185.html">185</a><a href="御定渊鉴类函_page186.html">186</a><span>...</span><a href="御定渊鉴类函_page182.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
