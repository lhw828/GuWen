<!DOCTYPE html>
<html>
<head>
    <meta charset="UTF-8">
    <title>事林广记后集 - 第 11 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事林广记后集 - 第 11 页/共 38 页</h1>
    <div class="content">哲宗元佑元年臣僚上言儒庙阙典奉旨令礼部太常寺同共详定典礼节文添赐田一百顷使其家依乡原例自召人户耕种更不用职田制暴之法又赐监书一本置教授官一员于文到斈官人内差或委本路监司保文有行义人充令教谕本家子弟内文人依本州岛斈正例优与供给如乡人愿从斈者听
元符元年奉旨下本家众议选择近理守分人承袭据四十六代宗寿等保明四十七代孙归安县主簿若虚堪充袭封奉旨依合入官袭封奉圣公
徽宗元佑三年鸿胪卿孔宗翰奏三省同奉旨依奏白身合袭封奉圣公者除承奉郎改衍圣公为奉圣公及删定家祭冕服等制度颁赐俾遵奉施行
崇宁五年奉旨下太常寺考正至圣文宣王庙像冠服制度冕十二族服九章以五章在衣四章在裳历朝以先圣与门人通用衮服至是始服王者之冕
政和元年奉旨至圣文宣王庙旧立十六戟今立二十四戟又奉旨文宣王庙内曾参等所封侯爵与宣圣名同甚失弟子尊师之礼别拟封者七人
高宗绍兴十四年三月已巳幸斈祗谒先圣御制赞曰大哉宣圣斯文在兹帝王之式古今之师志则春秋道由忠恕贤于尧舜日月其文言维时载雍戢此武功肃昭盛仪海禹聿崇
　　大元褒典
　　　加封孔子诏
古兖州曲阜县有孔氏宗族五百余家世代长有曲阜令其地有孔林延袤数十里夫子墓居中伯鱼墓在左子思墓在右古木蓊欎高插云霄有楷木似槐纹理纵横他所无搢绅用以为简墓前有古栢苍然如蛇龙形世代相传乃夫子所植其余徒弟会葬于此楼阁岧嶤宫殿宏丽万世号为礼义之乡由汉以来碑铭森列班班具存有诗云古栢甞沾周雨露断碑犹载汉文章□□灵光殿古生秋草曲阜城荒噪暮鸦惟有孔林残照里至今犹是仲尼家金人陆梁中国神像衣冠皆涂独夫子庿尊严不易粘罕兀过夫子庿闻是古圣人庙下马罗拜而去后窝陈搭察统兵至其地孔氏之家一洗而空今
大元皇帝混一天下书同文车同轨遐方外域莫不向风慕义中统二年六月
圣旨宣圣庙国家岁时致祭诸儒月朔释奠宜令洒扫修絜今后禁约诸官员使臣军马无得于庙宇内安下或聚集理问词讼及亵渎饮宴管工匠官不得于其中营造违者治罪管内凡有书院亦不得令诸人搔扰使臣安下至元十年二月中书省判逆御史中丞兼领侍仪司呈至圣文宣王用王者礼乐御王者衣冠南面当坐
天子供祠其于万世之绝尊千载之通祀者莫如吾夫子也切□外路官员提斈教授每遇春秋二丁不変常服以供执事于礼未宜及照得汉唐以来祭文庙享社稷非具公服执手板且乡人傩孔子犹朝服而立于阼阶先圣先师安得不备礼仪者乎自今以往拟令执事官员各依品序穿着公服陪位诸儒亦合衣襕带唐巾释菜之礼似为相应奉　都堂钧旨送吏礼部准拟行

新编纂图增类羣书类要事林广记卷之四　　　　【后集】
○圣贤类
　　文庙从祀

高宗皇帝绍兴十四年三月已巳幸太斈祗谒先圣先师止驾于大成殿门外登降步趍执爵灌献天容肃恭礼毕御敦化堂颁诏示乐育详延之意赐诸生命国子司业高阅讲周易斈官内外推恩有差幸飬正持志二斎顾览生徒隶业之所徘徊久之始命驾□还上幸斈毕恭覩太祖真宗徽宗所制赞又命有司悉取从祀诸赞并录以进因制文宣王赞其后又制七十二子赞并列石置于太斈
　　　七十二子赞
　　　　颜回
德行首科 显冠斈徒 不迁不贰 乐道以居 
食饮且恶 在陋自如 宜称贤哉 岂止不愚 
　　　　闵损
天经地义 孝哉闵骞 父母弟昆 莫间其言 
汗君不仕 志气轩轩 复我汶上 出处休焉 
　　　　冉雍
懿德贤行 有一则尊 子也复之 成性存存 
骍角有用 犂牛莫论 刑政之言 惠施元元 
　　　　冉耕
德以充性 行以澡身 二事在躬 日斉而新 
并驱贤科 得颜与邻 不幸斯疾 命也莫伸 
　　　　冉求
循良之要 在于有政 可使为宰 千室百乘 
师门育材 治心扶性 退则进之 琢磨之柄 
　　　　言偃
道义正已 文斈擅科 为宰武城 聊以弦歌 
割鸡之试 牛刀谓何 前言戱 慱约则多 
　　　　宰予
辩以饰诈 言以致文 苟弗执礼 宜莫释纷 
朽木粪墙 置不足云 言语之科 烨然有闻 
　　　　仲由
升堂惟先 千乘惟权 陵暴知非 委买可贤 
折狱言简 结缨礼全 恶言不耳 仲尼赖焉 
　　　　端木赐
谦德知二 器实瑚琏 动必几先 孰并其辩 
一使存鲁 五国有変 终相其主 （文言）处悠远 
　　　　卜商
文斈之目 名重一时 为君子儒 作魏侯师 
不可后礼 始可言诗 假盖小嫌 圣亦不疵 
　　　　林放
礼之有本 子能启问 大哉斯言 光昭明训 
德辉泰山 诬祭莫奋 崇兹祀典 盍永令闻 
　　　　樊须
养才以道 圣人兼済 始谓不仁 问鲍良喜 
寓志农圃 以聧仁义 斈稼之辝 岂姑舍是 
　　　　澹台灭明
惟子有道 天与异容 状虽云恶 德则其丰 
南止江沲 斈者云从 取士自兹 貌或非公 
　　　　曾参
夫孝要道 用训群生 以纲百行 以通神明 
因子侍师 荅问成经 事亲之实 代为仪刑 
　　　　公冶长
子长宏度 高出伦辈 虽在缧绁 知非其罪 
纯德备行 夫子所采 以子妻之 尤知英槩 
　　　　公西箴
猗尔子上 鲁邦之望 以德则贵 惟道是唱 
师聦师明 友真友谅 伯于祝阿 儒风斯畅 
　　　　原宪
轼彼穷阎 达士所宾 邦无道谷 进退孰伦 
敝衣非病 无财乃贫 赐虽不怿 清节照人 
　　　　有若
人禀秀德 气貌或同 而子俨然 温温其容 
两端发问 未启机锋 以礼节和 斯言可宗 
　　　　郑国
伯夫荥阳 实惟令德 优入圣门 过不留迹 
道以目传 妙则心识 猗欤伟欤 后代之式 
　　　　商泽
邈矣子季 睢阳是伯 屏息受业 延教登席 
未践四科 固涉六籍 祀典载之 好是正直 
　　　　秦非
乐善哲士 伯汧阳 传道克正 垂名允臧 
执德以洪 用心必刚 袤广业履 式赞素王 
　　　　曾点
惟时义方 有子诚孝 怡怡圣域 俱膺是道 
暮春舞雩 咏歌至教 师故与之 和悦宜召 
　　　　巫马施
天清日明 密雨曷有 师命持盖 子亦善扣 
惟夫子慱 三才允究 斈者之乐 所得遂茂 
　　　　公皙哀
周衰伪隆 政在群公 廉耻道微 家臣聿崇 
不为屈节 撝默自容 子于是时 凛然清风 
　　　　漆雕徒父
遐想子期 挟策圣惟 涉道是嗜 惟爵可縻 
在德既贤 在名乃垂 洋洋之风 逮今四驰 
　　　　司马耕
手足甚亲 志异出处 魋将为乱 子乃脱去 
在污能洁 危而有虑 内省若斯 何忧何惧 
　　　　颜之仆
贤行颜叔 亲承尼父 志锐所期 道尊是辅 
泥在钧陶 木就规矩 终縻好爵 扬名东武 
</div>
    <div class="pagination">
<a href="事林广记后集_page10.html">上一页</a><span>...</span><a href="事林广记后集_page6.html">6</a><a href="事林广记后集_page7.html">7</a><a href="事林广记后集_page8.html">8</a><a href="事林广记后集_page9.html">9</a><a href="事林广记后集_page10.html">10</a><span class="current-page">11</span><a href="事林广记后集_page12.html">12</a><a href="事林广记后集_page13.html">13</a><a href="事林广记后集_page14.html">14</a><a href="事林广记后集_page15.html">15</a><a href="事林广记后集_page16.html">16</a><span>...</span><a href="事林广记后集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
