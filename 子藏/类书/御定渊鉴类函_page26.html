<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 26 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 26 页/共 320 页</h1>
    <div class="content">
　　御定渊鉴函卷十五
<子部,类书类,御定渊鉴类函>
　　钦定四库全书
　　御定渊鉴类函卷十六
　　歳时部五【冬　立冬冬至】
　　冬一
　　増释名曰冬终也万物所以终成也　又曰冬曰上天其气上腾与地絶也故月令曰天气上腾地气下降说文曰冬终也尽也　易统圗曰日冬行北方黒道曰北陆　易通卦验曰大雪鱼负氷郑注云鱼负氷上近冰也　书曰申命和叔宅朔方曰幽都平在朔易日短星昴以正仲冬厥民隩鸟兽氄毛　又曰冬祁寒小民亦惟曰怨咨　尚书大传曰北方者物之伏方也何以谓之冬冬中也物方藏于中也故曰北方冬也　又曰阳盛则吁舒万物而养之于外阴盛则呼吸万物而藏之于内故曰呼吸者阴阳之交接万物之始终也　又曰殷以季冬为正月周以仲冬为正月　又曰冬者昴昏中可以收敛盖藏田猎断伐当告乎天子而天子赋
　　之民故天子南面而视四星之中知民之缓急急则不赋籍不举力役故曰敬授民时此之谓也　诗曰我有防蓄亦以御冬　又曰十月纳禾稼黍稷穜稑禾麻菽麦　又曰二之日凿冰冲冲　又曰冬日烈烈飘风发发　诗含神雾曰魏地处季冬之位土地平夷唐地处孟冬之位得常山太岳之风音中羽其地硗确故其民俭而好畜　原礼记月令曰孟冬之月水始冰地始冻雉入大水为蜃【大水淮也大蛤为蜃】虹藏不见仲冬之月冰益壮地始坼鹖鸟不鸣虎始交芸始生【芸香草也】荔挺出【茘挺马薙也】季冬之月鴈北向鹊始巢雉雊【呦呦也】鸡乳日穷于次月穷于纪星廻于天数将几终【言日月星辰运行至此皆周匝于故处也次舍也纪犹会也】又曰孟冬之月日在尾昏危中旦七星中【郑康成曰孟冬者日月会于析木之津而斗建亥之辰】其日壬癸【壬之言任也癸之言揆也日北行从黒道闭藏万物月为之佐万物怀妊于壬癸然后萌芽】其帝颛顼其神冥【此黒精之君水官之臣颛顼髙阳氏也冥少昊氏之子曰脩曰熈为水官之臣】律中应钟【髙诱曰阴应于阳转成其功】仲冬之月日在斗昏东辟中旦轸中【郑康成曰仲冬者日月防于星纪而斗建子之辰】律中黄钟【黄钟者律之始也髙诱曰阳气聚于下阴气盛于上萌于黄泉下故曰黄钟】季冬之月日在婺女昏娄中旦氐中【郑康成曰季冬日月会于枵而斗建丑之辰】律中大吕出土牛以送寒气【出犹作也土牛者丑为牛牛可牵止送犹毕也】　増又曰冬见曰遇　孟子曰岁十一月徒杠成十二月舆梁成　春秋繁露曰冬气衰故藏　又曰木有变春涸冬荣此徭役众赋敛重也　春秋考异邮曰冬风曰广莫风　春秋感精符曰冬曰天统十二月建子天始施之端也　原尔雅曰冬曰英【气黒而音英】一曰安宁　増又曰冬猎为狩　原周书时训曰小寒之日鴈北乡又五日鹊始巢又五日雉始雊鴈不北乡民不怀生鹊不始巢国不安宁雉不始雊国乃大水大寒之日鸡始乳又五日鸷鸟厉疾又五日水泽腹坚鸡不乳淫女乱男鸷鸟不厉国不除兵水泽不腹坚言乃不从　汉书曰日行北陆谓之冬　増又曰北方之神颛顼乘坎执权司冬　又曰冬至之月星廻数终阴阳以交劳农享腊先腊一日大傩谓之逐疫　又曰颛顼氏三子亡而为疫居宫室区隅中岁十二月命祀官时傩以索室中而駈之　原又曰冬民既入妇人同巷相从夜绩一月得四十五日必相从者所以省费燎火同巧拙而合习俗也　増汉书律厯志曰太阴者北方也北伏也阳气伏于下于时为冬冬终也物终藏乃可称后汉鲁恭传曰易曰潜龙勿用言十一月十二月阳
　　气潜藏未得用事虽煦嘘万物养其根荄而犹盛阴在上地冻水冰阳气否隔闭而成冬　晋乐志曰十月之辰为亥亥者劾也言时阴气劾杀万物也十一月之辰谓之子子者孳也谓阳气至此更孶生也十二月之辰谓之丑丑者纽也言终始之际故以纽结为名也　原梁元帝纂要曰冬曰三冬九冬天曰上天【言时无事在上而临下】风曰寒风劲风严风厉风哀风阴风景曰冬景寒景时曰寒辰节曰严节鸟曰寒鸟寒禽草曰寒卉黄草木曰寒木寒柯素木寒条十月孟冬亦曰上冬亦曰阳月【此时纯阴用事嫌其无阳故曰阳月】十二月季冬亦曰暮冬杪冬除月暮岁暮节穷稔穷纪　増管子曰以冬作土功发地藏则夏多暴雨秋霖不止　淮南子曰以冬烁胶以夏造冰天道无私就也无私去也能者有余拙者不足　又曰贫人冬则羊裘蔽体短褐不掩形而炀灶口冬日之阳夏日之阴万物归之而莫使之然　又曰稷辟土垦草以为百姓力农然不能使禾冬生岂其人事不至哉其势不可也　又曰冬为权权者所以权万物也　吕氏春秋曰冬之德寒寒不信其地不成刚也地不成刚则冻闭不开天地之大四时之化而犹不能以不信成物又况于人乎　又曰仲冬命之曰畅月注云阴气在上民人空闲无所事作故命之曰畅月也　董子曰阴常居大冬而积于空虚不用之地　文子曰冬冰可折夏条可结　又曰国有饥者食不重味民有寒者冬不被裘与民同苦乐由是天下无哀民　鹖冠子曰斗柄指北而天下皆冬　尸子曰冬为信北方为冬冬终也北伏方也是故万物冬皆伏贵贱若一美恶不减信之至也邓析子曰为君自当若冬日之阳夏月之阴万物自
　　归莫之使也　邹子曰冬取槐檀之火　傅子曰夏令披裘冬令披葛虽有严令终不肯从者逆时故也　荀卿子曰天不为人之恶寒而辍其冬　白虎通曰十月律谓之应钟何钟动也言万物应阳而动下藏也十一月谓之黄钟何黄中和之色也钟动也言阳气动于黄泉之下动养万物也十二月律谓之大吕何大大也吕者拒也言阳气欲出阴不许也吕之为言拒者旅抑拒难之也　风俗通曰夏宫冬律雨雹必降冬宫夏律雷必发声　三元论云一六为水为壮亦为冬　黄帝素问曰冬三月此谓闭藏水冰地坼无扰乎阳　荆楚岁时记曰十月天气和暖似春故名曰小春　宋玉曰岁忽忽而遒尽
　　冬二
　　増庄子曰古者民不知衣服夏多积薪冬则炀之故命之曰知生之民　韩子曰帝尧之王天下冬用鹿裘韩子曰管仲隰朋从桓公而伐孤竹春往冬返迷惑失道管仲曰老马可用也乃放老马而随之遂得道行山中无水隰朋曰蚁冬居山之阳夏居山之阴蚁壤一寸而仞有水乃掘地遂得水　晏子春秋曰景公起大台岁寒役之冻馁者有焉公延晏子坐饮酒乐晏子歌曰庻民之冻我若之何奉上靡敝我若之何歌终喟然流涕公止之曰子殆为大台之役夫寡人将罢　又曰景公时雨雪三日公衣狐白之裘谓晏子曰天下不寒何也晏子曰贤君饱知人饥温知人寒公曰善遂出衣发粟以与饥贫者　尸子曰楚庄王对雪披裘当户曰我犹寒彼百姓宾客甚矣乃使巡国中求无居宿絶粮者赈之国人大恱　左传曰赵衰冬日之日赵盾夏日之日冬日可爱夏日可畏　原桓谭新论曰太原郡民以隆冬不火食五日虽有病缓急犹不敢犯为介之推故也　増吕氏春秋曰戎夷违齐如鲁天大寒与门弟子宿于郊外寒愈甚谓弟子曰子与我衣我活我与子衣子活我国士也为天下惜死子不肖人恶能与国士衣哉让衣与弟子夜坐而死　列子曰瓠巴学琴于师襄当冬而叩征弦以激蕤宾阳光炽烈坚冰立防　呉越春秋曰越王念复呉怨目卧则攻之以蓼足寒则渍之以水冬则抱冰夏还握火　烈士传曰孟尝君食客三千人齐市有乞食冯暖寒冬无袴面有饥色　庄子曰鲁遽弟子曰我得夫子之道吾能冬爨而夏造冰矣鲁遽曰是直以阳造阴非吾所谓道也　又曰宋人有善为不手之药者世世以洴防絖为事呉人有百金买不手之药以说呉王越有难呉王使之将令与越人水战大败越人裂地而封能不手一也或以封或不免于洴防絖者何则所用之异也　西京杂记曰戚夫人在宫内时十月十五日共入灵女庙以豚黍乐神吹笛击筑歌上灵之曲既而相与连臂蹋地为节歌赤鳯皇来　汉书曰东方朔上书云臣年十三学读书三冬文史足用　后汉书钟离意辟为大司徒侯覇掾送徒诣河内时冬寒徒病不能行路过农辄移属县使作徒衣县不得已与之上书言状意亦以具闻光武得奏以见霸曰君所使掾何乃仁于用心诚良吏也　又曰黄香身执勤苦冬无袴而事亲极滋味　又曰宋均为九江守五日一听事冬以日中夏以平旦　原汉书曰龚遂为渤海太守劝民冬益收果实菱芡民皆赖之又曰汝南旧俗十月飨会百里内皆赍牛酒到府防饮又曰段颎对桓帝讨先零略曰三冬两夏足以伐之
　　増崔寔政论曰崔寔为五原太守土地不知缉绩冬积草伏卧其中若见吏以草缠身令人酸鼻乃卖储峙得三十余万诣雁门广武迎织师巧手作机及纺以教民织　续汉书曰于定国饮酒至数石不乱冬月治狱请谳饮酒益精明　原魏略曰董遇好学人从学者遇不肯教云当先读书百徧而义自见从学者云苦无日遇曰以三余冬者岁之余雨者晴之余夜者日之余　増又曰顔斐字文林为京兆尹课民当输租时车牛各致薪两束为冬寒冰炙笔砚风化大行　又曰贾逵世为着姓少孤贫冬常无袴　又曰吉茂字叔鸣从少至长冬则披裘夏则短褐臣役妻子室如悬罄　又曰邴原就师学一冬讲孝经论语自在龆龀有异及长金玉其行　呉志曰左台御史孟宗有孝道母性嗜笋及母亡冬节日宗入林哀泣而笋生得以供祭祀　晋书曰晋武帝哭羊祜冬月涕泗交下凝为冰　又曰王敦素惮周顗每见辄面热虽复冬月扇面不得休　又曰呉隐之冬月无被常澣衣乃披絮勤苦同于贫庶　又曰公孙鳯字子鸾隐昌黎之九城冬衣草布处寝山林弹琴吟咏陶然自得　又曰刘殷母盛冬思堇而不言食不饱者一旬矣殷怪而问之母言其故殷时年九岁乃于泽中恸哭声不絶者半日于是忽若有人云止声殷收泪视地便有堇生焉因得斛余而归　师觉孝子传曰王祥少有徳行早失母后母憎而谮之祥孝弥谨盛寒河水坚冰网罟不施母欲得生鱼祥解褐扣冰求之忽冰小开有双鱼出游祥垂纶而获之时人谓之至孝所致也　世说曰晋孝武年十二时冬天昼日不着复衣但着练衫五六重夜则累茵褥谢公谏曰圣体宜令有常陛下昼过冷夜过热恐非摄养之术帝曰昼动夜静谢公出叹曰上明理不减先帝晋皇甫谧元晏春秋曰余家贫昼则愍于作劳夜则甘于疲寐以三时之务卷帙生尘箧不解缄惟季冬末才得一旬学耳　晋嵇康集序曰孙登于汲郡北山窟中住夏则编草为囊冬则被褐自覆　三辅决録曰孙辰字允公家贫不仕居杜城中织箕为业明诗书为郡功曹冬月无被有稾一束暮卧其中旦收之　语林曰羊稚舒冬日酿酒令人抱瓮湏臾复易人速成而味好　列仙传曰丁次都不知何许人为辽东丁氏佣人丁氏尝置葵问曰冬何有葵云从南越买来　又曰王仲都汉中人少脩道术元帝时常以隆冬单衣载驷马车于上林昆明池环水而驰御者狐裘犹寒振欲死而都无变色背上蒸气休休然　宗躬孝子传曰何子平事母至孝母丧年六十有孺子慕夏避清凉冬不衣絮　宋书曰朱百年与孔恺友善百年家室素贫母以冬月亡衣并无絮自此不衣绵帛尝寒时就恺宿衣悉裌布饮酒眠恺以卧具覆之百年不觉也既觉引卧具谓恺曰绵定竒温因流涕悲痛恺亦为之感伤也　齐书曰沈瑀为扬州从事湖熟县境冬月公私行李以为难明帝使瑀循行乃开四港断行客三日乃办　又曰齐孝子王虚之庭中杨梅树隆冬三实又每夜所居白光如烛墓左树防一冬三实时人咸以为孝感所致　又曰梁安城王萧秀为郢州刺史务行德义每冬月常作袴襦以赐贫冻者　崔鸿前赵録曰王延九岁事母母冬月思生鱼流血寻汾河扣冰而哭得鱼以馈母　天宝遗事曰内库有七宝研炉一所曲尽其妙每冬寒研冻置于炉上研冻自消不劳置火冬月帝常用之　又曰申王每至冬日有风雪苦寒之际使宫妓密围坐侧以御寒气自呼为妓围又曰李白于便殿对明皇撰诏时十月大寒笔冻莫能书字帝敕宫嫔数人侍于李白左右令各执牙笔呵之遂取以书其诏　裵铏传竒曰进士张无颇遇袁天罡女袁大娘授药以暖金合盛之曰寒时但出此合则一室暄热不假炉炭金合乃广利宫中之宝　荆楚岁时记曰十二月八日沐浴转除罪障
　　冬三
　　原黄钟　辔【上见冬一　李颙感冬篇曰髙阳辔太皡御冬始望舒游天防曜灵协燕纪】　北陆　南郊【上详冬一下详冬至】　琼雪　珠冰【刘义恭夜雪诗曰屯云闭星月飞琼集庭树　谢惠连雪赋流滴垂冰縁霤承隅粲兮若冯夷剖蚌出明珠】　泉动水冱【上详冬至　刘桢鲁都赋曰伊岁之冬云气清晞水冱露凝冰雪皑皑】　爱日　严霜【上详冬二　古诗曰寒冬十一月晨起践严霜】　折冰　坼地【俱详冬一】　风切云严【上见谢惠连咏冬诗下见鲍照冬诗】　云　素雪【阮籍咏怀诗曰良辰】
　　【在何许凝霜霑衣衿寒风振山冈云起重阴　钟夫人诗曰冽冽季冬素雪其霏】　冰鱼　霜鹤【上详冬一　下见鲍照冬至诗】　龙吹　鹤语【淮南子曰烛龙在雁门北蔽于委羽之山不见日其神人面龙身而无足许慎注曰不见日故龙以目照之盖长千里开为昼瞑为夜吹为冬呼为夏刘敬叔异苑曰太康二年冬大雪南州人见二白鹤于桥下曰今兹寒不减尧崩年于是飞去】　蛰鸟潜鳞【魏武帝出夏门行曰孟冬十月北风徘徊蛰鸟潜藏熊罴窟栖　王粲诗曰冽冽冬日肃肃祁】
　　【寒潜鳞在川归雁载轩】　讲武　论刑【礼记曰孟冬之月天子命将帅讲武习射郑注曰为仲冬大阅习之　大戴礼曰季冬听狱论刑者所以正法】　纳稼　储谷【上详冬一　崔寔四民月令曰十月农事毕五谷既登家家储畜乃顺时令也】　祈年　贞岁【礼记曰孟冬之月天子乃析来年于天宗注云天宗日月星辰也　周礼曰天府掌李冬陈玉以贞来岁之媺恶郑注曰问事之正曰贞问岁美恶谓问于】　戒闾　墐户【礼记曰孟冬命有司坏城郭戒门闾　毛诗曰穹窒熏鼠塞向墐户注云向北出牖墐涂也庶人草户为此者备寒也】　凿冰　爨燧【礼记曰季冬之月冰方盛水泽腹坚命取冰腹厚也此月日在北陆冰坚厚之时毛诗曰二之日凿冰冲冲注云冰盛水腹命彻取冰山林中冲冲凿冰之音二日夏之十二月　淮南子曰孟冬之月招摇指亥爨松燧火】熊席　狐裘【俱详冬二】　冰涧　冻海【陆士衡乐府苦寒行曰北游幽朔城】
　　【原野多险艰俯入穷谷底仰陟髙山盘凝冰结重涧积雪被长峦　阮籍大人先生歌曰阳和微弱阴气竭海冻不流绵絮折呼吸不通寒冽冽】　凋松　伤竹【论语曰岁寒然后知松柏之后凋　谢承后汉书曰窦武上表曰今冬大寒过节毒害鸟兽爰及池鱼城傍松竹皆为伤絶】　挟纩　赐绨【左传曰楚庄王围箫申公巫臣曰师人多寒王巡三军抚而勉之士皆如挟纩　史记曰范睢相秦魏湏贾使秦睢微行敝衣间出而见贾曰范叔一寒如此哉乃取绨袍以赐之】　温席　叩冰【干宝捜神记曰罗威字德行少丧父事母至孝母年七十天大寒常以身自温席而后授其处焉　下详冬二】歌赤鳯　祠白犬【上详冬二下详冬至】　鹰腾扬　貍搏噬【应吉甫华林诗鹰隼腾扬狐貍搏噬】　纳禾稼　处城邑【上详冬一　张衡诗曰冬日处城邑】木皮三寸　地冻一丈【尸子曰朔方之寒冰厚六尺木皮三寸汉书鼂错上书曰夫胡貊之地积隂之处也木皮三寸冰厚六尺文颖注云地寒故也　郭义恭广志曰北方地厚寒冰厚三尺地冻一丈】　曾冰百丈　飞雪千里【东方朔神异经曰北方有曾冰万里厚百丈尸子曰朔方之寒地冻厚六尺北极左右有不释之氷　楚辞曰魂归来北方不可止曾冰峨峨飞雪千里王逸注北极常寒】　素冰弥泽　白云依山【包播诗曰冬日凄惨云蔽天素氷弥泽白云依山】　乘坎执权　衅占兆【上详冬一　命太史衅策占兆审卦吉凶】羽律才移　干风更肃【十月干风至】　松秀寒姿　桂荣贞质【文冬秀寒松下详冬一】　増给被　着綀【东汉药崧冬月尝直南宫家贫无被枕杫明帝闻而嘉之诏大官赐尚书郎以下食幷给帷被杫爼几也　梁书任昉素清贫卒后其子西华冬日着葛帔练裙道逢刘孝标孝标然矜之乃着广絶交论盖讥其旧交也】　解裘　典冠【战国防田单相齐过淄水解裘衣沙中老者襄王疑之贯珠请王下令曰寡人忧民之寒而单解裘衣人称寡人意于是民相语曰田单爱人王之教也　韩非子韩昭侯醉寝典冠者见君寒加衣于君之上觉而恱问谁加衣左右曰典冠因兼罪典冠以为越其职罪典衣以为失其事也】　泣笋　分【上详冬二　南齐滕昙恭年五岁母患热病冬月思食恭访求不得俄遇桑门双分与其一】　德寒　气憯【吕氏春秋冬之德寒详冬一　陆士衡赋悲夫冬之为气亦何憯懐而萧索】　却寒帘常春木【杜阳杂编唐同昌公主堂中设却寒帘类玳斑有紫色云却寒鸟骨所为也　述异记李辅国遇严寒之时置鳯首木于髙堂大厦中其木髙一尺而雕刻如鸾鳯之形和煦之气如三二月又别名曰常春木】　赐貂裘　彻兽炭【宋史汴京大雪太祖念征西将士解所服紫貂裘防赐王全斌仍谕诸将曰不能徧及也将士感激因成功　国老谈苑宋太祖尝冬月彻兽炭左右啓曰今日苦寒上曰天下民寒者众朕何独温愉哉】　辟寒香　暖金合【丹国入贡焚之必减衣拒热　下详冬二】　犀角辟寒　鹅毛御腊【开元遗事交趾进犀角一株色如金置于殿中暖气袭人上问其故使者对曰此辟寒犀也　邕管溪峒不产丝纩民多以木棉茅花鹅毛为被土人家家养鵞三月至十月挈取软毛积以御寒】　孝子叩冰　仙翁吐火【上详冬二葛仙翁与客谈论时天大寒仙翁谓客曰居贫不能人人得炉火请作一大火共致暖者仙翁因吐气火赫然从口中出湏防火满屋客皆热脱衣】　董遇勤学　邴原讲经【俱详冬二】　颜斐致薪　刘殷得堇【俱详冬二】　罗威温席　国忠列障【上详前注　开元遗事杨国忠冬月婢肥大者行列于前令遮风谓之肉障】　十月　原涤场　乘屋【诗注涤埽也场功毕入也　又亟其乘屋注十月定星将中急治屋室】　劳农　讲武【大饮蒸劳农以休息之十月农功毕党正属民饮酒正齿　下详前注】　祭司寒　收水赋【命有司祭司寒司祭司中司命司人司禄于国城西北亥日祭之　命水虞收水泉池泽之赋无令侵削兆人以为天子取怨于下注川赋鱼盐蛤泽赋萑蒲】　増祀靴　赐袄【宛署记燕市卖靴人以朔日为靴生日供具祭之以其阴晴卜一冬寒燠极验　唐宋是日宰臣以下受衣着绵袄】　糯糍糕　松花酒【神隐曰田家以糯糍糕安牛角上谓之牛接角仍以桑叶包糕喂牛以报一年之力其日撒放不收又送糕于亲邻名曰庆牛　原化记曰崔希真十月初一日雪遇老父于门献松花酒老父曰花酒无味乃于怀中取丸药置酒中味极美后问天师天师曰此真人葛洪第三子其药乃千岁松醪也】十一月　原取竹箭　祀大川【此时坚成可取　命有司祈祀四海大川名源渊泽井泉】　令审门闾　无发屋室【内宰申宫令审门闾贵戚近习无有不禁　月令命有司曰土事无作慎无发盖无发屋室以固而闭地气沮泄是谓发天地之房诸蛰则死人必疾疫又随以丧命之曰畅月】　増种瓜　煑茗【列仙传神人冯相仲冬于刺史冯植坐上以酒杯盛土种瓜子湏臾引蔓生瓜食之甚美　六帖逸人王休居太白山仲冬取溪水煑茗供宾客】　十二月　原献豜　食彘【豳诗二之日其同载缵武功言私其豵献豜于公　彘水畜也】増小岁　一终【通鉴魏制羣臣季冬朝贺服袴褟行事谓之小岁　吕览季冬之月凡天下民无不咸献其力以供礼此谓一终】　看梅　舒柳【韩子苍诗云不妨和雪看梅花　杜诗岸容待腊将舒柳】
　　冬四
　　原虫介【介甲也鼈之属】音羽【冬气和则羽声调】　祀行【在庙门之西】入室【豳诗入此室处】　司寒【孟冬祭司寒】属水【其日壬癸】　日在北陆【左传申丰曰古者日在北陆而藏冰西陆朝觌而出之其藏之也黑牡秬黍以享司寒其出之也桃弧棘矢以除其灾】月穷于纪【详冬一】　冥着德【月令孟冬其神冥注云水官之臣自古以来着德立功者也】颛顼主冬【帝王世纪云帝颛顼以水承金位在北方主冬】　阴戒寒【王粲七释云农功既登阴戒寒】风扇厉【应吉甫华林诗云阴阳潜运风扇厉】　性智事听【月令】味咸臭朽【水之臭味】　器闳以奄【象物闭藏】　食黍与彘【黍属火寒时食之】　岁云暮矣【诗】　一之日觱发【诗云一之日觱发二之日栗烈传云一之日十之余也一之日周正月也觱发风寒也】　星斗旋临亥位　金乌送次房星【日房舎星】　北户墐扉之日【诗】东臯获稻之辰【十月获稻】　霜树尽摧枯叶　玉壶渐结轻冰　増穷天【宋顔延年诗飞雪暓穷天】　贞桂冬秀【王褒贞桂挺生便体冬华之秀】　冬耕之稼【韩非冬耕之稼后稷不能羡也丰年大禾臧获不能恶也】　缾冻知寒【崔浩见缾水冻知天下之寒尝肉一脔识中之味】吹纶媿暖【梁张缵谢褥啓曰严冰在节朔飇结宇吹纶媿暖挟纩慙温】　东壁中昏【谢灵运诗孟冬寒风起东壁正中昏】　十月　原陨萚【豳诗十月陨萚陨坠也萚落也】就盈【良月十月也就盈数也】　察阿党【则罪无有掩蔽】筑城郭【造宫室穿窦窖脩囷仓】　谨盖藏【循行积聚无有不敛注府库仓囷有藏物】备边境【完要塞】谨关梁【塞蹊径】饬丧纪【辨衣裳审棺椁之厚薄】　命酒官【礼】陈祭器【命工师効功陈祭器案度程无作淫巧物勒工名以考其诚功有不当必行其罪】　六物兼用【秫稻必齐麴蘖必时湛炽必洁水泉必香火齐必得陶器必良酒官监之无有差贷】百事乃遂【易关市来商旅纳货贿便人事四方皆来逺乡皆至则财不匮上无乏用百事乃遂】　昏虚晓张【月令】宵长昼短　气迎北陆　景送西郊　穜稑已纳　蟋蟀入牀【十月蟋蟀人我牀下】　感清商而律变【谓秋改火】仰碧落以星稀【冬即星稀】　立冬而水始成冰【礼】小雪而虹藏不见【后五日天气上腾地气下降后五日闭塞而成冬也】　槐檀遽改于岁余【冬取槐檀之火又冬是岁之余】晷度方知其昼短【日短星昴以正仲冬】　寒律后凋于松栢新烟已改于槐檀　増祀井【太常记十月一日祀井】　燋糟【岁时记荆楚十月一日食燋糟或作燋糖见杜诗】蒸果【峡人十月朔以蒸果为节物】　京饨【楚俗是日裹蒸京饨充节物南粤志闽中是日作糯糍或京饨以祀祖告冬】黍臛【岁时记十月一日黍臛俗谓秦岁首未详其义今北人皆设麻羮豆饭当为其始熟尝新耳直以为黍米羮臛似是】　烧献【祀先事也梦华录城市内外于九月下旬即买寒衣靴鞋席防衣段以备十月朔日烧献】　橘阳【十月得乙曰橘阳】　送寒衣【燕市俗刻版为男女衣状饰文五色印以出售农民竞以初一日鬻去焚之祖考名曰送寒衣】　暖炉会【岁时记都人十月朔沃酒炙脔肉于炉内坐饮啗谓之暖炉】　赐红锦袍【孔帖十月朔旧赐红锦袍淳化代以细花盘雕锦袍下丞相一等】赐新锦袍【宋制学士十月朔改赐新様锦袍】　十一月　原取狐貍【一之日于貉取彼狐貍为公子裘注于貉往搏貉自为裘狐貍献尊者】取马牛【礼记农有不收藏积聚者马牛禽兽有放佚者取之不诘】取蔬食【有能取蔬食田猎禽兽者野虞教导之】祭马步　掩身无躁【君子】
　　【处必掩身无躁事欲静以待阴阳之所定注顺时气也】罢官无事【罢官之无事去器之无用者注先时权有建作者天地闭藏万物休可以去之】　鹖鸟不鸣　蚯蚓乃结【并月令】节及冰行　音谐羽奏　时方荐黍【月令】　命宰谨审
　　于门闾　禁民不收于牛马　増冻冰【黄河每岁过冬至而冻冰冰厚则车马竞渡狐貍未渡则人不敢行盖狐性疑而善听每听水声而后渡人必伺冰有狐迹始敢渡至立春前而冰解】　诸生荡【礼荡谓物将萌芽者】　时雪论【明太祖御制洪武九年十一月冬深河不冰是时不正也昔人云均调四时其机在乎生灵之主朕思惶惶俄而雪降自朝抵暮至夕飞雪此天地严凝之气至矣】　阴雾封树【宋永徽二年十一月阴雾凝冻封树木数日不解刘向谓树介兵象】十二月　原专农【月令岁且更始专而农民无有所使注役则志防失业】始渔
　　【又曰命渔师始渔天子亲往乃尝鱼先荐寝庙】　旁磔【大傩旁磔以送寒气】毕祀【乃毕山川之祀】蜡百神【于南郊】制百县【合诸侯制百县为来岁受朔日与诸侯所税于民轻重之法贡】
　　【职之数以逺近土地所宜为度以给郊庙之事无有所私】　收薪柴【收秩薪柴以供郊庙及百祀之薪燎】共刍豢【乃命同姓之邦供寝庙之刍豢】　咸献力【凡在天下九州之人无不咸献其力以供皇天上帝社稷寝庙山林川泽之祀注人非神福不生】大合吹【命乐师大合吹而罢】　冰方盛【命取藏之】冰已入【令告民出五种命农计耦耕脩耒耜具田器注农事将兴脩田器也】饬国典【月令天子与公卿大夫共饬国典论时令以待来岁之宜注正月悬法象魏故于此与公卿先饬之】出土牛【详立春】　磔犬送寒【磔犬杀犬以助木气】尝鱼荐庙　征咸献于九州　论所宜于百县　鴈北而方验小寒鸡乳而始明中气　増暖香【云林异景志曰宝云溪有僧盛冬若客至不然薪火暖香一炷满室如春人归更收余烬出】　星廻节【详冬二】　李贺辞【唐李贺十二月乐辞云日脚澹光红洒洒薄霜不销挂枝下依稀和气排冬严已就长日辞长夜】　水泽腹坚【月令】　天地隆烈【扬雄羽猎赋云冬季月天地隆烈万物权舆于内徂落于外注云北方水色黑故曰冬隆烈阴气盛也】　土牛示农【礼记注云立春在十二月望则策牛人近前示农早也月晦及正旦则在中示农平也近正月望则近后示农晚也后汉礼仪注季冬土牛送寒月令章句丑为牛寒极出像以示送逹且申阳也】土牛送寒【汉书十二月立土牛六头于国都郡县城外丑地以送大寒】　冬霜不杀菽【韩非子鲁哀公问仲尼曰春秋记冬十二月霣霜不杀菽何为记此对曰可以杀而不杀也夫宜杀而不杀梅李冬实天道失草木干犯之而况于人君乎】立春不报囚【汉章帝纪诏十二月立春不以报囚】
　　冬五
　　原诗晋张华杂诗曰晷度随天运四时互相承东壁正昏中固阴寒节升繁霜降当夕悲风中夜兴朱火青无光兰膏坐自凝重衾无暖气挟纩如懐冰　晋曹毗咏冬诗曰緜邈冬夕永凛厉寒气升离叶向晨落长风振条兴夜静轻响起天清月辉澄寒冰盈渠结素霜竟櫩凝今载忽已暮来纪奄复仍　宋谢灵运岁暮诗曰殷忧不能寐苦此夜难頽明月照积雪朔风劲且哀运往无淹物年逝觉易催　又彭城宫中直感岁暮诗曰草草眷徂物契契矜岁殚楚艳起行戚呉趋絶归懽脩带缓旧裳素鬓改朱顔晩暮悲独已鸣鶗歇春兰　宋鲍照冬日诗曰严云乱山起白日欲还次重雾蔽穷天夕阴晦寒地瀚海有归潮衰容不还穉令君且安歌无念老将至　谢惠连咏冬诗曰七宿乘运曜三星与时灭履霜冰弥坚积寒风逾切繁云起重阴廻飇流轻雪园林粲斐皓庭除秀皎洁墀有凝冱逵衢无通辙　増傅宏季冬诗曰季冬时惨冽猛寒不可任严风截人耳素雪坠地凝林上飞霜起波水有生冰未夕结重衾崇朝不敢兴　原梁简文帝大同十年十月戊寅诗曰喧尘是时息静坐对重峦冬深柳条落雪后桂枝残星明雾色尽天白雁行单云飞乍想阁冰结逺疑纨晩菊隐重屏枯藤带廻竿荻阴连水气山峰染月寒　又元圃冬夕诗曰洞门扉未掩金壶漏已催曛烟生涧曲暗色起林隈雪花无有蔕冰镜不安台阶杨始倒插浦桂半新栽陈根委落蕙细叶发香梅雁去衔芦上猨戏绕枝来　又大同十一月庚戍诗曰兹园植艺积山谷久纡威直兴转多绪真事亦因依是节严冬暮寒云掩落晖逺闻风瑟瑟乱视雪霏霏浪起川难渡林深人至稀山禽背径走野鸟歴塘飞　梁朱超道岁晩诗曰风将夜共静空与月俱明烛滴龙犹伏炉开鳯欲惊叶飞林失影冰合涧无声太息兴牀念宁敢离衣行　北齐邢子才冬日伤志诗曰昔时堕游士任性少矜裁朝驰马脑勒夕衔态耳杯折花赠淇水抚瑟望丛台繁华宿昔改衰病一时来重以三冬月愁云聚复开天髙日色浅林劲鸟鸣哀终风激檐宇余雪满条枚遨游昔宛洛踟蹰今草莱时事方去矣抚已独怀哉　又酬魏收冬夜直史馆诗曰年病从衡至动息不自安兼豆未能饱重裘讵解寒况乃冬之夜霜气有余酸风音响北牖月影度南端灯光明且灭华烛新复残衰顔依改壮志与时防体羸不尽带发落强扶冠夜景将欲逝夕思故无寛忽有清风赠辞义婉如兰先言叹三友未信慙一官丽藻髙郑衞专学美齐韩审喻虽有属笔削少能刋髙足自无限积风浪可抟空想青云易宁见赤松难寄语东山道髙驾且盘桓　周王褒和殷廷尉岁暮诗曰岁晩悲穷律他乡念索居寂寞灰心尽摧残生意余产空交道絶财殚密亲疎空悲赵壹赋还着虞卿书　増唐太宗冬宵诗曰雕宫静龙漏绮阁宴公侯珠帘烛焰动绣柱月光浮云起将歌发风停与管遒池任多士端扆更何忧　王勃冬郊行望诗曰桂密岩花白棃疎林叶红江髙寒望尽归念断征蓬　王维冬夜书怀诗曰冬宵寒且永夜漏宫中发草白霭繁霜木衰澄清月丽服映頽顔朱灯照华发汉家方尚少顾影慙朝谒　唐司马承祯答宋之问冬宵引诗曰时既暮兮节欲春山林寂兮懐幽人登竒兮望白雪怅缅邈兮象郁纷白云悠悠去不返寒风飕飕吹日晩不见其人谁与言归坐弹琴思逾逺　宋范成大冬日田园杂兴诗曰放船闲看雪山晴风定竒寒晩更凝坐听一篙珠玉碎不知湖面已成冰
　　原赋晋陆士衡感时赋曰悲夫冬之为气何憯懔以萧索天悠悠而弥髙雾郁郁而四幕夜緜邈而难终日晼晩而易落敷曾云之葳蕤坠零雪之挥霍寒冽冽而寖兴风谡谡而妄作鸣枯条之泠泠飞落叶之漠漠山崆巄以含瘁川蜲蛇以抱涸望八极以曭漭普宇宙而寥廓伊天时之方惨冒万物之能欢鱼微微以求偶兽岳岳而相攒猿长啸于林杪鸟髙飞于云端矧余情之含瘁恒覩物而增酸歴四时以迭感悲此岁之已寒抚伤怀以呜咽望永路而汍澜　晋陆云岁暮赋曰颛顼御时冥统官沦重阳于潜户兮严积阴于司寒坚冰涸于川底兮白雪陨于云端时凛戾其可悲兮气萧瑟以伤心凄风怆其鸣条落叶飜而洒林兽藏丘而絶迹兮鸟攀木而凄音山振枯于曾岭兮人怀惨于重　増宋鲍照赋曰穷阴杀节急景凋年严严苦雾皎皎悲泉冰塞长河雪满羣山既而昏雾夜歇景物澄廓星飜汉廻晓月将落感寒鸡之早辰怜霜雁之违漠临惊风之萧条对流光之照灼　原梁萧子云岁暮直庐赋曰日躔女度岁华云暮衡轻炭燥权重泉涸藏武于太阴蛰腾蛇于髙雾日临圭而易落晷中杙而南傃凝寒气于广庭洞曽阴于端庑风餮切而晩作云沧浪而晦景霰的皪于彤庭霙葳蕤于丹屏韬罘罳之飞栋没屠蘓之髙影始飘舞于圆池终停华于方井　増唐萧昕仲冬时令赋曰岁杪星穷时临月仲冥气肃黄钟律中北陆阴凝西成物众观四郊而息老朝万国而来贡于是我皇乃亲帅百辟观隙三农整六军以耀武肆大阅于仲冬然后乃即太庙建旗事神率礼抚俗观诗斥声色以不御守和平而自持山泽从宜飞霜而校猎川源有秩因涸冻而沈祠谨门闾而守法慎盖藏以应期斩木阳崖采周官于是月藏冰阴室咏豳诗于此时然后受计郡国大颁锡命祭必先贤室惟行庆驾铁骊以轨物居堂而布政因宜制变必酌于古文授时乡方乃行乎夏令尔其谋猷克臧备物必具饬王政之礼戒土功之务天地既贞阴阳乃裕茍愆伏之必节岂雪霜之是遇故当北辰正而众星拱东海深而百川赴既一人而作哲惟四方之所注抚空怀以自怜媿扬雄之作赋
　　立冬一
　　原孝经纬曰霜降后十五日斗指西北维为立冬　易说曰干西地也主立冬　易通卦验曰立冬不周风至水始冰荠麦生雀入水为蛤　京房易曰立冬干王不周风用事人君当兴边兵治城郭行刑断狱讼缮宫殿礼记月令曰孟冬之月以立冬前三日太史谒于天
　　子曰某日立冬盛德在水天子乃斋立冬之日亲率公卿大夫以迎冬于北郊还乃以饬死事恤孤寡　周礼曰以璜礼北方【注曰立冬为黑帝之精故璜以象冬物之坏蛰】　三礼义宗曰十月立冬为节者冬终也立冬之时万物终成因为节名　皇览逸礼曰冬则衣黑衣佩玉乘辂驾铁骊载旂以迎冬于北郊其祭先黍居明堂后庙啓北户　春秋考异邮曰阊阖风四十五日不周风至不周者不交也阴阳未合化也　周书时训曰立冬水不冰是伏阴之负地不冻即灾咎之征野雉不为蜃【一作雉不入大水】国多淫妇　家语曰鱼游于水鸟游于云故立冬则燕雀入于海化为蛤　续汉礼仪志曰立冬之日夜漏未尽五刻京都百官皆衣皁衣迎气北郊　淮南子曰立冬不周风至则脩宫室缮边城【立冬节土功其始故治宫室缮脩边城备宼难也】　増又曰有四十六日而立冬【天文训注曰霜降加十五日指号通之维则秋分尽故云四十六日号通之维者西北干位也坤为背阳之维防为常羊之维艮为报德之维】又曰立冬之日工师効功　符瑞图曰八风循通八
　　方之风应时而至也立冬北方广莫风至一名寒风五行休王论曰立冬干王坎相艮胎震没防死离囚坤发兊休
　　立冬二
　　増古今注曰汉文帝以立冬日赐宫侍承恩者及百官披袄子　又曰大防子本岩叟野服魏文帝诏百官常以立冬日贵贱通戴谓之温防　清异录曰唐制立冬日进方平防以罗帛一余层锦夹络之　广济方曰立冬日采桑叶一百二十片遇閠年多采十片每用十片遇洗眼日期煎汤洗之治眼百疾
　　立冬三
　　増取火　鸣风【卲子曰冬取槐檀之火韩子曰以风鸣冬】　皁衣　锦络【上详立冬一下详立冬二】
　　立冬四
　　原始冰【月令立冬水始冰】始裘【又云天子始裘】　司闭【左传丹鸟氏以立夏来立冬去所以司闭者也】啓闭【立秋立冬】　祀地祗【月令祀神州地祗于北郊注云立冬日】　増三【立冬之五日荪乃荣冬笋熟水始冰次五日地始冻后五日雉入大水为蜃】　迎冬【详立冬一】
　　立冬五
　　増诗杜甫孟冬诗曰殊俗还多事方冬变所为破柑霜落爪尝稻雪飜匙巫岫寒都薄黔溪瘴逺随终然减滩濑暂喜息蛟螭　皮日休初冬偶作寄南阳润卿诗曰寓居无事入清冬虽设尊罍酒半空白菊为霜飜带紫苍苔因雨却成红迎潮预遣收鱼笱防雪先教盖鹤笼唯待支硎最寒夜共君披氅访林公　陆蒙奉和初冬偶作诗曰桐下空阶叠緑钱貂裘初绽拥髙眠小炉低幌还掩酒滴清香似去年　宋陆游初冬诗曰老客人间百事慵乐哉闭户过今冬朝炉兽炭腾红焰夜榻蛮毡拥紫茸猬刺坼新栗熟鹅雏弄色冻醅浓题诗正自消闲日本不争先万户封
　　増赋李白赋曰严冬凄切寒气凛冽不周来风冥掌雪
　　冬至一
　　原说文曰冬至斗指子夜半时加午者也　増易曰雷在地中复先王以至日闭关商旅不行后不省方【注方事也】又曰复其见天地之心乎反复其道七日来复天行也原易说曰坎北方也主冬至　易通卦验曰冬至之
　　日见云送迎从下向来岁大美人民和不疾疫无云送迎德薄岁恶故其云赤者旱黑者水白者为兵黄者有土功诸从日气送迎其效也　又曰冬至之日立八神树八尺表日中视其晷如度者则岁美人和晷进则水晷退则旱进一尺则日食退一尺则月食【注曰进谓长于度也】又曰冬至初阳云出箕如树木之状　又曰冬至广漠风至　又曰冬至之始人主与羣臣左右纵乐五日天下之众亦家家纵乐五日为迎日至之礼　増京房易占曰冬至坎王广漠风用事人君决大刑断狱讼缮宫殿封仓库　原尚书考灵曜曰冬至日月五纬俱起牵牛初日月若悬璧五星若编珠　増诗曰一之日于耜原礼记曰仲冬之月日短至君子斋戒处必掩身身
　　欲宁去声色禁嗜欲安形性事欲静以待隂阳之所定又曰日短至则伐木取竹箭　周礼曰祀昊天上帝
　　于圜丘【注曰冬至日祀五方帝及日月星辰于郊坛】　又曰柞氏掌草木冬至令剥阴木而水之　又曰薙氏掌杀草冬日至而耜之若欲其化也则以水火变之【谓以火烧其所芟薙之草已而水之则其土亦和美月令季夏乃烧薙行水利以杀草如以热汤是其一时着之也】　又曰孤竹之管云和琴瑟云门之舞冬日至于地上之圜丘奏之　又曰冬至日在牵牛景长一丈三尺夏至日在东井景长尺有五寸　三礼义宗曰冬至日祭天于圜丘玉用苍璧牲用玉色乐用夹钟为宫乐作六变　月令章句曰冬至为极昼漏极短去极极逺晷景极长　春秋元命苞曰冬至百八十日春夏成道　孝经説曰斗指子为冬至至有三义一者阴极之至二者阳气始生三者日行南至故谓之至　五经通义曰冬至阳气萌阴阳交精始成万物防在下不可动泄王者承天理政率天下静而不扰也　周书时训曰冬至之日蚯蚓不结君政不行麋角不解兵甲不藏水泉不动阴不承阳　史记曰冬至短极悬土炭【孟康曰先冬至三日悬土炭于衡两端轻重适均冬至日阳气至则炭重夏至日阴气至则土重】　又曰凡岁美恶谨岁始或冬至日产气始萌　汉书曰冬至阳气【汉杂事作事字】起君道长故贺夏至阴气起君道消故不贺　后汉礼仪志曰冬至前后听事之日百官皆衣绛　又曰冬至钻燧改火可去温病　又律厯志曰日道发南去极弥逺逺长乃极冬乃至焉　晋书陈宠传曰夫冬至之节阳气始萌故十一月有兰射干芸茘之应【注云易通卦验曰十一月广漠风至则兰射干生即今之鸟扇也】　管子曰以冬至之日始数四十六日冬尽春始敎民钻燧谨澡泄所以寿人　淮南子曰冬至之日北宫御女黑色衣黑采击磬石其器铩其畜彘　又曰冬至日天子率三公九卿迎岁　又曰阳气为火阴气为水水胜故夏至湿火胜故冬至燥【燥故炭轻湿故炭重】　又曰以冬至日数至来岁正月朔日五十日者民食足不满五十日者日减一升有余则日日益一升四时纂要云此最有据也　又曰冬至广漠风至则闭关梁断刑狱【冬至闭藏不通闗梁刑罚之疑者于是顺时而决之】　又曰冬至则斗北中绳阴气极阳气萌故冬至为德　又曰冬至日在骏狼之山又曰冬至日则阳乘阴是以万物仰而生　吕氏春秋曰冬至日行逺道周四极命之曰明天　太经曰冬至及夜半以后者近元之象也进而未及往而未至虚而未满故谓之近元也　又曰调律者度竹为管芦莩为灰列之九闭之中漠然无动寂然无声防风不起纤尘不形冬至夜半黄钟以应　増扬子曰阳气潜萌于黄钟之宫　原白虎通曰冬至广漠风至断其大辟行刑狱　又曰冬至阳始起反大寒何也阴气推而上故大寒　増蔡邕律厯纪曰钟律权土炭冬至阳气应黄钟通土炭轻而衡仰夏至阴气应蕤宾通土炭重而衡低进退先后五日之中　厯义疏曰日之行天至于防维东南角极之于此故曰冬至　原乐协图征曰朔日冬至圣主厚祚　又曰八能之士以日冬至作阴乐以成天文　符瑞图曰冬至东北方融风至　风土记曰天日正南黄钟践长粥饘追萌微纳休昌　神农书曰冬至阴阳合精天地交让天为尸湿地为不动君为不朝百官为不亲事不可出游必有忧悔　四民月令曰先后冬至各五日买白犬养之以供祖祢　玉烛宝典曰十一月建子周之正月冬至日南极景极长阴阳日月万物之始律当黄钟其管最长故有履长之贺増黄帝鍼灸经曰冬至日风从南来者名为虚贼伤
　　人也　养生要集曰冬至阳气归内腹中热物入胃易消化　英华曰令狐楚表云建子实三微之宗黄钟为六律之本冬气方至壁星正中　郭璞客傲曰骏狼之长晖陆之短景　原风角书曰赦法冬至后尽丁已之日有风从已上来满三日以上必有大赦
　　冬至二
　　原史记曰黄帝得宝鼎宛朐问于鬼臾区对曰帝得宝鼎神防是岁已酉朔旦冬至得天之纪终而复始于是黄帝迎日推防后率二十岁复朔旦冬至　増春秋左传曰僖公五年正月辛卯朔日南至公既视朔遂登观台以望而书礼也　原史记孝武纪曰十一月辛已朔日冬至昧爽天子始郊拜太乙朝朝日夕夕月　増后汉书曰傅贤字舒迁廷尉每冬至断狱迟廻流涕　原晋书曰周嵩母李氏常冬至饮酒举觞赐三子曰吾本渡江托足无所不谓尔等并贵列吾目前吾复何忧岁时记曰晋魏宫中以红线量日影冬至后日添长一线　沈约宋书曰冬至朝贺享祀皆如元日之仪又进履韤【崔骃韤铭有建子之月助养元气之事后魏北凉司徒崔浩女仪曰近古妇常以冬至日进履韤于舅姑皆其事也韤一作袜并云伐反】作赤豆粥【荆楚岁时记曰共工氏不才子以冬至日死为人厉畏赤豆故作赤豆粥以之】　増又曰魏晋冬至日受万国及百僚称贺因小防其仪亚于岁朝　原又曰十月庚寅冬至亲祀圜丘于南郊　梁书曰席阐为东阳太守冬至悉放狱囚依期而至　南史曰梁傅岐为始新令有囚当死会冬至岐乃放其还家曰某若负信县令当坐竟如期而反　増又曰王志字次道僧虔子也为东阳太守郡狱有重囚十余冬至日悉遣还家过节皆返惟一人失期志曰此自太守事主者勿忧明旦果至以妇孕也吏人益叹服之　北齐书曰库狄伏连冬至之日亲表称贺其妻为设豆饼伏连问此豆何因而得妻曰于马豆中分减伏连大怒　隋书曰冬至始朝皇帝出西房即御座受贺举酒上下舞蹈三称万岁　唐书明皇实録曰上御含元殿受朝太史奏云朔日冬至厯数之元嘉辰之防按乐叶征图云朔日冬至圣主厚祚又按春秋感精符云冬至阴云祁寒有云迎日者来岁大美此并圣德光被上感天心请付有司以彰嘉瑞从之　文昌杂録云唐宫中以女功揆日之长短冬至后比常日増一线之功　翰林志曰唐学士重阳冬至及其余时各有赏赐又时果新茗瓜厯是为经制凡正冬至不受朝俱入进名奉贺受赐　春明退朝録曰宋太祖建隆四年南郊改元干德是岁十一月二十九日冬至而郊礼在十六日何也乃检日厯其赦制云律且协于黄钟日正临于甲子乃避晦而用十六甲子郊也　说海曰冬至日契丹国人设白马白羊白鴈各取生血和酒国主北望拜奠黑山神　原洽闻记曰赤土国在崖州南渡海经鸡笼岛冬至之日影在北夏至之日影在南其窗户皆向北　西域志曰天竺国以十一月十六日为冬至则麦秀十二月十六日为腊则麦熟　増梦华录曰京师最重冬节更新衣享先祖官放关扑一如年节
　　冬至三
　　原正昴　升辰【上详冬至一　春秋考异邮曰日冬至辰星升】　如正　亚岁【崔寔四民月令曰冬至之日荐黍糕先荐冥以及祖襧其进酒殽及谒贺君师耆老如正日　宋书曰魏晋冬至日称贺其仪亚于岁朝详立冬二】　阴化　阳升【礼记曰仲冬之月日短至阴阳争诸生荡郑注云争者阳欲舒阴欲化争成功也　下见崔骃冬至韤铭】　阳归　阴谢【南阳张平子云冬至阳气归内详冬至一　下见王赞皇太子防诗】　珠星　璧月【汉书曰宦者淳于陵渠覆太初厯晦朔望最密五星如连珠应劭注云谓太初生元甲子夜半朔朝冬至时七曜皆会牵牛桓谭新论曰月从天元已来讫十一月朔朝冬至日月若连壁】　视朔　推元【上详冬至二桓谭新论曰通厯数家算法推考其纪从上古天元已来讫十一月甲子夜半朔冬至】　寝兵肄乐【五经通义曰冬至所以寝兵鼓商旅不行君不听政事　易通卦验郑注曰冬至君臣俱就大司乐之官临其肄祭天圜丘之乐以为祭事莫大于此】　书物　风【左传云凡分至啓闭必书云物为备故也　下详冬至一黄帝鍼灸经云】　晷长　水盛【易通卦验曰冬至晷长一丈三尺阴气去阳气生　淮南子曰冬至井水盛盆水溢】　谐律厯　度晷景【易通卦验曰冬至日人主致八能之士或调黄钟或调六律或调五行或调律厯或调阴阳或调正德　司马彪续汉书曰天子常以冬夏至日御前殿合八能之士陈八音听乐均度晷景钟律权土炭効阴阳也】　成三光周四极【易通卦验曰冬至成天文郑注云天文谓之三光运行照天下冬至而数讫于是时也】
　　【祭而成之所以报也　下详冬至一吕氏春秋】　日轨防维　风行广漠【上详冬至一　春秋考异邮曰冬至风曰广漠风广漠者精大满也】　宵长昼短　阴极阳生【冬至一阳生】　转秦正　气迎鲁朔　土炭在悬　菁茅作贡【上详冬至一　下见牛宏冬至乾元殿受贺诗】　金翼南飞　玉杓北指【金翼日也建子位】　周嵩举酒　崔浩定仪【周嵩伯仁之弟冬至举酒母戒其兄曰志大才短名重识暗下详冬至二宋书注】　増闭关　添线【上详冬至一下详杜甫诗】书云　迎日【上详书物注下详冬至二】　章月　肥冬【汉志云至朔同日是】
　　【谓章月　豹隐纪谈云呉俗重冬至节曰肥冬痩年互送节物】　荐鴈　服貂【孙氏荐飨仪范云冬祭以长至日礼曰冬荐稻以雁　明朝制冬至节赐百官始戴貂裘防万厯初犹然】　设豆饼荐黍糕【上详冬至二　下详前如正注】　避贼风　放关扑【巢氏病源论云】
　　【冬至日有疾风从南来名曰虚风能害人故曰贼风　下详冬至二】　五纹线　一阳巾【上详前添线注　云仙散録云洛阳人家每遇冬至煎饧緑珠戴一阳巾】　贵妃玉箸　宰相火城【天宝遗事云冬至日大雪至午雪霁因寒所结檐溜皆为冰条妃子使侍儿敲下二条看玩帝自晚朝回问所玩何物妃子笑答曰妾所玩者玉箸也帝谓左右曰妃子聪慧比象可爱也　李肇国史补云每元日与冬至大朝会百官已集而宰相方至珂伞列烛多至五六百炬谓之火城宰相火城至则众火皆扑灭以避之东坡诗云万人争看火城还是也】　五盖占年　武林做节【一统志云郴州五盖山岁冬至以雪占年云五盖雪普米贱如土雪若不均米贵如银　武林旧事云冬至朝廷大防庆贺并元正仪都人最重一阳贺冬九街车马诣庙炷香罢市三日垂帘饮博名曰做节】
　　冬至四
　　原履长【见曹植献韤表】禳厉【作赤豆粥以禳也详冬至二】　阳动【孝经援神契曰冬至阳气动也】　鹊巢【淮南子曰冬至鹊始巣】　阴之复【易注曰冬至阴之复也夏至阳之复也】阳上舒【史记曰冬至则一阴下藏一阳上舒】　黄钟应【详冬至一】青阳萌【易通卦验曰太阴奋于上青阳萌于下】　菖蒲生【吕氏春秋曰冬至后五旬十日菖蒲生菖者百卉之先生者也注曰菖蒲水草也】射干生【易通卦验曰冬至射干生麋角解】　节次周正【周以十一月为正月】律移舜琯【舜以玉琯以定律吕】　墐扉严景【北户墐扉】就乐良辰【详冬至三肄乐注】　日在牵牛【孝经纬曰日在外衡牵牛之初冬至之日】祭致神鬼【周礼曰以冬日至致天神人鬼注曰夫人阳气升而祭鬼神以为顺人】　君子安身百官絶事【续汉书曰冬至前后君子安身静体百官絶事不听政择吉辰而后省事】　梁
　　园飞六出【谢惠连雪赋梁王不恱游于兔园】汉殿奏八音【详初学记】　脩邉境完要塞【月令曰冬至之日命有司行积聚坏城郭戒门闾修键闭慎管钥固封疆备边境完要塞】缮宫殿封仓库【京房易占】　戴礼方遵于坎德【十一月盛德在水坎水也】羲文俄变于干爻【伏羲断文以立八卦冬至一阳生即配干之初九】　汉乐曽陈于前殿　鲁云爰纪于台【占之台】　陈仪荐宗庙之羊【月令】表瑞集文昌之雀【魏文帝黄初元年冬至日黄雀集于文昌殿前】　盛吉整持于丹笔【后汉盛吉为廷尉每冬至夜定罪决断妻执烛吉持丹笔夫妻相向垂泣决事】王褒更审于黄钟【王褒律令表云师旷吹律知音进楚襄王律数始于黄钟终于大吕故曰审】分至啓闭当鲁书云瑞之辰　丝竹陶匏是汉贺日
　　长之节　増火生【冬至火生皆用水】　小至【杜诗注冬至前一日】　冬除【老学庵笔记云唐人冬至前一日乃谓之冬除亦作除夜】　赐柰【曹植谢赐柰表云柰以夏熟今则冬至】　迎福【冬至颂云迎福践长】为德【淮南子云北中绳阴气极阳气萌故曰冬至为德】月养魄【东方十洲记曰冬至后月养魄于广寒宫】　祭始祖【家礼云冬至祭始祖通考云此厥初生民之祖也冬至一阳之始故象其类而祭之朱子曰始祖之祭似僭今不敢祭】　乐六变【周礼曰以冬日至致天神人鬼若乐六变则天神皆降可得而礼矣】　圜丘靁鼓【周礼云大司乐凡乐靁鼔靁孤竹之管云和之琴瑟云门之舞冬至日于地上之圜丘奏之】　冬至乐舞【乐律志云冬至大宴赞圣喜队舞百花圣朝队舞】　茘芸应节【见傅亮冬至诗】　大祀圜丘【明防典云冬至祀天于圜丘配以太祖从祀四坛】　天竺冬至【详冬至二】　赤土日景【详冬至二】　神仙洗头【焦氏类林云冬至夜子时梳头一千二百以赞阳气终岁五藏流通名为神仙洗头法】　日在骏狼【淮南子曰日冬至骏狼之山夏至牛首之山注云骏狼南极之山牛首北极之山】
　　冬至五
　　原诗晋潘尼长至诗曰浑仪赋四气玉衡运招摇灵晷脩斯夕日南始今朝　晋陈新涂妻李氏冬至诗曰灵象寻数廻四气平运散阴律鼓微阳大明啓脩旦感与时来兴心随逝化叹式宴集中堂宾客盈朝馆　宋傅亮冬至诗曰星昴殷仲冬短晷穷南陆柔茘迎时萋芳芸应节馥　晋王赞皇太子会诗曰阴受谢青阳啓号气以升新光以永照　宋袁淑冬至诗曰连星贯初厯令月临首岁荐乐行阴政登金【一作歌】赞阳滞收凉降天德萌华宣地惠司瑞纪夜晞书云掌朝誓　鲍照冬至诗曰舟迁庄甚笑水流孔急叹景移风度改日至晷廻换眇眇负霜鹤皎皎带雪雁长河结瓓玕层冰如玉岸哀哀古老容惨顔愁岁晏催促时节过逼迫聚离散美人还未央鸣筝谁与弹　北齐萧慤冬至应教诗曰天宫初动磬缇室已飞灰暮风吹竹起阳台覆石来拆冰开茘色除雪出兰栽慙无宋玉辨滥吹楚王台　隋炀帝冬至干阳殿受朝诗曰北陆冬盈南至晷漏长端拱朝万国守文继百王圭景正八表道路经四方碧空霜华净朱庭皎日光缨佩既济济钟鼓何煌煌文防翊髙殿采眊分脩廊　隋牛宏冬至干阳殿受朝应诏诗曰作贡菁茅集来朝圭黻连司仪三揖盛掌礼九宾防　隋许善心冬至干阳殿受朝应诏诗曰森森罗陛衞哕哕锵璁珩礼殚五瑞辑乐阕九功成　増唐杜甫小至诗曰天时人事日相催冬至阳生春又来刺绣五纹添弱线吹葭六琯动飞灰岸容待腊将舒柳山意冲寒欲放梅云物不殊乡国异教儿且覆掌中杯　裵逹南至日太史登台书云物诗曰圜丘才展礼佳气近初分太史方簪笔髙台纪彩云天容和缥缈晓色共氛氲道泰资贤辅年丰倚圣君恭惟同国瑞兼用察人文应念怀客终朝望碧雰　于尹躬南至日太史登台书云物诗曰至日行时令登台约礼文官称伯赵氏色辨五方云昼漏听初发阳光望渐分司天为岁备特简出人羣惠爱周防物生灵荷圣君长当有嘉瑞郁郁复纷纷　崔琮长至日上公献寿诗曰应律三阳首朝天万国同斗边看子月台上祥风五夜镜初晓千门日正融玉阶文物盛仙仗武貔雄率舞皆羣辟称觞即上公南山为圣寿长对未央宫　白居易冬至夜诗曰老去襟怀常濩落病来鬓发转苍浪心灰不及炉中火鬓雪多于砌下霜三峡南宾城最逺一年冬至夜偏长今朝始觉房栊冷坐索寒衣说孟光　独孤日南至诗曰玉厯班穷律凝阴发一阳轻晖犹惜短圭影渐欣长晷度经南斗流晶尽北堂乍疑周户耀可爱逗林光积雪消防照初萌动渺茫更升台上望云物己昭彰　宋杨万里冬至节后贺皇太子及平阳郡主诗曰长乐钟声绕梦惊建章星影照人行千官灯语听残一夜霜寒在五更金钥玉开北阙银鞍丝控谒东明青宫朱邸环天极五色祥云覆帝城　邵雍冬至诗曰冬至子之半天心无改移一阳初动处万物未生时酒味方淡大音声正希此言如不信更请问包羲　元朱德润十一月二十七日冬至诗曰卷地颠风响怒雷一宵天上报阳囘日光绣户初添线雪意屏山欲放梅双阙倚天瞻象魏五云书彩望灵台江南水暖不成冻溪叟穿鱼换酒来　陈髙冬至诗曰今日冬至阳始廻客中无赖废持杯乾坤万里风尘满南北何时道路开白发频添随绣线壮心都冷类葭灰中兴早看云台筑老去何妨卧草莱　明樊鹏长至日诗曰大地初阳子夜囘洞房元籥防芦灰金堤暗约催春柳仙苑初传破野梅寿祝南山同魏阙云瞻北斗即莱忻随泽草知生意为报和风圣域开　尹耕至日诗曰天涯亦有穷愁日病里飜多故国思臈冻岭梅难索笑春迟宫柳未舒睂浮灰不送囊中赋弱线还添鬓上丝强自登楼望云物四方忧隐尚边陲
　　原铭崔骃冬至韤铭曰阳升于下日永于天长履景福至千亿年
　　原表魏曹植冬至献韤表曰伏见旧仪国家冬至献履贡韤所以迎福践长先臣或为之颂臣既玩其嘉藻愿述朝庆千载昌期一阳佳节四方交泰万彚昭苏亚岁迎祥履长纳庆不胜感节情系帷幄拜表奉贺并献纹履七緉韤若干副茅茨之陋不足以入金门登玉台也











　　御定渊鉴类函卷十六
<子部,类书类,御定渊鉴类函>
　　钦定四库全书
　　御定渊鉴函卷十七
　　嵗时部六【元正　人日　正月十五晦日】
　　元正一
　　原尚书曰月正元日舜格于文祖　増又曰正月朔旦受命于神宗率百官若帝之初　原汉天文志曰魏占正月旦决八风风从南来大旱西南小旱西方有兵西北豆成北方中嵗东北为上嵗东方大水东南疾疫嵗恶　増汉书曰正月朔嵗首立春四时之始　晋书曰颛帝以孟春正月为元其时正朔旦立春五星防于天厯营室也冰冻始泮蛰虫始发鸡始三号天曰作时地曰作昌人曰作乐鸟兽万物莫不应和故颛帝为圣人厯宗也　原玉烛宝典曰正月为端月【春秋传曰履端于始】其一日为元日【元者善之长也先王体元以居正又元者原也始也一也首也】亦云上日亦云正朝亦云三元【嵗之元时之元月之元】亦云三朔【尚书大传云夏以平明为朔殷以鸡鸣为朔周以夜半为朔】庭前爆竹【荆楚嵗时记曰以辟山臊恶鬼也山臊按神异】
　　【经在西方深山中长尺余犯人则病畏爆竹声又俗爆竹然草起于庭燎】进椒柏酒【四民月令曰椒是玉衡星精服之令人身轻能走柏是仙药又云进酒次第当从小起以年少者先起】服桃汤进敷于散【荆楚嵗时记曰桃者五行之精厌伏邪气制百今人乂进屠苏酒胶牙】造五辛盘【周处风土记曰月正元日五熏链形注云五辛所以发五藏气庄子云春月饮酒茹葱以通五藏也】造桃版着户谓之仙木【玉烛宝典曰像郁垒山桃树百畏之也】
　　元正二
　　増拾遗记曰尧在位七十年有鸾雏岁岁来集麒麟游于薮泽枭鸱逃于絶漠有祗支之国献重明之鸟一名重精双睛在目状如鸡鸣似鳯时解羽毛肉翮而飞能搏逐猛兽虎狼使妖灾羣恶不能为害饴以琼膏或一嵗数来或数嵗不至国人莫不洒扫门户以望重明之集其未至之时国人或刻木或铸金为此鸟之状置于门户之间则魑魅丑自然退伏今人每嵗元日或刻木铸金或图画为鸡于牖上盖重精之遗像也　原列子曰邯郸之民以正月之旦献鸠于简子简子大悦厚赏之客问其故简子曰正旦放生示有恩也　孔丛子曰邯郸民以正月旦献爵于赵王而缀以五采王大悦申叔以告子顺子顺曰正朝放之示有生也　汉杂事曰正旦朝贺三公奉璧上殿向御座北面太常使賛曰皇帝为君兴三公伏皇帝坐乃前进璧　礼志云元防文昌殿用汉仪设百花灯　汉书曰鲍宣字子都哀帝时正旦日蚀宣上书谏曰陛下父事天母事地子养民父亏明母震动子讹言今日蚀三阳始小民正月朔旦尚恶败器物况日亏缺乎　増汉书曰正旦天子行阳徳殿作九宾乐含利从东来戏于庭入殿前激水化成比目鱼跳跃漱水作雾化成黄龙髙八十丈出水戏于庭以两大丝纒系两头中间相去数丈两倡女对舞行于防上道逄两肩不倾又蹋蹁屈身藏形于斗中钟磬并唱乐毕作鱼龙曼衍鼓吹三匝　后汉书曰永宁元年西南夷挥国王献乐及幻人能吐火自支觧易牛马头明年元防作之于庭安帝与羣臣共观大竒之陈禅独离席举手大言曰昔齐鲁为夹谷之防齐作侏儒之乐仲尼诛之帝王之庭不宜设夷狄之技　又曰陈翔为侍御史正旦朝贺大将军梁冀威仪不整翔奏冀恃贵不敬请案罪时人奇之　原典略曰明帝使博士马均作司南车水转百戏正月朝造巨兽鱼龙曼衍弄马倒备如汉西京故事　又曰正始元年商风大起数十日发屋折树动太极殿东阁正旦大防又甚倾牀案曹爽将诛之徴也　臧荣绪晋书曰元防设白兽尊于殿上尊盖上施白兽若有能献直言者则发此尊饮酒按礼曰白兽尊乃杜举之遗式为兽监后代所为示不忌惮也　晋咸康起居注曰十二月庚子诏曰正防日百寮増禄赐醽酒人二升　世说曰元帝正防引丞相王导登御牀王公固辞元帝引之弥苦王公曰使太阳与万物同晖臣下何以仰瞻帝乃止　裵元新语曰正朝县官杀羊悬其头于门又磔鸡以疈之俗说以厌厉气元以问河南伏君伏君曰是土气上升草木萌动羊齧百草鸡啄五谷故杀之以助生气　王浑集曰诏问明正旦防四方计吏入见临朝当何所宜浑奏旧正防计吏轩下中书令宣诏问方土所宜士人贤才隐伏未逹风俗好尚礼教之宜勤农务本以尽垦殖之利刑狱清理无枉滥之失郡守长吏勤心治政为民兴利除害训化之绩授以纸笔意陈闻见以明圣旨垂心四逺　増宋书曰嵗朔常设苇荚桃梗磔鸡于宫及百司之门以禳恶气　南齐书曰建武慕俭欲铸坏元日上夀银酒鎗尚书令王宴等咸称盛徳萧颖胄曰朝廷盛礼莫过三元此一器旣是旧物不足为侈帝不悦后预曲宴银噐满席颖胄曰陛下前欲坏酒鎗恐宜移在此噐也帝甚有慙色颖胄字云长　海录碎事曰梁武帝正旦赐羣臣却丸　北齐书曰张华原为兖州刺史狱有系囚谓之曰三元之始念卿幽闭今给假五日足得展谒亲亲期尽当还也囚果应期而至　唐书曰圣唐稽古天下朝集三考一见皆以元日陈贡篚集于考堂唱其考第进贤以兴善简不才以黜恶　大唐六典曰元正一日供奉官陈设于太极殿皇帝冠冕临轩展宫悬之乐陈厯代寳玉舆辂备黄麾仗二王侯百官朝集亲王诸王朝服陪位皇太子献夀次上公次中书令奏诸州表黄门侍郎奏祥瑞户部尚书奏诸州贡献礼部尚书奏诸蕃贡献太史令奏云物侍中奏礼毕然后中书令又与供奉官献寿殿上皆呼万岁　旧唐书曰长寿二年元日大雪上谓羣臣元日雪百谷丰此语有何故实姚璹曰汜胜之书雪是五谷精又宋武帝大明五年瑞雪上曰朕心存百姓如得年丰嵗稔可为大瑞虽获麟鳯何用哉　新唐书曰贞观元年太宗旣籍田又元日朝羣臣岑文本奏籍田三元颂二篇文致华赡文本字景仁　原风土记曰岳州自元正献岁邻里以饮宴相庆至十二日罢谓其日为云开节　増南部新书曰长安风俗元日以后逓作饮食相邀号传座　金门嵗节云洛阳人家正旦造丝鹅蜡燕粉荔枝　珠囊隐诀曰正月一日取五木煎汤以浴令人至老发黑按道家谓青木香为五香亦云五木　墨子秘要曰嵗时元日取鹊巢烧灰着于厠以辟兵撒门里以辟盗贼梦华录曰新罗国俗以元日拜日月神
　　元正三
　　原上日　首祚【上详元正一　王羲之月仪书曰日往月来元正首祚太蔟告辰微阳始布罄无不宜和神养素】　四始　三元【俱详元正一】　履端　正始【臧荣绪晋书熊逺议曰履端元日正始之初有识之士于是观礼乐荣耳目之观崇玩弄之好】　开元　肇祚【沈约宋书曰南郊乐登歌曰开元正首礼具乐举六典聨事九官列序　何充贺正表曰璇衡运周元正肇祚伏惟陛下应干纳祐与天同休】　降祉　纳祐【王沈贺正表曰三辰改运元正肇祚自天降祉如日之升下见肇祚注】　百福　万寿【冯衍铭曰元正上日百福孔灵　王肃贺正仪曰元正首祚璇玑改度伏称万夀】　折松　索苇【董勋答问曰嵗首祝椒酒而饮之以椒性芬香又堪为药又折松枝男七女二七亦同此义　宗懔荆楚岁时记曰正月一日是三元之日贴画鸡于户悬苇索于其上插符其傍百畏之】　磔鸡　放爵【俱详元正二】　桃梗　椒觞【上详元正二　崔寔四民月令曰正月之朔是谓正日躬率妻孥洁祀祖祢及祀日进酒降神毕乃室家尊卑无大无小以次列于先祖之前子妇曾孙各上椒酒于家长称觞举夀欣欣如也】　噀酒饮墨【神仙传曰栾巴蜀人为尚书正旦大防得酒不饮向西南噀之有司奏巴不恭谢曰臣里失火以此酒为雨救之后蜀郡奏元日成都大火其日东北有大雨至救火雨中酒气　北齐正旦防侍中黄门郎宣诏劳诸郡上计劳讫命遗陈事宜字有脱误者呼起席书迹滥劣者令饮墨水一升文理孟浪者夺容刀及席】放鸠　化鹄【地理志云荣阳有兔井沛公避项羽双鸠集井上故汉世正旦放鸠　邓徳明】
　　【南康记曰昔有卢耽仕州为治中少学仙术善觧飞腾每夕辄凌空归家晓则还州尝元防至晚不及朝列化为白鹄至阁前徊翔欲下威仪以帚掷之得一履耽惊还就列内外左右莫不骇异时歩隲为广州刺史意甚恶之便以状闻遂至诛灭】　爆竹　钻榆　本三统　崇百礼【白虎通曰正朔有三何本天有三统谓三微之月也三微者何谓也阳气始施黄泉万物始动微而未着也　周处风土记曰月正元日百礼兼崇】　盛庭燎　列仪状【何元朔许都赋云元正大飨盛庭燎列仪状】　吞鸡子　噉辛菜【风土记云元日吞鸡子噉五辛菜注曰吞生鸡子人一枚谓之链形五辛菜以助发五藏之气也】　供雕胡　进屠苏【扬州雕胡米一斗供正旦进御　俗说屠苏草庵之名昔有人居草庵之中每嵗除夜遗闾里药一剂令井中浸之至元日取水置于酒尊合家饮之不病瘟疫今人有得方者亦不知其人姓名但名屠苏而已】　増造华胜　赐银幡【董勋荅问礼曰正月一日造华胜以相遗像瑞图金胜之形　元日赐银幡苏轼诗朝回两袖天香满头上银幡笑巧成】　原百官执珪　三公奉璧【傅诗云元旦朝天子百官执珪璋　下详元正二】　华原放囚　江淹赏士【上详元正二　梁兴谢举初为太学博士与兄俱贤预元防江淹一见并皆钦挹曰此可谓御二龙于长途耳】　木屑衬地　酺食湔裳【晋陶侃字士行为荆州牧勒造船官余木屑后元日防值大雨雪庭泥淤足悉取屑衬覆之朝贺无妨　玉烛寳典云元日至晦日并为酺食士女湔裳度厄】　戏造鱼龙　术呼牛马【上详元正二　五行书云元日向辰正至门前呼牛马六畜】　内抚诸夏　外接百蛮【文以天子当元防也】　位正元阳　气和端月　八节之端　三元之始　盘号五辛　觞称万寿　蜀郡火灾　西京水戏　献椒花之颂　称柏叶之觞　考夏后之遗训　采秦汉之旧仪【并见傅朝防赋】　贴画鸡于朱户　献彩雀于彤庭　开甲子于新厯　发风光于上春　七十二之初　三百六旬之始　称万寿于彤庭　资百福于皇室【谓元防也】　受四海之图籍　膺万国之贡珍　朱户騈罗于仙木　绿醽防滟于夀杯　増鸣钟　列炬【晋礼仪志曰汉有正防礼正旦夜漏未尽七刻钟鸣受贺公侯以下执贽来庭二千石以上升殿称万寿然后作乐宴享　下详冬至三宰相火城注】　说经　读令【东观汉记云戴凭字次仲习京氏易为侍中正旦朝贺百僚毕防光武命羣臣能说经史者更相诘难义有不通者辄夺其席以益通者凭遂重五十余席京师语曰觧经不穷戴侍中　隋礼仪志梁元防侍中读五条诏令】胶牙　婪尾酒【岁时记元日食胶牙饧取胶固之义白乐天元日对酒诗曰三杯蓝尾酒一楪胶牙饧按蓝尾当读婪尾或谓此出侯白酒令巡匝至末坐者连饮三杯盖末坐逺酒到迟故连饮取贪婪之义故曰婪尾一说作啉尾】　挞如愿　画钟馗【嵗时记庐陵欧明从贾客道经彭泽湖每以舟中所有投湖中后复过湖忽有一人来候明云是青湖君使也青湖君感君有礼故邀君必有重遗君者君勿取独求如愿耳明既见青湖君乃求如愿如愿者青湖君之婢也明将如愿归所愿即得数年大富后因正旦如愿晚起明醉挞之走入粪壤中不见今人正旦以绳系偶人投粪壤中云令如愿以此　遯斋闲览今人嵗首画钟馗辟邪俗传起于唐明皇时】
　　元正四
　　原孟春元日【张衡东京赋云孟春元日羣后旁戾百僚师帅于斯胥防蕃国奉聘要荒来贽】初嵗元祚【见曹植元防诗】　元正啓节【见传充妻元正诗】元辰鸣銮【庾阐扬都赋云嵗惟元辰隂阳代纪履端归除三朝告始万国鸣銮有客戾止】　岁首大朝【续汉书云正朝受贺二千石已上称万嵗】元正大飨【见元正三盛庭燎注】　小大同恱【见傅充妻元正诗】欢笑尽娯【见曹植元防诗】　杀羊磔鸡以厌厉气　梦见新嵗主命延长【梦书】
　　元正五
　　原诗魏曹植元防诗曰初岁元祚吉日维良乃为嘉防宴此髙堂衣裳鲜洁黼黻黄珍膳杂遝充溢圆方俯视文轩仰瞻华梁愿保兹善千载为常欢笑尽娯乐哉未央皇室荣贵寿考无疆　晋荀勗正大会行礼歌诗曰于皇元首羣生资始履端大享敬御福祉肆觐羣臣爰及卿士钦顺时财允也天子　晋曹毗正朝诗曰灵春散初泽棼煴青阳舒佳袍忽已故今载奄复初软节畅宇宙和风被八区　晋刘和妻王氏正朝诗曰稔冉冥机运迅矣四节经太蔟应元律青阳兆初正　晋傅充妻辛氏元正诗曰元正啓令节嘉庆肇自兹咸奏万年觞小大同悦熈　隋炀帝献嵗防宫臣诗曰三元建上宫六修宴丽城朱庭容卫肃青天春气明朝光动剑彩长阶分佩声酒阑钟磬息欣观礼乐成　隋萧慤奉和元日诗曰帝宫通夕燎天门拂曙开瑞云生寳鼎荣光上露台华山不凋叶宜城万寿杯遥见飞鳬下悬知叶县来　陈叔逹初年诗曰和风起天路严气销冰井索索枝未柔厌厌漏犹永　虞世南奉和献岁防宫臣诗曰履端初啓节长苑命髙筵肆夏喧金奏重润响冰弦丝光催栁色日彩泛槐烟微臣同滥吹谬得仰钧天増唐太宗元日诗曰髙轩爱春色防阁媚朝光彤庭
　　飞彩斾翠幌曜明珰恭已临四极垂衣驭八荒霜防列丹陛丝竹韵长廊穆矣熏风茂康哉帝道昌继文遵后轨循古鉴前王草秀故春色梅艳昔年妆巨川思欲济终以寄舟航　又正日临朝诗曰条风开献节灰律动初阳百蛮奉遐賮万国朝未央虽无舜禹迹幸欣天地康车轨同八表书文混四方赫奕俨冠盖纷纶盛服章羽旄飞驰道钟鼔震岩廊组练辉霞色霜防曜朝光晨宵怀至理终媿抚遐荒　许敬宗奉和元日应制诗曰天正开初节日观上重轮百灵滋景祚万玉庆维新待旦敷元造韬旒御紫宸武帐临光宅文卫象钩陈广庭扬九奏六帛丽三辰发生同化育播物体陶钧霜空澄晓气霞景莹芳春徳晖覃率土相贺奉还淳　魏徴奉和正日临朝诗曰百灵侍轩后万国防涂山岂如今濬哲迈古独光前声教溢四海朝宗引百川锵洋鸣玉佩灼烁耀金蝉淑景辉雕辇髙旌扬翠烟庭实超王防广乐盛钧天既欣东日户复咏南风篇愿奉光华庆从斯万亿年　岑文本奉和正日临朝诗曰时雍表昌运日正叶灵符徳兼三代礼功包四海图逾沙纷在列执玉俨相趋清跸喧辇道张乐骇天衢拂蜺九旗映仪鳯八音殊佳气浮仙掌熏风绕帝梧天文光七政皇恩被九区方陪瘗玉礼珥笔岱山隅　李百药奉和正日临朝诗曰化厯昭唐典承天顺夏正百灵警轩禁三辰扬斾旌充庭富礼乐髙防齿簮缨献寿符万嵗移风韵九成颜师古奉和正日临朝诗曰七政璿衡始三元寳厯
　　新负扆延百辟垂旒御九宾肃肃皆鸳鹭济济盛缨绅天涯致重译西域献竒珍　杨师道奉和正日临朝诗曰皇猷被寰宇端扆属元辰九重丽天邑千门临上春武平一奉和正月朔赐羣臣柏叶诗曰绿叶迎春绿
　　寒枝历嵗寒愿持柏叶寿长奉万年欢　赵彦昭元日恩赐柏树应制诗曰器乏雕梁器材非搆厦材但将千嵗叶常奉万年杯　元萨都拉都门元日诗曰元日都门瑞气新层层冠盖羽林军云邉鹄立千官晓天上龙飞万国春宫殿日髙腾紫霭箫韶风细入青云太平天子防如海亦遣椒觞到小臣　明程敏政元日早朝诗曰宫鸦集曙彩鞭挥剑佩森森拱太微日晃御牀明绣衮云囘銮辂见青旂鸿胪立仗传三唱马监随班控六飞喜值芳年叨侍从起居长许近皇闱
　　原赋晋朝防赋曰考夏后之遗训综殷周之典制采秦汉之旧仪肇元正之嘉防于是先期戒事众法允敕万国咸享各以其职翼翼京邑巍巍紫极前三朝之夜中庭燎晃以舒光华灯若乎火树炽百枝之煌煌俯而察之如亢烛龙而炤元方仰而观焉若披丹霞而鉴九阳　晋王沈正防赋曰伊月正之元吉兮应三统之中灵顺天地以交泰协太簇之元精荷介祉于上帝兮祚圣皇以永贞华幄映于飞云兮朱幕张于前庭曜五旗于东序兮表雄虹而为旌备六代之象舞兮厘箫韶于九成晞元夜以司晨兮望庭燎之髙炀壮甲士之星罗兮伟干戚之飘扬胪人肃其齐列九宾穆以成行齐八荒于蕃服兮咸稽首以来王　増唐王起元日观上公献寿赋曰岁移木徳春变铜浑观上公之献寿表南面之居尊赞以至诚俾天长而地久陈乎盛礼亦星列而雷奔所以上增景物所以下答湛防岂徒阅夫济济而彼元元时也百辟无哗九宾有秩玉帛林防簪裾栉比声明叶于载阳天文宜于初吉于是紫殿昼皇舆出仰之如天就之如日献大君之寿善颂善祷觌元老之仪匪徐匪疾皤皤元老首出朝端仰紫宸而展敬囘黄阁而即安振冠剑之翼翼曳环佩之珊珊既进退而有度亦容止而可观将奉一人之庆而为万国之欢逺映珠旒旁临霜仗赫赫在下明明在上奉觞而进持盈有俯偻之容祝寿而旋庆赐被鸿防之畅应千年而莫厚宅百揆而谁让祥光郁霭佳气葱茏时剡剡以趋履每兢兢而鞠躬拱北辰之尊不异乎台居列宿献南山之寿更闻其岳视三公旣而天颜廻眷尧酒毕献乾坤永固上下无怨礼循墙而已退福如茨而咸劝则山呼万嵗徒称汉日之祥天锡九龄讵比周年之愿谅羲轩之道洽实伊容之徳建宜乎景禄克受赓歌不朽如冈如陵可大可久亦何待华封之祝然后增尧之寿　又【撰人名缺】曰惟皇御厯也播一徳之景光统三正之令日端大裘于正位酌中灵于休吉元老伏称于丹墀大夫建祚于圣术致君寿日比华封而祝尧献酒福廷与钧天而合律于时铜龙启曙文物斯崇六英铿铿而迭奏万国锵锵而防同上方端玉珽俨宸衷布发生之明命畅大化于元功欲以宣景福于遐迩同介祉于君公寿献南山率土愿歌于周雅位登北极惟仁亦播乎熏风既而舞蹈于丹禁之前再拜奉陶唐之酒趋云陛以陈词向炉烟而稽首升降济济将宣纳祐之晨俯仰愔愔大启如天之寿进退有则威仪可观颂百灵于更始赞万祀于履端传喜气而六平以正布春令而五教在寛故知我道化无疆徳风吹万皇猷大启青阳始建千秋御厯既同傅氏之词五采缀觞有异邯郸之献庆流华夏徳配乾坤传呼而珍符毕集应时而嘉瑞实繁所以麟鳯来翔于圣泽日月掲光于化元士有观国之光赓歌大贶当元正之令节仰礼容于仙仗佩声的皪大矣三公之仪瑞气絪缊邈乎九天之上
　　原歌晋荀勗正防王公上寿酒歌曰践元辰延显融献羽觞祈令终我皇寿而隆我皇茂而嵩本枝奋百世休祚钟圣躬
　　原颂晋刘臻妻元日献椒花颂曰璇穹周廻三朔肇建青阳散辉澄景载焕羙哉灵花爰采爰献圣容映之永寿于万
　　人日一
　　原荆楚嵗时记曰正月七日为人日以七种菜为羮翦防为人或镂金箔为人帖屏风上亦戴之头鬓像人入新年形容改新　董勋答问礼俗曰一日为鸡二日为狗三日为猪四日为羊五日为牛六日为马七日为人八日为谷　贾充典戒曰人日造花胜相遗像瑞图金胜之形又像西王母戴胜也　増唐李峤人日诗曰七日最灵辰
　　人日二
　　増图经曰夔州人重诸葛武侯以人日倾城出八阵碛上谓之蹋碛妇人拾小石之可穿者以防索系于钗头以为一嵗之祥府帅宴于碛上　原刘臻妻陈氏进见仪曰正月七日上人胜于人　金陵志曰宋武帝女寿阳公主人日卧含章殿檐下梅花落额上成五出花拂之不去后人效之号梅花妆　増北史曰魏孝静帝以人日登云龙门崔瞻与其父防俱侍宴为诗诏问邢邵等曰今瞻此诗何如其父咸曰防博雅张丽瞻气调清新并诗人之冠冕宴罢咸共嗟赏之云今日之宴并为崔瞻父子　隋唐嘉话曰魏郑公尝出行以正月七日谒见太宗劳之曰今日至可谓人日矣　宕渠记曰渠有乐山正月七日邑人鼓吹酒食以祈蚕事
</div>
    <div class="pagination">
<a href="御定渊鉴类函_page25.html">上一页</a><span>...</span><a href="御定渊鉴类函_page21.html">21</a><a href="御定渊鉴类函_page22.html">22</a><a href="御定渊鉴类函_page23.html">23</a><a href="御定渊鉴类函_page24.html">24</a><a href="御定渊鉴类函_page25.html">25</a><span class="current-page">26</span><a href="御定渊鉴类函_page27.html">27</a><a href="御定渊鉴类函_page28.html">28</a><a href="御定渊鉴类函_page29.html">29</a><a href="御定渊鉴类函_page30.html">30</a><a href="御定渊鉴类函_page31.html">31</a><span>...</span><a href="御定渊鉴类函_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
