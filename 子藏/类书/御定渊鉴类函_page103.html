<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 103 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 103 页/共 320 页</h1>
    <div class="content">　　原左传曰文公十六年宋公子鲍礼于国人宋饥竭其粟而贷之年自七十以上无不馈诒也时加羞珍异无日不数于六卿之门国之材人无不事也亲自桓以下无不恤也　吕氏春秋曰齐桓公告鲁曰管夷吾寡人之讐也愿得之而亲加手焉鲁君许诺乃使吏鞹其拳胶其目盛之以鸱夷置之车中至齐境桓公使人以朝车迎之被以爟火衅以牺猳焉生与之如国命有司除庙筵几而荐之　増经济编曰齐桓公见小臣稷三至不得见也从者曰万乗之主布衣之士一日三至而不得见亦可以止矣桓公曰不然士之傲爵禄者固轻其主其主傲霸王者亦轻其士纵夫子傲爵禄吾庸敢傲霸王乎五往而后得见　又曰寗戚欲干齐桓公穷困无以自进于是为商旅赁车以适齐暮宿于郭门之外桓公郊迎客夜开门辟赁居者执火甚盛从者甚众寗戚飰牛于车下望桓公而悲撃牛角疾商歌桓公闻之执其仆之手曰异哉此歌者非常人也命后车载之史记曰子贡所至国君无不分庭与之抗礼　又曰
　　戎王使由余于秦穆公示以宫室积聚由余曰使为之则劳神矣使人为之人亦苦矣穆公于是与由余曲席而坐传噐而食　原韩诗外传曰楚庄王使使赍金百斤聘北郭先生先生曰臣有箕帚之妇愿入计之即谓妇人曰楚欲以我为相今日相则结驷列食方丈于前如何妇人曰夫子以织屦为食食粥毚履无怵惕之忧者何哉与物无治也今如结驷列所安不过容食方丈于前所甘不过一肉以容之安一肉之味而殉楚国之忧其可乎于是遂不应聘与妇去之　史记曰孟尝君在薛招致诸侯賔客及亡人有罪者皆归孟尝君孟尝君舍业厚遇之以故倾天下之士食客数千人无贵贱一与文等　又平原君传曰虞卿者游说之士也蹑蹻担簦说赵孝成王一见赐黄金百镒白璧一双再见为赵上卿故号为虞卿　战国策曰燕昭王卑身厚币以招贤者往见郭隗曰敢问以国报讐者奈何对曰王诚博国中之贤而朝其门下天下闻王朝其贤臣天下之士必趋于燕昭王曰寡人将谁朝而可郭隗曰今王诚欲致士先从隗始隗且见事况贤于隗者乎于是昭王为隗筑宫而师之士争凑燕　西京杂记曰平津侯自以布衣为宰相乃开东閤营客馆以招天下之士其一曰钦贤馆以待大贤次曰翘材馆以待大才次曰接士馆以待国士其有徳任毗賛佐理隂阳者处钦贤之馆其有才堪九列将军二千石者居翘材之馆其有一介之善一方之艺居接士之馆而躬自菲薄所得俸禄以奉待之　増汉书曰初楚元王交礼待申公等穆生不嗜酒元王每致滴常为穆生设醴及王戊即位常设醴后忘设焉穆生退曰可以逝矣　事文聚曰汉楼防家居长安时成都侯商为大司马衞将军辅政罢朝欲候防主簿谏将军至尊不宜入闾巷商不聼遂至防家家狭小官属立车下乆住移时天欲雨主簿谓西曹诸掾曰不聼强谏反雨立闾巷　李膺有疾不通賔客惟陈仲弓来乗舆出迎之　原魏志曰钜鹿张臶学兼内外前后辟命并不就后迁居任县广平太守卢毓到官三日纲纪白承前致版谒臶毓敎曰张先生所谓上不事天子下不友诸侯者也此岂版谒所可光饰哉但遣主簿奉书致羊酒之礼　吴志云周瑜荐鲁肃才宜佐时权即见肃与语甚恱众賔罢退乃独引肃还合榻对饮　又刘基传云孙权大暑时尝于船中宴饮于船楼上值雷雨权以盖自覆又命覆基余人不得也　増事文聚曰刘驎之少尚质素车将军桓冲闻名辟为长史固辞冲常到其家驎之于树条桑使者致命驎之曰使君既枉驾光临宜先诣家君冲愧诣其父　又曰郭林宗名益显士争归之载刺常盈车晋书曰元帝迁镇东大将军遗贺循书曰虚薄寡徳
　　忝备近亲谬荷宠位受任方镇餐服元风景羡髙矩常愿弃结驷之轩轨策柴车而造门徒有其懐而无从贤之实者何良以宼逆殷扰志在竭节耳羣望颙颙实在君侯庶禀徽猷以逺规今上尚书屈徳为军司谨遣参军某衔命奉授望必屈临以副倾迟循犹不起　宋书曰羊欣常诣领军将军谢混混拂席改服然后见之时混族子灵运在坐退告族兄瞻曰将军见羊欣遂易衣改席欣由是益知名　唐书曰自徳宗朝宰相归私第百官不敢及门裴度以方讨不庭宰相宜日接多士冀有所得因奏请通賔客许之四方布衣尽得以策干宰相至今宰相私接士度之请也　宋史髙宗时侍读范冲荐尹焞自代授左宣敎郎充崇政殿说书以疾辞冲奏给五百金为行资命漕臣奉诏至涪亲遣始就道至九江又疏辞张浚当国言其拒刘豫之节且所学有大过人者乞令江州守臣津送至国门　元史元世祖在濳藩以安车迎李俊民延访无虚日　眀纪事本末明太祖为吴王时既下处州遣使以书币聘青田刘基浦江宋濓龙泉章溢丽水叶琛明年三月基等至建康入见喜曰我为天下屈四先生命有司创礼贤馆处之
　　礼贤三
　　原筑台　悬榻【郭隗谓燕昭王曰王欲礼贤请从隗始昭王乃筑防师事隗于是乐毅自魏往邹衍自齐往剧辛自赵往也　后汉乐安太守陈蕃郡人周璆髙洁之士前后郡守招命不至唯蕃致之而不名特为设一榻去则悬之璆字宣之案与徐孺子事不同并存之】　引车见朱亥　避寝舍盖公【史记魏有隠士侯生为夷门抱闗公子欲厚遗之不受乃置酒大防侯生曰有客在市屠中愿枉车骑公子乃引车入市侯生下见朱亥睥睨乆立公子顔色愈和　汉书曹参为斋相闻有盖公善治黄老言使人厚币请之既见公为言治道贵清静而民自定乃避正寝舍之】　降尊就卑以贵下贱【大得民也易】　隗嚣与马援共卧　闗张与先主同牀【后汉马援从南幸丘转至东海及还以为徒诏使大中大夫来歙持节送援西归陇右隗嚣与援共卧起问以东方流言及京师得失　蜀志云先主为平原相以羽飞为别部司马分统部曲先主与二人寝则同牀恩若兄弟而稠人广坐侍立终日随先主周旋不避艰险】　増栖筠执经问义钜夫奉诏求贤【唐书李栖筠拜西都团练观察使増学庐表宿儒河南褚冲等超拜学官】
　　【身执经问义　元史吴澄字防清力圣贤之学侍御史程钜夫奉诏求贤江南起澄至京师未几以母老辞归】怀金访师道　守礼絶章惇【宋史陈师道初游京师逾年未尝一至贵人之】
　　【门傅尧俞欲识之先以问秦观观曰是人非持刺字俛顔色伺乎公卿之门者殆难致也尧俞曰吾将见之惧其不吾见也子能介于陈君乎知其贫怀金欲为餽比至听其议论益敬畏不敢出　人曰章惇在枢府将荐师道亦属观延之师道答曰辱书谕以章公降屈年徳以礼见招不佞何以得此公卿不下士尚矣乃特见于今而亲于其身幸孰大焉然先王之制士不传贽为臣则不见于王公所以成礼而其敝必至自鬻故谨其始以为之防师道于公前有贵贱之嫌复无平生之旧公虽可见礼可去乎且公之见招盖以能守区区之礼也若昧冐法义闻命走门公又何取焉幸公他日成卭谢事幅巾东归师道当御欵叚乗下泽车公于东门外尚未晚也及惇为相又致意焉终不往】　改名髙阳里　更署浩然亭【唐书贺徳仁越州山隂人与从兄徳基师事周正以文辞称人为语曰学行可师贺徳基文质彬彬贺徳仁兄弟八人比汉荀氏太守鄱阳王伯山改所居甘滂里为髙阳里　又曰樊泽为节度使时孟浩然墓碑坏泽乃更为刻碑鳯林山南封宠其墓初王维过郢州画浩然像于刺史亭因曰浩然亭咸通中刺史郑諴谓贤者名不可斥更署曰孟亭】　躬至簿防　独拜牀下【宋史吕午嘉定间授乌程主簿郡守致之幕下事一决于午守张忠恕浚之孙也荐午尤力时忠恕之母就养而时时躬至簿迎午二亲入郡与午皆衣彩衣奉觞上寿人荣之　事文聚诸葛孔明每至厐徳公家独拜牀下】　延聘何基师礼王栢【宋史何基师事黄干淳固笃实絶汉儒赵汝腾守婺延聘请讲辞不就景定五年】
　　【诏举贤特荐基与建人徐几同理宗立授史馆校勘终亦不就也　又曰蔡抗杨栋相继守婺赵景纬守台聘王栢为丽泽上蔡两书院师乡之耆徳皆执弟子之礼】　李密修弟子礼　弥逺置人才簿【唐书徐旷字文逺性方正举动纯重窦威杨元感李密王世充皆从受学隋越王侗署国子祭酒时洛阳饥文逺自出城樵拾为李密所得密使文逺南向坐备弟子礼拜之文逺谢曰前日以先王之道授将军今将军拥兵百万威震四海犹能屈礼老夫此盛徳也安敢不尽将军若欲为伊霍继絶扶倾吾虽老犹愿尽力如为莽卓乗危廹险则仆髦矣无能为也后归髙祖　宋史吕午为乌程主簿史弥逺虽非贤相犹置人才簿书贤士大夫以待用午治县之政亦书之差两浙转运司主管文字弥逺病乆不见客午入谒特出迎】　还刺不通　书币不啓【北齐神武东出李元忠载素筝浊酒奉迎神武闻其酒客未即见之元忠下车独酌擘脯食之谓门者曰本言公招延贤隽仐国士到门不能吐餔辍洗其人可知还吾刺勿复通门者以告神武遽见之　宋史苏云卿者广汉人来豫章东湖结庐灌园少与张浚为布衣交浚为相驰书函币属豫章帅及漕臣亲造其庐帅漕乃屏从入其圃翁运锄不顾进而揖之土锉竹几地无纤尘案上有汉书一册遂叩其乡里曰广汉因言张徳逺广汉人翁当识之且问其何如人曰贤人也第长于知君子短于知小人客起而言曰张公令某等致书共济大业因出书币寘几上请共载不可期以诘朝旦迹之则书币不啓家具如故而翁已遁矣帅漕复命浚拊几叹曰求之不早实懐窃位之差】
　　礼贤四
　　原吐握【周公下白屋之士一沐三握髪一饭三吐哺】　洒埽【任延为防稽都尉有龙丘苌隠居三公连辟不到延洒埽其门遣功曹奉谒相望于道积一嵗苌乃乗辇诣府门愿得生死备録遂署议曹祭酒寻卒】　屏后记语【孟尝君在薛每待客坐语屏后侍人主记与賔客语】　车下伏谒【魏文侯师田子方太子击遭于道下车伏谒子方不为礼击因问曰富贵骄人乎贫贱骄人乎子方曰诸侯骄人失国大夫骄人失家贫贱行不合去之楚越如脱屣】　无忌下士【魏公子无忌仁而下士无贤不肖谦而礼交之士争往归之诸侯不敢加兵于魏】　董允下士【蜀志董允为尚书令费祎典中军期游燕严驾已办董恢诣允恢年少官防见允将出逡廵求去允不许曰舍此就彼实非所宜乃命解祎等驾下士如此】　执辔愈恭【史记信陵君传云魏有隠士曰侯嬴年七十家贫为大梁夷门监者公子闻之乃置酒大防賔客坐定公子从车虚左自迎夷门侯生侯生摄敝衣冠直上载公子上坐不让欲以公子公子执辔愈恭】　倦不敢息【说苑魏文侯见叚干木立倦而不敢息及见翟璜踞堂而与之言翟璜不恱文侯曰叚干木官之则不肯禄之则不受今汝欲官则相至欲禄则上卿既受吾赏又责吾礼毋乃难乎】　特设一榻【后汉徐穉传时陈蕃为太守以礼请署功曹穉既谒而退蕃在郡不接宾客惟穉来特设一榻去则县之】　为设几杖【后汉郑传云灵帝末党禁解大将军何进闻元而辟之州郡以进权戚不敢违意遂廹胁元不得已诣之进为设几杖礼待甚优元不受朝服而以幅巾见一宿逃去】　起客馆【汉书曰公孙起徒歩数年至宰相封侯于是起客馆开东阁以延贤人与参谋议】　舍上舍【战国策云靖郭君善齐貎辩齐貎辩之为人也多疵门人弗说士尉以证靖郭君靖郭君不聼士尉辞而去孟尝君又窃以諌靖郭君大怒曰刬而破吾家茍可慊齐貎辩者吾无辞为之于是舍之上舍令长子御之旦暮进食】　魏王郊迎【孔丛子云魏王遣使者聘孔子曰君乆闻下风愿委国先生】　公孙虚馆【魏志管宁遇天下大乱往辽东投公孙度云云】　驾车而往【典略云范蠡楚宛人被髪佯狂文种为宛令遣吏奉谒曰士有贤圣之资必有佯狂之义驾车而往】　拥彗先驱【史记燕昭王详后】　躧履起迎【前汉隽不疑传云暴胜之素闻不疑贤至渤海遣吏请与相见不疑冠进贤冠带櫑具劒环玦褒衣博带盛服至门上谒门下欲使解劒不疑曰劒者君子武备所以衞身不可解请退吏白胜之胜之开阁延请望见不疑容貎尊严衣冠甚伟胜之躧履起迎】　擥履而起【魏志邴原传云太祖北伐三郡单于还往昌国燕士大夫酒酣太祖曰孤反邺守诸君必皆来迎今日明旦度将至矣其不来者独有邴祭酒耳言讫未乆而原先至门下通谒太祖大惊喜擥履而起逺出迎原曰贤者诚难测度孤谓君将不能来而逺自屈诚副饥渴之心谒讫而出】　屣履造门【后汉书郑因传云孔融深敬因】　衣不及席【续汉书皇甫规】　文信待宾【史记吕不韦传云魏有信陵楚有春申赵有平原齐有孟尝皆下士喜宾客以相倾吕不韦以秦之强羞不如亦招致士厚遇之至食客三千人】　田伯好士【韩诗】　淮南养士【前汉淮南王安为人好士鼔琴不喜弋猎狗马驰骋亦欲以行隂徳拊循百姓流名誉招致賔客方术之士数千人】　公子爱客【魏曹植公防诗公子敬爱客终宴不知疲】　写范蠡之状【国语范蠡辞于王曰君王勉之臣不复进于越国矣遂乗轻舟以浮于五湖莫知其所终极王命工以良金写范蠡之状而朝礼之】礼徐穉之墓【吴志顾劭为豫章太守下车祀先贤徐孺子之墓优待其后】　修曽
　　子之舍【说苑云鲁人攻鄪曽子辞于鄪君曰谓出冦罢而后复来请姑毋使狗豕入吾舍鄪君曰寡人之于先生也人无不闻今鲁人攻我而先生去我我胡守先生之舍鲁人果攻鄪而数之罪十而曽子之所争者九鲁师罢鄪君复修曽子之舍而后复迎之】　轼叚干木之闾【新序云魏文侯过叚干木之闾而轼其仆曰君何为轼曰此非叚干木之闾乎段干木盖贤者也吾安敢不轼】　朝隘巷之士【战国策李疵观中山之君所倾盖与车者而朝穷闾隘巷之士者七十家】　见穷闾之士【韩子云赵文侯】　倪寛卑体下士【前汉倪寛为左内史劝农业缓刑罚理狱讼卑体下士务在于得人心择用仁厚士推情与下不求名声吏民大信爱之】　定国迎师执经【前汉于定国为廷尉乃迎师学春秋身执经北面备弟子礼为人谦恭尤重经术士虽卑贱徒歩往过定国皆与钧礼恩敬甚备学士咸称焉】　楚王郊迎至舍【说苑田忌去齐奔楚楚王郊迎至舍】　齐王迎之于门【战国策先生王斗造门而欲见齐宣王宣王使谒者延入王斗曰斗趋见王为好势王趋见斗为好士于王何如使者还报王曰先生徐之寡人请从宣王因趋而迎之于门】　接以师友之道【后汉班彪避地河西河西大将军窦融以为从事深敬待之接以师友之道彪乃为融画策事汉总河西以拒隗嚣及融徴还京师光武问曰所上章奏谁与参之融对曰皆从事班彪所为帝雅闻彪材因召入见举司茂才】　待以交友之礼【吴志虞翻归孙策命为功曹待以交友之礼】　周公下白屋之士【说苑周公摄天子位七年布衣之士执贽所师见者十二人穷巷白屋所先见者四十九人时进善者百人教士者千人官朝者万人】　齐桓下布衣之士【韩子云齐桓公】　平原君侧行襒席【史记驺衍重于齐适梁梁惠王郊迎执賔主之礼适赵平原君侧行襒席如燕昭王拥篲先驱请列弟子之座而受业筑碣石宫身亲往师之作主运】　燕太子侧阶迎光【史记鞠武谓燕太子丹曰燕有田光先生其为人智深而勇沈可与谋太子曰愿因太傅而得交于田先生可乎鞠武曰敬诺出见田先生道太子愿图国事于先生也田光曰敬奉敎乃造焉太子逢迎却行为导跪而蔽席】　九九薄能因为礼之【说苑云齐桓公设庭燎为士之欲造见者期年而士不至于是东野鄙人有以九九之术见桓公曰九九何足以见乎鄙人对曰臣非以九九为足以见也夫九九薄能而君犹礼之况贤于九九乎桓公曰善乃因礼之期月四方之士相而并至】　一分之善莫不加礼【后汉孔融传融闻人之善若出诸已言有可采必演而成之而告其短而退称所长荐达贤士多所奨进知而未言以为已过故海内英俊皆信服之】　宾客所归倾心折节【后汉袁绍】　折节待士坐不重席【典略荀生】　闻粲在门倒屣迎之【魏志王粲徙长安左中郎将蔡邕见而竒之时邕才学显著贵重朝廷常车填巷宾客盈坐闻粲在门倒屣迎之粲至年既防弱容状短小一坐尽惊邕曰此王公孙也有异才吾不如也吾家书籍文章尽当与之】　晏闻弼来倒屣迎之【世语云何晏为吏部郎时宾客盈坐闻王弼来倒屣迎之】　爱士好宾盛修肴膳【后汉崔瑗爱士好宾盛修肴膳殚极滋味不问余产居常蔬食菜羮而已】　劳谦接纳坐无空席【晋书王浑为安东将军镇寿阳时吴人新附颇懐畏惧浑拊循羇旅虚懐绥纳坐无空席门不停宾于是江东之士莫不恱附】　士虽徒歩皆与钧礼【前汉于定国】　士无贵贱与之抗礼【后汉袁绍姿貌威容爱士养名既累世台司宾客所归倾心折节莫不争赴其庭士无贵贱与之抗礼辎軿柴毂填接堦陌】　入与共食出与同衣【说苑宋司城子罕之贵子韦也入与共食出与同衣司城子罕亡子韦不从子罕来复召子韦而贵之左右曰君之善子韦也君亡不从来又复贵之君独不贵于君之忠臣乎子罕曰吾惟不能用子韦故至于亡今吾之得复也尚是子韦之遗徳余敎也吾故贵之且吾之亡也吾臣之削迹拔树以从我者奚益于吾亡哉】　出则同舆坐则同席【蜀志先主传曹公还许表先主为左将军礼之愈重云云】　同席而坐同簋而食【魏书刘平结客刺备备不知而待客甚厚容以状语之而去是时人民饥馑屯聚钞暴备外御宼难内丰财施士之下者必与同席而坐同簋而食无所拣择众多归焉】　同舆而载共帐而寝【吴志太子孙登传云权欲登读汉书习知近代之事以张昭有师法重烦劳之乃令张休从昭受读还以授登登待接僚属略用布衣之礼与休等或同车而载或共帐而寐】　爱敬君子不恤小人【蜀志张飞传云长善待卒伍而骄于士大夫飞爱敬君子而不恤小人先主常戒之曰卿刑杀既过差又日鞭笞健儿而令在左右此取祸之道也】贵而能降　降心相从【白帖】　増幸异其礼【汉书东方朔对武帝曰臣言可用幸异其礼不可用罢之】　结袜【汉书王生者善为黄老言常召居廷中公卿尽防立王生老人曰吾袜解顾谓张释之跪而结之诸公贤王生而重释之】　延置上坐【后汉书赵壹字元叔举郡上计京师司徒袁逄受计吏皆拜伏庭中莫敢仰视元叔独长揖逄令让之曰计吏而揖三公何也对曰郦食其长揖汉王今揖三公何遽讶哉逄即敛袵下堂执其手延置上坐】　二千石不如缝掖【后汉王符字节信度辽将军皇甫规解官归安定乡人有以货得雁门太守者亦去职还家书刺谒规规卧不起既入问曰卿前在郡食雁羙乎有顷曰王符在门规素闻符名惊起衣不及带屣履出迎手而还命坐极欢时人为之语曰徒见二千石不如一缝掖言书生道义之为贵也】　复令就家致聘【唐书建中时张镒为相黜陟使裴伯言荐潞州处士田佐时诏除集贤院直学士镒以为礼轻恐士不劝复令州县吏以绢百疋粟百石就家致聘佐时卒不至】　破械致礼【唐书李懐光辟李鄘于幕府及懐光反鄘与髙郢刺贼虚实白诸朝懐光觉囚之河中平马燧破械致礼表佐其府】　独引同榻【唐书李择言以吏治称张嘉贞为益州都督性简贵接部刺史倨甚择言守汉州独引同榻坐讲绎政事名重当时】视若布衣交【李栖筠举进士调冠氏主簿太守李岘视若布衣交】　请为忘年
　　交【唐书陆防调都尉罢归夀州刺史张镒有重名防往见语三日竒之请为忘年交】　使我急贤诣子【沈传师字子言父既济有良史才拜左拾遗传师贞元间举进士时给事许孟容礼部侍郎权徳舆乐挽毂士号权许徳舆称之于孟容孟容曰我故人子盍不过我传师往见谢曰闻之丈人脱中第则累公举矣故不敢孟容曰如子可使我急贤诣子不可使子因旧见我遂擢第】　幕下安得此人【唐书封常清投牒髙仙芝窜名傔中及灵詧遣仙芝蹑敌禽馘略尽常清于幕下潜作防布具记井泉次舍克贼形势谋略条最明审仙芝取读之皆意所欲出乃大骇及还判官刘眺独孤峻争问向防布谁作者公幕下安得此人答曰吾傔封常清也眺等惊进揖常清坐与语异之遂知名】　先进皆与钧礼【唐书天寳初萧颖士补秘书正字于时裴耀卿席豫张均宋遥韦述皆先进器其材与钧礼由是名播天下】　九龄改容小友【唐书李泌年九嵗时召见张说贺帝得竒童张九龄尤所奨爱常引至卧内九龄与严挺之萧诚善挺之恶诚佞劝九龄谢絶之九龄忽独念曰严太苦劲然萧软羙可喜泌在旁曰公起布衣以直道至宰相而喜软羙者乎九龄惊改容谢之因呼小友】　拜以三老之礼【崔鸿北凉録沮渠防逊令曰秘书郎中炖煌刘彦明学冠当时道光区内可授元虚先生拜以三老之礼】待士以布衣之礼【后秦录太尉文成公姚显字子章兴之弟也清秀明发为令录十余年机务之暇宾客如云谦虚传授待士以布衣之礼或昏夜静处与贤士谈论政事】　诣门礼士【宋史孝宗朝王十朋歴知饶州夔州湖州泉州所至士之贤者诣门以礼致之】　识其车音【宋史富弼司马光吕公着诸贤退居洛中雅敬邵雍尧夫恒相从游为市园宅雍出则乗小车士大夫家识其车音争相迎】　岂得吏之州县【宋史汤汉字伯纪知名当时真徳秀在潭致汉为宾客江东提刑赵汝腾荐于朝廷授上饶县主簿转运使赵希暨言汉今海内知名士也岂得吏之州县哉】　军中事以师礼【宋史靖康中颖阳王忠民数言边方利害于朝累召不至髙宗渡江诸镇翟兴等皆重之弗能致忠民避地南下遇商虢镇抚使董先于内乡留军中事以师礼】　首礼名士【元史陈祐为河南府总管下车之日首礼金季名士李国维杨果李防薛元咨访治道商略古今】　执馈【又曰左丞董士延吴澄于家亲执馈食曰吴先生天下士也】　待之若宾友【又曰元元明善字复初弱冠游吴中已名能文章浙东使者荐为安丰建康两学正辟掾行枢密院时董士佥院事待之若宾友不敢以曹属御之】　折行辈与交【又曰元李孟七嵗能文倜傥有大志博学强记通贯经史善论古今治乱开门受徒逺近争从之一时名人商挺王博文皆折行辈与交】　省臣皆呼先生【又曰元周仁荣字夲心用荐署美化书院山长后辟江浙行省掾史省臣皆呼先生不以吏遇之】　此行必致叶李【又曰叶李字太白南宋末以太学生上书攻贾似道窜漳州后归隠富春山江淮行省及宣宪争辟之不应至元十四年世祖命御史相威行台江南且求遗逸以李名上世祖大恱即授浙西儒学提举李闻命欲遁去而使者致丞相安童书李乃幡然就诏二十三年侍御史程文海奉命搜贤江南世祖谕之曰此行必致叶李来】　虞集折节古学【又曰虞集为学士时凡山林之士知古学者必折节下之】　宜居师范之【又曰陈旅字众仲为闽海儒学官御史中丞马雍古常使泉南一见竒之与俱至京师学士虞集见其所为文慨然叹曰此所谓我老将休付子斯文者矣即延至馆中与雍古交口游誉以旅博学多文宜居师范之】　安车召之于家【又曰耶律有尚为国子祭酒以亲老辞职归大徳末朝廷思用老儒以安车召之于家】　如汉聘四皓礼【又曰杨恭懿字元甫力学强记尤深于易礼春秋至元七年与许衡并召恭懿不至十一年太子下教中书俾如汉惠聘四皓者以聘恭懿遣郎中张元智为书致命乃至京师】　皆以宾礼延见【又曰熊朋来字与可豫章人咸淳间进士隠处州里敎谕学者凡居南昌者朝廷名公卿皆以宾礼延见】　属僚待以上客【又曰刘赓至元时累迁御史是时御史中丞崔彧好盛气待人他御史拜谒或平受之独至赓则待以上客】　密请勿杀孝孺【明纪事本末燕王发北平僧道衍送之郊跪而宻啓曰南有方孝孺者素有学行武成之日必不降附请勿杀之杀之则天下读书种子絶矣燕王首肯之】
　　任贤
　　原好士则至【新序晋平公浮西河中流而叹曰嗟乎安得贤士与共此乐者船人固桑进对曰君言过矣夫劒产于越珠产江汉玉产昆山此三寳者皆无足而至今君苟好士则贤士至矣】　用才弃邪【左传郑驷歂杀邓析而用其竹刑君子谓子然于是不忠苟有加于国家者弃其邪可也】　授方任能【春秋传曰卫文公大布之衣大帛之冠务材训农通商惠工敬敎劝学授方任能】　防贤举善【汝南先贤传云薛勤聪哲仕郡为功曹云】　举贤用之【韩非子云郢人有遗燕相国书者夜书火不眀因谓持烛者曰举烛云而过书举烛举烛非书意也燕相受书而说之曰举烛者尚眀也尚眀也者举贤而任之燕相白王大恱国以治治则治矣非书意也】　吏委任【王隠晋书云王戎代王浑为司徒髙长吏委任责成】　招聘隠逸【后汉岑彭为魏郡守招聘隠逸与参政事无为而化视事二年舆人歌之】　甄拔隠屈【王隠晋书山涛为冀州刺史】　檄为文学【魏志管辂传清河太守华表召辂为文学掾安平赵孔曜荐辂于冀州刺史裴徽曰辂雅性寛大与世无忌仰天文则同妙甘公石申俯览周易则齐思季主今眀使君方垂神幽薮留精九臯辂宜防隂和之应得及羽仪之时徽于是辟为文学从事】　召署户曹【钟离意为瑕丘令民桓扶温良恭俭为乡里推重】　辟郇恁【东观汉记郇恁字君大】　举刘毅【晋书刘毅传平阳太守杜恕请毅为功曹】　任以郡职【后汉刘平举孝亷拜济隂郡丞太守刘育甚重之任以郡职上书荐平】隂代其政【后汉韩棱初为郡功曹太守葛兴中风病不能聼政棱隂代兴视事出入二年令无违者兴子尝发敎欲署吏棱拒执不从因令怨者章之事下案验吏以棱掩蔽兴病专典郡职遂至禁锢显宗知其忠后诏特原之】　风声大行【后汉陈宠为广汉太守用良吏王涣镡显云云】　州境获寜【王隠晋书云王仲秤琅邪人为别驾】　不遗治世才【抱朴子曰善用木者不以肤寸之盘节而损干云之梓善用人者不以名行之不着而遗治世之才】　所至聘贤士【汉书韩延夀为颍川守尚礼义好古敎化所至必聘其贤士纳谏争奸人莫敢入界】　拔孟嘉为劝学【孟嘉传云庾亮】　辟李固为中郎【后汉梁商自以戚属居大位每存谦柔虚己进贤辟汉阳巨览上党陈为掾属李固周举为从事中郎于是京师翕然称为良辅帝委重焉】　董昆清约守贫署上计吏【防稽先贤讃】　顾和体履平贵请为别驾【王丞相集以顾和为别驾宜得其才】　厐统州里所信召为功曹【荆州先徳传云周瑜为南郡太守以厐统有重名召为功曹】　任旭立操清修请为功曹【晋书任旭传云旭儿童时勤于学及长立操清修不染流俗乡曲推而爱之郡将秀嘉其名请为功曹秀居官贪秽每不奉法旭正色苦谏秀既不纳旭谢去闭门讲习养志而已】　陆续为功曹郡内大治【陆续传云太守王朗命为功曹续承陆机士衡雅治千里风化郡内大治】　王基为别驾流称青土【魏志王基少孤与叔父翁居翁抚养甚笃基亦以孝称黄初中察孝亷除郎中是时青土初定刺史王凌特表请基为别驾】　署钟离意为功曹威仪严肃【钟离意传窦翔召意署为功曹】　用岑晊为功曹褒善黜恶【后汉岑晊传晊有髙才郭林宗朱公叔等皆为友李膺王畅称其有干国噐虽在闾里慨然有董正天下之志太守农成瑨下车欲振威严闻晊髙名请为功曹】　以赵勤为功曹委以郡事【东观汉记赵勤南阳太守桓虞用为功曹委以郡事也】　引华谭为从事以为宾友【晋书华谭好学不倦爽慧有口辩为隣里所重扬州刺史周浚引为从事史爱其才噐待以宾友之礼】　南阳宗资主画诺　农成瑨但坐啸【后汉书党锢传云汝南太守宗资任功曹范滂南阳太守成瑨亦委功曹岑晊二郡为之謡曰汝南太守范孟博南阳宗资主画诺南阳太守岑公孝农成瑨但坐啸】其所辟命皆海内长者【后汉王龚拜太尉在位恭慎自非公事不通州郡书记其所辟命皆海内长者】　拔用武官无非俊杰【世语云夏侯元世名知人为中防军拔用武官参防衙门无非俊杰】　政事所施意为节度【钟离意传】　文武之事一以委之【吴志张昭传云孙防创业命昭为长史抚军中郎将升堂拜母如比肩之旧文武之事一以委昭】　寡人之有仲父犹飞鸿之有羽翼【管子】　孤之有孔明犹鱼之有水【蜀志】　用沈窽补儒林祭酒【北堂书钞】　増自择局僚【宋史司马光编次通鉴英宗命自择馆阁英才共脩之光对曰馆阁文学之士诚多至于专精史学臣得而知者惟刘恕耳即召为局僚】　从歴四镇【唐书元和中李石擢进士第辟李愿幕府从歴四镇有才略为吏精明愿每征伐必留石主后务太和中为行军司马愿以兵北渡河令石入奏占对华敏文宗异之】　表名士【宋史范成大制置四川知名士孙松夀年六十余樊汉广五十九皆挂冠不仕表其节诏召之皆不起蜀士由是归心】　辟郡人【元史曰至正十七年江浙行省左丞相达实持穆尔陞舒穆噜宜孙行枢密院判官总制处州又以江浙儒学提举刘基为其院经歴而宜孙又辟郡人胡琛叶琛章溢参谋其军事处为郡山谷聮络盗贼凭据险阻不易平治宜孙用基等谋或捣以兵或诱以计皆歼殄无遗是时天下已多故浙东则宜孙在处州穆尔古苏在绍兴为称首】　迟鲁不及事【唐书穆宗时沈传师为江西观察使徙宣州尝择邸吏尹伦迟鲁不及事官属屡白易之传师曰始吾出长安诫伦曰可阙事不可多事如是足矣故所莅以亷静称】　日醉废曹事【汉书陈遵入公府日出醉归曹事数废西曹白请斥之大司徒马宫重遵谓西曹曰此人大度士奈何以小文责之乃举遵能治三辅剧县】　求士为已重【唐书杨国忠执政求天下士为已重闻张镐才荐之释褐衣拜左拾遗】　使恩归于上【宋史李昉在中书日有求进用者虽知其才必正色拒絶之已而擢用子弟问其故曰用贤人主之事若受其请是市私思也故峻絶之使恩归于上】　荆州老从事【事文聚习凿齿有材桓宣武噐之用为荆州治中谢牋曰不遇明公荆州老从事耳】　幕府最少年【韩魏公琦知扬州王安石为佥判每读书达旦略假寐日已髙上府多不及盥潄魏公疑其夜饮放逸一日从容谓之曰君年少无废书安石不对退而言曰韩公非知我者故熙宁日録中短魏公为多及魏公薨安石挽诗有曰幕府少年今白髪伤心无路哭灵輀犹记魏公年少之语也又入歩望扬州诗云白头追想当年事幕府青衫最少年】　据案钩视簿最【唐书吕諲开元末第进士调寜陵尉哥舒翰节度河西表度支判官性静慎勤总吏职诸僚或出游諲独頽然据案钩视簿最翰益亲之】　坐曹躬决案牍【元史曰张昉性缜宻遇事敢言严实行台东平辟为掾有执左道谋不轨者逮捕诖误甚众诸僚佐莫敢言昉独别白出数百人实才之进幕职时兵后曹吏杂进不习文法东平辖郡邑五十四民众事繁簿书填委漫无统纪昉坐曹躬阅案牍左酬右答咸得其当事无留滞】　求吏不责文学【唐书薛珏召为司农卿是时诏举堪刺史县令者且百人延问人间疾苦得失取尤通达者什二宰相欲校以文词珏曰求良吏不可责文学宜以上爱人之本为心也宰相多其计所用皆称职】　检覈一委士人【刘晏分置诸道租庸使慎简台阁士专之尝言士有爵禄则名重于利吏无荣进则利重于名故检覈出纳一委士人吏惟奉行文书而已】　幕府皆留不徙【唐书郗士羙字和夫未冠为阳翟丞佐李抱真潞州幕府以才歴王防休李元皆留不徙】　职事往来效忠【宋史崔与之帅淮东辟洪咨夔置幕府边事纤悉为尽力后与之帅蜀请以咨防通判成都府与之为制置使首檄咨夔自近辞曰今乃开诚心布公道合西南人物以济国事而先及门生故吏是示人私也卒不受惟以通判职事往来效忠】　决遣郡事而行【吕午调当涂丞陈贵谊守太平属午安集淮南流民江东提举徐侨辟为幕属午欲尽决遣郡事而行帖趣行至十八而不以白贵谊至侨贻书贵谊午始行】　府中事悉以咨【范如圭登进士第授武安军节度推官始至帅将斩人如圭白其误帅为已署不易也如圭正色曰节下奈何重易一字而轻数人之命帅矍然从之自是府中事无大小悉以咨焉】　幕下甚见亲信【明纪事本末太祖起兵时定逺人李善长来谒留幕下掌书记画餽饷甚见亲信】开府极一时【唐书武元衡代髙崇文为劒南西川节度使性庄重虽淡于接物而开府极一时】　幕府一时髙【李栖筠观察浙西幕府皆一时髙判官许鸣谦名知人见崔造及裴胄噐之白栖筠取胄为支使】　僚佐极当时【沈传师为观察使初拜官宰相欲以姻私托幕府者传师拒曰诚尔愿罢所授故其僚佐如李景让萧寘杜牧极当时云】　表髙适为兵曹【髙适解褐封丘尉非其好也乃去官客游河右河西节度使哥舒翰见而异之表为左骁兵曹为翰掌书记杜甫赠以诗曰十年出幕府自可持旌麾】　士安屡典记室【宋史宰相毕士安举进士时邠帅杨延璋辟幕府掌书记雍熙三年诸王出阁慎择僚属士安迁冀王府记室参军】　广汉任新进年少【汉书赵广汉为京兆尹好用世吏子孙新进年少者专厉强壮蠭气见事风生无所回避率多果敢之计莫为持难】　刘晏署新进锐敏【唐书刘晏所用士数百人皆新进锐敏尽当时之趣督倚办故能成功虽权贵干请欲假职任者晏但以廪食奉之未尝使亲事是以人人劝职】大者为栋梁小者为榱桷【宋史宋太宗尝谓枢密使张宏曰朕自御极以来亲】
　　【择羣材大者为栋梁小者为榱桷】　至治未尝任不肖至乱未尝任贤【唐书令狐绹入翰林为学士他夜宣宗召与论事出金镜书曰太宗所着也卿为我举其要绹摘语曰至治未尝任不肖至乱未尝任贤任贤享天下之福任不肖罹天下之祸帝曰善朕读此三复乃已绹再拜曰陛下必欲兴王业舍此孰先】　为官择人为人求治【建中时齐映刘滋为政戴叔伦言天下州县有上中下系望雄辅者有司铨拟皆便所私此非为官择人为人求治之术其尤切者县令録事参军事此二者宜出中书门下无计资序限逺近髙卑一以殿最升降则人知劝映等重其言】　贤则当任任则当乆【宪宗谓李绛曰何以知其贤而任之对曰知人诚难尧舜以为病然循其名验以事所得十七夫任官而辨亷措事不阿容无希望依违之词无邪媚愉恱之容此近于贤矣贤则当任任则当乆】
　　得贤
　　原嘉鱼【诗序嘉鱼乐与贤也】　干旄【又云干旄美好善也】　国宝【贤国之寳也】善宝【礼以善为寳】　五百【五百年一贤人出】　二八【舜举八元八凯】　致尧舜【致君于尧舜】　得君平【李彊拜益州牧谓扬雄曰吾真得严君平矣雄曰此人可见而不可屈也】　论士告王【礼记论进士之贤者以告于王论定然后官之位定然后爵之任事然后禄之】以贤制爵【周礼则人慎徳】　燕昭筑宫【燕昭王为郭隗筑碣石宫详礼贤】
　　王褒作颂【王褒作圣主得贤臣颂】　齐照千里【齐威王曰四臣将照千里】　郑有三良【管仲曰郑有三良为政未可间也】　増遗珠【唐书狄仁杰初调汴州参军为吏诬诉黜陟使阎立夲召讯异其才谢曰仲尼称观过知仁君可谓沧海遗珠矣荐授并州法曹参军】　拱璧【宋史靖康初髙宗以康王开大元帅府时羣盗四起饷道阨絶向子諲转运京畿环视左右无足使者有以李植荐遂借补廸功郎使督四百艘总押犒师银百万两粮百万石招募忠义二万余众自淮入徐趋济凡十余战卒以计达髙宗驻师钜野闻东南一布衣统众而至士气百倍首加劳问植占对详敏髙宗大恱亲赐之食曰得一士如获拱璧岂特军饷而已承制授承直郎】　材馆録【孝宗朝虞允文为相简人才为三等有所见闻即记之号材馆録凡所举士如胡铨周必大王十朋赵汝愚晁公武李焘其尤章眀者也】夹袋中【乾道中施师防除知枢密院事师惓惓搜访人才手书置夹袋中太宗每有除授必列陈之】亲择吏【唐书贞元时栁浑为相帝尝亲择吏宰畿邑而政有状召宰相语皆贺帝得人浑独不贺】
　　【曰此特京兆尹职耳陛下当择臣等以辅圣徳臣当京兆尹承大化尹当求令长亲细事代尹择令非陛下所宜帝然之】　喜得人【宋史蔡齐举进士第一仪状俊伟举止端重真宗见之顾宰相宼准曰得人矣】　置章再拜【张逸知襄州邓城县有能名知州谢泌将荐逸先设几案置章其上望阙再拜曰老臣为朝廷得一良吏乃奏之真宗雅贤泌他日引对再召问者用泌荐也】　备疏于朝【绍兴末王刚中以龙图阁待制制置四川差择将士众所推者上之朝备统帅又疏蜀名胜士与幕府之贤备部使者州刺史之佐】　引天下士【唐书张说为相多引天下知名士以佐佑王化粉泽典章成一王法天子尊尚经术开馆置学士脩太宗之政皆说倡之】　屈公数旬【韦思谦贬沛王府长史皇甫公义引为仓曹参军谓曰公非池中物屈公为数旬客以重吾府】　徒劳州县【韦安石为干封尉雍州长史苏良嗣噐之永昌元年迁雍州司兵参军良嗣当国谓安石曰大才当大用徒劳州县可乎荐于武后授缮部贠外郎】　以恩终始【张嘉贞为相汲引人能以恩终始所荐中书舍人苖延嗣吕太一考功贠外郎贠嘉静殿中侍御史崔训皆位清要日与议政事故当时语曰令君四俊苗吕崔贠】　得一张齐贤【宋太祖幸西都张齐贤以布衣献防马前以手画地条陈十事内四说称防齐贤坚执以为皆善上怒命拽出之及还语太宗曰我幸西都唯得一张齐贤我不欲爵之以官异时可使辅汝为相也】喜擢陈同甫【宋史光宗策士得陈亮策大喜以为善处人父子之间奏名第三既知为亮则】
　　【又喜曰朕擢果不谬孝宗在南内宁宗在东宫闻知皆喜故赐第告词曰尔早以艺文首贤能之书旋以论奏动慈宸之听亲阅大对嘉其渊源擢置举首殆天留以遗朕也先是亮数上书言事故云】　时号得才【唐书韦陟除吏部郎中中书令张九龄引为舍人与孙逖梁陟并司书命时号得才】　翕然称得人【李吉甫始执政以情谓中书舍人裴垍曰吾落更十年始相天子比日人物吾懵不及知且宰相职当进贤任能君精鉴为我言之垍即笔疏三十许人吉甫籍以荐于朝天下翕然称得人】　原贤者能者【周礼】　絷之维之【诗】　禹称善人　衞多君子贤为国宾　人代天工　德成而上　禄在其中　终因德进　始以名称　汝得人焉　吾与也【白帖】
　　知人一
　　原其难　不易【书知人则哲惟帝其难之　人固不易知知人亦不易也】　王佐才方伯器【袁山松汉书曰王允字子师世仕州郡为冠盖郭林宗见而竒之曰王生一日千里王佐】
　　【才也遂与之友后王允至司徒　魏张既字德容儿童时冯翊功曹殷游设宾请之妻笑曰童昏小儿殷曰方伯之噐以子楚托之后既荐楚吴兴太守】　南州冠冕　洛阳孝亷【厐统少朴钝司马德操有知人之鉴统往见操操采桑树上统坐树下自昼达夜称之为南州冠冕　种暠为县门下吏河南尹田歆外甥王谌知人歆曰今当举六孝亷多得贵戚书以五应之欲自用一人清善者以报国尔助我求之谌送客至洛阳郭遥见暠曰得孝亷矣歆曰当山泽隠滞此近洛阳门下吏耶谌曰山泽不必有异士异士不必出山泽歆召暠于庭辨诘职事辞对有据遂举孝亷暠官至司徒】　深竒啬夫　结交小吏【郑字巨君为乡啬夫太守第五伦行春见而深竒之署督邮　后汉吴祐字季英举孝亷将行郡中为祖道祐越坐共小吏雍丘黄真欢语移时与交结而别功曹以为倨请黜之太守曰吴季英有知人之明卿且勿言真后亦举孝亷】　分财不及　拔士咸称【石苞临终分财与诸子不及崇崇母为言苞曰此儿虽小后自能得　后汉郭泰字林宗许劭字子将咸有知人之鉴故天下言拔士者咸称具许郭之鉴】　褚裒指孟嘉　鲍叔知管仲【晋孟嘉方年幼知名庾亮大防州府吏士嘉坐甚逺褚裒问亮闻江州孟嘉其人何在亮曰在座卿但自觅裒歴观指嘉曰此君小异得无是亮大笑得嘉　史齐桓霸者管仲之谋天下不多管仲之贤而多鲍叔能知人也】　始以智知　终因德进　増日角珠庭　凌霄耸壑【唐书李珏甫冠举明经李绛为华州刺史见之曰日角珠庭非庸人相明经碌碌非子所宜乃更举进士髙第　宋史钱若水有人伦鉴见王旦每曰王君凌霄壑栋梁之材贵不可涯非吾所及】　鸢肩火色　麞头防目【唐书岑文本尝对所亲言马周曰马君论事防文切理听之令人忘倦然鸢肩火色上腾必速恐不能乆　初苖晋卿数荐元载于李揆揆素轻载谓晋卿曰龙章凤姿士不见用麞头防目子乃求官耶载闻衔之】
　　知人二
　　原当至卿相【石苞字仲容为县吏防谒者郭元信奉使求人为御以苞及邓艾给之行十余里元信谓二人曰子后并当至卿相苞曰御隷也何卿相乎】　后果轻薄【汉中晋文经梁国黄子艾并恃才智燿上京三公每见辟召輙询访之随其臧否以为予夺符融谓李膺曰二子行业无闻恐小道破大义公宜察焉膺然之后果轻薄并以罪废弃也】　令见妻子【琅邪太守赵贡行县见不其丞薛宣还府令妻子与相见戒曰君至丞相我两子亦中丞相史】　恐惑兄弟【魏曹爽秉政用何晏为吏部尚书傅嘏谓爽弟义曰何平叔外静内铦恐惑我兄弟】　知人则哲【详上】　知人者智【老子】　患已不知【论语不患人之不已知患不知人也】　举尔所知【仲弓曰焉知贤才而举之子曰举尔所知尔所不知人其舍诸】　自牖占胡广【后汉胡广为南郡散吏太守法雄子真知人嵗终雄敕真助求才雄防诸吏真自牖间占之乃指广白雄遂举孝亷到京师试以章奏为天下第一】　解骖赎石父【越石父贤在缧絏中晏子遇之觧左骖赎之载与归不谢入乆之石父请絶晏子惧摄衣冠以谢之石父曰君子屈于不知己而仲于知己者也】　子桑能举善【传子桑之忠也其知人也能举善也】　陆逊劝别族【吴杨竺少获声名陆逊为竺终败劝竺兄穆别族】　拔友为二郡守【第五伦字伯英为宕渠令显防乡友袁贺贺后为二郡守以清洁称】　举吏至二千石【第五伦所举吏多至二千石世以为知人】　子桑之举孟眀【子桑公孙枝】　叔向之知鬷蔑【左传晋叔向适郑鬷蔑立堂下一言而善叔向执其手曰子若不言几失子矣】　拔于禁乐进于行阵　取张辽徐晃于亡虏【并魏太祖】　増公辅才【唐书王珪隠居时与房元龄杜如晦善母李尝曰而必贵然未知所与游者何如人而试与偕来防元龄等过其家李闚大惊敕具酒食欢尽日喜曰二客公辅才汝贵不疑】　清庙器【崔涣博综经术为亳州司功参军还调于时入判者千余吏部侍郎严挺之施特榻试彛尊铭谓曰子清庙器故以题相命】　访僚吏【卢齐卿长安初为雍州参军武后诏长史薛季昶择僚吏堪御史者季昶访于齐卿齐卿曰长安尉卢懐慎李休光万年尉李乂崔湜咸阳丞倪若水盩厔尉田崇璧新丰尉崔日用季昶用其言皆通显钜人】　识囚伍【于志宁归髙祖参谋议薛仁杲平识褚亮于囚伍中引与同列】　今郄诜【崔沔补陆浑主簿入调吏部侍郎岑羲叹曰君今郄诜也】皆铨衡【裴行俭在吏部见苏味道王勮谓曰二君后皆铨衡】　名位似吾【宋史富言】
　　【者吕防正客也一日白曰儿子十许岁欲令入书院事廷评太祝防正许之及见惊曰此儿他日名位与吾相似而勲业逺过吾令与诸子同学供给甚厚言之子即弼也】　资送计偕【陈恕少为县吏折节读书礼部侍郎王明知洪州恕以儒服见明与语大竒之因资送令与计偕】　一日千里【唐书苏颋除率府冑曹参军吏部侍郎马载曰古称一日千里苏君是也】　衒玉贾石【贞元时李希烈据淮蔡闗播用李元平守汝州兵部侍郎柳浑曰是夫衒玉而贾石者也往必见擒何贼之攘既而果为贼缚】有公辅器【宋史章得象为知州日杨亿以为有公辅器荐之或问之徳曰闽士轻狭而章公深】
　　【重有容此其贵也】　宰辅之器【元史李孟字道复生而敏悟郭彦通名能知人尝语人曰此儿骨相异常宰辅之器也】　待之加礼【唐书韩滉初判度支李晟以裨将白事滉待之加礼使其子拜之厚遗器币鞍马】　长其知人【宇文融执政荐宋璟为右丞相裴耀卿为户部侍郎许景先为工部侍郎当时长其知人】　知人最深【宋史陈荐字彦升从韩琦定州河东幕府性木彊简澹独琦知之最深每语人曰亷于进勇于退嫌疑间毫髪不处与人交乆而不变如彦升者无几也琦辅政荐为袐阁校理】　不媿知人【陈恕知贡举自以洪人避嫌凡江南贡士悉被黜退而所取以王曽为首时议称之每自叹曰曽命世才也不媿于知人矣】　诚知人矣【唐书武后尝问狄仁杰曰师德贤乎对曰为将谨守贤则不知也又问知人乎对曰臣尝同僚未闻其知人也后曰朕用卿师德荐也诚知人矣仁杰慙已而叹曰娄公盛德我为所容乃不知吾不逮也逺矣】　知人不眀【宋史神宗尝问王安国曰卿兄秉政外论谓何曰恨知人不明聚敛太急耳】　五百岁一贤【唐书贠半千举童子已能讲易老子长与何彦先同事王义方以迈秀见赏义方尝曰五百岁一贤者生子宜当之因改今名】　十年至节度【卢齐卿拜幽州刺史张守珪果毅齐卿厚遇之曰君十年至节度使已而果然】
　　不求备
　　原画睂不责【汉张敞为京兆尹为人轻媚为妇画睂帝爱其才而不备责】　病聋何伤【黄霸为颍川许丞病聋督邮欲逐之霸曰丞亷吏年虽老尚能拜起重听何伤且善助之无失贤者意】与人不求备【书】　使人也器之【论语子曰君子易事而难恱及其使人也】
　　【器之】　戴其角者无上齿有其翼者两其足【董仲舒云】　有行之士未必能进趣进趣之士未必有行【魏祖令曰】　増幕僚不拘小节【宋史范成大帅蜀凡人才可用者悉置幕下用所长不拘小节其杰然者露章荐之往往显于朝位至二府】　署吏不易所职【唐书王播为西川淮南等节度使所署吏茍无大罪以岁劳増秩而已卒不易所职】　寛假官吏【宋史刘湜为殿中侍御史上言转运使掎摭郡县苛束官吏人不得骋其材宜稍寛假不为改者绳治之】　録过荐才【胡宿在审官刑院择详议官有在中而尝以监征水灾负课同列谓小累不足白宿竟白之而荐其才足用仁宗听纳同列退而请曰公固欲白上傥縁是不用奈何宿曰彼之得否不过详议官宿平生以诚事主今白首矣忍以毫髪欺乎为之开陈听吾君自择耳】　不喜攟拾小过【韩亿参知政事每见天下诸路有奏攟拾小过者輙顔色不怿曰天下太平圣主之心虽毘虫草木皆欲使之得所今仕者大则望为公卿次亦望为侍从职司二千石其下亦望京朝幕职奈何锢之于盛世】　过官不复挠退【唐书柳浑为相门下吏白过官浑愀然曰既委有司而复挠之岂贤者用心耶士或千里辞家以干禄小邑主办岂虑不能是岁拟官无退异者】
　　推美下吏
　　原某吏所为【张汤为廷尉奏事即谴汤摧谢注上有所谴即摧折而谢之也向上意所便必引正监掾吏贤者曰固为臣议如此上责臣臣不用愚抵此注言不用诸掾语故至此罪常原即奏事上善之即曰臣非知此奏乃监掾吏某所为其欲荐吏扬人之善解人之过如此】　某掾所为【赵广汉为二千石推功美于下曰某掾所为非二千石所及发于至诚吏皆输写心腹】　得王生敎【龚遂见上问何以为理遂辞让推美于上上曰君安得长者之言而道之曰臣议曹王生敎臣耳】　夺令长名【薛宣字贡君为冯翊得罪人告其县长吏使自行罸曰不欲代县治夺贤令长名也】　任王涣镡显【陈宠为太守威声大行入守司农和帝问何以治对曰臣任功曹王涣以简贤能主簿镡显拾遗补阙臣奉宣诏防而已】　委陈蕃应嗣【王棠字敬伯为汝南守下敎曰古人劳于求贤逸于任使其宪章朝右简核主职委任功曹陈蕃匡政治务拾遗补阙任主簿应嗣】　不视文书【吴黄盖字公覆为石城长署两掾主曹敎曰若相欺终不加鞭初皆畏怖后以盖不视文书渐容人事盖案其奸情杀之县中震怖】　唯主盗贼【孙坚字文台为长沙长敕吏曰善治官曹文书以盗贼付太守也】此丞掾任【马援为陇西守任下吏诸曹时白外事辄曰此丞掾任何足相烦若大侵小羌旅】
　　【拒此乃太守事耳】　择丞吏任【汲黯字长孺为东海守学黄老好清静择丞吏任之责大指不苛细卧闺阁而理也】　委别驾王祥【吕防字子恪为徐州刺史委别驾王祥】　任功曹岑晊【详任贤】　増言其能【唐书元和初王正雅擢进士第时京邑多盗贼正雅以万年今威震强豪尹柳公绰言其能就赐绯鱼】　何自晦【裴琰之永徽中为同州司户参军年甚少不主曹务刺史李崇义内轻之镌谕曰同三辅吏事繁子盍求便官母留此琰之唯唯吏白积案数百崇义让使趣断琰之曰何至逼人乃命吏连纸进笔为省决一日卑既予夺当理而笔词劲妙崇义惊曰子何自晦成吾过耶由是名动一时号霹雳手】　此公坐【苏珦中明经调鄠尉时李义琰为雍州长史鄠多讼日至长史府珦裁决明辨自是无诉者义琰异之顾防事曰此公坐也恨吾齿晚不及见耳】　事必咨【元义方为华州参军厯京兆府司録事韦夏卿李实继为京兆尹事必咨之】　兰菊异芬【裴子余中明经第补鄠尉时同舍李朝隠程行谌以文法称而子余以儒术显或问优劣于长史陈崇业答曰兰菊异芬胡有废者】　子孙相委【娄师徳调江都尉扬州刺史卢承业异之曰此台辅器也当以子孙相委讵论僚吏哉】　叹为不及【宋史陈俊卿为泉州观察推官服勤职业同僚宴集恒谢不往一日郡中失火守汪藻走视之诸掾属方饮某所俊卿舆卒亦假之行于是皆以后至被诘俊卿唯唯推谢已而得其实问故俊卿曰某不能止同僚之行又资其仆安得为无过时公方盛怒其忍幸自解重人之罪乎藻叹服以为不可及】　称其善政【又曰王旦以大理评事知平江县赵昌言为转运使以威望自任属吏屏畏入旦境称其善政】　倚任掾属【唐书韦陟出为河南采访使以判官贠锡善讯覆支使韦元甫工书奏时号贠推韦状陟皆倚任之】　委任僚佐【宋史钱若水所至推诚待物委任僚佐总其纲领无不称治】　请以官让【唐书张嘉贞以五经举补平乡尉坐事免长安中御史张循宪使河东事有未决病之问吏曰若辈颇知有客乎吏以嘉贞对循宪召见咨以事嘉贞条析理分莫不洗然循宪大惊试命草奏皆意所未及他日武后以为能循宪对皆嘉贞所为因请以官让后曰朕宁无一官自进贤耶因召见拜监察御史擢循宪司勲郎中酬其得人】　宜居臣上【宋史绍兴间刘颖佥判潭州王佐为帅负其能盛气以临僚吏颖约以中道多屈而改为及陈峒反所擒贼多頴计防帅上其功曰佥判宜居臣上】　见古循吏【绍兴中熊克知诸暨县部使者芮燀行县至其境谓克曰曩知子文墨而巳乃今见古循吏为表荐之】　有恊賛功【孝宗时章颖调道州敎授防宜章冦为乱郡僚相继引去颖独留寇平郡守以功入为郎奏颖有恊賛之功可大用】　以掾属为宾友【元史董士文炳子也时言世家有礼法必归董氏礼敬贤士尤至行省江西左丞以属掾元明善为宾友】有善归之所部【唐书薛戎为浙东观察使不尚约束诡名誉其有善归之所部故居官时无灼灼可惊者已罢则怀之】　家客马周为之【马周舍中郎将常何家贞观五年诏百官言得失何武人不渉学问为条二十余事太宗怪问何何曰此非臣所能家客马周敎臣言之客忠孝人也帝即召之使者四辈敦趣及谒见大恱诏直门下省以何得人赐帛三百匹】　主簿钱勰为之【宋史钱勰以防授流内铨主簿判铨陈襄常登进班簿神宗称之襄曰此非臣所能主簿钱勰为之明日召对】
　　弃贤
　　原无终【诗序权舆秦康公与贤人有始无终也权舆始也】　不遇【又曰栢舟言仁而不遇也】退而穷处【又曰考槃刺庄公使贤者退而穷处】　仕于伶官【又曰简兮刺不用贤】
　　【也卫之贤者仕于伶官】　不得仕进【又曰伐檀君子不得仕进退而伐檀】　不见维絷【诗白驹在谷不见维絷】　媢嫉【人之有技媢嫉以恶之】　沈滞【白帖晋陈夀字承祚遭父防有疾使婢丸药客见之乡党以为败义及蜀平坐是沈滞累年张华爱其才以夀虽不逺嫌原情不至贬废举为孝亷】　不能举【见贤而不能举举而不能先慢也注先先已也】　不得调【马融字季长为校书郎于东观十年不得调因兄子丧自劾归也】　亲累不调【晋华廙字长骏敞有才妻父卢毓典难举姻亲故廙年三十五不得调】　功髙不调【张安世字少孺有郎功髙不调自言于安世安世曰君功髙明主所知人臣执事何短长而自言乎絶不许已而郎迁言安世不伐功也】増素忌【唐书崔与王抟并位素忌抟明达有谋即劾抟为中官外应贬之】　竒诋【叚文】
　　【昌在宪宗朝数欲亲用颇为韦贯之竒诋偃蹇不得进】　外徙【苏瓌歴朗歙二州刺史时来俊臣贬州参军人惧其复用多致书请瓌瓌叱其使曰吾忝州牧髙下自有体能过待小人乎俊臣未至追还恨之由是连外徙不得入】　卧家【宋史孝宗爱扬万里之才以问周必大必大无善语由此不见用韩侂胄用事欲网罗四方知名士相羽翼尝筑南园属万里作记许以掖垣万里曰官可弃记不可得也侂冑怒改命他人卧家十五年皆其柄国之日也】　不用【真德秀立朝奏疏无虑数十万言皆切当世要务直声震天下四方人士诵其文想见其风采时相益忌之輙摈不用】　不迁【唐书杜黄裳为侍御史为裴延龄所恶十年不】　摈废【韦陟少有名而为李林甫杨国忠摈废及肃宗起为御史大夫终不能得相也】　流落【李暌罢相元载素衔之及秉政奏暌试秘书监江淮养疾家百口贫无禄丐食取给牧守稍厌慁则去之流落十六年】　抑地望【韩洄宰相休子补文生满岁参调吏部侍郎达奚珣以地望抑之除章慎太子陵令无愠色】　更幕府【宣宗时白敏中令狐绹当国皆怨李徳裕其宾客并废黜郑畋不调几十年更帅镇府绹去位始为虞部贠外郎】　流于俗【诸镇节度使武臣多粗暴待賔客不以礼失意则以罪中伤之德宗时裴冑拜荆南节度使亦劾斥其管记世恨胄之流于俗】　非上意【宋史理宗朝史弥逺既死召魏了翁权礼部尚书还朝六阅月前后二十余奏上将引以共政而忌者相与合谋乃以枢密院督视京湖兵马开幕府江州了翁既出则复以建督为非故遽召还前后皆非上意】原道惟难进　人岂易知　进以趋时不闻刈楚
　　退而穷处空叹伐檀　任贤委政既乖勿贰之言【书曰任贤勿贰】　失宠退身终及如遗之弃【诗云弃子如遗】　薖轴之叹
　　蔽贤
　　原黜爵【大戴礼古者诸侯不官士一则黜爵再则削地三则黜爵削地俱尽】　窃位【子曰臧文仲其窃位者与知柳下惠之贤而不与立也言不举之在位】　简贤【书简贤附势注简弃也】弃德【不让】　有罪【管子蔽才有罪】　有罸【蔽贤有罸】　史鱼自贬【卫史鱼知蘧伯玉之才而不能进死不殡于正堂以自贬】　文仲不仁【臧文仲下展禽仲尼曰不仁】増嫌白衣【宋史陈师道早以文谒曽巩一见竒之许其以文着留受业巩后典五朝史事得自择其属欲举师道而朝中以白衣难之】　弃竒宝【苏轼常曰弃竒宝于路隅昔人所叹我曹得无意哉】皆下之【唐书天宝六载诏天下有一艺诣毂下李林甫命尚书省试皆下之遂贺野无遗贤时杜】
　　【甫元结皆应诏而退】　不敢取【太和二年举直言极谏刘蕡对策切直时第防官冯宿贾餗嗟伏以为过古晁董而畏中官眦睚不敢取】　束髙阁【事文聚殷浩才名冠世庾翼弗之重也每语人曰此辈宜束之髙阁俟天下太平然后议其仕耳】　不见省【李商隠为彭阳公令狐楚从事彭阳之子绹继有韦平之拜恶商隠从郑亚之辟以为忘家恩疎之屡啓陈情绹不之省商隠留诗防事有云郎君官贵施行马东阁无因得再窥】　原贤路既妨　幸门惟啓　举善且闻懋赏　蔽贤岂得无辜　诚宜见善必求　何乃知贤不举
　　惠泽
　　原德施普【易曰见能在田德施普也云行两施天下平也】　养民惠【子产其养民也惠其使民也义】　施惠散利【周礼旅师职云以质剂致民施其惠散其利郑元注谓恤民之艰阨也以赒衣食曰惠以作事业曰利】　移民通财【周礼司徒职云大荒大札则令邦国移民通财舍禁弛力薄征缓刑】　惠在爱民【家语子游问于孔子曰夫子之极言子产之惠可得闻乎孔子曰惠在爱民而已子游曰爱民之谓德敎何趐任惠者哉】　仁足惠下【汉张湛详威严】　康济小民【尚书蔡仲孔安国传云康安也汝为政当安小民之居也】　博施于民【论语搏施于民而能济众尧舜其犹病诸孔安国曰君能广施恩惠度民于患尧舜至圣犹病其难】　爱利为行【汉书云朱邑字仲卿庐江人少为桐乡啬夫亷平不苛以爱利为行未尝笞辱人也】　大小感恱【东观汉记邓训字平叔为防羌校尉诸胡俗皆耻病临困輙以刀自刺训闻有疾困者輙使医药疗之差者甚多大小感恱训卒遂家家为训立祠每有疾病輙祷请求福也】　视民如伤【左传云国之兴也视民如伤是其福也及其衰也以民为土芥是其祸也】　视民如子【贾谊新书云邹穆公亲贤以定国视民如子又汉书召信臣为上蔡长视民如子迁南阳太守其治民如在上蔡也】　治有惠政【后汉书云张训迁丹阳太守治有惠政】　外播惠政【应璩与梁州刺史刘文爽书曰足下内挹叔夷之清节外播二南之惠政徳敎加于百姓要道过于诸国之卿也】　民怀其惠【东观汉记云朱晖为临淮太守民怀其惠】　吏民所爱【后汉书云刘宠除平陵令以仁惠为吏民所爱母疾弃官去百姓将送塞道】　愍哀病徒【东观汉记曹褒为城门校尉愍哀病徒亲自省治医药糜粥】　义流民【颍川太守王立义葬流民蔡邕颂云哀此骼胔寛体孤魂遭水为泥逄风成尘殓以时服葬以洛濵】　手笔作议所活甚多【东观汉记徐宠为廷尉云】　冬月断囚夫妻垂泣【盛吉详廷尉】　仁风翔于路衢礼让行于士女【太常赵咨賛云天下信之如日月仰之如云雨仁风云云】　増为政惠裕【唐书开元初裴子余屡迁冀州刺史为政惠裕人称有恩】　以惠化称【苖晋卿寛厚所至以惠化称】　惠利可纪【刘晏天宝中补温令所至有惠利可纪】　慈惠为本【徳宗时袁滋求外迁为华州刺史专以慈惠为本未尝设条敎民爱向之】　呼慈父【李桐客贞观初为通巴二州刺史治尚清平民呼为慈父】　弛下户【宋史崔立字本之歴通判广州许州防滑州塞决河调民出刍楗命立提举受纳立计其用有余而下户未输者尚二百万悉奏弛之】　有惠爱【唐书王质为河南尹徙宣歙观察使为政必先究风俗所至有惠爱】　有惠政【裴琰之为永年令有惠政吏刻石颂羙】自曝祈雨【髙宗永徽中田仁防为平州刺史岁旱自曝以祈雨雨大至谷遂登人歌之曰父母育我兮田使君挺精诚兮上天闻田中致雨兮山出云仓廪实兮礼义申愿君常在兮不患贫】　造舟以济【宋史萧振微时居濒江见过客与掌渡者争多溺死振造大舟佣工以济人感其德迄为南宋名臣】与民休息【范应铃开禧间调衡州録事总领闻应铃名辟为属改知崇仁县将代政如始至每岁杪与百姓休息阁债负蠲租税释囚繋恤生瘗死崇孝劝睦仁民厚俗之事悉举以行】　视民疾苦【宋太祖以潘羙尹崇珂为岭南转运使以王明为副使明徧歴部内视民疾苦旧无名科敛悉条奏除之岭表遂安】　还所侵田【郓州牧马草地侵民田数百顷牒诉连上凡五遣使按视不决袁逄吉受命往则悉还所侵民田民咸徳之】　均赋他郡【唐书韩休为虢州刺史虢于东西京为近州乗舆所至常税廐刍休请均赋他郡中书令张说曰免虢而与他州此守臣为私惠耳休复执论吏白恐忤宰相意休曰刺史幸知民之敝而不救岂为政哉虽得罪所甘心焉讫如请】　法外纵舍【袁滋为刺史民犯令者时时法外纵舍得盗贼或哀其穷出财为偿所亡】　加意劳徕【陈君賔贞观初徙邓州刺史州承丧乱百姓流亡君賔加意劳徕不期月皆还自业明年四方雨涝独君賔所治有年储仓充羡蒲虞二州民就食其境太宗下诏劳之曰去年闗内六州各不登糇粮少析民逐食闻刺史与百姓识朕此怀务相安养还有赢粮出布帛赠遗行者此知水旱常数更相拯赡礼让兴行变浇薄之风朕顾何忧已命有司録刺史以下功最百姓养户免今年调租】　思之不忘【宋史杨时歴知浏阳余杭萧山三县皆有惠政民思之不忘】　民颂其爱【唐书张延赏更歴四镇所至民颂其爱焉】　患申请不实【崔衍宣歙池察使简静为百姓所怀后为虢州刺史奏州郡多岩田又邮传剧道属岁无秋民举流亡不蠲减租额民无生理臣见长史之患在因循不以闻不患陛下之不忧恤也患申请不实不患朝廷之不矜贷也德宗听之为诏度支减赋焉】　与下共劳苦【殷侑为昌义军节度使于时痍荒之后骸骨蔽野墟里生荆棘侑单身之官安足粗淡与下共劳苦以仁惠为治岁中流户襁属而还】
　　赈防一
　　原救患防隣【左传曰晋荐饥使乞籴于秦秦伯谓百里奚与诸乎对曰天灾流行国家代有救患防隣道也行道有福于是输粟于晋自雍及绛相继命之曰泛舟之役】　分贫拯穷【左传楚子使然丹简上国之兵于宗丘且抚其民分贫拯穷长孤防养老疾】　慈切防孤　通穷振困【管子云九惠之敎一曰老老二曰慈防三曰防孤四曰养病五曰合独六曰问病七曰通穷八曰振困九曰接絶】　赈艰阨【周礼乡师职云以岁时廵国及野而赈万民之艰阨以王命施惠郑注曰艰阨饥乏也】　哀穷贱【裴秀新诗云姬文发号先哀哀矜穷贱齐景吐德音婴称治国半注曰齐景见长年负薪而饥色凄然伤心命吏养焉晏闻之再拜而贺曰君吐此音宜治国半也】　赐贫穷赈乏絶【礼记月令季春之月命有司发仓廪赐贫穷赈乏絶郑注云赈犹救之】　出货财振困乏【春秋繁露董仲舒五行逆顺云火者夏成长也本朝举贤良进茂才官得其能任得其力赏有功封有徳出货财振困乏正封疆使四方恩及于火则火顺人而甘露降】　巡孤寡供乏困【左传子西曰昔阖闾在国天有菑厉亲廵孤寡而供其乏困在军熟食者分而后敢食】　防鳏寡振不足【新序曰楚人有献鱼楚王者曰今日渔获食之不尽卖之不售弃之又惜故来献也楚王曰渔者仁人也其以此谕寡人也乃遣使防鳏寡而存孤独出仓廪发币帛而赈不足罢去后宫不御者出而妻鳏夫楚民大恱隣国归之】　私财为饘粥【王荟为吴郡内史其年大饥荒荟出私财为百姓饘粥全活甚多】　私米赈余敝【虞氏家记曰虞潭为南康内史于时年荒潭内出私米二千七百斛赈其余敝】　载米给贫民【东观汉记梁髙饥年谷贵有饥馁輙遣苍头以车载米菜钱于四城外给与贫民】　出谷赡贫民【防稽典录云骆骏字孝逺乌伤人孝灵帝擢拜丞相出仓见谷以赡贫乏者】　出粟以贷【左传云宋饥平公出粟以货】　以谷给民【王隠晋书云华谭字令恩广陵人为郏令司徒王戎闻在政有称而时军民从役荒以谷三百斛与谭使给饥饿谭给无困者】　开仓振民【晋书郭黙为东郡太守值岁荒人饥黙輙开仓振给乃舍都亭自表待罪朝廷嘉黙忧国诏书褒叹比之汲黯班告天下若郡县有此比者皆听出给】　赈贷贫民【晋中兴书邓攸为吴郡守輙赈防贷贫民】　出裘衣寒者【贾谊云楚昭王当房而立愀然有寒色曰寡人朝饥时酒二防重裘而立犹憯然有寒气将柰百姓何是日也出府之裘以衣寒者出仓之粟以赈饥者居二年阖闾袭郢昭王奔随诸当房之赐者请还死寇阖闾一夕而十徙卧不能赖楚曵师而去昭王乃复当房之徳也】　解裘衣老人【战国防齐襄王立田单相之过淄水有老人渉淄而寒出不能行坐于沙中田单见具寒欲使后车分衣无可以分者单解裘而衣之】　五羖赎百里奚【史记云穆公以五羊皮赎百里奚于楚号为五羖大夫】　左骖赎越石父【又云越石父在缧絏中晏子出遭之途解左骖赎之载归弗谢入闺乆之越石父请絶晏子戄然摄衣冠谢曰婴虽不仁免子于厄子何求絶之速也越石父曰不然吾闻君子屈于不知己而申于知己方吾在缧絏中彼不知我也夫子既以感悟而赎我是知己知己而无礼固不如在缧絏中晏子于是延入为上客】　外御妻贫人【管子云桓公之平陵家有九子年老而自养者公问其故对曰吾有子九人家无以妻之尽居佣而未返桓公出外御五人为妻之】　乗舆济溱洧【孟子子产以其乗舆济人于溱洧】　増私财全活【唐书髙宗时王方翼为肃州刺史仪凤间河西蝗独不至方翼境而他郡民或馁死皆重趼走方翼治下乃出私钱作水硙簿其赢以济饥瘵搆舍数十百楹居之全活甚众芝产其地】　斥俸给贫【冯元淑歴清漳浚仪始平三县令所至不挈妻子斥俸余以给贫穷人咸讥其近名元淑曰吾性也不为苦中宗降蠒书劳勉付状史官】　防女【李纲初仕周为齐王宪参军宣帝杀宪露车载尸故吏奔匿纲为瘗讫乃去归唐官太子少保尚书詹事宪女居纲厚防之及纲卒女被髪号哭如丧其亲】　视其孤【孟简字几道尚节义与之交者虽没视其孤不少衰】　解腰金【续文献通考曰宋赵阅道知赵州岁大歉公集富民诱以赈济之义自解腰间金带置庭下于是施者云集全活甚众】　出俸粟【宋史林防以秘书省校书郎知常县岁大饥富人闭籴以邀价槩出俸粟庭下劝士豪输数千石以饲饥者】代婚嫁【事文聚曰柳仲郢父子仕更九镇屡为京兆河南尹每旱潦必贷匮蠲负里无逋家衣】
　　【冠子女不能自归者代婚嫁之其迹略相同】　资丧【郭元振为太学生家尝送资钱四十万防有缞服者叩门自言五世未乞假以治丧元振举以与之无少吝】　不禁他迁【唐书张延赏为淮南节度使岁旱民他迁吏禁之延赏曰食者人视以为活拘此而毙不如适彼而生茍存吾人何限为乃具舟遣之敕吏为修室庐已逋债而归者更増于旧】　虚张平籴【宋史毕仲游字公叔以秘阁校理知耀州是岁大旱仲游先民之未饥也揭谕境内曰郡赈施与平籴若干万石实虚张其数富室知有备亦相劝发廪凡民就食者十七余万口无一人去其乡】　示糠饼【元史延祐间盖苗登进士第授济宁路单州判官岁饥白郡府防他邑亦以告郡府遣苗至户部以请户部难之苖伏中书堂下出糠饼以示曰济宁民率食此况不得此食者尤多岂可坐视不救乎因泣下时宰大悟凡被灾者咸获赈焉】　贷佃人【宋史李燔添差江西运司干办公事常言社仓之置仅贷有田之家而力田之农不得沾惠遂倡议裒谷立仓以贷佃人】　旌义民【明纪事本末宣徳五年江西淮安饥吉水民胡有初山阳民罗振出谷千余石赈济命行人赍玺书旌为义民复其家】　安流民【事文聚曰富弼知郸州自郓移青防河朔大水民流京东择所部丰稔者三州劝民出粟得十五万斛益以官廪随所在贮之得公私庐舍千余万间散处其人山林河泽之利可取为生者听流民取之其主不得禁凡活五十万人募为兵者又万余人前此救灾者皆聚民城郭中煑粥食之多致疾疫或待次数日不食得弼皆僵仆名为救之而实杀之自公立法简便天下传以为法】　亲至邨谷【宋史李道传提举江东路常平茶盐公事条上荒政与漕臣真德秀赈饥道传分池宣歙三州穷冬行风雪中虽深邨穷谷必至摄宣州行朱熹社仓法上饶新安诸郡翕然应命人防其利】　分赈其乡【刘清之调万安丞时江右大祲州县议减常平米直清之曰此惠不过三十里内耳外乡逺民岂能奉老防疾患之人必有馁死在我有政使大家得钱细民得米两适其便乃请圴境内之地为八俾有粟者分赈其乡官为主之规画防闲民甚頼之帅龚茂良以救荒实迹闻于朝】　减抑米价【续文献通考曰明周忱巡抚直隷初至苏州属大饥谷贵忱亷得江浙湖广大稔令人槖金至其地故抑其直勿籴且绐言吴中米价髙甚用是三省大贾贩米数百艘集吴中忱乃下令尽发官廪贷民半其直城中米价骤减各贾进退两难只得贱粜忱复椎牛洒酒谢之各贾大欢而去】　兴役济民【范仲淹守杭值岁大祲纵民竞渡日张宴湖上自春至夏富民空巷出游又诏僧修寺及新仓厥吏舍日役千夫监司核其不防荒嬉游无节公乃条叙所以皆欲发有余之财以惠无者是岁两浙无流民】　授医药【宋史仁宗哀病者乏良医为颁庆厯善救方知云安军王端请官为给钱和药予民遂行于天下尝因京师大疫命太医和药内出犀角二夲析之视之其一通天内侍李舜举请留供服御帝曰吾岂贵异物而贱百姓竟碎之】　置坊院【宋制凡鳏寡孤独癃老疾废及贫乏不能自存应居养者以户絶屋居之无则居以官屋以户絶财产充其费不足则给以常平息钱崇宁初蔡京当国置居养院安济坊给常平米厚至数倍差官卒充使令置火头具饮膳给以衲衣絮被州县奉行过当或具帷帐雇乳母女使糜费无艺不免率敛贫者乐而富者扰矣】
　　赈防二【擅赈贷附】
　　原振廪【楚大饥荘王乃自庐以往振廪同食注振廪开仓同食上下无异食也】　竭粟【宋公子鲍礼于国人宋饥竭其粟而贷之】　愍饥寒【后汉王望为青州刺史行部见饥寒者愍之以便宜出所在布粟赈给之上欲罪之钟离意云云乃赦之】　贷丧祭【汉王莽时人欲祭祀丧纪而无用者钱府以所入工商之贡但赊之祭祀无过旬日丧纪无过三月依周礼也】　无滞积【传曰晋饥悼公谋息人乃输积聚以贷自公以下茍有积者尽出之国无滞积亦无困人】　不书贷【宋饥司城子罕请出粟以贷司城氏贷而不书宋无饥人叔向曰乐氏其以宋升降乎施而不德贷而不书】　舍偿债【晋王长文字德濬太康中蜀土荒殣开仓赈贷长文居贫无以偿郡县切责送到州刺史徐干舍之不谢而去】　止要利【晋张骏境内饥谭祥时出仓谷贷取三倍利隂据曰是因饥要利乃止】　子皮一钟【郑饥人未及麦人病子皮以子展之命饩国人粟户一钟】　陈氏三量【传陈氏有施于人人归之豆区釜钟之数其取之公也薄其施之民也厚谓陈氏三量皆登一焉以家量贷而以公量】匡乏【匡救也】　赈穷　储蓄　虞灾　擅赈贷原汲黯
　　矫制【汉河内饥父子相食汲黯使至河内因矫制开仓赈之朝廷不坐罪】　刘颂除名【刘颂字子雅奉使于蜀表请振贷不待报而行乃除名也】　王蕴左降【晋王蕴字叔仁为吴兴守郡荒赈防主簿争云朝廷以为科罪免官士庻诣阙特左降晋陵守】　邓攸免官【邓攸字伯道以吴郡守表赈贷未报开仓坐免官】　仲谋以身救人【第五访字仲谋为张掖守岁饥开仓赈给吏争欲上言访曰若须奏报是弃人也寜以身救百姓上嘉之】　仲黄含笑入地【韩韶字仲黄为嬴长开仓赈赡民主者谓不可韶曰以此伏罪含笑入地太守知韶名得不坐】　増惠出一尉【唐书贠半千调武陟尉岁旱劝令殷子良发粟赈民不从及子良谒州半千悉发之下頼以济刺史大怒囚半千于狱防薛元超持节渡河让之曰君有民不能防使惠出一尉尚可罪耶释之】　诘责参军【韩思复调梁府仓曹参军防大旱輙开仓赈民州劾责对曰人穷则滥不如因而活之无趣为盗贼州不能诎】　矫发他储【宋史程师孟提防防部无常平粟建请置仓适凶歳赈民不足即矫发他储不俟报吏惧白不可师孟曰必俟报饥者尽死矣竟发之】　不罪擅发【元史王克敬除江浙行省都事番阳大饥总管王都中出仓粟赈之行省欲罪其擅发克敬曰番阳距此千里比待命民且死彼为仁而吾属顾为不仁乎都中因得免】　先贷后奏【明纪事本末洪武二十六年诏户部谕天下有司凡遇岁饥先发仓廪贷民然后奏闻着为令】　先给后闻【宣德初河南新安知县陶镕奏民饥借驿粮千石赈救秋成偿还上谓夏原吉曰有司拘文法饥荒必申报赈济民饥死乆矣陶镕先给后闻能称任使毋责其专擅也】　截留纲运【宋史洪皓为秀州録事州大水流移满路仓府空虚无以为赈防浙东纲运常平米四万过城下皓遣吏锁津栅请守使截留守不肯曰此御笔所起也罪死不赦皓曰宁以一身易十万人命讫留之亡何亷访使王孝竭至郡曰平江民哀号诉饥者旁午此独无有何也守具以对孝竭曰违制之罪请为君脱之呼吏写奏皓曰食犹未足公能终惠更得二万石乃可孝竭以闻米如数而得】议发封桩【山堂肆考曰范尧夫知庆州饿殍满路官无谷以赈防公欲发常平封桩粟麦济之】
　　【州县皆欲俟奏请得防而后散公曰人七日不食即死何可待报诸君但勿忧吾宁独坐罪】
　　求籴
　　原礼【传曰京师来告饥鲁侯为请籴于宋卫齐郑礼也】　正【谷梁臧孙辰告籴于齐诸侯相归粟正也告然后与之言内无外交】　古制【国语鲁饥臧文仲请籴于齐公曰谁使文仲曰卿出告籴古之制也辰也备卿辰请如齐公使往遂以鬯圭玉磬如齐告籴曰敝邑荐饥大惧殄周公鲁公之命祀而获戾不忝先君之敝器敢告滞积以纾执事救敝邑使能供职】　私行【谷梁臧孙辰告籴于齐国无三年之蓄曰国非其国也一年不升告籴诸侯非正也故举臧孙辰以为私行也注云为内讳故不言使若私行也】无蕴年【蕴年为蕴蓄年谷而闭籴也】　无遏籴【葵丘盟曰无遏籴】　归粟
　　于蔡【以周亟矜无资】　闭籴于秦【传曰晋饥秦输之粟秦饥晋闭之籴故秦伯伐晋获晋侯】増増籴【宋史太宗恭俭仁爱劝民务农重谷又置常平仓乗时増籴唯恐不足真宗继之于是推】
　　【广淳化之制而常平惠民仓殆遍天下矣】　岁籴【张咏治蜀岁籴六万石贮之】　増价以籴【赵抃知越州揭榜于通衢令民有米増价以籴于是米商辐辏越之米价顿减民无饥死】　赈籴【绍兴三十一年民多艰食诏临安府并属县以常平米减时价之半赈籴十日辅近郡之民令诸州以常平钱赈之　元史至元二十二年始行赈籴之法于京师分遣官吏发海运之粟减其市直以赈籴焉成宗时以赈籴多为豪强嗜利之徒用计巧取弗能周及贫民于是令有司籍贫乏户口之数劾实以赈籴焉】　平籴【宋史临安府又有平籴仓旧贮米数十万石籴补循环其后用而不补所存无几咸淳元年诏丰储仓拨公田米五十万石付平籴仓遇米贵平价出粜】　告籴【黄干知汉阳军值岁饥籴客米发常平以赈制置司下令欲移本军之粟而禁其籴干报以乞干罢然后施行及援鄂州例十之一告籴于制司荒政具举】抑价【续文献通考曰明成化六年将京通二仓粮米发粜五十万石每秔米银六钱粟米五钱以】
　　【杀京城米价】　闭籴之禁【唐书崔倰迁湖南观察使湖南旧法虽丰年贸易不出境隣部遭荒不防也倰至谓属吏曰此岂人情乎无闭籴以重困民削其禁自是商贾流通资物益饶　宋史理宗朝抚州饥起黄裳知其州单车疾驰申约富人耆老集城中无过某日至则大书闭籴者籍强籴者斩揭于市坐驿舍治文书不入州治不抑米价价日损请于朝给爵旌劳者而后入　绍兴时诏闭籴者断遣侍御史周秘言许以防遣恐贪吏怀私善良被害宜戒守吏多方劝谕务令乐从为便从之】　原匡困　资无同防灾危　备救凶患　匡救其灾勿虚其请　幸
　　灾敛怨安可蕴年　凶年补败或阙于宿储　善隣防灾方资于乞籴　灾维代有宜酌义于泛舟　仁必矜无岂忘情于归粟【白帖】
　　兴利
　　原好为民兴利务在富之【汉书召信臣迁南阳太守好为民兴利务在富之躬劝耕农行视水泉开通沟渎起水门堤阏凡数十处以广溉灌岁岁増加多至三万顷民得其利信臣为民作均水约束刻石立于田畔以防分争】　为百姓兴利郡以殷富【汉书荆州刺史奏召信臣为百姓兴利郡以殷富赐黄金三十斤】　富民之术日引月长【魏志刘馥子靖出为河南尹应璩书与靖曰入作纳言出临京任富民之术日引目长】　必先富民【管子云凡为国之道必先富民民富则易治民贫则难治治国常富而乱国必贫也】　入务利民【春秋云晋侯出定襄王入务利民】　开浍兴造民頼其利【崔氏集崔瑗为汲令有泽田不殖五谷瑗为开浍兴造蒲萑之地更为沃壤民頼其利】　稻田岁増民頼其利【魏志郑浑为沛郡太守郡界下湿兴陂遏开稻田顷亩岁増民頼其利刻石颂之号曰郑陂】　开道通沟民得其利【召信臣详上】　严使储水百姓为便【东观汉记亷范字叔度为蜀郡太守旧制禁民夜作以防火灾范乃毁削先令严使储水百姓为便】　开治稻田百姓殷富【又云张堪为渔阳太守开治稻田八千余顷百姓于是殷富】　兴鸿郄陂常以丰熟【又云邓晨为陈留郡兴鸿郄陂溉郡稻常以丰熟兼流给他郡详太守】　敎民粪种【汜胜之书云昔汤有旱灾伊尹作区敎民粪种乃负水浇稼至亩百石胜之试为之至亩四十石】　敎民牛种【续汉书任延字长孙为九真太守敎民牛耕铸作田器民以利之】　益蓄菱芡【汉书龚遂为渤海太守见齐俗奢侈好末伎不田作乃躬率以俭约劝民农桑春夏不得不趋田亩秋冬课敛益蓄果实菱芡劳徕循行郡中皆有蓄积吏民皆富实详太守】　育养漆园【魏志岭南太守傅方到郡以来育养漆园之树念存军国用心纤微】　治作水排敎化大行【张璠汉记曰杜诗为南阳太守治作水排敎化大行号曰杜母】　因流为排利益三倍【魏志韩暨为监冶谒者旧时冶作马排每一熟食用马百匹更作人排又费功力暨乃因长流为水排计其利益三倍于前详钱】　斥卤生稻粱【吕氏春秋云魏襄王时史起为邺令决漳河灌田邺民大怨欲籍起起不敢出而避之王乃使他人遂为之水已行民大得其利相与歌曰邺有圣令史公决漳水灌邺旁终古斥卤生稻粱】　泾水长禾黍【详泾水】　蒲萑之地更为沃壤【崔瑗详前】曩之卤田化为甘壤【蔡邕京兆樊君传云曩之卤田化为甘壤熙怡恱豫相与讴歌】増耦耕法【唐书髙宗朝王方翼以功迁夏州都督属牛疫民废田作方翼为耦耕法张机键力】
　　【省而见功多百姓顺頼】　均水法【戴叔伦试守抚州刺史民争溉灌为作均水法俗便利之】无棣渠【薛大以功迁沧州刺史无棣渠乆廞塞大浚治属之海商贾流行里民歌曰新沟通舟楫利属沧海鱼盐至昔徒行今骋驷美哉薛公德滂沛】　平津堰【李吉甫以宰相出为淮南节度使筑富人固本二塘溉田且万顷漕渠庳下不能居水乃筑堤阏以防不足泄有余名曰平津堰】　水利图【宋史程师孟字公辟徙知河东路晋地多土山旁接川谷春夏大雨水浊如黄河俗谓之天河可灌溉师孟劝民出钱开渠筑堰淤良田万八千顷裒其事为水利图经颁之州县】　补阙柳【唐书辛仲甫以右补阙为彭州先是州少种树暑无所休仲甫课民栽柳防行路郡人德之名为补阙柳】　因髙筑障【韦景骏歴肥乡令县北濒障连年泛溢旧防廹漕渠虽峭岸随即坏决景骏相地势益南千歩因髙筑障水至堤趾輙去其北燥为腴田功少费约后遂为法】　毁硙决水【元史耶律伯坚为清苑县尹县西有塘水溉民田甚广势家据以为硙民以失利伯坚命毁硙决其水而注之田许以溉田之余月乃得堰水置硙仍以其事闻省部着为定制】　修陂渠以复旧迹【宋史赵尚寛字济之参知政事安仁子也嘉祐中以考课第一知唐州唐素沃壤经五代乱田不耕民稀赋丕足以充役议者欲废为邑尚寛曰土旷可益垦辟民稀可益招徕何废郡之有乃按视图记得汉召信臣陂渠故迹益发卒复疏三陂一渠溉田万顷又敎民自为支渠数十转相浸灌而四方之民来者云布尚寛复请以荒田计口授之及贷民官钱买耕牛比三年榛莾复为膏腴尚寛勤于农政治有异等之效三司使包拯与部使者交上其事仁宗闻而嘉之而王安石苏轼作新田新渠以美之】　城安庆以固疆御【黄干知安庆府请于朝城安庆以备战守即日兴工分十二料先自筑一料计其工费若干然后委官吏寓公士人分料主之城成防上元张灯士民扶老携防有老妪百姓二子舆之诸孙从至府致谢干礼之命具酒炙且劳以金帛妪曰老妇之来为一郡生灵谢耳太守之赐非所冀也不受而去后二年金人破黄州淮东西皆震动独安庆安堵如故继而霖潦余月巨浸暴至城屹然无虞舒人徳之相谓曰不残于敌不蹈于水生汝者黄父也】　邻州导水图【元史至元九年耶律伯坚为保定路清苑尹初安肃州苦徐水之害诉于大司农大司农官欲夺水故道导水使东东则清苑境也地势不利果导之则清苑被其害而水亦必反故道为灾伯坚陈其形势图其利害要大司农司官及都守行视可否事遂得已】　海上澄清録【宋史绍兴中崔与之特授广西提防刑狱徧歴所部至浮海巡朱崕朱崕地产苦防民或取叶以代茗州郡征之岁五百缗琼人以吉贝为衣衾工作皆妇人役之有至期年者民尤苦之与之皆为榜免其他利疾罢行甚众琼人次其事为海上澄清録】　遂无凶年【唐书王起为山南东道节度使濵海塘堰聨属吏弗完治起至部先修复与民约为水令遂无凶年】　民頼其利【宋史陈尧佐知并州毎汾水暴涨州民扰乱尧佐为筑堤植柳数万本作柳溪民頼其利】　筑堤修堰举以利民【张纶有才略所至兴利除害除江淮制置发运副使疏五渠导太湖入海又筑漕河堤二百里于髙邮又泰州有捍海堰延袤百五十里乆废不治岁患海涛冐民田纶方议修复论者难之以为涛患息而蓄潦之患兴矣纶曰涛之患十九而潦之患十一获多而患少岂不可耶表三请愿身自执役兼权知泰州卒成堰民利之】　濒海广泻并为膏土【元史乌克逊泽至元末为广西两江道宣慰副使雷州地近海潮汐齧其东南陂塘鹻卤农病焉而西北广衍平袤宜为陂塘泽行视城隂曰三溪徒走海而不以灌溉此史起所以薄西门豹也乃敎民浚故湖筑大堤堨三溪潴之为斗门七堤堨六以制其赢耗为渠二十有四以达其注输渠皆支别为牐时其啓闭计得良田数千顷濒海广泻并为膏土】
　　方略
　　原方略耳目发伏禁奸【汉书张敞字子髙河东平阳人为京兆尹方略耳目发伏禁奸】治有方略为民兴利【又曰召信臣举髙第选上蔡宰视民如子迁南阳太守其治如】
　　【在上蔡为人勤有方略云云】　长于计策功费约省【汉官仪云成帝时王延世以校尉领河隄诏曰东郡决河流漂二州校尉延世隄防立塞改为河平元年惟延世长于计防功费约省以延世为光禄寺大夫秩二千石】　以一警百吏民恐惧【汉书尹翁归为东海太守其治以一警百民皆恐惧改行自新】　以便宜从事【龚遂为渤海太守上问何以息盗贼遂曰臣闻治乱民犹治乱绳不可急也唯缓之然后可治臣愿丞相御史且无拘臣以文法得一切便宜从事上许焉】有莅任之方【晋中兴书琅邪诸葛録云忻字道明为防稽太守临行上为置酒谓之曰今日会稽昔之闗中足食足兵在于良守以君有莅任之方是以相屈也】　西门豹为河伯投巫于河【详县令】　宋均为唐山娶巫家女【东观汉记宋均字叔庠为九江太守有两山名曰唐后山有神祠众至共为嫁娶皆取百姓男女不复要娶巫家女百姓患之长吏莫敢改之均乃移书曰自今已去当为山娶巫家女其后乃絶】　印绶示劫【典録云张敞为太原太守有三人劫郡界持三人以为质敞闻之自往诣劫所晓谕之曰释质太守释汝乃解绶印以示之曰大夫不敢欺贼释质自首遂解纵之遂自劾诏复其冠履如故】　破械遣囚【魏志田豫为南阳太守先是郡人侯音反前太守其党五百人表奏皆当死豫悉见慰谕破械遣之诸囚叩头愿自効即相告语一朝解散】　石犀厌水【蜀王本纪云江水为害蜀守李氷作石犀五枚二在府一在市桥二在渊中厌水精因曰石犀里】　听民输芋【汝南先贤传云袁安为隂平长民饥租调不入听民输芋头惠泽流着】除藻饰割浮费【又云应华为将作大匠发奸摘伏除藻饰割浮费】　頼遇贤令【谢承后汉书彭修字子阳海贼丁义欲向郡郡内惊惶不能捍御太守闻修义勇请守吴令身与义相见宣国威德贼遂解去民歌之曰时岁仓卒盗贼纵横大防强弩不可当頼遇贤令彭子阳】　风俗颇革【后汉周举为并州刺史太原旧俗介子推焚骸有龙忌之禁咸言神灵不乐举火毎冬中輙一月寒食岁多死者举既到州作书置子推庙使还温食于是风俗颇革详寒食】　桴鼓希鸣市絶偷盗【详京兆尹】　増耳目方略【宋史英宗时李清臣出提防京东刑狱齐鲁盗贼为天下剧设耳目方略搜捕且尽】　治多方略【唐书德宗朝戴叔伦迁容管经略使其治清明仁恕多方略故所至称最德宗尝赋中和节诗赐之】　无他方略【吴少诚拒命诏合十七镇兵讨之以韩全义为淮西行营招讨使诸镇兵皆属全义无他方略号令悉禀监军毎议攻战宦防十数纷争帐中小人好自异互诋訾不能决】　御贼方略【明纪事本末正德时许逵为山东乐陵令流贼刘六刘七等横行河北逵修城濬隍逾月而成又使民家各筑墙髙逾屋檐仍开墙窦如圭仅可客一人家令一壮丁执刀俟于窦内其余人皆入队伍令守号令视旗鼔进退违者无赦又设伏巷中洞开城门未几贼果至举旗伏发贼火无所施兵无所加尽擒斩之自是贼不敢进】　一切呵止【唐书宣宗时黄播为京兆尹时禁屯列畿内者出入属鞬佩劒奸人冐之以剽劫又勲戚家驰猎近郊播请一切呵止盗贼不能隠皆走出境】　令相告捕【宋史张栻知江陵府湖北多盗往往纵释以病其良民栻首核大吏之纵贼者捕斩县民之舍贼者令其党得相告捕以除罪羣盗皆遁去】　挺身叩垒【唐书刘潼为京兆少尹山南有剧贼依山为剽宣宗怒欲讨之宰相崔请遣使谕释之诏潼驰往潼挺身直叩其垒曰有诏赦尔罪盗皆列拜约潼就馆而降】　至壁抚谕【始安贼欧阳倩众数万剽没州县以裴怀古为桂州都督未逾岭先以书谕祸福贼迎降自陈为吏侵而反怀古知其诚身至壁抚谕倩等大喜归所掠出降虽诸洞素反覆者亦牵连根附岭外平】　举没占田【永徽中贾敦颐迁洛州刺史有豪右占田逾制敦颐举没三千余顷以赋贫民】　烧薙壕草【宋史辛仲甫知彭州州卒诱营兵及诸屯戍谋以长春节宴集日为乱属春初仲甫出城巡视见壕中草深意可藏伏命烧薙之凶党疑谋泄有自首者乃擒之】　拊纳逃卒【程颢出为镇宁军判官程昉治河取澶卒八百而虐用之众逃归羣僚畏昉欲勿纳颢曰彼逃死自归弗纳必乱若昉怒吾自任之即亲往啓门拊劳约少休三日复役众驩踊而入具以事上】　抚定流民【明纪事本末郧阳地界湖广河南陜西三省又多旷土山谷阨塞林箐密为流民窟穴成化间流民无虑百万刘千斤李胡子搆乱荆襄白圭项忠相继勦灭每至岁饥民入山就食势不可止乃命原杰经略郧阳抚定流民杰乃増置郡县深山穷谷无不亲至宣朝廷德意问民疾苦于是籍流民得十一万余户遣归故土者一万六千其愿留者九万六千余户许各自占旷土官为计丁力令开垦为永业割地三省设置六县而郧阳俨然重镇焉】　揭方治蛊【宋史赵尚寛知忠州俗畜蛊杀人尚寛揭方书市中敎人服药索为蛊者穷治寘于理大化其俗】　造舟计直【张觷知处州尝欲造大舟幕僚不能计其直觷敎以造一小舟量其尺寸而十倍算之】　片言定变【政和时萧振调婺州兵曹兼功曹时盗贼所在猖獗婺卒扬言欲叛以应贼有一军官素得军志守疑而罢之羣卒数百人被甲挺刃斩仪门入振闻即往羣卒罗拜呼曰某等屈抑愿兵曹理之振使之言厉色叱曰细事耳车驾南巡大兵咫尺汝速死耶急释械当为汝言众拜谢而去太守由是益相信事悉与谋之】　亟出慰劳【李舜臣调卭州主簿嵗大祲饥民千百持鉏棘大呼响震邑市令惧闭门舜臣曰此非盗也何惧为亟出慰劳之】　区处检防亡匿复业【唐书李杰以采访使行山南时户口逋荡细弱下户为豪力所兼杰为设科条区处检防亡匿复业者十七八】　按垦废田邑闬如初【徐申迁韶州刺史韶自兵兴四十年刺史以县为治署而令丞杂处民间申按公田之废者募人假牛犂垦发以所之半畀之田乆不治故肥美岁入凡三万斛诸工计所庸受粟有差乃徙治故州未几邑闬如初】
　　劝课
　　原兴敎劝学【左传衞文公大布之衣大帛之冠务财训农通商惠工兴敎劝学授方任能元年革车三十乗季年乃三百乗】　正学为基【濳夫论云凡为治之体莫善于抑末而务本夫为国者以富民为本以正学为基民富乃可敎学正乃得义】　起学成都【汉文翁为蜀郡】　执经敎授【魏志杜畿为河东太守冬月修戎讲武日开学宫亲自持经敎授郡中化之】　劳农劝民【礼记月令云孟夏之月令野虞出行田原为天子劳农劝民谨案重农故劳劝之】　命农勉作【礼记月令孟夏之月命农勉作无休于都郑元注急趋农事】　巡其稼穑【周礼遂师职云廵其稼穑而移用其民以救其时事】　劝民农桑【召信臣详兴利】　敎民织履【东观汉记范克为桂阳郡俗不种桑无蚕织之利民惰少织履冬皆以火燎克为令属县敎民种桑柘养蚕织履数年之间大赖其利】　敎民纺绩【崔寔传云寔为五原斥卖储峙为作纺绩织絍练緼之具以敎之民得以免寒苦】　龚遂令渤海种榆【龚遂详兴利又魏志郑浑为魏郡太守百姓乏材木乃课种榆为篱种五果云云】　王景敎庐江种桑【东观汉记建初八年王景为庐江太守乃敎民种麻桑而养蚕】　馌彼南亩田畯至喜【毛诗甫田篇云云郑元笺云馌馈田饭田畯司啬今之啬夫也谨案啬夫劝农之使劝将南亩馈饷饭喜乐其事】　星言夙驾说于桑田【毛诗定之方中云云郑元笺云星雨止见也夙早也衞文公于雨下欲主驾欲往说于桑田敎民稼穑急务农之人】　昼尔于茅宵尔索绹【毛诗七月云云传曰宵夜也绹绞也笺云尔汝当昼日往取茅归夜作绹索以待时用】　农无废业野无空地【新序子产相郑】　増兴学校敎耕织【唐书韦丹为容州刺史敎民耕织止惰游兴学校民贫自鬻者赎归之敎种茶麦仁化大行】　崇学校劝耕桑【元史至元二年李德辉为太原守至郡崇学校表孝节劝耕桑立社仓一权度凡可以阜民者无不为之嘉禾瑞麦亦出其境】　兴学校治水利【明纪事本末沐英镇云南兴学校治水利垦田一百一万余亩敎化大行云南遂为乐土】　兴学校修屯田【太祖以吴良为江隂守将兴学校修屯田境内帖然】　兴复学宫【元史世祖时叚直为泽州长官兴复学宫迎儒士李俊民为师以招延四方来学者不五六年学之以通经被者百二十有一人】　讲敎生徒【唐书大厯初张鉴出为濠州刺史政调清简延经术士讲敎生徒比去州升明经者四十人】　赏农器【元史泰定间吕思诚改景州蓨县尹差民户为三等均其徭役刻孔子像令社学祀事每岁春行田树蓄勤敏者赏以农器人争趋事地无遗力】　给耕牛【唐书代宗时以闗辅多事后百姓贫田多荒茀诏诸道上耕牛委京兆府劝课给牛不满五十亩不给时袁髙为给事中请不满五十亩者两户共给一牛从之】　诵声【元史杨景行字贤可登延祐二年进士授赣州路会昌州判官乃创学舍礼师儒劝民斥腴田以饍士诵之声遂盛】　农桑鼓【明纪事本末太祖令民每邨置鼔凡遇农桑时月晨起击鼓会田所怠惰者里老督责之不督者罸】　劝力田【唐书崔衍调清源令劝民力田怀附流亡】　敎树艺【元史姚天福迁山北道按察使其民鲜知稼穑天福敎以树艺皆至蕃富】　拔茶种桑【明纪事本末太祖曰昔人有拔茶种桑民获其利者】月朔读法【洪武初监察御史睢稼请命府州县长吏月朔会民读法】　刺史行春县令劝耕【宋史真宗时陈靖条上请刺史行春县令劝耕靖平生多建画而于农事尤详】　原崇肃肃之仪扬济济之化【张衡南阳文学儒林书賛云南阳太守上党鲍君愍文学之弛废怀儒林之陵迟乃命匠修而新之云云】　田修理赐之以巨觞田芜秽戮之以柔桑　使习壤者相泽仁才者播种【并陈思王籍田论】能明农事者置黄金一斤使蚕不病者置黄金一斤
　　【管子】　一农不办民有饥者一女不织民有寒者　一年之计莫若树谷十年之计莫若树木终身之计莫若树人【并管子】　登金商之馆察田夫之私者【陈思王籍田论】
　　得民
　　原留盖【盖寛饶左迁衞司马躬行士卒庐室疾病者身自拊循岁尽交代衞卒数千皆叩头自请复留共卒一年以报寛饶厚德以是显名也】　借宼【寇恂详太守】　能劳来【鸿雁美宣王也万民离散不安其居而能劳来还定安集之曰维此哲人为我劬劳】　谨待遇【宣帝诏二千石云严敎吏谨待遇无令失职】　扶车流涕【韩延夀弃市吏人数千送至渭城老小扶车毂奉酒炙延夀不忍逆人人为饮使掾吏分谢莫不流涕】　守阙号泣【赵广汉为京兆下狱吏人或言臣生无益县官愿代京兆死使得牧养小民】　吏愿僵仆【汉赵广汉以和顔接士待遇殷勤发于至诚吏皆无隠愿为僵仆无所避也】　人恐失之【倪寛为内史租税时裁濶狭与民相假贷以故租多不入以负租当免人闻当免恐失之大家车牛小家担负课为最也】　以贵下贱【易以贵下贱大得民也】　以俗敎安【司徒以十二敎以俗敎安则民不偷注俗土地所生习】以养万民【以保息养万民六曰慈幼】　以道安人【周礼保氏以道安人保安也】视民如伤【传】　安堵如故【汉髙入闗吏人安堵如故】　老者安之【论】民怀之【书安人则惠民怀之】　侯君去必死【侯霸字君房为临淮大尹】
　　【诏征百姓遮使者车乞留相戒乳妇不举子曰侯君去必死】　亷叔来何暮【亷范详兴利】増还镇【唐书崔圎徙淮南节度使在镇六年请朝京师吏民乞留诏检校尚书右仆射还之】
　　断桥【宋史孝宗时王十朋出知饶州复移防州民走诸司乞留不得至防其桥乃以车从间道去众葺防桥以王公名之】　取鞾【唐书宪宗时崔戎为华州刺史徙兖海沂密观察使民拥留于道不得行乃休传舍民至抱持取其鞾时诏使尚在民泣诣使请白天子匄戎还使许诺戎恚责其下众曰留公而天子怒不过斩吾二三老人则公不去矣戎夜单亡去民追之不及乃止】　构祠【吕諲在朝不称任职及为荆州其治尚威信故军士用命阖境无盗贼民歌咏之自至德以来处方面数十人諲最有名荆人生搆房祠及殁吏裒钱十万徙祠府西】　守前政【袁滋为华州刺史民爱向之召为左金衞大将军以杨于陵代之滋行耆老遮道不得去于陵使谕曰吾不敢易袁公政人皆罗拜乃得去莫不流涕】　冀为真【元史张起岩弱冠以察举为福山县学敎谕值县官缺移摄县事乆之听断明允其民相率曰若得张敎谕为真县尹吾属何患焉】　受纸百番【唐书杜暹补婺州参军秩满归吏以纸万番赆之暹为受百番众叹曰昔清吏受一大钱何异哉】　以姓字子【韩愈初为阳山令有爱在民民生子多以其姓字之】　至诚感天【宋史王十朋凡厯四郡所至布上恩恤民朔望会诸生学宫讲经询政僚属间有不善反复告诫俾之自新民输租俾自槩量闻者相告宿逋亦愿偿讼至庭温词晓以理义多退听者人无不绘而祠之去之日老穉攀留涕泣越境以送之思之如父母饶乆旱入境而雨湖积霖入境即霁凡祷必应诚不独感人而亦动天地神】　欢声动地【绍定五年起真德秀复知泉州迎者塞路深村百岁老人亦扶杖而出城中欢声动地】　狄使君活汝【唐书狄仁杰为豫州刺史时越王兵败支党二千人论死仁杰释其械密疏陈其诖误至此诏悉谪戍囚出宁州父老迎劳曰狄使君活汝邪相与哭碑下斋三日乃去】　真直院至矣【宋史真徳秀宦游四方所至惠政深洽不愧其言由是中外交颂都城人时惊传澒洞奔拥出闗曰真直院至矣果至则又填塞聚观不置】
　　不拾遗
　　原系树【魏邴原得遗钱拾以系树枝人以为神人系钱逾多谓之神树祀之原恐成淫祀乃辨之】守劒【后汉王烈在乡里敎化行人有盗牛者主得之盗曰我将改勿使王烈知也烈闻遗布一端后父老遗劒于路至夜寻求见一人守劒于路问之乃昔盗牛者】　牛属稚子【王涣字稚子为温令清商人露宿于道放牛者輙云属稚子】　装付樊父【樊晔字仲华为天水太守严猛道不拾遗行旅至聚衣装道旁云云以付樊父】　得遗寻主【后汉刘矩为雍丘令有得遗者皆推寻其主而还之】得遗诣吏【益部阎宪为绵竹令杜成夜得遗装诣吏曰县有明府能不慙心】　何并
　　【为长陵令路不拾遗】　卓茂【为密令道不拾遗】　増道不举遗【唐书郭震拜凉州都督遣甘州刺史李汉通辟屯田稻丰衍支廥十年牛羊被野治凉五岁令行禁止道不举遗】　未尝拾遗【张允济仕隋为武阳令有行人夜发遗袍道中行十余里乃寤人曰吾境未尝拾遗可还取之既而得袍举政尤异迁髙阳郡丞】　道无掇遗【髙宗时郎余庆为万年令道无掇遗迁御史中丞】路不拾遗【宋史乾道中杨简知乐平县兴学训士邑人以讼为耻夜无盗警路不拾遗】
　　境不藏盗【曽公亮以端明殿学士知郑州为政有能声盗悉窜他境至夜户不闭尝有使客亡索中物移书诘盗公亮报吾境不藏盗殆从者之廖耳索之果然】















　　御定渊鉴函卷一百三十
<子部,类书类,御定渊鉴类函>
　　钦定四库全书
　　御定渊鉴函卷一百三十一
　　政术部十【考绩　弊政　乱政　谲政　政不一佞邪　贪暴　贪冒　掊尅　虐亡征】
　　考绩一
　　原杜氏通典曰周制三载考绩三考黜陟其训曰三歳而小考其功也小考者正职而行事也九歳而大考有功也大考者黜无职而赏有功也　汉元帝建昭中西羌反日蚀又久青无光召京房问对曰古帝王以功举贤则万化成瑞应着末代以毁誉取人故功业废而致灾异宜令百官各试其功灾异可息诏房作事房奏考功课吏法【晋灼曰令丞尉理一县崇教化亡犯法者转迁有盗贼满三日不觉者尉事也令觉之自除二尉负其辠率相准如此法】帝令公卿与房防议皆以房言烦碎令上下相伺不可许上意向之时部刺史奏事京师帝召见令房晓以课事诸刺史复以为不可唯御史大夫郑光禄大夫周堪言善是时中书令石显专权友人五
　　鹿充宗为尚书令与房同经议论相非时充宗嫉房出为魏郡太守唯许房至郡自行考课法房自请愿无属刺吏　魏明帝时以士人毁称是非混杂难辨遂令散常侍刘劭作都官考课之法七十二条考覈百官其略欲使州郡考士必由四科皆有效然后察举或辟公府为亲人长吏转以功次补郡守者或就秩而加赐爵焉至于公卿及内职大臣率考之事下三府是时大议考课之制散黄门侍郎杜务伯【名恕】以为用不尽其人虽文具无益上疏曰书称明试以功三考黜陟帝王之盛制然歴三代而考绩之法不着阅七圣而课试之要未立臣诚以为其法可粗依其详难偹举故也语曰世有乱人而无乱法若使法可专任则唐虞可不湏稷契之佐殷周无资伊吕之助矣今奏考功者陈周汉之云为掇京房之本防可谓明考课之要至于崇揖让之风兴济济之理臣以为未尽善也古之三公坐而论道内职大臣纳言补阙无善不纪无过不举且天下至大万几至众诚非一明所能徧照故君为元首臣为股肱明一体而资相成也后考课竟不行　晋武帝泰始初务崇理本诏河南尹杜元凯为黜陟之课其略曰臣闻上古之政因循自然虚已委诚而信顺之道应神感心通而天下之理得其后淳朴渐散彰美显恶设官分职以颁爵禄宣六典以详考察然后倚明哲之辅建忠贞之司使名不得越功而独美功不得后名而独隠皆畴咨博访敷奏以言及至末代不得纪逺而求于密微疑诸心而信耳目疑耳目而信简书简书愈繁官方愈伪法令滋彰巧饰弥多昔汉之刺史亦歳终奏事不制笇课而清浊粗举魏氏考课即京房之遗意其文可谓至密然由于累细故歴代不能通也岂若申唐尧之旧典去宻就简则简而易从也今科举优劣莫若委任逹官各考所统在官一年以后每歳言优者一人为上第劣者一人为下第因计偕以名闻如此六载主者总集采案其六载处优举者超用之六载处劣举者奏免之其优多劣少者叙用之劣多优少者左迁之今考课之品所对不均诚有难易若以难取优以易而否主者固当准量轻重微加降杀不足复曲以法书也　后魏孝文帝太和中诏曰三载考绩自古通经三考黜陟以彰能否今若待三考然后黜陟可出者不足为迟可进者大成賖缓是以朕今三载一考考即黜陟欲令愚滞无妨于贤者才能不壅于下位各令当曹考其优劣为三等六品以下尚书重问五品以上朕将亲与公卿论其善恶上上者迁之下下者黜之中中者守其本任时否臧必举赏罸大行其薄赏者犹锡车马器服以申奬劝后帝临朝堂顾谓録尚书兼廷尉卿广陵王羽曰凡考绩上下二等可为三品中等但为一品所以然者上下是黜陟之科故旌丝发之美恶中等守本事大通帝又谓尚书等曰卿等在任年垂二周未尝进一贤退一不肖此二事罪之大者谓羽曰汝居枢端之任在职以来功勤之绩不闻于朝阿党之音频干朕聼今黜汝録尚书廷尉但居特进太保自尚书令仆射以下凡黜退二十余人皆略举遗阙诸如此黜官者令一年之后任官如初宣武帝时太尉侍中髙阳王雍上表曰窃惟三载考绩百王通典今任事上中者三年升一阶散官上第者四载登一级闲冗官本非虚置或以贤能而进或因累勤而举如其无能不应忝兹髙以勤以能进之朝伍或征官外戍逺使絶域催督逋悬察检州鎭皆是散官以充剧使乃于考陟排同闲伍检散官之人才非皆劣称事之辈未必悉贤而考闲以多课烦以少上乖天泽之均下生不等之苦复寻正始之格泛后任事上中者三年升一阶泛前任事上中者六年进一级三年一考自古通经今以泛前六年升一阶检无僭犯倍年成级以此推之明以泛代考也徐州刺史萧寳夤又论曰方今守令厥任非轻及考课悉以六载为程既而限满代还复经六年而叙是则歳周十二始得一阶于东西两省文武闲职公府散佐无事冗官或数旬方应一直或朔止于暂朝及其考日更得四年为限是则一纪之内便登三级彼以实劳剧任而迁贵之路至难此以散位虚名而升陟之方甚易何内外之相悬令厚薄之如是孝明帝延昌二年又将大考百僚散常侍领三公郎中崔鸿以考令于体例不通乃建议曰窃惟王者为官求才使人以器黜陟幽明掦清激浊故绩效能官才必称位者朝升夕进年歳数迁岂拘一阶半级阂以同僚等位者哉二汉以降太和以前茍必官湏此人人称其职或超腾转陟数歳而至公卿或长兼试守称允而迁进者披卷则人人而是举目则朝贵皆然故能时多士之称国号丰贤之美窃见景明以来考格三年成一考转一阶贵贱内外万有余人自非犯罪不问贤愚莫不上中才与不肖比肩同转虽有善政如龚黄儒学如王郑才史如班马文章如张蔡得一分一寸必为常流所攀曹亦抑为一槩不曽甄别琴瑟不调改而更张虽明防已行犹宜消息时不从　唐考课之法有徳义清慎公平恪勤各一善自近侍至于鎭防并据职事自为之最凡二十七焉一最以上有四善为上上一最以上有三善或无最而有四善为上中一最以上有二善或无最而有三善为上下一最以上有一善或无最而有二善为中上一最以上或无最而有一善为中中职事麤理善最弗闻为中下爱憎任情处断乖理为下上背公向私职务废阙为下中居官谄诈及贪浊有状为下下若于善最之外别有可嘉尚及罪虽成殿而情状可矜或虽不成殿情状可责者省校之日皆聴考官临事量定诸州县官人抚育有方戸口増益者各准见戸为十分论每加一分刺史县令各进考一等【増戸口谓课丁率一丁同一戸法増不课口者每五口同一丁例其有破除者得相折】其州戸口不满五千县戸不满五百者各准五千五百戸法为分若抚飬乖方戸口减省者各准増戸法亦每减一分降一等【谓及不课并准上文】其劝课农田能使丰殖者亦准见地为十分论毎加二分各进考一等【此谓永业口分之外别能垦起公私荒田者】其有不加劝课以致减省者【谓永业口分之内有荒废者】毎损一分降考一等若数处有功并应进考者并听累加贞观六年监察御史马周上疏曰今流内九品以上有九等考第自比年不过中上未有得上下以上考者臣谓所设九等正考当今之官必不施之于异代也纵使朝廷实无好人犹应于见在之内比校其尤善者以为上第岂容皇朝士人遂无堪上下之考朝廷独知贬一恶人可以惩恶褒一善人足以劝善臣谓宜每年天下政术尤最者一二人为上上其次为上中其次为上下则中人以上可以自劝矣神龙中御史中丞卢懐慎上疏曰臣闻孔子曰为邦百年可以胜残去杀又曰茍有用我者期月已可三年有成故书云三载考绩校其功也子产贤者也其为政尚累年而化成况其常材乎窃见比来州县官佐下车布政有多者一二年少者三五月遽即迁除不论课考或歴时未改便倾耳而聴企踵而覩争求冐进不顾亷耻亦何暇宣风布化求瘼恤人哉户口流散百姓凋弊职为此也何则人知吏之不久则不从其吏吏知迁之不遥又不尽其能偷安茍且脂韦而已又古之为吏者长子孙仓氏庾氏即其后也臣请都督刺史上佐两畿县令等在任未经四考不许迁除察其课効尤异或锡以车裘或就加禄秩或降使临问并玺书慰勉若公卿有阙则擢以劝能政绩无闻抵犯贪暴者放归田里以明赏罸致理救弊莫过于此左监门录事参军刘秩论曰昔周公使伯禽理鲁三年而后报政周公曰何迟伯禽曰变其礼易其俗难所以迟太公理于齐三月而后报政周公曰何疾曰因其俗简其礼易故孔子论之曰齐一变至于鲁鲁一变至于道由是而言劳不甚者理不极功不积者泽不深故尧舜三年而考三考而黜陟所以能尽其智术也近古人情敦庬未淳乎尧舜礼正乐和未愈于虞夏官贤吏能未称于殷周或一年而考或四考黜陟或比年而巡狩或歳时便迁或旬月升擢令长今日既上明日部内有犯名义者即坐之不其速欤开元二十五年十二月命诸道采访使考课官人善绩三年一奏永为常式至二十七年二月敇文三载考绩黜陟幽明允升大猷以劝天下比来诸道所通善状但优仕进之辈与为调之资责实循名或乖古义自今以后诸道使更不湏通善状毎至三年朕自择使臣观察风俗有清白政理着闻者当别擢用之増续文献通考曰宋初循旧制文武常参官各以曹
　　务闲剧为月限考满即迁太祖谓非循名责实之道罢歳月叙迁之制置审官院考课中外职事受代京朝官引对磨勘非有劳绩不进秩其后立法文臣五年武臣七年始得迁秩　凡考第之法内外人周一歳为一考欠日不得成考三考未替更周一歳书为第四考已书之绩不得重计初着令州县戸口准见戸十分増一刺史县令进考若耗一分降考一等　建隆三年又以科赋有欠逾十之一及公事旷违常有制受罸者皆如耗戸口例降考吏部南曹又举周制请州县官益戸増税受代日并书于籍凡千戸以下能増百戸减一减及三以上令赐章服主簿升秩进阶能归复逋亡之民者亦如之是年县始置尉颁捕盗条给以三限限各二十日三限内获者令尉等第议赏三限外不获尉罸一月奉令半之尉三罸令四罸皆殿一停官　太宗励精圗治遣官分行郡县亷察官吏河南府法曹参军髙丕等皆以不胜任免官复诏诸道察举部内官第其优劣为三等政绩尤异为上职务粗治为中临事弛慢所涖无状者为下歳终以闻先是诸州掾曹及县令簿尉皆戸部南曹给印纸厯子俾州郡长吏书其绩用愆过秩满送有司差其殿最诏有司申明其诸州别给公据者罢之判吏部南曹董淳言有司批书印厯多所阙略令漏书一事殿一三事降一资自是职事官依州县给南曹厯子天下知州通判京朝官厘务于外者给以御前印纸令书课绩【时蒋元振知白州为政清简民甚便之秩满众辄诣部使乞留凡十有八年未受代姚益恭清白有才干知郓州湏城县鞭朴不施境内大治淳化初采访使各言其状下诏褒嘉赐元振绢三十疋粟五十石赐益恭绯衣银带绢五十疋】四年始分置磨勘之司审官院掌京朝官考课院掌幕职州县官废差遣院令审官总之乃诏郡县有治行尤异吏民畏服居官亷恪莅事明敏鬭讼衰息仓廪盈羡寇盗剪灭部内清肃者本道转运司各以名闻当驿置赴阙亲问其状加旌赏焉其贪冒无状淹延鬬讼逾越宪度盗贼竞起郡内不治者亦条其状以闻当行贬斥【时以翰林学士钱若水枢密直学士刘昌言同知审官院考覈功过又以判流内铨翰林学士蘓易简知制诰王旦等知考课院重其职也】真宗即位命审官院考京朝官殿最引对迁秩京朝官引对磨勘自此始景徳初令诸道辨察所部官吏能否为三等公勤亷干惠及民者为上干事而无亷誉清白而无治声者为次畏懦贪猥为下仁宗尤矜怜下吏尝曰州县秩卑而长吏多钩摭细故文致之法使不得自进朕甚悯焉宰相王曽曰引对时陛下酌其轻重而稍擢之则下无滞才矣【人有束鹿县尉王得悦歴官寡过书考最多而无保任者帝察其孤贫特擢为大理寺丞】　庆厯三年从辅臣范仲淹等奏定磨勘保任之法自朝官至郎中少卿湏清望官五人保任始得迁其后知谏院刘元瑜以为适长奔竞非所以飬亷耻乃罢之　英宗治平三年考课院言知磁州李田再考在劣等降监淄川盐酒税务坐考劣降等自田始考绩旧审定殿最格法自发运使率而下至于知州皆归考课院専以监司所第等级为据至考监司则总其甄别部吏能否则以采访才行合二事为课悉书中等无髙下神宗即位凡职皆有课凡课皆责实监司所上守臣课不占等者展年降资而治状优异者増秩赐金帛以玺书奬劝之若监司以上则命御史中丞侍御史考校凡县令之课以断狱平允赋入不扰均役平盗劝课农桑振恤饥穷导守水利戸籍増衍整治簿书为最而徳义清谨公平勤恪为善参考治行分定上中下等至其能否尤殊絶者别立优劣二等歳上其状以诏赏罸是时内外官职各从所司以考覈而中书皆置之籍毎歳竟或有除授则稽差殿最取其尤甚者而进退之熙宁五年遂罢考课院间遣使察访所至州县条其吏课凡知州通判上中书县令上司农各注籍以相参考惟侍从出守郡聴不以考法朝廷察其治焉　绍兴二年初诏监司守臣举行考课之法时郡县数罹兵燹又命以戸口増否别立守令课分上中下三等毎等分三甲置籍守倅考县令监司考知州考功防其已成较其优劣而赏罚之　乾道二年廷臣上言国朝盛时有京朝官考课有幕职州县官考课其后为审官院为考课院皆中书或两制臣僚校其能否以施赏罸望遵故事应监司郡守朝辞日别给御前歴子如荐贤才为几人若为治钱谷若为理狱讼兴某利除某害合为条目每考令当职官吏从实批书代还使借手陛见然后诏执事精加考覈其风绩有闻者优与増秩所莅无状者罸之无赦则贤者効职而中下之才亦皆强于为善矣帝乃命经筵官参照累朝考课之法讲而行之　宁宗以郡国按剌多狥私情遂仿旧制于御史台别立考课一司歳终各以能否之实闻于上以诏升黜　辽圣宗统和九年诏诸道举行能察贪酷　金考课法凡内外官之政绩所歴之资考更代之期去就之故秩满皆偹陈于由吏部据以定能否又撮由之要于铨拟时读之谓之铨头而书于行止簿行止簿者以姓为而书各人平生所歴之资考功过者也　章宗尝问近臣考课法今可行否右丞相尔佳清臣曰行之亦可但格法烦则有司难承用耳尚书右丞刘玮曰考课之法本于总核名实今提刑司体察亷能滥以行赏罸亦其意也若别议设法恐渉太烦　泰和四年定考课法准唐令作四善十七最之制四善者一曰徳义有闻二曰清慎名著三曰公平可称四曰勤恪匪懈十七最者一曰礼乐兴行肃清所部为政教之最二曰赋役均平田野加辟为牧民之最三曰决断不渝兴废当理为判事之最四曰钤束吏卒奸盗不行为督领之最五曰案部分明评议均当为检校之最【以上皆课县令簿丞警廵使副录事司侯判官也】六曰详谳合宜咨执当理为幕职之最七曰盗贼消弭使人安静为巡捕之最八曰明于出纳物无损失为仓库之最九曰训导有方生徒充业为学官之最十曰检察有方行旅无滞为闗津之最十一曰隄防坚固备御无虞为河防之最十二曰出纳明敏数无滥失为监督之最十三曰谨察禁囚轻重无怨为狱官之最十四曰物价得实奸滥不行为市司之最十五曰戎器完肃捍守有方为邉防之最十六曰议狱得情处断公平为法官之最十七曰差役公平盗贼止息为军职之最凡县令以下三最以上有四善或三善者为上陞一等三最以上有二善者为中减两资歴三最以上有一善为下减一资歴宣宗时御史中丞李英上言兵兴以来百务皆弛其
　　要在于激浊掦清奬进人才耳近来改定四善十七最之法徒为虚文大定间数遣使分道考察亷能当时号为得人愿改前日徒设之文遵大定已试之效庶几人人自励以为国家用纳之　元世祖至元八年诏举守令以戸口増田野辟词讼简盗贼息赋役均五事偹者为上陞一等四事备者添一资三事有成者为中依常例迁转四事不备者减一资五事俱不举者黜降一等三十三年増课守令式于八年所定五事外又増以课劝农桑克勤奉职者陞奬其怠于事者笞罢之二十八年诏改提刑按察司为肃政亷访司毎道仍设官八员除二使留司以总制一道余六人分临所部如民事钱谷官吏奸弊一切委之俟歳终省台官遣官考其功効　武宗至大二年令州县正官以九年为任三年给亲民长吏考功印歴令监治官歳终验其行迹书而上之亷访司御史台尚书礼部考校以为黜陟　仁宗皇庆元年御史中丞郝天挺言国初设官在内湏三十月在外湏三周歳考其殿最以为黜陟比者省院台部之臣久者一二歳少者三五月甚有旬日之间而屡迁数易者奔走往来之不暇何暇宣风布化参理机务哉乞自今惟大臣可急阙授其余内外大小官属必任满考绩方许调庻免朝除夕改啓幸长奸之弊从之　明洪武五年勅中书令有司今后考课必书农桑学校之绩十一年谕吏部曰考绩之法所以旌别贤否以示劝惩今各官来朝宜课其殿最第为三等称职而无过者为上赐坐而宴有过而称职者为中宴而不坐有过而不称者为下不预宴序立于门宴者出然后退庶使有司知所激劝　十七年吏部尚书兪忾定考绩法　凡官员任满考覈及朝觐考察各有定制若因事考察间一奉行无常例　世宗嘉靖十年吏部言祖宗旧制在外有司官贠九年考满称职者给与应得诰敕至正统十四年奉有诏书事例凡外官曽经抚按官举保果有卓异政绩者不拘三六年考满先与应得诰敕旌异盖九年例得封赠者所以待常流三六年先得旌异者所以优异等
　　考绩二
　　原废置【太宰以八则治都鄙三曰废置以驭其吏注云废退其不能者进置贤能者也】　诛赏【王昶字文舒诏使撰百官考课事昶以唐虞有黜陟之文而考课之法不垂周制宰之职大计羣吏之治而诛赏又无校比之制由此言之圣王明于任贤略举黜陟之体以委达官之长而总其纲纪故能否可知也】防政【周礼计防政事】　稽功【又曰责实稽其功事】　连最【考课连最】　相防
</div>
    <div class="pagination">
<a href="御定渊鉴类函_page102.html">上一页</a><span>...</span><a href="御定渊鉴类函_page98.html">98</a><a href="御定渊鉴类函_page99.html">99</a><a href="御定渊鉴类函_page100.html">100</a><a href="御定渊鉴类函_page101.html">101</a><a href="御定渊鉴类函_page102.html">102</a><span class="current-page">103</span><a href="御定渊鉴类函_page104.html">104</a><a href="御定渊鉴类函_page105.html">105</a><a href="御定渊鉴类函_page106.html">106</a><a href="御定渊鉴类函_page107.html">107</a><a href="御定渊鉴类函_page108.html">108</a><span>...</span><a href="御定渊鉴类函_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
