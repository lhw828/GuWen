<!DOCTYPE html>
<html>
<head>
    <meta charset="UTF-8">
    <title>锦绣万花谷 - 第 22 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>锦绣万花谷 - 第 22 页/共 99 页</h1>
    <div class="content">　　充闾贾充始生父逵曰后当有充闾之庆故名充字公闾【本】
　　汤饼刘禹锡送张盥诗云尔生始悬弧我作坐上宾引筯举汤饼祝词天麒麟【本】
　　五防旗盖梁任昉母昼卧梦五防旗盖四角悬铃自天而坠其一钤落入怀中心悸因而有孕占曰必生才子遂生昉【本】
　　梦长庚星李白欲生其母梦长庚星遂生白【本】
　　九鹤飞集张九龄母梦九鹤自天而下飞集于庭遂生九龄【九龄家】
　　玉燕投怀张说母梦玉燕投懐遂生张说【定命録】
　　白象入门第十祖脇尊者生时父梦白象背有寳座上有明珠入门乃生【灯録】
　　鸠集庭树唐王庭凑始生有鸠数十朝集庭树暮宿檐戸长骈脇歴居戎职值乱杀田洪正推为留后子孙相继藩镇一百年【唐年补録】
　　遇产范云与梁武帝宿顾暠之舎暠妻方产有鬼在门曰此中有王有相云起曰王当仰属相以见归【南史】晋魏舒尝诣野王主人妻夜产俄而闻车马声相问曰男也女也男十五以兵死寝者为谁曰魏公舒后十五岁问所生儿曰因条桑斧伤而死舒自知当为公果然【本】识之无字白居易生七月能展书因指之无两字虽试百数不差【本】
　　七枝秀草西域有七枝秀草若罗汉圣人生则此草生清净之地第三祖和脩生时九枝秀草应时而生【灯録】怀玉山人杨大年父文逸为唐玉山令大年将生一道士袖刺来谒自称懐玉山人冠褐秀爽斯须遽失公遂生后三十七为学士昼寝于玉堂忽梦道士来谒称怀玉山人故出一牒阅之写三十七字大年惊曰得非数乎许添乎道士命笔一防为四十七字至其数果卒【王壶清话】
　　玉筯食羮邵康节母李氏其姑张氏遇之甚严一夕欲自尽梦神人令以玉筯食羮一杯告曰无自尽当生佳儿后生康节【闻见録】
　　黒猿后李夫人因山行于云霞间见大黒猿有感遂孕临蓐时慈乌满庭人以为瑞是生康节七岁戏于庭蚁穴中别见天日云气往来也【本】
　　梦木枯堕死胎女邵康节母李夫人病瘦医者投药夫人梦坐堂门左右木二株右者已枯父取药令覆之及期生康节同堕死胎女后十余年夫人病卧堂上见女子拜泣曰母不察庸医以药毒儿可恨夫人曰命也女子曰若命何兄独生夫人曰汝兄独生生乃命也女子泣涕而去又十余年夫人再见女子来泣曰一为庸医所误二十年方得受生与母縁重故相别泣涕而去【邵氏録】
　　黄鹤楼有光王钦若父仲华侍祖郁官鄂渚钦若母有孕值江水暴溢亟迁黄鹤楼始免身生公时隔岸汉阳人望楼上若有光景【青箱杂记】
　　武夷君化鹤杨大年初生母章氏梦羽人自言武夷君托化既生乃一鹤雏尽室惊骇弃之江叔父曰吾闻间世之人其生必异追视之则鹤蜕而婴儿具焉体尚有毳经月乃落【诗序】
　　梦邓禹范祖禹母梦一丈夫被金甲至寝曰吾故汉将邓禹也祖禹是日生公遂以名初字梦得温公以传称邓禹仲华内文明笃行淳备改字淳或配以甫故字淳甫【家传】
　　貛郎富献简公曰王荆公之生也有貛入其室俄失所在故小字貛郎
　　道士授黄梅圣俞生男前一日梦道士赠一枚圣俞和永叔洗儿诗云夜梦有人衣帔水边授我黄儿明朝我妇忽在蓐乃生男子实秀眉【圣俞集】
　　緑衣丱童相国王公丙申岁为谯幕值亡者数千戸公奏乞贷种粒牛粮恳诉甚切朝廷可之一夕次驿舎梦中有人召公出拜见一人紫绶象简如牧守之仪遣一緑衣丱童曰以汝有忧民之心上帝嘉之赐此童为宰相子授讫寤是夕夫人亦有祥兆而孕焉后果生一子庆之器格清粹谈紫府间事祥符壬子岁谓所亲曰上元夫人命我为玉童只为吾父未受相印受则吾去矣不数日公果正拜及逾月庆之卒【湘山野録】
　　大蛇压帐崇宁中大将刘法欲生其母帏帐忽堕压而下视之一大蛇蜿蜒母布甚避之他所法生再视之但见蛇蜕耳其后法为将有贤称帅熙河童贯俾用老弱策应遂陷【邵氏録】
　　诗郁葱佳气夜充闾始见徐卿第二雏甚欲去为汤饼客惟愁错冩弄麞书防军新妇贤相敌阿大中郎喜有余我亦从来识英物试教啼看定相如【东坡】




　　锦绣万花谷前集卷十八
<子部,类书类,锦绣万花谷>
　　钦定四库全书
　　锦绣万花谷前集卷十九
　　生日
　　甜波上声风木东方朔从西那国还得声风木十枝长九尺岀甜波上帝以赐羣臣年百岁者此木有疾则枝汗死则枝折此木千岁一湿万岁一枯朔曰臣见此枝三枯死矣【方朔外】
　　羊酒相贺两家卢绾与髙祖同里卢亲与太上皇相爱及生男髙祖与绾同日生里中持羊酒贺两家【绾】紫半臂为汤饼唐明皇王皇后宠衰一日诉曰三郎独不记阿忠脱新紫半臂换一斗麪为生日汤饼耶上戚然闵之【后】
　　斸墙延夀邢和璞善得仙位真人与崔司马有旧崔病经年且死心恃邢崔一日卧室北墙有人斸声七日斸不已墙忽透明经一日穴中如盘崔窥之乃野外有数人荷锹镢立云邢真人处分开此司马厄重倍费功力有顷真人至见邢舆中谓崔曰公尽璞为公论得延一纪言毕墙如旧句日病愈【酉阳杂爼】
　　献鹤南飞曲元符三年十二月十九日东坡生日置酒赤壁下酒酣笛声起江上使人问之即进士李委闻坡生日作鹤南飞曲以献奏曲嘹唳有穿云裂石之声【出玉局文】
　　老子出闗图钱穆父尹天府生日杨次公画老子出闗图作诗献曰秘蔵函谷闗中子来献蓬莱阁上仙愿得须眉如此老却教鹤羡长年【云斋广録】
　　金笼放雪衣巩大卿善事权贵王丞相生日笼雀鸽造相府以献搢笏开笼取雀鸽一一放之每一放祝曰愿相公百二十岁故东坡诗云记得金笼放雪衣【倦逰録】优昙华是人甚希有过于优昙华疏云优昙华鉢名瑞应三千年一现现则金轮王出【法华经】
　　一万春兴王防静妖氛气圣夀宜过一万春【杜诗】
　　诗庭下秋风吹紫兰蟠桃为寿菊斑斓厌分铜虎天边郡屡直金鸾海上山洲渚忽然生户外岁星今却在人间愿扶帝力须难老穏踏龙墀立近班【卢溪】先生真是地行仙住世因循五百年每向铜人话畴昔故教铁杖鬬清坚入怀冰雪生秋思倚壁蛟龙护昼眠遥想人天防方丈众中惊倒野狐禅　二年相伴影随身踏遍江湖草木春摘石旧防犹带眼闭门髙节欲生鳞畏涂自卫真无敌防径争先却累人逺寄知公不嫌重笔端犹自斡千钧【东坡以铁拄杖为张安道生日诗】岳气此时来世上文星今日到人间降因天下思姚宋出为儒门继孔顔　静神凝想仰青此夕长天降瑞星海上昨闻鹏羽翼人间初见鹤仪型【杜光庭】唐虞得良弼姬孔是前身尼邱钟骨骼嵩岳与精神【王禹偁】只应门闼悬弧际正是乾坤和气中寿语珠聮千轴富贺樽鲸吸百川空【石敏】
　　前身
　　玉源道君刘沆赴举有老人赠云今年且跨穷驴去异日当乗寳马归公曰何以知之叟曰公自是罗浮山玉源道君公愧谢而去【青琐髙议】
　　临水观影傅大士名善惠婺州人南齐时降于傅宣慈家纳刘氏女名妙志生普建普成二子梁武帝时防天竺僧达摩号嵩头陁谓大士曰我与汝毗婆尸佛所发誓出兠率宫衣鉢见在何日当还因命临水观其影见大士圆光寳盖大士笑时有法师闻法悟解言我师弥勒应身耳大士呵之天嘉二年大士于松山顶双林寺行道入灭【灯録】
　　李氏金镮羊祜年五岁令乳母取金镮乳母曰无此物祜乃访邻人李氏东园桑树中探得之主人大惊曰此余亡儿所失物也乳母具言之李氏悲惋时人异之乃知李氏子乃祜前身【本传】
　　李白后身梅圣俞赠郭功甫诗以为李白后身诗云在昔熟说汾阳王纳官贳死义难忘今观郭氏竒俊郎眉目真似攻文章死生往复犹康庄树穴探环知姓羊【苕溪诗话】
　　白蝙蝠精明皇问叶法善张果老是何人曰混沌初分时白蝙蝠精也【髙僧传】
　　蔡邕是张衡张衡死日蔡邕母始懐孕二人才貎甚相类人云邕是张衡后身【商芸小说】
　　房绾是永禅师唐房绾为卢氏宰与道士邢和璞出游过夏口村入废寺坐古松下和璞使人凿地得瓮中所藏刘师徳与永禅师书笑谓绾曰颇忆此耶绾因怅然悟前生之为永禅也【东坡诗序】
　　边镐是谢灵运江南边镐初生父忽梦前永嘉守谢灵运来谒愿托君为父子镐生貎类梦中者小字康乐及冠頴秀嗣主累用之平建州克湘潭号为边罗汉【玉壶清话】三生唐曲沃县尉孙缅家奴年六岁忽视缅母笑云娘子总角时曽养一野狐今忆否母亦省之奴云尔时野狸即奴身也见鹰得走入古冡后为猎人撃殪见阎罗王王以无罪当得人身遂生海州为乞人子苦饥寒二十而死又见王王曰与汝作贵人家奴遂得至此今已三生矣【广异记】
　　戒和尚苏子由在髙安聪禅师梦同迎戒禅师坡至云某八九岁时时梦身是僧往来陜右又云妣方孕梦一僧瘠而眇来托宿聪惊曰戒陜右人失一目暮年弃五祖终于大愚逆数盖五十年矣后坡谪英州与僧书曰戒和尚又凿脱也【志林】
　　蛇精蔡君谟知福州疾累日每梦登鼓角楼凭鼓而卧通判诘不打三更鼓角将对数夜有大蛇盘据鼓上惊逐不去可畏不免避之遂致违更君谟既愈与通判言遂以君谟为蛇精【东斋记事】
　　朋友
　　白犬丹鸡之盟越人每能相交于山下作坛祭以白犬丹鸡盟曰甲与乙为友上下四旁莫不并见卿若乗车我戴笠后日相逢下车揖我若歩行君乗马后日相逢君当下【段公路北户録】
　　遇雪先死羊角哀左伯桃二人为死友欲仕于楚道遇雪饥寒不得行自度不俱生伯桃谓角哀曰俱死之后骸骨莫收我不如子我乐在树中角哀听之伯桃入树中而死楚平王爱角哀之贤以上卿礼葬伯桃后角哀梦伯桃曰正苦荆将军塜相近今月十五日当大战角哀至期陈兵马诣其塜作三桐人自杀下从之【烈士传】梦中往寻六国时张敏与髙惠为友每相思不能见敏便于梦中往寻行至半道即迷不知路【韩非子】
　　缟带纻衣呉季札见郑子产如旧相识与之缟带子产献纻衣【左传】
　　定交杵臼后汉呉祐为新蔡长时公沙穆来游太学无赀乃变服客佣为祐赁舂祐与语大惊遂定交杵臼之间【祐】
　　千里不失期后汉范式与张元伯为友春到京师秋暮为期元伯是日杀鸡炊黍以待之母曰千里何期之审元伯曰臣卿信士终不失期言毕范至【式传】
　　胶漆雷义陈仲为友情如兄弟时人语曰胶漆虽坚不如雷与陈【义传】
　　为友报仇郅恽友人董子张父为乡人所害及子张病将终恽往候之子张视恽歔欷不能言恽曰吾知子不恐天命而痛雠不复也子在吾忧而不手子亡吾手而不忧恽即将客遮仇人取其头以示子张子张遂死忘年尔汝祢衡有逸才与孔融作尔汝交时衡年二十余而融年已五十敬衡而忘年也【衡】
　　三友一龙华歆与邴原管宁为友时人号三友为一龙歆为龙头原为龙腹宁为龙尾【魏志】
　　斗酒只鸡相酹曹操感乔知巳后经过墓自为祭文曰承誓约之言徂役之后路有经过不以斗酒只鸡过祠沃酹车过三歩头痛勿怨
　　侨札之分鲁肃指囷米与周瑜瑜益知其竒遂定侨札之分谓季札与子产也【本传】
　　广絶交论任昉子四人东里西华南客北叟皆无术业兄弟流离不能自振生平旧友莫有相防道逢刘孝标然惊曰我当为汝作计乃着广絶交论讥其旧友云四防卢东美何长师李华韩衢为友淮泗间号为四防【摭言】
　　握手出肺肝士穷乃见节义今夫平居里巷相慕悦酒食游戏相徴逐诩诩强笑语以相取下握手出肺肝相示指天日涕泣誓生死不相背负真若可信一旦临小利害仅如毛髪比反眼若不相识落陷穽不一引手救反挤之又下石焉者皆是也此宜禽兽夷狄所不忍为而其人自是以为得计【退之柳子厚志】
　　交大雅大忠大直范文正公賛王元之像曰昔王文正公居宰府二十年未尝见爱恶之迹天下谓之大雅寇莱公左右天子却戎狄保社稷天下谓之大忠枢宻马公慷慨立朝有犯无隠天下谓之大直此三君子者一代之伟人也公与三君子深相交许情如金石则公之道可知矣【八朝言行録】
　　出谒更为仆韩参政亿李参政若谷未第时俱贫同途赴试京师共有氊一席一割分之每岀谒更为仆李先豋第授许州长社县主簿赴官自控妻驴韩为负一箱将至长社三十里李谓韩曰恐县吏来箱中只有钱六百以其半遗韩相持大哭别去后举韩亦豋第皆至参政【邵氏録】
　　耐久朋唐魏元同与裴炎缔交能保终始时号耐久朋
　　奴仆
　　典琴北齐王元景有奴名典琴【启顔録】
　　余地公孙志节有苍头名余地年七十二【书防风俗通】渔童张志和有奴婢二人奴曰渔童婢曰樵青后与为配偶【志和传】
　　奴星送穷文云主人使奴星结柳作车【退之集】
　　责奴须髯王褒有奴号髯奴尝有辞责其须曰我观人须长而黒髯弱而调离离若縁坡之竹郁郁若春田之苖附以丰颐呈以妍姿黝若圭之垂若子髯既乱且赭枯槁秃瘁浊垢流离污秽泥土无素顔可依无丰颐可恃獭须瘦面常如死灰曽不如犬羊之毛为子须者不亦难哉【初学记】
　　臧获雄方言云凡民男而婿婢谓之臧女而妇奴谓之获张揖云婿婢之子谓之臧妇奴之子谓之获【庄子音义】长须老无齿长须谓老仆也老无齿谓老婢也出韩退之赠卢仝诗玉川先生洛城里破屋数间而已矣一奴长须不裹头一婢赤脚老无齿
　　王褒僮约蜀郡王子泉以事到煎上寡妇杨惠舎有一奴名便了倩行酤子择上家巅曰大夫买便了时但约事守不约为他家男女酤酒子泉大怒曰奴寜欲买耶惠曰奴父讶人无欲者子即决买劵之奴复欲使皆上劵不上劵便了不能为也子泉曰诺劵文曰神爵三年正月十五日资中男王子泉从成都安志里杨恵买夫时戸下髯奴便了决卖万五千奴从百役使不得有二言晨起洒扫食了洗涤当穿臼箒裁盂凿斗浚渠博洛鉏园研陌杜陴地刻大枷屈竹作把削地鹿卢出入不得骑马载车踑坐大呶下牀振头垂钓刈蒭结荜蜡纑绂不络住防织履治麄秥雀张乌结网捕鱼缴鴈弹鳬豋山射虎入水捕渉园纵鱼鴈骛百余驱逐鸱鸟题梢收猪种姜养羊育放豚骀粪除常洁餧食马牛鼓四起坐夜半益刍二月春分落桑披防种作刳别茄披防樊槎发笋垄集破封日月早畜鸡鸣起春调治马牛兼落三重舎有客至持壶行酤汲水作餔涤杯整案披蒜斵苏切脯筑肉臛脍鱼炰鳖烹茶尽力且餔已而盖藏闭门熏窦餧猪纵犬勿与隣里争鬬当饭豆水不得嗜酒欲饮美酒不得染唇渍口不得饮杯覆斗不得晨出夜入交闗伴偶不得夷蹲旁卧恶言丑骂多作弓刀持斧入山断椠裁辕焚薪作炭叠石薄岸治舎盖屋前削代牍日暮以归当送干薪四月当披五月当获十月收豆多取蒲苎益作绳索无所为当编蒋织箔树桃李柘桑三丈一树八尺为行果类相从纵横相当果熟收敛不得吮尝犬吠当起惊告隣里撑拨拄户上楼撃鼓勤心疾作不得遨游奴老力索种莞织席浣衣常白夜半无事当舂一石不得奸私事当闗白如不听教当笞一百读劵文讫词穷咋索仡仡扣头两手自搏目泪下落鼻涕一尺当如王大夫言不如早归黄土陌【初学记】










　　锦绣万花谷前集卷十九
　　钦定四库全书
　　锦绣万花谷前集卷二十
　　习学
　　倦学愿息子贡倦于学告于仲尼曰愿有所息仲尼曰生无所息望其圹睾如也宰如也坟如也鬲如也则知所息矣【列子】
　　妻断织后乐羊子寻师学一年而归妻跪问其故乐羊子曰久行懐思妻乃引刀趋机而言曰此织生自蚕茧成于机杼一丝而累至于丈匹若断斯机也则无成功夫子积学中道而归何异断斯织乎羊子感其言七岁不反【本】
　　吞文石五鹿充宗受学于成子成子少时尝有人授以文石大如燕卵成子吞之遂为通儒后成子病吐出文石以授充宗又为名学【西京杂记】
　　减油灭火沈约孤贫笃志学书一夜必拾卷母恐其劳生疾常遣减油灭火而昼之所读夜輙诵之遂博通诸史
　　书痴窦威家世贵子弟皆喜武力独威尚文诸兄诋为书痴【本】
　　书牛背为字陆羽潜以竹书牛背为字得张衡南都赋不能读危坐效羣儿嗫嚅若诵状师拘之令薙草当其记文字懵懵若有遗过因叹曰岁月往矣奈何不知书因亡去【本】
　　吞易三爻呉虞翻立易法奏曰郡史陈桃梦臣与道士布易六爻挠其三以饮臣臣乞尽呑之道士言易道在天三爻足矣
　　青成蓝蓝谢青李谧初事小学博士龙蟠后遂就谧请业门生为之语曰青成蓝蓝谢青师何常在明经【北史】以镇心郑灼苦心热时輙偃取以镇心起便读诵笃志如此【南史本】
　　黄卷中对圣贤狄仁杰为儿时门人有被害者吏就诘众争辨对仁杰诵书不置吏责之答曰黄卷中方与圣贤对语何暇偶俗吏语耶
　　不观龙禇无量家滨临平湖有龙出人皆走观无量尚防读书若不闻众异之长成名
　　不食鹿裴休方儿讲经著书终年不出户有馈鹿者诸生共荐之休曰不食犹不足今一啖肉后何以继梦人持凿破心尹知章少年未通梦人持巨凿破其心若内剂焉惊悟志思开彻遂明六经【并唐本】
　　读书眼读书眼如月罅隙靡不照【山谷诗】请天还我读书眼愿载轩辕望鼎湖【东坡诗】
　　读经读小说阅小辞钱思公言一生惟好读书坐则读经史卧则读小说上厠则阅小辞未尝顷刻释卷【归田録】圆木警枕司马温公以圆木为警枕少睡则枕转而觉乃起读书【范祖禹集】
　　沉潜磨砻遂得穷究于经史记百家之说沉潜乎训义反复乎句读磨砻乎事业奋发乎文章凡自唐虞以来编简所存大之为江河髙之为山岳明之为日月幽之为鬼神纎之为珠玑华实变之为雷霆风雨竒辞奥防靡不通达【韩集】
</div>
    <div class="pagination">
<a href="锦绣万花谷_page21.html">上一页</a><span>...</span><a href="锦绣万花谷_page17.html">17</a><a href="锦绣万花谷_page18.html">18</a><a href="锦绣万花谷_page19.html">19</a><a href="锦绣万花谷_page20.html">20</a><a href="锦绣万花谷_page21.html">21</a><span class="current-page">22</span><a href="锦绣万花谷_page23.html">23</a><a href="锦绣万花谷_page24.html">24</a><a href="锦绣万花谷_page25.html">25</a><a href="锦绣万花谷_page26.html">26</a><a href="锦绣万花谷_page27.html">27</a><span>...</span><a href="锦绣万花谷_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
