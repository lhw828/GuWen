<!DOCTYPE html>
<html>
<head>
    <meta charset="UTF-8">
    <title>太平御览 - 第 409 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 409 页/共 737 页</h1>
    <div class="content">《世说》曰：左思字太冲，齐国临淄人也。作《三都赋》，十年乃成。门庭户席，皆置笔砚，遇得一句，即便疏之。赋成，时人皆有讥訾，思意甚不惬。後示张华，华曰：“此二京可三，然君文未重於世，宜以示高名之士。”思乃请序皇甫谧。谧见之嗟叹，遂为作序。於是先相訾者，莫不敛衽赞述焉。陆机入洛，欲为此赋，闻思作之，抚掌而笑，与弟□书：此间有伧父欲作《三都赋》，须其成，当以覆酒瓮耳。及思赋出，机绝叹服，以为不能加也。
又曰：袁宏作《东征赋》，列称过江诸名德而独不载桓彝。温甚恨之，尝以问宏，宏曰：“尊君称位，非下官敢专。既未遑启，故不敢显之。”温曰：“君欲何为词？”宏即答云：“风鉴散朗，或搜或引，身虽可亡，道不可殒。”温乃喜。又不道陶侃，侃子胡奴抽刃于曲室问袁：“君赋云何忽？”袁急而答曰：“大道尊公何言无？”因曰：“精金百炼，在割能断。功以治民，职思静乱。长沙之勋，为史所赞。”胡奴乃止。
《金楼子》云：刘休玄好学有文才，为《水仙赋》，时人以为不减《洛神赋》；《拟古诗》，时人谓陆士衡之流也。余谓《水仙》不及《洛神》，《拟古》胜乎士衡矣。
《闽川名士传》曰：贞元中，杜黄裳知贡举试《珠还合浦赋》。进士林藻赋成，凭几假寐，梦人谓之曰：“君赋甚佳，但恨未叙珠来去之意尔。”藻悟，视其草，乃足四句。其年擢第，谢杜黄裳，谓曰：“惟林生叙珠来去之意若有神助。”
卷五百八十八　文部四
颂
《诗序》曰：颂者，美盛德之形容，以其成功告於神明者也。
又曰：《民》，尹吉甫美宣王也。其诗曰：“吉甫作颂，穆如清风。”
陆机《文赋》曰：颂则优游以彬郁。
《文章流别论》曰：颂，诗之美者也。古者圣帝明王成功治定而颂声兴，於是史录其篇，工歌其章，以奏於宗庙，告於神明。故颂之所美，则以为名。或以颂形，或以颂声，其细已甚，非古颂之意。昔班固为《安丰戴侯颂》，史岑为《出师颂》、《和熹邓后颂》与《鲁颂》，体意相类而文辞之异，古今之变也。扬雄《赵充国颂》，颂而似《雅》。傅毅《显宗颂》，文与《周颂》相似，而杂以《风》、《雅》之意。若马融《广成》、《上林》之属，纯为今赋之体，而谓之颂，失之远矣。
《文心雕龙》曰：四始之至，颂居其极。颂者，容也，所以美盛德而述形容也。昔帝喾之世，咸累为颂，以歌《九招》。自《商颂》已下，文理允备。夫化偃一国谓之风，风正四方谓之雅，容告神明谓之颂。风雅序人，故事资变正；颂主告神，故义必纯美。鲁以公旦次编，商以前王追录。斯乃宗庙之正歌，非飨燕之恒咏也。《时迈》一篇，周公所制；哲人之颂，规式存焉。夫三闾《橘颂》，情采芬芳，比类属兴，又覃及细矣。至於秦政刻文，爰颂其德；汉之惠、景，亦有述容；沿世并作，相继於时矣。若夫子□之表充国，孟坚之序戴侯，武仲之美显宗，史岑之述僖后，或拟《清庙》，或范《》《那》，虽深浅不同，详略有异，其褒德显容，典章一也。原夫颂惟典懿，词必清铄，敷写似赋，而不入华侈之区；敬慎如铭，而异於规式之域；揄扬以发藻，汪洋以树仪，虽纤巧曲致，与情而变。其大体所弘，如斯而已。
《汉书》曰：宣帝征王褒为《圣主得贤臣颂》，褒对曰：“夫荷旃被毳者，难与道纯绵之丽密；羹藜糗者，不足与论大牢之滋味。今臣僻在西蜀，生於穷巷之中，长於蓬茨之下，无有游观广览之知，不足以塞厚望，应明旨。虽然，敢不略陈愚而抒情素。”
又曰：成帝时，西羌尝有警，上思将帅之臣，追美充国，乃召黄门郎扬雄即充国图画而颂之。
《後汉书》曰：帝召贾逵，因敕兰台给笔札，使作《神雀颂》
范晔《後汉书》曰：肃宗修治古礼，巡狩方岳。崔る上《四巡颂》称汉德。帝雅好文章，自见る颂後，常嗟叹之，问侍中窦宪曰：“宁知崔る乎？”对曰：“班固数为臣说之，然未见。”帝曰：“公爱班固而忽崔る，此叶公之好龙也。可试见之。”る由此候宪，宪屣履迎门，笑谓る曰：“亭伯，吾受诏交公，何得薄我哉？”遂揖入以为上客。
又曰：傅毅与班固、贾逵共典校书。毅追美孝明帝功德最盛而庙颂未立，乃依《清庙》作《显宗颂》十篇奏之。
又曰：平望侯刘毅以和熹邓太后有德教，请令史官著《长乐宫圣德颂》以敷宣景耀，勒勋金石，悬之日月，摅之罔极，以崇陛下蒸蒸之孝。帝从之。
《魏志》曰：黄初三年，黄龙见邺西漳水。中山王褒上颂，赐黄金十斤。
《晋春秋》曰：怀帝陷於平阳，刘聪加帝开府仪同三司、会稽郡公，引帝入宴，谓帝曰：“卿为豫章王时，朕与王武子俱造卿，武子称朕於卿，卿言闻名久矣。卿以所作乐府文示朕，曰：‘刘君，闻君善词赋，试为看也。’朕与武子俱为《盛德颂》，卿称善者久之。又引朕射於皇堂，朕得十二筹，卿与武子俱得九筹，卿又赠朕柘弓、银砚。卿颇忆否？”帝曰：“安敢忘之，恨尔日不得早识龙颜。”聪曰：“卿家骨肉何相残之甚邪？”帝曰：“此殆非人事，皇天意也。大汉将兴，应乾受历，故为陛下自相驱耳。且臣家若能奉武皇帝之业，九族敦睦，陛下何由得之？”聪甚有喜色。
《晋书》曰：刘臻妻陈氏，聪敏能属文。尝正旦献《椒花颂》，其词曰：“旋穹周回，正朝肇建。青阳散晖，澄景载焕。”
臧荣绪《晋书》曰：刘伶字伯伦，沛国人也。志气旷放，以宇宙为狭，著《酒德颂》，为建威参军，以寿终。
崔鸿《春秋□前燕录》曰：慕容隽观兵近郊，见甘棠於道周，从者不识，隽曰：“唏，此诗所谓‘甘棠於道’。甘者，味之主也。木者，春之行也。五德属仁，五行主土，春以施生，味以养物，色又赤者，言将有赫赫之庆於中土。吾谓国家之盛，此其征也。《传》曰：‘升高能赋，可以为大夫。’群司亦各书其志，吾将览焉。”於是内外臣僚并上《甘棠颂》。
《南史》曰：梁大同中，尝骤雨殿前，往往有杂色宝珠。梁武观之，甚有喜色。虞寄因上《瑞雨颂》，帝谓寄兄荔曰：“此颂典裁清拔，卿之士龙也，将加擢用。”寄闻之，叹曰：“美盛德之形容，以申击壤之情耳。吾岂买名求仁者乎？”
《後周书》曰：颜之仪幼颖悟，三岁能读《孝经》。及长，博涉群书，好为词赋。尝献《神州颂》，辞以雅赡。梁元帝手敕报曰：“枚乘二叶，俱得游梁，应贞两世，并称文学。我求才子，鲠慰良深。”江陵平，之仪随例迁长安，世宗以为麟趾学士。
《隋书□志》曰：北齐中书侍郎杜台卿上《世祖武成皇帝颂》。齐主以为未能尽善，令和士开以颂示李德林，宣旨云：“台卿此文，未当朕意，以卿有大才，须叙盛德，即宜速作，急进本也。”德林乃上颂十六章，并序。武成览颂善之，赐名马一匹。
《郑玄别传》曰：民有嘉瓜者，异本同实。县欲表附，文辞鄙略，君为改作。又著颂二篇，侯相高其才。
王充《论衡》曰：古之帝王建鸿德者，须鸿笔之臣褒颂纪德也。
又曰：永平中，神雀群集，孝明诏上《神雀颂》。百官上颂，文比瓦石，惟班固、贾逵、傅毅、杨终、侯讽五颂文比金玉。
崔る《四巡颂表》曰：臣闻阳气发而庚鸣，秋风厉而蟋蟀吟，气之动也。唐虞之世，樵夫牧监，击辕中《韶》，感於和也。臣不知手足之动音声，敢献颂云。
《零陵先贤传》曰：周不疑字文直。曹公时，有白雀瑞，儒林并已作颂。不疑见操，授纸笔立令复作，操奇之。
赞
《释名》曰：称人之美曰赞。赞，纂也，纂集其美而叙之也。
《文心雕龙》曰：赞者，明也，助也。昔虞舜之祀，乐正重赞，盖唱发之词也。及益赞于禹，伊陟赞于巫咸，并言以明事，嗟叹以助词者也。故汉置鸿胪，以唱拜为赞，即古之遗语也。至如相如属词，如赞荆轲；及史、班书记，以赞褒贬，约文以总录，颂体而论词；又纪传後评，亦同其名，而仲治流别，谬称为述，失之远矣。及景纯任雅，动植必赞，赞兼美恶，亦犹颂之有变耳。然本其为义，事生奖叹，所以古来篇体，促而不广，必结言於四字之句，盘桓於数韵之词，约举以尽情，昭灼以送文。比其体也，发言虽远，而致用盖寡，大抵所归，其颂家之细条也。
李充《翰林论》曰：容象图而赞立，宜使辞简而义正。孔融之赞杨公，亦其美也。
《晋书》曰：稽含，绍之从子也。弘农王粹以贵公子尚主，馆宇甚盛，图庄周於室，广集朝士，使含为之赞。含援笔为之，文不加点。其略曰：“嗟乎先生，高迹何局！生处岩岫之居，死寄雕楹之屋，既非其所，没有馀辱。”粹有愧色。
又曰：卫恒字巨山，为黄门郎，善草隶。太康元年，汲县人盗发魏襄王冢，得策书十馀万言，其一卷论楚者最为工妙。恒悦之，故竭思，以赞其美。
《世说》曰：羊孚作《雪赞》曰：“资清以化，乘气以霏，遇象能鲜，即洁成辉。”桓尹遂以书扇。
箴
《文心雕龙》曰：箴，所以攻疾除患，喻针石垣。
又曰：斯文之兴，盛於三代，夏、商二箴，馀句颇存。及周之辛甲，《百官箴》阙，惟《虞箴》一篇，体义备焉。迄至春秋，微而未绝。故魏绛讽君於后羿，楚子训人於在勤。战伐以来，弃德务功，铭辞代兴，箴文萎绝。至扬雄稽古，始范《虞箴》，作卿尹州牧二十五篇。及崔胡补缀，总称百官，指事配位，{般车}鉴有征，可谓追清风於前古，攀辛甲於後代者也。至於潘勖《符节》，要而失浅；温峤《侍臣》，博而患繁；王济《国子》，引多事寡；潘君《乘舆》，义正体芜。凡斯继作，鲜有克衷。至於王朗《杂箴》，乃置巾履，得其戒慎，而失其所施。观其约文举要，宪章武铭，而水火井灶，繁辞不已，志有偏也。夫箴诵於经，铭题於器，名用虽异而警戒实同。箴全御过，故文资确切；铭兼褒赞，故理贵弘润；取其要也。然矢言之道盖阙，庸器之制久沦，所以箴铭寡用，罕施後代。惟秉文君子，宜酌其远大矣。
陆士衡《文赋》曰：箴顿挫而清壮。
《周书》曰：《夏箴》曰：小人无兼年之食，遇天饥，妻子非其妻子也。大夫无兼年之食，遇天饥，臣妾非其臣妾也。卿大夫无兼年之食，遇天饥，臣妾舆马非其有也。国无兼年之食，遇天饥，百姓非其有也。
《左传□襄四》曰：昔周辛甲之为太史，命百官，官箴王阙。（辛甲，周武王太史也。阙，过也。百官各以箴以诫王过也。）於《虞人之箴》曰：（虞人，掌田猎者。）“芒芒禹迹，画为九州，（芒芒，远貌也。画，分也。）经启九道。（九道，九州之道也。启，开也。）民有寝、庙，兽有茂草，各有攸处，德用不扰。（人神各有归，故德不乱也。）在帝夷羿，冒于原兽，（冒，贪。）忘其国恤，而思其牡，（言但念猎。）武不可重，（重犹数也。）用不恢於夏家。（羿以好武，虽有夏家而不能恢大也。）兽臣司原，敢告仆夫。”（兽臣，虞人也。告仆夫，不敢斥奠也。）
范晔《後汉书》曰：崔琦字子玮。梁冀闻其才，请与交。冀行多不轨，琦数引古今成败以诫之，冀不能受，作《外戚箴》。
《晋书》曰：张华惧后族之盛，作《女史箴》以为讽。贾后虽凶妒，而知敬重华。
又曰：文帝子齐王攸，武帝时为太子太傅，献箴於太子，其略曰：“无曰父子之间，昔有江充；无曰至亲靡二，或客潘崇。谀言乱真，讠替润离亲，骊姬之谗，晋侯疑申。固亲以道，勿固以恩，修身以敬，勿托以尊。”世以为工。
《後周书》曰：齐王宪友刘休征献《王箴》一首，宪美之。休征後又以此箴上高祖，高祖方剪削诸弟，甚悦其文。
《唐书》曰：元和中，吏部郎中柳公绰献《太医箴》，曰：“寒暑满天地之间，浃肌肤於外；好爱溢耳目之前，诱心知於内。端洁为是，奔射犹败，气行无间，隙不在大。睿圣之姿，清明绝俗，心正无斜，志高寡欲。谓天高矣，气蒙晦之；谓地厚矣，横流渍之。圣情超遥，万方赖之。饮食所以资身也，过则生患；衣服所以称德也，侈则生慢。惟过与侈，心必随之，气与心流，疾亦伺之。”上深嘉叹，降中使劳问。
又曰：敬宗游幸无度，李德裕献《丹箴》六首。《宵衣箴》曰：“先王听政，昧爽以俟，鸡鸣既盈，日出而视。伯禹大圣，寸阴为贵；光武至仁，反支不忌。无俾姜后，独去簪珥。彤管记言，克念前志。”语裥《正服》、《罢献》、《纳诲》、《辨邪》、《防微》等箴，文多不载。帝甚嘉之。
胡广《百官箴□叙》曰：箴谏之兴，所由尚矣。圣君求之於下，忠臣纳之於上。故《虞书》曰：“予违汝弼，汝无面从，退有後言。”墨子著书，称《夏箴》之辞。
崔瑗《叙箴》曰：昔杨子□读《春秋传□虞人箴》而善之，於是作为九州及二十五管箴规匡救，言君德之所宜，斯乃体国之宗也。
卷五百八十九　文部五
碑
《释名》曰：碑，被也。此本葬时所设也，于是鹿卢以绳被其上，引以下棺，追述君父之功美，以书其上。後人因为焉，故建道陌之头，名其文谓之碑也。
《文心雕龙》曰：碑者，裨也。上古帝皇，纪号、封禅，树石裨岳，故曰碑也。周穆纪迹于山之石，亦古碑之意也。又宗庙有碑，树之两楹，事止丽壮，未勒勋绩。而庸器渐阙，故後代用碑，以石代金，同乎不朽，自庙徂坟，犹封墓也。自後汉已来，碑碣□起。才锋所断，莫高蔡邕。观《杨赐之碑》，骨鲠训典；陈、郭二文，词无择言；周、胡众碑，莫不精允。其序事也该而要，其缀采已雅而泽；清辞转而不穷，巧义出而卓立。察其为才，自然至矣。孔融所创，有慕伯喈，张、陈两文，辞洽之来，亦其亚也。及孙绰为文，志在於碑；温、王、郗庾、词多枝离；桓彝一篇，最为辩裁矣。此碑之致也。属碑之体，资乎史才，其序则传，其文则铭；标序盛德，必见清风之华；昭纪鸿懿，必见峻伟之烈。此碑之致也。夫碑实铭器，铭实碑文，因器立名，事光於诔。是以勒器赞勋者，入铭之域；树碑述亡者，同诔之区焉。
《礼记□丧大记》曰：君葬用盾，四绋二碑，御柩用羽葆。大夫葬用盾，二绋二碑，御柩用茅。士丧用国车，二绋无碑。
又《祭义》曰：祭之日，尸牵牲，入庙门，丽于碑。（丽犹击也。）
《东观汉记》曰：窦章女，顺帝初入掖庭为贵人，早卒。帝追思之，诏史官树碑颂德，帝自为之辞。
范晔《後汉书》曰：郭林宗卒，同志者乃共刻石立碑，蔡邕为其文。既而谓卢植曰：“吾为碑多矣，皆有惭德，惟郭有道，无愧色耳。”
又《蔡邕传》曰：邕以经籍去圣已久，文字多谬，俗儒穿凿，疑误後学，乃与五官中郎将堂典、光禄大夫杨赐、谏议大夫马日、议郎张驯、韩说、太史令单等，奏求正定六经文字。灵帝许之。邕乃自书册於碑，使工镌刻，立於太学门外。於是後儒晚学咸取正焉。及碑始立，其观视及摹写者，车乘日千馀两，填塞街陌。
《魏志》曰：王粲与人共行，读道边碑。人问曰：“卿能ウ诵乎？”曰：“能。”因使背而诵之，不失一文。
又曰：邓艾字士载。年十二，随母至颍川，读陈碑文，“言为世范，行为士则”，艾遂更名范，字士则。後宗族有与同者，故改焉。
《晋书隐逸传》曰：戴逵字安道，谯国人也。少博学，好谈论，善属文，能鼓琴，工书画，其馀工艺靡不毕综。总角时，以鸡卵汁溲白瓦屑作郑玄碑，又为文而自镌之，词丽器妙，时人莫不惊叹。
又曰：郭璞为庾冰筮曰：“墓碑生金。”庾氏大忌。後冰子为广州刺史，碑生金，为桓温所灭。
又曰：杜预好为後世名。常言：“高岸为谷，深谷为陵。”刻石为二碑，纪其勋绩，一沉万山之下，一立岘山之上。曰：“焉知此後不为陵谷乎？”
又曰：孙绰少以文才垂称，於时文士，绰为其冠。温、王、郗、庾诸公之薨，必须绰为碑文，然後刊石焉。
又曰：扶风武王骏尝都督雍梁，病薨，追赠大司马，加侍中，假黄钺。西土闻其薨也，泣者盈路，百姓为之树碑，长老见碑，无不下拜。其遗爱如此。
又曰：唐彬为幽州，百姓追慕彬功德，生为立碑，作颂。彬初受学於东海阆德，门徒甚多，独目彬有廊庙才。及彬官成，而德已卒，乃为之立碑。
王隐《晋书》曰：《石瑞记》曰：永嘉初，陈国项县贾逵石碑中生金，人盗取，尽复生。此江东之瑞。
《齐书》曰：竟陵王薨，范□是故吏，上表请为立碑。文云：“人蓄油素，家怀铅笔；瞻彼景山，徒然望慕。”（油素，绢也。笔所以理书也。）
《三国典略》曰：梁宗懔少聪敏，好读书，语辄引古事，乡里呼为小学士。梁主使制《龙川庙碑》，一夜便就，诘朝呈上，梁王美之。
又曰：陆□，吴郡吴人。曾制《太伯庙碑》。吴兴太守张缵罢郡经途，读其文，叹美之，曰：“今之蔡伯喈也。”至都言於高祖，高祖召兼尚书议郎，顷之即真。
《後魏书》曰：卫操，桓帝以为辅相，任以国事。刘、石之乱，劝桓帝匡助晋氏。东瀛公司马腾闻而善之，表加右将军，封定襄侯。桓帝崩後，操立碑於邗城南，以颂功德，云：“魏轩辕之苗裔，桓穆二帝驰名域外，九译宗焉。有德无禄，大命不延，背弃华殿。□中名都，远近齐轨，奔赴梓庐。”时晋光熙元年秋也。皇兴初，雍州别驾、雁门段荣，於大邗掘得此碑。
又曰：尔朱荣字天宝，美容貌，幼而明决，长好射猎。葛荣之叛也，荣列围大猎，有双兔超於马前，荣乃弯弓而誓曰：“中之，则擒葛荣。”应弦而殪，三军咸悦。破贼之後，即命立碑於其所，号曰《双兔碑》。
《唐书》曰：贾敦实，宛朐人也。贞观中，累除饶阳令。时制大功已下不得联职，敦实兄敦颐复为瀛州刺史，甚有惠政，百姓共树碑於大市通衢。及敦实去职，复刻石颂其政德，立於兄碑之侧。故时人呼为“棠棣之碑”焉。
又曰：贞观中，议封禅，又议立碑，曰：“勒石纪号，垂裕後昆；美盛德之形容，阐後王之休烈。其义远矣。”
又曰：高宗御制慈恩寺碑文，及自书镌刻既毕，戊申，上御安福门楼，观僧玄奘等迎碑向寺。诸寺皆造幢盖，饰以金宝，穷极瑰丽。太常及京城音乐，车数百辆，僧尼执幡两行导从。士女观者，填噎街衢。自魏晋已来，崇事释教，未有如此之盛者也。
又曰：《文苑传》曰：李邕尤长碑颂，虽贬职在外，中朝衣冠及天下寺观，多赍金帛往求其文。前後所制凡数百首，受纳馈遗亦至巨万。时议以为自古鬻文获财，未有如邕者。有文集七十卷，其《张干公行状》、《洪州放生池碑》、《批韦巨源谥议》，文士推重之。後因恩思例，得赠秘书监。
又曰：长平中，源寂使新罗国，见其国人传写讽念冯定所为《黑水碑》、《画鹤记》。韦休符之使西蕃也，见其国人写《定商山记》以代屏障，其文名驰於戎夷如此。
又曰：李华尝为《鲁山令元德季墓碑》，颜真卿书，李阳冰篆额。后人争模写之，号为“三绝碑”。
又曰：裴度平淮西，诏韩愈撰《平淮西碑》，其辞多叙裴度事。时先入蔡州擒吴元济，李功第一。不平之，妻出入禁中，因诉碑辞不实，诏令磨之。宪宗命翰林学士段文昌重撰文勒石。
又曰：萧亻免在相位时，穆宗诏撰故成德军节度使王士真神道碑，对曰：“臣器褊狭，比不能强。王承宗先朝阻命，事无可观，如臣秉笔，不能溢美。又撰进之後，例行贶遗，臣若公然阻绝，则违陛下抚纳之宜；亻黾亻免受之，则非微臣平生之志。臣不愿为之秉笔。”帝嘉而从之。
又曰：李绛，宪宗时中官吐突承璀自藩邸承恩宠，既为神策军护军中尉，尝欲於安国佛寺建立圣政碑，大兴功作。绛即上言：“陛下布惟新之政，铲积习之弊，四海延颈，日望德音。今忽立圣政碑以示天下以不广。《易》称：大人者，与天地合德，与日月合明。执契垂拱，励精求理，岂可以文字而尽圣德？又安可以碑表而赞皇猷？若可叙述，是有分限，乃反亏损盛德。岂谓敷扬至道哉？故自尧、舜、禹、汤、文、武，并无建碑之事。至秦始皇，荒逸之君，烦酷之政，然后有之罘、峄山之碑，扬诛伐之功，纪巡幸之迹，适足为百王所笑，万代所讥，至今称为失道亡国之主。岂可拟议於此？陛下嗣高祖、太宗之业，举贞观、开元之政，思理不遑食，从谏如顺流，固可与尧、舜、禹、汤、文、武方驾而行，安得追秦皇暴虐不经之事而自损圣政？近者，阎巨源请立纪圣德碑，严励请立纪圣功碑，陛下详尽事宜，皆不允许。今忽令立此，与前事颇乖。况此碑在安国寺，不得不叙载游观崇饰之事；述游观且乖理要，叙崇饰又匪政经，固非哲王所宜行也。”上纳之。
《後唐史》曰：魏帅杨师厚於黎阳山采巨石，将纪德政。制度甚大，以铁为车，方任负载，驱牛数百，不由道路，所经之处，或坏人庐舍，或发人丘墓。百姓瞻望曰：“碑来。”碑石才至而卒，魏人以为应“碑来”之兆。
《祢衡别传》曰：黄祖之子射作章陵太守，与衡有所之，见蔡伯喈所作石碑。正平一过视之，叹之言好。後日各归章陵，自恨不令吏写之。正平曰：“吾虽一过，皆识，其中央第四行中，石书磨灭两字不分明，当是某字，恐不谛耳。”因援笔书之，初无所遗，惟两字不着耳。章陵虽知其才明，犹嫌有所脱失，故遣往写之；还以校正平所书，尺寸皆得，初无脱误，所疑两字，故如正平所遗字也。於是章陵敬服。
《世说》曰：魏武尝过《曹娥碑》下，杨修读碑背上题云：“黄绢幼妇，外孙齑臼。”魏武谓修曰：“卿解不？”答云：“解。”魏武曰：“卿未可言，待我思之。”行三十里，乃曰：“吾已得。”令修别记所知，修曰：“黄绢，色丝也，於字为绝。幼妇，少女也，於字为妙。外孙，女子也，於字为好。齑臼，受辛也，於字为辞。所谓绝妙好辞。”魏武亦记之，与修同，乃叹曰：“我才不如卿，乃觉三十里。”
王肃答诏问为瑞表曰：“太和六年，上将幸许昌，过繁昌，诏问受禅碑生黄金白玉应瑞不？肃奏以始改之元年，嘉瑞见乎，于践祚之坛宜矣。”
《晋令》曰：诸葬者皆不得立祠堂、石碑、石表、石兽。
《语林》曰：孙兴公作永嘉郡，郡人甚轻之。桓公後遣传教令作《敬夫人碑》，郡人云：“故当有才，不尔，桓公那得令作碑？”於此重之。
《荆州图记》曰：羊叔子与邹润甫尝登岘山，泣曰：“自有宇宙，便有此山，由来贤达登此望如我与卿者多矣，皆湮灭无闻，念此使人悲伤。”润甫曰：“公德冠四海，道嗣前哲，令问令望，当与此山俱传。若润甫辈，乃当如公语耳。”後参佐为立碑，着故望处，百姓每行望碑，莫不悲感。杜预名为“堕泪碑”。
盛弘之《荆州记》曰：冠军县有张詹墓，七世孝廉，刻其碑背曰：“白楸之棺，易朽之衣，铜铁不入，瓦器不藏。嗟矣，後人幸勿见伤。”及胡石之乱，旧墓莫不夷毁，而此墓俨然。至元嘉六年，民饥始发。说者云：“初开，金银铜锡之器，朱装雕刻之饰，烂然毕备。
《齐道记》曰：琅琊城，始皇东游至此，立碑铭纪秦功德，云是李斯所刻。
《西征记》曰：国子堂前有列碑，南北行三十五枚。刻之表里，书《春秋经》、《尚书》二部，大篆、隶、科斗三种字，碑长八尺。今有十八枚存，馀皆崩。太学堂前石碑四十枚，亦表里隶书《尚书》、《周易》、《公羊传》、《礼记》四部，本石鹿相连，多崩败。又太学赞碑一所，汉建武中立，时草创未备。永建六年，诏下三府缮治。有魏文《典论》立碑。今四存二败。
《述征记》曰：下相城西北汉太尉陈球墓有三碑，近墓一碑记弟子卢植、郑玄、管宁、华歆等六十人。（其一碑陈登碑文并蔡邕所作。）
郦善长《水经注》曰：昔大禹导河积石，疏决梁山，所谓龙门矣。孟津河口，广十八步，岩际镌迹，遗功尚存。岸上并有庙祠，祠前有石碑三所，碑字紊灭，不可识也。一碑是太和中立。
《述异记》曰：崆峒山中有尧碑、禹碣，皆籀文焉。（伏滔《述帝功德铭》曰：“尧碑禹碣，磨古不昧。”）
虞喜《志林》曰：赣榆县有始皇碑，潮水至，则加其上三丈，去则见三尺，行有十二字。
《异苑》曰：吴郡岑渊碑在江乘湖西太元村，人见龟从田中出，还其元处，萍藻犹着腹下。
《金楼子》曰：铭颂所称，兴公而已。夫披文相质，博约温润，吾闻斯语，未见其人。班固硕学，尚云赞颂相似；陆机钩沉，犹称碑赋如一。
《国朝传记》曰：魏文贞之薨也，太宗自制其碑文并自书，後为人所间，诏令掊之。及征高丽不如意，深悔为是行，乃叹曰：“若魏征在，不使我有此举也。”既渡辽水，令驰驿祀以少牢，复立碑焉。
</div>
    <div class="pagination">
<a href="太平御览_page408.html">上一页</a><span>...</span><a href="太平御览_page404.html">404</a><a href="太平御览_page405.html">405</a><a href="太平御览_page406.html">406</a><a href="太平御览_page407.html">407</a><a href="太平御览_page408.html">408</a><span class="current-page">409</span><a href="太平御览_page410.html">410</a><a href="太平御览_page411.html">411</a><a href="太平御览_page412.html">412</a><a href="太平御览_page413.html">413</a><a href="太平御览_page414.html">414</a><span>...</span><a href="太平御览_page410.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
