<!DOCTYPE html>
<html>
<head>
    <meta charset="UTF-8">
    <title>广博物志 - 第 16 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 16 页/共 80 页</h1>
    <div class="content">　　周妃后姙成王于身立而不跛坐而不独处不倨虽怒不骂胎教之谓也成王生仁者养之孝者繦之四贤傍之成王有知而选太公为师周公为傅前有与计而后有与虑也【贾子】
　　昔周文王使太公望傅太子太子发嗜鲍鱼而公弗与太公曰礼鲍鱼不登于爼岂有非礼而可以养太子哉【上】
　　晋献公太子之至灵台虵绕左轮御曰太子下拜吾闻国君之子虵绕左轮者速得国太子遂不行返乎舎御人见太子太子曰吾闻为人子者尽和顺君不行私欲恭严承命不逆君安今吾得国是君失安也见国之利而忘君安非子道也闻得国而拜其声非君欲也废子道不孝逆君欲不忠而使我行之殆欲吾国之危明也防劔将死御止之曰夫禨祥妖孽天之道也恭严承命人之行也拜祥戒孽礼也严恭承命不以身恨君孝也今太子见福不拜失礼杀身恨君失孝从僻心弃正行非臣之所闻也太子曰不然我得国君之孽也拜君之孽不可谓礼见禨祥而忘君之安国之贼也懐贼心以事君不可谓孝挟伪意以御天下懐贼心以事君邪之大者也而使我行之是欲国之危明也遂伏劔而死【新序】楚庄王之时太子车立于茅门之内少师庆逐之太子怒入谓王曰少师庆逐臣之车王曰舎之老君在前而不逾少君在后而不豫是国之宝臣也【上】
　　魏文侯有子曰击次曰防防少而立以嗣封击中山三年莫徃来其傅赵苍唐曰父忘子子不可忘父何不遣使乎击曰愿之而未有所使也苍唐曰臣请使击曰诺于是乃问君之所好与所嗜曰君好北犬嗜晨雁遂求北犬晨雁赍行苍唐至曰北蕃中山之君有北犬晨雁使苍唐再拜献之文侯曰击无恙乎苍唐唯唯而不对三问而三不对文侯曰不对何也苍唐曰臣闻诸侯不名君既已赐弊邑使得小国侯君问以名不敢对也文侯曰中山之君无恙乎苍唐曰今者臣之来拜送于郊文侯曰中山之君长短若何矣苍唐曰问诸侯比诸侯诸侯之朝则侧者皆人臣无所比之然则所赐衣裘几能胜之矣文侯曰中山之君亦何好乎对曰好诗文侯曰于诗何好曰好黍离与晨风文侯曰黍离何哉对曰彼黍离离彼稷之苖行迈靡靡中心摇摇知我者谓我心忧不知我者谓我何求悠悠苍天此何人哉文侯曰怨乎曰非敢怨也时思也文侯曰晨风谓何对曰鴥彼晨风郁彼北林未见君子忧心钦钦如何如何忘我实多于是文侯大悦曰欲知其子视其母欲知其君视其所使中山君不贤恶能得贤遂废太子防召中山君以为嗣诗曰鳯皇于飞翽翽其羽亦集爰止蔼蔼王多吉士惟君子使媚于天子曰夫使非直敝车罢马而已亦将喻诚信通气志明好恶然后可使也【韩诗外传】
　　齐王欲以淳于髠傅太子髠辞曰臣不肖不足以当此大任也王不若择国之长者而使之齐王曰子无辞也寡人岂责子之令太子必如寡人也哉寡人固生而有之也子为寡人令太子如尧乎其如舜也【吕览】
　　夏扶谓荆轲曰何以教太子轲曰髙欲令四三王下欲令六五霸于君何如也【燕丹子】
　　汉髙祖手敕太子云吾以汝是元子早有立意兼羣臣咸称汝友四皓吾所不能致而为汝来是为人大事也今定汝为嗣【殷芸小説】
　　卫太子大鼻武帝病太子入省江充曰上恶大鼻当持纸蔽其鼻而入帝怒【三辅故事】
　　小黄门髙望幸于皇太子太子因蹇硕属望子进为孝亷盖勲不肯用曰进贤所以报国非贤不举死亦无悔【后汉书】
　　郑众字仲师从父受左氏春秋精力于学建武中皇太子及山阳王荆因虎贲中郎将梁松以缣帛聘请众谓松曰太子储君无外交之义汉有旧防蕃王不宜私通賔客遂辞不受
　　种暠字景伯顺帝时为侍御史监防太子承光宫中常侍髙梵受敕迎太子不赍诏书以衣车载太子欲出暠至横劔当车曰御史受诏监防太子太子国之储副天命所系常侍来无一尺诏书安知非挟奸耶梵驰奏之诏报太子乃得去帝亦嘉其持重称善良久【并上】
　　春秋佐助期汉以孙亡説者以孙值汉二十四帝童愚惑以弱亡汉帝少时名为董侯名不正乱荒惑其子孙以弱亡也
　　文帝初在东宫与太尉王朗书云疫疠数起士人凋落余独何人能全其夀故集诸儒于肃成门内讲论大义侃侃无倦【魏书】
　　中宗任刑法以韩子赐太子【晋中兴书】
　　武帝时文惠太子立楼馆于钟山下号曰东田太子屡游幸之东田反语为颠童也武帝又于清溪立宫号曰旧宫反之穷厩也至郁林王果以轻狡而至于穷又武帝时小史姓皇名太子武帝曰皇太子非名之谓于是移黜于外易名犬子处士何防曰太子者天地之所悬三才之所系今化而为犬不得立矣既而文惠太子薨郁林海陵相继废黜此其验也【南齐书】
　　昭明太子食中得蝇虫之属宻置柈边恐防人获罪不令人知【南史】
　　梁元帝谓萧大圜曰昔河间好学临淄好文尔今兼之然得东平好善则弥髙千载
　　裴昭明少传儒史之业宋太始中为大学博士有司奏太子婚纳徴用玉璧虎皮未详何所凖拟昭明议礼纳徴俪皮郑云皮为庭实鹿皮也晋太子纳妃注以虎皮二太元中公主纳徴虎豹皮各一此岂谓婚礼不详王公之差故取虎豹文蔚以尊其事虎豹虽文而徴礼所不言熊罴虽古而婚礼所不及珪璋虽美或为用各异今宜凖经诰凡诸僻谬一皆详正于是有司参议加珪璋豹熊罴各二【南史】
　　元帝愍懐太子昵狎羣下好着微服常入朝公服中着碧丝布袴抠衣元帝见之大怪遣尚书周正责之【梁书】邢峙为国子助教授太子经防宰进太子食菜有邪蒿峙令止之曰此菜有不正之名非陛下宜食文宣闻而嘉之【北齐书】
　　时太子至年十七王集诸臣而共议言为访索婚有一释种婆罗门名摩诃那摩其人有女名耶输陀罗顔容端正聪明智慧贤才过人人礼备举有如是德故索为妃太子虽纳为妃然恒与妃行住坐卧未曽有世俗之意但修禅观又普曜经云时诸力士释种长者启王若太子作佛断圣王种王曰何所有玉女宜与太子为妃以权方便令当试之使上工匠立端金像以书文字女人德义如吾所流能应聘耳王告左右梵志入迦夷卫国遍瞻周行覩一玉女净犹莲华类玉女宝是执杖释种女名俱夷见太子竒异才术以女俱夷为太子妃及年十七王为纳妃拣选数千最后一女名曰裘夷端正第一神义备举是则宿命卖华女也虽纳为妃久而不接妇人情欲有附近心太子曰汝却人有污垢必浣此防妇不敢近诸女咸疑太子不男太子以手指妃腹曰却后六年尔当生男遂以有娠【因果经以下后妃】
　　人皇九人别长九州离艮地精女出为后此称后之始云初学记曰夏殷以前大率称妃周则天子立后正嫡曰王后秦称皇帝正嫡曰皇后汉因之景帝废后薄氏后世人主废后始此【物原】
　　内宰掌书版图之法【版谓宫中阍寺之籍图谓宫中官府之象】以治王内之政令【政令谓治阍寺之法禁】均其稍食分其人民以居之【人民谓吏之子弟居之谓使之宿卫也】以隂礼教六宫【隂礼妇人之礼六宫谓后也王后立六宫正寝一燕寝五也】以隂礼教九嫔以妇职之法教九御【妇职谓织絍组紃缝线之事九御者女御八十一人九九而御于王谓每九人当一夕也】使各有属【每九人属一嫔】以作二事【合丝枲之事】正其服【一其礼也】禁其竒衺【齐其行也】展其功绪【核其事也】大祭祀后裸献则赞【赞助也】瑶爵亦如之【尸卒食王既酳后后亚献之其爵以瑶玉为饰亦内宰赞助其礼】正后之服位【服谓袆衣以下六服位谓房内户中及阼所立处】而诏其礼乐之仪【诏其出入进止之节使与礼乐相应】赞九嫔之礼事【助九嫔赞后之事】凡宾客之裸献瑶爵皆赞【王礼宾而后亚裸王献宾而后亚献王酬賔而后以瑶爵酬賔者皆内宰赞之】致后之宾客之礼【后致饮于宾客之礼则酒人共之而内宰致之也】　凡丧事佐后使治外内命妇正其服位凡建国【建立国都】佐后立市【王立朝而后立市内宰佐之】设其次【司市所居】
　　置其叙【胥师贾师等所居】正其肆【诸行列肆之等】陈其货贿【诸物皆陈列之】出其度量淳制【淳谓幅之广制谓匹夫之长淳音凖】祭之以隂礼【妇人之礼】中春诏后帅内外命妇始蚕于北郊【外命妇诸臣之妻内命妇三夫人以下仲春始蚕之时也北郊正隂之地也】以为祭服【以亲蚕而为祭服敬之至也】嵗终则防内人之稍食【计嫔御之廪给】稽其功事【攷丝枲之功事】佐后而受献功者【内宰助后而受女御所献丝枲之功】比其小大与麤良而赏罚之防内宫之财用正嵗均其稍食施其功事【施其丝枲之事】宪禁令于王之北宫而纠其守【北宫后宫也表县禁令于北宫而纠宿卫之怠慢者】上春诏王后帅六宫之人而生穜稑之种而献之于王【先种后熟曰穜后种先熟曰稑上春正嵗春事将殷之时助王亲耕也　周礼】
　　内小臣掌王后之命正其服位后出入则前驱【以其掌后之命故后出入则前驱而徃也】若有祭祀宾客丧纪则摈诏后之礼事【三者有礼必有事摈则若执事介宾也诏则告之以言也】相九嫔之礼事正内人之礼事【正以齐之嫔诏相正不同异尊卑也】撤后之爼【后于祭祀授爼于房既事则撤去之】后有好事于四方则使徃【好事谓恩好之事四方谓族亲为四方诸侯者使徃问遗之】有好令于卿大夫则亦如之【好令谓恩好之令卿大夫谓族亲有位于朝者也】掌王之隂事隂令【隂事谓进御之事隂令谓王有所求为于北宫之令】
　　内竖【竖未冠者之官名】掌内外之通令凡小事【内后六宫也外卿大夫也童子出入便疾故使之通命令治小事焉】若有祭祀賔客丧纪之事则为内人跸　王后之丧迁于宫中则前跸及塟执防器以从遣车
　　九嫔【王后立六宫三夫人九嫔二十七世妇八十一御妾不列夫人之职官者夫人之于后犹三公之于王无官职也】掌妇学之法以教九御妇德妇言妇容妇功各帅其属而以时御叙于王所凡祭祀赞玉齍【玉齍受黍稷器以玉为之齍音咨】　赞后荐彻豆笾若有宾客则従后大丧帅叙哭者亦如之
　　世妇掌祭祀宾客丧纪之事帅女宫而濯摡【洗祭器也水涤为濯手拭为摡】为齍盛【为治择也黍稷曰齍在器曰盛】及祭之日涖陈女宫之具凡内羞之物【内羞房中之羞盛物以荐】　掌吊临于卿大夫之丧女御掌御叙于王之燕寝以嵗时献功事　凡祭祀赞世妇大丧掌沐浴后之丧持翣从世妇而吊于卿大夫之丧
　　女祝掌王后之内祭祀凡内祷祠之事掌以时招禬禳之事【招以召祥以碍灾禬以防福禳以禳祸】以除疾殃
　　女史【女人掌文史者】掌王后之礼职【后于礼事所当职者】掌内治之贰【内宰主治王内之政令而女史贰之】以诏后治内政逆内宫【于后宫之事有所逆而治正之】书内令【于后宫之令有所书而宣布之】凡后之事以礼从【后举则以礼籍从焉犹太师之从王也】世妇掌女宫之宿戒【女宫谓刑女给宫役者宿戒谓前期齐戒也】及祭祀比其具【比次也具谓所濯摡及粢盛也】诏王后之礼事【诏告也礼事谓裸献荐彻之节也】帅六宫之人共齍盛【六宫之人谓世妇女御也】相外内宗之礼事【外内宗谓女之有爵者后之礼事则以言诏之外内宗之礼事则以力相之】大賔客之飨食亦如之【宾客飨食后有亚裸亚献之礼内外宗佐之而世妇相之也】　大丧比外内命妇之朝莫哭不敬者而苛罚之凡王后有事于妇人则诏相凡内事有逹于外官者世妇掌之
　　内宗【王同姓之女凡有爵者】掌宗庙之祭祀荐加豆笾及以乐彻则佐传豆笾【后彻传之内宗又逓传之外宗有司也】宾客之飨食亦如之王后有事则従大丧序哭者哭诸侯亦如之凡卿大
　　夫之丧掌其吊临
　　外宗【王姑姊妹之女凡有爵者】掌宗庙之祭祀佐王后荐玉豆眡豆笾【王之豆笾皆饰以玉眡豆笾者眡其实也】及以乐彻亦如之【亦佐后也又为内宗佐传也】　王后以乐羞齍则赞凡王后之献亦如之王后不与则赞宗伯小祭祀掌事賔客之事亦如之大丧则叙外内朝莫哭者哭诸侯亦如之【并上】
　　古者贵贱通称其妻曰妃周公始称天子妻曰后妾曰夫人诸侯妻夫人卿妻曰内子大夫妻曰命妇士庶人曰妻秦昭王始称其母曰太后汉髙祖始称其母曰太上皇后诸侯母曰太夫人武帝始称其祖母曰太皇后魏明帝始称天子妾诸侯妻并曰妃晋哀帝始称所生妾母曰太妃【物原】
　　皇后婕妤乘辇余皆以茵四人舆以行【应劭汉官仪】
　　皇后春幸茧馆夏游御宿秋望昆明冬饮飞羽皇后出乘鸾辂青羽盖驾驷马龙旂九斿大将军妻叅乘太仆妻御雒阳令奉引亦千乘万骑车府令设卤薄制虎贲羽林骑戎头黄门鼓吹五帝车女骑夹毂执法御史在前后亦有金钲黄钺五将导桑于蚕宫手三盆于茧馆毕还宫【丁孚汉仪】
　　皇太后法驾皆御金根加交路帷裳非法驾则乘紫罽軿车长公主赤罽軿车贵人公主王妃油画骈车【上】帝祖母称长信宫帝母称长乐宫【汉官仪】
　　汉世母后无谥至于明帝始建光烈之称【蔡邕諡议】
　　华胥履大人之迹而生伏羲女娲感瑶光贯日而生颛顼握登见大虹而生舜修纪见洞流星而生夏禹夫都见白气贯月而生殷汤大任梦见长人而生文王任姒感龙生帝嵬魁【又诗含神雾曰大迹出雷泽华胥履之钩命诀曰华胥履迹注云灵威仰之迹也书帝命验云姚氏縦华感枢注縦生也舜母感枢星生舜重华金楼子云成汤母感狼星之精又感黒龙而成以乙日生汤号天乙国语云大任于豕牢而得文王】
　　黄帝立后三妃以存灵宪彤史小臣以备内宫以教天下之内治次妃嫫母貎恶德充帝内之曰属女德而弗忘与女正而弗襄虽恶何伤是生苍林禺阳【路史】
　　黄帝妃嫫母训宫人而有淑德奏六德之颂【类要】
　　少昊母曰女节黄帝时有大星如虹下流华渚女节梦接之意感而生少昊是为嚣【路史云髙阳取干类氏生少昊】
　　有陬氏曰常羲生而能言髪迨其踵是归髙辛生太子及日十二【山海经云羲和者帝俊之妻也又曰帝俊妻常羲生月十二盖月当为日十日者谓以日名如甲乙丙丁之类云羲和者乃常羲有陬氏也大戴礼名常羲传尚仪作常仪又作常宜士安作常耳失之陬音輙见大戴史汉世纪作娵訾氏非也】
　　颛顼母景仆蜀山氏女为昌意正妃谓之女枢金天氏之末瑶光之星贯月如虹感女枢幽房之宫生颛顼于若水
　　帝喾之妃邹屠氏之女也轩辕去蚩尤之凶迁其民善者于邹屠之地迁恶者于有北之乡其先以帝命族后分为邹氏屠氏女行不践地常履风云游于伊洛帝乃期焉纳以为妃妃常梦吞日则生一子凡经八梦则生八子世谓为八神亦谓八翼翼明也亦谓八英亦谓八力言其神力英明翼成万象亿兆流其神睿焉【拾遗记八神意即八恺】
　　郑云俈立四妃以象后妃四星一明者为正三小为次帝尧因之
　　诹訾氏生而髪与足齐堕地能言及为髙辛帝室梦日而生八子世号八元【异苑】
　　喾娶陈丰生放勲
　　简狄疈而生卨卨契也【契古作卨从禸虫也一作偰】
　　简狄一作柬翟即简易也干宝作索侠尚书中云鸟翔水遗卵娀简易拾吞生契封商后萌水易注云易疑浴娀简在水中易而吞卵生契后人当天应嘉乃以水易为汤
　　舜妃癸比氏生二女曰宵明曰烛光处河大泽灵照百里是为湘之神【大泽谓洞庭言为神处此故灵光及于百里也以湘神黄陵为舜之二女非尧之女也】
　　舜纳三妃生九子娥皇无子女英生商均益比生二女宵明烛光舜不告而娶不立正妃故纳三妃焉【艺文注又山海经云舜妻登北氏生宵明烛光又舜妹有婐首见路史世传瞽叟与象每欲杀舜其妹婐首每为之解説文云或作画婐一音画也婐或作击或作系】
　　舜妃女防生义钧及季厘季厘封于缗为桀所克义钧封于商是为商钧最喜歌舞【路史】
　　禹母曰修已出行见星贯昴梦接意感既而吞神珠修已背剖而生禹于石纽【竹书纪年　吴越春秋云得薏苡而吞之　一云禹孕十四月】鲧娶华氏曰女志是生髙宻【世本　吴越春秋云娶有莘氏之女曰女嬉】女秩暮汲石纽山下泉水中得月精如鸡子爱而含之不觉而吞遂有娠十四月生夏禹【遁甲开山图荣氏解】
　　嵞山即名女娲见史记注
　　禹卨逆生闿母背而出后稷顺生不坼不副不感动母体故曰不坼不副逆生者子孙逆死顺生者子孙顺亡蝉之生复育也闿背而出天之生圣子与复育同道乎兎吮毫而怀子及其子生従口而出案禹母吞薏苡卨母咽燕卵与兎吮毫同实也禹卨之母生宜皆从口不当闿背【论衡　繁露云禹生发于背契生发于胸】
　　禹立三妃九嫔以为内治【路史】
　　禹娶涂山之子名曰攸女生余【连山易】
　　后桀命扁伐岷山岷山女于桀二人曰琬曰琰桀爱二女无子焉斵其名于苕华之玉苕是琬华是琰而弃其元妃于洛曰妺嬉氏以与伊尹交遂以夏亡【竹书纪年又国语云妺嬉与伊尹比妲己与胶鬲比又云妺嬉有施氏之女姐己有苏氏之女】
　　孔子曰昔逢氏抱小女妹嬉观帝为履癸妃【洛书録运法】汤妃有防綂领九嫔后宫有序咸无姤媢逆理之人卒致王功【列女】
　　大姒梦见商之庭产棘太子发取周庭之梓树于阙梓化为松栢棫柞寐觉以告文王文王乃召太子发占之于明堂王及太子发竝拜吉梦受商之大命于皇天上帝【周书】
　　武王纳太公之女曰邑姜修教于内生太子诵【帝王世纪】天子西至于重璧之台盛姬告病亡天子哀之是日哀次天子乃殡盛姬于毂丘之庙甲申天子北升于大北之隥而降休于两栢之下天子永念伤心乃思淑人盛姬于是流涕七萃之士葽豫上谏于天子曰自古有死有生岂独淑人天子不乐出于永思永思有益莫忘其新天子哀之乃又流涕【穆天子】
　　盛姬卒王改其族为痛氏【上】
　　妇人有谥自周景王之穆后始【物原】
　　楚庄王好猎樊姬为之不食鸟兽之肉秦穆公好滛乐华阳后为之不听郑卫之音【论衡】
　　秦昭王母芊氏号宣太后是太后之号始于此也汉因秦故尊母曰皇太后【事物考】
　　楚庄侄者楚县邑之女也顷襄王好游观之乐焉王左右谓王曰南游于唐五百里有乐焉王将行侄年十二王既见侄操帜伏于南郊道傍王车至侄举其帜王使人问之侄曰愿谒隐事于王王召之子何以成寡人对曰大鱼失水有龙无尾墙欲内崩而王不视王曰不知对曰大鱼失水者离国五百里也有龙无尾者年三十无太子墙欲内崩王不视者祸乱且成而王不改王曰何对曰王好台榭而不恤众庶出入不时耳目不聪强秦间王左右使王日以滋甚王不亟反且及祸虽悔无逮王曰善命后车载之立反国比至国门已闭反者已定王乃发鄢郢之师以击之仅而得胜乃立侄为夫人【列女传】
　　齐有妇人极丑无双号曰无盐女其为人也臼头深目长壮大节昻鼻结喉肥项少髪折腰出胸皮肤若漆行年三十无所容入衒嫁不售流弃莫执于是乃拂拭短褐自诣宣王愿一见谓谒者曰妾齐之不售女也闻君王之圣德愿备后宫之扫除顿首司马门外唯王幸许之谒者以闻宣王方置酒于渐台左右闻之莫不揜口而大笑曰此天下强颜女子也于是宣王乃召而见之谓曰昔先王为寡人取妃匹皆已备有列位矣寡人今日听郑卫之声呕吟感伤激楚之遗风今夫人不容乡里布衣而欲千万乘之主亦有竒能乎无盐女对曰无有直窃慕大王之美义耳王曰虽然何喜良久曰窃尝喜隐王曰隐固寡人之所愿也试以行之言未卒忽然不见矣宣王大惊立发隐书而读之退而惟之又不能得明日复更召而问之又不以隐对但目衘齿举手拊肘曰殆哉殆哉如此者四宣王曰愿遂闻命无盐女对曰今大王之君国也西有衡秦之患南有强楚之讐外有三国之难内聚奸臣众人不附春秋四十壮男不立不务众子而务众妇尊所好而忽所恃一旦山陵崩弛社稷不定此一殆也渐台五重黄金白玉琅玕龙疏翡翠珠玑莫落连饰万民罢极此二殆也贤者伏匿于山林谄防强于左右邪伪立于本朝谏者不得通入此三殆也酒浆流湎以夜续朝女乐徘优従横大笑外不修诸侯之礼内不秉国家之治此四殆也故曰殆哉殆哉于是宣王掩然无声意入黄泉忽然而昻喟然而叹曰痛乎无盐君之言吾今乃一闻寡人之殆寡人之殆几不全于是立停渐台罢女乐退谄谀去雕琢选兵马实府库四辟公门招进直言延及侧陋择吉日立太子进慈母显隐女拜无盐君为王后而国大安者丑女之力也【新序】
　　东越闽中有庸岭髙数十里其西北隙中有大虵长七八丈围一丈土俗常惧或与人梦或喻巫祝欲得啖童女年十二三者都尉令长竝共患之共请求人家生婢子兼有罪家女养之至八月朝祭送虵穴口虵輙夜出吞囓累年如此前后共用九女尔时预复募索未得其女将乐县李诞家有六女无男其小女名寄应募欲行父母不听寄曰女无缇萦济父母之功既不能供徒费衣食生无所益不如早死寄乃行请好劔及咋虵犬至八月朝便诣庙中坐懐劔将犬先作数石米餈蜜麨灌之以置穴口虵夜便出头大如囷目如二尺镜闻餈香气先啖食之寄便放犬犬就囓咋寄从后斫虵因踊出至庭而死寄入视穴得其九女髑髅悉出咤言曰汝曹怯弱为虵所食甚可哀愍于是寄女缓歩而归越王闻之聘寄女为后拜其父为将乐令【搜神记】
　　丰公家于沛之丰沛邑之阳里其妻梦赤马若龙戏已而生孰嘉是为太公即太上皇也太上皇之妃昭灵后名含始游于洛地有玉鸡啣赤珠出刻曰玉英吞此者王含始吞之生邦字季【帝王世纪】
　　汉中洋川戚夫人所生处夫人思慕东乡追求洋川帝为驿致长安【水经注】
　　戚夫人侍儿贾佩兰后出为扶风人段儒妻説在宫内时常以弦管歌舞相欢娱竞为妖服以趣良时十月十五日共入灵女庙以豚黍乐神吹篴击筑歌上灵之曲既而相与连臂踏地为节歌赤鳯皇来至七月七日临百子池作于阗乐乐毕以五色缕相羁谓为相连爱八月四日出雕房北户竹下围棋胜者终年有福负者终年疾病取丝缕就北辰星求长命乃免九月九日佩茱萸食蓬饵饮菊花酒令人长夀菊花舒时并采茎叶杂黍米酿之至来年九月九日始熟就饮焉故谓之菊花酒正月上辰出池边盥濯食蓬饵以袚妖邪三月上已张乐于流水如此终嵗焉【西京杂记】
　　汉文帝出惠帝美人令得自嫁见魏杨阜
　　撒帐始于汉武帝非始于翼奉也李夫人初至坐七宝流苏辇张鳯羽长生扇帝迎入帐中共坐欢饮之后预戒宫人遥撒五色同心花果帝与夫人以衣裾盛之云得多得子多也【原始】
　　武帝以象牙为簟赐李夫人【西京杂记】
　　武帝过李夫人就取玉簮搔头自此后宫人搔头皆用玉玉价倍贵焉【上】
　　帝息于延凉室卧梦李夫人授帝蘅芜之香帝惊起而香犹着衣枕歴月不歇帝弥思求终不复见涕泣洽席遂改延凉室为遗芳梦室【拾遗记】
　　飞燕与其妹婕妤坐后误唾其袖合德曰姊唾染人绀碧正似石上花假令尚方为之未必能若此衣之华乃号石华广袖【飞燕外】
　　飞燕为皇后其女弟在昭阳殿遗飞燕书曰今日嘉辰贵姊懋膺洪册谨上襚三十五条以陈踊跃之心金花紫轮防金花紫罗靣衣织成上襦织成下裳五色文绶鸳鸯襦鸳鸯褥金错绣裆七宝綦履五色文玉环同心七宝钗黄金歩摇合欢圆珰琥珀枕文枕珊瑚玦玛瑙彄云母扇孔雀扇翠羽扇九华扇五明扇云母屏风琉璃屏风五层金博山香炉廻风扇椰叶席同心梅含枝李青木香沈水香香螺巵【出南海一名丹螺】九真雄麝香七枝镫【西京杂记】
　　赵后始加大号婕妤奏书于后曰天地交畅贵人姊及此令吉光登正位为先人休不堪喜豫谨奏上二十六物以贺金屑组文茵一铺沉水香莲心椀一面五色同心大结一盘鸳鸯万金锦一疋琉璃屛风一张枕前不夜珠一枚含香緑毛狸借一铺通香虎皮檀象一座龙香握鱼二首独揺宝莲一铺七出菱花镜一奁精金彄环四指若亡綘绡单衣一袭香文罗手借三幅七回光雄肪髪泽一盎紫金被褥香炉三枚文犀辟毒箸二双碧玉膏奁一合使侍儿郭语琼拜上后报以云锦五色帐沉水香玉壶婕妤泣怨帝曰非姊赐我死不知此器帝谢之诏益州留三年输为婕妤作七成锦帐以沉水香饰【飞燕外】
　　明德皇后眉不施黛独左眉小缺补之以缥【东观汉记】明德马皇后自撰显宗起居注削去兄防参医药事帝请曰黄门舅旦夕供养既无褒异又不録勤劳无乃过乎太后曰吾不欲令后世闻先帝数亲后宫之家故不着也【续汉书】
　　马后美于色厚于德帝用嘉之尝与观画过虞舜像见娥皇女英帝指之戏后曰恨不得如此为妃又前见陶唐之像后指尧曰嗟乎羣臣百僚恨不得为君如是帝顾而笑【陈思王画赞序】
　　邓皇后志在典籍六嵗能史书母常非之曰汝不习女工以供衣服乃更务学宁当举博士耶后重违母言昼修妇业暮诵经典家人号曰诸生相者见后曰此成汤之骨法也尝梦扪天荡荡正青若有钟乳状乃仰嗽饮之以讯占梦者云尧梦攀天而上汤梦及天而餂之斯皆圣王之占吉不可言后果为皇后【续汉书】
　　建和元年四月丁亥保林吴姁以丙戌诏书下中常侍超曰朕闻河洲窈窕明辟思服择贤作俪隆代所先故大将军乗氏忠侯商所遗少女有贞静之德流闻禁掖其与姁并诣商第周视动止审悉幽隐其母讳匿朕将采焉姁即与超以诏书趋诣商第第内讙噪食时商女女莹从中閤细歩到寝姁与超如诏书周视动止俱合法相超留外舎姁以诏书如莹燕处屏斥接偫闭中閤子时日晷薄辰穿照蜃牕光送着莹面上如朝霞和雪艶射不能正视目波澄鳞眉妩连卷朱口皓齿修耳悬鼻辅靥颐颔位置均适姁寻脱莹歩摇伸髻度髪如黝髹可鉴围手八盘坠地加半握已乞缓私小结束莹面发頳抵拦姁告莹曰官家重礼借见朽落缓此结束当加鞠翟耳莹泣数行下闭目转面内向姁爲手缓捧着日光芳气喷袭肌理腻防拊不留手规前方后筑脂刻玉胸乳菽发脐容半寸许珠私处坟起为展两股隂沟渥丹火齐欲吐此守礼谨严处女也约畧莹体血足荣肤肤足饰肉肉足冐骨长短合度自颠至底长七尺一寸肩广一尺六寸臀视肩广减三寸自肩至指长各二尺七寸指去掌四寸肖十竹萌削也髀至足长三尺二寸足长八寸踁跗丰妍底平指敛约缣迫袜収束微如禁中久之不得音响姁令催谢皇帝万年莹乃徐拜称皇帝万年若微风振箫幽鸣可听不痔不无黒子创陷及口鼻腋私足诸过臣妾姁女贱愚憨言不宣心书不符见谨秘缄昧死以闻时夜漏三下太后犹御夀安殿发缄懽喜顾语帝曰吾入宫后知有防妹然中外隔阔目所未见不谓争逹如尔明日诏下有司议礼有司奏曰谨按春秋迎王后于纪在途则称后故大将军乘氏忠侯商女今大将军参録尚书事乘氏侯冀女弟膺绍圣善旧协潜邸结婚之际有命既集宜备礼章时进徴币请下三公太常案礼仪奏可一凖孝惠皇帝纳后故事于六月癸未皇帝制诏大将军参録尚书事乘氏侯冀乹施坤受实始人经不有配俪曷奉天地宗庙爰谋公卿咸谓宜率前典今使使持节太常宗正千秋以礼纳采主人曰皇帝嘉命访婚陋族备数采择臣父故大将军乘氏忠侯商之遗女未闲训诫衣履若而人钦承前典肃奉仪制大将军参録尚书事乘氏粪土臣冀顿首再拜承制乙酉皇帝制诏大将军参録尚书事乘氏侯冀两仪配俪承天綂物正位乎内必竢令族重申旧典今使使持节太常宗正千秋以礼问名主人曰皇帝嘉命使者到重宣中诏问臣名族臣女弟女莹父母所生先臣故九江太守定陵乡侯綂之遗孙先臣故褒亲愍侯竦之曽孙先臣故少府特进乘氏侯雍之孙先臣故大将军乘氏忠侯商之遗女外出自先臣故侍中鲖阳侯万全之外曽孙先臣故大鸿胪鲖阳侯桂之外孙年十六钦承前典肃奉仪制戊子皇帝制诏大将军参録尚书事乘氏侯冀人谋従佥曰贞吉敬従典礼今使使持节太常宗正千秋以礼纳吉主人曰皇帝嘉命使者重宣中诏太卜元吉臣陋族卑鄙忧惧不胜钦承前典肃奉仪制辛邜皇帝制诏大将军参録尚书事乘氏侯冀之女弟有母仪之德窈窕之姿如山如河宜奉宗庙永承天祚以黄金二万斤马十二匹纁谷璧以章典礼今使使持节司徒戒太常以礼纳徴主人曰皇帝嘉命降婚卑陋崇以上公宠以典礼备物典防钦承前典肃奉仪制甲午皇帝制诏大将军参録尚书事乘氏侯冀谋于公卿大筮元罔有不臧率遵典礼今使使持节太常宗正千秋以礼请期主人曰皇帝嘉命使重宣中诏吉日惟今月庚子可迎臣钦承前典肃奉仪制庚子皇帝制诏大将军参録尚书事乘氏侯冀嵗吉月令吉日惟庚子率礼以迎今使使持节太尉乔司徒戒以迎主人曰皇帝嘉命使者乔重宣中诏令月吉辰备礼以迎上公宗卿兼至副介近臣百两臣蝝蚁之族猥承大礼忧悚惶悸钦承前典肃奉仪制后服绀上下假髻歩摇八雀九华十二防加以翡翠朱舄袜乘法驾重翟羽盖金根车驾青交路青帷裳画辀黄金涂五末盖蚤施金华驾驷马龙旗九斿大将军参乘太仆妻御车府令设卤簿属车四十六乘前鸾旗车皮轩鳯皇闟防九斿云防金钲黄钺洛阳令奉引公卿五官校尉司校尉河南尹妻皆乘其官车夫本官绶以従置虎贲羽林骑戎头黄门鼓吹五时副车女骑夹毂执法御史在前五将导骑千乘万骑引至阙下自皇汉迎后未有若斯之盛也至八月乙未诏曰维建和元年八月乙未制诏故大将军乘氏忠侯商女女莹朕闻任姒佐周绵运八百良以德重黄牀足奉宗庙也朕以寡昧承嗣歴服爰求英淑共临海内惟尔夙闲内戒德冠后庭有桃夭之宜协和鸣之祥宜升尊位母仪天下今使太尉乔使持节奉玺绶宗正千秋为副立尔为皇后其敬慎中馈以践乃位无替朕命永奠坤维后即位于章德殿太尉使持节奉玺绶天子临轩陛设虎贲旄头五牛旗百官陪位皇后北面太尉徃盖下东向宗正大长秋西向宗正读防文毕皇后称臣妾皇帝万年毕住位太尉乔授玺绶中常侍超长跪受玺绶奉于殿前女史授婕妤婕妤长跪受以授昭仪昭仪长跪受以皇后皇后伏起拜称臣妾皇帝万年讫黄门鼓吹三通鸣鼓毕羣臣以次出后即位大赦天下【汉杂事秘辛　汉杂事一卷得于安宁州土知州董氏前有义乌王子充印盖子充使云南时箧中书也然御览诸书亦有汉杂事而畧不见収此特载汉桓帝懿献梁皇后被选及六礼册立事而吴姁入后燕处审视一段最为竒艶但太秽防耳不谓冀威赫震人犹得渎选如此卷首有秘辛二字不可解要是卷帙甲乙名目余甞搜考弓足原始不得及见约缣迫袜収束微如禁中语则纒足后汉已自有之言脱于口追驷不及聊志于此用塞踈漏之诮成都杨慎】
　　献帝伏皇后聪慧仁明有闻于内则及乘舆为李傕所败至河无舟楫后乃负帝以济河河流迅急惟觉脚下如有乘践则神物之助焉兵戈逼岸后乃以身拥遏于帝帝伤趾后以绣绂拭血括玉钗以覆于疮应手则愈以泪湔帝衣及面洁净如浣军人叹服虽乱犹有明智妇人精诚之至幽祗之所感矣【拾遗记】
　　先主甘后体貌特异玉质柔肌态媚容冶先主召入绡帐中于户外望者如月下聚雪河南献玉人髙三尺乃取玉人置后侧昼则讲説军谋夜则拥后而玩玉后与玉人洁白齐润观者殆相乱惑【上】
　　文帝郭后少时其父竒之曰此我女中玉也遂名如玉【魏志】
　　甄皇后生每寝家中人髣髴见如有人持玉衣覆其上者【上】
　　甄后既入魏宫宫庭有一緑虵口中恒有赤珠若梧桐子大不伤人人欲害之则不见矣每日后梳妆则盘结一髻于后前后异之因效而为髻巧夺天工故后髻每日不同号为灵虵髻【采兰杂志】
　　薛灵芸未至京师十里帝乘雕玉之辇以望车徒之盛嗟曰昔者言朝为行云暮为行雨今非云非雨非朝非暮改灵芸为夜来入宫后居宠爱外国献火珠龙鸾之钗帝曰明珠翡翠尚不能胜况乎龙鸾之重乃止不进夜来妙于鍼工虽处于深帷之内不用灯烛之光裁制立成非夜来缝制帝则不服宫中号为鍼神也【拾遗记】夜来初入魏宫一夕文帝在灯下咏以水晶七尺屏风障之夜来至不觉面触屏上伤处如晓霞将散自是宫人俱用胭脂效画名晓霞妆【采兰杂志】
　　魏文帝宫人莫璚树置蝉鬓次薛夜来善女红次段巧笑始以锦衣防履作紫粉拂面次田尚衣能歌舞四美一时冠絶日夕在侧
　　田尚衣多病文帝以硃砂涂四壁以辟邪故谓之红壁【女红志】
　　吴主赵夫人丞相逹之妹善画巧妙无双能于指间以防丝织云霞龙虵之锦大则盈尺小则方寸宫人谓之机絶孙权常叹魏蜀未夷军旅之隙思得善画者使图山川地势军阵之像逹乃进其妹权使冩九州江湖方岳之势夫人曰丹青之色甚易歇灭不可久宝妾能刺绣作列国方帛之上冩以五岳河海城邑行阵之形既成乃进于吴主时人谓之针絶虽荆棘木猴云梯飞防无过此丽也权居昭阳宫倦暑乃褰紫绡之帷夫人曰此不足贵也权使夫人指其意思焉答曰妾欲穷虑尽思能使下绡帷而清风自入视外无有蔽碍侍列者飘然自凉若驭风而行也权称善夫人乃折髪以神胶续之神胶出郁夷国接弓弩之断百断百续也乃织为罗縠累月而成裁为幔内外视之飘飘如烟气轻动而房内自凉时权常在军旅每以此幔自随以为征幙舒之则广縦一丈卷之则可内于枕中时人谓之丝絶故吴有三絶四海无俦其妙【拾遗记】
　　吴孙皓宠姬张氏死思其色使巧工刻木作美人形像常置座侧【笔丛】
　　吴孙和説邓夫人尝置膝上和弄水晶如意误伤夫人颊医者曰得白獭髄杂玉与琥珀当灭痕及差有赤防更益其妍诸嬖人更以丹脂防颊以要宠【上】
　　魏文帝黄初七年正月命中宫蚕于北郊依周典也及武帝太康六年散骑常侍华峤奏先王之制天子诸侯亲耕籍田千畆后夫人躬蚕桑宫今陛下以圣明至仁修先王之绪皇后体资生之德合配干之义而坤道未光蚕礼尚缺以为宜依古式备斯盛典诏曰昔天子亲籍以供粢盛后夫人躬蚕以备祭服所以聿遵孝敬明教示训也今籍田有制而蚕礼不修由中间务多未暇崇备今天下无事宜修礼以示四海其详依古典及近代故事以叅今宜明年施行于是蚕于西郊盖与籍田对其方也乃使侍中成粲草定其仪先蚕坛髙一丈方二丈为四出陛陛广五尺在皇后采桑坛东南帷宫外门之外而东南去帷宫十丈在蚕室西南桑林在其东取列侯妻六人为蚕母蚕将生择吉日皇后着十二笄歩摇依汉魏故事衣青衣乘油画云母安车驾六騩马女尚书着貂蝉佩玺陪乘载筐钩公主三夫人九嫔世妇诸太妃太夫人及县乡君郡公侯特进夫人外世妇命妇皆歩摇衣青各载筐钩从蚕先桑二日蚕宫生蚕着薄上桑日皇后未到太祝令质明以一太牢告祠谒者一人监祠祠毕撤馔班余胙于从桑及奉祠者皇后至西郊升坛公主以下陪列坛东皇后东面躬桑采三条诸妃公主各采五条县乡君以下各采九条悉以桑授蚕母还蚕室事讫皇后还便坐公主以下乃就位设飨宴赐绢各有差【晋书】
　　晋惠帝永康元年帝纳皇后羊氏后将入宫衣中忽有火光众咸怪之自后蕃臣搆兵洛阳失御后为刘曜所嫔【异苑】
　　杜皇后长犹无齿成帝纳采之日一夕尽生【上】
　　晋穆帝后父何凖寓居海盐南三里后将产之夕有羣乌夜惊于聚落尔后乌更鸣众共异之及明大赦乃穆帝立凖女为后【睦州记】
　　刘聪以婢为后王鉴谏曰不可以汚玉箦尘琼寝【十六国春秋】
　　刘聪将起鳯仪殿于后庭陈元逹谏聪怒将斩之时在逍遥园元逹抱堂下树呌曰臣所言者社稷之计也刘后在后堂密手疏救之乃解改逍遥园为纳贤园秀中堂为愧贤堂【前赵録】
</div>
    <div class="pagination">
<a href="广博物志_page15.html">上一页</a><span>...</span><a href="广博物志_page11.html">11</a><a href="广博物志_page12.html">12</a><a href="广博物志_page13.html">13</a><a href="广博物志_page14.html">14</a><a href="广博物志_page15.html">15</a><span class="current-page">16</span><a href="广博物志_page17.html">17</a><a href="广博物志_page18.html">18</a><a href="广博物志_page19.html">19</a><a href="广博物志_page20.html">20</a><a href="广博物志_page21.html">21</a><span>...</span><a href="广博物志_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
