<!DOCTYPE html>
<html>
<head>
    <meta charset="UTF-8">
    <title>广博物志 - 第 40 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 40 页/共 80 页</h1>
    <div class="content">　　墨子献书惠王王受而读之曰良书也
　　虞卿著书名曰春秋魏齐曰子无然也春秋孔圣所以名经也今子之书大抵谈说而已亦以为名何答曰经者取其事常也可常则为经矣且不为孔子其无经乎齐问子顺子顺曰无伤也鲁之史记曰春秋经因以为名焉又晏子之书亦曰春秋吾闻泰山之上封禅者七十有二君其见称述数不盈十所谓贵贱不嫌同名也【孔丛子】
　　孔衍字舒元以战国防所书为未尽善乃引太史公记参其异同删彼二家聚为一録号为春秋后语【史通】公孙着公孙子言刑名事亦谓字直百金【襍记】
　　董仲舒著书不称子者意殆自谓过诸子也汉作书者多司马子长扬子云河汉也其余泾渭也然而子长少臆中之说子云无世俗之论仲舒说道术竒矣比方三家尚矣谶书云董仲舒乱我书葢孔子言也读之者或为乱我书者烦乱孔子之书也或以为乱者理也理孔子之书也共一乱字理之与乱相去甚逺然而读者用心不同不省本实故说误也夫言烦乱孔子之书才髙之语也其言理孔子之书亦知竒之言也孔子曰师挚之始关睢之乱洋洋乎盈耳哉乱者于孔子言也孔子生周始其本仲舒在汉终其未尽也叔皮续太史公书葢其义也赋颂篇下其有乱曰章葢其类也【论衡】
　　扬子云作法言蜀富人赍钱千万愿载于书子云不聼夫富无仁义之行圈中之鹿栏中之牛也安得妄载班叔皮续太史公书载乡里人以为恶戒邪人枉道绳墨所弹安得避讳【上】
　　扬雄覃思文阁碎文璅语肇为连珠拟者间出杜笃贾逵刘珎潘朂欲穿明珠多贯鱼目唯士衡理新文敏【文心雕龙　又赵岐拟连珠四十首见三辅决录注】
　　扬子云恬淡寡营以卖文自赡文不虚羙人多恶之及卒怨家取法言援笔益之曰周公以来未有汉公之懿也勤劳则过于阿衡云云缮写多行于世至今无有白其心迹者
　　桓谭新论华谭又有新论扬雄有太经杨泉又有太元经【金楼子】
　　郭泰题品海内之士或在幼童或在里肆后皆成英彦六十余人自著书一卷论取士之本未行遭乱亡失【别传】赵晔受韩诗着吴越春秋诗细厯神渊蔡邕至防稽读诗细而叹息以为长于论衡
　　按东畨邹伯竒临淮袁太伯袁文术防稽吴君髙周长生之軰位虽不至公卿诚能知之嚢槖文雅之英雄也观伯竒之元思太伯之易童句文术之咸铭君髙之越纽录长生之洞厯刘子政扬子云不能过也【论衡】
　　防稽周长生文士之雄也作洞歴十巻上自黄帝下至汉朝锋芒毛髪之事莫不纪载与太史公表纪相侣类也上通下逹故曰洞歴长生非徒文人所谓鸿儒也【上】秦微公卿子为诸生有志操者録之号童子节【续汉书】孔安国撰孔子弟子七十二人刘向传列僊亦七十二人皇甫士安撰髙士亦七十二人陈长文撰耆旧亦七十二人
　　汉阮仓作列僊图刘向校理经籍始作列士列僊列女传【隋书】
　　魏严象同郡赵岐作三辅决録惟以示象
　　文帝好学黄初中散骑侍郎刘劭等受诏集五经羣书以类相从凡千余篇号曰皇覧【魏志】
　　向秀弱冠着儒道论弃而不録好事者或存之或云是其族人所作困于不行乃告秀欲假其名秀笑曰可复尔耳
　　陆士衡着要览三卷上曰连璧中曰述闻下曰析名【书目】君道言陆平原作子书未成余一门生昔在平原军中常在左右见平原临亡叹曰穷通时也遭遇命也古人贵立言以为不朽吾所作子书未成以此为恨耳余谓仲长綂作昌言未竟而亡后董袭撰次之桓谭新论未毕而终班固为其成琴道今才士何不赞成陆公子书【抱朴子】
　　束晳晩应司空辟入府六日除著作佐郎著作西观撰晋书草创三帝纪及十志【文士传】
　　张载作蒙汜赋太仆傅见赋叹息称善以车迎载言谈终日深贵重载遂知名起家徴为佐著作郎【上】刘勰着文心雕龙既成欲取定于沈约无由自逹乃负书约于车前状若货鬻者约取读大重之常陈几案【梁书】
　　顾野王字休伦撰梁瑞应图七十卷御览三百六十卷常随驾行内人谓之着脚御览【陆广微吴地记野王又字希冯见南史】虞绰转为秘书学士奉诏与秘书郎虞世南著作佐郎庾自直等撰长洲玉镜等书十余部绰所笔削帝未尝不称善
　　萧吉着金海三十卷见隋书方艺传常作安土法所言本命月徳合等葢今禄命之说【玉海　以下文章】
　　文者生于东明于南故书出东北而天见其象虎有文章家在寅龙有文章家在辰文者生于东盛于南是知真文初出在东北也【太平经】
　　文章者所以宣上下之像明人伦之叙穷理尽性以究万物之宜者也王泽流而诗作成功臻而颂兴徳勲立而铭着嘉美终而诔集祝史陈辞官箴王阙周礼太师掌教六诗曰风曰赋曰比曰兴曰雅曰颂言一国之事系一人之本谓之风言天下之事形四方之风谓之雅颂者美盛徳之形容赋者敷陈之称也比者喻类之言也兴者有感之辞也后世之为诗者多矣其述功徳者谓之颂其余则总谓之诗颂诗之美者也古者圣帝明王功成治定而颂声兴于是奏于宗庙告于鬼神故颂之所美者圣王之徳也古之作诗者发乎情止乎礼义情之发因辞以形之礼义之指须事以明之故有赋焉所以假象尽辞敷陈其志古诗之赋以情义为主以事类为佐今之赋以事形为本以义正为助情义为主则言省而文有例矣事形为本则言当而辞无常文之烦省辞之险易葢由于此夫假象过大则与类相逺逸辞过壮则与事相违辩言过理则与义相失丽靡过美则与情相悖此四过者所以背大体而害政教是以司马迁割相如之浮説扬雄疾辞人之富丽以滛诗之流也有三言四言五言六言七言九言古诗率以四言为体而时有一句二句襍在四言之间后世演之遂以为篇古诗之三言者振振鹭鹭于飞之属是也五言者谁谓雀无角何以穿我屋之属是也六言者我姑酌彼金罍之属是也七言者交交黄鸟止于桑之属是也九言者泂酌彼行潦挹彼注兹之属是也夫诗虽以情志为本而以成声为节然则雅音之韵四言为正其余虽备曲折之体而非诗之正也【挚虞文章流别论】
　　三言诗晋散骑常侍夏侯湛所作　四言诗前汉楚王傅韦孟谏楚夷王戊诗　五言诗汉骑都尉李陵与蘓武诗　六言诗汉大司农谷永作　七言诗汉武帝栢梁殿聮句　九言诗魏髙贵乡公所作　赋楚大夫宋玉所作　歌荆轲作易水歌　离骚楚屈原所作　诏起秦时　玺文秦始皇传国玺　防文汉武帝封三王防文　表淮南王諌伐闽表　让表汉东平王苍上表让骠骑将军　上书秦丞相李斯上始皇书　书汉太史令司马迁报任少卿书　对贤良防汉太子家令晁错　上疏汉中大夫东方朔　启晋吏部郎山涛作选启　奏记汉江都相董仲舒诣公孙奏记　牋汉防军班固説东平王牋　谢恩汉丞相魏相诣公车谢恩令汉淮南王有谢羣公令　奏汉枚乗奏书谏吴王
　　濞　駮汉武中吾丘寿王駮公孙禁民不得挟弓弩议　论汉王褒四子讲徳论　议汉韦成奏罢郡国庙议　反骚汉扬雄作　弹文晋冀州刺史王深集杂弹文　荐后汉云阳令朱云荐伏湛　教汉京兆尹王尊出教告属县　封事汉魏相奏霍氏专权封事　白事汉孔融主簿作白事书　移书汉刘歆移书让太学博士论左氏春秋　铭秦始皇登会稽山刻石铭　箴汉扬雄九州百官箴　封禅书汉文园令司马相如赞司马相如作荆轲赞　颂汉王褒圣主得贤臣颂序汉沛郡太守作邓后序　引琴操有箜篌引　志録扬雄作　记扬雄作蜀记　碑汉惠帝四皓碑　碣晋潘尼作潘黄门碣　诰汉司隶从事冯衍作　誓汉蔡邕作艰誓　露布汉贾为马超伐曹操作　檄汉丞相祭酒陈琳作檄曹操文　明文汉泰山太守应劭作乐府古诗也　对问宋玉对楚王问　传汉东方朔
　　作非有先生传　上章孔融上章谢太中大夫　解嘲扬雄作　训汉丞相主簿繁钦祠其先主训　辞汉武帝秋风辞　防后汉崔骃作逹防　劝进魏尚书令荀攸劝魏王进文　喻难汉司马相如喻巴蜀并难蜀父老文　诫后汉杜笃作女诫　吊文贾谊吊屈原文告魏阮瑀为文帝作舒告　传赞汉刘歆作列女传赞谒文后汉别部司马张超谒孔子文　祈文后汉傅
　　毅作髙阙祈文　祝文董仲舒祝日蚀文　行状汉丞相仓曹传朝干作杨元伯行状　哀防汉乐安相李亢作和帝哀防　哀颂汉防稽东郡尉张纮作陶侯哀颂墓志晋东阳太守殷仲文作从弟墓志　诔汉武帝
　　公孙诔　悲文蔡邕作悲温舒文　祭文后汉车骑郎杜笃作祭延钟文　哀词汉班固梁氏哀词　挽词魏光禄勲缪袭作　七发汉枚乗作　离合诗孔融作四言离合诗　连珠扬雄作　篇汉司马相如作凡将篇　歌诗汉枚臯作丽人歌诗　遗命晋散骑常侍江统作　图汉河间相张人作图　势汉济北相崔瑗作草书势　约汉王褒作僮约【任昉文章縁起】
　　文章者葢性情之风标神明之律吕也蕴思含毫游心内运放言落纸气韵天成莫不禀以生灵迁乎爱嗜机见殊门赏忤纷襍若子桓之品藻人才仲治之区判文体陆机辨于文赋李充论于翰林张眎摘句褒贬顔延图写情兴各任懐抱共为权衡属文之道事出神思感召无象变化不穷俱五声之音响而出言异句等万物之情状而下笔殊形吟咏规范本之雅什流分条散各以言区若陈思代马羣章王粲飞鸾诸制四言之美前超后絶少卿离辞五言才骨难与争骛桂林湘水平子之华篇飞馆玉池魏文之隶篆七言之作非此谁先卿云巨丽升堂冠冕张左恢廓登髙不继赋贵披陈未或加矣显宗之述傅毅简文之摛彦伯分言制句多得颂体裴頠内侍元规凤池子章以来章表之选孙绰之碑嗣伯喈之后谢庄之诔起安仁之尘顔延杨瓒自比马督以多称贵归庄为允王褒僮约束晳发滑稽之流亦可竒玮五言之制独秀众品习玩为理事乆则凟在乎文章弥患凡旧若无新变不能代雄建安一体典论短长互出潘陆齐名机岳之文永异江左风味盛道家之言郭璞举其灵变许询极其名理仲文气犹未尽除谢混清新得名未盛顔谢并起乃各擅竒休鲍后出咸亦标世朱蓝共妍不相其述今之文章作者虽众总而为论略有三体一则启心闲绎托辞华旷虽存巧绮终致迂廽宜豋公宴本非准的而疎慢阐缓膏肓之病典正可采酷不入情此体之源出灵运而成也次则缉事比类非对不发博物可嘉职成拘制或前借古语用申今情﨑岖牵引直为偶说唯覩事例顿失精采此则傅咸五经应璩指事虽不全似可以类从次则发唱惊挺操调险急雕藻滛艶倾炫心魂亦犹五色之有红紫八音之有郑卫斯鲍照之遗烈也三体之外请试妄谈若夫委自天机参之史传应思悱来勿先搆聚言尚易了文憎过意吐石含金滋润婉切襍以风謡轻唇利吻不雅不俗浊中胸懐轮扁斵轮言之未尽文人谈士罕或兼工非唯识有不周道实相妨谈家所习理胜其辞就此求文终然翳夺故兼之者鲜矣【南齐书】
　　夫书记广大衣被事体笔劄杂名古今多品是以总领黎庶则有谱籍簿録考歴星筮则有方术占试申宪述兵则有律命法制朝市徴信则有符契劵疏百官询事则有关刺觧牒万民逹志则有状列辞谚并述理于心着言于翰虽艺文之末品而致事之先务也故谱者普也注序世统事资周普郑氏谱诗葢取乎此借者借也歳借民力条之于版春秋司籍即其事也簿者圃也草木区别文书类聚张汤李广为吏所簿别情伪也録者领也古史世本编以简防领其名数故曰录也方者隅也医药攻病各有所主专精一隅故药术称方术者路也歴极数见路乃明九章积徴故以为术淮南万毕皆其类也占者觇也星辰飞伏伺候乃见精观书云故曰占也式者则也隂阳盈虚五行消息变虽不常而稽之有则也律者中也黄钟调起五音以正法律驭民八刑克平以律为名取中正也令者命也出命申禁有若自天管仲下命如流水使民从也法者象也命谋无方而竒正有象故曰法也制者裁也上行于下匠之制器也符者厚也徴召防伪事资中孚三代玉瑞汉世金竹末代从省易以书翰矣契者结也上古纯质结绳执契今羌胡徴数负贩记缗其遗风欤劵者束也明白约束以备情伪字形半分故周称判书故有铁劵以坚信誓王褒髯奴则劵之楷也疏者布也布置物类撮题近意故小劵短书号为疏也关者闭也出入由门关闭由审庶务在政通塞应详韩非云关于州部葢谓此也刺者逹也诗人讽刺周礼三刺事叙相逹若针之通结矣解者释也解释结滞徴事以对也牒者叶也短简编牒如叶在枝温舒截蒲即其事也议政未定故短牒咨谋牒之尤宻谓之为籖籖者籖宻者也状者貌也礼貌本原取其事实先贤表諡并有行状状之大者也列者陈也陈列事情昭然可见也辞者舌端之文通已于人子产有辞诸侯所頼不可已也谚者直语也防言亦不及文故吊亦称谚防路浅言有实有华邹穆公云囊漏储中皆其类也泰誓古人有言牝鸡无晨大雅云人亦有言惟忧用老并上古遗谚诗书可引者也至于陈琳谏辞称掩目捕雀潘岳哀辞称掌珠伉并引俗説而为文辞者也夫文辞鄙俚莫过于谚而圣贤诗书采以为谈况逾于此岂可忽哉【文心雕龙】
　　汉定礼仪则有四品一曰章二曰奏三曰表四曰议章以谢恩奏以按劾表以陈情议以执异章者明也诗云为章于天谓文明也其在文物赤白曰章表者标也礼有表记谓徳见仪其在器式揆景曰表章表之目葢取诸此也
　　夫设情有宅置言有位宅情曰章位言曰句故章者明也句者局也局言者聨字以分疆明情者总义以包体区畛相异而衢路交通矣
　　立文之道其理有三一曰形文五色是也二曰声文五音是也三曰情文五性是也五色襍而成黼黻五音比而成韶夏五情发而为辞章神理之数也
　　括囊襍体功在诠别宫商朱紫随势各配章表奏议则准的乎典赋雅颂歌诗则羽仪乎清丽符檄书防则楷法于明断史论序注则轨范于覆要箴铭碑诔则体制于深连珠七辞则从事于巧艳此修本而成势随变而立功者也虽复契相防参节文譬襍五色之锦各以本采为地矣
　　昔张汤拟奏而却虞松草表而屡谴并理事之不明而辞防之失调也及儿寛更草钟防易字而汉武叹竒晋景称善者乃理得而事明心敏而辞当也
　　古来文才异世争驱而虑动难周鲜无瑕病陈思之文羣才之俊也而武帝诔云尊灵永蛰明帝颂云圣体浮轻浮轻有似于蝴蝶永蛰颇疑于昆虫施之尊极岂其当乎
　　后进之才奬气挟声轩翥而欲奋飞腾踯而羞局歩辞入炜春不能程其艳言在萎絶寒谷未足成其凋谈欢则字与笑并论蹙则声共泣偕信可以发蕴而飞滞披瞽而骇聋矣
　　属意立文心与笔谋才为盟主学为辅佐主佐合徳文采必覇才学褊狭虽羙少功
　　思有利钝时有通塞沐则心覆且或反常神之方昏再三愈黩是以吐纳文艺务在节宣清和其心调畅其气烦而即舍勿使壅滞意得则舒懐以命笔理伏则投笔以卷懐逍遥以针劳谈笑以药勌常防闲于才锋贾余于文勇使刃发如新凑理无滞虽非胎息之万术斯亦卫气之一方也
　　将阅文情先标六观一观位体二观置辞三观通变四观竒正五观事义六观宫商斯术既行则优劣见矣【并上】今之俗也缙绅稚齿闾巷小生茍取成章贵在悦目龙目豕足随时之宜牛头马髀彊相附防夫把酌道徳宪章前言者君子所以行之也【金楼子】
　　扬雄作赋有梦肠之谈曹植为文有反胃之论言劳神也【上】
　　枚臯文章敏疾长卿制作淹迟皆尽一时之誉而长卿首尾温丽枚臯时有累句故知疾行无善迹矣扬子云曰军旅之际戎马之间飞书驰檄用枚臯廊庙之下朝廷之中髙文典册用相如【西京杂记】
　　崔琦字子玮河南尹梁冀闻其才请与交冀行不轨琦数引古今成败以戒之冀不能受乃作外戚箴复作白鹄赋以为讽梁冀见之呼琦问曰百官外内各有司存天下云云岂独吾人之尤君何激刺之过乎琦对曰将军累世台辅而徳政未闻黎元涂炭不能结纳贞良以救祸败反欲钳塞士口杜蔽主听将使黄改色马鹿异形乎冀无以对因遣琦归令刺客隂求杀之客见琦耕于陌上懐书一卷息輙偃而咏之客哀其志以实告琦曰将军令我要子今见君贤者可亟自逃吾亦于此亡矣琦得脱走后竟捕杀之【后汉书】
　　刘梁字曼山一名岑东平宁阳人也梁宗室子孙而少孤贫卖书于市以自资常疾世多利交以邪曲相党乃着破羣论【上】
　　周季贞班固姊之子也善属文防妇作问神其姨曹大家难之【三辅决録】
　　桓帝时有辟公府掾者倩人作奏记人不为作因语梁国葛龚先作记文可用遂从人言写记文不去龚名姓语曰作奏虽工宜去葛龚
　　李膺居阳城时门生在门下者恒有四五百人膺毎作一文出手门下共争之不得堕地【商芸小説】
　　朱穆著论甚美蔡邕自至其家写之
　　蔡邕避难过呉读碑文以为诗人之作无诡妄也因刻石旁作八字魏武见而不能了以问羣寮莫有解者有妇人浣于汾渚曰第四车解既而祢正平至衡即以离合义解之或谓此妇人即娥灵也【异苑】
　　韦仲将云仲宣伤于肥戅休伯都无格检元瑜病于体弱孔璋寔自麤疏【典畧】
　　沈友字子正弱冠善属文辞又辩于口毎所至众人皆黙然莫与为对咸言其笔之妙舌之妙刀之妙三者皆过絶于人【吴録】
　　仙人许君居世之时尝因修观工用既毕欲刻石记之因得古碑文字形缺不可复识因刬去旧文刋勒新记自恍惚不安暇日徐歩庭砌闻空中语曰许君许君速诣水官求救不然即有不测之衅愕然异之问其事杳不复答乃炷香防祝愿示求救之由良乆复语曰所刻碑旧文虽已磨灭而当时为文之人见诣水官相讼夺我之名显己之名由此水官将有执对之命宜速求之许君乃访得旧文立石刋纪一夕梦神人相谢云再显名氏无以相报请作水陆大醮普告山川万灵得三官举明可以证道君依教修之遂成道果自此水陆醮法传于人间【録异记】
　　成公绥口不能谈而有剧问以笔达之见其深智【文士传】孙兴公作永嘉郡郡人甚轻之桓公后遣传教令作敬夫人碑郡人云故当有才不尔桓公那得令作碑于此重之【语林】
　　孝若掞蔚春华时标丽藻覩其抵疑诠理本穷通于自天作诰敷文流英声于孝弟旨深致逺殊为大雅之风烈焉安仁思绪云骞词锋景焕前史俦于贾谊先逹方之士衡机文喻海韫蓬山而育芜岳如江濯美锦而增绚然其挟弹盈果拜尘趋贵蔑弃倚门之训干没不逞之间斯才也而有斯行也天之所赋何其驳与正叔含咀艺文履危居正着论究人道之纲裁箴悬乘舆之鉴可谓玉质而金相者矣孟阳镂石之文见竒于张敏蒙泛之咏取重于傅景阳摛光玉府棣蕚相辉洎乎二陆入洛三张减价考覈遗文非徒语也【晋书】
　　顾恺之为父作传
　　子谓荀悦史乎史乎谓陆机文乎文乎皆思过半矣子谓文士之行可见谢灵运小人哉其文傲君子则谨沈休文小人哉其文冶君子则典鲍照江淹古之狷者也其文急以怨呉均孔珪古之狂者也其文怪以怒谢庄王融古之纎人也其文碎徐陵庾信古之夸人也其文诞或问孝绰兄弟子曰鄙人也其文滛或问湘东王兄弟子曰贪人也其文繁谢朓浅人也其文防江总诡人也其文虚皆古之不利人也子谓顔延之王俭任昉有君子之心焉其文约以则【文中子】
　　宋谢朏十嵗孝武诏为洞井赞于坐奏之
　　谢客集诗逢诗輙取张隲文士逢文即书
　　沈不害字孝和通经术善属文虽博综经典而家无卷轴毎制文操笔立成曽无寻检汝南周正常称之曰沈生可谓意圣人乎【南史】
　　王昹子万秋字元寳亦用才学自显昹见释慧琳谓曰昨万秋对防欲以相示答曰此不须看若非先见而答贫道不能为先见而答贫道奴皆能为昹曰此将不伤徳道耶答曰大徳所以不徳乃相对笑竟不看焉张融自序云丈夫当删诗书制礼乐何至因循寄人篱下我之文章体亦何异政以属辞多出比事不覊不阡不陌非途非路耳然其传音振逸鸣节竦韵或当未极亦已极其所矣吾无师无友不文不句颇有孤神独逸耳融自名集为玉海司徒禇渊问玉海名融答以玉比徳海崇上善【南齐书】
　　髙帝辅政江淹为参军诏令草檄未就齐相引淹赐之酒淹噉鵞炙垂尽进酒数斗文诰亦办【上】
　　江淹为宣城太守时罢归始泊船灵寺渚夜梦一人自称张景阳谓曰前以一疋锦相寄今可见还淹探懐中得数尺与之此人大恚曰得割截都尽自尔文章踬矣【南史】
　　刘孝绰少有盛名舅王融毎曰天下文章若无我当归阿士阿士孝绰小字也
　　陆云公字子龙先制太伯庙碑吴兴太守张缵罢郡经途读其文叹曰今之蔡伯喈也
　　武帝目裴子野曰其形虽弱其文甚壮子野自占死期不过戊戌嵗是年自省移疾谓同官刘之亨曰吾其逝矣【并上】
　　梁玉筠云未有七叶之中名徳重光爵位相埒人人有集如吾门者也
　　昔刘向通古今之学马融见天下之书京房察风雨之占裴楷晓隂阳之术子政伤于简易季长敝于骄侈君明逐不旋踵公矩才免殛诛鲜有尽羙之迹罕闻克终之誉若夫徳行博敏孔室四科经术深长郑门六艺丹阳陶先生备斯矣至如紫台青简绿帙丹经玉版秘文瑶氊怪牒靡不贯彼精防殚其防趣葢非常之絶伎命世之异人焉文集缺亡未有编録门人补缉若逢辽东之本好事研搜如诵河西之箧奉勑効之铅墨缄以缇缃藏彼鸿都副在延阁【陈江縂陶贞白先生集序】
　　昔梁昭明太子集文选以何水部在世不録
　　陈庾时善字书毎属辞好为竒字文士以此讥之【陈书】温子升文章清婉阳夏守傅标使吐谷浑见其国主牀头有书数卷乃子升文济隂王晖业尝云江左文人宋有顔延之谢灵运梁有沈约任昉我子升足以陵顔轹谢含任吐沈【后魏书　梁书刘孝标事同不重録】
　　祖莹以文学见重尝语人云文章须自出机杼成一家风骨何能共人同生活也葢讥世人好窃他文以为己用【北史】
　　李孝基字元操仕齐为给事中隋初以字行为州刺史不复留意于文笔人问其故慨然叹曰五十之年倐然而过宦情文意一时尽矣悲夫毎暇日輙引賔客歌对酒终日为欢【北史】
　　齐世有辛毗者清干之士官至行台尚书鄙文学嘲刘逖云君辈辞藻譬若朝菌须臾之翫非宏才也岂比吾徒千丈松树常有风霜不可凋悴矣刘应之曰既有寒木又发春华何如也辛笑曰可矣【家训】
　　薛道衡毎搆文必隠坐空斋蹋壁而卧闻户外有人便怒
　　杜正藏字为善着碑诔铭颂诗赋百余篇又着文章体式时人号为文轨乃至海外髙丽百济亦共传习称为杜家新书【隋书　以下词赋】
　　气之动物物之感人故揺荡性情形诸舞咏照烛三才晖丽万有灵祗待之以致飨幽微借之以昭告动天地感鬼神莫近于诗昔南风之辞卿云之颂厥义夐矣夏歌曰郁陶乎予心楚謡曰名余曰正则虽诗体未全然是五言之滥觞也逮汉李陵始着五言之目矣古诗邈人代难详推其文体固是炎汉之制非衰周之倡也自王枚马之徒词赋竞爽而吟咏靡闻从李都尉迄班媫妤将百年间有妇人焉一人而已诗人之风顿已缺防东京二百载中惟有班固咏史质木无文降及建安曹公父子笃好斯文平原兄弟鬰为文栋刘桢王粲为其羽翼次有攀龙托凤自致于属车者葢将百计彬彬之盛大备于时矣尔后陵迟衰微迄于有晋太康中三张二陆两潘一左勃尔复兴踵武前王风流未沫亦文章之中兴也永嘉时贵黄老稍尚虚谈于时篇什理过其辞淡乎寡味爰及江表防波尚传孙绰许询桓庾诸公诗皆平典似道徳论建安风力尽矣先是郭景纯用隽上之才创变其体刘越石仗清刚之气赞成厥羙然彼众我寡未能动俗逮义熈中谢益夀斐然继作元嘉中有谢灵运才髙词盛富艳难踪固已含跨刘郭陵轹潘左故知陈思为建康之杰公干仲宣为辅陆机为太康之英安仁景阳为辅谢客为元嘉之雄顔延年为辅斯皆五言之冠冕文词之命世也夫四言文约意广取效风骚便可多得毎苦文繁而意少故世罕习焉五言居文词之要是众作之有滋味者也故云会于流俗岂不以指事造形穷情冩物最为详切者邪故诗有六义焉一曰兴二曰比三曰赋文已尽而意有余兴也因物喻志比也直书其事寓言写物赋也斯三义酌而用之干之以风力润之以丹彩使味之者无极闻之者动心是诗之至也若专用比兴则患在意深意深则词踬若但用赋体则患在意浮意浮则文散嬉成流移文无正泊有芜漫之累矣若乃春风春鸟秋月秋蝉夏云暑雨冬月祁寒斯四候之感诸诗者也嘉防寄诗以亲离羣托诗以怨至于楚臣去境汉妾辞宫或骨横朔野或魂逐飞蓬或负戈外戍或杀气雄邉塞客衣单孀闺泪尽又士有解佩出朝一去忘返女有扬蛾入宠再盼倾国凡斯种种感荡心灵非陈诗何以展其义非长歌何以骋其情故曰诗可以羣可以怨使穷贱易安幽居靡闷莫尚于诗矣故词人作者防不爱好今之士俗斯风炽矣才能胜衣甫就小学必甘心而驰骛焉于是庸音襍体各为家法至于膏腴子弟耻文不逮终朝防缀分夜呻吟独观谓为警防众睹终沦平钝次有轻荡之徒笑曹刘为古拙谓鲍照羲皇上人谢朓今古独歩而师鲍照终不及日中市朝满学谢朓劣得黄鸟度青枝徒自弃于髙听无渉于文流矣嵘观王公缙绅之士毎博论之余何尝不以诗为口实随其嗜欲商防不同淄渑并泛朱紫相夺喧议竞起凖的无依近彭城刘士章俊爽之士疾其淆乱欲为当世诗品口陈标榜其文未遂嵘感而作焉昔九品论人七略裁士校以賔实诚多未值至若诗人为技较尔可知以类推之殆均博奕方今皇帝资生知之上才体沉鬰之幽思文丽日月学防天人八纮既掩风靡云蒸抱玉者聨肩握珠者踵武固以睨汉魏而不顾吞晋宋于胸中谅非农歌辕议敢致流别嵘之今録庶周旋于闾里均之于谈笑耳【钟嵘诗评序】长门上林殆非一家之赋洛神池雁便成二体之作孟坚精整咏史无亏于东主平子恢富羽猎不累于凭虚王粲初征他文未能称是杨修敏防暑赋弥日不献一人之思迟速天悬一家之文工拙壤隔何独宫商律吕必责其一人也【齐陆厥与沈约书问声韵】
　　缀字属篇必须拣择一避诡异二省聮邉三权重出四调单复诡异者字体瓌怪者也曹摅诗称岂不愿斯游褊心恶哅呶两字诡异大疵美篇况乃过此其可观乎聨邉者半字同文者也状貌山川古今咸用施于常文则鉏铦为瑕如不获免可至三接三接之外其字林乎重出者同字相犯者也诗验适防而近世忌同若两字俱要则宁在相犯故善为文者富于万篇贫于一字一字非少相避为难也单复者字形肥瘠者也瘠字累句则纤疎而行劣肥字积文则黯黙而篇闇善酌字者三五单复磊落如珠矣
　　凡有四对言对为易事对为难反对为优正对为劣言对者双比空辞者也事对者并举人验者也反对者理殊趣合者也正对者事异义同者也长卿上林云修容乎礼园翺翔乎书圃此言对之类也宋玉神女赋云毛嫱鄣袂不足程式西施掩面比之无色此事对之类也仲宣登楼云钟仪幽而楚奏庄舄显而越吟此反对之类也孟阳七哀云汉祖想枌榆光武思白水此正对之类也凡偶辞胸臆言对所以为易也微人乏学事对所以为难也幽显同志反对所以为优也并对苦心正对所以为劣也
　　郢人为赋托以灵均举世而诵之后知其非皆缄口而捐之此为未知文也【刘昼新论】
　　列女传式微二人之作聨句始此文心雕龙云聨句共韵栢梁余制
　　司马相如为上林子虚赋意思消散不复与外事相关控引天地错综古今忽然如睡涣然而兴几百日而后成其友人盛覧字长通防牱名士尝问以作赋相如曰合纂组以成文列锦绣而为质一经一纬一宫一商此赋之迹也赋家之心苞括宇宙总览人物斯乃得之于内不可得而传览乃作合组歌列锦赋而退终身不复敢言作赋之心矣【西京杂记】
　　相如将献赋未知所为梦一黄衣翁谓之曰可为大人赋遂作大人赋以献之赐锦四疋
　　长安有庆虬之亦善为赋尝为清思赋时人不知贵也乃托以相如所作遂大见重于世
　　韩安国为梁孝王作几赋不成邹阳代作各罚酒三升【并上】
　　扬子云工赋王君大习兵桓谭欲从二子学子云曰能读千赋则善赋君大曰能观千剑则晓剑谚曰习伏众神巧者不过习者之门【新论】
　　灵帝时好辞制造羲皇之书开鸿都之赋而乐松之徒招集浅陋故杨赐号为驩兠蔡邕比之俳优其余风遗文葢蔑如也【文心雕龙】
　　魏陈思王诗其源出于国风骨气竒髙词彩华茂情兼雅怨体被文质粲溢今古卓尔不羣嗟乎陈思之于文章也譬人伦之有周孔鳞羽之有龙凤音乐之有琴瑟女工之有黼黻俾尔懐铅吮墨者抱篇章而景慕映余晖以自烛故孔氏之门如用诗则公干升堂陈思入室景阳潘陆自可坐于廊庑之间矣【钟嵘诗评】
　　魏肇师曰古人托曲者多矣然鹦鹉赋祢衡潘尼二集并载奕赋曹植左思之言正同古人用意何至于此【酉阳襍爼】
　　诸葛恪常飨蜀使费祎祎停食防索笔作麦赋恪亦请笔作磨赋咸称善【诸葛恪别传】
　　嵩见陆云作逸民赋嵩以为大夫出身不为孝子则为忠臣必欲建功立防为国宰辅遂作官人赋以反云之赋【文士传】
　　君苖文天才中亦少尔然自复能作文云惟见其登台赋及诗颂作愁霖赋极佳颇傲云云所如多恐故当在二人后然未防见其文见兄文輙云欲烧笔砚以为此故不喜出之曹志苖之妇公其妇及儿皆能作文顷借其释询二十七卷当欲百余纸写之不知兄尽有不李氏云雪与列韵曹便复不用人亦复云曹不可用者音自难得正【君苗即前书崔君苖】
　　有作文惟尚多而家多猪羊之徒作蝉赋二千余言隠士赋三千余言既无藻伟体都自不似事文章实自不当多【陆士龙集】
　　诗苑类格谓廽文出于窦滔妻所作文心雕龙云廻文所兴则道原为始又傅咸有廻文反覆诗温峤有廽文诗皆在窦妻前
　　桓温少与殷浩友善浩尝作小诗示温温曰汝慎勿犯我当出汝诗示人【沈约野史】
　　晋农太守郭璞诗宪章潘岳文体相辉彪炳可玩始变永嘉平淡之体故称中兴第一翰林以为诗首【钟嵘诗评】禇陶字季雅弱不好弄少而聪慧清淡闲黙以坟典自娯年十三作鸥鸟水硙二赋见者竒之【晋书】
　　绍新解覔句稍知音律
　　姜平子天水人仕于苻坚坚宴羣臣赋诗平子诗内丁字直而不屈坚问其故答曰屈下者不正之物未足以献也坚悦擢上第【丹铅録】
　　宋武帝大防戏马台令诸人赋诗王昙首诗先成帝以问其兄太保曰卿弟何如卿太保答曰臣弟若但如下官门戸何寄武帝大笑【语林】
　　宋临川太守谢灵运诗其源出于陈思襍有景阳之体故尚巧似而逸荡过之颇以繁芜为累嵘谓若人兴多才髙博寓目輙书内无乏思外无遗物其繁富宜哉然名章逈句处处间起丽典新声络绎奔防譬犹青松之拔灌木白玉之暎尘砂未足贬其髙洁也【钟嵘诗评】
　　谢灵运半日吟诗百篇顿落十二齿
　　宋监典事区惠恭诗惠恭本胡人为顔师伯干顔为诗笔輙偷定之后造独乐赋语侵给主被斥及大将修北第差充作长时谢惠连兼记室叅军惠恭时徃共安陵嘲调末作双枕诗以示谢谢曰君诚能恐人未重且可以为谢法曹造遗大将军见之赏叹以锦二端赐谢谢辞曰此诗公作长所制请以锦赐之
　　齐惠休上人诗齐道猷上人诗齐释寳月诗惠休滛靡情过其才世遂匹之鲍照恐商周矣羊曜璠云是顔公忌照之文故立休鲍论庾白二胡亦有清句行路难是东阳紫廓所造寳月尝憇其家防廓亡因窃而有之廓子赍手本出欲讼此事乃厚赂止之【并上】
</div>
    <div class="pagination">
<a href="广博物志_page39.html">上一页</a><span>...</span><a href="广博物志_page35.html">35</a><a href="广博物志_page36.html">36</a><a href="广博物志_page37.html">37</a><a href="广博物志_page38.html">38</a><a href="广博物志_page39.html">39</a><span class="current-page">40</span><a href="广博物志_page41.html">41</a><a href="广博物志_page42.html">42</a><a href="广博物志_page43.html">43</a><a href="广博物志_page44.html">44</a><a href="广博物志_page45.html">45</a><span>...</span><a href="广博物志_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
