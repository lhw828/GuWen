<!DOCTYPE html>
<html>
<head>
    <meta charset="UTF-8">
    <title>清稗类钞 - 第 277 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 277 页/共 432 页</h1>
    <div class="content">
　　韪书云南曲靖府山中有爨人，垢夷之后也，另习一种文字，以字母连合之，谓之韪书。

　　罢夷字&#62672；&#63140；罢夷字，大约袭爨字而为之。汉时有纳垢酋之后阿呵者，为马龙州人，弃职隐山谷，撰爨字，字如蝌蚪，二年始成。字母一千八百四十有奇，夷人号为书祖。

　　么些文云南么些种人有字，专象形，人则图人，物则图物，以为书契。

　　钱收斋读书法钱牧斋极淹贯经史之能，其读书法，每种各有副本，凡遇字句新奇者，即从副本抉取，粘于正本上格，以便寻览，供采撷.盖以正本或宋元精刻，不欲轻用丹黄也。

　　圣祖好学不倦圣祖英姿天纵，于书无所不窥，衡石自程，即秦始皇亦无其勤敏，虽老而好学不倦。 「 当时所洒宸翰，未必皆属己出，其捉刀者为高江邨士奇，故高于当时最承恩眷。高复物色二人，养于宫中，终其身弗令出外，其后竟杀之以灭口。」

　　阎百诗多读书徐健庵尚书尝直起居注，圣祖问曰：「古人有言，使功不如使过，此语出何处？」徐不能对，归以问阎百诗，以百诗多读书也。百诗谓宋陈良时论有「使功不如使过」题，通篇俱就秦穆公用孟明发挥，应是昔人论此事者，第不知出何书耳。

　　读书强记法张稷若尝云：强记之法，每读一书，遇意所好，即札录之。录讫，乃朗诵十余遍，黏之壁间.每日必三十余段，少亦六七段。揜卷，辄就壁间观所黏录，日三五次以为常，务期精熟，一字不遗.黏壁既满，乃取第一日所黏者投笥中，俟再读有所录，补黏其处，随收随补，岁无旷日。一年之内，约得千段，数年之后，腹笥自富。

　　邢懋循读书用连号法邢懋循尝言：其师教之读书，用连号法。初日诵一纸，次日又诵一纸，并初日所诵诵之。三日，又并初日所诵诵之。如是渐增，至十一日，乃除去初日所诵，每日皆连诵十号，诵至一周，遂成十周，遂成十周.资禀即中下，已无不烂熟矣。又拟目若干道，书之签，贮之筒。每日食后，黏十签，讲说思维，令有条贯。逮作文时，遂可不劳余力矣。

　　徐华隐读书法钱文端公陈羣少尝请益于徐华隐曰：「何以博耶？」华隐曰：「读古人文，就其篇中最胜处记之，久乃会通。」后述于朱竹垞，朱曰：「华隐言是也，世安有过目一字不遗者耶？」文端尝举以为读书法。

　　卢抱经读书卢抱经学士文弨勤读书，未尝一日废辍.官中书十年，及在上书房，与归田后主讲四方书院，凡二十余年，虽耄，孳孳无怠。昧爽而起，翻阅点勘，朱墨并作。几间（外斗内宾）（外斗内燹），无置茗盌处。日且冥，甫散步庭中，俄而篝灯如故，至夜半而后即安，祁寒酷暑不稍间.生平食禄卖文，不治生产，仅以蓄书。闻有善本，必借钞之，一策之间，分别迻写诸本之乖异，字细而必工。家藏数万卷，无不手勘。

　　闵象南手不释卷闵世璋，字象南，歙人。晚岁好观书，每夜漏下三二十筹，犹手不释卷。尝谓人曰：「吾生平不博弈，不美食炫服，不游倡优，无他嗜好也。」居室卑狭，无园亭之娱，坐卧一小室，人每劝其撤材新之。象南曰：「视吾不蔽风雨时何如？且久与之习，如故人，不忍弃也。」

　　孔某读图书集成七遍康、雍、干间，翰苑诸人，恃文傲物。袁子才虽雍容风雅，亦卒不能免此。一日，有客不告姓名，力请见，袁令阍人三拒之。已而大疑，因语阍者曰：「客如明日至，可诘其故，并请其书之于纸。」阍者诺.明日，果又至。阍者诘之，不答，曰：「非汝辈所知也。」奉以笔，请书示。客从容袖出一册，授仆曰：「尽于是矣，希达汝主，予三日后来取。」袁急视之，不觉悚然。盖册上分询百二十事，尽僻典，十之八九皆生平所未寓目者。徘徊阶下，苦思良久，仅得二十条.乃奔告座师尹文端，君亦不能增一字。因折柬尽招词林诸子，会于督署，萃众人所得，尚仅五十条.分检《图书集成》，得百条.余二十条，无觅处矣。届期，客至，索卷阅之，笑曰：「衮衮诸公技亦止此耳！」索笔按条补之，须臾而就。字法苍劲秀古，不类时家。袁大骇，以呈文端。文端叹赏.因向阍人究客之情状，阍具对，并曰：「聆其言，乃操山左语者。」遂遍访山左同僚，始悉为孔林遗脉，《图书集成》寓目七遍矣。一时翰苑锋棱，为之大敛。

　　袁子才看书强记袁子才自谓幼时记性不佳，故看书必加摘录，分门别类，以补健忘。阅时既久，积成卷帙，自备作诗文时之獭祭，或谈论时作中郎枕秘以期人。然晚年于幼时事，辄能津津道之，盖凡有闻见，无不笔之于册，披书握管，寒暑无间也。

　　胡文忠在军读书胡文忠公林翼在军时，治经史有常课，仿顾亭林读书法，使人雒诵，己听之。日讲《通鉴》二十叶，《四子书》十叶，事繁则半之，而于《论语》尤十反不厌。又尝敦请耆儒与之上下其议论，旁征列史，兼及时务。迨病至废食，犹于风雪中讲肄不少休。

　　曾文正劝人读七部书曾文正尝教后学云：《六经》以外，有不可不熟读者，凡七部书，曰《史记》、《汉书》、《庄子》、《说文》、《文选》、《通鉴》、韩文也。盖《史记》、《汉书》，史学之权舆也；《庄子》，诸子之英华也；《说文》，小学之津梁也；《文选》，辞章之渊薮也。《史》、《汉》时代所限，恐史事尚未全，故以《通鉴》广之。《文选》骈偶较多，恐真气或渐漓，故以韩文振之。

　　吴子登读西书吴子登勤于学，时与泰西初通，而喜研究西人算理。见西士，辄询问，犹自恨未通贯。又年长不及学拼音，因取西书，每字询得其解，乃取西字而识以华音，积久竟能读西书。西人谓不识别国之字而能读其书者，地球之上，惟吴一人而已。吴，南丰人。

　　汪柳门精熟史汉汪柳门侍郎鸣銮自谓于书无所不窥，而《史》、《汉》尤精熟。某学使思有以难之。一日，叩之曰：「《龚定盦集》有「九月犹开窈窕花」之句，窈窕花何物？」汪不能答。学使转告之曰：「桂也。班书具在，君殆偶尔遗忘耶？」汪大窘。

　　于晦若博极羣书贺县于晦若侍郎式枚，为陈兰甫京卿澧入室弟子。其提督广东学政时，督部为岑春煊，颇相得。光绪丁未，改学政为提学使，岑即密奏式枚任之。侍郎博极羣书，弱冠即为宿儒所畏。是年广东师范学校校试，乐清高心博廪生时主讲是校，出西北舆地题，颇本《新民丛报》之说.侍郎阅之，即曰：「梁卓如言虽如此，然考某书某书尚有异论。」所举原原本本，略无遗滞。岑既内升邮尚，即奏侍郎内用。岑旋出，侍郎亦不容于内，乃拜考察宪政之命。及慈禧太后崩，谥为孝钦，侍郎疏言「钦」非后谥，历举往事为证，词旨斐雅可喜也。

　　回人读阿里卜《阿里卜》，回书名，回人之读书者，必始于此。

　　徐宗顼集赤壁赋为诗文词华亭徐基，字宗顼，以贡生官训导。所著有诗文词，皆集前、后《赤壁赋》，洋洋洒洒数千言，伸之缩之，不出四百余字之外。卷首有陈文简公元龙序，集《圣教序》中字，亦如己出。

　　朱竹垞毛西河之诗文经师之善诗文者，每以国初朱竹垞、毛西河为言。其实西河非竹垞可比。竹垞文有骨力，卓尔大雅，西河惟善于驰骋耳。竹垞诗渊雅坚厚，取材典则，西河已伤猥杂，气亦未醇。昔韩昌黎以《孟子》为大醇，《荀子》乃大醇而小疵。邱菽园主政炜萲于竹垞、西河，亦如是云。

　　叶文敏诗文兼长叶方譪，字子吉，号讱庵，昆山人，官至尚书，谥文敏。尝评诗云：「无论大篇短章，每首当具有二十分力量，所谓狮子搏象兔，皆用全力也。」王文简公少时有句云：「萤火出深碧，池荷闻暗香。」文敏极喜之，取入《独赏集》。文敏夙着清操，家无余财，以斯文为己任。诗宗苏、陆，文宗眉山，生平服膺文简诗及汪钝翁文，盖实兼有二家之长也。

　　吴改堂工诗文吴改堂，名燮，吴江人。幼禀奇质，负气，性耿直，好读书，能骑射。年十四，从其父半松大令游京师，所与交多藏书家，改堂从借归，目识手钞，穷日不休。尝制双袋，佩于左右腰间，读书有所得，辄移写之以投于袋。所为诗文，往往为前辈所惊赏.孙渊如工诗文孙渊如，名星衍，能诵全部《文选》，而所撰骈文，绝不摭拾《文选》字句。诗有奇气。三十以后，一意研经。袁子才谓渊如逃入考据，盖不欲以文人自囿也。

　　黄诗王文张维屏尝曰：「汉有建安七子，唐有王、杨、卢、骆四家，余欲选黄仲则诗、王仲瞿文合刻之，题曰乾隆二仲。」

　　六诗三笔建宁朱仕玠、仕琇兄弟，皆官教谕.仕琇工古文，师事朱笥河学士筠；仕玠工诗，为沈文悫公德潜所称赏，闽人誉之为「六诗三笔」。

　　李氏兄弟之诗文干、嘉间，江左之操制举业，授子弟以衣钵，取青紫如拾芥者，莫如太仓李氏。李氏兄弟凡五人，曰锡瓒、锡晋、锡鬯、锡珪、锡康，皆登显第，掇高魁。刊有《映雪斋试牍》，其文皆揣摩风尚，清华流利，渐开道光以后靡靡之风.锡瓒，字秬香，所选《能与集》，与晚年自号蘅塘退士所选之《唐诗三百首》，尤为脍炙人口。其于《三百首》，则自署曰「蘅塘退士」，盖晚年所辑也。二书皆制举家之圭臬。《能与集》为小试利器，《唐诗三百首》则试帖虽废，学者犹吟讽之。然见地故不高，以视沈文悫《古诗源》、阮亭《古今诗选》、曾文正《十八家诗钞》，觉卑之无高论矣。然《三百首》一书，至今不废，得毋取径不高，便于俗学耶？

　　张黄黎吕之诗文岭南诗文学，推张锦芳、黄丹书、黎简、吕坚四家。吕最后殁.黄、黎兼工书画，吕逊之。吕为古文，张、黄、黎亦不能及。坚，字介卿，号石颿，番禺人。为诸生时，李南涧见其诗，奇之，由是得名。性兀岸自异，少所许可。豪于饮，高谈雄辩，四座皆惊.家贫甚，然胸次落落，无所介，虽箪瓢屡空，笑傲自若也。大兴朱文正公珪莅粤，粤之名士咸被延接，而石颿与二樵尤见称许.顾蹭蹬名场，老而不遇，抑塞磊落之气，时发之于诗文，幽艳陆离，奇情郁勃，不肯作一常语.所著《迟删集》六卷，文亦附焉。世称二樵生平所至，求诗书画者日填于门.砚田所入，足以自给.既殁，人得其手迹，珍逾球璧。以石颿视二樵，境遇之丰啬，又或异之，岂造物之忌名特甚耶？二樵，简字也。

　　张亨甫诗文甚富建宁张亨甫孝廉际亮诗文甚富，其自刻者，为《松寥山人初集》、《南来诗录》、《娄光堂》数种.云垂涛涌，不可方物。以选拔入都，报罢后，读书西山，敛才蓄气，务为函深峻洁之语，体颇近王、孟。一日，携歌者饮酒楼，或谓曰：「君尚能作豪宕语否？」亨甫大笑，即席为《王郎曲》一章。翼日，又为《眉仙》《秋芙》等行。

　　朱伯韩工诗文临桂朱伯韩观察琦，尝从倭文端、唐确慎、李文清诸公游，与闻道学之统.其经术考据，则与曾文正、何子贞、张石洲相切劘。其工诗古文，则与梅伯言、邵位西、张端甫、吴子序、余小颇、陈艺叔、刘椒云、冯鲁川及其乡人龙翰臣、王少鹤同时各成一家。盖道光朝魁伟振奇人也。

　　左文襄不废诗文左文襄久在军中，不废诗文。章奏文札缄牍，或友朋酬答，皆取办于一己。所用书记，供钞录而已。晚岁，辑其所作诗文，都为一卷，而署检曰《盾鼻余渖》。

　　高伯平善诗文高伯平廪贡均儒，先世为闽人，其祖积为贵州按察使，卒，葬嘉兴，遂家焉。六岁而孤，母车孺人教之成立。治经，精声音训诂之学，而谨守宋儒家法，不为苟异。文章师桐城方苞，服膺山阳潘四农.订其文集、诗话若干卷，又手写姚鼐尺牍刻之。漕督吴文惠公棠欲刻其诗文集，伯平曰：「此不足以辱梨枣也。」

　　散体文家之分派国初，散体文以宋荦所选侯方域、魏禧、汪琬三家为最着。方域，字朝宗，号雪苑。禧，字冰叔，号裕斋.琬，字苕文，号钝庵。琬原本经术，瓣香庐陵，于明，则推重归太仆.禧与兄祥、弟礼时称「三魏」，文有理致，而禧笔势尤雄放，其论事叙事之作，多得史迁遗意。方域初好六朝文，既而步趋史迁，矫变不测.如健鹘摩空，如鲸鱼赴壑，虽享年不永，根柢逊于琬、禧，而识解特超，其高才自不可及。同时布衣以文名者，有邵青门长蘅，枕葄经史，力追归唐，可与雪苑、冰叔抗衡。至遗民之以文名者，则推顾炎武、黄宗羲、陈宏绪、彭士望、王猷定诸人。士大夫以文名者，则推李光地、潘耒、孙枝蔚、朱彝尊、严虞惇、姜宸英诸人。中惟虞惇文陶铸羣言，体近庐陵、南丰，彝尊、宸英文善学北宋，余多不入格。自方苞、刘大櫆继起，而古文之道乃大明。桐城、阳湖两派，亦由此起矣。

　　苞尝与宸英论行身祈向，曰：「学行继程、朱之后，文章介韩、欧之间.」故其论文严于义法。今约举其大恉如下：一，非阐道翼教，有关人伦风化，不苟作。二，凡所涉笔，皆有六籍之精华.三，不可入语录中语、魏晋六朝藻丽俳语、汉赋中板重字法、诗歌中隽语、《南北史》佻巧语.桐城文派方苞，字灵皋，世称望溪先生，以古文专家之学提倡后进.其论文之言曰：「自南宋以来，古文义法不解久矣。吴越间遗老尤放恣，无一雅洁者。」又曰：「言有序，言有物。有序，要矣，有物，尤要，非读书而明于事理不能也。」一传为刘大櫆，再传为姚鼐。

　　大櫆，字海峰。鼐，字姬传，世称惜抱先生。惜抱禀其师传，覃心冥进，益以所自得，推究阃奥，开辟户牖，天下翕然推为正宗，世几有青蓝冰水之喻。求学之士，如篷从风，如川赴壑。百余年来，转相传述，徧于东南。由其道而名于文苑者，以数十计，可谓盛矣。论者谓望溪之文质，恒以理胜。海峯以才胜，学或不及。惜抱则理与文兼至。三人皆籍桐城，故世称为桐城派。历城周书昌为之语曰：「天下之文章，其在桐城乎！」然惜抱之学，师法家法，殆兼有之。惜抱之世父姜坞编修范，博闻强识，诵法先懦，与大櫆友善。诸子中尤爱惜抱，每谈文，必令侍侧。惜抱幼时，即喜亲大櫆。客退，辄肖其衣冠谈笑为戏。故范授以经学，而复使受古文法于大櫆。瑞金罗有高，新城鲁仕骥，均受业于建宁朱仕琇，后乃更事惜抱。惜抱主江宁书院，前后二十年。门下着籍者，以上元梅曾亮、管理、娄县姚椿、宝山毛岳生及同邑刘开为着。范之曾孙莹、同邑方东树、戴钧衡皆能传桐城之学，最近则有萧穆、吴汝纶.开年十四，以书谒惜抱，大奇之，因受业于门，得其学.世咸称其古文，谓望溪、海峯之传，藉以不陨也。初，开游浙，过某邑，有人候于门，卒然问曰：「君得非桐城刘先生耶？」要至其家，具盛馔。酒半，告以有母，孀且老，守志数十年，欲乞能文者为寿。前夕，梦其父语之曰：「三日，有桐城刘先生过吾门，非其文不能传尔母，当固请之。」既复与游山，至一古墓所，有碑曰「宋处士刘开墓」，因目之为处士后身。而开亦戄然自失，知己终不能贵显也。

　　新城鲁氏，传之其甥陈用光。用光亦受业于惜抱。乡人化之，多好文章。用光羣从，有曰学受，曰溥者。而南丰又有吴嘉宾，皆承鲁氏风，私淑于望溪、惜抱，由是江西有桐城之学.广西永福吕璜与吴德旋处，璜之乡人有临桂朱琦、龙启瑞、马平、王拯，皆步趋吴氏、吕，而益求广其术于梅曾亮，由是广西有桐城之学.桐城之文，末流仿效，不免以空疏相尚。湘乡曾文正、巴陵吴敏树同起而振之。敏树不屑奉一先生之言以自隘，卒其所得，与姚氏无一不合。文正自言粗解文章，由姚先生启之。然寻其声貌，略不相袭.道不可不一，而学不必尽同。斯言谅哉！

　　文正古文，熟于阳刚阴柔之旨，极其伸缩变化，铿訇隐辚，自成清越。刘彦和《文心雕龙&#8231；风骨》一篇，固文正所心摹手追者。文正门下有武陵杨彝珍、东湖王定安、武昌张裕钊、桐城吴汝纶、遵义黎庶昌。彝珍、定安肉多于骨，长于用复，而短于使单。裕钊善叙事，而规模不免狭小。汝纶习于间架，其铭词陶铸《诗》、《骚》，颇堪继武。庶昌读书较多，不囿于法，而范围较广.此五人者，虽未能各自树立，然皆文正入室弟子也。龚、魏之学兴，偏霸之才，易饰耳目，求其优游揖让，不诡于正者，海内不过十数人。推原其故，知于古文中求古文，而于古人为文所从事之书，未尝肄业及之。况古人与不可传者俱死，其存者糟粕而已。文正一派，久之或当渐绝矣。

　　庶昌之言曰：「本朝文体之正，自方始，洎姚而辞始雅洁，传至文正，乃变化以臻于大。」非阿好之言也。 「 奉贤训导周慰曾尝问南汇张文虎曰：「先生与文正相处久，其论文何以盛推惜抱？」文虎曰：「文正晚年于惜抱文亦不十分满意矣。」」 彝珍及善化孙鼎臣、湘阴郭嵩焘、溆浦舒焘、湘潭欧阳勋，亦以姚氏为文家正轨也。

　　阳湖文派桐城、阳湖，名为两派，其实一源。武进钱伯垧受业于刘大櫆，归而以其师说，诵于友人张惠言、恽敬。二子者，遂弃其声韵骈俪之学而学古文，号曰「阳湖派」。惠言精研经传，其学从流而溯源。敬泛滥百家，其学由博以返约.致力不同，而文之澄然而清，秩然有序，质之古人，如一辙也。继之者有无锡秦瀛、阳湖陆继辂、宜兴吴德旋，德旋又受业于姚鼐。惠言弟子有同邑董士锡，后起者有阳湖吴铤、谢咏芝。

　　别裁之文派国初，天门胡承诺着《绎志》一书。「绎志」者，绎己所著也。根柢于诸经，博稽于诸史，旁罗百家，而又折衷于周、程、张、朱之学，自儗其书为徐干《中论》、颜之推《家训》。然其精粹奥衍，非二书所及。山阴胡天游锐志学韩，语意奇倔，拔出同时诸人之上。道光时，仁和龚自珍、邵阳魏源纵横学《国策》，廉悍学《韩非》，颇足补桐城之所未逮。自珍胜于源，而伪体颇多。大抵不由唐、宋，专摹秦、汉者，弊每坐此。故词胜不如意胜，意胜不如理胜也。至汉学家文，则以戴震、汪中、庄述祖为最善。

　　骈体文家之正宗古人之文，本不分骈散。东汉以后，骈文之体格始成，博大昌明，至唐而极.自宋至明，日趋卑靡。国初诸家渐次复古，史学如顾炎武，经学如毛奇龄，皆能为骈俪文。吴江吴兆骞以复社主盟，更善斯体.吴伟业称兆骞与华亭彭古晋、宜兴陈维崧为「江左三凤凰」。然维崧文导源庾信，才力富健，更在兆骞、古晋之上。又江都吴绮、钱塘章藻功，亦与维崧齐名。而绮才稍弱，藻功欲以新巧胜二家，又遁为别调，故亦逊维崧一筹.惟钱塘吴农祥、益都冯溥，以为与维崧相并.其后继起者，山阴胡天游为最。天游以博综之才，出以渊茂，横绝海内，袁枚师事之。而所造不同，独其才气足以耸动一时，故上自公卿，下至市井负贩皆重之。所惜俗调伪体，汰除未尽，不免为后人訾议耳。

　　昭文邵齐焘规橅魏晋，风骨高骞，于绮藻丰缛之中，存简质清刚之制，一时风气为之大变。如王太岳之简洁苍老，刘星炜之清转华妙，吴锡麒之委婉澄洁，洪亮吉之寓奇气于淳朴，莩新意于古音，孙星衍之风骨遒上，思至理合，孔广森之力追初唐，藻采昳丽，曾燠之味隽声永，别具会心，是皆遵循轨范，敷畅厥旨，堪为一代骈文之正宗。故全椒吴鼒尝合袁、邵、刘、孔、吴、曾、孙、洪为骈文八大家。鼒之骈文，盖亦以沈博绝丽称者。

　　八家之外，仪征有阮元，阳湖有刘嗣绾、董基诚、董佑诚，临川有乐钧，镇洋有彭兆荪，金匮有杨芳灿、杨揆，仁和有查初揆，桐城有刘开，上元有梅曾亮，大兴有方履籛，其文皆闳中肆外，典丽肃穆，足以并驾齐骛.武进李兆洛志在通骈散之界，一心复古，所选最精。其自制文，亦多上法东京，力争崔，蔡，文境尤高。而泗州之傅桐，长沙之周寿昌，秀水之赵铭湘潭之王闿运，会稽之李慈铭，则皆其后起者也。长沙王先谦因又合孟涂，伯言，二董，彦闻，味琴，荇农，桐孙，壬秋，　伯为十大家，以继前八家。十家之文，大率皆气清体（缺文）

　　黄梨洲论文黄梨洲撰《明文海》，所阅明人集，几至二千余家。如集中首篇桑悦《北都》、《南都》二赋，朱竹垞着《日下旧闻》时，搜讨未见，论者称为一代文章渊薮。其论文有曰：「唐以前句短，唐以后句长；唐以前字华，唐以后字质；唐以前如高山深谷，唐以后如平原旷野。故自唐以后为一大变，然而文之美恶不与焉。其所变者，词而已矣。其所不可变者，虽千古如一日也。」此足以扫近人规橅字句之陋矣。

　　傅青主不喜宋后文傅青主不喜宋后之文，尝曰：「此所谓江南之文也。」于欧阳永叔亦力诋之。尝书《集古录》后曰：「此老真不读书。」

　　侯朝宗一夕补文侯朝宗豪迈不羁，以明经累举于乡，辄报罢.明亡不仕，益放意于声伎。已而悔之，发愤为诗古文，倡韩、欧学于举世不为之日。尝游吴下，将刻集，集中文未脱稿者，一夕补缀立就，人益奇之。

　　吴庆百草露布钱塘吴庆百征君农祥，尝应李文襄公之芳聘。时文襄以荡寇功督两浙，建牙于衢，以扼闽冲.羽葆棨幢，吏从带弓鞑，夹阶立，上谒者或不敢仰视。吴至，长揖之。明日，宴于射堂，军中以鸣镝射戟枝侑酒。酒半，文襄离席起，酌金叵罗寿吴，请草露布。吴且饮且口占，授书吏，一坐尽倾.久之辞去，为画便宜数事，文襄再拜曰：「感君良箴，吾曩者知君不尽，乃以为文士也。」

　　王昆绳评订文章练要大兴王昆绳，世称或庵先生。晚年与李刚主师事颜习斋学礼，终日正衣冠，对仆隶，必肃恭。慕汉诸葛武侯、明王文成，而目程、朱为迂阔。常自负有经世学，雅事箸作。其《评订文章练要》一书，时为颍州宁世簪、桐城戴名世所同阅，歙县程城参正之。盖以评文之法，评经书及史子集，虽不脱明人积习，然语中肯綮，津逮后学，厥功甚伟。

　　书分六宗百家。六宗曰《左传》，曰《孟子》，曰《庄子》，曰《楚辞》曰《战国策》，曰《史记》。百家之类三：公、谷、管、韩诸家一也，《汉书》以下诸史二也，汉、魏诸名家集三也，六朝而下不与焉。简练精要，以为规矩准绳，详而说之，以尽乎文之变。尝曰：「《六经》者，文之祖。六宗别子为祖，而各立门户以为宗。百家不能出六宗范围，六宗不能出《六经》范围。究之，惟以道为归而已。」城序其书曰：「每听先生论文，如淮阴侯登坛，萧、曹为之屏息。如吴札观周乐，见微而知清浊。如宣尼赞《易》，尽三极之道，高明广大而不外乎中庸。」其所评订文章，远胜鹿门、月峯诸家矣。

　　吴山尊选八家四六文钞全椒吴山尊鼒选《国朝八家四六文钞》，八家云者：钱塘袁简斋枚、昭文邵荀慈齐焘、武进刘圃三星炜、曲阜孔顨轩广森、钱塘吴谷人锡麒、南城曾宾谷燠、阳湖孙渊如星衍、阳湖洪稚存亮吉也。山尊为吴谷人弟子，恪守师说，不敢越雷池一步。其选骈文，藉阐宗风，故去取较隘，人比之为桐城派古文是也。国朝骈文，以山阴胡稚威天游为第一，而江都汪容甫中亦表表者，皆在吴谷人之前，而山尊选本，宁缺不录，又何疏耶？

　　穆庆能为骈体文吴门蒋氏，有小奚奴名穆庆，能为骈体文。一日，许穆堂侍御过其宅，闻鹦鹉吟云：「春日晴和，新莺百啭。秋风萧瑟，病蝶孤飞.」绝妙好辞也，穆堂大异之。及询主人，始知为庆所撰以教鹦鹉者，为之叹赏不置。
</div>
    <div class="pagination">
<a href="清稗类钞_page276.html">上一页</a><span>...</span><a href="清稗类钞_page272.html">272</a><a href="清稗类钞_page273.html">273</a><a href="清稗类钞_page274.html">274</a><a href="清稗类钞_page275.html">275</a><a href="清稗类钞_page276.html">276</a><span class="current-page">277</span><a href="清稗类钞_page278.html">278</a><a href="清稗类钞_page279.html">279</a><a href="清稗类钞_page280.html">280</a><a href="清稗类钞_page281.html">281</a><a href="清稗类钞_page282.html">282</a><span>...</span><a href="清稗类钞_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
