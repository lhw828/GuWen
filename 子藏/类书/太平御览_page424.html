<!DOCTYPE html>
<html>
<head>
    <meta charset="UTF-8">
    <title>太平御览 - 第 424 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 424 页/共 737 页</h1>
    <div class="content">又曰：桓荣拜议郎，入侍太子，每朝会，辄令荣於公卿前敷奏经书。帝称善。
又曰：显宗亲於辟雍自讲所制《五行章句》，已复令桓郁说一篇。上谓郁曰：“我为孔子，卿为子夏，起我者，商也。”又问郁曰：“子几能传学？”郁曰：“臣子皆未能传。觉孤兄子一人学方起。”上曰：“努力教之，有起者即白之。”
又曰：杨政字子行，治《梁丘易》，与京兆祁圣元同好，俱名善说。京师号曰：“说经锵杨子行，论难亻番々祁圣元。”又周举字宣光，姿貌短陋，而博学洽闻，为儒者所宗。京师语曰：“五经纵横周宣光”也。
又曰：井丹字大春，通五经。时人为之语曰：“五经纺纶，井之大春。”
又陈へ字君期，明《韩诗》。时语曰：“关东说诗陈君期。”
又曰：鲁平字叔陵，兼通五经。关东号曰：“五经复兴鲁叔陵”也。
又曰：贾逵字景伯，能讲《左氏》及五经本文，以大小夏侯《尚书》教授。诸儒为之语曰“问事不休贾长头”。
《後汉书》曰：郑玄西入关，因涿郡卢植事扶风马融。融门徒四百馀人，升堂者五十馀生。融素骄贵，玄在门下三年不得见。乃使高业弟子传授於玄。玄日夜寻诵，未尝怠倦。会融集诸生考论图纬，闻玄善算，乃召见於楼下。玄因质诸疑义，问毕辞归。融喟然谓门人曰：“郑生今去，吾道东矣。”又卢植於马融受学，融列女乐於前，植侍讲数年，未曾转眄。马融是以敬之。
又曰：大将军袁绍总兵冀州，造使要郑玄，大会宾客。玄最後至，乃延升上座。玄身八尺，饮酒一斛，秀眉明目，容仪温伟。绍客多豪俊，见玄儒者，未以通人许之。竞设异端，百家互起。玄依方辩对，咸出问表，皆得所未闻，莫不嗟服。
谢承《後汉书》曰：董春字纪阳。少好学，究极圣旨。後还归，立精舍，远方门徒学者常数百人。诸生每升讲堂，鸣鼓三通，横经捧手请问者百人，追随上堂难问者百馀人。
又曰：戴冯字次仲，征拜郎中。公卿大会，群臣就席，冯独立。世祖问之，对曰：“博士说经者皆不如臣，坐居臣上，是以不得就席。”正旦朝贺，帝令群臣说经义，有不通，辄夺其席，以益通者。冯重五十席。京师谚曰“解经不穷戴侍中”。
《後汉书》曰：丁鸿字孝公。少好《尚书》，十六能论难。永平中引见，说《文侯》一篇，赐衣被。章帝会诸儒白虎观，上善鸿难说，号之曰“殿中无双丁孝公”。
《魏书》曰：文帝初在东宫，氛疠大起，时人凋伤。帝深感难，与素所敬者大理王朗书云：“人生有七尺之形，死为一棺之土，惟立德扬名可以不朽。其次莫如著篇籍。疫疠数起，士人凋落，余独何人，能全其寿？”故论撰所著《典论》，诗、赋盖百馀篇，集诸儒於肃成门内讲论大义，侃侃无倦。
《晋书》曰：郑冲为散骑常侍光禄勋，嘉平三年拜司空。及高贵乡公讲《尚书》，冲执经亲授。
沈约《宋书》曰：魏齐王每讲肄经通，辄使太常释奠先圣先师於辟雍。
又曰：元嘉十五年，征雷次宗至京师开馆聚徒授教，使丹阳尹何尚之立玄学，太子率更令何承天立史学，司徒参军谢元立文学。凡四学并建之。
《梁书》曰：中宗於敬贤殿讲《老子》，仆射王褒执经，百僚皆预讲席。中宗谈折扌连辩，间以嘲谑，在座者相顾解颐。
又曰：沈峻字士嵩，武康人也。博通五经，尤长《周礼》。时吏部郎中陆亻垂与仆射徐勉书，荐峻曰：“凡圣可讲之书，必以《周官》立义。然则《周官》一书，实为群经源本。此学不传，多历年所，惟助教沈峻特精此书。”比日开讲，群儒刘、沈熊之徒皆执经下座，北面受业。莫不叹服，人无间言也。”
又《伏曼容传》曰：宋明帝好《周易》，常集朝臣於清暑殿讲，诏曼容执经。曼容素美风采，明帝恒以方嵇叔夜，使吴人陆探微画叔夜像以赐之。为尚书外兵郎。尝与袁粲罢朝会言玄理，时论以为一台绝。
又曰：卢广，范阳涿人。少明经，有儒术。天监中归梁，位步兵校尉，兼国子博士，遍讲五经。时北来人儒学者有崔灵恩、孙详、蒋显，并聚徒讲说，而音辞鄙拙，惟广言论清雅，不类北人。仆射徐勉兼通经术，深相赏好。后为寻阳太守、武陵王长史，卒官。
又曰：贺琛字国宝。幼孤，伯父授其经业，一闻便通义理。异之，常曰：“此儿当以明经致贵。”卒後，琛家贫，常往还诸暨，贩粟以养母。虽自执舟楫，闲则习业，尤精《三礼》。年二十馀，之门徒稍从问道。初，於乡里聚徒教授，四方受业者三千馀人。天监中亡，至是复集琛矣。琛乃筑室郊郭之际，茅茨数间。年将三十，便事讲授。既世习礼学，究其微精，占术先儒，吐言辩洁。坐之听受，终日不疲。
《後周书》梁晋熙郡王萧大圜，当元帝时，以世多忌，恐谗诉生焉，乃屏绝人事，门客左右不过两三人。不妄游狎，恒以讲《诗》、《书》、《易》为事。梁元帝尝自问五经要事数十条，大圜辞约指明，应答无滞。梁元帝甚叹美之。因曰：“昔河间好学，尔既有之；临淄好文，尔亦兼之。然东平为善，弥高前载，吾重之爱之，尔当效焉。”
《北史》曰：後魏元善迁国子祭酒，上尝亲临释奠，令善讲《孝经》。于是敷陈义理，兼之以谏，上大悦，曰：“闻江阳之说，列起朕心。”赉绢一百匹，衣一袭。
又曰：卢景裕博通经典。齐文襄入相，於第开讲，招延时俊，今景裕解所注《易》。景裕理义精微，吐发闲雅。时有问难，或相诋诃，大声厉色，言至不逊，而景裕神彩俨然，风调如一，从容往复，无隙可寻。由是士君子嗟美之。
《後周书》曰：吕思礼，东平寿张人也。性温润，不杂交游。年十四，受学于徐遵明。长于论难，诸生为之语曰“讲《书》论《易》锋难敌”。
《隋书》曰：後齐将讲于天子，先定经于孔父庙，置执经一人，侍讲二人，执读一人，摘句二人，录义六人，奉经二人。讲之旦，皇帝服通天冠，玄纱袍，乘象辂至学，坐庙堂上。讲讫，还便殿，改服绛纱袍，乘象辂还宫。讲毕，以一太牢释奠孔父，配以颜回，列轩悬乐，六佾舞。行三献礼毕，皇帝服通天冠，绛纱袍，升阼即座，宴毕还宫。皇太子每通一经，亦释奠。
又曰：马光为太子博士。尝因释奠，高祖亲幸国子学，王公以下毕集，光升座，讲《礼》，启发章句。已而，诸儒生以次论难者十馀人，皆当时硕学，光剖析凝滞，虽辞非俊辩，而理义弘赡。论者莫测其浅深，咸共推服。上嘉而劳焉。
又曰：元善通博在何妥之下，然以风流酝藉，俯仰可观，音韵清明，听者忘倦。由是为後进所归。妥每怀不平，心欲屈善，因善讲《春秋》，初发题，诸儒毕集。善私谓妥曰：“名望已定，幸无相苦。”妥然之。及就讲肆，妥遂引古今滞义以难善，多不能对。善深衔之。二人由是有隙。
《唐书》曰：太宗幸国子学，视释奠，祭酒孔颖达讲《孝经》。右庶子赵弘智问之曰：“夫子门人曾、闵俱称大孝，而今独为曾说，不为闵说，何耶？”答曰：“曾孝特优，门人不能逮也。”制旨驳之曰：“朕闻《家语》云：昔曾使曾参锄瓜，而误断其本，怒，授大杖以击其背。参手扑地，绝而后苏。孔子闻之，告门人曰：参来勿内。既而曾子请焉，孔子曰：舜之事父也，使之常在侧，欲杀乃不可得，小则受，大杖则走。今参误于父，委身以待暴怒，陷父於不义，不孝莫大焉。由斯而言，孰愈于闵子骞也。”颖达不能对。太宗又谓侍臣曰：“诸儒各生异意，皆非圣人论孝之本旨也。夫孝者，善事父母，自家刑国，忠於其君；战阵勇，朋友信，扬名显亲，此之谓孝。具在经典而论者多离其文，迥出事外。以此为教，劳而非法，何谓孝之道耶？”
《语林》曰：刘真长与桓公宣武共听讲《礼记》，桓公云：“时有入心处，便觉咫尺玄门。”
《殷氏世传》曰：殷亮，建武中征拜博士。诸儒讲论，胜者赐席，亮重至八九。
《三国典略》曰：东魏崔暹子达年十三，暹令儒者教其说《周易》两字。乃集朝贵名流，达升高座开讲。赵郡睦仲让阳屈服之，暹大悦，擢仲让为司徒中郎。邺下为之语曰：“解义两行得中郎”。
卷六百一十六　学部十
读诵
《礼记□曲礼下》曰：居丧，未葬读《丧礼》，既葬读《祭礼》，丧复常读《乐章》。
《论语》曰：南容三复白圭，孔子以其兄之子妻之。
《周礼□春官下》曰：太史掌建邦之六典。大祭祀，与执事卜日。（执事，太仆之属。）戒及宿之日，与群执事，读礼书而协事。（协，合也。合礼谓习录所当共之事也。）
又曰：小史掌邦国之志。大祭祀，读礼法。史以书叙昭穆之俎簋。（读礼法者，太史与群执事。史，此小史也。）
《史记》曰：太史公曰：“予读孟子书，至梁惠王问何以利吾国，未尝不废书而叹息也。曰：嗟乎，利诚乱之始也！夫子罕言利者，常防共原也。
又曰：孔子晚善《易》，韦编三绝，铁レ三折，漆书三灭也。
又曰：董仲舒下帷读书，三年不窥园圃。
《汉书》曰：刘向专精经术，昼诵书传，夜观星宿。
又曰：扬雄自有大度，非圣哲之书不好也；非其意，虽富贵不事也。
《东观汉记》曰：章帝诏黄香，令诣东观读所未尝见书，谓诸生曰：“此日下无双，江夏黄童也。”
又曰：高凤诵经，昼夜不绝声。妻之田，曝麦，以竿授凤，令护鸡。凤受竿，诵经如故。天暴雨，流麦，意在经，不视麦漂。
谢承《後汉书》曰：王充字仲任。家贫无书，至京师入市读书，一见辄能诵忆。
又曰：应奉字世叔。读书五行俱下。
又曰：侯瑾字子瑜。佣作为资，暮还辄火以读书。
《後汉书》曰：和熹邓后六岁能《史书》，（《史书》，周宣王太史籀所作大篆十五篇也。）十二通《诗》、《论语》。诸兄每读经传，辄下意难问。志在典籍，不问居家之事。母常非之曰：“汝不习女工，乃更务学，欲举博士耶？”后重违母言，昼修妇业，暮诵经典。家人号曰“诸生”。后又诏中宫近臣於东观受读经传，以教授宫人，左右习诵，朝夕济济。
范晔《後汉书》曰：周盘字伯坚。居贫养母，俭薄不充。常诵《诗》至《汝坟》之卒章，慨然而叹。乃解韦带，就孝廉之举也。
又曰：裴骏字仲驹。骏从弟安祖少而聪慧，年七八岁就师，讲《诗》至《鹿鸣》篇，语兄云：“禽兽得食相呼，而况人也？”自此之後，未尝独食。
又曰：尚长字子平，河内朝歌人也。隐居不仕，读《易》至《损》、《益》卦，喟然而叹曰：“吾以知富不如贫，贵不如贱，但未知死何如生？”
《魏武本纪》曰：吾读介之推之避晋封，申包胥之逃楚赏，未尝不废书而叹。
《魏略》曰：侍中董遇好学，避难采樵负贩，常挟经书，投闲习诵。人从学者，遇不肯教，云：“当先读百遍，而义自见。”
《吴志》曰：阚泽字德润。好学，居贫，常为人佣书，所写既毕，诵读亦遍。
《魏志》曰：贾逵最好《春秋》，课日读一遍。
《吴志》曰：刘赞字正明。性果烈，好读兵书及史传。每览古良将攻伐之势，辄封书独叹。
《晋书》曰：陶潜字元亮。好读书，不求甚解。每有会意，欣然忘食。
又曰：殷仲堪能清言，善属文，每云三日不读《道德论》便觉舌本间强。其谈理与韩康伯齐名，士咸爱慕之。
又曰：王恭抗直，深存节义。读《左传》至奉王命讨不庭，每辍卷而叹。
又曰：刘敏元字道光，北海人也。厉己修学，不以险难改心。好星历阴阳术数，潜心《易》、《太玄》，不好读史。常谓同志曰：“诵书当味义根，何为费功於浮辞之文？《易》者，义之源；《太玄》，理之门，能明此者，即吾师也。”
王隐《晋书□处士传》曰：王褒字伟元，北海人也。读书至“哀哀父母，生我劬劳”，未尝不反覆，流涕占胸也。
沈约《齐纪》曰：顾欢字玄平。少丧父，事母谨孝。母丧，于墓侧数年。好事者或从受书，每至“哀哀父母，生我劬劳”，悲恸不能禁。自是学徒废《蓼莪》之篇，不复讲授也。
崔鸿《十六国春秋□前燕录》曰：韩景山，安平省津人也。年十岁，能属文。博览经籍，无所不通。
《宋书》曰：沈演之家世为将，至演之折节好学，读《老子》百遍，以达义理上知名。
《北齐书》曰：赵郡王琛字子。初读《孝经》，至“资於事父”，辄流涕欷。
又曰：杨幼而丧母，曾诣舅子泰，泰与之饮，问：“汝读何书？”答曰：“《诗》。”泰曰：“至《渭阳》未耶？”便号泣感咽，子泰亦对之欷。於是遂为罢酒。
《北史》曰：後魏元晖业领中书监，录尚书事。齐文襄尝问之，曰：“比何所披览？”对曰：“数寻伊、霍之传，不读曹、马之书。”晖业以时运渐谢，不复图全，惟事饮啖，一日三羊，三日一犊。又尝赋诗云：“昔居王道泰，济济富群英；今逢世路阻，狐兔郁纵横。”
《梁书》曰：武帝每读《孝子传》，未曾终轴，辄辍书悲恸。由是家门爱重，探赜索隐，穷理尽性，究览坟籍，神悟知机，读书不待温故，一阅皆能诵忆。
又曰：《范□传》：初，竟陵王子良为会稽太子，□为府主簿，王未之知。後克日登秦望山，乃命□。□以山上有秦始皇刻石，此文三句一韵，人多作两句读之，并不得韵；又皆大篆，人多不识，乃夜取《史记》读之，令上知。明日登山，子良命宾僚读之，皆茫然不识。末问□，□曰：“下官尝读《史记》，见此刻石文。”进乃读之如流水。子良大悦，因以为上宾。
又曰：昭明太子统，字德施。美姿貌，善举止，读书数行并下，过目皆忆。
《陈书》曰：始兴王叔陵修饰虚名，每入朝，常於车中马上执卷读书，高声长诵，阳阳自若。朝坐斋中，或自执斧斤为沐猴百戏。
《隋书》曰：崔亻キ字歧叔。以读书为务，颇自负而忽人。尝大署其门下曰：“不读五千卷书，无得入我室。”
又曰：来护儿字崇幼，而慕诡好立奇节。初读《诗》至“击鼓其镗，踊跃用兵”，“羔裘豹饰，孔武有力”，舍书而叹曰：“大丈夫其世当如是，为国灭贼，以建功名，安能区区久事陇亩！”群辈嘉其言而壮其志。
又曰：韦师字公颖。少沉谨，有慧性。初就学，始读《孝经》，舍书而叹曰：“名教之极，其在兹乎！”
《唐书》曰：章怀太子贤，上深所嗟赏之，谓司空李曰：“此儿已读得《尚书》、《礼记》，曾遣读《论语》至‘贤贤易色’，再三覆诵之，乃云性爱此言。固知夙成聪敏，出自天性也。”
又曰：萧德言，晚年尤笃志於学，自昼达夜，略无厌倦。每欲开五经，必盥濯束带，危坐对之。妻子候间请曰：“终日如是，无乃劳乎？”德言曰：“敬先圣之言，岂惮如此？”
又曰：郭山恽，蒲州河东人。少通《三礼》。景龙中累迁国子司业。时中宗数引近臣及修文学士与之宴集，尝令各效伎艺以为笑乐。工部尚书张锡为《谈容娘舞》，将作大匠宗晋卿舞《浑脱》，左卫将军张洽舞《黄獐》，左金吾卫将军杜元琰诵《婆罗门咒》，给事中李行言唱《驾车西河》，中书舍人卢藏用效道士上章。山恽独奏曰：“臣无所解，请诵古诗两篇。”帝从之。於是诵《鹿鸣》、《蟋蟀》之诗。奏未毕，中书令李峤以其词有“好乐无荒”之语，颇涉规讽，恐忤旨，遽止之。帝嘉山恽之意。
《墨子》曰：周公朝读书百篇，夕见七十五士。
《庄子》曰：孔子游於缁惟之林，休於杏坛之上，弟子读书，孔子弦歌鼓琴，有渔父听曲为法。
又曰：臧与相与牧羊而俱亡其羊。问臧奚事，挟策读书；问奚事，博塞以游。
又曰：桓公读书於堂上，轮扁斫轮於堂下，释椎凿而问曰：“敢问公所读之书何言也？”公曰：“圣人之言。”曰：“圣人在乎？”公曰：“已死矣。”曰：“然则公所读者，圣人之糟粕也。”公曰：“寡人读书，轮人安得议乎？有说则可，无说则死。”扁曰：“以臣之事观之，斫轮徐则甘而不固，疾则苦而不入。不徐不疾，得於手而应于心，口不能言也。有数存焉於其间，臣不能以喻臣之子，臣之子亦不能受之於臣，是以行年七十而老斫轮。（古人物各有信，教学之无益也。）古人与其不可传者死矣，然则君之所读者，古人之糟粕而已。”
《尚书大传》曰：子夏读《书》毕，见夫子。夫子问：“子何为於《书》？”子夏曰：“《书》之论事，皎皎如日月之代明，离离如参辰之错行。商所受於夫子者，志之於心，弗敢忘也。”
《尸子》曰：孔子曰：“诵《诗》读《书》，与古人居。”
《说苑》曰：孔子读《易》，至於《损》、《益》则喟然而叹。子夏避席而问曰：“夫子何为叹？”孔子曰：“夫自损者益，自益者缺，吾是以叹也。”子夏曰：“然则学者不可以益乎？”孔子曰：“否。天之道，成而必变，未尝得久也。夫学者，以虚受之。昔尧履天子之位，允恭以持之，虚静以待下，故百载而逾盛，迄今而益章。昆吾自臧而满意，穷高而不衰，故当时亏败，迄今而逾恶。是非益损之征欤？日中则昃，月盈则食，天地盈虚，与时消息，是以圣人不敢当盛；升舆而遇三人则下，二人则轼，调其盈虚，故能长久也。”子夏曰：“善，请终身诵之。”
《神仙传》曰：孔子读书，老子见而问曰：“是何书也？”曰：“礼也。圣人亦读之。”老子云：“圣人可也，汝曷为爱读之？”
《洞冥记》曰：李充者，冯翊人也。自言三百岁，从秦始皇登会稽山以望江汉之流也。少而好学，为秦博士，门徒万人。伏生时十岁，乃就充石壁山中受《尚书》。乃以口传受伏子四代之事，略无遗脱。伏子因而诵之，常以细绳十馀寻，以缚腰，诵一遍则结绳一结，十寻之绳皆成结矣，计诵《尚书》可数万遍。但食损人精意，有遗失，伏子今所传百卷，得其一二耳。故尧舜二典，阙漏尤多。
《家语》曰：孔子读史，至于楚复陈，（陈夏征舒杀其君，楚庄王讨之，因取陈而有之。申叔时谏，庄王从之，乃复陈国也。）喟然叹曰：“贤哉，楚庄王也！轻千乘之国而重一言之信，非申叔之忠，弗能进其义，非庄王之贤弗能受其训。”
《春秋後语》曰：苏秦归，曰“书虽多蓄，亦何以为？”於是夜发书箧数十，得《周书阴符》，（《战国策》云：得太公阴符之谋。）伏而读之。欲睡，锥剌其股，血流至踝。暮年以出，揣摩曰：“此可以说当世之君矣。”
《幽明录》曰：襄阳城南有秦民墓，为性至孝，亲殁，泣血三年。人有为其咏《蓼莪》诗者，民闻其义，涕泗不自胜。
桓子《新论》曰：刘子政、子骏、伯玉三人尤珍重《左氏》，教子孙，下至妇女，无不读诵。
《俗说》曰：刘柳为仆射，傅迪为左丞。傅好读书而不解其义，刘惟读《庄》、《老》而已。傅道刘云：“正读十二卷，何足本人”，刘道傅云“读书虽多，而无所解，可谓书簏”。
《物理论》曰：语曰“能理乱丝，乃可读《诗》”。余虽无治丝之能，而悟闻《诗》之义。
《华阳国志》曰：徐诵字子产。少读书，日不过五十字，诵千遍乃得，终成儒学。
《先贤传》曰：延笃从唐季度受《左氏》，欲写传本，无纸，乃借本诵之。及辞归，季度曰：“卿欲写传，何辞归？”答曰：“已诵之矣。”
《孝德传》曰：张楷字公超，河南人也。至孝自然，丧亲哀毁，每读《诗》见《素冠》、《棘人》，未尝不掩泗焉。
《列女传》曰：班婕妤，况之女，贤才通辩，选入後宫，每读《诗》及“窈窕淑女”之篇，必三复之。
晋潘岳《闲居赋序》曰：岳读《汲黯传》，见司马安四至九卿，而良史书之，题以巧宦之目，未尝不慨然废书而叹。
《金楼子》曰：有人读书握卷而辄睡者。梁朝有名士呼书卷为“黄尔”，此盖言其怡神养性如尔温也。
又曰：凡读书必以五经为本，所谓“非圣人之书勿读”，“读之百遍，其义自见”，此外众书自可泛而观耳。正史既见得失成败，此经国之所急。五经之外，宜以正史为先。谱牒所以别贵贱，明是非，自宜留意。或复中表亲疏，或复通塞升降，百世衣冠，不可不悉。
</div>
    <div class="pagination">
<a href="太平御览_page423.html">上一页</a><span>...</span><a href="太平御览_page419.html">419</a><a href="太平御览_page420.html">420</a><a href="太平御览_page421.html">421</a><a href="太平御览_page422.html">422</a><a href="太平御览_page423.html">423</a><span class="current-page">424</span><a href="太平御览_page425.html">425</a><a href="太平御览_page426.html">426</a><a href="太平御览_page427.html">427</a><a href="太平御览_page428.html">428</a><a href="太平御览_page429.html">429</a><span>...</span><a href="太平御览_page425.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
