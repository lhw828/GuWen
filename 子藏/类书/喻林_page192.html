<!DOCTYPE html>
<html>
<head>
    <meta charset="UTF-8">
    <title>喻林 - 第 192 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 192 页/共 195 页</h1>
    <div class="content">　　鹤以声交而孕鹊以音感而孕白鹢相眡而孕防防睛交而孕【师旷禽经】
　　昔之得道以立至今不迁者四时太山是也其得道以危至今不可安者苓峦堙谿橐木降风是也其得道以生至今不亡者日月星辰是也其得道以亡至今不可存者苓叶遇霜朝露遭日是也【鹖冠子能天】
　　荆之南有冥灵者以五百岁为春五百岁为秋上古有大椿者以八千岁为春八千岁为秋朽壤之上有菌芝者生于朝死于晦春夏之月有蠓蚋者因雨而生见阳而死【列子汤问】
　　亶爰之兽自孕而生曰类河泽之鸟视而生曰鶂纯雌其名大纯雄其名穉蜂【列子天瑞】
　　鸱目有所适鹤胫有所节解之也悲【庄子徐无鬼】
　　夫草有莘有藟独食之则杀人合而食之则益夀万堇不杀漆淖水合两淖则为蹇湿之则为干金柔锡柔合两柔则为刚燔之则为淖或湿而干或燔而淖类固不必可推知也小方大方之类也小马大马之类也小智非大智之类也【吕氏春秋别类】
　　夫燧之取火于日磁石之引铁蟹之败漆葵之乡日虽有明智弗能然也故耳目之察不足以分物理心意之论不足以定是非【淮南子览冥训】
　　貍头愈鼠鸡头已瘘防散积血斵木愈龋此类之推者也膏之杀鼈鹊矢中猬烂灰生蝇漆见蠏而不干此类之不推者也【淮南子説山训】
　　钟之与磬也近之则钟音充逺之则磬音章物固有近不若逺逺不若近者【淮南子説山训】
　　马之似鹿者千金天下无千金之鹿玉待礛诸而成器有千金之璧而无锱锤之礛诸【淮南子説山训】
　　鹤夀千岁以极其游蜉蝣朝生而暮死而尽其乐【淮南子説林训】
　　布之新不如纻纻之弊不如布或善为新或恶为故【淮南子説林训】
　　漆得湿而干燥金遇燔而流淖皆非其类也【吕氏春秋别类解】河水浊故鱼不得明目穉稼为霜所凋故不得待其自熟【淮南子俶眞训解】
　　女子鲛人体近蚕蚌出珠非甲吐丝匪蛹化出无方物岂有种【山海经海外北山经圗赞】
　　防鼵二虫殊类同归聚不以方或走或飞不然之然难以理推【山海经西山经圗赞】
　　水松叶如桧而细长出南海土产众香而此木不大香故彼人无佩服者岭北人极爱之然其香殊胜在南方时植物无情者也不香于彼而香于此岂屈于不知己而伸于知己者欤物理之难穷如此【南方草木状】
　　老子有言以貍头之治鼠漏以啄木之防龋齿此亦可以类求者也若蠏之化漆麻之坏酒此不可以理推者也【抱朴子内篇对俗】
　　谓夏必长而荠麦枯焉谓冬必凋而竹栢茂焉【抱朴子内篇论仙】
　　盛阳宜暑而夏天未必无凉日也极阴宜寒而严冬未必无暂温也百川东注而有北流之浩浩坤道至静或震动而崩弛水主纯冷而有温谷之汤泉火体宜炽而有萧丘之寒焰重类应沈而南海有浮石之山轻物当浮而防牱有沈羽之流万殊之类不可以一槩断之正如此也久矣【抱朴子内篇论仙】
　　物有生而有识者有生而无识者有不生而有识者有不生而无识者夫生而有识者虫类也生而无识者草木也不生而无识者水土也不生而有识者鬼神也【古今注问答释义】
　　蛇形虽长而命不久形虽短而命甚长【庄子音义天下】彼神蔡之灵长获万春之悠缅有蕣华之灼灼寄一朝之浮浅【艺文类聚人部哀伤文】
　　终风扫于暮节霜露交于杪秋有萋萋之绿荠方滋繁于中丘【艺文类聚草部荠】
　　荠与麦兮夏零兰桂践霜逾馨【艺文类聚乐部乐府】
　　覩众草之萎悴览林菓之零残悲纎条之槁摧慜枯叶之飘殚见芳荠之时生被畦畴而独繁【艺文类聚草部荠】水战之鸭何必白缨盈俎之鸡何必长鸣【太平御览羽族部鸭】野鸡属阴先鸣而后鼓翼家鸡属阳先鼓翼而后鸣【埤雅品物门鹊】
　　林鸟以朝嘲水鸟以夜防【埤雅品物门鶌鸠】
　　鹭目威而受胎鹳影接而怀卵鸳鸯交颈野鹊传枝【埤雅品物门鹭】
　　雀奚夕瞽鸱奚昼盲【埤雅品物门鸱鸺】
　　睢鸠奚别鸳鸯奚双【埤雅品物门鸳鸯】
　　金得伯劳之血则昏铁得鸊鸡之膏则莹石得鹊髓则化银得雉粪则枯【埤雅品物门】
　　鹦鹉摩其背而瘖鸜鹆剪其舌而语【埤雅品物门鹦鹉】
　　鼈之类无雄蜂蝶之类无雌【埤雅品物门蝶】
　　鱼无耳蝉无口蛇无足蚓无筋【埤雅品物门蚯蚓】
　　蛇豸腹窜蛴螬背行【埤雅品物门蟦蛴】
　　蛴螬行以其背蟪蛄鸣非其口【埤雅品物门蟪蛄】
　　螣蛇听而有孕白鹭视而有胎【埤雅品物门螣蛇】
　　桉山海经有兽以其尾飞有鸟以其须飞【埤雅品物门蟪蛄】鴺鸟不登山鶮鸟不踏土鴺鸟不能从下上高【埤雅品物门鼠】寒于曝油冷于煎【埤雅卉物门】
　　竹布实而根枯蕉舒花而株槁【埤雅卉物门竹】
　　黄河多淘河之属有曰漫画者常以觜画水求鱼有曰信天缘者常开口待鱼【尔雅翼鹈】
　　声氏之牛夜亡而遇防止而问焉我有四足动而不善子一足而超踊何以然防曰以吾一足王于子矣【困学纪闻卷十诸子】
　　夫以尺比寸尺即为高以丈比尺尺即为下向者之高今之成下故知高下竟无定相更相倾夺【道德经注疏卷一】莲华有三种一者人华二者天华三者菩萨华人华人莲华十余叶天华百叶菩萨华干叶【大智度论卷十】










　　喻林卷一百十八
　　钦定四库全书
　　喻林卷一百十九　　　　明　徐元太　撰物宜门【四】
　　物产
　　江汉之间鱼所产也【毛诗南有嘉鱼注】
　　漆沮之水麀鹿所生也【毛诗吉日注】
　　周之原地在岐山之南膴膴然肥美其所生菜虽有性苦者甘如饴也【郑氏笺诗緜】
　　摇木不生危松栢不生埤【国语晋】
　　高山峻原不生草木松栢之地其土不肥【国语晋】
　　故玉处于山而木润渊生珠而岸不枯者润泽之所加也【史记防传】
　　东吴有齿角之饶西蜀有丹砂之富兖豫漆丝之廥燕齐恠石之府秦邠旄羽逈带琅玕荆郢桂林旁通竹箭江干橘柚河外舟车辽西旃罽之乡葱右蒱梢之骏殖物恠错于何不有【晋书食货志】
　　代马胡驹出自冀北梗柟豫章植乎中土盖天地所以分区域也【宋书索虏传】
　　上有丹砂者下有黄金上有慈石者下有铜金上有陵石者下有金锡赤铜上有赭者下有铁此山之见荣者也【管子地数】
　　东方之美者有医毋闾之珣玗琪焉东南方之美者有防稽之竹箭焉南方之美者有梁山之犀象焉西南方之美者有华山之金石焉西方之美者有霍山之珠玉焉西北方之美者有昆仑之球琳琅玕焉北方之美者有幽都之筋角焉东北方之美者有斥山之文皮焉中央之美者有岱岳以生五谷桑麻鱼盐出焉【淮南子地形训】水圆折者有珠方折者有玉清水有黄金龙渊有玉英【淮南子地形训】
　　明目之珠出于蠬周之简圭生于垢石大蔡神出于沟壑【淮南子説山训】
　　陇蜀之丹漆旄羽荆扬之皮革骨象江南之楠梓竹箭燕齐之鱼盐旃裘兖豫之漆丝絺纻养生送死之具也待商而通待工而成【盐铁论本议】
　　陇西冀北多见骏马【焦氏易林益之师】
　　陆居千里不见河海无有鱼市【焦氏易林益之咸】
　　江有寳珠海多大鱼【焦氏易林涣之需】
　　发视之山其上多金玉其下多砥砺【山海经中山经】
　　薰吴之山无草木多金玉【山海经西山经】
　　吴有谿名干谿越有山名若耶并出善铁铸为名劎也【庄子音义刻意】
　　河汾之寳有曲沃之悬匏焉邹鲁之珍有汶阳之孤篠焉【文选笙赋】
　　昆山何有有瑶有珉【文选潘尼赠陆机诗】
　　郁气之下必有秘伏重奥之内必有积寳【广文选伏义与阮步兵书】明珠胎于灵蚌兮夜光潜乎洲杂神寳其充盈兮岂鱼之足收【古文苑蔡邕汉津赋】
　　太山多贞木【艺文类聚木部女贞】
　　魏郡好杏地产不为珍【艺文类聚菓部杏】
　　高山多林虎豹蕃孕焉深泉大川鱼龙交焉【太平御览地部林】东方多麦南方多稷西方多麻北方多菽中央多禾五土之所宜也【太平御览百谷部麦】
　　鱼托水而成鲲木在山而有松【太平御览鳞介部海鲲鱼】
　　地性生草山性生木故地种葵韭山种枣栗名曰美园茂林也【埤雅卉物门韭】
　　龙首之山若水出焉其中多美玉放臯之山明水出焉其中多苍玉【初学记寳器部玉】
　　珠泽之薮方三十里爰有雚苇莞浦茅萯蒹葽【穆天子传】譬如高原陆地不生莲蕐【大寳积经卷一百一十二】
　　如旃檀香出摩黎山除摩棃山无出旃檀【大智度论卷二】金出山石沙赤铜中眞珠出鱼腹中竹中蛇脑中龙珠出龙脑中珊瑚出海中石树玉贝出虫甲中银出烧石余琉璃颇黎等皆出山窟中如意珠出自佛舍利若法没尽时诸舍利皆变为如意珠【大智度论卷十】
　　土宜
　　扶胥山木宜生于高山荷蕐水草宜生于下隰言高下大小各得其宜【毛诗正义山有扶苏】
　　橘逾淮而北为枳鸜鹆不逾济貉逾汶则死此地气然也郑之刀宋之斤鲁之削吴粤之劎迁乎其地而弗能为良地气使然也【周礼考工记】
　　江南燠热橘柚冬青渭北沍寒杨榆晩叶【周书王褒传】白水宜玉黑水宜砥青水宜碧赤水宜丹黄水宜金清水宜汾水蒙浊而宜麻济水通和而宜麦河水中浊而宜菽雒水轻利而宜禾渭水多力而宜黍汉水重安而宜竹江水肥仁而宜稻平土之人慧而宜五谷【淮南子地形训】
　　吴越之竹隋唐之材不可胜用而曹卫梁宋采棺转尸江湖之鱼菜黄之鲐不可胜食而邹鲁周韩藜藿蔬食【盐铁论通有】
　　山川污泽陵陆丘阜五土之宜圣王就其势因其便不失其性高者黍中者稷下者秔蒲苇菅蒯之用不乏麻麦黍粱亦不尽山林禽兽川泽鱼鼈滋殖王者京师四通而致之【説苑辨物】
　　高山之巓无美木伤于多阳也大树之下无美草伤于多阴也【説苑谈丛】
　　磝硗秃白不生黍稷【焦氏易林巽之蹇】
　　五土所宜黄白宜种禾黑坟宜麦黍苍赤宜菽芋下泉宜稻得其宜则利百倍【博物志】
　　葛山之尾无草木多砥砺【山海经东山经】
　　缟氐之山无草木多金玉【山海经中山经】
　　长石之山无草木多金玉【山海经中山经】
　　娄之山无草木多金玉【山海经中山经】
　　傅山无草木多瑶碧【山海经中山经】
　　芜菁岭峤已南俱无之偶有士人因官携种就彼种之出地则变为芥亦橘种江北为枳之义也【南方草木状】传言貉不逾汶鸜鹆不逾济狐不渡江而南橘不越江而北区宇之内咫尺不同而况分之蕐夷限以山海魁诡俶怪可胜言哉【埤雅品物门貉】
　　橘柚凋于北徙若榴郁于东移也【埤雅卉物门柚】
　　周礼大司徒辨五地之物一曰山林其动物宜毛物其植物宜皁物二曰川泽其动物宜鳞物其植物宜膏物三曰邱陵其动物宜羽物其植物宜覈物四曰坟衍其动物宜介物其植物宜防物五曰原隰其动物宜臝物其植物宜藂物【初学记地部摠载地】
</div>
    <div class="pagination">
<a href="喻林_page191.html">上一页</a><span>...</span><a href="喻林_page187.html">187</a><a href="喻林_page188.html">188</a><a href="喻林_page189.html">189</a><a href="喻林_page190.html">190</a><a href="喻林_page191.html">191</a><span class="current-page">192</span><a href="喻林_page193.html">193</a><a href="喻林_page194.html">194</a><a href="喻林_page195.html">195</a><a href="喻林_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
