<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 440 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 440 页/共 485 页</h1>
    <div class="content">　　卓茂人有言亭长受其米肉遗者茂问吏求否人曰自往遗之茂曰邻里尚相馈遗况吏乎吏不当承威取之耳姑归念之人纳其训吏怀其恩
　　借牛慙悔
　　鲁恭爲中牟令亭长从人借牛不还牛主讼之恭勒归牛再三不从叹曰是教也不行欲解印去涕泣留之亭长慙悔乃诣狱
　　上书愿试
　　冯野王以父任爲中庶子年十八上书愿试守长安令
　　单步之官
　　崔林除傿令清贫单歩之官
　　狱无繋囚
　　刘平字子公爲全椒长政有恩恵人或增赋或减年从役刺史亷其实每行部狱无繋囚也又孙谦爲钱塘令御烦以简狱无繋囚
　　米不侵枉
　　王涣爲洛阳令病卒防而归过所农人设祭于路曰常时持米至洛阳爲卒司所抄自王君来不见侵枉
　　爲一州首
　　蜀吕义爲绵竹令乃心隐恤百姓称之爲一州诸城之首
　　非百里才
　　厐统字士元守耒阳令在县不治鲁肃遗先主书曰厐士元非百里才使之处治中别驾方始展其骥足又蒋琬字公琰除广祁长众事不治常沉醉先主怒诸葛亮曰公琰社稷之器非百里之才先主乃重之
　　庭水投书
　　孔翊爲洛阳令置水庭前得嘱托书皆投水中一无所发【鲁国先贤传】
　　铁船渡海
　　闽贾郁性峭直不容人吏文过爲仙游县令及受代有一吏酣酒郁怒曰吾当再典此邑以惩此辈吏扬言公欲再作县令犹造铁船渡海也郁闻之不言后复典旧邑时醉吏爲库吏盗官钱数万下狱具状郁批榜尾曰窃铜镪以润家非因鼔铸造铁船而渡海不假鑪锤因决杖徒之未几移治福清召爲御史中丞【九国志】
　　寿春留犊
　　魏时苗爲寿春令始之官防牛生一犊及去谓主簿曰令来时本无此犊是淮南所生也遂留淮南
　　莱芜生鱼
　　范丹字史云威帝时爲莱芜长歌之曰甑中生尘范史云釜中生鱼范莱芜
　　胡绍干饭
　　胡绍爲河内怀令三日一视事十日一官仓受俸米于阁内作干饭食之
　　虞诩利器
　　虞诩字升卿爲朝歌长曰不遇盘根错节何以别利器乎
　　教吏自励
　　魏髙柔爲官城长县中奸吏引去柔教曰昔丙吉吏有非者容之此诸吏于吾未尝有失安得去皆自励也
　　刑人以义
　　钟离意字子阿拜瑕丘令有吏行盗意不忍行刑罢其职放归其父曰有道以义刑人乃令子自饮药死
　　好发奸伏
　　黄晶爲宛陵令严毅好发奸伏有盗车盖者晶不言密令人至贼家掩取之悉收一家杀之百姓战惧咸称其明
　　覆按奸宄
　　刘陶字子竒除顺阳长覆按奸宄所发若神吏民歌之曰悒然不乐思我刘君何时复来安此下民
　　正身励节
　　梁何逹自武昌太守除名后起爲武康令正身励节髙祖闻其能擢爲卢城太守自县令拜爲畿大郡近代未有之
　　绥徳抚仁
　　袁绍问陈元方曰卿家君在太丘逺近称之何所履行元方曰强者绥之以德弱者抚之以仁
　　单车就路【见力行清洁注】
　　攀车拒轮
　　刘寛除平陵令训人以礼满去百姓攀车拒轮充塞道路
　　清谈政理
　　王衍字夷甫爲元城令终日清谈县政亦理
　　垂事理
　　顾凯之爲山隂令邑三百戸凯之御繁以约昼日垂门堦闭寂自宋世爲山隂务简而事理莫能尚也
　　伏腊放囚
　　虞廷洛阳令每至岁时伏腊辄休遣囚徒还家并感恩徳如期而至
　　新岁开狱
　　曹摅除临淄令有重囚陷大辟岁暮摅行狱问有何亲戚答曰有父母乃慨然曰新岁人情所重岂不愿暂见家当如期还狱否众泣曰若得暂归死且无恨摅于是开狱出之至期相率而还【臧荣绪晋书】
　　代民挽繂
　　唐何易于爲益昌令县距州四十里刺史崔朴尝乗春与宾属泛舟出益昌旁索民挽繂易于身引舟朴惊问状易于曰方春百姓耕且蚕惟令不事可任其劳朴愧与宾客疾驱去
　　代输租赋
　　何易于督赋役不忍逼下户或以俸代输租
　　纳印弃官
　　陶潜事见前植栁注
　　脱帻投地
　　齐卞延之弱冠爲上虞令有刚气会稽太守孟凯以令长裁之愤不能容脱帻投地拂衣而去
　　画形配食
　　晋陆云字士龙爲浚仪令有异政及去官民思之画形配食
　　神父配社
　　宋登爲汝隂令号曰神父及卒人家配社祀之
　　凤集其境
　　荀藐字公然除太原榆次令爲政以徳而民怀之时有凤凰集其境晋武帝下诏褒美云就之如日月敬之如神明爱之如父母乐之如时雨【荀氏家传】
　　鸾降庭木
　　杨仲昌爲孝义令鸾降庭木
　　乌鹊拥车
　　李元綋开元初爲好畤令大有政声迁闰州司马发离百里士民号泣遮路鸟鹊之类飞拥行车有诏褒美之【开元遗事】
　　穷猿奔林
　　殷扬州谓李克曰君能屈志百里不答曰穷猿奔林岂能择木遂就郯阳令
　　猛兽渡江
　　庾黔娄爲编令治有异绩先时县多猛兽皆渡江去
　　发摘如神
　　晋李棻成都令发奸摘伏所在如神又宋顾宪之爲建康令发摘奸伏号曰神明
　　政绩有声
　　丘仲孚爲山隂令甚有声称百姓謡曰二傅沈刘不如一丘盖傅琰父子沈宪刘元明相继宰山隂并有政绩而仲孚尤过之
　　毋挠其清
　　蒋钦绪子沇乾元中歴陆浑盭厔咸阳高陵四令美政流行长老纪焉郭子仪军出县敕麾下曰蒋令贤令也供亿当有素士得蔬饭足矣毋挠其清
　　咸归其清
　　高玩子伯珍除曲阳令朝野咸归其清
　　豪右挫气
　　司马隽补洛阳令豪右挫气京师号曰卧虎【钟玩良吏传】
　　贵戚敛手
　　祝良爲洛阳令贵戚敛手桴鼓稀鸣【楚国先贤传】
　　豪右侧目
　　李昌爲马昌宰未下车人惧之既下车人悦之恵如春风三月大化豪右侧目
　　豪右敛手
　　徐字圣通爲汝隂令县大姓兼并到官诛鉏奸桀豪右敛手商旅露宿道不拾遗童歌之曰徐圣通政无双平刑罚奸宄空
　　户口十倍
　　新都令第五访三年之间户口十倍不其令童恢牢狱连年无囚流人二万余户呪虎伏罪
　　令政第一
　　刘元明爲山隂令政爲天下第一傅翽爲代元明曰作县令惟日饭一升莫饮酒此第一策
　　诏留增秩
　　焦延寿补小黄令以伺先知奸邪盗不得发爱养吏民化行郡中举最当迁三老官属上书留之诏增秩
　　呼至访术
　　隋苏威荐房恭懿授新丰令政爲三辅之最上呼至榻前访以理人之术
　　閤诏征茶
　　唐何易于盐鐡官搉取茶利诏下所在毋敢隐易于曰益昌人不征茶且不可活矧厚赋毒之乎命吏閤诏吏曰天子诏何敢拒吏坐死公得免窜邪对曰吾敢爱一身移暴于民乎亦不使罪尔曹即日焚之观察使素贤之不劾
　　教民种桑
　　沈瑀爲建徳令教民一丁种桑十五株柿四株及梨栗女丁半之顷之成林矣
</div>
    <div class="pagination">
<a href="古今事文类聚_page439.html">上一页</a><span>...</span><a href="古今事文类聚_page435.html">435</a><a href="古今事文类聚_page436.html">436</a><a href="古今事文类聚_page437.html">437</a><a href="古今事文类聚_page438.html">438</a><a href="古今事文类聚_page439.html">439</a><span class="current-page">440</span><a href="古今事文类聚_page441.html">441</a><a href="古今事文类聚_page442.html">442</a><a href="古今事文类聚_page443.html">443</a><a href="古今事文类聚_page444.html">444</a><a href="古今事文类聚_page445.html">445</a><span>...</span><a href="古今事文类聚_page441.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
