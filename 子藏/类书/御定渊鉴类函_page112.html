<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 112 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 112 页/共 320 页</h1>
    <div class="content">　　民虽有圣智弗敢谋虽有勇力弗敢杀虽众弗胜其制民无亿万之数虽行重赏而民弗敢争行重罚而民弗敢怨者法也　玉海曰钦恤者圣人用刑之心明允者圣人用刑之法　又曰法者治之端君子者法之原有君子则法虽省足以徧矣
　　刑法二
　　增淮南子曰神农无制令而民从唐虞有制令而无刑罚黄帝治天下法令明而不闇　国语展禽曰尧能单均刑法以仪民　左传夏书曰昏墨贼杀臯陶之刑也舜之命官先播谷次敷教而后及于刑盖有以养民之身善民之心不获已乃置刑焉　荀子君道篇曰禹之法犹存而夏不世王得其人则存也　左传叔向曰商有乱政而作汤刑注言不能议事以制也　康诰曰王曰外事汝陈时臬司师兹殷罚有伦疏云外土以狱事上于州牧之官为奉王事汝当用刑书为布陈是刑法为司牧其众故受而听之既衞居殷墟又周承于殷后刑书相因故兼用其有理者谓当时刑书或无正条而殷有故事可兼用若今律无条求故事之比也　原家语曰孔子初仕为中都宰制为养生送死之节长幼异食强弱异任男女别涂路不拾遗器不雕伪市不二价行之一年而四方诸侯皆则焉定公谓孔子曰学子之法以治鲁国何如孔子对曰虽天下可何但鲁国而已增左传曰声子为楚令尹子木曰善为国者赏不僭
　　而刑不滥若不幸而过宁僭无滥与其失善宁其利滛无善人则国从之亡也古之治民者劝赏而畏刑赏以春夏刑以秋冬将赏为之加饍加饍则饫赐以此知其劝赏也将刑为之不举不举则彻乐以此知其畏刑也又曰初景公欲更晏子之宅曰子之居近市湫隘嚣
　　尘不可以居请更诸塽垲者辞曰君之先臣容焉臣不足以嗣之于臣侈矣公笑曰子近市识贵贱乎对曰既近之不敢不识公曰何贵何贱是时景公繁于刑有鬻踊者故晏子对曰踊贵屦贱景公爲是省于刑君子曰仁者之言其利溥乎晏子一言而齐侯省刑　家语曰冉子问于孔子曰古者三皇五帝不用五刑信乎孔子曰圣人之设防贵其不犯也制五刑而不用所以至治也凡夫人之为奸邪窃盗靡法妄行者生于不足不足生于无度是以上有制度则民知所止民知所止则不犯故虽有奸邪窃盗靡法妄行之狱而无陷刑之民不孝者生于不仁防祭之礼所以教仁爱也防祭之礼明则民孝矣故虽有不孝之狱而无陷刑之民弑上者生于不义朝聘之礼所以明义也义必明则民不犯故虽有弑上之狱而无陷刑之民鬭变者生于相陵相陵生于长幼无序而遗敬让乡饮酒之礼者所以明长幼之序而崇敬让也故虽有变鬭之狱而无陷刑之民滛乱者生于男女无别男女无别则夫妇失义婚礼聘享者所以别男女明夫妇之义也故虽有滛乱之狱而无陷刑之民此五者刑罚之所从生各有源焉不豫塞其源而辄绳之以刑是谓为民设穽而陷之三皇五帝之所以化民者如此虽有五刑之不用不亦可乎　原韩子曰越王问于大夫种曰吾欲伐吴可乎对曰可矣君赏厚而信罚严而必君欲知之何不试焚宫室于是遂焚宫室民莫救火乃下令曰人救火而死者比敌死之赏胜火而死者比胜敌之赏不救火者比降北之罪民之涂其体被濡衣走火者左三千人右三千人此知必胜之势也　又曰董安于行石阜山中见深涧峭如墙深百仞因问其乡左右曰人尝有入者乎对曰无有安于喟然叹曰吾能治矣使吾法之无改犹入涧之必死也则民莫之犯何为不治　增汉书曰秦始皇专任刑法躬操文墨昼断狱夜理书　又刑法志曰古人有言满堂饮酒有一人向隅而泣则一堂不乐王者之于天下犹一堂之上也一人不得平为之凄怆今郡国被刑而死者歳以万数此和气所以未洽也　又曰于定国为廷尉季秋后请谳时上常幸宣室斋居决事刑狱号平反　原又曰杜周爲廷尉其治狱仿张汤而善伺上所欲挤者因而陷之上所欲释久系待问而微见其寃状客有谓周曰君为天下决平不循三尺法【以三尺简书法律也】专以人主指为狱狱者固如是也周曰三尺安出哉前主所以着为律后主所是疏为令当时为是何古之法增后汉书卓茂为宻令人常有言部亭长受其米肉遗者茂辟左右问之曰亭长为从汝求乎为汝有事嘱之而受乎将平居自以恩意遗之乎人曰往遗之耳茂曰遗之而受何故言耶人曰窃闻明贤之君使人不畏吏吏不取人今我畏吏是以遗之吏既卒受故来言耳茂曰汝为弊人矣凡人所以贵于禽兽者以有仁爱知相敬事也今邻里长老尚致馈遗此乃人道所以相亲况吏与民乎吏顾不当乘威力强请求耳凡人之生羣居杂处故有经纪礼义以相交接汝独不欲修之宁能髙飞逺走不在人间耶亭长素善吏岁时遗之礼也人曰茍如此律何故禁之茂荅曰律设大法礼顺人情今我以礼教汝汝必无怨恶以律治汝汝何所措其手足乎一门之内小者可论大者可杀也且归念之于是人纳其训吏怀其恩　原东观汉记曰陈宠曽祖父咸成哀间以明律令为侍御史王莽簒位父子相将归乡里闭门不出入收家中律令文书壁藏之以俟明王咸常勅戒子孙为人议法当依轻虽有百金之利无与人重比故世人谓陈氏持法寛　王隐晋书曰荀勗与贾充共定律令班下施用　增又曰杜预与车骑参军贾充定律令旣成预为之注解　齐书曰初江左用晋世张杜律二十卷孔稚圭删注修改与竟陵王议务从轻写律上国学置律助教依五经例防试上髙第便擢用之隋书曰李徳林开皇元年勅令与太尉任国公子翼髙颎等同修律令事讫别赐九环金带一腰骏马一疋赏损益之多也　唐书曰刘徳威入为大理卿太宗问曰比刑网寖宻咎安在徳威曰在君不在臣下之寛猛视主之好失入者减三失出者减五今坐入者无辜坐出者有罪所以吏务深文为自营计非有教使然也帝然其言　文献通考曰宪宗时李吉甫李绛为相吉甫言治天下必任赏罚陛下频降赦令蠲逋赈饥恩徳至矣然典刑未举中外有懈怠心绛曰今天下虽未大治亦未甚乱乃古平国用中典之时自古欲治之君必先徳化至暴乱之世始専任刑法吉甫之言过矣帝以为然司空于頔亦讽帝用刑以收威柄帝谓宰相曰頔怀奸谋欲朕失人心也　又曰宋太宗虑大理刑部吏舞文巧诋乃置审刑院于禁中以李昌龄知院事置详议官六员凡狱具上奏先逹院印讫付大理刑部断覆以闻乃下院详议申覆裁决讫以付中书省行之其未允者宰相覆以闻始命论决
　　刑法三
　　原明罚　致刑【俱详刑法一易象辞】　五辞　三让【尚书曰两造具备师听五辞　周礼秋官曰凡民有邪恶者三让而罚】　折狱　要囚【上详刑法一易象辞　尚书曰要囚服念五六日至于旬时孔安国注云要囚谓其要辞以折狱也】　天罚　国刑【尚书曰今予惟恭行天罚　下详刑法一汉书注】　中罚　祥刑【尚书曰列用中罚列明也中罚法之轻重得中也　又曰告尔祥刑祥善也】　协法　干纪【书协大中之法干国之纪】阅实　教中【尚书曰阅实其罪言罪罚相当也　周礼曰司徒刑以教中则人不虐虣】　刑书　政典【尚书曰哀敬折狱明启刑书　又曰政典曰先时者杀无赦不及时者杀无赦孔安国云政典夏后氏为政之典】　六典　三章【周礼曰大司防掌建之六典以佐王刑国　汉书曰髙祖入关约法三章】　其附　不忘【周礼曰其附于刑附丽也左传季孙行父逐莒仆曰有常刑无赦在九刑不忘】　防滛　助治【礼记曰君子刑以防滛大为之防民犹逾之刘向疏曰教化所恃以为治也刑法所以助治也】　树槐　丛棘【春秋元命苞曰树棘槐听讼于其下棘赤心有刺言治人者原其心不失赤实事所以刺人其情令各归实槐之言归也情见归实　周易曰习坎上六云系用徽纆寘于丛棘三岁不得凶王弼注曰险峭之极不可升也严法峻整难可犯也宜其囚执寘于思过之地】　甲兵　鞭策【上详刑法一国语　白虎通曰五刑五帝之鞭策】弃灰　救火【韩子曰殷之法弃灰于道者刑子贡以为重而问之仲尼曰弃灰于道必燔人人必怒怒则鬬鬬则三族相杀然则虽刑之可也又新序曰商君法步过六尺弃灰于道被刑　又曰鲁烧积泽天北风火南向恐烧国哀公自将众趣救火者人逐兽而火不救乃召仲尼而下令曰不救火者罪逐兽者比入禁之罪令下未徧火遂救】　震电　积阴【上详刑法一诗含神雾汉书董仲舒曰阳为徳阴为刑阳常居大夏而以生育养长为事隂居大冬而积于虚空不用之处以此见天之任徳不任刑者也】晋鼎　郑书【晋中行氏作鼎铸范宣子所为刑书仲尼曰晋其亡乎失其度矣夫晋国将守唐叔之法度以经纬其民范宣子之刑是晋国之乱刑也郑人铸刑书叔向诒子产书曰吾子相郑国制三辟铸刑书将以靖民不亦难乎民之争端将弃礼而争于书终子之世郑其败乎肹闻之国将亡必多制其此之谓乎】　昼断　秋谳【上详刑法二汉书秦始皇　下详刑法二汉书于定国】　赤衣丹笔【汉名臣奏事曰唐林云秦设重刑而羣盗盈山赤衣半道　谢承后汉书曰盛吉为廷尉每至】
　　【冬节罪囚当断妻夜执烛吉持丹笔夫妻相对垂泣决罪】　约法　省刑【上详三章注　续汉书曰建武二年诏曰与中二千石诸大夫博士议郎省刑罚】　明察　平反【汉书曰于定国为廷尉明察寛恕黄覇等以为公平明察　隽不疑为京兆尹每行县録囚徒其母辄问不疑有所平反活几何人即多所平反其母乃喜也】　大信　深文【冯奉世传曰刑者国之大信也　张汤与赵禹共定律令务深文拘守职之吏注拘刻也】　除溢　作新【上详总载后汉陈宠　刘劭作新令】训人　齐众【庇俗训人　执禁以齐众】　防奸　生乱【防奸诘暴易则生】
　　【乱】　增五禁　三典【周秋官士师掌国之五禁以左右刑罚一曰宫禁二曰官禁三曰国禁四曰野禁五曰军禁下详总载周秋官】　入矢　坐石【周礼曰秋官大司防以两造禁民讼入束矢然后聼之所以自明其直也　大司防以嘉石平罢民凡万民之有罪过而丽于法害于州里者桎梏而坐诸嘉石以肺石逹穷民凡民有寃抑而诉于上者立于肺石注云嘉石文石也肺石赤石也】原儆有位　期无刑【尚书曰制官刑儆于有位　又曰刑期于无刑】　行不反守勿失【尚书曰慎乃出令令出惟行不惟反　汉萧何为法讲若画一曹参代之守而勿失】
　　即天论　与众弃【凡制五刑必即天论注制断也必即天论言与天意合　礼刑人于市与众弃之】　悬象魏　铭鼎钟【刘劭曰采汉律为魏律悬之象魏】　增纠万民　威四夷【上详总载周礼　左传僖三十五年晋侯朝王飨醴请隧弗许曰王章也未有代德而有二王亦叔父之所恶也与之阳樊温原攅茅之田阳樊不服围之仓葛呼曰德以柔中国刑以威四夷宜吾不敢服也】　书竹刑　狥木铎【左传定九年邓驷歂杀邓析而用其竹刑注云邓析郑大夫欲改郑旧制不受君命而私造刑法书于竹简故言竹刑　周礼天官小宰正岁帅治官之属观象魏之法狥以木铎不用法者有常刑】　原下刑上服　有常无赦【尚书曰下刑适重上服服罪也一人有二罪则从重也　又曰刑兹有常无赦】　勿宥勿辟　逾闲逾矩【尚书曰殷民在辟予曰辟汝惟勿辟予曰宥尔惟勿宥惟厥中　闲矩皆法也】　明刑弼教定分止争【尚书曰明于五刑以弼五教管子曰律者定分止争也】　同罪异罚难犯易避【左传曰同罪异罚非刑也　汉刑法志元帝诏曰夫法令者所以抑暴扶弱难犯易】
　　【避】　黄帝五法　汉祖三章【素王妙论黄帝设五法布之天下　下详前】增三刺听狱　五声求情【周礼司刺掌三刺三宥三赦之法以诏司防听狱讼三刺一曰讯羣臣二曰讯羣吏三曰讯万民三宥一宥曰不识二宥曰过失三宥曰遗亡三赦一赦曰幼弱二赦曰老耄三赦曰惷愚注云刺杀也讯询问也　又小司冦以五声听狱讼求民情一曰辞听二曰色听三曰气听四曰耳听五曰目听】　草艾则墨　虫俯乃刑【礼祭统曰草艾则墨言立秋之后草自此可艾则墨刑可行也墨五刑之轻者　月令季秋之月蛰虫咸俯在内皆墐其户乃趣狱刑毋留有罪】原非穷理之书　失省刑之意【晋杜预奏曰帝王法书者盖是绳墨之断】
　　【非穷理之书　汉书曰一律见两科是失省刑之意也】　齐刑以综真伪　张法以制陆梁【傅曰善恶相防故齐之以刑也　阮子曰渔人罗于渊以制吞舟之鱼明主张法天下以制陆梁之士也】　国章斯抵　人命所悬　法若易方　人难知禁　政有弛张　法存沿革　诚宜通变　安可执迷　法不前定　官将畴依　官或变法　人岂懐刑　若从私议　是舞公文　法无改度　义有随时适道在权　救时贵变　所宜去彼取此　不可以
　　古制今　茍用舍而合道　盖沿革而同归　九章宜缓俗有归心　三典或亏民无措手　夏造殷因岂烦于制　汉除秦敝亦便于时　非利百之谋岂宜变法遵画一之义自合守文　若议事之刑滋章多制
　　则舞文之吏因缘为奸　正经三百孔父创其威仪大法三千萧何设其条贯　非日非月照四海而齐明如电如霜肃八方而交泰　言之不中虽新意而奚
　　为　事必有初率旧章而则可　中行之作晋鼎见诮仲尼　子产之铸郑书终慙叔向
　　刑法四
　　原审克【吕刑其刑其罚其审克之】　抵禁【书触法抵禁】　恤刑【书惟刑之恤】义刑【书用其义刑义杀】　丽法【周礼刑丽法】　丽刑【丽罹也】　中典【周礼】彻乐【将刑为之不举不举则彻乐】　三罪【左传君子谓晋文公其能刑矣三罪而人大服】三尺【竹刑三尺】　敝贪【作法于凉其敝犹贪凉薄也】　滋章【法令滋章】　
　　即【尔刑】　两剂【周官以两剂禁民狱剂劵书也使狱者各赍劵书】　増挈令【汉书狱讼之要挈音契】　令甲【汉宣纪曰令甲死者不可复生刑者不可复息注生长也甲令第一乙令第二】丰刑【汉律歴志毕命丰刑曰惟十有二年庚午朏王命作防丰刑】　原理人情【刘恭】
　　【嗣难丁敬曰夫人以礼兴刑以律治理人情也】　立朝廷【管子】　增象雷威【刑法志谓刑罚威狱使人畏忌以震耀杀戮取象雷威也】　执旌节【详总载周秋官】　刑罚清【争竞息则刑罚清刑罚清则人安乐】　多网罗【繁其刑则是多其网罗欲人之不入也】　植金鸡【唐百官志中书令仆射赦日植金鸡于仗南竿长七尺有鸡髙四尺黄金饰首街幡长七尺盛以绛绳将作监供焉】　原使不相犯【释名曰令者领也领理使不相犯之】　明慎用刑【易旅卦象辞曰君子以明慎用刑而不留狱】　五服三就【舜典】　惟明克允【舜典】五刑五用【臯陶谟】　无自立辟【诗民之多辟无自立辟辟法也】　刑肃
　　俗弊【礼运篇曰刑肃而俗弊则民不归】　纪之以刑【国语管子曰劝之以赏赐纪之以刑罚】　刑以正邪【左传】　刑以明威【汉书曰制礼以崇敬作刑以明威】　刑以辅教【尸子】　刑以止刑【臧荣绪刑徳志云】　刑德制臣【韩子】　国之脂泽【韩子曰赏罚者国之脂泽粉黛也】　强国争刑【管子曰夫争强国争刑今】罚拟秋霜【抱朴子曰明君罚拟秋霜而无诡时之严】　法令治民【商子】　民之鞭防【尸子曰刑罚者民之鞭策也】　徳薄任刑【文子曰道狭任智徳薄任刑】　百王不易【风俗通曰虞始造律萧何成九章此关诸百王不易之道也】　法重民恶【说苑曰殷法弃灰于街者刑】　法严如火【傅元曰法之严如火烈】　尧刑一人【而天下大服】　舜罪四凶【而天下咸服】　臯陶作刑【吕氏春秋】　咎繇遗训【传曰律咎陶遗训也】　伯夷作刑【世本】　茅门之法【韩子荆王有茅门之法敬宗庙尊社稷】　仆区之法【楚文王作】　商鞅欲变【史记商鞅欲变法曰可与乐成不可与虑始茍可以强国利人何惮改革法律甘龙曰圣人不易人而教智者不变法而理因人而教不劳而成功因法而治吏习而人安鞅曰龙世俗之言也常人安于故俗学者溺于所闻若然者居官守法可也非所以论强国利人之术也三代不同礼而王五覇不同法而霸智者作法愚者制焉贤者更礼不肖者拘焉是以治不一道也故汤武不循古而王夏殷不易礼而亡仄古者不可非而循礼者未足多也】　屈平未定【史记楚怀王使屈平造宪令藁草未定上官大夫见而夺之不与乃谗曰平为令众莫不知王怒疎平】是为二门【桓谭言法令决事轻重不齐或一罪殊法同罪异论奸吏得因縁为市所欲活则出】
　　【生议所欲陷则与死比是为刑开二门也今可令通义理明习法律者校定科比】　不宜两端【魏卢毓上论古今科律法宜一正不宜两端使奸吏得容情】　应劭删定【详总载】　马援条奏【越律与律驳者十余事申明旧制约束之也】　未清本末【杜预奏事云被勅以臣造新律事律吏杜景李复等造律皆未清本末之意者也】　革故取新　舍旧谋新　相时革弊　作古有初　增静事无刑【礼记曰百官静事无刑注凡事皆静而刑则不用也】　至刑不滥【淮南子】　原五刑丽万民【周礼司刑掌五刑之法以丽万民之罪墨罪五百劓罪五百宫罪五百刖罪五百杀罪五百】　宋登定典法【顺帝使仆射宋登定典法】　吴芮着甲令【吴芮着乎甲令而称忠甲者令之篇次】刑者法五行【白虎通曰刑所以五何法五行也又曰科条三千者应天地人情也】　法
　　者象四时【管子】　法正则人慤　罪当则人从　刑法所以惩过【书吕刑】　刑法所以助治【白虎通曰圣人治天下必有刑法何所以佐徳助治也】　象天道而行刑【刑法志曰书所谓象刑也】　因天讨而作刑【又曰圣人因天讨而作五刑】　律者以正罪名【杜预律序曰律者入正罪名令者入序事制二者相须为用也】　令者令民知事【管子】　增繁秋荼宻凝脂【详刑法盐铁论】　原刑者教也质罪示终【孝经钩命诀云】　有爵者杀之于甸师【周礼掌戮职凡杀人者踣诸市喉王之同族与有爵者杀之于甸师氏踣偃尸也】　公侯有罪声于甸人【礼记文王世子】　严断刑罚以威其刑【左传】擅立阙絶邻好则幽【尸子曰娶同姓以妾为妻变太子专罪大夫】　改衣服易礼刑则放【尸子】　设刑罚者明有所惧【白虎通曰悬爵赏者示有所劝也设刑罚者明有所惧也】　治则刑重乱则刑轻【刑法志曰杀人者死伤人者刑百王之所同未有知其所由来者也故治则云云】　郑铸刑书晋作执秩【张斐律序郑铸刑书晋作执秩赵制国律楚造仆区并述法律之名申韩之徒各自立制】　政事之经万机之纬【张斐律序云律令者政事之经云云】　懿律嘉量金科玉条【详刑法一扬雄】罪若有疑即从其轻【桓范世要论】　增三尺律令人事出
　　其内【朱博传曰博廷尉职典决狱恐为官属所轻曰三尺律令人事出其内】　轻重不齐奸吏因缘为市　鞭扑不可弛于家刑罚不可废于国【详刑法一汉书】　五帝有流殛放杀之诛三王有大辟刻肌之刑【详总载汉梁统】













　　御定渊鉴函卷一百四十八
　　钦定四库全书
　　御定渊鉴函卷一百四十九
　　政术部二十八【刑法　寛刑慎刑　刑措】
　　刑法五
　　原诗晋傅释法篇曰释法任情奸佞在下多疑少决譬执腐索以御奔马专任刑名民不聊生通儒逹道政乃升平浩浩大海百川归之洋洋圣化九服仰之春风畅物秋霜肃杀同则相济异若胡越　周庾信正旦上司宪府诗曰诘旦啓门阑繁辞涌笔端苍鹰下狱吏獬豸饰刑官司朝引玉节盟载捧珠盘孟门久失路扶摇忽上抟栖乌还得府弃马复归　荣华名义重虚薄报恩难枚乘还起疾贡禹遂弹冠方垂莲叶劒未用竹根丹一知悬象法谁思垂钓竿　唐虞世南赋得慎罚诗曰帝图光往防上徳表鸿名道冠二仪始风髙三代英乐和知化洽讼息表刑清罚轻犹在念勿喜尚留情明慎全无枉哀矜在好生五疵过亦察二辟理弥精幪巾
　　示廉耻嘉石务详平每削繁苛性常深恻隐诚政寛思济猛疑罪必从轻于张惩不滥陈郭宪无倾刑措谅斯在欢然仰颂声　増沈佺期移禁司刑诗其畧曰任直翻多毁安身遂少徙一朝逢糺缪三省竟无虞白简初心屈黄纱始望孤患平终不怒持刻每相驱埋劒谁当辩偷金以自诬诱言虽委荅流议亦真符首夏方忧圄髙秋独向隅严城看熠燿圆户对蜘蛛累饷唯妻子披寃是友于物情牵倚伏人事限荣枯门客心谁在邻交迹傥无抚襟双涕落危坐百忧趋圣防垂明徳寃囚岂滥诛防希恩免理终望罪矜愚司防宜哀狱台庭幸恤辜汉皇虚诏上容有报恩珠
　　原赋晋傅咸明意赋曰侍御史咸奉诏治狱作赋用明意云舍控款以弥载令栖迟以淹留吏砥身以存公古有死而无柔彼背正以从邪我没世而是尤敷肾肠以为效兮岂文饰之足修感恩输命心口自灭加我数年竭力効节春秋既不吾与日月忽其不屈周道兮如砥吉人兮是由材曲兮枉挠朽木兮难抽
　　原赞梁昭明太子尔雅制法则赞曰惟斯法则信如四时严此刑政刑轻罪疑霜威以振民不敢欺
　　原铭后汉李尤鞠城铭曰员鞠方墙仿象隂阳法月衡对二六相当建长立平其例有常不以亲疎不有阿私端心平意莫怨其非鞠政由然况乎执机
　　原诏梁沈约使四方士民陈刑政诏曰径寸之寳或隐泥沙以人废言君子斯惑朕听朝晏罢思阐政术虽百辟卿士有怀必闻而蓄响边遐未臻魏阙或屈以贫陋或间以山川顿足延首无因奏逹岂所谓沈浮靡漏逺迩兼得者哉四方士民若有欲陈言刑政论碍幽逺不能自通者各在条布所懐于刺史二千石有可申采大小以闻　又立左降诏曰刑乖政失其源已久罚罪之奏日闻于早朝弊狱之书亟劳于晏寝免黜相系补代纷纭一离諐囚乃永岁月非所以弃瑕録用随分尽才者也是以减秩居官前代通则贬职左迁往朝继轨自今内外羣司有事者可开左降之科　又降死罪诏曰朕树洪业光宅区宇而本枝之庆未广椒掖滕卫之地犹阙藩屛言念弓韣不能忘怀防三子始有盘石之资于焉弥固庆虽自己恩加覃及凡死罪可降一等五歳刑降二等三岁刑以下并悉原放　増唐髙宗颁行新律诏曰朕闻大徳曰生肖天地而为贵大寳曰位体宸极以居贞所以经纬三才弥纶万物顺人心以敷化因天讨而立刑易称明罚哀矜之志愈逺书云肆眚简惠之道斯崇故能象服画冠化隆上叶道徳齐礼刑清中代暨乎大道既隐淳风已衰元首司契狥骄奢以临下股肱赞道用深刻为奉公罪名积于简书滋章被于率土姬训夏法峻网备于三千秦革周科深文加于九族汉祖约法后嗣不胜其弊晋武蠲刑末流竟致其酷遂使茫茫区防圄犴所以实繁蠢蠢黔黎手足爲之无措自斯以降禁网愈宻难深袁准之书事切刘之奏太宗文皇帝至道难名元功不测拨乱反正恤狱慎刑杜浇弊之余源削繁苛之峻法道臻刑措二十余年耻格之义斯隆恻隐之怀尤切玉几遗训重令刋改瞻奉隆规兴言感咽朕以虚寡夙嗣寳图寅畏上元忧勤庶乘奔履薄惧一物之未安旰食宵衣虑万方之多罪虽解网之徳有慙列圣而好生之惠无媿伊心于是仰遵先防旁求故实爰进朝贤详定法律酌前王之令典考列辟之旧章适其轻重之宜采其寛猛之要使夫画一之制简而易从约法之文疎而不漏
　　原难汉张敞议入谷赎罪上书曰国兵在外军以夏发陇西以北安定以西吏民并给转输田事颇废素无余积虽羌虏以破来春民食必乏穷僻之处买无所得县官谷度不足以振之愿令诸有罪非盗受财杀人及犯法不得赦者得以差入谷北八郡赎罪务益致谷以豫备百姓之急事下有司萧望之与少府李彊议以为民含隂阳之气有仁义欲利之心在教化之所助虽尧在上不能去民欲利之心而能令其欲利不胜其好义也虽桀在上不能去民好义之心能令其好义不胜其欲利也故尧桀之分在于义利而已导民不可不慎也今欲令民量粟以赎罪如此则富者得生贫者独死是贫富异刑而法不一也人情贫穷父兄囚执闻出财得以生活为人子弟者将不顾死亡之患败乱之行以赴财利求救亲戚一人得生十人以死如此伯夷之行坏公绰之名灭政教一倾虽有周召之佐恐不能复古者藏富于民不足则取有余则予今有西边之役民失作业虽户赋口敛以赡困乏古之通义以死救生恐未可也原议后汉孔融肉刑议曰古者敦厐善否不别吏端刑清治无过失百姓有罪皆自取之末世凌迟风俗坏乱政挠其俗法害其人故曰上失其道民散久矣而欲绳之以古刑投之以残弃非所谓与时消息也纣斮朝渉之胫天下谓之无道夫九牧之地千八百君若各刖一人是天下常有千八百纣也求世休和弗可得已且被刑之人虑不念生志在思死多趣恶莫复归正夙沙乱齐伊戾祸宋赵髙英布为世大患不能止其源遂为非也虽忠如鬻拳信如卞和智如孙膑寃如巷伯才如史迁逹如子政一罹刀锯没世不齿汉开改恶之路凡为此也故明徳之君逺度深惟弃短就长不茍革其政也　晋程咸女适人不从坐议曰夫司防作典建三等之制甫侯修刑通轻重之法叔世多变秦立重刑汉因循之大魏承袭未革其弊大逆之诛不差已出之女者诚欲絶恶于一族然法贵得中刑慎过制臣以为女人有三从之义无自专之道出适他族还防父母降其服纪所以明外成之节异在室之恩父母有罪追刑已出之女夫党见诛又随异姓之戮一人之身内外受辟男不衍祸于他族女独婴罚于二门非所以哀矜蒙弱立法之本分也今女既嫁则为异姓之妻如或育产则为他族之母此为元恶之所轻忽戮无辜之所重于恩则伤孝子之心而兴嫌怨之路臣以为在室之女宜从父族之诛既醮之妇使就夫家之罚宜定齐科以为永制　増唐韩愈复讐议曰伏以子复父讐见于春秋见于礼记又见周官又见诸子史不可胜数未有非而罪之者也最宜详于律而律无其条非阙文也盖以为不许复讐则伤孝子之心而乖先王之训许复讐则人将倚法专杀无以禁止其端矣夫律虽本于圣人然执而行之者有司也经之所明者制有司者也丁宁其义于经而深没其文于律者其意将使法吏一断于法而经术之士得引经而议也周官曰凡杀人而义者令勿讐讐之则死义宜也明杀人而不得其宜者子得复讐也此百姓之相讐者也公羊传曰父不受诛子复讐可也不受诛者罪不当诛者也诛者上施于下之辞非百姓之相杀也又周官曰凡报仇讐者书于士杀之无罪言将复讐必先言于官则无罪也今陛下垂意典章思立定制惜有司之守怜孝子之心示不自专访议羣下臣愚以为复讐之名虽同而其事各异或百姓相讐如周官所称可议于今者或为官吏所诛如公羊所称不可行于今者又周官所称将复讐先告于士则无罪者若孤稚羸弱抱微志而伺敌人之便恐不能自言于官未可以为断于今也然则杀之与赦不可一例宜定其制曰凡有复父讐者事发具其事申尚书省尚书省集议奏闻酌其宜而处之则经律无失其防矣谨议　吕温功臣恕死议曰有国之柄莫大乎刑赏人生有欲不可以不制天讨有罪不可以不刑盖刑者圣王所以佐道徳而齐天下者也功济乎物不可以不赏赏劝乎功不可以不信盖信者圣人所以一号令而惇天下者也然则恕死之典弃信而废刑何以言之夫立功者自八元十乱之后非尽能贤或有起屠贩垄畞行阵之间乘帝王应天顺人之势用力无几遂贪天功超腾风云各得变化率劳怙宠崛强自僭冒无厌见利忘义是宜崇威峻法大为之防而反丹书铁劵许以不死且人君之言如涣汗不反既与之要天地誓山河卒一旦失驭有黥韩之罪神怒人怨不得已而诛是弃信也若恣行凶险隳突宪纲或奸锋将发衅逼宗社乃念斯言之玷忍而不诛是废刑也向者才得其尘防之劳萤烛之助而信弃刑废将焉用之夫明君之处劳臣也安之以爵禄拘之以纪律明之以好恶耸之以祸福使得迁善逺罪保勲全名剖符传庆与国终始恩斯勤斯是亦极矣奈何挠权乱法以罪宠人坠信赏必罚之典亏昭徳塞违之道恐非哲王经轨物之制也谨议
　　原表齐孔稚圭上新定法令表曰臣闻匠万物者以绳墨为政驭大国者以法理为本故定国释之声着汉台元常文慧绩应魏阁则臯陶之谟指掌可致杜郑之业郁焉何逺然后奸人无所逃其刑恶吏无所穷其诈如身手之相驱栝之相接矣　梁任昉为梁公请刋改律令表曰臣闻淳源既逺天讨是因画衣象服以致刑措草缨艾韠民不能犯及淳徳下衰运距浇季汤刑禹政不足禁奸九法三章无以息讼所以赭衣塞路圄犴成市凝脂已疎秋荼非苦奸吏为市生杀并用可为恸哭岂徒一绪夫肖貌天地禀灵川岳受体爱敬发肤爲重流矢影风顾有忧色而当妄加刳斮金木为伍且夫刻木不对画地不入畏避若是而动贻非命王道为亏良在于此法开二门为政之蠧生杀多绪谁其适政増唐徐坚论刑狱表曰臣闻上天之道先春而后秋圣人制法外刑而内礼故曰三辟之设王者不得已而用之今帝命惟新六合光宅逺无异望迩无异言亦宜安彼反侧示以寛典臣窃见神都诸部勘当所寻有勅停勘迄至于今犹尚追摄岂非勘当使等志希侥幸执斯刻薄以为已能哉长奸滥之源伤醇和之化伏愿即停之臣又闻书有五听虑失情实也令着三覆恐致虚枉也比见有勅勘当反逆令使者得实便决然人命至重死不可生傥万分之中有一不实欲诉无路怀枉谁明饮恨吞声赤族从戮岂不痛哉此不足以肃奸逆而明典刑适所以长威福而生疑惧臣望絶此处分依法覆奏则死者甘伏知泣辜之恩生人欢恱见祥刑之意又法官之任人命所悬若不简择恐招枉滥诸官僚之内有用法寛平为众所称者愿亲而进之处事深酷不允人望者愿疎而退之囹圄无寃亿兆幸甚臣又闻罚不及嗣虞帝之明规罪不至孥汉君之茂徳故郤芮作乱而郤缺登朝稽康被刑而稽绍入用终能立功白狄効死汤阴千载美谈斯为称首父子犹其若此余亲尚何疑哉窃见逆人之亲选曹广责无亲无服亦数十条士子之中十将三四今圣人在上寳命惟新有道贱贫实为深耻遂令此等长从遐弃怀才抱器将何望哉是以圣意哀矜频降恩制令同常例各使坦怀姚璹之徒皆逢委任而在下僚列不识天心茍求微疵不大体又准勅逆人周堂亲不得任京官及两畿三辅官准法刑戮缌麻亲不得充近侍宿卫臣望申勅有司勅令逆人外不得辄为勘责收其贤能示之旷荡斯巍巍之徳作范百王穆穆之风垂裕千祀　李彭年论刑法不便表曰夫法存画一不啓二门者盖示人以信也先教后罚宁僭无滥者不陷人以罪也若有犯必死则非薄刑之意同罪异罚又非画一之道何必杀之示信臣非爱人命也惜陛下之法也昔者渭桥惊马空见罚金髙庙盗环惟闻弃市汉几刑措职此之由释之之言可以为喻伏惟陛下少留意焉抑臣闻之死者不可复生虽欲改过自新其道无由及也杀气方深严刑在近一物失所圣心不安臣忝诤臣不敢不奏又典律所制轻重各殊笞杖是轻徒死是重爰自近日此道便乖凡所决囚例多非命此乃徒刑有必生之理杖刑为致死之条既紊国经有伤和气又凡曰造伪例是死囚伏准条格先决一百既要之以斩罪何更加以杖刑臣虽至愚犹将不可凡百逹识孰谓其宜又周礼论刑刺之典一曰讯羣臣二曰讯羣吏三曰讯万人陛下若以臣所言非可用则愿陛下讯以羣吏询诸宰臣择善而行国之利也原书晋叔向与郑子产书曰昔先王议事以制不为刑辟惧民之有争心是故闲之以义纠之以政行之以礼守之以信奉之以仁制为禄位以劝其从严断刑罚以威其滛惧其未也故诲之以忠耸之以行教之以务使之以和临之以敬莅之以彊断之以刚犹求圣哲之主明察之官忠信之长慈惠之师民于是乎可任使也而不生祸乱民知有辟则不忌于上并有争心以征于书而徼幸以成之不可为矣三辟之兴皆叔世也今吾子相郑国作封洫立谤政制参辟铸刑书将以靖民不亦难乎民知争端矣将弃礼而征于书锥刀之末将尽争之乱狱滋丰贿赂并行终子之世郑其败乎　汉贡禹上书曰孝文皇帝时贵廉洁贱贪汚贾人赘壻及吏坐赃者禁锢不得为吏无赎罪之法故令行禁止海内大化武帝始临天下尊贤用士自见功大遂从嗜欲乃行一时之变使犯法赎罪入谷者补吏是以官乱民贫盗贼并起故俗皆曰何以孝弟为财多而官荣使黥劓髠钳者犹复攘臂为政俗之坏败乃至于此今欲兴至治致太平宜除赎罪之法　増唐陈子昂谏刑书曰臣闻刑者政之末节也先王以禁暴整乱不得已而用之今天下幸安万物思泰陛下乃以末节之法察理平人臣愚以为非适变随时之义也夫大狱一起不能无滥何者刀笔之吏寡识大方断狱能者多在急刻文深网宻则共称至公爰及人主亦谓其奉法于是利在杀人罕能平恕故狱吏相戒以杀为词非憎于人也而利在己故上以希人主之防下以图荣身之利狥利既多则不能无滥滥及良善则滛刑逞矣臣闻古昔明王重慎刑罚盖惧此也
　　原奏晋杜预奏事曰古之刑书铭之鼎钟铸之金石斯所以逺塞异端絶异理也法出一门然后人知恒禁吏无滛巧政明于上民安于下　刘颂刑狱奏曰君臣之分各有所司法欲必奉故令主者守文理有穷塞故使大臣释滞事有时宜故人主权断主者守文若释之执犯跸之卒也大臣释滞公孙断郭解之狱也人主权断若汉祖戮丁公之为也天下万事自非斯格不得以出意妄议其余皆以律令从事然后法信于下民听不惑吏不容奸可以言理人主执斯格以责大臣小吏各守其局则法一矣上古议事以制不为刑辟夏殷及周书法象魏三代之君咸弃曲当之妙鉴而任微文之直准非圣有殊所遇异也今论时势弊不及中古而执平者欲适情之所安自托于议事以制臣切以为听言则美论理则逺至如非常之断出法赏罚若汉祖戮楚臣之私已封赵氏之无功唯人主专之非奉职之臣所得拟议然后情求傍请之迹絶似是而非之奏塞此盖齐法之大准也　郭璞奏曰臣闻上古象刑而民不犯中古明刑以致刑措故立刑以禁刑立杀以去杀重之以死所以求其生峻之以刑所以轻其死死由于法轻生存乎法重此立防之成标也然则刑无轻重用之唯平非平法之为难思在断之为难是以子臯行戮刖者忘痛释之典刑民无怨色何者积之于诚也按癸酉诏书之防专为边城实之裔土济当时一切之用非为经逺之法亦是中夏全平之时威御足指控制故可得行之矣欲役无赖子弟驱不逞之人聚之于空荒四维之地将以扞固牧圉未见其利也且滨接鲸猾宻迩奸薮退未絶其丘窟之顾进无以塞其逋逃之门五流三居诚古之犯刑论之于今事实难行且律令以跨三代厯载所遵未易轻改者也是以刑法不专则名幸者兴政令骤变则人志无系子产患其如此故矫先正议事之制而立刑书之辟皆所以弼民心而正羣惑者也　増唐韦嗣立论刑罚多滥疏曰杨豫之后刑狱渐兴用法之伍务于穷竟连坐相牵数年不絶遂使巨奸大猾伺衅乘间内包豺狼之心外示鹰鹯之迹阴图潜结共相影防搆似是之言成不赦之罪皆深为巧诋恣行楚毒人不胜痛便乞自诬公卿士庶连颈受戮道路籍籍虽知非辜而鍜链已成辩占皆合纵臯陶为理于公定刑则为污宫毁柩犹未塞责虽陛下仁慈哀念恤狱缓死及览辞状便已周宻皆谓勘鞫得情是其实犯虽欲寛舍其如法何于是小乃身诛大则灭族相缘共坐者不可胜言此岂宿搆讐嫌将申报复皆图茍成功効自求官赏当时称传谓为罗织其中陷刑得罪者虽有敏识通才被告言者便遭枉抑心徒痛其寃酷口莫能以自明或受诛夷或遭殛窜并甘心引分赴之如归故知弄法侮文伤人实甚周兴丘勣之义俊臣之徒皆相次伏诛事暴遐迩而朝野庆泰若再观阳和且如仁杰元忠俱罗枉陷被勘鞫之际亦皆已自诬向非陛下至明垂心省察则葅醢之戮已及其身欲望输忠圣代安可复得陛下擢而升之各为良辅国之栋干称此二人何乃前非而后是哉诚由枉陷与甄明耳臣但恐往之得罪者多并皆此流则向时之寃者其数甚众陛下倘天地之大徳施雷雨之深仁归罪于陷刻之徒降恩于枉滥之伍自垂拱以来大辟罪以下常赦所不原者罪无轻重一皆原洗被以昭苏伏法之辈追还官爵缘累之徒普霑恩造如此则天下皆知比所陷罪原非陛下之意咸是虐吏之辜幽明欢欣则感通和气和气下降则风雨以时风雨以时则国丰岁稔岁既稔矣人亦安矣太平之美亦何逺哉伏惟陛下深察　宋苏轼论政刑疏曰临下以简御众以寛此百世不易之道也昔汉髙祖约法三章萧何更定律九篇而已至于文景刑措不用厯魏而晋条目滋章断罪所用至二万六千三百七十一条而奸益不胜民无所措手足唐及五代止用律令国初加以注疏情文备矣今编勅续降动若牛毛人之耳目所不能周思虑所不能照而法病矣臣愚谓当熟议而少寛之人主前旒蔽明黈纩塞聪耳目所及尚不能尽而况察人于耳目之外乎今御史大察专务钩考簿书摘发细微自三公九卿救过不暇夫详于小必畧于大其文宻者其实必疎故近岁以来水旱盗贼四民流亡边鄙不宁皆不以责宰相而尚书诸曹文牍繁重穷日之力书纸尾不暇此皆苛察之过也不可以不变
　　原啓梁简文帝啓囚徒配役事啓曰伏以明慎三典寛简八刑宸鉴每以垂心国诰是焉攸切臣比时奉勅防权视京师杂事切见南北郊等处并啓请四五岁以下轻囚助充使役复令听狱官详其可否侮文之路自此而生将恐玉科重轻全关墨绶金书去取更由丹笔愚谓宜详五条制以为永准　又谢邵陵王禁锢啓曰臣纶习近宵人不能改过屡犯明宪三入刑科昔缪肜掩扉曹仪著论布衣兄弟且相诫勗以臣居长终慙劝励仰慈严心颜战詟　任昉为王金紫谢齐武帝示皇太子律序啓曰臣闻化澄上叶草缨垂典教清中世艾服惩刑自礼失宗周俗反炎汉张冯导其迹贾杜浚其流仲舒之得情孔子之博约故以义该往哲尽美前王而年世浸逺篇牍讹误朽编落简见诬前淑侮文擅议取弊后昆立不倚衡遂均鸿毛之殒伤足居忧忘诒发肤之痛岂所以临河永叹含育最灵者也伏惟陛下施博天地泽深禹汤温舒之防优游虚授衞展之议宁失弗经削秋荼之法解凝脂之网　陈徐陵谢儿报坐事付治中啓曰夫拾金樵路髙士所羞整冠李下君子斯慎儿报不能谨洁敢触严网右趾铁系事允法科左校论输实由恩宥老臣过庭之训多谢古贤折笄之杖有愧前逹
　　原论魏丁仪刑礼论曰天垂象圣人则之天之为岁也先春而后秋君之为治也先礼而后刑春以生长为徳秋以杀戮为功礼以教训为美刑以威严为用故先生而后杀天之为歳先教而后罚君之为治也天不以久逺更其春冬而人也得以古今改其礼刑哉古之刑省礼亦宜畧今之论辩虽出传记之前夫流东源不得西影正形不得倾自然之势也后世礼刑俱失于前先后之宜故自有常今夫先刑者用其末也由礼禁未然之前谓难明之礼古人不能行也按如所云礼嫂叔不亲之属也非太古之礼也所云礼者岂此也哉会当先别男女定夫妇分土地班食物此先以礼也夫妇定而后禁滛焉货物正而后止窃此后刑也　曹羲肉刑论曰夫言肉刑之济治者荀卿所唱班固所述隆其趣则曰象天地为之惟明察其用则曰死刑重而生刑轻其所驰骋极于此矣治则刑重乱则刑轻又曰杀人者死伤人者刑是百王之所同固未逹夫用刑之本矣夫死刑者不唯杀人妖逆是除天地之道也伤人者不改斯亦妖逆之也如其可改此则无取于肉刑也且伤人杀人皆非人性之自然也必有由然者也夫有由而然者激之则滛敦之则一激之也者动其利路敦之也者笃其质朴故在上者议兹本要不营奇思行之以简守之以静大则其隆可以侔天地中则其理可以厚民萌下则刑罚可以无残虐民静理则其化成为恶之尤者众之所弃众之所弃则无改之验着矣夫死不可以有生而欲増滛刑以利暴刑暴刑所加虽云惩慢之由兴有使之然谓之宜生生之可也舍死析骸又何辜耶在上者洗濯其心静而民足各得其性何惧乎奸之不胜乃欲断截防转而入死乎　晋杨乂刑礼论刑礼之本经纬隂阳拟则乾坤先王所以化民理物兴国济治也礼生于让刑生于争让者割己以与人是刑加于己而礼加于人也争者夺人以崇己是刑施于人而礼施于己也由此言之让非纯礼争非纯刑也庆赏以劝善而为恶者惩如有所惩刑亦存矣刑罚以惩恶而为善者劝如有所劝礼亦存矣故亡刑则礼不独施大道废焉则刑礼俱错大道行焉则刑礼俱兴不合而成未之有也増问齐王融永明九年防秀才问曰议狱缓死大易深规敬法恤刑虞书茂典自氓俗浇弛法令滋章胏石少不寃之民棘林多夜哭之朕所以明发动容昃食兴虑伤秋荼之宻网恻夏日之严威永念画冠缅追刑措徒以百锾轻科反行季叶四支重罚爰创前古访游禽于絶涧作霸秦基歌鸡鸣于阙下称仁汉牍二涂如爽即用兼通昌言所安朕将亲览
　　寛刑一
　　原泣罪　代虐【夏禹下车泣罪　尚书曰代虐以寛兆民允怀】　有制　无滥【尚书曰寛而有制　刑法志曰宁僭无滥】　惠暴　辅严【左传曰上古用象刑是杀人者不死伤人者不刑是惠暴而寛恶也　汉霍光持刑法严任杜延年辅之以寛】　増流宥　罪疑【尚书曰流宥五刑又曰罪疑惟轻】　原画衣冠　去酒肉【汉文帝诏曰盖闻有虞之时画衣冠异章服以为戮而人不犯何则治之至也其除肉刑　杜缓理诸陵县狱每冬月具狱日去酒省肉官属称其惠】　权亲义　少文法【礼凡听五刑之讼必原父子之亲立君臣之义以权之注权量也谓立父子君臣之间可以情恕也　虞夏之道寡怨于人少文法也】　令妻入狱罢吏放归【汉吴祐为胶东相有母丘长者杀人临刑祐问有子否长曰有妻无子乃缓其桎梏】
　　【令妻入狱妻有孕然后行刑长泣曰何以报吴君后生子以吴为名　汉钟离意字子阿为瑕丘令有吏行盗意不忍行刑罢其职放归其父曰有道之君以义刑人子宜进药死】　不忍刑吏　未尝案人【上详前注　张欧字叔明为御史大夫未尝案人官属亦不大欺上具狱有可却者却之不可者涕泣面封之注曰背封不忍见也】　八十不坐　七岁减死【汉宣帝诏曰年八十非诬告伤人他皆不坐　汉成帝令未满七岁贼鬭杀及犯殊死者上请皆减死】　门容驷马孙字升卿【上详狱二于公　后汉虞诩字升卿祖父经为郡狱吏每上狱事涕泣随之尝曰昔东海于公髙其门闾其子卒至丞相吾不及于公子孙何必不为九卿因字诩曰升卿】　増公累获原　死罪悉纵【唐贾敦颐为洛阳司马以公累下狱太宗贳之有司执不贳帝曰人孰无过吾去其太甚者若悉绳以法虽子不得于父况臣得于其君乎遂获原　唐太宗亲録囚徒阅死罪者三百九十人纵之还家期以明年秋即刑及期羣囚皆诣朝堂无有后者太宗嘉其诚悉纵之】　代宗寛刑太祖贷死【唐书曰代宗性仁恕言事者諌曰陛下为政伤于太寛朝典由是不肃上笑而荅曰】
　　【今时运艰难凡人臣事朕者规少禄利耳今府库空竭无俸入俾之优足而峻刑科是君上有威无恩朕所不忍行也　长编曰宋太祖性寛仁多恕开寳八年读尧典叹曰四凶之罪止从投窜何近代宪网之宻耶盖有意于措刑也故自开寳以来犯大辟非情理深重者多贷其死】　原宥汝　仇予　轻典　缓刑　得失斯在　取舍可知　寛能御众　猛则残人　其政不严而治　其教不肃而成　况当贷之朝　宜用适轻之典　宜建大中之法　以为小康之惠　周训夏刑人克用乂　汉除秦法政是以和作为金赎垂裕虞书　除去肉刑称仁汉牍　爲国
　　制刑虽宜简易　示人知禁信亦寛难　御劳止之人寛以济猛　念恤哉之典爱克厥威　约三章之法汉室以兴　作五虐之刑苗人自絶　虽扰扰之政布以从寛　而恢恢之网疎而不漏　人之搜匿大为防而犹逾　法以惩奸小不忍而恐乱　虽政寛而人慢未尽善也　比刑肃而俗敝不犹愈乎
　　寛刑二
　　増奏记汉张敞奏记王畅曰五教在寛着之经典汤去三面八方归仁武王入殷先去炮烙之刑髙祖鉴秦唯定三章之法孝文皇帝感一缇萦蠲除肉刑卓茂文翁召父之徒皆疾恶严刻务崇温厚仁贤之政流闻后世夫明哲之君网漏吞舟之鱼然后三光明于上人物恱于下言之若迂其效甚近发屋伐树将为严烈虽欲惩恶难以闻逺以明府上智之才日月之曜敷仁惠之政则海内改观实有折枝之易而无挟山之难郡为旧都侯甸之国园庙出于章陵三后生自新野士女沾教化黔首仰风流自中兴以来功臣将相继世而隆愚以为恳恳用刑不如行恩孶孳求奸未若礼贤舜举臯陶不仁者逺随会为政晋盗奔秦虞芮入境让心自生化人在徳不在用刑
　　慎刑
　　原八辟　三刺【周礼小司防以八辟丽法一议亲二议故三议贤四议能五议功六议贵七议勤八议宾　礼曰司防正刑明辟必三刺一曰讯羣臣二曰讯羣吏三曰讯万民其有罪方杀之以示不枉滥也】　尽心　丽事【刑者一成而不可变故君子尽心焉　丽附也谓当其本罪之事】中典　大命【周礼中典用情　汉书曰狱者人之大命死者不可复生】　増简孚钦恤【尚书曰五辞简孚正于五刑简孚有众　又曰钦哉钦哉惟刑之恤哉】　无刑　止辟【尚书曰刑期于无刑　又曰辟以止辟乃辟】　召平处　请覆奏【唐沈传师字子言为宣州精于吏治吏不敢罔谨重刑法每断狱召幕府平处轻重尽合乃论决　唐徐坚字元固迁万年主簿天授三年上书言囚有五听令有三覆虑失情也比诏大逆诏使勘问得实辄决人命至重万一有不实欲诉无由遽就赤族岂不痛哉臣请如令覆奏则死者无恨】　原得情勿喜　视民如伤【论语曽子曰如得其情则哀矜而勿喜　孟子曰文王视民如伤】　斋居决事　涕泣具狱【汉宣帝令季秋后谳时上常幸宣室斋居而决事狱刑号平　下详寛刑一张欧】　文而无害　严而不残【史记索隐賛萧何为吏文而无害音义曰文无害言有文无所枉害也　汉隽不疑为吏严而不残】　増罢职放归　録案闻奏【上详寛刑一　宋太祖谓宰臣曰五代诸侯跋扈有枉法杀人者朝廷置而不问人命至重姑息藩镇当如是耶自今诸州决大辟録案闻奏付刑部详覆之】　原明慎用刑　哀矜折狱　慎而不扰明而不留　辞贵明征　法宜慎测　恤在一成慎其三复　制短长之命死者不生　念轻重之刑钦哉惟恤
　　刑措
　　原胜残　寡怨【论语曰善人为邦百年可以胜残去杀　下详寛刑一注】　不犯大省【尚书曰兹用不犯于有司言人不犯罪　下详下汉文景注】　不用　咸服【五刑不用　礼记刑不试而人咸服】　増张罗　巢鹊【隋书曰刘瞻为平乡令风教大治狱中无系囚囹圄中生草庭可张罗　唐志曰明皇时号称治平是年刑部断天下死罪五十八人往年大理狱相传乌鹊不栖至是鹊巢其庭羣臣上贺以为几致刑措】　原周成康　汉文景【汉武帝诏曰昔唐虞画刑而人不犯周之成康刑措而不用　汉文帝用张释之为廷尉罪疑者予人是以刑罚大省至于断狱四百有刑措之风景帝定棰令而笞者得全】　增囹生草　狱生橹【上详前注南史北齐宣帝天保初大赦郡无一囚率羣吏拜诏而已狱内生橹桃木蓬蒿并满每旦阖门虚寂絶无诉】
　　【讼谓之神门】　原期于无刑　罔或干正【上详慎刑　尚书曰臯陶惟兹臣庶罔或干予正言下顺命也】　刑期无刑　辟以止辟【俱详慎刑】　増司刑无哭之庭　大理有乌巢之狱【李庾西都赋】

　　御定渊鉴函卷一百四十九
<子部,类书类,御定渊鉴类函>
　　钦定四库全书
　　御定渊鉴函卷一百五十
　　政术部二十九【狱　疑狱　狱　缓狱　留狱囚　放囚　恤囚　活囚　録囚无囚】
　　狱一
　　原释名曰狱硧也言实硧人情僞也又谓之牢言所在坚牢也又谓之圜土言筑土之表墙其形圜也又谓之囹圄【囹领也圄御也】言领録囚徒禁御也　诗曰宜犴宜狱韩诗外传曰乡亭之系曰犴朝廷曰狱则其事也　急就章曰咎繇造狱后代因之　风俗通曰夏曰夏台殷曰□里周曰囹圄是也　博物志曰夏曰念室殷曰动止周曰稽留三代之异名也又狴牢者亦狱别名家语曰孔子为大司寇有父子讼者同狴絷之　增说文曰狱谓之牢　易曰山下有火贲君子以明庶政无敢折狱　又曰泽上有风中孚君子以议狱缓死　周礼秋官曰以圜土聚敎罢民　汉旧仪曰郡邸狱理天下郡
　　国上计属大鸿胪东市狱属京兆尹
　　狱二
　　原囹圄　狴牢【上见狱一　汉书曰有罪当械者皆颂系应劭注曰颂者容也言见寛容但处曹吏舍不入狴牢】　属杓　象斗【汉书曰勾圜十五星杓曰贱人之牢牢星实则囚多虚则开出　春秋元命苞曰爲狱圎者象斗运合宋均注曰作狱圎者象斗运也】　东市　北寺【衞宏汉旧仪曰东市狱属京兆尹西市属左冯翊也司马彪续汉书曰范滂字孟博坐系黄门北寺北寺狱吏谓曰凡坐系皆祭臯陶滂曰臯陶贤者古之直臣知滂无罪将理之帝如其有罪祭之何益众人由此止也】掖庭　郡邸【史记曰武帝谴责钩弋夫人脱簪珥叩头帝曰引去送掖庭狱　衞宏汉书旧】
　　【仪曰郡邸狱理天下郡国上计属大鸿胪也】　请室　谒居【绛侯囚请室注今钟下人　鲁谒居系导官注诸狱皆满权寄此者】　见蝼　梦蚁【刘义庆幽明録曰晋庐陵太守厐企字子及上祖坐事系狱而非其罪见蝼蛄行其左右相谓曰使尔有神能活我死不当生乎因投饭与蝼蛄食尽去有顷复来形体稍大意异之复与食数日间其大如豚及报当行刑蝼蛄掘壁根为大孔因破械得从此出亡后遇赦得活　东无疑齐谐曰吴当阳县董昭之乗船过钱塘江江中见一蚁着一短芦惶遽垂死使以绳系芦着船船至岸蚁得出中夜梦一人乌衣来谢云仆是蚁中王君有急难当见先语厯十余年时江左所刼盗横録昭之爲刼主系余姚狱昭之自惟蚁王梦缓急当告今何处告之狱囚言但取两三蚁着掌中祝之昭之如其言暮果梦昔乌衣人云可急去入余杭山天下既乱赦令不久也于是便觉蚁攻啮械已尽因得出狱过江投余杭山遇赦遂得免】　春省　秋缮【礼记曰仲春之月命有司省囹圄去桎梏止狱讼又曰孟秋之月命有司修法制缮囹圄具桎梏郑元注曰囹圄所以禁守系者则今之狱矣】　上书注史【后汉书曰尚书郎张宏狱吏上书自颂　又邹阳在狱中上书　崔鸿后赵録曰石季龙幽中】
　　【书令徐光于襄国诏狱光在狱中注解经史十余万言】　不留　勿扰【周易曰山上有火旅君子以明愼用刑而不留狱　史记曰萧何卒召曹参参去嘱其后相曰以齐狱市爲寄愼勿扰也】　星牢　天狱【韩阳天文要集曰贯索明贵人出诗含神雾曰杓为天狱主天杀也】　圜扉平砥【周礼曰若无节则惟圜土内之郑元注曰圜土狱城也江淹上建平王书曰抱痛圜门含愤狱户又王融曲水诗序曰鞠茂草于圜扉　衞展陈谚言表曰谚言廷尉狱平如砥有钱生无钱死此谚之起死生之出于此法狱也】　仰天　望气【史记曰赵髙案李斯拘执束缚居囹圄中仰天而叹曰悲夫不道之君何可为计哉　汉书曰望气者言长安狱中有天子气】　黄沙　紫气【晋武帝太康初置黄沙狱以讯囚徒黄沙狱名　山堂肆考曰初吴未灭时斗牛之间常有紫气雷焕曰宝劎之精上彻于天耳张华问宝劒何在焕曰在豫章丰城狱中华即补焕爲丰城令焕至即掘狱基得双龙劎】　增雀角　犬牙【诗曰谁谓雀无角何以穿我屋谁谓女无家何以速我狱　释文曰狱字从二犬犹二犬之牙也】　原虫盘　虎穴【汉武帝幸甘泉宫经长平坂见有虫盘覆地色如生肝头目口鼻皆具问于东方朔对曰此虫名怪哉昔时拘系无辜咸仰首叹曰怪哉怪哉盖怨愤之气感动上天所生也此地必秦狱处即按地圗果如其言上又问何以去之对曰积忧者得酒而解以酒洒之当消于是取虫置酒中须防皆糜散　尹赏为长安令修治长安狱穿地方深各数丈以瓴甓为郭大石覆之名曰虎穴】　增三木　九棘【史记曰魏其侯衣赭衣关三木注云关三木头及手足也又柳子厚断刑论云贯三木加连锁而致之狱　易曰习坎上六系用徽纆寘于丛棘三歳不得凶释文众议狱于九棘之下也】原中都官　未央廏【司马彪续汉书曰武帝置中都官狱二十六所先皆省惟廷尉及洛阳有诏狱　衞宏汉旧仪曰未央廏狱主理六廏三署郎属太仆光禄勲】　侵绛侯　辱安国【史记曰周勃免相就国歳余每河东守尉行县至绛勃自畏恐诛常被甲令家人持兵以见之其后人有上书因告勃反捕理之勃恐不知置辞吏稍侵辱之绛侯既出曰吾将百万军安知狱吏之贵也　汉书曰韩安国坐法抵罪而狱吏田甲辱之安国曰死灰独不复然乎田曰然则溺之】　泽上有风山下有火【俱详狱易彖辞】　　黄霸受经　杜笃为诔【汉书曰夏侯胜宣帝时议不当尊武帝庙及丞相长史黄霸坐不举劾俱下狱霸欲从胜受经胜辞以死罪霸曰朝闻道夕死可矣胜贤其言遂授之系更再冬讲不息　后汉书曰杜笃字季雅客居美阳数从令请托不谐颇相恨令怒笃送京会大司马吴汉薨光武诏诸儒诔之笃于狱中为诔辞最高帝恱赐帛免之】
　　狱三
　　原画地【司马迁书画地为狱议不入刻木为吏期不对】　栫棘【左传曰吴子执邾子于楼台栫之以棘栫扳也音贱】　深室【左传曰寘诸深室别为囚室也】　暴室【掖庭织作染练者】增桎梏【孟子曰桎梏死者非正命也】　重事【汉景帝纪曰狱重事也】　大命【路温舒传云狱者天下之大命】　狴犴【扬子曰狴犴使人多礼乎】　原内圜土【周礼郑注曰圜土狱城也】　振贲狱【汉书曰贲于治水事属水衡尉也】　增司政典【吕刑曰司政典狱】　小宛刺【诗小宛大夫刺幽王诗曰宜岸宜狱】　在缧绁【论语曰子谓公冶长可妻也虽在缧绁之中非其罪也】　纳槖饘【左传曰僖公二十八年晋执衞侯归京师寘诸深室寗武子职纳槖饘焉注曰武子以君在幽隘故以衣食为己职槖衣囊也饘糜也】　原三王有狱【白虎通曰三王始有狱夏曰夏台云云】　晋令固屋【晋令狱屋皆当完固厚其草蓐无令漏湿】司空诏狱【旧仪曰司空诏狱治列侯二千石属宗正】　若卢诏狱【王商传左将军】
　　【丹等请诏谒者召商诣若卢诏狱案孟康曰若卢狱名属少府黄门北寺】　掖庭秘狱【汉书曰刘辅上言不宜立赵倢伃为皇后上使侍御史缚下掖庭狱】　太子家狱【旧仪曰太子家狱治太子官属太子太傅也】　虫生愤气【详狱二】　兽触疑罪【论衡曰獬豸者一角之羊也性知有罪臯陶临其罪疑者令羊触之有罪则触无罪则不触盖天生圣兽助狱为验故臯陶礼半跪坐事之】　增子长修史【汉司马迁字子长因论李陵得罪幽于缧绁因而发愤作史记】殡母还狱【汉钟离意为棠邑令民房广为父报仇系狱母病死广哭不食意怜伤之听广归殡母丞掾皆争不可意曰罪自归我义不累汝等遂遣归殡殓讫果还入狱意密以状闻广得减死论】　夺父出狱【魏臧霸父式为狱掾能据法守正不狥太守私情太守怒式付府狱霸令数人要夺父出与父俱亡命】　导囚逾狱【魏孙礼荒乱时与母相失有马台者为求得之台后坐法当死礼私导台令逾狱乃自首主簿温嘉之白太祖得减罪一等】　鹊巢狱树【明皇即位以来二十年间号称治平人罕犯法大理寺卿徐峤奏云今歳天下断死刑止五十八人先是相传寺狱杀气太盛鸟雀不栖今有鹊巢其树百官以几致刑措贺】　鹊噪狱楼【朝野佥载曰唐贞元中黎景逸居空青山有鹊巢其庭每以余食食之甚驯狎后景逸出仕被诬下狱一日有鹊飞于狱楼上下向景逸喜噪久之已而果赦下】
　　狱四
　　原诗隋鲁本与胡师耽同系胡州出被刑狱中诗曰叔夜弦初絶韩安灰未然相悲不相见幽絷与幽泉　唐骆賔王幽絷书情通简知己诗曰骢马刑章峻苍鹰狱吏猜絶缣非易辨疑璧果难裁揆画慙周道端忧滞夏台生涯一灭裂岐路几徘徊入穽方摇尾迷津正曝腮圜扉长寂寂疎网尚恢恢青陆春芳动黄沙旅思催覆盆徒望日蛰户未惊雷霜歇兰犹败风多木屡摧地幽蚕室掩门静雀罗开自悯秦寃痛谁怜楚奏哀　增又宪台出絷寒夜有怀诗曰独坐怀明发长謡苦未安自应迷北叟谁肯问南冠生死交情异殷忧歳序阑空余朝夕鸟相伴夜啼寒　原沈佺期幽系诗曰吾怜曾家子昔有投杼疑吾怜姬文公非无鸱鸮诗臣子竭忠孝君王惑谗欺萋斐离骨含惋兴此辞　增又曰无事今朝来下狱谁期十月是横河君看鹰隼俱能击为报蜘蛛网罗　又同狱者叹狱中无燕诗曰何许乗春燕多知辩夏台三时并欲尽双影未尝来食蕊嫌丛棘衔泥怯死灰不知黄雀语能雪冶长猜　储光羲狱中贻姚张薛李郑柳诸公诗曰中夜囹圄深初秋缧绁久疎萤出暗草朔风鸣衰柳河汉低在户蟏蛸垂向牖雁声逺天末凉气生霁后哀哀害神理恻恻伤慈母妻子垂涕泣家僮日奔走书辞苦人吏馈食劳交友寒服犹未成繁霜渐将厚诸公深惠爱朝夕在左右束湿虽欲操钧金庶无伤罗念摇翮蜿足思骧首眷言出深穽永日常携手　李白系浔阳上崔相涣诗曰毛遂不堕井曾参宁杀人虚言误公子投杼惑慈亲白璧双明月方知一玉眞　刘长卿罪所上御史惟则诗曰误因微禄滞南昌幽系圜扉昼夜长黄鹤翅垂同燕雀青松心在任风霜斗间谁与看寃气盆下无由见太阳贤达不能同感激更于何处问苍苍　卢纶罪所送苖贠外上都诗曰谋身当议罪宁遣友朋闻祸近防难及愁长思未分寂寥惊逺语幽闭望归云亲戚如相见唯应泣向君　宋苏轼狱中寄弟子由诗曰圣主如天万物春小臣愚暗自亡身百年未满先偿债十口无归更累人是处青山可埋骨他年夜雨独伤神与君世世为兄弟更结人间未了因　又曰柏台霜气夜凄凄风动琅珰月向低梦绕云山心似鹿魂飞汤火命如鸡眼中犀角眞吾子身后牛衣愧老妻百歳神游定何处桐郷知浙江西　明李梦阳狱夜诗曰檐景栖栖落台居黯黯幽防縁争果坠萤过隔衣流幸窃余光照那蠲多穴愁亦知广川子局蹐为春秋
　　增序唐骆宾王在狱咏萤火赋序曰绨袍匪旧白首如新谁明公冶之非孰辨臧仓之愬是用中宵而作达旦不瞑覩兹流萤之自明哀此覆盆之难照况乘时而变含气而生虽造化之不殊亦昆虫之一物应节不信也与物不竞仁也避日不明义也临危不惧勇也事有情而动兴因物而多怀感而赋之以自广　又在狱咏蝉诗序曰余禁所禁垣西是法防事也有古槐数株焉每至夕照低阴秋蝉疎引发声幽息有切常闻吟乔树之微风韵资天纵饮髙秋之坠露清畏人知仆失路艰虞遭时徽纆不哀伤而自怨未摇落而先衰闻蟪蛄之流声悟平反之已奏见螳螂之抱影怯危机之未安感而缀诗贻诸知已庶情物应哀弱羽之飘零道寄人知悯余声之寂寞
　　疑狱一
　　增贾子曰梁尝有疑狱羣臣半以为当罪半以为无罪虽梁王亦疑梁王曰陶之朱公以布衣富侔国是必有奇智乃召朱公而问曰梁有疑狱狱吏半以为当罪半以为不当罪虽寡人亦疑吾子决是奈何朱公曰臣鄙民也不知当狱虽然臣之家有白璧二其色相如也其径相如也其泽相如也然其价一者千金一者五百金王曰径与色泽相如也一者千金一者五百金何也朱公曰侧而视之一者厚倍是以千金梁王曰善故狱疑则从去赏疑则从与梁国大恱
　　疑狱二
　　原惟轻　有赦【舜典曰罪疑惟轻　周书曰五罚之疑有赦罚赎刑罪也刑疑赦从罚罚疑赦从免言重疑也】　无质　不听【疑事无质质成也疑则舍之不可成也　礼曰有旨无简不听注曰简诚也虽有其意无其诚者不论以为罪】　阙疑　缓死　罪疑　刑放虽国令是干罚宜无小　而人心未厌事合从轻
　　宣尼之听讼辞不独见也　汉景之恤疑狱亦命谳之
　　疑狱三
　　原共赦【礼记曰疑狱泛与众共之众疑则赦之】　谳疑　吏不决【详疑狱四汉髙诏】　人不厌【汉景帝诏曰诸疑狱虽文致于法而于人心不厌者輙谳之】　平亭疑法【史记曰张汤决大狱请博士弟子补廷尉史平亭疑法奏谳疑注亭均也调也言平均疑法及为谳疑奏之】　分别着谳【又曰必奏先为上分别其原上所受是而着谳法廷尉挈令注着明书之也挈狱讼之要书于谳法挈令以为后代式】
　　疑狱四
　　增诏汉髙帝谳狱诏曰狱之疑者吏或不敢决有罪者久而不论无罪者久系不决自今以来县道官狱疑者各谳所属二千石官二千石官以其罪名当报之所不能决者皆移廷尉廷尉亦当报之廷尉所不能决谨具为奏傅所当比律令以闻
　　寃狱一
　　增后汉书曰永平中寒朗以谒者守侍御史与三府属共考案楚狱顔忠王平辞引隧乡侯耿建朗陵侯臧信濩泽侯邓鲤曲成侯刘建建等辞未尝与忠平相见朗心伤其寃试以建等物色独问忠平而二人错愕不能对朗知其诈乃上言建等无奸专为忠平所诬帝曰即如是忠平何故引之对曰忠平自知所犯不道故多有虚引兾以自明帝曰即如是何不早奏对曰臣恐海内别有发其奸者帝怒曰吏持两端促提下左右方引去朗曰愿一言而死帝曰谁与共为章对曰臣自知当必族灭不敢多汚染人诚兾陛下一觉悟而已今出之不如入之可无后责是以考一连十考十连百又公卿朝防陛下问以得失皆长跪言旧制大罪祸及九族陛下大恩裁止于身天下幸甚及其归舍口虽不言而仰屋窃叹莫不知其多寃无敢牾陛下者臣今所陈诚死无悔帝意解诏遣朗出　永平二年京师旱和熹邓皇后亲幸洛阳寺録寃狱有囚杜洽实不杀人而被考自诬羸困舆见畏吏不敢言将去举头若欲自诉太后察视觉之呼还问状具得枉实即洛阳令下狱抵罪行未还宫澍雨大降
　　寃狱二
　　原亡璧　盗金【楚相亡璧门下疑张仪盗之掠挞数百　下详猜认直不疑】　增刳腹　则耳【唐武后时酷吏来俊臣党人罗告司刑府史樊惎谋反诛之惎子讼寃于朝堂无敢理者乃援刀刳其腹秋官侍郎刘如璿见之窃叹　唐宇文融恨恚张说乃与崔隐李林甫共劾说引术士王庆则奏表其闾及引僧道岸冒署右职帝怒诏源乾曜隐甫韦抗等即尚书省鞫之发金吾兵围其第说兄左庶子光诣朝堂刵耳列寃】　原胏石民　棘林【周礼曰以胏石达穷民注赤石也　策秀才文曰胏石少不寃之人棘林多夜哭之树棘槐听讼于其下夜哭之谓无辜者】　冶长非罪　良夫无辜【上详狱四　左传曰衞侯梦人被发北面而噪曰予为浑良夫叫天无辜】不察申生　竟死孝妇【左传曰申生曰君实不察其罪上虞寡妇养姑以寿终姑女诬告妇加鸩竟结其罪孟尝字伯周为户曹明之不可天连旱后太守殷丹至明之遂雨】　五月降霜　三年致旱【邹衍被囚仰天而叹五月降霜　东海孝妇养姑甚谨夫死不嫁姑恐累之自杀姑女告妇杀母妇自诬服杀姑于公明之不可竟杀之郡界旱三年后太守至祭其冢天乃立】　增大雾不开　滛潦自霁【南部新书曰唐李锜之诛大雾三日不开或闻哭上疑其寃诏之　唐崔碣为河南尹邑有大贾王可久转货江湖间值厐勋乱尽亡其赀不得归妻诣卜者杨干夫咨存亡干夫内恱其色且利其财既占阳惊曰乃夫殆不还矣即阴以百金谢媒者诱聘之妻乃嫁干夫遂为富人及徐州平可久困甚丐衣食归闾里往见妻干夫大怒诟逐之妻诣吏自言干夫厚纳赂而可久反得罪再诉复坐诬可久恨叹遂失明及碣至可久陈寃碣廉得其情即勅吏掩干夫并前狱吏下狱悉发赇奸一日杀之以妻还可久时方滛潦狱决即霁】　原寃滥　颇邪　黄沙失入丹笔误书　抱恨入地　无辜吁天　李虽疑　薰莸自别　生为穷人　死为寃　未闻情得　但见狱成　狱非明察　法乃滥施　得情犹合哀矜　非罪诚宜开释　劒有余寃尚能冲斗　日无私照犹隔覆盆　众口铄金信非其罪　片言折狱不见其人
　　寃狱三
　　原死灰不然【详狱三韩安国】　捶楚求罪【捶楚之下何求不获虽臯陶听之犹谓死者有余辜】　增郑昌讼寃【汉司隶校尉盖寛饶刚直公清刺举无所避时方用刑法任中书官寛饶因奏封事上以为怨谤下其书执金吾议以寛饶防意欲求禅大逆不道谏大夫郑昌上书讼寃上竟下寛饶吏寛饶引佩刀自刎北阙下众庶莫不怜之】　为兄诉寃【唐穆賛字相明累官侍御史陜虢观察使卢岳妻分赀不及妾子妾诉于官中丞卢佋欲重妾辜賛不听佋与宰相窦参共诬賛受金捕送狱賛弟赏上寃状诏三司覆治无验犹出为柳州刺史】　申理元忠【唐中宗时诸张深怨魏元忠乃譛元忠尝言太后老矣不若挟太子为久长太后怒下元忠狱朱敬则抗疏理之曰元忠素称忠直若令抵罪失天下望贬元忠为髙要尉】　诬劾韦赏【唐杜兼字处宏僚官韦赏陆楚皆名家子有美誉尝论事忤兼兼遂诬劾以罪帝遣中人至兼廷劳毕出诏执赏楚杀之二人以无罪死天下莫不称寃】　雪师旦枉【唐李尚隐擢左台监察御史时有冯昭泰者性鸷刻人惮其彊尝诬桐庐人李师旦二百余家为妖蛊系狱诏御史覆按皆托病不往尚隐曰善良方蒙枉不为申明可乎因请行果推雪其寃】　讼岳飞寃【宋秦桧矫诏下飞与子云大理狱命中丞何铸大理卿周三畏鞫之飞裂裳以背示铸有尽忠报国四字铸察其寃白桧桧语塞乃改命谏议大夫万俟卨飞坐系两月无可证者或敎卨以台章所指淮西逗留事为言又使于鹏孙革等证飞逗留命评事元年取行军时日杂定之傅会其狱大理卿薛仁辅等皆言岳飞无辜不听一日桧手书小纸付狱即报飞死矣布衣刘允升上书讼岳飞寃下大理狱死】　原多杀不辜　而号无罪【无所告也】　衔寃饮恨　吞声饮恨与浊吏何亲　与寃人何讐　气怨结而不扬　涕
　　满汁而横流　国章斯抵诚合申之　人命所悬岂宜寃滥
　　寃狱四
</div>
    <div class="pagination">
<a href="御定渊鉴类函_page111.html">上一页</a><span>...</span><a href="御定渊鉴类函_page107.html">107</a><a href="御定渊鉴类函_page108.html">108</a><a href="御定渊鉴类函_page109.html">109</a><a href="御定渊鉴类函_page110.html">110</a><a href="御定渊鉴类函_page111.html">111</a><span class="current-page">112</span><a href="御定渊鉴类函_page113.html">113</a><a href="御定渊鉴类函_page114.html">114</a><a href="御定渊鉴类函_page115.html">115</a><a href="御定渊鉴类函_page116.html">116</a><a href="御定渊鉴类函_page117.html">117</a><span>...</span><a href="御定渊鉴类函_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
