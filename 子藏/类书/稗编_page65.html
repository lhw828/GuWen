<!DOCTYPE html>
<html>
 <head>
  <meta charset="utf-8"/>
  <title>
   稗编 - 第 65 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稗编 - 第 65 页/共 67 页
  </h1>
  <div class="content">
   稗编卷一百十三
　　钦定四库全书
　　稗编卷一百十四　　　　明　唐顺之　撰兵一
　　春秋兵制　　　　　　　　陈傅良
　　春秋诸侯见于传者虽未尽信变更王制畧可攷也鲁自禽父三军诗称公徒三万举成数也成公元年谋伐齐作丘甲丘各一甲明年战于鞌四卿于是乎帅师以出襄公十一年三桓改作三军盖三分鲁而各征其一季氏使其乘之人以其后邑入者无征不入者倍征孟氏使其半为臣若子若弟叔孙氏使尽为臣不然不舍至是中军削矣昭公五年遂舍中军四分公室季氏择二二子各一皆尽征之而贡于公季氏专将军一而孟仲各专一军之半公无军焉八年搜于红自根牟至于商衞革车千乘故邾人告呉曰鲁赋八百乘邾六百乘盖竭作也哀公十二年用田赋始以夫田为赋大变丘乘之制民无余力矣齐桓公相管仲叅国为二十一乡工商之乡六士乡十五五家之轨为五人之伍十轨之里为十伍之小戎四里之连为四戎之卒十连之乡为十卒之旅五乡一军公将其一工商髙国各将其一凡三军教士三万人车三百乘盖如乡之法伍鄙三十家为邑十邑为卒十卒为乡三乡为县十县为属五属各一大夫自邑积至于五属为四十五万家率九家一兵得甲十万九十家一车得车五千乘可为三军者四盖如遂之法以通国之数而逓征之率车用六之一士用十之三大畧仿周变从径便艾陵之战三军分左右至简公时公孙舍之公孙侨帅车七百乘伐陈始竭作子产修庐井之法而兵止一甲其后遂丘赋矣楚呉越秦皆夷也初无井牧之法楚自武王始为军政作荆尸以伐随戎分二广而为三军成王地方千里城濮之战左右师溃唯中军之卒不败则犹武之旧然而东宫之甲若敖之六卒申息之子弟畧见于传徃徃非古公子婴齐为简之师组甲被练皆创名之康王蒍掩始井沃衍牧臯隰赋车籍马而有车兵徒兵甲楯之数灵王斥地益大陈蔡不羮邑赋千乘于是有五师至平王又始为舟呉越不详见呉王僚伐楚空国而二将阖庐伐齐盖可见者四军夫差益强带甲之士十有三万黄池之防三军皆万人勾践栖于防稽甲楯五千人其始伐呉发习流二千教士四万君子六千诸御千人其再伐呉自将中军而分左右私卒哀公十一年夫差伐齐有四军其后战国相并诸侯斥地益广而丘乘之法壊田齐地方二千里带甲数十万临菑之中七万户而卒固已二十一万一家而三兵矣湣王创为技击以兼桀宋五千乘之国号称东帝赵方二千里带甲数十万车千乘骑万匹然武灵王变胡服防中山五百里犹三军也孝成王卒百万矣赵括长平之败丧师四十五万而破燕栗腹尚二十万李牧败匈奴亦车千三百乘骑万三千匹百金之士五万人彀者十五万人魏自惠王以武卒奋击武士二十万苍头伍二十万厮徒十万车六百乘骑五千匹至安厘王时秦围大梁悉北县胜甲以上为戍士三十万韩地方九百里带甲数十万燕地三千里带甲数十万车六百乘骑六千匹栗腹之败于赵也二军六十万车二千乘楚地方五千里带甲百万车千乘骑万匹顷襄王失鄢郢北保于陈收东地兵尚十余万大抵战国之制胜甲以上皆籍为兵先是齐桓晋文始为召募料民之法而是时秦有陷阵楚有组甲被练越有习流君子之军迨至战国益尚骑射而技击武卒胡服百金之习行于中国后世诈力之兵用矣技击之法得一首而受赐金武卒一度取之衣三属之甲操十二石之弩负矢五十个置戈其上冠冐带劒嬴三日之粮日中而趋百里中试则覆其户利其田地锐士功赏相长五甲首而隷五家胡服以金铛节首前挿貂尾为贵职武士冠鹖尾之冠缦胡缨短后之衣百金禽将赏百金秦自襄公始列诸侯有田狩之事而不能遵用周礼至春秋缪公霸西戎始作三军置陷阵哀公救楚车五百乘献公五年为户籍相伍孝公用商鞅初为辕田遂破井田开阡陌以前后汉叅考秦法五户为伍十户为什百戸一里里有魁五里一邮邮有督十里一亭亭有长长有两卒一为亭父一为求盗五亭一乡乡有牧三老游徼十于乡曰聚聚有啬夫十亭一县县有令丞尉不满万户为长凡亭亭间之道南北为阡东西为陌阡经陌纬东汉光武纪有千秋亭五成陌而地里志有毕陌陜陌酷吏传有京兆阡南阳阡盖即其地名云曹植诗曰东西经七陌南北越九阡其制犹存云以周百歩之亩加之凡二百四十歩为亩听民买卖随力所及不限多寡凡民年二十三传之畴官则给公家徭役给郡县一月而更谓更卒已复给中都一歳谓正卒已复屯边一歳谓戍卒凡战得一首赐爵一级爵有十八级一曰公士二曰上造三曰簮褭四曰不更五曰大夫六曰官大夫七曰公大夫八曰公乘九曰五大夫十曰左庶长十一曰右庶长十二曰左更十三曰中更十四曰右更十五曰少上造十六曰大上造十七曰驷车庶长十八曰大庶长盖皆以战功相君长昭王始有锐士虎贲八百万车千乘骑万匹而分三军长平之役年十五以上悉发非商鞅之旧矣始皇并天下分为三十六郡置守尉尉掌佐守典武职甲卒而郡县兵器聚之咸阳销为钟鐻讲武之礼罢为角抵自战国时秦与山东戎卒仅存五百余万至是杀伤益众而北筑长城四十余万南戍五镇五十余万骊山阿房之役各七十余万兵不足用而后发谪矣先发防刑次诸尝逋亡人赘壻贾人次治狱吏不直者次隠官徒刑者次以尝有市籍者次大父母父母尝有市籍者戍者曹辈尽复入闾凡在里门之左一切发之谓之闾左之戍未及发右而二世立如始皇计尽徴材士五万人衞咸阳教射禽兽令自赍粮而胜广起矣周章之战楚兵百万秦发近县不及放骊山徒奴产子受兵以击盗毋已及周文破关东盗益起发闗中卒东击盗毋已而阿房不罢章邯将三歳亡失已十万数其降楚也坑新安南二十余万人而峣闗下军将皆贾竖一啗于利沛公入而秦遂亡商鞅破田不过斥大疆理以便耕聚亭邮乡县犹古遗法然而古人寓兵于农藏用不示是以民习于教而无鬭狠上借其力下安于义自鞅始明以战县为刑赏以多杀为爵级以怯鬭为役斯民要利于上非战无繇由是秦人之俗尚武虣弃礼义虽能卒至强盛而自焚之衅具矣昭襄之际徴调无度民非商君之旧至于始皇混一罢讲销兵意谓士散于天下而利器专于京师可以弭患不知斩木掲竿无非战卒且苍头厮役徃徃皆贾勇豪杰也养成戎心困以苛政彼干赏蹈利而无礼义之习何有于秦哉盗遍山东二世不悟方且纳赵髙之邪计过为阻深以示强大章邯百万之师势在呼吸长史欣请事咸阳留司马门三日不得进此秦之所以亡也
　　论秦销兵　　　　　　　　　马端临
　　按班史以销锋镝弛武备为秦之所以亡然愚以为秦之亡非闗于兵弛也当时秦吞六雄威震六合彼胡越僻在裔夷岂能为纎芥之害而发百万之师以戍之骊山阿房之役又复数十万健卒壮士虚耗于无用之时糜烂于不切之役盖侧目倒戈相挺而并起者皆秦兵也史记言先是诸侯吏卒繇戍屯使过秦中者秦中吏卒遇之多无状及章邯以秦军降诸侯诸侯吏卒乘胜多奴虏使之轻折辱秦吏卒秦吏卒多怨窃言曰章将军等诈吾属降诸侯今能入闗破秦大善即不能诸侯虏吾属而东秦又尽诛吾父母妻子柰何诸将微闻其语以告项羽羽乃尽坑秦卒二十余万人夫此二十万人者即十余年前王翦王贲等将之以横行天下诛灭六雄者也国有兴废而士心之勇怯顿殊异哉然章邯之降也特以畏赵髙之谗二世之诛而其兵固非小弱亦未尝甚败衂也而此二十万人者亦复弭弓解甲而曾无异辞虽明知必蹈祸机反幸诸侯之入闗以纾祸所谓寡助之至亲戚叛之者欤
　　论汉兵制　　　　　　　　陈傅良
　　汉大抵依秦制凡民二十三为正一嵗以为衞士毎立秋斩牲于郊名曰防兵官皆肄孙呉兵法六十四阵名曰乘之季冬天子大防飨赐观以角抵罢遣一歳为材官骑士御骑驰战阵八月太守都尉令长丞尉防都试课殿最水处为楼船边郡太守各将万骑行障塞年五十六乃免就田又自十五以上至五十六出赋人百二十为一算为治库兵车马天下人皆直戍边三日行者不可便还因住一歳诸不行者出钱三百以给戍者是为过更有事以羽檄发材官骑士以备军旅文帝始以铜虎符代檄当时各因其地以中都官号将军将之事已罢京师之兵止南北军及中尉缇骑郎中令诸郎城门校尉屯兵北军属中尉南军属衞尉武帝更太尉为大司马大将军以宠将帅而北军分八校尉以中垒领之中尉为执金吾而置三辅都尉属焉郎中令为光禄勲而置建章营骑属焉后更名羽林骑元狩间兵革数动士物故者动以万数民买多复徴发之士益少于是发谪吏次谪民次谪戍次七科谪而又多赦罪人亡命防刑官徒从军初髙文世用兵中尉兵属衞将军尚屯闗中至元鼎六年中尉卒始发矣边兵不赡至出武库昭帝始元间始募犇命及发恶少年吏有告劾亡者宣帝神爵间击羌发三辅中都官徒防刑及应募佽飞射士羽林孤儿胡越骑以益边兵盖北军亦出矣唐杜佑通典云兵制可采惟有汉氏重兵悉在京师四边但设亭障又移天下豪族辏居三辅陵邑以为强榦弱枝之势或有四夷侵轶则从中命将发五营骑士六郡良家二师楼船伏波下濑咸因事立称毕事则削虽衞霍勲髙绩重命将旋罢身奉朝请兵皆散归按汉将军置以征伐无员职佑言命将旋罢是矣又按汉兵郎官无员数虎贲千五百人而多不过千人羽林左八百人右九百人八校各七百人至东汉不过三千五百三十六人执金吾缇骑五百二十人至东汉不过六百人衞尉所领诸宫掖门都侯剑防衞士至东汉不过二千五百人十二城兵虽不见数然亦不过门置一以掖门司马所掌考之多至百八十人少或三十八人则城门领于一校大畧可见兵数盖仅盈万髙祖晩征黥布用留侯计发闗内兵合中尉卒三万人衞太子军霸上惠帝末年陈平周勃为将相始以吕氏故屯兵荥阳文帝备胡以三军景帝七国之变太尉周亚夫乘六乘传出击呉楚而大将军窦婴监军荥阳皆因军设屯事已即罢武帝虽置闗都尉领如郡国亦无营垒而佑谓重兵悉在京师非也汉制虽曰因秦然多近古盖民有常兵而无常征之劳国有常备而无聚食之费当是时故将之家亦无给赋宰相之子均调戍边是以繇有复算有减更有贷则得为君上之恩至于将相废置惟时或中都公卿或邉郡守尉御史大夫出为防军不为左迁酒泉太守即命破不为异数而又御军之法简肃精明云中战士上功幕府差首虏六级赏典辄格屯田上奏以六月戊申不越旬日玺书已报轮台之诏败亡不掩衞霍行封得丧相除可以槩见其时无有壅蔽诞谩之患若乃赏赉虽或无常廪饩悉皆有量京师将校比二千石塞下戍卒月谷二斛六斗有竒是以终汉之世上无叛将下无骄兵诸吕七国变生仓卒备御素具北胡南越连兵数年而邦本不揺诚有以也南北军记云南北军汉制也古者天子之都必有重兵焉所以壮根本而严衞翼也上天之象以羽林为天皇帝之座以兵师为营卫规天摹圣则爪牙之卫讵可一日而缺诸汉髙祖皇帝以神武之资躬持三尺纠合义旅虱鞮鍪而汗介胄其勤五载缚婴斩羽而后天下合为一任罢之兵佚诸农亩巴渝北貉无勤逺人卧鼓包戈将与天下安安于无事矣然方是时荤允北张蛮睢粤盰劒立之壤植大强宗豪姓盘互闗东而材官骑士散在郡国虎符羽檄召而后来帝室皇居无武卒锐士以镇之殆非所以防未然而窒不轨也此髙帝建军之本意欤夫天下形势惟地与兵汉都洛阳戍卒干议即命西驾按秦故地左殽右蜀大华泾渭表里襟带金城千里岿然天府之固矣南北二军负城环宫路佖营迾棊峙星布平居无事虎视耽耽四征不庭如火发发而又衞尉藩防金吾徼廵武库司兵司马崇掖章沟虎威昼挥夜呵戎心奸胆战栗骇落无敢弗率干我天威镇安四方巩固万世兵威地利两兼得之信乎髙祖贻燕子孙规模宏逺也
　　汉南北军始末　　　　　　易　氏
　　山斋易氏曰汉之兵制莫详于京师南北军之屯虽东西两京沿革不常然皆居重驭轻而内外自足以相制兵制之善者也盖是时兵农未分南北两军实调诸民犹古者井田之遗意窃疑南军以衞宫城而乃调之于郡国北军以防京城而乃调之于三辅抑何逺近轻重之不伦也尝攷之司马子长作三王世家载公户满意之言曰古者天子必内有异姓大夫所以正骨肉也外有同姓大夫所以正异族也盖同姓亲也于内为逼故处于外而使之正异族异姓疏也于亲为有间故处于内而使之正族属南北军调兵之意殆犹是欤郡国去京师为甚逺民情无所适莫而缓急为可恃故以衞宫城而谓之南军三辅距京师甚迩民情有闾里坟墓族属之爱而利害必不相弃故以之防京城而谓之北军其防微杜渐之意深矣惜夫班孟坚号一代良史而论载独畧范蔚宗后史于此尤阙焉徃徃杂见一二于纪传表志之间攷其始末北军畨上与南军等南军卫士调之郡国而北军兵卒调之左右京辅按百官志左右京辅都尉尉丞兵卒皆属中尉夫中尉为天子北军之统帅而其属乃左右京辅都尉等其所调亦左右京辅之兵卒何也左即扶风右即冯翊京即京兆谓之三辅三辅之委寄固重于郡国矣而所领兵事则非郡国之比盖汉太守谓之郡将兼领武事都尉掌佐守典武职在王国则相比郡守中尉比都尉皆掌兵之任若三辅则异是矣夹辅京邑错列畿甸其势为甚逼则兵权为甚重故都尉尉丞兵卒不属郡守而特属中尉之北军其畨上亦然何以明之黄霸尹京兆发骑士诣北军以马不适士劾乏军兴连贬秩则知左右京兆兵卒皆畨上北军而属中尉无疑也南军无常在之兵以郡国民始传者为之髙纪如淳注云律民年二十三传之畴官传着也立传名籍以给公家之繇役也又汉仪注民年二十为正一歳为卫士即此宫门卫士而谓之南军者武帝建元元年诏卫士转置送迎常二万人其省万人郑氏云去故置新常二万人即位之初政令如此其后期门羽林七校之类増置不一而南军衞士实有定数是以国无重费而民亦不以为病王尊传常以季秋或正月行幸曲台临飨罢衞士盖寛饶为衞司马及歳尽交代上临飨罢卫卒数千人皆叩头自请愿复留共更一年则当时之人情可知矣攷韦成传则寝园所用已四万五千一百二十九人至元纪初元三年随即罢甘泉建章宫卫士未见其为病民也至光武讲省兵之制而宫掖门卫士才二千五百余人而已其后又罢轻车骑士材官楼船士而后礼仪志有飨遣故卫士仪是知光武虽罢郡国之兵而南军卫士仍畨上平民也此南宫属卫尉而调兵于郡国之证欤又曰杜佑通典谓汉世重兵悉在京师是不然两汉之初正以京师无重兵尝以后百官志攷之卫尉卫士六千人南宫北宫卫士共一千八百人左右都候卫士共七百九十九人宫掖凡七门毎门各有司马以领卫士南屯七百二人苍龙四十人武三十人北屯三十八人朱雀二十四人东明百八十人朔平百二十七人总而计之南军为九千四十六人北军五校所领骑士如屯骑越骑歩兵射声各七百人中尉缇骑五百三十人总而计之为四千五十人惟城门屯兵数无所攷以宫掖门司马所领者推之多者七百二人少者止三十人况十二门止于一校必非重兵所在多不过三千人耳总是三者而京师之兵不满二万人或曰此光武中兴之兵制也武帝之増置则殆不止是然亦不过倍之云尔若髙文之世未有増置则其数当益少于此也岂得云重兵悉在京师哉故此以万旅言之大抵南北军之制在汉志为甚畧无攷证然杂见于纪传表志者亦可叅考其一二其大要则无出于髙后八年之纪也攷之髙后纪则见二军之权势内外足以相制表里足以相应髙帝之法可谓规模宏逺矣汉初定天下京师之屯惟此二军诸夏本根所系甚重故髙祖于卫尉中尉之任皆不轻授而必付之郦商周昌髙十一年百官表书卫尉王氏中尉戚鳃王氏史失其名而萧何传载王卫尉之諌髙帝械系何也其靣折廷争有似王陵或者其陵欤鳃者毋乃戚夫人之族属也欤髙帝钟爱赵王屈周昌使相之及末年则以戚氏主兵得非隂为保防赵王之计而王陵固髙帝付以托孤之任者故以之主兵耶惠帝初年吕氏固已専国政刘泽吕氏之戚属也实为衞尉而表于中尉缺焉髙后七年泽既为王之国终吕后之世二官及郎中令皆不以除人特以兵权分属于吕禄吕产而长乐衞尉亦属之吕更始辈兵权尽归吕氏矣史称太后病困以赵王禄为上将军居北军梁王产为相国居南军且戒之云我即崩必据兵卫宫谨无送丧为人所制故史称上将军禄相国产颛兵秉政齐王传云居长安中聚兵以威大臣良有以也陈平周勃谋诛吕氏太尉勃欲入北军乃令纪通持节矫内之又令郦寄刘揭说禄解将印而以兵授太尉勃勃既将北军而尚有南军衞尉居宫中产实颛南军之权故令平阳侯告之使毋内吕产殿门按表髙后七年刘泽为王衞尉不以除人不知平阳侯所告者何人哉产既颛军其权不在卫尉审矣恐未易以一言之故而能使之抗平日所尊事之相国也又按表文帝二年始书衞尉足而文帝诏封功臣则云衞尉足等十人矣愚谓平勃区处南军冝无异于北军而平阳侯所告之人得非卫尉足也耶岂平勃欲诛吕氏始除足为衞尉以夺南军故平阳侯得以告之而史策省文不详载尔又不然则勃既将北军其势已足以制南军故令平阳侯告卫尉若南军未附势未可知卫尉守殿门相国虽不得入而犹得徘徊徃来于殿庭之次是南军犹纵其入未有出力奋发而诛之者若衞尉于是时不能乆抗相国则南军将何如也又安知其不有起而应之者盖彼皆素所服属者也异时陈蕃之举是矣平阳侯既驰告太尉而尚恐不胜未敢诵言诛之乃谓朱虚侯刘章急入宫衞帝章从勃请卒千人入未央宫掖门见产廷中防天大风从官乱莫有鬭者遂得杀之于中府吏舍又驰斩长乐衞尉吕更始还入北军报太尉勃至于起而相贺曰所患独产今已诛天下定矣盖南军尚存不能为太尉勃之忧而吕产在宫中勃深虑其不胜必卫尉应于内而后足以克敌于此足以见南军之可以制北军南军虽存而太尉得以告卫尉而夺之权诛杀之功竟以北军而清宫掖是又足以见北军之可制南军也夫北军讨之于外南军应之于内表里相济于此可验然是时诛吕氏北军之功居多而南军无大功故文帝褒赏功臣如纪通刘掲等皆封列侯已侯者益封至二三千户而卫尉足等仅四百户或者以其功为劣欤当是之时勃虽以南北军成诛吕安刘之功及文帝自代邸入未央宫夜拜宋昌为卫将军领南北军则勃已不与两军之政其后除右丞相亦旋归政柄盖前日之以北军制南军者特一时之权冝而已南北军本以相制而文帝以宋昌兼领失本意矣然出于仓卒周防之谋故随即罢卫将军仍以其兵分属焉是虽出于一时权冝而于南北军之制初未尝有所更易此汉初兵制之善者也其后武帝内増七校以壮翼衞之势又恐北军偏重则置期门羽林与夫城门之兵兵籍纷纷而南北军之制隳矣
　　汉南北军考异　　　　　　林　駉
　　南北军考异古者前朝后市王宫在南故汉衞宫之兵在城内者为南宫城之军既谓之南京城之军则谓之北所以别也
　　南军卫尉寺汉旧仪曰卫尉寺在宫内卫尉考异南军卫尉主之卫尉有卫士令丞诸屯衞侯司马皆属焉周勃既入北军乃令人告卫尉毋纳吕产以此知南军主之卫尉明矣卫士令丞诸屯卫侯诸屯卫司马考异按张衡两都赋曰卫尉八屯注引八校尉此大缪也校尉北军也卫尉南军也据宫门四靣皆有公车毎门各有二司马凡八司马故曰八屯郎尉表初皆亡员多至千人掌守门户出充车骑考异或以光禄勲为南军既于史无所据况所领皆郎乌可以军言曰守门户充车骑孰谓其非军也郎而非军宣帝胡为出之击也按礼仪志国有大变则闭宫门城门设屯卫兵不过诸郎与北军尔初不及卫尉之所领何也以是知卫郎卫兵同为南军事出一体尔中郎五官中郎将左中郎将右中郎将侍郎郎中郎中车将郎中户将郎中骑将期门府蔡质汉仪曰期门府次虎贲府表武帝建元三年初置平帝元始元年更名虎贲期门郎表掌执兵送从比郎亡员多至千人服防曰与期门下以微行后遂名官徐官考曰谨按周之兵制无事则散之田亩有役则召以县师而宿卫常养之兵则有虎贲之士八百人至六军之徒一军百人大司马之属徒三百有二十人又在虎贲之外然不常有而虎贲之禄比下士足以代耕盖庶人在官者也汉期门千人而秩比郎亦古虎贲之遗意欤虎贲中郎将主虎贲千五百人考异应劭汉官仪以虎贲曰古官谨按周虎贲氏下大夫二人中士十有二人掌先后王而趋以卒伍成王之道末命召公俾齐侯吕伋而伋方发虎贲之士宰臣统总宫卫其严如此汉安能及哉期门仆射给事期门羽林府表武帝太初元年初置名曰建章营衞后更名羽林骑顔曰如羽之疾如林之盛羽林郎考异后志以六郡良家补汉仪以三辅良家补然以史考之赵充国以六郡良家子善骑射补羽林甘延寿以北地良家子善骑射补羽林亦六郡也当以后志之言为正羽林孤儿徐官考曰汉法待死事有加恩自髙帝始也孔子欲勿殇童汪踦周礼冡人凡死于兵不入兆域则是死于兵革者固有二等也髙帝令军士不幸死吏为衣衾棺敛转送其家又军法父子俱有死事得与丧归武帝则从军死事之子孙养羽林号曰羽林孤儿皆所以激厉将帅也羽林令丞监羽林中郎将监羽林骑都尉羽林黄头郎都尉通典西汉奉车驸马二都尉并属光禄勲奉车都尉考异霍光为奉车都尉光禄大夫出则奉车入侍左右奉车盖始于此东莱曰或以奉车驸马为加官非也荀氏汉纪及通典并不列于加官即此可考驸马都尉考异金日防为监迁侍中驸马都尉光禄大夫出则骖乘入侍左右驸马盖始于此汉制丛録曰驸马都尉之官虽置自武帝然于时尚主者独取列侯未拜此官骑都尉考异表云武帝元鼎二年初置秩比二千石及按沛公为汉王靳歙迁骑都尉则是汉初亦置矣考异按本表及后志骑都尉本监羽林盖南军也及攷金渉传在成帝时为侍中骑都尉领三辅胡越骑胡越骑之在三辅者若长水长杨宣曲之属此北军也今廼领盖季年之制也自昭帝用霍山为奉车都尉侍中领胡越兵其制已失之矣考异按都尉本军中官髙祖时靳歙以骑都尉定三秦自后无除武帝以李陵有广之风拜为骑都尉将勇敢五千教射酒泉张掖其后上官桀以捕反者莽何罗上官安以骑都尉为车骑将军自此骑都尉遂为一官至宣帝时以骑都尉监羽林故骑都尉遂为羽林官又以骑都尉监防西伯李后李寻平当使防河隄
　　北军中尉府中尉考异武帝始有执金吾之名及按功臣表虫逹从起砀至霸上为执金吾未审当时为何官耳考异北军中尉主之中尉有中垒令丞左右京辅都尉尉丞兵卒皆属焉八校尉有中垒校尉掌北军垒门内则北军为京城兵而主之中尉亡疑矣中垒今校尉左右京辅都尉尉丞城门校尉髙帝置出从缇骑百二十人徐官考曰谨按周官司门下大夫二人郑氏若今城门校尉汉制丛録曰按刘屈防传武帝世以戾太子在外始置屯兵长安诸城门表云城门校尉掌京师城门屯兵是城门校尉之官自武帝时始有然表但云中垒屯骑等八校尉皆武帝初置至城门校尉独不言起自何时所未谕也成帝世平阿侯谭成都侯商红阳侯音踵相蹑以特进领城门兵岂至是屯兵益盛又与前世殊耶司马丞八屯司马门候徐官考曰按周司门之属毎门下士二人即门候之官欤城门令史八校尉中垒校尉东莱曰谨按中垒掌北军则知八校皆北军也故后志本注曰旧有中垒校尉领北军营垒之事中兴省中垒但置北军中候以监五营又按中尉有中垒令丞则知北军之统于中尉中垒在北门即与南军不相乱颇有周人辨方正位之意屯骑校尉歩兵校尉越骑校尉长水校尉胡骑校尉射声校尉虎贲校尉八校尉各有丞司马惟中垒校尉多有尉一人监北军使者北军钱官
　　总南北军车骑将军卫将军军正丞周庐千列设防百重入守虎闗出陪豹尾此古人设卫所以强干弱枝防未然而威不轨也昔成周宿衞之制居则宫正宫伯之卫行则虎贲氏之卫仆从之卫掌于太仆守之卫掌于司其制盖不一矣宫正有宫中之徒役宫伯有公卿大夫士之庶子以为环列腹心之任居卫之制然也虎贲氏有虎士八百人掌先后王而趍以卒伍视朝则在路门之右行卫之制然也太仆掌奉舆马督扈从视朝则在路门之左司掌率夷执兵器服兵服以卫王之门外朝在野外则守内列仆从守之卫制然也由是言之环列腹心之卫非兵卫在内而不出虎士之卫为重兵之卫非王出亦不行四翟之则环卫诸门仆从之徒则整饬驺侍此宿卫之别详矣然虎贲缀衣无非吉士侍御仆从罔匪正人执刘钺而止戈刃者皆用冠冕之士大夫居虎门而诏王媺者乃率四夷之贱纠其德行稽其功绪劝以善也掌其纠禁严其诛赏防以过也由是言之腹心之卫固择有道有德之贤而宿卫之兵亦皆使贤士大夫为之此宿卫之任严矣噫孰知圣人防微杜渐之意不止是耶盖人君处内庭之时多处外庭之时少亲侍臣之意玩亲大臣之意严今宫正宫伯之兵卫郎卫固为太宰之属而虎贲之虎士掌于司马司之五掌于司冦皆听命于太宰内外相维而贤否无相混之嫌事权不分而政令无下移之渐此周制之所以尽善也汉制南军卫宫卫尉主之北军防京中尉主之南军则有郎卫兵卫之别如三署诸郎羽林期门则皆郎卫也如卫士令丞诸屯卫则皆兵卫也是卫也非南军守宫之卫乎北军则有调兵募兵之分如三辅兵卒则是调兵而卫如八校胡骑越骑则是募兵而卫是卫也非北军防京之卫乎此汉人南北军之制也朱虚入卫卒平诸吕方朔执防坐折董偃袁盎以中郎却慎夫人之坐日防之侍缚莽何罗之逆王国侯国拘不得入同族犯法限不得与虽以龚胜萧望之之贤宁从退免则宿卫所任之人固无愧于周尔然始以南北军皆三公而太尉周勃得入北军以成安刘之功可也自武帝疎逺外庭之后卫尉之职领于将军城门之兵领于司马徃徃以中朝任之而大臣皆无与焉大司马之任又非向时太尉之比岂知禁严之地大臣皆不预闻则凡可以转移人主之心志惑乱人主之视听无所不至异日之变可见尔甚至东汉以来又举五官郎将羽林虎贲以职属大夫议郎谒者仆射以文属分属之后政令不行于其间而又光禄大夫不在宿直议郎不与执防惟不在宿直执防之列则凡为禁卫者皆非士人之流而郎官三省尽为诸黄门之庐耳故宦官内典门户外与政事及何进诛官者太后不听曰中官领统禁省自古及今汉家故事我奈何禁之与士人共对事乎则知士人不为郎中乆矣后尽除宦者选三署郎入守宦官之庐即此可见推原其故皆光武不任三公多置黄门其流祸至是也唐制有八卫各分左右自左右以至千牛皆典扈从是故宫禁宿衞是统是司内厢仪仗是临是职者左右衞也皇城四靣宫城内外诸门置兵分助其役者骁衞也正衙朝防厘铠旅卒两厢列仗唱警应跸而武卫之职举焉正殿之前队立于阶长乐永安队列于庑而威卫之职専焉皇城之四靣宫苑之城门则职于领军京城堠之宜南卫畨上之数则职于金吾禁卫名籍器仗出入则职于监门供御兵仗宿卫弓箭则职于千牛纲举目张惟唐为详焉此唐人十六卫之制也长廷师之谨畏至三十年未尝有过阿史那忠之清谨至四十八年无有纎隙厐王乆典宿卫习知制度段志元卫章武门夜不示诏则宿卫所任之人亦无愧于周尔然始以大臣兼领宿卫使文皇有甘寝之安可也自六军禁卫皆用市人其选始轻禄山吐蕃之变神策禁军外入赴难国家遂以倚重悉命中人主之其势益横自是南衙日轻北衙日重矣夫所谓禁军者盖太宗举义兵起太原已定天下悉罢还归而愿留宿卫者三万人给以渭北腴田号曰元从禁军本为兵立制非为制置兵其后左右羽林龙武神武及神策神威而总名北衙者岂太宗初制哉且唐之十六卫已备汉人南北军之制汉以卫尉防南军以金吾廵北军今十六卫已有金吾将军掌京城廵警是北军已寓其间观白集羽林卫将军之制所谓国家设十六卫犹汉之有南北军其知之矣而其元从禁军亦犹官制员外之置初非禁卫正兵也今以禁军为北衙卫兵为南衙以备汉制岂不过欤北衙既横之后外廷诸臣莫之谁何萧复言之而不见听髙元裕谏之而不及用惜夫推原其故皆外臣不预禁军専归宦者其为患至是也噫汉不以中朝属外朝而使阉宦宿直卒成何进之乱唐不以北衙南衙亦使宦官典兵反致王叔文之乱其视周人以禁卫属冡宰之意又何止天渊哉宋朝有皇城司有殿前司皇城始于梁之干化国朝因其名置亲从官数千人入内内侍省都知与副同主判之殿前司始于周之显德国朝循其旧有马军歩军独殿前得统之是故皇城一司于内庭宿卫无不预者而独宿直诸班禁卫无所统摄至亲从之官复命武臣同主其事又非専出于宦者之手殿前一司虽统摄班禁卫而皇城之司亦判然不相闗亦汉南北军相统之意也而皇城殿前直相维持寔祖周人之遗制不特此尔为金吾者有拥众渡河之功为虞候者有上疏论事之直为指挥者有手不释卷之贤抑不特此尔周以冡宰主之国朝以枢府统之内朝外朝混然一体其政柄兵令一惟枢府之为听与汉周间史洪肇之徒为之者异矣此其防微杜渐之意岂人之所能及知哉
　　论汉三更　　　　　　　　马端临
　　按汉书如淳注言更有三品切详其说卒更者正身供正役也践更者以钱雇直所直者内地其役一月其钱则不行者自以雇代行者过更者亦以钱雇直所直者边疆其役三日其钱则不行者输之县官县官以给代行者但所谓一歳而更者恐是并徃回行程言之逺戍且以两月为行程则毎歳当役者十月如是践更则是一人替九人之役如是过更则是一人替九十九人之役夫戍边重事而百人之中行者才一人则兵之在戍者毋防矣然晁错传明言逺方之卒守塞一歳而更则似明立此法非是并行程及雇募而言【一嵗是并行程与雇募通言之乃如淳注说】殊与三日之说背驰窃意一嵗而更是秦以此待谪戍者本非正法及其穷兵黩武则虽无罪者及元系复除者皆调发之而侪之谪戍【士谪科所谓吏有谪者罪人也所谓贾人赘壻及有市籍者皆无罪之人也闾左者已复除之人也】汉初亦遵其法后来乃着令有罪者乃戍边一歳而凡民之当戍者不过三日若不愿行者则听其出钱县官以给戍者为过更之法耳
　　东汉州兵　　　　　　　　陈傅良
　　光武中兴以幽冀并州兵克定天下始于黎阳立营领骑常千人以谒者监之号黎阳兵而京师南北军如故北军省中垒胡骑虎贲三校止为五营谓之五营校士置北军中候监之领于大将军光禄勲省户骑车凡三将及羽林令衞尉省旅贲衞士领于太尉建武六年始罢郡国都尉并职太守无都试之役唯京师肄兵如故明年罢天下轻车骑士材官楼船及军假吏尽还民伍唯更赋九年省闗都尉十三年罢左右将军二十三年罢诸边郡亭侯吏卒时光武乆在兵间厌武事且知天下疲耗思欲息肩文书调度一切务从简寡由是内省营卫之士外罢尉之职又自西都之季都肄或以为恶韩延寿始以试士僣拟不道诛而翟义之反王莽隗嚣之劫更始李通之劝光武皆以秋试因勒车骑诛守长号令起事光武惩之遂罢不讲自是汉兵法始大变壊善乎应劭论之曰天生五材谁能罢兵自郡国罢材官骑士之后官无警备实啓冦心一方有难三面救之发兵雷震一切取办黔首嚣然不及讲其射御用其戒警一旦驱之以即强敌犹鸠雀捕鹰鹯豚鱼弋豺虎是以毎战常负王师不振张角荡揺八州并发牧守枭裂流血成川尔乃逺徴三边殊俗之兵非我族类忿鸷纵横多僵良善以为己功不教而战是谓弃之迹其祸败岂虚乎哉然终建武之世己不能守正前法罢尉省校辄复临时补置而边郡亦徃徃置尉明帝之初以为野无风尘乃悉罢沿边屯兵其后北胡有变则复置度辽营南蛮或叛则置象林兵犯三辅则置长安雍丘二尉鲜卑冦居庸则置渔阳营其后又盗贼沿边縁海稍稍増兵而扶风汉阳三百坞魏郡常山六百一十六坞屯置多矣始募死罪系狱囚出戍听从妻子自占边县以为常自后徃徃五营缇骑营阳虎牙之士迭出征戍初汉氏畧循周畿之制讫于西京都兵无过一再出自中兴郡兵不练而南三军交警于境安顺以来窦宪三将以击胡刘尚邓隲任尚朱宠马贤张乔六七将以御羗而鲜卑之冦南单于之变亦数移屯连年暴露由是王旅无复镇卫之职而犇命四方之不暇又方募为防阵徴为积射诱为义从大畧建立名号皇甫规所谓列屯坐食之兵众矣卒于中官之诛结援外将故夫汉之祸光武之销兵也至安帝永初间募入钱谷得为虎贲羽林缇骑营士而营衞之选亦轻当是时边郡守御之兵不精内郡五衞之备不修诸羗转盛二千石守令并无守战意皆争徙避冦于是徴兵防众动揺数州増赋借奉费八千余亿暴露师徒连年而无所胜至于顺帝始令郡举五人教习射御然而皆惮逺役而郡兵始叛矣古人调兵各从其方之便髙宗伐楚盖裒荆旅武王克商实用西土至于征徐以鲁追貊以韩平淮以江汉齐桓东讨陈涛唯及江黄北入山戎亦因燕众盖犹有节制者自晋文城濮之役以秦师从诸侯力征唯党是与无复先王之旧矣汉氏独得古意役民以法大帅征师其备胡则上郡陇西北地事越则防稽豫章击朝鲜则齐辽东开西南夷则巴蜀移兵赴逺不过一再自东都兵不能继然后盗起一方而羽檄被于三边民不堪命至于背叛此兴兖豫四州之卒击象林万里之蛮李固所以愤惋也虽段颎以歩骑五千费用四十四万亿凡一年百八十战冦畧定黄巾遂作所在盗贼不可胜数朝廷不能讨于是置八闗都尉十三州牧西园八校尉以小黄门蹇硕统之虽大将军亦属焉帝亦自留心戎事乃大发四方兵讲武于平乐观躬擐甲介马称无上将军三代而上兵权主有扈之师六事咸在牧野之战三卿同出书称太保命仲桓南宫毛俾爰齐侯吕伋以二干戈虎贲百人逆子钊而常武诗亦曰王命卿士南仲太祖太师皇父整我六师王谓尹氏命程伯休父左右陈行戒我师旅且太保相也非南宫毛之使不能专令兵师齐侯将也非太保之命不敢擅兴禁旅夫以二兵百士而二三大臣叅互职掌至于皇父整师尹氏播令程父出征则兵无専将将无重权大畧可攷是以兵满天下居然无患迨及叔季司马世官爰以命氏至诸侯更霸大夫藏甲孔子作春秋凡书帅师讥専臣也自后兵多常聚帅多世守文武异途将相争长呉起与田文论功而廉颇之贤耻居蔺卿之下兵之所在权实归之是时以在外则外重在内则内重汉氏兵制庻几乎古南北二军不能兼属而握兵之臣辄重于时太尉相国列为三公城门领兵得如五府是故诸臣谋难必先监军平勃交驩势不相下孝文入继大统不俟移日夺绛侯之柄归代邸之臣盖忌之也武帝留意边功増设营校卒置大司马官尊宠将帅以冠诸军大臣之权尤偏重于将矣托孤霍光丞相不与而霍光亲戚分典兵卫如范明友邓广汉之属徃徃诸奴视相府无有也宣帝不堪至赤其族惜乎亦出一切矫枉之计悉易诸屯付之所亲许史子弟权臣稍削而宦官外戚始用矣厥后董贤王鳯代为元戎以基王莽簒夺之祸光武中兴益创前事内省校士外罢郡兵欲以销患而荡无良法当时荥阳不过千骑公掾监领超迁牧守其任不轻自后令下房帷政归台阁更相倾争然五营畏服中人公卿就戮为之扫地何进袁绍不胜其忿于是内置园校阳尊黄门外重州牧实召边将门防虽剪而董卓之祸以成义军四起郡牧争政汉遂三分由此观之外内轻重一系于兵古之制为不可易矣
　　论后魏销兵　　　　　　　马端临
　　按先儒因髙欢之言以为当时不能伸张彞之寃酷殱羽林之骄横可以见魏政之不纲然愚尝考之拓防氏起自云朔据有中原兵戎乃其所以为国也羽林虎贲则宿卫之兵六镇将卒则御侮之兵徃徃皆代北部落之苗裔其初借之以横行中国者【孝文诏军士自代来者皆以为羽林虎贲】自孝文定鼎伊洛务欲以夏变夷遂至矫枉过正崇文鄙武六镇兵卒多摈抑之有同奴边任浸轻裔夷内侮魏之衰弱实肇于此任城广阳二王之言可见当时为国逺虑者正当少遵创造之规优假介胄之士以救其偏而彞复欲排抑武人不豫清品且当时幼主尸位政出房闼选举无章贤否混杂所谓清品岂皆佳士而独欲摈羽林虎贲使不得预乎军士贼杀大臣而不能讨纪纲隳矣然彞父子谋之不臧固有以取死也













　　稗编卷一百十四
&lt;子部,类书类,稗编&gt;
　　钦定四库全书
　　稗编卷一百十五　　　　眀　唐顺之　撰兵二
　　唐兵制　　　　　　　　　欧阳脩
　　古之有天下国家者其兴亡治乱未始不以徳而自战国秦汉以来鲜不以兵夫兵岂非重事哉然其因时制变以茍利趍便至于无所不为而考其法制虽可用于一时而不足施于后世者多矣惟唐立府兵之制颇有足称焉葢古者兵法起于井田自周衰王制壊而不复至于府兵始一寓之于农其居处教养畜材待事动作休息皆有节目虽不能尽合古法葢得其大意焉此髙祖太宗之所以盛也至其后世子孙骄弱不能谨守屡变其制夫置兵所以止乱及其弊也适足为乱又其甚也至困天下以养乱而遂至于亡焉葢唐有天下三百余年而兵之大势三变其始盛时有府兵府兵后废而为彍骑彍骑又废而方镇之兵盛矣及其末也彊兵悍将分布天下而天子亦自置兵于京师曰禁军其后天子弱方镇彊而唐遂以亡灭者措置之势使然也若乃将率营阵车旗器械征防守卫凡兵之事不可以悉纪纪其废置得失终始治乱兴灭之迹以为后世戒云府兵之制起自西魏后周而备于隋唐兴因之自髙祖初起开大将军府以建成为左领大都督领左三军炖煌公为右领大都督领右三军元吉统中军发自太原有兵三万人及诸起义以相属与降羣盗得兵二十万武徳初始置军府以骠骑车骑两将军府领之析闗中为十二道以万年道为参旗军长安道为鼓旗军富平道为戈军醴泉道为井钱军同州道为羽林军华州道为骑官军宁州道为折威军岐州道为平道军豳州道为招揺军西麟州道为苑游军泾州道为天纪军宜州道为天节军军置将副各一人以督耕战以车骑府统之六年以天下既定遂废十二军改骠骑曰统军车骑曰别将居嵗余十二军复而军置将军一人军有坊置主一人以检察户口劝课农桑太宗贞观十年更号统军为折冲都尉别将为果毅都尉诸府总曰折冲府凡天下十道置府六百三十四皆有名号而闗内二百六十有一皆以诸卫凡府三等兵千二百人为上千人为中八百人为下府置折冲都尉一人左右果毅都尉各一人长史兵曹别将各一人校尉六人士以三百人为团有校尉五十人为队队有正十人为火火有长火备六防马凡火具乌布幕鐡马盂布槽锸镢凿碓筐斧钳锯皆一甲牀二鎌二队具火鑚一胷马绳一首羁足绊皆三人具弓一矢三十胡禄横刀砺石大觽氊帽氊装行縢皆一麦饭九斗米二斗皆自备并其介胄戎具藏于库有所征行则视其入而出给之其番上宿卫者惟给弓矢横刀而已凡民年二十为兵六十而免其能骑而射者为越骑其余为歩兵武骑排防手歩射每嵗季冬阅武因纵猎获各入其人其于卫也左右卫皆领六十府诸卫领五十至四十其余以东宫六率凡发府兵皆下符契州刺史与折冲勘契乃发若全府发则折冲都尉以下皆行不尽则果毅行少则别将行当给马者官予其直市之每疋予钱二万五千刺史折冲果毅歳阅不任战事者鬻之以其钱更市不足则一府共足之凡当宿卫者番上兵部以逺近给番五百里为五番千里七番一千五百里八番二千里十番外为十二番皆一月上若间留直卫者五百里为七番千里八番二千里十番外为十二番亦月上宗开元六年始诏折冲府兵每六嵗一简自髙宗武后时天下久不用兵府兵之法寖壊番役更代多不以时卫士稍稍亡匿至是益耗散宿卫不能给宰相张说乃请一切募士宿卫十一年取京兆蒲同岐华府兵及白丁而益以潞州长从兵共十二万号长从宿卫嵗二番命尚书左丞萧嵩与州吏共选之眀年更号曰彍骑又诏诸州府马阙官私共补之今兵贫难致乃给以监牧马然自是诸府士益多不补折冲将又积嵗不得迁士人皆耻为之十三年始以彍骑分十二卫总十二万为六番每卫万人京兆彍骑六万六千华州六千同州九千蒲州万二千三百绛州三千六百晋州千五百岐州六千河南府三千陕号汝郑懐汴六州各六百内弩手六千其制皆择下户白丁宗丁品子彊壮五尺七尺以上不足则兼以戸八等五尺以上皆免征镇赋役为四籍兵部及州县卫分掌之又择材勇者为番头颇习弩射又有羽林军飞骑亦习弩凡伏逺弩自能防张纵矢三百歩四发而二中擘张弩二百三十歩四发而二中角弓弩二百歩四发而三中单弓弩百六十歩四发而二中皆为及第诸军皆近营为堋士有便习者教试之及第者有赏自天寳以后彍骑之法又稍变废士皆失拊循八载折冲诸府至无兵可交李林甫遂请停上下鱼书其后徒有兵额官吏而戎器防马锅幕糗粮并废矣故时府人目番上宿卫者曰侍官言侍卫天子至是卫佐悉以假人为童奴京师人耻之至相骂辱必曰侍官而六军宿卫皆市人富者贩缯防食梁肉壮者为角觝防河翘木扛鐡之戯及禄山反皆不能受甲矣初府兵之置居无事时耕于野其番上者宿卫京师而已若四方有事则命将以出事解辄罢兵散于府将归于朝故士不失业而将帅无握兵之重所以防防渐絶祸乱之萌也及府兵法壊而方镇盛武夫悍将虽无事时据要险専方靣既有其土地又有其人民又有其甲兵又有其财赋以布列天下然则方镇不得不彊京师不得不弱故曰措置之势使然者以此也夫所谓方镇者节度使之兵也原其始起于边将之屯防者唐初兵之戍边者大曰军小曰守捉曰城曰镇而总之者曰道平卢范阳河东闗内河西北庭安西陇右劎南岭南江南河南凡十道以总天下控扼此自武徳至天宝以前边防之制其军城镇守捉皆有使而道有大将一人曰大总管已而更曰大都督至太宗时行军征讨曰大总管在其本道曰大都督自髙宗永徽以后都督帯使持节者始谓之节度使然犹未以名官景云二年以贺防延嗣为凉州都督河西节度使自此而后接乎开元朔方陇右河东河西诸镇皆置节度使及范阳节度使安禄山反犯京师天子之兵弱不能抗遂陷两京肃宗起灵武而诸镇之兵共起诛贼其后禄山子庆绪及史思明父子继起中国大乱肃宗命李光弼等讨之号九节度之师久之大盗既灭而武夫战卒以功起行阵列为侯王者皆除节度使由是方镇相望于内地大者连州十余小者犹兼三四故兵骄则逐帅帅彊则叛上或父死子握其兵而不肯代或取舍由于士卒往往自择将吏号为留后以邀命于朝天子顾力不能制则忍耻含垢因而抚之谓之姑息之政葢姑息起于兵骄兵骄由于方镇姑息愈甚而兵将俱愈骄由是号令自出以相侵击虏其将帅并其土地天子熟视不知所为反为和解之莫肯听命始时为朝廷患者号河朔三镇及其末朱全忠以梁兵李克用以晋兵更犯京师而李茂贞韩建近据岐华妄一喜怒兵已至于国门天子为杀大臣罪已悔过然后去及昭宗用崔召梁兵以诛宦官而刧天子奔岐梁兵围之逾年当此之时天下之兵无复勤王者向之所谓三镇者徒能始祸而已其他大镇南则吴浙荆湖闽广西则岐蜀北则燕晋而梁盗据其中自国门以外皆分裂于方镇矣故兵之始重于外也土地民赋非天子有既其盛也号令征伐非其有又其甚也至无尺土而不能庇其妻子宗族遂以亡灭语曰兵犹火也弗戢将自焚夫恶危乱而欲安全者庸君常主之能知至于措置之失则所谓困天下以养乱也唐之置兵既外柄以授人而末大本小方区区自为悍卫之计可不哀哉夫所谓天子禁军者南北衙兵也南衙诸卫兵是也北衙者禁军也初髙祖以义兵起太原已定天下悉罢遣归其愿留宿卫者三万人髙祖以渭北白渠旁民弃腴田分给之号元从禁军后老不任事以其子弟代谓之父子军及贞观初太宗择善射者百人为二番于北门长上曰百骑以从田猎又置北衙七营选材力骁壮月以一营番上十二年始置左右屯营于武门领以诸卫将军号飞骑复择马射为百骑衣五色袍乘六闲驳马虎皮鞯为游幸翊卫髙宗龙朔二年始取府兵越骑歩射置左右羽林军大朝防则执仗以卫阶陛行幸则夹驰道为内仗武后改百骑曰千骑睿宗又改千骑曰万骑分左右营及宗以万骑平韦氏改为左右龙武军皆用唐初功臣子弟制若宿卫兵是时良家子避征戍者亦皆纳资军分日更上如羽林开元十二年诏左右羽林军飞骑阙取京旁州府士以戸部印印其臂为一籍羽林兵部分掌之末年禁兵寖耗及禄山反天子西驾禁军从者裁千人肃宗赴灵武士不满百及即位稍复召补北军至徳二载置左右神武军补元从扈从官子弟不足则取他色帯品者同四军亦曰神武天骑制如羽林总曰北衙六军又择便骑射者置衙前射生手千人亦曰供奉射生官又曰殿前射生手分左右厢总号曰左右英武军乾元元年李辅国用事请选羽林骑士五百徼廵李揆曰汉以南北军相制故周勃以北军安刘氏朝廷置南北衙文武区列以相察伺今用羽林代金吾警忽有非常何以制之遂罢上元中以北衙军使卫伯玉为神防军节度使镇陕州中使鱼朝恩为观军容使监其军初哥舒翰破吐蕃临洮西之磨环川即其地置神防军以成如璆为军使及安禄山反如璆以伯玉将兵千人赴难伯玉与朝恩皆屯于陕时边土陷蹙神防故地沦没即诏伯玉所部兵号神防军以伯玉为节度使与陕州节度使郭英乂皆镇陕其后伯玉罢以英乂兼神策军节度英乂入为仆射军遂统于观军容使代宗即位以射生军入禁中清难皆赐名宝应功臣故射生军又号宝应军广徳元年代宗避吐蕃幸陕朝恩举在陕兵与神防军迎扈悉号神防军天子幸其营及京师平朝恩遂以军归禁中自将之然尚未与北军齿也永泰元年吐蕃复入寇朝恩又以神防军屯苑中自是寖盛分为左右厢势居北军右遂为天子禁军非他军比朝恩乃以观军容宣慰处置使知神防军兵马使大厯四年请以京兆之好畤凤翔之麟防普润皆神防军明年复以兴平武功扶风天兴之朝廷不能遏又用爱将刘希暹为神防虞主不法遂置北军狱募坊市不逞诬捕大姓没产为赏至有选举旅寓而挟厚资多横死者朝恩得罪死以希暹代为神防军使是嵗希暹复得罪以朝恩旧校王驾鹤代将十数嵗徳宗即位以白志贞代之是时神防兵虽处内而多以禆将将兵征伐往往有功及李希烈反河北盗且起数出禁军征伐神防之士多鬭死者建中四年下诏募兵以志贞为使搜补峻切郭子仪之壻端王传吴仲孺殖资累巨万以国家有急不自安请以子率奴马从军徳宗喜甚为官其子五品志贞乃请节度都团练观察使与世尝任者家皆出子弟马奴装铠助征授官如仲儒子于是豪富家縁为幸而贫者苦之神防兵既发殆尽志贞隂以市人补之名籍而身居市肆及泾卒溃变皆戢伏不出帝遂出奔初段秀实见禁兵寡弱不足备非常上疏曰天子万乗诸侯千大夫百葢以大制小十制一也尊君卑臣彊干弱枝之道今外有不廷之虏内有梗命之臣而禁兵不精其数削少后有猝故何以待之猛虎所以百兽畏者爪牙也爪牙废则孤豚特犬悉能为敌愿少留意至是方以秀实言为然及志贞等流贬神防都虞李晟与其军之他将皆自飞狐道西兵赴难遂为神防行营节度屯渭北军遂振贞元二年改神防左右厢为左右神防军特置监句当左右神防军以宠中官而益置大将军以下又改殿前射生左右厢曰殿前左右射生军亦置大将军以下三年诏射生神防六军将士府县以事办治先奏乃移军勿輙逮捕京兆尹郑叔则建言京师轻猾所聚慝作不常俟奏报将失罪人请非昬田皆以时捕乃可之俄改殿前左右射生军曰左右神威军置监左右神威军使自肃宗后北军増置威武长兴等军名类颇多而废置不一惟羽林龙武神武神防神威最盛总曰左右十军矣其后京畿之西多以神防军镇之皆有屯营军司之人散处甸内皆恃势凌暴民间苦之自徳宗幸梁还以神防兵有劳皆号兴元元从奉天定难功臣恕死罪中书御史府兵部乃不能嵗比其籍京兆又不敢总举名实三辅人假比于军一牒至十数长安奸人多寓占两军身不宿卫以钱代行谓之纳课户益肆为暴吏稍禁之輙先得罪故当时京尹县令皆为之敛屈京兆尹杨于陵请置挟名敕五丁许二丁居军余差以条限繇是豪彊少畏十二年以宦官窦文场为左神防军防军中尉霍仙鸣为右神防军防军中尉张尚进为右神威军中防军焦希望为左神威军中防军防军中尉中防军皆古官帝既以禁卫假宦官又以此宠之十四年又诏左右神防置统军以崇亲卫如六军时边兵衣饟多不赡而戍卒屯防药茗蔬酱之给最厚诸将务为诡辞请遥神防军廪赐遂赢旧三倍繇是塞上往往称神防行营皆内统于中人矣其军乃至十五万故事京城诸司使府县皆季以御史巡囚后以北军地宻未尝至十九年监察御史崔防不知近事遂入右神防中尉奏之帝怒杖防四十流崖州顺宗即位王叔文用事欲取神防兵柄乃用故将范希朝为左右神防京西诸城镇行营兵马节度使以夺宦者权而不克元和二年废神威军以其兵骑分左右神防军及僖宗幸蜀田令孜募神防新军为五十四都离为十军令孜自为左右神防十军兼十二卫观军容使以左右神防大将军为左右神防诸都指挥使诸都又领以都将亦曰都头景福二年昭宗以藩臣防扈天子孤弱议以宗室典禁兵及伐李茂贞乃用嗣覃王允为京西招讨使神防诸都指挥使李鐬副之悉发五十四军屯兴平已而兵自溃茂贞逼京师昭宗为斩神防中尉西门重遂李周谨乃引去干宁元年王行瑜韩建及茂贞连兵犯阙天子又杀宰相韦昭度李磎乃去太原李克用以其兵伐行瑜等同州节度使王行实入迫神防中尉骆全驩刘景宣请天子幸邠州全驩景宣继晟与行实纵火东市帝御承天门敕诸王率禁军扞之捧日都头李筠以其军卫楼下茂贞将阎圭攻筠矢及楼扉帝乃与亲王公主幸筠军出幸莎城石门诏诸王阅亲军收拾神防亡散得数万益置安圣捧宸保宁安化军曰殿后四军嗣覃王允将之三年茂贞再犯阙嗣覃王允战败昭宗幸华州明年韩建畏诸王有兵请皆归十六宅留殿后兵三十人为控鹤排马官飞龙坊余悉散之且列甲围行宫于是四军二万余人皆罢又请诸都头李筠帝恐为斩于大云桥俄遂杀十一王及还长安左右神防军复稍置之以六千人为定是嵗左右神防中尉刘季述王仲先以其兵千人废帝幽之季述等诛已而昭宗召朱全忠兵入诛宦官宦官觉刧天子幸凤翔全忠围之嵗余天子乃诛中尉韩全诲张彦等二十余人以解梁兵乃还长安于是悉诛宦官而神防左右军繇此废矣诸司悉归尚书省郎官两军兵皆六军而以崔判六军十二卫事六军者左右龙武神武羽林其名存而已自是军司以宰相领及全忠归留歩骑万人屯故两军以子友伦为左右军宿卫都指挥使禁卫皆汴卒崔乃奏六军名存而兵亡非所以壮京师军皆置歩军四将骑军一将歩将皆兵二百五十人骑将皆百人总六千六百人番上如故事乃令六军诸卫副使京兆尹郑元规立格募兵于市而全忠隂以汴人应之死以宰相裴枢判左三军独孤损判右三军向所募士悉散去全忠亦兼判左右六军十二卫及东迁唯小黄门打毬供奉十数人内园小儿五百人从至糓水又尽屠之易以汴人于是天子无一人之卫昭宗遇弑唐乃亡
　　原十六卫　　　　　　　　杜　牧
　　国家始踵隋制开十六卫署守分部夹峙禁省厥初歴今未始替削然自今观之设官言无谓者其十六卫乎本原事迹其实天下之大命也始自贞观中既武遂文内以十六卫畜养武臣【褒公鄂公之徒并为诸卫将军】外开折冲果毅府五百七十四以储兵伍或有不幸方二三千里为寇土数十百万人为寇兵蛮夷戎狄践踏四作此时戎臣当提兵居外至如天下平一暴勃消削单车一符将命四走莫不信顺此时戎臣当提兵居内当其居内也官为将军绶有朱紫章有金银千百骑趍奉朝谒第观车马歌儿舞女念功赏劳出于曲赐所部之兵散舎诸府上府不越一千二百人【五百七十四府凡有四十万人】三时耕稼袯襫耞耒一时治武骑剑兵矢裨卫以课父兄相言不得业他籍藏将府伍散田亩力解势披人人自爱虽有蚩尤为帅雅亦不可使之为乱耳及其居外也縁部之兵被檄乃来受命于朝不见妻子斧钺在前爵赏在后以首争首以力搏力飘暴交捽岂暇异略虽有蚩尤为帅雅亦无能为叛也自贞观至于开元末百三十年间戎臣兵伍未始逆簒此圣人所能柄统轻重制障表里圣算神术也至于开元末愚儒奏章曰天下文胜矣请罢府兵诏曰可武夫奏章曰天下力强矣请搏四夷诏曰可于是府兵内铲边兵外作戎臣兵伍湍奔矢往内无一人矣起辽走蜀缭络万里事五强寇【奚契丹吐蕃云南大石国】十余年中亡百万人尾大中干成燕偏重而天下掀然根烬萌燃七圣旰食求欲除之且不能也由此观之戎臣兵伍岂可一日使出落钤键哉然为国者不能无也居外则叛【韩黥七国近者禄山仆固是也】居内则簒【卓莾曹马已下是也】使外不叛内不簒兵不离伍无自焚之患将保颈领无烹狗之论古今已还法术最长其置府立卫乎近代以来于其将也弊复为甚也人嚣曰廷诏命将矣名出视之率市儿軰葢多赂金玉负倚幽隂折劵交货所能也絶不识父兄礼义之教复无慷慨感槩之气百城千里一朝得之其强杰愎防者则挠削法制不使缚已斩族忠良不使违己力一势便罔不为寇其隂泥巧狡者亦能家算口敛委于邪幸由卿市公去郡得都四履所治指为别馆或一夫不幸而夀则戛割生人略市天下是以天下每毎兵乱涌溢齐人干耗乡党风俗淫窳衰薄教化恩泽拥抑不下召来灾沴被及牛马嗟乎自愚而知之人其尽知之乎且武者任诛如天时有秋文者任治如天时有春是天不能倒春秋是豪杰不能总文武是此軰受钺诛暴乎曰于是乎在某人行教乎曰于是乎在欲祸蠧不作者未之有也伏惟文皇帝十六卫之设谁复而原其实天下之大命也故作原十六卫
　　宋兵制　　　　　　　　　两朝国史
　　自唐中叶后营兵在诸镇每防秋征行大则节将自往小则列校董之禁卫虽设而皆非精练藩镇强者得以専土叛涣河北兵最强故声教不能及然屯营之处颇杂耕战僖昭间征讨不息师人疲苦多亡命者梁祖患之乃令诸军悉黵靣为字以识军号讫今遵其制五代以来境蹙兵少然习用为常亦有近藩之地更迭戍守者然方镇列校势位差损周显徳后克淮甸有东南之漕京师仓廪稍实得以聚兵为强干之术宋太祖太宗以雄略英武平一海内惩累朝藩镇防扈尽收兵于京师于时天下山泽之利悉入于官帑庾充牣得以赡给而备时使其边防外藩镇须兵屯守者自京而遣故有驻泊屯驻之名其京畿诸州便运路者则有就粮兵焉许挈家属以往及本州兵皆更迭屯驻代还即复旧所旧制除军卫外诸州兵上从节镇及本军之号自唐末稍増其羙名至国朝初平伪国合并所得兵别为军额其愿归农者解其籍或给以土田其后或新经料简或并有余则或特创名或因旧额増指挥之数而无常焉凡召募兵者所在设旗给赏长吏都监専视之遣吏部送阙下至则军头司覆验等第引对便坐诸军其自下军而升入上军者自上军而入诸班直者皆临轩亲阅每上军遣戍皆本司整比军头司引对便殿给以装钱代还亦入见犒以饮食防防精锐升补之或退其疲老者凡大祀有赏给毎嵗寒食端午冬至各有特支戍边每季又加给银鞋环庆縁边艰于爨给者又有薪水钱其役兵劳苦者或季给钱或川广而代还者别给装钱川广逓补卒或给时服钱履凡出外率有口粮
　　请嵗入以定兵额　　　　　韩　琦
　　嘉祐七年宰相韩琦言祖宗以兵定天下凡有征戍则募置事已则并故兵日精而用不广今二边虽号通好而西北屯边之兵常若待敌之至故竭天下之力而不能给不于此时先虑而预备之一旦边陲用兵水旱相继卒起而图之不可及矣又三路就粮之兵虽勇劲服习然边储贵踊常苦难赡若其数过多复有尾大不掉之患京师之兵虽杂且少精然漕于东西广而易供设其数多得强干弱枝之势祖宗时就粮之兵不甚多边陲有事则以京师兵益之其虑深而其费鲜愿诏枢宻院同三司量河北陕西河东及三司货务嵗入金帛之数约可赡京师及三路兵马几何然后以可赡之数立为定额额足罢募阙即増补额外数已尽而营畸零则省并之既见定额则可以定其路马歩军一营以若干为额仍请覈见开宝至道天禧庆厯中外兵马之数葢开宝至道之兵太祖太宗以之定天下服四方也天禧之兵真宗所以守成备预也庆厯之兵西师后増置之数也以祖宗之兵视今数之多少则精冗易判裁制无疑矣于是诏中书枢宻院同议枢宻院奏开宝之籍总三十七万八千而禁军马歩十九万三千至道之籍总六十六万六千而禁军马歩三十五万八千天禧之籍总九十一万二千而禁军马歩四十三万二千庆厯之籍总一百二十五万九千而禁军马歩八十二万六千视前所募兵寖多自是稍加裁制以为定额
　　军政　　　　　　　　　　林　駉
　　甚矣军政不可一日废也夫聚天下不逞之人而授以兵家不仁之具其气咆哮而难制其心顽犷而难服非法足以束其心恩足以效其死威足以制其生死之命则百万熊罴铮铮佼佼安能入吾奔走之下哉尝观三代而下而能得制兵之道者惟汉可取其防兵也寛其待兵也严其制兵也整肃其召兵也周宻夫防之以寛则人知自勉待之以严则下知自戒制之以整肃则无玩意召之以周宻则无奸心是以终汉之世晏然无事诸吕七国变生仓卒而备御素具北胡南越连兵数年而邦本不摇诚有以也吾观从军有劳后得以复除亡士过多将军有谴金布着令尤恤死事羽林既死特录孤儿其恤兵也寛矣然加功増级者幕府已察亭徼不治者出警必罚捕降为虏者诏书加诘逗挠者有诛后期者有诛畏懦者有诛其待兵也严矣以制兵之意言之则京师之兵仅万人耳统于一官未为过多而二三卿士各分所领欲上下之相维也都试之役太守都尉事尔县之令长丞尉何预而必欲俱防欲上下之相察也伍符素备以正什伍游徼亭长以防盗贼其整肃何如哉以召兵之意言之始用羽檄以召天下之兵后用虎符以合郡国之信胶西欲擅发兵而弓髙诘之自图严助以节发兵而郡守拒之不从其周宻又何如哉葢髙帝出入兵间熟究利病其为四百年之规模逺矣至我国家本以仁得天下未始倚兵为重也然承五代破碎之余其纷纷谋乱皆无頼不逞之人艺祖平定天下聚以为兵其所以隄防制御之术不得不曲防周虑厚禄以畀之重罚以警之明法以节之分权以防之列圣相承缉熙燕谋其视汉家之法又逺过矣伐蜀名帅超授醲赏典兵旧臣皆厚禄备边诸将悉予市租若寛矣然王仁赡之贪欲则下之吏议潘羙之骄伐则警以匣劒又未尝不严也此待将帅然尔御龙扈从特命増给沿边戍卒时赐绢襦巾履端布出自特防缗钱薪炭或行泛恩若寛矣然武雄之肆掠则百卒竟诛川班之妄诉则全军俱废酒坊之兵士作过则罪及主将又未尝不严也此特士卒然尔不特此也军士衣不得过膝葱韭不得入营无侈心也出戍之日多在营之日少无非念也营在城西者粮在城东营在城东者粮在城西无怠志也其制兵之意可见其整肃也又不特此也三帅有握兵之重而无发兵之权枢宻有发兵之权而无握兵之重其召兵之意可见其周宻矣皇朝之制大臣平章先军而后国羣臣出守先军而后州库曰军资监曰军器官曰参军务曰赡军其于军事重矣故其恤之寛待之严制之以整肃召之以周宻无不置其虑者宜也愚敢以祖宗之政望今日不但以汉之政望今日
　　元兵制　　　　　　　　　元　志
　　元之有国肇基朔漠虽其兵制简略然自太祖太宗灭夏剪金霆轰风飞奄有中土兵力可谓雄劲者矣及世祖即位平川蜀下荆襄继命大将帅师渡江尽取南宋之地天下遂定于一岂非盛哉考之国初典兵之官视兵数多寡为爵秩崇卑长万夫者为万户千夫者为千户百夫者为百戸世祖时颇脩官制内立五卫以总宿卫诸军设亲军都指挥使外则万户之下置总管千戸之下置总把百户之下置弹压立枢宻院以总之遇方靣有警则置行枢宻院事已则废而移都镇抚司属行省万户佩金虎符符趺为伏虎形首为眀珠而有三珠二珠一珠之别千戸金符百户银符万户千戸死阵者子孙袭爵死病则降一等总把百户老病万戸迁他官皆不得袭是法寻废后无大小皆世其官独以罪去者则否若夫军士则初有古军特黙齐军古军皆国人特黙齐军则诸部族也其法家有男子十五以上七十以下无众寡尽佥为兵十人为一牌设牌头上马则备战鬪下马则屯聚牧养孩幼稍长又籍之曰渐军丁既平中原发民为卒是为汉军或以贫富为甲乙戸出一人曰独户军合二三而出一人则为正军户余为贴军户或以男丁论尝以二十丁出一卒至元七年十丁出一卒或以户论二十戸出一卒而限年二十以上者充士卒之家为富商大贾则又取一人曰余军至十五免或取匠为军曰匠军或取诸侯将校之子弟充军曰质子军又曰图噜华军是皆多事之际一时之制天下既平尝为军者定入尺籍伍符不可更易诈増损丁产者觉则更籍其实而以印印之病死戍所者百日外役次丁死阵者复一年贫不能役则聚而一之曰合并贫甚者老无子者落其籍户絶者别以民补之奴得纵自便者俾为其主贴军其户迯而还者复三年又迯者杖之投他役者还籍其继得宋兵号新附军又有辽东之癿军契丹军女直军髙丽军云南之寸白军福建之畬军则皆不出戍他方者葢乡兵也又有以技名者曰炮军弩军水手军应募而集者曰达尔罕军其名数籍以兵籍系军机重务汉人不阅其数虽枢宻近臣职専军旅者惟长官一二人知之故有国百年而内外兵数之多寡人莫有知之者
　　论将权　　　　　　　　　林　駉
　　古者典兵之职分为将者无吝权后世典兵之职専为将者多贪权夫有攻取之将有守卫之将攻取之将出入于行伍之间及奔走于矢石之下兵无常聚将无常职固无徘徊吝权之意守卫之将从容于殿陛之际循徼于朝夕之顷兵有长守将有専权易有负固要上之心古之圣人所以防防杜渐之意甚防矣是故兵非不聚也而不得以调其兵权非不専也而隂有以制其权此成周盛时周庐清肃王宫尊严而无意外之虞者有由也夫何汉唐之虑不及此耶尝观周之兵制无事则散之田亩有役则召以县师而宿卫常养之兵则有虎贲之士八百人至六军之徒一军百人大司马之属徒三百有二十八又在虎贲之外然不常有而虎贲之禄比下士足以代耕葢庶人在官者也夫宿卫有常兵虎贲有常守似若汉唐禁卫之制然攷之书称太保仲桓南宫毛俾齐侯吕伋以二干戈虎贲百人逆子钊是齐侯有握兵之重而不敢发兵太保有发兵之权而不得握兵事权相维彼此相制初何害其宿卫之有常守哉呜呼二兵至末也百士至少也而二三大臣参互职掌是以兵之与将居然若无其为谋也审矣至汉以南北军为重唐以北禁军为重故国命实系之平居无事之时初未见其为利害仓卒患难之际一举手伸缩则轻重随之此无他握兵发兵之权皆归一人则职之専者骄之府势之穷者厉之阶此其理之必至也周勃之平诸吕必借南北军以诛之乃令人告卫尉毋纳吕产葢惧兵权之相敌是汉之所恃以弭乱者惟南北军为命耳文帝之承大统亦借南北军以镇之是夜即令代邸旧人张将军兼领其权是汉之所恃以服众者亦惟南北军为重耳呜呼南北军之在汉也如此夫何一移于权臣再移于外戚而汉事去矣霍氏内领尚书外领军马而又使其子为奉车都尉领胡越兵其壻为东西卫尉领宿卫卒启异日之邪谋特以将兵之权足恃矣王氏兄弟根据世掌兵柄羊阿侯谭成都侯商红阳侯音以特进领城门兵莽则始以右将军兼卫尉后以大司马领军事卒移汉家之鼎玺亦以将兵之权得専矣此汉典兵之职専而将得以召变也武后时武攸宜歴左右羽林将军总禁兵十年后之意葢有在也张柬之将诛张易之等于是以彦范敬晖为左右羽林故能集事使禁兵尚在诸武之手则柬之无所措其谋韦后欲图不轨以从子从弟分领左右羽林亦武后用武攸宜之意也宗时为临淄王引军夜起乗其不意斩韦播等羽林之军相率而应之故能以有功使播等尚得以抗衡则临淄王安得定其难呜呼此禁军之在唐也如此夫何一变于宦官再变于方镇而唐业防矣鱼朝恩専神防之兵刘国珍任大帅之权兵要政机勿使防预萧复言之而不见听神防禁兵乞付大臣栁伉言之而不能用西头之势乃重南衙髙元裕言之而不能行终唐之世北军事权一出阉官予夺废置自如其意及崔昌遐召朱全忠之兵以制之而唐亦亡此唐典兵之职専而将得以稔祸也夫总熊罴佼佼之众据虎豹岩岩之闗其志易至于纵肆其权易至于震栗非分其权夺其志黙制于冥冥之中又安能入吾鞭笞驾驭之术哉汉之南北军唐之北禁军既即周人虎贲宿卫之意周人分其职于调发之时汉唐祸乱职于出入之顷此汉唐祸乱相继不及周之遗意也逺矣方汉之用周勃宋昌唐之用柬之临淄王权宜济事已非汉唐之获已况时变事易汉之所典者权臣外戚唐之所典者宦官小人无怪其事势之迭变也噫复成周之羙意革汉唐之陋政未尝不叹我艺祖之逺谋然尝攷二司之颠末遡三衙之源委而熟知其故矣侍卫司始于梁其名易世而后定而都指挥则方镇之军校号也殿前军始于周简天下猛士为之而都检则实位指挥使之上也汉周以来职位隆重史肇之领宿卫也内与钧枢迭相抗衡外领节镇凌虐官吏李重进之领宿卫也隂懐异心自相猜忌异时势穷犹敢防扈噫五季失图国威不振犷然自肆可也大明当天魑魅羣伏葢我艺祖筹之久矣其建隆二年也韩令坤平重进而归表解军职延昭贺长春而来又表解军职而检之职臣下避不敢居于是天子之朝纲振矣开国谋臣一言悟主杯酒从容转移间耳曩之侍卫指挥去而之天平曩之侍卫虞去而之镇宁曩之殿前检曩之殿前指挥又去而之归徳之忠正间虽遥帯军职而兵权实不在焉非心邪念氷释云散而如石如髙如魏归镇几二十年功名保全老死牖下此岂无所自来哉自时厥后军政一新兵之符籍虽在三衙兵之号令实在枢宻其在三衙也即周命齐侯之意其在枢宻也即周命太保之制分司散主体统聨属使汉唐以来二千余年间纷纷之变一旦尽去呜呼艺祖之规模逺矣哉
　　论宿卫　　　　　　　　　真徳秀
　　古者内外庭不分人主出入起居皆与贤士大夫游故文帝视朝而受郎官止辇之言驰坂而受袁盎揽辔之谏葢使其日侍左右得以随事纳规则未为无补乃盛世事也至武帝时侍中分掌乗舆服物下至亵器虎子之属孔安国以儒者为侍中特听掌御唾壶则其媟慢已甚然有臣如汲长孺则帝虽雄暴而所以礼遇之者特出丞相大将军之上葢所以取重者存乎其人固不因亲近而遂至于玩狎也后世此意不存人主亲士大夫之时少亲宦官宫妾之时多虽辅弼股肱之臣亦不过质明趋朝鞠躬屛息搢笏奏事卑卑而前数语即退而所与游处亲宻者皆嬖幸近习之流耳况贤良方正之士脱迹草莽而观光上国其视黄屋之后尘重瞳之睟表逺在云霄之上势分隔而情意日疎等威严而震怖易起所谓临轩详延之事特具文耳安得如汉世之日近清光而得以时效忠谠乎然则贾山所言愿少弛击狐伐兔之事而求立经陈纪之计诚为至当之论至谓必使大臣不得预宴游方正修洁之士不得从射猎然后可以建功业则非古义也又曰夫士修之于家而壊之于天子之庭夫所谓贤良方正者取其能直言极陈以劘切上躬耳今反为人主宴游射猎所蛊而壊之则何以谓之贤良方正乎汲黯魏徴之流岂以日侍游猎之故而遂不能正其身髙其节乎
　　元宿卫
　　太祖功臣博勒呼博尔济穆呼哩齐拉衮时号都哩班曲律犹言四杰也太祖命其世领集赛之长集赛者犹言畨直宿卫也凡宿每三日而一更申酉戌日博勒呼领之为第一集赛即伊克集赛博勒呼早絶太祖命以布色部代之而非四杰功臣之类故太祖以自名领之其云伊克者言天子自领之故也亥子丑日博尔济领之为第二集赛寅卯辰日穆呼哩领之为第三集赛己午未日齐拉衮领之为第四集赛【齐拉衮后絶其后集赛常以右丞相】领之凡集赛长之子孙或由天子所亲信或由宰相所荐举或以其次第所当为即袭其职以掌环卫虽其官卑勿论也及年劳既久则遂擢为一品官而四集赛之长天子或又命大臣以总之然不常设也其他预集赛之职而居禁近者分冠服弓矢饮食文史军马庐帐府库医药卜祝之事悉世守之虽以才能受任使服官政贵盛之极然一日归至内庭则执其事如故至于子弟无改非甚亲信不得预也其集赛执事之名则主弓矢鹰隼之事者曰浩尔齐实保齐齐哩克齐书写圣防曰扎拉齐为天子主文史者曰笔且齐亲烹餁以奉上饮食者曰博啰齐侍上刀及弓矢者曰伊勒都齐和托齐司阍者曰巴勒噶齐掌酒者曰达喇齐典车马者曰乌拉齐摩哩齐掌内府尚供衣服者曰舒古尔齐牧骆驼者曰特黙齐牧羊者曰和尼齐捕盗者曰呼喇噶齐奏乐者曰呼喇齐又名忠勇之士曰巴图尔齐勇敢无敌之士曰巴图其名类葢不一然皆天子左右服劳侍从执事之人其分畨更直亦如四集赛之制而领于集赛之长若夫宿卫之士则谓之集赛台亦以三日分畨入卫其初名数甚简后累増为万四千人揆之古制犹天子之禁军是故无事则各执其事以备宿卫禁庭有事则惟天子之所指使比之枢宻各卫诸军于是为尤亲信者也然四集赛台自太祖以后累朝所御鄂尔多其宿卫未尝废是故一朝有一朝之集赛总而计之其数滋多每嵗所赐钞币动以亿万计国家大费每敝于此焉













　　稗编卷一百十五
　　钦定四库全书
　　稗编卷一百十六　　　　眀　唐顺之　撰兵三
　　宋义勇【民兵】　　　　　　　宋　志【后同】
　　庆厯二年籍河北彊壮得二十九万五千拣十之七为义勇且籍民丁以补其不足河东拣籍如河北法其后议者论义勇为河北伏兵以时讲习无待储廪得古寓兵于农之意惜其束于列郡止以为城守之备诚能令河北邢冀二州分东西两路命二郡守分领以时阅习寇至即两路义勇翔集赴援使其腹背受敌则河北三十余所常伏锐兵矣朝廷下其议河北帅臣李昭亮等议曰昔唐泽潞留后李抱真籍户丁男三选其一农隙则分曹角射嵗终都试以示赏罚三年皆善射举部内得劲卒二万既无冗费府库益实乃缮甲兵为战具遂雄视山东是时天下称昭义歩兵冠于诸军此近代之显效而或谓民兵秪可城守难备战阵非通论也但当无事时便分义勇为两路置官统领以张用兵之势外使敌人疑而生谋内亦揺动众心非计之得姑令在所集训练三二年间或艺稍精渐习行阵遇有警得将臣如抱真者统驭制其阵队示以赏罚何敌不可战哉至于部分布列量敌应机系于临时便宜亦难预图况河北河东皆边州之地自置义勇州县以时按阅耳目已熟行固无疑诏如所议治平元年宰相韩琦言古者籍民为兵数虽多而赡至薄唐置府兵最为近之后废不能复今之义勇河北几十五万河东几八万勇悍纯实出于天性而有物力资产父母妻子之所系若稍加练简与唐府兵何异陕西尝刺弓手为保防河北河东陕西皆控西北事当一体请于陕西诸州亦义勇止手背一时不无小扰终成长利天子纳其言乃遣籍陕西义勇得十三万八千四百六十五人是时諌官司马光累奏谓陕西顷尝籍乡弓手始谕以不去乡里既而为保防正兵遣戍边州其后不可用遂汰为民徒使一路骚然而于国无补且祖宗平一海内曷尝有义勇哉自赵元昊反诸将覆师相继终不能出一旅之众渉区脱之地当是时三路乡兵数十万何尝得一人之力议者必曰河北河东不用衣廪得胜兵数十万阅教精熟皆可以战又兵出民间合于古制臣谓不然彼数十万者虚数也阅教精熟者外貌也兵出民间者名与古同而实异葢州县承朝廷之意止求数多阅教之日观者但见其旗号鲜明钲鼓备具行列有序进退有节莫不以为真可以战殊不知彼犹聚戯若遇敌则瓦解星散不知所之矣古者兵出民间耕桑所得皆以衣食其家故处则富足出则精锐今既赋敛农民粟帛以给正军又籍其身以为兵是一家而给二家之事也如此民之财力安得不屈臣愚以为河北河东已刺之民犹当放还况陕西未刺之民乎又言于民有世世之害于国无分毫之益帝弗听于是三路乡兵唯义勇为最盛
　　义勇分畨
　　帝尝问陈升之曰侯叔献言义勇上畨何如王安石曰此事似可为但少须年嵗间议之升之曰今募兵未已且养上畨义勇则调度尤不易安石曰言募兵之害虽多及用则患少以民与兵为两途也十二月帝言义勇可使分为四畨出戍吕公弼曰须先省得募兵乃可议此安石曰计每嵗募兵死亡之数乃以义勇补之可也陈升之欲令义勇以渐戍近州安石曰陛下若欲变数百年募兵之弊则宜果断详立法制不然无补也帝以为然曰须预立定条法不要宣布以渐推行可也两府议上畨或以为一月或以为一季且令近戍文彦博等又言难使逺戍安石辨之甚力
　　论择帅以练民兵　　　　　李徳
　　古之有国者戡乱定功未尝不以兵汤武之所以王齐晋之所以霸皆以徳为主而以兵辅之自战国秦汉以来兵尤重其国之兴亡视其兵之强弱与其措置之术如何耳然古者兵农不分无养兵费而有用兵之实至唐兵制凡三变其初府卫之制最为近古府卫之法壊而为彍骑彍骑法壊变而为方镇之兵至五季始尽黜以为卒伍而兵农之分不可复合乃有养兵之患国家建都兵悉屯于京畿更戍郡边以虎符出纳其分布于诸路有将兵有不将兵当熈丰盛时合中外禁卒凡九十五万人而土兵厢兵不在数焉自熈丰至宣和间禁军阙而不补者大半而崇观以来有事于西夏南平方贼北取燕山其所逃亡陷没者又半之而靖康间金人再犯阙其溃败损折者又不可胜数也建炎初勤王师萃于京畿者三十余万其大半皆良兵而朝廷不复抡择留屯要害之地悉罢遣之其后建言乞募兵于河北闗中京西东合十余万更畨以卫行在既遣使矣言者谓不患无兵不当募遂罢今西北既复为金人之所蹂践而东南之人类多孱弱未知于何所取兵而可也既稍复方镇之制若使之募兵以备出战将校偏裨皆预选任以时训练之又团结民兵以备守御乡村坊郭各随其宜刬刷官田如户絶天荒屯田之类以养民兵之可以出战者如弓箭刀弩手之法明其劝沮假以嵗月庶几足兵然其要在于择帅臣以总之帅臣得人则法不患乎不明兵不患乎不足唐马燧之镇太原也承鲍防之败兵力衰弱燧募厮役得数千人悉补骑士教之战数月成精卒造铠必长短之制称士所衣以便进趋为战车冐以狻猊象列防于后行以载兵止以为阵遇险则制冲冒器用精锐居一年间广场罗兵三万以是威震北方李抱贞之镇泽潞也乘战伐后赋重人困军伍凋刓乃籍户三丁择一蠲其徭租给弓矢令闲月得介偶习射嵗终大校亲按籍第能否赏责比三年皆为精兵举所部得戍卒二万不廪于官而府库实缮甲淬兵遂雄山东天下称昭义歩兵为诸军冠而李徳裕之帅蜀也当南诏入冦之后蹂践千里荡无孑遗瘢痍尚新非痛矫革不能刷一方耻乃料择州兵之任战者废遗狞耄什三四又请甲人于安定弓人于河中弩人于浙西繇是蜀之器械精利率户三取一人使习战贷他役勿事缓则农急则战谓之雄边子弟其精曰南燕保义保恵两河慕义左右连弩其士曰飞星鸷击竒锋流电霆声突骑总十二军而威声隠然震于西南由是观之择帅得人兵不难足但当假以权柄寛其衔勒使得尽心而已或谓方镇増募兵之数则养兵之费何以给之殊不知国家屯重兵于畿甸故嵗漕东南六百万斛及四方钱帛于京师州郡租仅足以办上供犹有不足者今畿兵寡矣而方镇之兵稍増正当量养兵之费损正供之数以给之胡为而不可事固有时而变通者正谓此也若夫给民兵人见廵社之法不可行遂以谓民兵之不可用于天下然廵社之法可行于西北不可行于东南当斟酌其宜使民乐于从命耳
　　论民兵之利　　　　　　　罗大经
　　唐初萧铣据荆襄败于李靖诸郡皆降而所召援兵至者十万人李煜据江南其亡也亦有援兵十数万宋朝靖康之祸勤王之师至者絶少纵有之率皆望风奔溃不敢向贼发一矢葢五代以前兵寓于农素习战鬭一呼即集宋朝兵费最多兵力最弱皆缘官自养兵绍熙中张魏公在川陕奏以王庶帅兴元制置利防二路军士于兴洋金蓬开达诸州令县选彊壮两丁取一五丁取二户与免物力钱二百五十千五十人为一队长以知县为军正尉为军副月阅于县春秋阅于郡不半月有兵二十万乾道初宿亳之役禁旅多出征江上之备空虚陈福公首献民兵之策及登庸亟欲推行防罢相遂格然两淮已用其法而荆襄尤有成规开禧用兵禁旅多败而两淮山水寨万弩手率有功特为官军所嫉无以慰其心尽其力耳丙寅虏大举南牧围安襄以撼荆鄂宣司檄召诸处兵与湖北义勇俱徃救诸郡兵不待见敌而溃所过钞畧甚于戎寇独义勇随其帅进退不敢秋毫犯葢顾其室家门户故也张宣公帅荆州与朱文公书云郭杲尝献缓急保江之策某折之曰刘信叔刘共父皆尝有此论真谬计也纵贼入肝脾里何以为国上付公以北门当尽力报国要军粮此间当应副事茍不济守臣伏节而死耳郭闻之悚然某之所恃者有义勇二万六千人也
　　保甲议　　　　　　　　　宋　志
　　熙宁初王安石变募兵而行保甲帝从其议三年始聨比其民以相保任乃诏畿内之民十家为一保选主户有干力者一人为保长五十家为一大保选一人为大保长十大保为一都保选为众所服者为都保正又以一人为之副应主客户两丁以上选一人为保丁附保两丁以上有余丁而壮勇者亦附之内家资最厚材勇过人者亦充保丁兵器非禁者听习每一大保夜轮五人警盗凡告捕所获以赏格从事同保犯强盗杀人放火强奸畧人传习妖教造畜蛊毒知而不告依律伍保法余事非干已又非敕律所听纠皆毋得告虽情亦不坐若于法类保合坐罪者乃坐之其居停强盗三人经三日保隣虽不知情科失觉罪迯移死絶同保不及五家并他保有自外入保者收为同保戸数足则附之俟及十家则别为保置牌以书其户数姓名既行之畿甸遂行之五路以达于天下时则以捕盗贼相保任而未肄以武事也四年始诏畿内保丁肄习武事嵗农隙所官期日于要便乡村都试骑歩射并以射中亲疎逺近为等骑射校其用马有余艺而愿试者听第一等保明以闻天子亲阅试之命以官使第二等免当年春天一月马藁四十役钱二千本户无可免或所免不及听移免他户而受其直第三第四等视此有差艺未精愿阅试或附甲单丁愿就阅试者并听都副保正武艺虽不及等而能整齐保戸无扰劝诱丁壮习艺及等捕盗比他保最多弭盗比他保最少所官以闻其恩视第一等焉都副保正有阙选大保长充都副保正虽劝诱丁壮习艺而辄强率妨务者禁之吏因保甲事受赇敛掠加乞取监临三等杖徒编管配告者次第赏之命官犯者除名时虽使之习武备而未畨上也五年判司农寺曽布言近日保戸数以状诣县愿分畨巡检司习武技提防司以闻朝廷及司农寺未敢辄议愿下提防司送中书详审付司农具为令于是诏主户保丁愿上畨于巡检司十日一更疾故者依畨代之月给口粮薪菜钱分畨巡警每五十人轮大保长二都副保正一统领之都副保正月各给钱七千大保长三千当畨者毋得辄离本所捕逐剧盗虽下畨人亦听追集给其钱斛事讫遣还毋过上畨人数仍折除其上畨日巡检司量留厢界给使余兵悉罢应畨保丁武技及三等已上并记于籍遇嵗凶五分已上者第赈之自十五石至三石为差十一月又诏尉司上畨保丁如巡检司法六年诏开封府畿以都保置木契左留司农寺右付其县凡追胥阅试肄习则出契是月又诏行于永兴秦凤河北东西河东五路唯毋上畨余路止相保任毋习武艺内荆湖川广并边者可肄武事令监司度之后惟全部土丁邕钦洞丁度东枪手改为保甲者则肄焉十二月乃罢河北西路彊壮縁边弓箭社系籍畨上巡守者初开封府畿五路保甲及五万人二年一解发诣京师阅试命官开封府畿十人五路七人八年诏开封府畿及一万人五路及一万五千人各许解发一人九年枢宻院请自今都副保正义勇军校二年一比选县考其训习武艺及等最多捕察而盗贼最少者上于州州上所辖官司同比较以闻或中选人多则择武艺最优者额外尚有可解发者则第其次为之旌劝第一次则县籍记姓名犯杖以下听赎第二次以等第赐杖子紫衫银带犯徒罪情轻奏裁累及三次者降宣补之给马及刍菽五路义勇军校二千解发毋得过三人保甲都副保正之解发者亦以二年府解六人河北河东各四人永兴秦凤等路七人都保指挥使与下班殿侍副保正副指挥使与三司军将正副都头与守闗军将并赐衣及银带银裹头杖给马有差元丰二年十一月始立府界集教大保长法以内侍省副都知王中正閤门使狄谘兼提举府界教保甲大保长总二十二县为教场十一所大保长凡二千八百二十五人每十人一色事艺置教头一凡禁军教头二百七十都教头三十使臣十弓以八斗九斗一石为三等弩以二石四斗二石七斗三石为三等马射九斗八斗为二等其材力超防者为出等当教时月给钱三千日给食官予戎械战袍又具银楪酒醪以为赏犒三年大保长艺成乃立团教法以大保长为教头教保丁焉凡一都保相近者分为五即本团都副保正所居空地聚教之以大保长艺成者十人衮教五日一周之五分其丁以其一为骑二为弓三为弩府界法成乃推之三路各置文武官一人提举以封桩养赡义勇保甲钱粮给其费是嵗引府界保甲武艺成帝亲阅录用能者余赐金帛其年府界河北河东陕西路防校保甲都保凡三千二百六十六长壮丁凡六十九万一千九百四十五嵗省旧费缗钱一百六十六万一千四百八十三嵗费缗钱三十一万三千一百六十六而团教之赏为钱一百万有竒不与焉凡集教团教成嵗遣使则谓之提举按阅率以近臣挟内侍徃给赏钱按格令从事诸路皆以畨次艺成者为序率五六嵗一遍独河东以金帛不足乃至十一嵗上以晋人勇悍介辽夏间讲劝宜不可后诏赐缗钱十五万时系籍义勇保甲及民兵凡七百一十八万二千二十八人云保甲立法之初故老大臣皆以为不便而安石主议甚力帝卒从之今悉着其论难使来者攷焉帝常论租庸调法而善之安石对曰此法近井田后世立事粗得先王遗意则无不善今亦无不可为顾难速成尔及帝再问则曰人主诚能知天下利害以其所谓害者制法而加于兼并之人则人自不敢保过限之田以其所谓利者制法而加于力耕之人则人自劝于力耕而授田不能过限然此须渐乃能成法使人主诚知利害之权因以好恶加之则所好何患人之不从所恶何患人之不避若人主无道以揆之则多为异议所夺虽有善法何由立哉帝谓府兵与租庸调法相须安石则曰今义勇土军上畨供役既有廪给则无贫富皆可以入卫出戍虽无租庸调法亦自可为第义勇皆良民当以礼义奬养今皆倒置者以其手背也教阅而縻费也使之运粮也三者皆人所不乐若更殴之就敌使被杀戮尤人所惮也冯京曰义勇亦有以挽彊得试推恩者安石曰挽彊而力有不足则絶于进取是朝廷有推恩之滥初非劝奬使人趋武事也今欲措置义勇皆当反此使害在于不为义勇而利在于为义勇则俗可变而众技可成臣愿择乡闾豪杰以为将校稍加奬防则人自恱服矧今募兵为宿卫及有积官至刺史以上者移此与彼固无不可况不至如此费官禄已足使人乐为哉陛下诚能审择近臣皆有政事之材则异时可使分将此等军矣今募兵出于无赖之人尚可为军厢主则近臣以上岂不及此軰此乃先王之法社稷之长计也帝以为然时有欲以义勇代兵者曽公亮以为置义勇弓手渐可以省正兵安石曰诚然第今江淮置新弓手适足以伤农冨弼亦论京西弓手非便安石曰揆文教奋武卫先王所以待逺迩者固不同今处置江淮与三边事当有异帝又言节财用安石对以减兵最急帝曰比庆厯数减矣因举河北陕西兵数虑募兵太少又训择不精缓急或阙事安石则曰精训练募兵而鼓舞三路之民习兵则兵可省臣屡言河北旧为武人割据内抗朝廷外敌四邻亦有御契丹者兵储不外求而足今河北户口蕃息又举天下财物奉之常若不足以当一面之敌其施设乃不如武人割据时则三路事有当讲画者在専用其民而已帝又言边兵不足以守徒费衣廪然固边圉又不可悉减安石曰今更减兵即诚无以待急缓不减则费财困国无已时臣以谓傥不能理兵稍复古制则中国无富彊之理帝曰唐都长安府兵多在闗中则为彊本今都闗东而府兵盛则京师反不足待四方安石曰府兵在处可为又可令入卫则不患本不彊韩绛吕公弼皆以入卫为难文彦博曰如曹濮人専为盗贼岂宜使入卫安石曰曹濮人岂无应募皆暴猾无赖之人尚不以为虞义勇皆良民又以物力户为将尉岂当复以为可虞也陈升之欲令义勇以渐戍近州安石曰陛下若欲去数百年募兵之弊则宜果断详立法制令本末备具不然无补也帝曰制而用之在法当预立条制以渐推行彦博等又以为土兵难使千里出戍安石曰前代征琉球讨党项岂非府兵乎帝曰募兵専于战守故可恃至民兵则兵农之业相半可恃以战守乎安石曰唐以前未有黥兵然亦可以战守臣以谓募兵与民兵无异顾所用将帅如何尔将帅非难求但人主能察见羣臣情伪善驾御之则人材出而为用不患无将帅有将帅则不患民兵不为用矣帝曰经逺之防必至什伍其民费省而兵众且与募兵相为用矣安石对曰欲公私财用不匮为宗社长久计募兵之法诚当变革帝曰宻院以为必有建中之变安石对曰陛下躬行徳义忧勤政事上下不蔽必无此理建中所以致变徳宗用卢杞之徒而踈陆防其不亡者幸也时开封鞫保户有质衣而买弓箭者帝恐其贫乏艰于出备安石曰民贫宜有之抑民使置弓箭则法所弗去也往者冬阅及巡检畨上唯就用在官弓矢不知百姓何故至于质衣也然自生民以来兵农为一耒耜以养生弓矢以免死皆凡民所宜自具未有造耒耜弓矢以给百姓者也然则虽使百姓置弓矢亦不为过苐陛下优恤百姓甚至故今立法一听民便尔且府界素多羣盗攻刦杀掠一嵗之间至二百火逐火皆有赏钱备赏之人即今保丁也方其备赏之时岂无卖易衣服以纳官赏者然人皆以谓赏钱宜出于百姓夫出钱之多不足以止盗而保甲之能止盗其效已见则虽令民出少钱以置器械未有损也帝曰赏钱人所习惯则安之如自然不习惯则不能无怨如河决壊民产民不怨决河以壊民产则怨矣帝尝批陈留县所存保甲每十人一小保中三人或五人须要弓箭县吏督责无者有刑百姓买一弓至千五百十箭至六七百当青黄不接之际贫下客丁安能出办又每一小保用民力筑射垜又自办钱粮起铺屋每保置鼓遇贼声击民居逺近不一甲家遭贼鼓在乙家则无缘声击如此须人置一鼓费钱不少可速指挥令止如元议团保觉察盗贼余无得施行乡民既忧无钱买弓箭加以传惑徙之戍边是以父子聚首号泣者非虚也安石进呈不行帝谓安石保甲诚有斩指者此事宜缓而宻安石曰日力可惜帝曰然亦不可遽恐却沮事安石曰此事自不敢不宻权知开封府韩维等言诸县团结保甲乡民惊扰祥符等县已毕其余县乞农闲排定时府界诸县乡民或自残伤以避团结安石辨说甚力时曽孝寛为府界提防榜募告捕煽惑保甲者虽甚严有匿名书封丘郭门者于是诏重赏捕之安石曰乃者保甲人得其愿上畨状然后使之宜于人情无所惊疑且今居藏盗贼及为盗贼之人固不便新法陛下观长社一县捕获府界剧贼为保甲迫逐出外者至三十人此曹既不容京畿又见捕于辅郡其计无聊専务煽惑比闻为首煽惑者已就捕然至京师亦止有二十许人以十七县十数万家而被煽惑者才二十许人不可谓多自古作事未有不以势率众而能令上下如一者今聨十数万人为保甲又待其应募乃使之畨上此乃以陛下矜恤之至令保甲畨上捕盗若任其自去来即孰肯听命若以法驱之又非人所愿且为天下者如止欲任民情所愿而已则何必立君而为之张官置吏也今辅郡保甲宜先遣官谕上防后以法推行之帝曰然一日帝谓安石曰曽孝寛言民有斩指诉保甲者安石曰此事得于蔡骃赵子几使骃验问乃民因断木误斩指参证者数人大抵保甲法上自执政大臣中则两制下则盗贼及停藏之人皆所不欲然臣召乡人问之皆以为便则虽有斩指以避丁者不皆然也况保甲非特除盗因可渐习为兵既人皆能射又为旗鼓变其耳目且约以免税上畨代巡检兵又自正长而上能捕贼者奬之以官则人竞劝然后使与募兵相则可以销募兵骄志且省财费此宗社长久之计帝谓什伍百姓如保甲恐难成不如便团结成指挥以使臣管辖安石曰陛下诚能果断不恤人言即虽团结指挥亦无所妨然指挥是虚名五百人为一保缓急可唤集虽不名为指挥与指挥使无异乃是实事幸不至大急即免令人骇扰而事集为上防帝遂变三路义勇如府畿保甲法冯京曰义勇以有指挥使指挥使即其乡里豪杰今复作保甲令何人为大保长安石曰古者民居则为乡五家为比比有长及用兵即五人为伍伍有伍司马二十五家为闾闾有闾胥二十五人为两两有两司马两司马即闾胥伍司马即比长第随事异名而已此乃三代六乡六军之遗法其法见于书自夏以来至周不改秦虽决裂阡陌然什伍之尚如古制此所以兵众而彊也歴代唯府兵为近之今舎己然之成宪而乃守五代乱亡之余法其不足以致安彊无疑然人皆恬然不以因循为可忧者所见浅近也安石又奏义勇须三丁以上请如府界两丁以上尽籍之三丁即出戍诱以厚利而两丁即止令于廵检上畨如府界法大畧不过如此当遣人与经畧转运司及诸州长吏议之及访本路民情所苦所欲因以寓法帝曰河东脩义勇彊壮法又令团集保甲如何安石对曰义勇须隐括丁数若因团集保甲即一动而两业就今既遣官隐括义勇又别遣官团结保甲即分为两事恐民不能无扰或曰保甲不可代正军上畨否安石曰俟其习熟然后上畨然东兵技艺亦弗能优于义勇保甲臣观广勇虎翼兵固然今为募兵者大抵皆偷惰顽猾不能自振之人为农者皆朴力一心听令之人则缓急莫如民兵可用冯京曰太祖征伐天下岂用农兵安石曰太祖时接五代百姓困极豪杰多以从军为利今百姓安业乐生而军中不复有如向时防起为公侯者即豪杰不复在军而应募者大抵皆偷惰不能自振之人尔帝曰兵之彊弱在人五代兵弱至世宗而彊安石曰世宗所收亦皆天下亡命彊梁之人文彦博曰以道佐人主者不以兵彊天下安石曰以兵彊天下者非道也然有道者固能柔能刚能弱能彊方其能刚彊必不至柔弱张皇六师固先王之所尚也但不当専务兵彊尔帝卒从安石议帝曰保甲义勇刍粮之费当预为之计安石曰当减募兵之费以供之所供保甲之费才养兵十之一二帝曰畿内募兵之数已减于旧彊本之势未可悉减安石曰既有保甲代其役即不须募兵今京师募兵逃死停放一季乃数千但勿招填即为可减然今厢军既少禁兵亦不多臣愿早训练民兵民兵成则募兵当减矣又为上言今河北义勇虽十八万然所可奬慰者不过酋豪百数十人而已此府兵之遗意也帝以为然令议其法枢宻院传上防以府界保甲十日一畨虑太促无以精武事其一月为一畨安石奏曰今保甲十日一畨计一年余八月当畨若须一月即畨愈疏又昨与百姓约十日一畨今遽改命恐愈为人煽惑宜俟其习熟徐议其更畨且今保甲阅艺入等劝奬至优人竞私习不必上畨然后就学臣愚愿以数年其艺非特胜义勇当必胜正兵正兵技艺取应官法而已非若保甲人人有劝心也元丰八年哲宗嗣位知陈州司马光上疏乞罢保甲曰兵出民问虽云古法然古者八百家才出甲士三人歩卒七十二人闲民甚多三时务农一时讲武不妨稼穑自两司马以上皆选贤士大夫为之无侵渔之患故卒乗辑睦动则有功今籍乡村之民二丁取一以为保甲授以弓弩教之战阵是农民半为兵也三四年来又令河北河东陕西置都教塲无问四时每五日一教特置使者比监司専切提举州县不得闗预每一丁教阅一丁供送虽云五日而保正长以泥除草为兵聚之教塲得赂则纵否则留之是三路耕耘收获稼穑之业几尽废也自唐开元以来民兵法壊戍守战攻尽募长征兵士民间何尝习兵国家承平百有余年戴白之老不识兵革一旦畎亩之人皆戎服执兵奔驱田野耆旧叹息以为不祥事既草创调发无法比户骚扰不遗一家又巡检指使按行乡村往来如织保正保长依倚弄权坐索供给多责赂遗小不副意妄加鞭挞蚕食行伍不知纪极中下之民罄家所有侵肌削骨无以供亿愁苦困敝靡所投诉流移四方襁属盈路又朝廷时遣使者徧行按阅所至犒设赏赉糜费金帛以巨万计此皆鞭挞平民铢两丈尺而敛之一旦用之如粪土而乡村之民但苦劳役不感恩泽农民之劳既如彼国家之费又如此终何所用哉若使之捕盗贼卫乡里则何必如此之多使之戍边境事征伐则彼逺方之民以骑射为业以攻战为俗自幼及长更无他务中国之民大半服田力穑虽复授以兵械教之击刺在教塲之中坐作进退有似严整必若使之与敌人相遇填然鼓之鸣镝始交其奔北溃败可以前料决无疑也岂不误国事乎又悉罢三路巡检下兵士及诸县弓手皆易以保甲主簿兼县尉但主草市以里其乡村盗贼悉委巡检兼掌巡按保甲教阅朝夕奔走犹恐不办何暇逐捕盗贼哉又保甲中徃徃有自为盗者亦有乘保马行刧者然则设保甲保马本以除盗乃更资盗也自教阅保甲以来河东陕西京西盗贼已多至敢白昼公行入县镇杀官吏官军追讨经歴嵗月终不能制况三路未至大饥而盗贼猖炽已如此万一遇数千里之蝗旱而失业饥寒武艺成就之人所在蜂起以应之其为国家之患可胜言哉此非小事不可以忽夫夺其衣食使无以为生是驱民为盗也使比屋习战劝以官赏是教民为盗也又撤去捕盗之人是纵民为盗也谋国如此果为利乎害乎且向者干进之士说先帝以征伐开拓之防故立保甲户马保马等法近者登极赦书有云应缘边州军仰逐处长吏并巡检使臣钤辖兵士及边上人户不得侵扰外界务要静守疆塲勿令骚扰此葢圣意欲惠绥殊方休息生民中外之人孰不归戴然则保甲户马复何所用哉今虽罢戸马寛保马而保甲犹存者葢未有以其利害之详奏闻者也臣愚以为悉罢保甲使归农召提举官还朝量逐县户口每五十戸置弓手一人畧依缘边弓箭手法许防本戸田二顷悉免其税役除出贼地分更不立三限科校但令捕贼给赏若获贼数多及能获彊恶贼人者各随功大小迁补职级或补班行务在优假弓手使人劝募然后募本县乡村户有勇力武艺者投充计即今保甲中有勇力武艺者必多愿应募若一人缺额有二人以上争投者即委本县令尉选武艺髙彊者充或武艺衰退者许他人指名与之比较若武艺胜于旧者即令充替其被替者中不得防田如此则不必教阅武艺自然精熟一县之中其壮勇者既为弓手其羸弱者虽使为盗亦不能为患仍委本州及提防刑狱常按察令佐有取舎不公者严行典宪若召募不足且即于乡村户上依旧条权差有投名者即令充替其余巡检兵士县尉弓手耆老壮丁逐捕盗贼并乞依祖宗旧法五月以光为门下侍郎光欲复申前说以为教阅保甲公私劳费而无所用是时资政殿学士韩维侍读吕公着欲复上前奏先自进呈乞罢团教诏府界三路保甲自来年正月以后并罢团教仍依旧每嵗农隙赴县教阅一月其差官置场排备军器教阅法式畨次按赏费用令枢宻院三省同立法后六日光再上奏极其恳切蔡确等执奏不行诏保甲依枢宻院已得指挥保马别议立法九月监察御史王岩叟言保甲之害三路之民如在汤火未必皆法之弊葢由提举一司上下官吏逼之使然而近日指挥虽令冬教然尚存官司则所以为保甲之害者十分之六七犹在陛下所不知也此皆奸邪遂非饰过而巧辞彊辨以欺惑圣听将至深之病畧示更张以应副陛下圣意而已非至诚为国家去大害复大利以便百姓为太平长久之计者也此忠义之良心所以犹抑奸邪之素计所以尚存天下之识者皆言陛下不絶害源百姓无由乐生不屛羣邪太平终是难致臣愿陛下奋然独断如听政之初行数事则天下之大体无亏陛下髙枕而卧矣十月诏提举府界三路保甲官并罢令逐路提刑及府界提防司兼领所有保甲止冬教三月又诏逐县监教官并罢委令佐监教十一月岩叟言保甲行之累年朝廷固已知人情之所共苦而前日下诏蠲疾病汰小弱释第五等之田不及二十亩者省一月之六教而为三月之并教甚大惠也然其司尚存其患终在今以臣之所见者为陛下言不敢隐其实以欺朝廷亦不敢餙其事以罔成法夫朝廷知教民以为兵而不知教之大苛而民不能堪知别为一司以总之而不知扰之太烦而民以生怨教之欲以为用也而使之至于怨则恐一日用之有不能如吾意者不可不思也民之言曰教法之难不足以为苦而羁縻之虐有甚焉羁縻不足以为苦而鞭笞之酷有甚焉鞭笞不足以为苦而诛求之无已有甚焉方耕方耘而罢方干方营而去此羁縻之所以为苦也其教也保长得笞之保正又笞之巡检之指使与巡检者又交挞之提举司之指使与提举司之干当公事者又互鞭之提举之官长又鞭之一有逃避县令又鞭之人无聊生恨不得死此鞭笞之所以为苦也创袍市巾买弓縧箭添换包指治鞍辔凉棚画象法造队牌缉架僦椅卓围典纸墨看定人雇直均菜缗纳稭粒之类其名百出不可胜数故父老之谚曰儿曹空手不可以入教场非虚语也都副两保正大小两保长平居于家婚姻防葬之问遗秋成夏熟丝麻谷麦之要求过于城市饮食之责望此迫于势而不敢不致者也一不如意即以艺不如法为名而捶辱之无所不至又所谓巡检指使者多由此徒以出贪而冒法不顾后祸有逾于保正保长者此诛求之所以为甚苦也又有逐养子出赘壻再嫁其母兄弟析居以求免者有毒其目断其指灾其肌肤以自残废而求免者有尽室以逃而不归者有委老弱于家而保丁自逃者保丁者逃则法当督其家出赏钱十千以募之使其家有所出当未至于逃至于逃则其困穷可知而督取十千何可以得故每县常有数十百家老弱嗟咨于道路哀诉于公庭如臣之愚且知不忍使陛下仁圣知之当何如也又保丁之外平民凡有一马皆令借供逐场教骑终日驰骤徃徃饥羸以至于毙谁复敢言其或主家倘因他出一误借供遂有追呼笞责之害或因官逋督迫不得已而易之则有抑令还取之苦故人人以有马为祸此皆提举官吏倚法以生事为百姓之扰者也窃惟古者未尝不教民以战而不闻其有此者因人之情以为法也夫缘情以推法则愈久而愈行倚威以行令则愈严而愈悖此自然之理也兽穷则搏人穷则诈自古及今未有穷其下而能无危者也臣观保甲一司上下官吏无毫发爱百姓意故百姓视其官司不啻虎狼积愤防怨人人所同比者保丁执指使逐巡检攻提举司干当官大狱相继今犹未已虽民之愚顾岂忘父母妻子之爱而喜为犯上之恶以取祸哉葢激之至于此极尔激之至深安知其发有不甚于此者情状如此不可不先事而虑以保大体而图安静夫三时务农一时讲武先王之通制也一月之问并教三日不若一嵗之中并教一月农事既毕无他用心人自安于讲武而无憾遂可罢提举司废巡教官一以州县而俾逐路安抚司总之每俟冬教于城下一邑分两畨当一月起教则与正长论阶级罢教则与正长不相谁何庶使百姓得以优游治生无终年遁逃之苦无侵渔苛虐之患无争陵犯上之恶矣且武事不废威声亦全岂不易而有功哉惟陛下深计逺虑断在必行以省多事以为生灵安乐之惠以为国家安静之福又乞罢三路提举保甲钱粮司及罢提举教阅及每嵗分保甲为两畨于十一十二两月上教不必分作四畨且不必自京师遣官视教止令安抚司差那使臣为便并从之元祐元年正月枢宻院言府界三路保甲乞罢团教其教阅器械悉上送官仍立禁约闰二月诏河北河东西路永兴泰凤等路提防刑狱兼提举保甲并依提刑司例各为一司三月王岩叟劾狄谘刘定奸赃状御史孙升亦言刘定上挟章惇之奸党下附狄谘之庸材大肆凭陵公行恐喝真定获鹿之变起于后澶滑之盗作于前愿早正其罪于是谘定皆罢与在外宫观十一月诏府界三路保甲人户五等已下地土不及二十亩者虽三丁已上并免教从殿中侍御史吕陶之请也
　　论元祐罢保甲不得其道　马端临【后同】
　　按籍民为兵古法也虽唐府兵犹然今熙寜之保甲则无益而有害言其无益者则曰田亩之民不习战鬭不可以代募兵言有害者则曰贪污之吏并缘渔猎足以困百姓然民之未谙者可以教练而能而吏之为奸者则虽加之禁戢而不能止故元祐诸贤议更化而必首欲罢此者以其厉民也今观吕陶之言以为民之贫富不系丁之多少而教与不教有幸与不幸遂令人戸五等以下地土不及二十亩者虽三丁以上并免教然则岂贫不堪为兵独富者堪为兵乎葢所取必五等以上与田及二十亩者非取其堪为兵也特以其稍有资力堪充污吏之诛求耳葢介甫所行刻核亟疾之意多惨怛忠利之意少故助役虽良法保甲虽古法而皆足以病民元祐之初苛刻小人用事中外未能尽去知保甲之当罢而第释五等之田不及二十亩者是犹紾兄臂而谕以徐日攘鸡而易以月法既不能尽革而又不能摈弃斥絶其奉法之人则姑少加末减裁量以杀其毒以纾久困之百姓可也以是为经武彊兵之图不亦背乎
　　逃亡并省议【附杂议四条】　　　　宋　志【后同】
　　逃亡之法国初以来各有増损熙宁五年诏禁军奉钱至五百而亡满七日者斩旧制三日者死初执政议更法请满十日帝曰临阵而亡过十日而首得不长奸乎安石曰临阵而亡法不计日即入斩刑今当云在军兴所亡满三日论如对冦贼律枢宻使蔡挺请沿边而亡满三日者斩安石曰沿边有非军兴之所不可一槩坐以重刑本立重法以禁避冦贼及军兴而已帝曰然文彦博固言军法臣等所当总领不轻改如前代销兵乃生变安石曰前代如杜元颖等销兵乃其措置失当非兵不可销也且当萧俛时天下兵至多民力不给安得不减方幽州以朱克融等送京师请毋遣克融还幽州煽众为乱而朝廷乃令克融等飘泊京师久之不调复遣归北克融所以复乱亦何预销兵事彦博曰国初禁军逃亡满一日者斩仁宗改满三日当时议者已虑壊军法安石曰仁宗改法以来活人命至多然于军人逃亡比旧不闻加多仁宗改法不为不善帝乃诏増为七日至若省倂之法凡军各有营营各有额皇祐间马军以四百歩军以五百人为一营承平既久额存而兵阙焉一营或止数十骑兵一营或不满一二百而将校猥多赐予廪给十倍士卒逓迁如额不少损帝患之熙宁二年始议并废陕西马歩军营三百二十七并为二百七十马军额以三百人歩军以四百人其后凡拨并者马歩军营五百四十五并为三百五十五而京师府界诸路及厢军皆防总畸零各足其常额凡并营先为缮新其居室给迁徙费军校员溢则以补他军阙或随所并兵入各指挥使依职次髙下同领帝尝谓辅臣曰天下财用朝廷稍加意则所省不可胜计廼者销并军营计减军校十将以下三千余人除二节赐予及慊从廪给外计一嵗所省为钱四十五万缗米四十万石防绢二十万匹布三万端马藁二百万庶事若此邦财其可胜用哉初议并营大臣皆以兵骄已久遽并之必召乱不可帝不听独王安石赞决之时苏轼言曰近者并军搜卒之令猝然轻发甚于前日矣虽陛下不恤人言持之益坚而势穷事碍终必不变他日虽有良法羙政陛下能复自信乎枢宻使文彦博曰近多更张人情汹汹非一安石曰事合更张岂惮此軰纷纷耶帝用安石言卒并营之自熙宁以至元丰嵗有并废【四年有诏付赵卨闻鄜延路诸军数出至鬻衣装以自给可宻体量振恤之先是王安石言今士卒极窘至有衣纸而擐甲者此最为大忧而自来将帅不敢言振恤士卒恐成姑息以致兵骄臣愚以为视士卒如爱子故可与之俱死爱而不能令譬如骄子不可用也前陛下言郭进事臣案进传言进知人疾苦所至人为立碑记徳士卒小有违令輙杀之惟其能犒赏存恤然后能杀违令者而人无怨今宜稍寛牵拘将帅之法使得用封桩钱物随宜振恤然后可以责将帅得士卒死力也又熙宁元年诏曰国家置兵以偹战守而主兵之官冗占者众肄习弗时或误军事帅臣安抚监司其察所部有占兵不如令者以闻十月枢宻院请陕西河东选三班使臣及士人任殿侍者以为河北诸路指使教习骑军或言河朔兵有教阅之名而无其实请班教法于其军久而弗能者罢为厢军奏可二年帝常语执政并边训练士卒何以得精熟安石对曰京东所教兵已精强愿陛下推此法以责边将间诏其兵亲临阅试训练简阅有不如诏者罚之而赏其能者赏不遗贱罚不避贵则法行而将吏加劝士卒无不奋励矣时帝欲利戎器而患有司茍简王雱上疏曰汉宣帝号中兴贤主而称技巧工匠独精于元成之时是虽有司之事而上系朝廷之政方今外御边患内虞贼盗而天下嵗课弓弩甲胄入武库者以千万数乃无一坚好精利实可为偹者臣尝观诸州作院兵匠乏少至拘市人以偹役所作之器但形质而已武库之吏计其多寡之数而藏之未尝责其实用故所积虽多大抵敝恶夫为政如此而欲抗威决胜外攘内脩未见其可也傥欲弛武偹示天下以无事则金木丝枲筋胶角羽之材皆民力也无故聚工以毁之甚可惜也莫若更制法度敛数州之作聚为一处若今钱监之比择知工事之臣使専其职且募天下良工散为匠师而朝廷内置工官以总制其事察其精窳而赏罚之则人人务胜不加责而皆精矣闻今武库太祖时弓尚有如新者而近世所造徃徃不可用此可见法禁之张弛矣大抵雱为此言以迎逢上意欲妄更旧制也其时周士隆上书论广西交阯事请为车以御象阵文彦博非之安石以为自前代至本朝南方数以象胜中国士隆防宜可用因论自古车战法甚辨请以车骑相当试以观其孰利帝亦谓北边地平可用车为营乃诏试车法令沿河采车材三千两军器监定法式造战车以进帝虑置监未有实効而虚用材役诏中书枢宻院覈实其事令条画以闻军器监奏置监以来増造兵器若干为工若干视前器増而工省帝复诘之且令与御前工作所较工孰省验器孰良王韶谓如此恐内外相倾成俗且徃年军器监检察内臣折剥弓弩隙由此生今令内臣较按军器监又如曩日相倾无已帝曰比累累说军器监事若不较见事实即中外便以为听小臣譛愬今令得实行法所以明曲直也安石曰诚当如此若每事分别曲直明其信诞使功罪不蔽则天下之治久矣王韶曰军器监事不须比较帝曰事不比较无由见枉直安石曰朝廷治事唯欲直而已其后安石卒以辨口解帝之疑而军器监获免欺冒之罪】
　　叙宋前后募兵
　　召募之制起于府卫之废唐末士卒疲于征役多亡命者梁祖令诸军悉黵面为字以识军号是为长征之兵方其募时先度人材次阅走跃试瞻视然后黵面赐以缗钱衣履而诸籍宋初因之或募士人就所在团立或取营伍子弟听从本军或募饥民以补本城或以有罪配给役取之虽非一涂而伉健者迁禁卫短弱者为厢军制以队伍束以法令当其无事时虽不无爵赏衣廪之费一有征讨则以之立战鬭给漕挽而天下犷悍失职之徒皆为良民之卫矣初太祖拣军中彊勇者号兵様分送诸道令如様招募后更为木榳天圣元年诏募兵刺指挥二字家属给口粮兵官代还以所募多寡为赏罚于是逺方健勇失业之民悉有所归绍圣四年熙河兰岷路都总管提防熙河兰岷等路汉畨弓箭手司言兰州金城闗欲招置歩军保防四指挥马军蕃落一指挥从之诏陕西路添置蕃落军十指挥各以五百人为额于永兴军河中凤翔同华州各置两指挥并住营州军将下统制训练委逐路所属都总管同选官招人初三省宻院欲以牧地募民牧养马久而未集曽布以谓不若増骑兵为简便兼土兵乃劲兵又诸路出戍者已竭及建此议众翕然皆以为允帝亦乐从之葢收租见存者七百万嵗额一百七十万而十指挥之费二十五万而已故可与募人养马之法兼行也徽宗崇宁四年熙河兰湟路转运使洪中孚自河东入觐帝问崇威崇锐新兵教阅就绪否中孚曰教阅易事也臣不知艺祖取天下之兵与神考所分将兵曽无减损若未尝减损似不须増葢兵贵简练不贵多今遽増二军所费至广臣不知献议者于经费之外别有措置或只仰给朝廷也帝愕然曰初议増兵未尝议费可即罢去中孚曰惰游之卒不复安于南亩今一旦罢遣强者聚而为盗弱者转徙则重朝廷忧不若使填诸营阙无阙听于额外收管不一二年尽矣帝称善宣和四年臣僚言窃闻道路汹汹相怖云诸军捉人刺涅以补阙额率数人驱一壮夫且曳且敺百姓呌呼或齧指求免日者金明池人大和防忽遮门大索但长身少年牵之而去云充军致卖蔬茹者不敢入城行旅市人下逮奴皆避藏恐惧事骇见闻今国家闲暇必欲招填禁旅当明示法令赉以金帛捐财百万则十万人应募矣捉人于途实亏国体流闻四方传播逺迩殊为未便伏望亟行禁止以弭疑畏时寳箓宫道士张继滋因徃尉氏亦被刺事闻手诏提刑司根治钦宗即位诏守令募州县乡村土豪为队长各自募其亲识乡里以行及五十人以上先与进义副尉三百人以上与承信郎募文武官习武勇者为统领行日所发州军授以器甲人给粮半月地里逺者所至州县接续批支京畿辅郡兵马制置使司言诸路召募敢勇効用每名先给钱三千赴本司试验给防讫支散银绢激赏若监司知通令佐并应有官人能召到敢勇効用事艺髙强及二百人以上者乞转与一官每加二百人依此或监司郡守州县官以下应缘军期事件稍有稽缓并依军法从之靖康间京城四壁共十万人黄人黄旗满市时应募者多庸匄殊无鬭志闰十一月何防用王健募竒兵虽操瓢行乞之人亦皆应募仓卒未就纪律竒兵乱敺王健杀使臣数十人内前大扰王宗濋斩渠魁数人乃定及出战为鐡骑所冲望风奔溃殱焉十一月诏诸军诈效蕃装焚刦财物限十日赍赃自首与免罪乃召募溃兵收管给口食焉
　　评魏公养兵议　　　　　　罗大经
  </div>
  <div class="pagination">
   <a href="稗编_page64.html">
    上一页
   </a>
   <span>
    ...
   </span>
   <a href="稗编_page60.html">
    60
   </a>
   <a href="稗编_page61.html">
    61
   </a>
   <a href="稗编_page62.html">
    62
   </a>
   <a href="稗编_page63.html">
    63
   </a>
   <a href="稗编_page64.html">
    64
   </a>
   <span class="current-page">
    65
   </span>
   <a href="稗编_page66.html">
    66
   </a>
   <a href="稗编_page67.html">
    67
   </a>
   <a href="稗编_page66.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
