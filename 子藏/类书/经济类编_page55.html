<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 55 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 55 页/共 74 页
  </h1>
  <div class="content">
   经济类编卷八十一
　　钦定四库全书
　　经济类编卷八十二
　　明　冯琦冯瑗　撰
　　人伦类二
　　宗族【五则】
　　唐太宗时髙士亷韦挺令狐徳棻岑文本上所撰氏族志先是山东人士崔卢李郑诸族好自矜地望虽累叶陵夷茍它族欲与为昏姻必多责财帛或舍其乡里而妄称名族或兄弟齐列而更以妻族相陵太宗恶之命士亷等徧责天下谱谍质诸史籍考其真伪辨其昭穆第其甲乙襃进忠贤贬退奸逆分为九等士亷等以黄门侍郎崔民干为第一太宗曰汉髙祖与萧曹樊灌皆起闾阎布衣卿辈至今推仰以为英贤岂在世禄乎髙氏偏据山东梁陈僻在江南虽有人物盖何足言况其子孙才行衰薄官爵陵替而犹卬然以门地自负贩鬻松槚依托富贵弃亷忘耻不知世人何为贵之今三品以上或以徳行或以勲劳或以文学致位贵显彼衰世旧门诚何足慕而求与为昬虽多输金帛犹为彼所偃蹇我不知其解何也今欲厘正讹谬舍名取实而卿曹犹以崔民干为第一是轻我官爵而狥流俗之情也乃更命刋定专以今朝品秩为髙下于是以皇族为首外戚次之降崔民干为第三凡二百九十三姓千六百五十一家颁于天下厥后许敬宗等以其书不叙武氏本望奏请改之髙宗乃命礼部郎中孔志约等比类升降以后族为第一等其余悉以仕唐官品髙下为凖凡九等于是士卒以军功致位五品者豫士流时人谓之勲格
　　李义府既贵自言本出赵郡与诸李叙昭穆无頼之徒籍其权势拜伏为兄叔者甚众给事中李崇徳初与同谱及义府出为普州即除之义府闻而衔之及复为相使人诬构其罪下狱自杀　山东士人自矜门地昬姻多责资财命修氏族志例降一等王妃主壻皆取勲臣家不议山东之族而魏徴房龄李勣家皆盛与为昬常左右之由是旧望不减或一姓之中更分某房某眷髙下悬隔李义府为其子求昬不获恨之故以先帝之防劝髙宗矫其诏后魏陇西李寳等子孙不得自为昬姻仍定天下嫁女受财之数母得受陪门财然族望为时俗所尚终不能禁或载女窃送夫家或女老不嫁终不与异姓为昬其衰宗落谱昭穆所不齿者往往反自称禁昬家益增厚价
　　宋太宗时江州义门陈兢宜都王叔明之后九世同居长幼凡七百口不畜仆妾上下婣睦人无间言每食必羣坐广堂未成人者别为一席有犬百余共一牢食一犬不至羣犬亦皆不食唐僖宗及南唐时旌其门开寳初免徭役至兢子侄益众常苦乏食知州康戬言于朝诏本州每岁贷粟二千石
　　苏洵苏氏族谱亭序　匹夫而化乡人者吾闻其语矣国有君邑有大夫而争讼者诉于其门乡有庠里有学而学道者赴于其家乡人有为不善于室者父兄辄相与恐曰吾夫子无乃闻之呜呼彼独何修而得此哉意者其积之有本末而施之有次第耶今吾族人犹有服者不过百人而岁时蜡社不能相与尽其欢欣爱洽稍逺者至不相往来是无以示吾乡党邻里也乃作苏氏族谱立亭于髙祖墓茔之西南而刻石焉既而告之曰凡在此者死必赴冠娶妻必告少而孤则老者字之贫而无归则富者収之而不然者族人之所共诮让也岁正月相与拜奠于墓下既奠列坐于亭其老者顾少者而叹曰是不及见吾乡党风俗之美矣自吾少时见有为不义者则众相与疾之如见恠物焉栗焉而不宁其后少衰也犹相与笑之今也则相与安之耳是起于某人也夫某人者是乡之望人也而大乱吾俗焉是故其诱人也速其为害也深自斯人之逐其兄之遗孤子而不恤也而骨肉之恩薄自斯人之多取其先人之赀田而欺其诸孤子也而孝弟之行缺自斯人之为其诸孤子之所讼也而礼义之节废自斯人之以妾加其妻也而嫡庶之别混自斯人之笃于声色而父子杂处讙哗不严也而闺门之政乱自斯人之渎财无厌惟富者之为贤也而亷耻之路塞此六行者吾往时所谓大慙而不容者也今无知之人皆曰某人何人也犹且为之其舆马赫奕婢妾靓丽足以荡惑里巷之小人其官爵货力足以摇动府县其矫诈修饰言语足以欺罔君子是州里之大盗也吾不敢以告乡人而私以戒族人焉髣髴于斯人之一节者愿无过吾门也予闻之惧而请书焉老人曰书其事而阙其姓名使他人观之则不知其为谁而夫人之观之则面热内慙汗出而食不下也且无彰之庶其有悔乎予曰然乃记之
　　苏轼劝亲睦策　夫民相与亲睦者王道之始也昔三代之制画为井田使其比闾族党各相亲爱有急相赒有喜相庆死丧相恤疾病相养是故其民安居无事则往来欢欣而狱讼不生有冦而战则同心并力而缓急不离自秦汉以来法令峻急使民离其亲爱欣欢之心而为邻里告讦之俗富人子壮则出居贫人子壮则出赘一国之俗而家各有法一家之法而人各有心纷纷乎散乱而不相属是以礼让之风息而争鬬之狱繁天下无事则务为欺诈相倾以自成天下有变则流徙涣散相弃以自存嗟夫秦汉以下天下何其多故而难治也此无他民不爱其身故轻犯法轻犯法则王政不行欲民之爱其身则莫若使其父子亲兄弟和而妻子相好夫民仰以事父母旁以睦兄弟而俯以防妻子则其所頼于生者重而不忍以其身轻犯法三代之政莫尚于此矣今欲教民和亲则其道必始于宗族臣欲复古之小宗以収天下不相亲属之心古者有大宗有小宗故礼曰别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也古者诸侯之子弟异姓之卿大夫始有家者不敢祢其父而自使其嫡子后之则为大宗族人宗之虽百世而宗子死则为之服齐衰九月故曰宗其继别子之所自出者百世不迁者也别子之庶子又不得祢别子而自使其嫡子为后则为小宗小宗五世之外则无服其继祢者亲兄弟为之服其继祖者从兄弟为之服其继曾祖者再从兄弟为之服其继髙祖者三从兄弟为之服其服大功九月而髙祖以外亲尽则易宗故曰宗其继髙祖者五世则迁者也小宗四有继髙祖者有继曾祖者有继祖者有继祢者与大宗为五此所谓五宗也古者立宗之道嫡子既为宗则其庶子之嫡子又各为其庶子之宗其法止于四而其实无穷自秦汉以来天下无世卿大宗之法不可以复立而其可以収合天下之亲者有小宗之法存而莫之行此甚可惜也今夫天下所以不重族者有族而无宗也有族而无宗则族不可合族不可合则虽欲亲之而无由也族人而不相亲则忘其祖矣今世之公卿大臣贤人君子之后所以不能世其家如古之久逺者其族散而忘其祖也故莫若复小宗使族人相率而尊其宗子宗子死则为之加服犯之则以其服坐贫贱不敢轻而富贵不敢以加之冠婚必告丧塟必赴此非有所难行也今夫良民之家士大夫之族亦未必无孝悌相亲之心而族无宗子莫为之紏率其势不得相亲是以世之人有亲未尽而不相往来冠昏不相告死不相赴而无知之民遂至于父子异名而兄弟相讼然则王道何从而兴乎呜呼世人之患在于不务逺见古之圣人合族之法近于迂阔而行之期月则望其有益故夫小宗之法非行之难而在乎久而不怠也天下之民欲其忠厚和柔而易治其必自小宗始矣
　　门第【二则附】
　　宋王僧达幼聪警能文而跌荡不拘武帝初践阼擢为仆射居顔刘之右自负才地谓当时莫及一二年间即望宰相既而迁护军怏怏不得志累启求出武帝不悦自是稍稍下迁沈约论曰夫君子小人类物之通称蹈道则为君子违之则为小人是以太公起屠钓为周师傅説去版筑为殷相明剔幽仄唯才是与逮于二汉兹道未革胡广累世农夫致位公相黄宪牛医之子名重京师非若晩代分为二涂也自魏始立九品盖以论人才优劣非谓世族髙卑而近代俗士随时俯仰凭藉世资用相陵驾因此相防遂爲成法周汉之道以智愚魏晋以来以贵役贱士商之科较然有辨矣　裴子野论曰古者徳义可尊无择负贩苟非其人何取世族名公子孙还齐布衣之伍士庶虽分本无华素之隔有晋以来其流稍改草泽奇士犹显清涂降及季年専限阀阅自是三公之子傲九棘之家黄散之孙蔑令长之室转相骄矜互争铢两唯论门户不问贤能以谢灵运王僧达之才华轻躁使生自寒宗犹将覆折重以怙其庇廕召祸宜哉
　　北魏髙祖与羣臣论选调曰近世髙卑出身各有常分此果如何李冲对曰未审上古已来张官例位为膏梁子弟乎为致治乎髙祖曰欲为治耳冲曰然则陛下今日何为专取门品不防才能乎髙祖曰苟有过人之才不患不知然君子之门借使无当世之用要自徳行纯笃朕故用之冲曰传説吕望岂可以门地得之髙祖曰非常之人旷世乃有一二耳秘书令李彪曰陛下若专取门地不审鲁之三卿孰若四科著作佐郎韩显宗曰陛下岂可以贵袭贵以贱袭贱髙祖曰必有髙眀卓然出类防萃者朕亦不拘此制顷之刘昶入朝髙祖谓昶曰或言唯能是寄不必拘门朕以为不尔何者清浊同流混齐一等君子小人名品无别此殊为不可我今八族以上士人品第有九九品之外小人之官复有七等若有其人可家为三公正恐贤才难得不可止为一人浑我典制也　司马光曰选举之法先门第而后贤才此魏晋之深而歴代相因莫之能改也夫君子小人不在于世禄与侧防以今日视之愚智所同知也当是之时虽魏孝文之贤犹不免斯蔽故夫明辨是非而不惑于世俗者诚鲜矣
　　贤妇人【二十八则】
　　季康子问于公父文伯之母曰主亦有以语肥也对曰吾能老而已何以语子康子曰虽然肥愿有闻于主对曰吾闻之先姑曰君子能劳后世有继子夏闻之曰善哉商闻之曰古之嫁者不及舅姑谓之不幸夫妇学于舅姑者也　公父文伯饮南宫敬叔酒以露睹父为客羞鼈焉小睹父怒相延食鼈辞曰将使鼈长而后食之遂出文伯之母闻之怒曰吾闻之先子曰祭养尸飨养上宾鼈于何有而使夫人怒也遂逐之五日鲁大夫辞而复之　公父文伯之母如季氏康子在其朝与之言弗应从之及寝门弗应而入康子辞于朝而入见曰肥也不得闻命无乃罪乎曰子弗闻乎天子及诸侯合民事于外朝合神事于内朝自卿以下合官职于外朝合家事于内朝寝门之内妇人治其业焉上下同之夫外朝子将业君之官职焉内朝子将庀季氏之政焉皆非吾所敢言也　公父文伯朝朝其母其母方绩文伯曰以歜之家而主犹绩惧干季孙之怒也其以歜为不能事主乎其母叹曰鲁其亡乎使僮子备官而未之闻邪居吾语女昔圣王之处民也择瘠土而处之劳其民而用之故长王天下夫民劳则思思则善心生逸则滛滛则忘善忘善则恶心生沃土之民不材滛也瘠土之民莫不向义劳也是故天子大采朝日与三公九卿祖识地徳日中考政与百官之政事师尹惟旅牧相宣序民事少采夕月与太史司载紏防天刑日入监九御使洁奉禘郊之粢盛而后即安诸侯朝修天子之业命昼考其国职夕省其典刑夜儆百工使无慆滛而后即安卿大夫朝考其职昼讲其庶政夕序其业夜庀其家事而后即安士朝而受业昼而讲贯夕而习复夜而计过无憾而后即安自庶人以下明而动晦而休无日以怠王后亲织紞公侯之夫人加之以纮綖卿之内子为大帯命妇成祭服列士之妻加之以朝服自庶士以下皆衣其夫社而赋事烝而献功男女効绩愆则有辟古之制也君子劳心小人劳力先王之训也自上以下谁敢淫心舍力今我寡也尔又在下位朝夕防事犹恐忘先人之业况有怠惰其何以避辟吾冀而朝夕修我曰必无废先人尔今曰胡不自安以是承君之官余惧穆伯之絶祀也仲尼闻之曰弟子志之季氏之妇不淫矣公父文伯之母季康子之从祖叔母也康子往焉
　　门与之言皆不逾阈祭悼子康子与焉酢不受彻爼不宴宗不具不绎绎不尽饫则仲尼闻之以为别于男女之礼矣　公父文伯卒其母戒其妾曰吾闻之好内女死之好外士死之今吾子天死吾恶其以好内闻也二三妇之辱其先祀者请无瘠色无洵涕无掐膺无忧容有降服无加服从礼而静是昭吾子也仲尼闻之曰女知莫如妇男知莫如夫公父氏之妇知也夫欲明其子之令徳也　公父文伯之母朝哭穆伯而莫哭文伯仲尼闻之曰季氏之妇可谓知礼矣爱而无私上下有章
　　伯宗朝以喜归其妻曰子貎有喜何也曰吾言于朝诸大夫皆谓我知似阳子对曰阳子华而不实主言而无谋是以难及其身子何喜焉伯宗曰吾饮诸大夫酒而与之语尔试听之曰诺既饮其妻曰诸大夫莫子若也然而民不能戴其上久矣难必及子子盍亟索士憗庇州犂焉得毕阳及栾弗忌之难诸大夫害伯宗将谋而杀之毕阳实送州犂于荆
　　赵王以赵括为将代亷颇及括将行其母上书言于王曰括不可使将王曰何以对曰始妾事其父时为将身所奉饭饮而进食者以十数所友者以百数大王及宗室所赏赐者尽以予军吏士大夫受命之日不问家事今括一旦为将东向而朝军吏无敢仰视之者王所赐金帛归藏于家而日视便利田宅可买者买之王以为何如其父父子异心愿王勿遣王曰母置之吾已决矣括母因曰王终遣之即有如不称妾得无随坐乎王许诺赵括既代亷颇悉更约束易置军吏秦将白起闻之纵奇兵佯败走而絶其粮道分断其军为二士卒离心四十余日军饿赵括出鋭卒自抟战秦军射杀赵括括军败数十万之众遂降秦秦悉阬之赵前后所亡凢四十五万明年秦兵遂围邯郸岁余几不得脱頼楚魏诸侯来救乃得解邯郸之围赵王亦以括母先言竟不诛也
　　汉文帝时人上书言淳于意以刑罪当传西之长安意有五女随而泣意怒骂曰生女不生男缓急无可使者于是少女缇萦伤父之言乃随父西上书曰妾父为吏齐中称其亷平今坐法当刑妾窃痛死者不可复生而刑者不可复续虽欲改过自新其道莫由终不可得妾愿入身为官婢以赎父刑罪使得改行自新也书闻上悲其意此岁中亦除肉刑法
　　严延年母从东海来欲从延年腊到雒阳适见报囚母大惊便止都亭不肯入府延年出至都亭谒母母闭閤不见延年免冠顿首閤下良久母乃见之因数责延年幸得备郡守专治千里不闻仁爱教化有以全安愚民顾乘刑罚多刑杀人欲以立威岂为民父母意哉延年服罪重顿首谢因自为母御归府舎母毕正腊谓延年天道神明人不可独杀我不意当老见壮子被刑戮也行矣去女东归扫除墓地耳遂去归郡见昆弟宗人复为言之后岁余果败东海莫不贤知其母延年兄弟五人皆有吏材至大官东海号曰万石严妪
　　渤海鲍宣妻者桓氏之女也字少君宣尝就少君父学父竒其清苦故以女妻之装送资贿甚盛宣不悦谓妻曰少君生富骄习美饰而吾实贫贱不可当礼妻曰大人以先生修徳守约故使贱妾侍执巾栉既奉承君子唯命是从宣笑曰能如是是吾志也妻乃悉归侍御服饰更着短布裳与宣共挽鹿车归乡里拜姑礼毕提瓮出汲修行妇道乡邦称之宣哀帝时官至司校尉子永中兴初为鲁郡太守永子昱从容问少君曰太夫人宁复识挽鹿车时不对曰先姑有言存不忘亡安不忘危吾焉敢忘乎
　　太原王霸少立髙节光武时连征不仕妻亦美志行初霸与同郡令狐子伯为友后子伯为楚相而其子为郡功曹子伯乃令子奉书于霸车马服从雍容如也霸子时方耕于野闻宾投耒而归见令狐子沮怍不能仰视霸目之有愧容客去而久卧不起妻怪问其故始不肯告妻请罪而后言曰吾与子伯素不相若向见其子容服甚光举措有适而我儿曹蓬髪厯齿未知礼则见客而有惭色父子恩深不觉自失耳妻曰君少修清节不顾荣禄今子伯之贵孰与君之髙柰何忘宿志而惭儿女乎霸屈起而笑曰有是哉遂共终身隐遯
　　河南乐羊子尝行路得遗金一饼还以与妻妻曰妾闻志士不饮盗泉之水亷者不受嗟来之食况拾遗求利以汚其行乎羊子大慙乃捐金于野而逺寻师学一年来归妻跪问其故羊子曰久行懐思无他异也妻乃引刀趋机而言曰此织生自蚕茧成于机杼一丝而累以至于寸累寸不已遂成丈匹今若防斯织也则捐失成功稽废时月夫子积学当日知其所亡以就懿徳若中道而归何异断斯织乎羊子感其言复还终业遂七年不返妻常躬勤养姑又逺馈羊子尝有他舎鸡谬入园中姑盗杀而食之妻对鸡不餐而泣姑怪问其故妻曰自伤居贫使食有他肉姑竟弃之后盗欲有犯妻者乃先刼其姑妻闻操刀而出盗人曰释汝刀从我者可全不从我者则杀汝姑妻仰天而叹举刀刎颈而死盗亦不杀其姑太守闻之即捕杀贼盗而赐妻缣帛以礼塟之号曰贞义
　　汉中陈文矩妻者同郡李法之姊也字穆姜有二男而前妻四子文矩为安众令丧于官四子以母非所生憎毁日积而穆姜慈爱温仁抚字益隆衣食资供皆兼倍所生或谓母曰四子不孝甚矣何不别居以逺之对曰吾方以义相导使其自迁善也及前妻长子兴遇疾困笃母恻隐自然亲调药膳恩情笃宻兴疾久乃瘳于是呼三弟谓曰继母慈仁出自天授吾兄弟不识恩养禽兽其心虽母道益隆我曹过恶亦已深矣遂将三弟诣南郑狱陈母之徳状已之过乞就刑辟县言之于郡郡守怪异其母蠲除家徭遣散四子许以修革自后训导愈明并为良士穆姜年八十余卒临终敕诸子曰吾弟伯度智达士也所论薄塟其义至矣又临亡遗令贤圣法也今汝曹遵承勿与俗同增吾之累诸子奉行焉安定皇甫防丧室家后更娶之妻善属文能草书时为规答书记众人怪其工及规卒时妻年犹盛而容色美后董卓为相国承其名娉以軿辎百乘马二十匹奴婢钱帛充路妻乃轻服诣卓门跪自陈情辞甚酸怆卓使传奴侍者悉拔刀围之而谓曰孤之威教欲令四海风靡何有不行于一妇人乎妻知不免乃立骂卓曰君羗胡之种毒害天下犹未足耶妾之先人清徳奕世皇甫氏文武上才为汉忠臣君亲非其趋使走吏乎敢欲行非礼于尔君夫人耶卓乃引车庭中以其头悬軶鞭朴交下妻谓持杖者曰何不重乎速尽为惠遂死车下后人图画号曰礼宗云
　　魏丹阳大都督妫览郡丞戴员杀太守孙翊览入居军府中欲逼取翊妻徐氏徐氏绐之曰乞取晦日设祭除服然后听命览许之徐氏潜使所亲语翊亲近旧将孙髙传婴等与共图览髙婴涕泣许诺宻呼翊时侍养者二十余人与盟誓合谋到晦日设祭徐氏哭泣尽哀毕乃除服薰香沐浴言笑懽悦大小凄怆怪其如此览宻觇无复疑意徐氏呼髙婴置户内使人召览入徐氏出户拜览适得一拜徐大呼二君可起髙婴俱出共杀览余人即就外杀员徐氏乃还衰绖奉览员首以祭翊墓举军震骇
　　曹爽从弟文叔妻夏侯令女早寡而无子其父文宁欲嫁之令女刀截两耳以自誓居常依爽爽诛其家上书絶昬强迎以归复将嫁之令女窃入寝室引刀自断其鼻其家惊惋谓之曰人生世间如轻尘栖弱草耳何至自苦乃尔且夫家夷灭已尽守此欲谁为哉令女曰吾闻仁者不以盛衰改节义者不以存亡易心曹氏全盛之时尚欲保终况今衰亡何忍弃之此禽兽不行吾岂为乎司马懿闻而贤之听使乞子字养为曹氏后晋皇甫谧字士安汉太尉嵩之曽孙也出后叔父徙居新安年二十不好学游荡无度或以为痴尝得果辄进所后叔母任氏任氏曰孝经云三牲之养犹为不孝汝今年余二十目不存敎心不入道无以慰我因叹曰昔孟母三徙以成仁曾父烹豕以存教岂我居不卜隣教有所阙何尔鲁钝之甚也脩身笃行自汝得之于我何有因对之流涕谧乃感谢就乡人席坦受书勤力不怠居贫躬自稼穑带经而农遂博综典籍百家之言羊耽妻辛氏字宪英魏侍中毗之女也聪朗有才鉴初魏文帝得立为太子抱毗项谓之曰辛君知我喜不毗以告宪英宪英叹曰太子代君主宗庙社稷者也代君不可以不戚主国不可以不惧宜戚而喜何以能久魏其不昌乎弟敞为大将军曹爽参军宣帝将诛爽因其从魏帝出而闭城门爽司马鲁芝率府兵斩闗赴爽呼敞同去敞惧问宪英曰天子在外太傅闭城门人云将不利国家于事可得尔乎宪英曰事有不可知然以吾度之太傅殆不得不尔明皇帝临崩把太傅臂属以后事此言犹在朝士之耳且曹爽与太俱受寄托之任而独专权势于王室不忠于人道不直此举不过以诛爽耳敞曰然则敞无出乎宪英曰安可以不出职守人之大义也凢人在难犹或防之为人执鞭而弃其事不祥也且为人任为人死亲眤之职也汝从众而已敞遂出宣帝果诛爽事定后敞叹曰吾不谋于姊几不获于义其后钟会为镇西将军宪英谓躭从子祜曰钟士季何故西出祜曰将为灭蜀也宪英曰会在事纵恣非持久处下之道吾畏其有他志也及防将行请其子琇为参军宪英忧曰他日吾为国忧今日难至吾家琇固请于文帝帝不听宪英谓琇曰行矣戒之古之君子入则致孝于亲出则致节于国在职思其所司在义思其所立不遗父母忧患而已军旅之间可以济者其惟仁恕乎会至蜀果反琇竟以全归祜尝送锦被宪英嫌其华反而覆之其明鉴俭约如此
　　张宣子以女妻刘殷宣子家富于财其妻怒曰我女年始十四姿识如此何虑不得为公侯妃而遽以妻刘殷乎宣子曰非尔所及也诫其女曰刘殷至孝防感兼才识超世此人终当逺达为世名公汝其谨事之张氏性亦婉顺事祖姑王母以孝闻奉殷如君父焉及王氏卒殷夫妇毁瘠几至灭性时柩在殡而西邻失火风势甚盛殷夫妇叩殡号哭火遂越烧东家后二白鸠巢其庭树自是名誉弥显
　　陶侃母湛氏豫章新淦人也侃父初聘为妾生侃而陶氏贫贱湛氏毎纺绩资给之使交结胜已侃少为寻阳县吏尝监鱼梁以一蚶鲊遗母湛氏封鲊及书责侃曰尔为吏以官物遗我非惟不能益吾乃以増吾忧矣鄱阳孝亷范逵寓宿于侃时大雪湛氏乃彻所卧薪荐自剉给其马又宻截髪卖与邻人供肴馔逵闻之叹息曰非此母不生此子侃竟以功名显
　　孟昶妻周氏昶弟顗妻又其从妹也二家并丰财产桓常雅重昶而刘迈毁之昶知深自惋失及刘裕将建义与昶定谋昶欲尽散财物以供军粮其妻非常妇人可语以大事乃谓之曰刘迈毁我于桓公便是一生沦陷决当作贼卿幸可早尔离絶脱得富贵相迎不晩也周氏曰君父母在堂欲建非常之谋岂妇人所谏事之不成当于奚官中奉养夫家义无归志也昶怆然久之而起周氏追昶坐云观君举厝非谋及妇人者不过欲得财物耳时其所生女在抱推而示之曰此而可卖亦当不惜况资财乎遂倾资产以给之而托以他用及事之将举周氏谓顗妻云一昨梦殊不好门内宜浣濯沐浴以除之且不宜赤色我当悉取作七日藏厌顗妻信之所有绛色者悉敛以付焉乃置帐中潜自剔绵以綘与昶遂得数十人被服赫然悉孟氏所出而家人不之知也
　　韦逞母宋氏家世以儒学称宋氏幼丧母其父躬自养之及长授以周官音义谓之曰吾家世学周官传业相继此又周公所制经纪典诰百官品物备于此矣吾今无男可传汝可受之勿令絶世属天下丧乱宋氏讽诵不辍其后为石季龙徙之于山东宋氏与夫在徙中推鹿车背负父所授书到冀州依胶东富人程安寿夀养防之逞时年小宋氏昼则樵采夜则教逞然纺绩无废寿每叹曰学家多士大夫得无是乎逞遂学成名立仕苻坚为太常坚常幸其太学问博士经典乃悯礼乐遗阙时博士卢壸对曰废学既久书传零落比年缀撰正经粗集唯周官礼注未有其师窃见太常韦逞母宋氏世学家女传其父业得周官音义今年八十视听无阙自非此母无可以传授后生于是就宋氏家立讲堂置生员百二十人隔绛纱幔而受业号宋氏为宣文君赐侍婢十人周官学复行于世时称韦氏宋母焉
　　苻坚妾张氏明辨有才识坚将入冦江左羣臣切谏不从张氏进曰妾闻天地之生万物圣王之驭天下莫不顺其性而畅之故黄帝服牛乘马因其性也禹凿龙门决洪河因水之势也后稷之播殖百谷因地之气也汤武之灭夏商因人之欲也是以有因成无因败今朝臣上下皆言不可陛下复何所因也书曰天聪明自我民聪明天犹若此况于人主乎妾闻人君有伐国之志者必上观乾象下采众祥天道崇逺非妾所知以人事言之未见其可谚言鸡夜鸣者不利行师犬羣嘷者宫室必空兵动马惊军败不归秋冬已来每夜羣犬大嘷众鸡夜鸣伏闻廐马惊逸武库兵器有声吉凶之理诚非微妾所论愿陛下详而思之坚曰军旅之事非妇人所豫也遂兴兵张氏请从坚果大败于寿春张氏乃自杀刘聪妻刘氏名娥字丽华伪太保殷女也防而聪慧昼营女工夜诵书籍傅母恒止之娥敦习弥厉每与诸兄论经义理趣超逺诸兄深以叹服性孝友善风仪进止聪既僣位召为右贵嫔甚宠之俄拜为后将起防仪殿以居之其廷尉陈元达切谏聪大怒将斩之娥时在后堂私勑左右停刑手防啓曰伏闻将为妾营殿今昭徳足居防仪非急四海未一祸难犹繁动须人力资财尤宜慎之廷尉之言国家大政夫忠臣之谏岂为身哉帝王距之亦非顾身也妾仰谓陛下上寻明君纳谏之昌下忿闇主距谏之祸宜赏廷尉以美爵酬廷尉以列土如何不惟不纳而反欲诛之陛下此怒由妾而起廷尉之祸由妾而招人怨国疲咎归于妾距諌害忠亦妾之由自古败国丧家未始不由妇人者也妾每览古事忿之忘食何意今日妾自为之后人之观妾亦犹妾之视前人也复何面目仰侍巾栉请归死此堂以塞陛下误惑之过聪览之色变谓其羣下曰朕比得风疾喜怒过常元达忠臣也朕甚愧之以娥表示元达曰外辅如公内辅如此后朕无忧矣
　　陈欧阳纥召阳春太守冯仆至南海诱与同反仆遣使告其母洗夫人夫人曰我忠贞两世今不能惜汝而负国也遂发兵拒境帅诸酋长迎章昭达昭达至始兴纥惧出顿淮口多聚沙石盛以竹笼置于水栅之外昭达令人潜行斫笼因纵大舰突之纥败擒之斩于建康市纥之反也士人流寓者皆惶骇前著作佐郎萧引独恬然曰管幼安袁曜卿亦但安坐耳君子直已行义何忧惧乎至是陈主徴以为侍郎冯仆以其母功封信都侯迁石龙太守遣使者持节册命洗氏为石龙太夫人赐以绣幰安车鼓吹麾节卤簿如刺史之仪
　　唐代宗时严武三镇劒南厚赋敛以穷奢侈梓州刺史章彛小不副意召而杖杀之然吐蕃畏之不敢犯其境母数戒其骄暴武不从及死母曰吾今始免为官婢矣杜悰尚岐阳公主公主宪宗长女有贤行杜氏大族尊行不翅数十人公主卑委怡顺一同家人礼度二十余年人未尝以丝髪间指为贵骄始至则与悰谋曰上所赐奴婢卒不肯穷屈奏请纳之悉自市寒贱可制指者自是闺门落然不闻人声
　　呉元济以董昌龄为郾城令而质其母其母谓昌龄曰顺死贤于逆生汝去逆而吾死乃孝子也从逆而吾生是戮吾也会官军絶郾城归路昌龄乃举城降
　　李景让母郑氏性严明早寡家贫居于东都诸子皆幼母自教之宅后古墙因雨隤陷得钱盈船奴婢喜走告母母往焚香祝之曰吾闻无劳而获身之灾也天必以先君余庆矜其贫而赐之则愿诸孤它日学问有成乃其志也此不敢取遽命掩而筑之三子景让景温景庄皆举进士及第景让宦达髪已班白小有过不免捶楚景让在浙西有左都押牙迕景让意景让杖之而毙军中愤怒将为变母闻之景让方视事母出坐听事立景让于庭而责之曰天子付汝以方面国家刑法岂得以为汝喜怒之资妄杀无罪之人乎万一致一方不宁岂惟上负朝廷使垂年之母衔羞入地何以见汝之先人乎命左右褫其衣坐之将挞其背将佐皆为之请拜且泣久乃释之军中由是遂安景庄老于塲屋每被黜母辄挞景让然景譲终不肯属主司曰朝廷取士自有公道岂敢效人求闗节乎久之宰相谓主司曰李景荘今嵗不可不收可怜彼翁毎嵗受挞由是始及第
　　楚王希范始开天防府置防军都尉领军司马等官以诸弟及将校为之又以幕僚拓防恒李臯廖匡图徐仲雅等十八人为学士刘勍等进攻溪州彭士愁兵弃州走保山塞石崖四絶勍为梯栈上围之廖匡齐战死楚王希范遣吊其母其母不哭谓使者曰廖氏三百口受王温饱之赐举族効死未足以报况一子乎愿王毋以为念王以其母为贤厚锡其家
　　后周周行逢为武平节度使多计数善发隠伏将卒有谋乱及叛亡者行逢必先觉擒杀之所部凛然然性猜忍常散遣人宻诇诸州事其之邵州者无事可复命但言刺史刘光委多宴饮行逢曰光委数聚饮欲谋我邪即召还杀之行逢妻郧国夫人邓氏陋而刚决善治生尝谏行逢用法太严人无亲附者行逢怒曰汝妇人何知邓氏不悦因请之村墅视田园遂不复归府舍行逢屡遣人迎之不至一旦自帅僮仆来输税行逢就见之曰吾为节度使夫人何自苦如此邓氏曰税官物也公为节度不先输税何以率下且独不记为里正代人输税以免楚挞时邪行逢欲与之归不可曰公诛杀太过尝恐一旦有变村墅易为逃匿耳行逢惭怒其僚属曰夫人言直公宜纳之
　　宋大长公主太宗女防不好华貌类太宗下嫁李遵朂宾客皆一时贤士大夫毎宴集必亲视饔饎之节章献太后赏赐金龙小冠辞不敢服太后访以政事多语祖宗旧事以讽遵朂守许州暴得疾主亟欲往视不待奏而行従者五六人居夫丧衰蔴未尝去身服除不复御鲜华尝燕禁中仁宗亲为簪花主辞曰自誓不复为此久矣未几病目帝自临视亲防主目左右感泣帝亦悲恸问子孙所欲主曰岂可以母病而邀赏耶赍赐白金三千两不受至是以暴疾闻帝促驾往视未至而主已卒乃即主堂易服奠哭谥献穆张载女戒　妇道之常顺惟厥正是曰天明是其帝命嘉尔婉娩克安尔亲往之尔家克施克勤尔顺惟何无违夫子无然臯臯无然訿訿彼是而违尔焉作非彼旧而革尔焉作仪惟非惟仪女生则戒王姬肃雍酒食是议贻尔五物以铭尔心锡尔佩巾墨予诲言铜尔提匜谨尔宾荐玉尔奁具素尔藻绚枕尔文竹席尔吴筦念尔书训思尔退安彼实有室尔勿从室逊尔提提尔生引逸
　　妬【一则附】
　　魏王遗楚王美人楚王説之夫人郑褎知王之説新人也甚爱新人衣服玩好择其所喜而为之宫室卧具择其所善而为之爱之甚于王王曰妇人所以事夫者色也而妬者其情也今郑褎知寡人之説新人也其爱之甚于寡人此孝子之所以事亲忠臣之所以事君也郑褎知王以已为不妬也因谓新人曰王爱子美矣虽然恶子之鼻子为见王则必揜子鼻新人见王因揜其鼻王谓郑褎曰夫新人见寡人则揜其鼻何也郑褎曰妾知也王曰虽恶必言之郑褎曰其似恶闻王之也王曰悍哉令劓之无使逆命
　　老【十五则】
　　晋悼夫人食舆人之城者綘县人或年长矣无子而往与于食有与疑年使之年曰臣小人也不知纪年臣生之岁正月甲子朔四百有四十五甲子矣其季于今三之一也吏走问诸朝师旷曰鲁叔仲惠伯会郤成子于承匡之岁也是岁也狄伐鲁叔孙庄叔于是乎败狄于咸获长狄侨如及虺也豹也而皆以名其子七十三年矣史赵曰亥有二首六身下二如身是其日数也士文伯曰然则二万六千六百有六旬也赵孟问其县大夫则其属也召之而谢过焉曰武不才任君之大事以晋国之多虞不能用吾子使吾子辱在泥涂久矣武之罪也敢谢不才遂仕之使助为政辞以老与之田使为君复陶以为綘县师而废其舆尉于是鲁使者在晋归以语诸大夫季武子曰晋未可媮也有赵孟以为大夫有伯瑕以为佐有史赵师旷而咨度焉有叔向女齐以师保其君其朝多君子其庸可媮乎勉事之而后可齐桓公田于麦丘见麦丘邑人问之子何为者也对曰麦丘邑人也公曰年几何对曰八十有三矣公曰美哉寿乎子其以子寿祝寡人麦丘邑人曰祝主君使主君甚寿金玉是贱人为寳桓公曰善哉至徳不孤善言必再吾子其复之麦丘邑人曰祝主君使主君无羞学无恶下问贤者在傍谏者得人桓公曰善哉至徳不孤善言必三吾子一复之麦丘邑人曰祝主君使主君无得罪于羣臣百姓桓公怫然作色曰吾闻之子得罪于父臣得罪于君未尝闻君得罪于臣者也此一言者非夫二言者之匹也子更之麦丘邑人坐拜而起曰此一言者夫二言之长也子得罪于父可以因姑姊叔父而解之父能赦之臣得罪于君可以因便辟左右而谢之君能赦之昔桀得罪于汤纣得罪于武王此则君之得罪于其臣者也莫为谢至今不赦公曰善頼国家之福社稷之灵使寡人得吾子于此扶而载之自御以归礼之于朝封之以麦丘而断政焉
　　景公游于寿宫覩长年负薪而有饥色公悲之喟然叹曰令吏养之晏子曰臣闻之乐贤而哀不肖守国之本也今君爱老而恩无不逮治国之本也公笑有喜色晏子曰圣王见贤以乐贤见不肖以哀不肖今请求老弱之不养鳏寡不室者论而供秩焉景公曰诺于是老弱有养鳏寡有室
　　宣王出猎于社山社山老父十三人相与劳王宣王曰父老苦矣谓左右赐父老田不租父老皆拜闾丘先生不拜王曰父老以为少耶谓左右复赐父老无徭役父老皆拜闾丘先生又不拜王曰拜者去不拜者前曰寡人今日来观父老幸而劳之故赐父老田不租父老皆拜先生独不拜寡人是以为少故赐父老无徭役父老皆拜先生又独不拜寡人得无有过乎闾丘先生对曰惟闻大王来游所以为劳大王望得寿于大王望得富于大王望得贵于大王王曰天杀生有时非寡人所得与也无以寿先生仓廪虽实以备菑害无以富先生大官无缺小官卑贱无以贵先生闾丘先生对曰此非人臣所敢望也愿大王选良富家子有修行者以为吏平其法度如此臣可少得以寿焉春秋冬夏振之以时无烦扰百姓如是臣可少得以富焉愿大王出令令少者敬长长者敬老如是臣可少得以贵焉今大王幸赐臣田不租然则仓廪将虚也赐臣无徭役然则官府无使焉此固非人臣之所敢望也齐王曰善愿请先生为相楚丘先生行年七十被裘帯索往见孟尝君欲趋不能进孟尝君曰先生老矣春秋髙矣何以教之楚丘先生曰噫将我而老乎噫将使我追车而赴马乎投石而超距乎逐麋鹿而抟豹虎乎吾已死矣何暇老哉噫将使我出正辞而当诸侯乎决嫌疑而定犹豫乎吾始壮矣何老之有孟尝君逡巡避席面有愧色诗曰老夫灌灌小子趫趫言老夫欲尽其谋而少者骄而不受也秦穆公所以败其师殷纣所以亡天下也故书曰黄髪之言则无所愆诗曰夀胥与试美用老人之言以安国也汉文帝养老诏　老者非帛不暖非肉不饱今岁首不时使人存问长老又无布帛酒肉之赐将何以佐天下子孙孝养其亲今闻吏禀当受鬻者或以陈粟岂称养老之意哉具为令有司请令县道年八十已上赐米人月一石肉二十斤酒五斗其九十已上又赐帛人二疋絮三斤赐物及当禀鬻米者长吏阅视丞若尉致不满九十啬夫令史致二千石遣都吏循行不称者督之刑者及有罪耐以上不用此令
　　武帝复髙年子孙诏　古之立教乡里以齿朝廷以爵扶世导民莫善于徳然则于乡里先耆艾奉髙年古之道也今天下孝子顺孙愿自竭尽以承其亲外迫公事内乏资财是以孝心阙焉朕甚哀之民年九十以上已有受鬻法为复子若孙令得身帅妻妾遂其供养之事宣帝令八十以上非诬告等勿坐诏　朕惟耆老之人发齿堕落血气衰微亦亡暴虐之心今或罹文法拘执囹圄不终天命朕甚怜之自今以来诸年八十已上非诬告杀伤人他皆勿坐遣大中大夫疆等十二人循行天下存问鳏寡览观风俗察吏治得失举茂材异伦之士
　　明帝行养老礼诏　光武皇帝建三朝之礼而未及临飨小子属当圣业间暮春吉辰初行大射令月元日复践辟雍尊事三老兄事五更安车软轮供绥执授侯王设酱公卿馔珍朕亲袒割执爵而酳祝哽在前祝噎在后升歌鹿鸣下管新宫八佾具修万舞于庭朕固薄徳何以克当易陈负乘诗刺彼已永念慙疚无忘厥心三老李躬年耆学明五更桓荣授朕尚书诗曰无徳不报无言不醻其赐荣爵闗内侯食邑五千户三老五更皆以二千石禄养终厥身其赐天下三老酒人一石肉四十斤有司其存耆耋恤防孤惠鳏寡称朕意焉晋成帝蒸祭太庙归胙于司徒王导且命无下拜导辞疾不敢当初帝即位冲防每见导必拜与导手诏则云惶恐言中书作诏则曰敬问有司议元会日帝应敬导不博士郭熈杜援议以为礼无拜臣之文谓宜除敬侍中冯懐议以为天子临辟雍拜三老况先帝师傅谓宜尽敬侍中荀奕议以为三朝之首宜明君臣之体则不应敬若他日小防自可尽礼诏从之
　　北魏诏中书监中允议定律令允虽笃老而志识不衰诏以允家贫养薄令乐部丝竹十人五日一诣允以娱其志朝晡给膳望致牛酒月给衣服绵绢入见则备几杖问以政治允歴事五帝出入三省五十余年未尝有谴冯太后及魏主甚重之司徒尉元大鸿胪卿游明根累表请老魏髙祖许之引见赐元冠素衣明根委貎青纱单衣及被服杂物等而遣之髙祖亲飬三老五更于明堂诏以元为三老明根为五更髙祖再三老亲袒割牲执爵而馈肃五更且乞言焉元明根劝以孝友化民又飬国老庶老于阶下礼毕各赐元明根以歩挽车及衣服禄三老以上公五更以元卿
　　隋文帝赐李穆诏曰公既旧徳且又父党敬恵来防义无有违即以今月十三日恭膺天命俄而穆入朝帝以穆为太师賛拜不名李穆上表乞骸骨诏曰吕尚以期頥佐周张苍以华皓相汉髙才命世不拘恒礼仍以穆年耆敇蠲朝集有大事就第询访周主将视学以太傅燕国公于谨为三老谨上表固辞不许仍赐以延年杖周主幸太学谨入门周主迎于门屏之间谨荅有司设三老席于中楹南向太师防升阶设几谨升席南向凴几而坐周主升阶立于斧扆之前西面有司进馔周主跪设醤豆亲为之袒割谨食毕周主亲跪授爵北面立而访道谨起立于席后对曰木受防则正后从谏则圣明王虚心纳谏以知得失天下乃安又曰去食去兵信不可去愿陛下守信勿失又曰有功必赏有罪必罚则为善者日进为恶者日止又曰言行者正身之基愿陛下三思而言九虑而行勿使有天子之如日月之食人莫不知愿陛下慎之周主再受言谨荅礼成而出
　　宋文彦博致仕居洛司马光言其宿徳元老宜起以自辅太后将用为三省长官言者以为不可乃命平章军国重事六日一朝一月两赴经筵班宰相上恩礼甚渥彦博年八十一矣
　　防【三则】
　　管仲弟子职　先生施教弟子是则温恭自虚所受是极见善从之闻义则服温柔孝弟无骄恃力志无虚邪行必正直游居有常必就有徳顔色整齐中心必式夙兴夜衣带必饬朝益暮习小心翼翼一此不懈是谓学则　少者之事夜早作既拚盥潄执事有恪摄衣共盥先生乃作沃盥彻盥泛拚正席先生乃坐出入恭敬如见宾客危坐乡师顔色毋怍　受业之纪必由长始一周则然其余则否始诵必作其次则已凡言与行思中以为纪古之将兴者必由此始后至就席狭坐则起若有宾客弟子骏作对客无让应且遂行趋进受命所求虽不得必以反命反坐复业若有所疑捧手问之师出皆起　至于食时先生将食弟子馔馈摄衽盥潄跪坐而馈置酱醋食陈膳毋悖凡置彼食鸟兽鱼鼈必先菜羮羮胾中别胾在酱前其设要方饭是为卒左酒右酱告具而退捧手而立三饭二斗左执虚豆右执挟周还而贰唯嗛之视同嗛以齿周则有始柄尺不跪是谓贰纪　先生有命弟子乃食以齿相要坐必尽席饭必捧擥羮不以手亦有据膝毋有隐肘既食乃饱循咡覆手振祍扫席已食者作抠衣而降旋而乡席各彻其餽如于宾客既彻并器乃还而立　凡拚之道实水于盘攘臂袂及肘堂上则播洒室中握手执箕膺揲厥中有帚入户而立其仪不忒执帚下箕倚于戸侧凡拚之纪必由奥始俯仰磬折拚毋有彻拚前而退聚于户内坐板排之以叶适已实帚于箕先生若作乃兴而辞坐执而立遂出弃之既拚反立是协是稽暮食复礼昬将举火执烛隅坐错总之法横于坐所栉之逺近乃承厥火居句如矩蒸间容蒸然者处下捧椀以为绪右手执烛左手正栉有堕代烛交坐毋倍尊者乃取厥栉遂出是去磋先生将息弟子皆起敬奉枕席问所何趾俶祍则请有常则否先生既息各就其友相切相磋各长其仪周则复始是谓弟子之纪
　　齐有闾丘卭年十八道遮宣王曰家贫亲老愿得小仕宣王曰子年尚稚未可也闾丘卭对曰不然昔有颛顼行年十二而治天下秦项槖七岁为圣人师由此观之卭不肖耳年不稚矣宣王曰未有咫角骖驹而能服重致逺者也由此观之夫士亦华发堕颠而后可用耳闾丘卭曰不然夫尺有所短寸有所长骅骝緑骥天下之俊马也使之与貍鼬试于釡灶之间其疾未必能过貍鼬也黄鹄白鹤一举千里使之与燕服翼试之堂庑之下庐室之间其便未必能过燕服翼也辟闾巨阙天下之利器也击石不缺刺石不锉使之与管槀决目出眯其便未必能过管槀也由此观之华髪堕颠与卭何以异哉宣王曰善子有善言何见寡人之晩也卭对曰夫鸡豚讙嗷即夺钟鼓之音云霞充咽则夺日月之明谗人在侧是以见晩也诗曰听言则对譛言则退庸得进乎宣王拊轼曰寡人有过遂载与之俱归而用焉故孔子曰后生可畏安知来者之不如今此之谓也
　　田婴有子四十余人其贱妾有子名文文以五月五日生婴告其母曰勿举也其母窃举生之及长其母因兄弟而见其子文于田婴田婴怒其母曰吾令若去此子而敢生之何也文顿首因曰君所以不举五月子者何故婴曰五月子者长与户齐将不利其父母文曰人生受命于天乎将受命于户邪婴黙然文曰必受命于天君何忧焉必受命于户则髙其户耳谁能至者婴曰子休矣







　　经济类编卷八十二
&lt;子部,类书类,经济类编&gt;
　　钦定四库全书
　　经济类编卷八十三
　　明　冯琦冯瑗　撰
　　人伦类三
　　师【二则】
　　柳宗元师友箴　今之世为人师者众笑之举世不师故道益离为人友者不以道而以利举世无友故道益弃呜呼生于是病矣歌以为箴既以儆巳又以诫人不师如之何吾何以成不友如之何吾何以増吾欲从师可从者谁借有可从举世笑之吾欲取友谁可取者借有可取中道或舍仲尼不生牙也久死二人可作惧不吾以中焉可师耻焉可友谨是二物用惕尔后道茍在焉佣丐为偶道之反是公卿以走内考诸古外考诸物师乎友乎敬尔无忽
　　王令师説　上古之书既以汨没其他治具不可稽见而五帝之学求之传説间或见之夏商之书虽号残缺然学之名具存周则大备故其设施炳然彰白若然帝王之于治目它虽世有取舎于学则未闻或废也岂非君师云者两立不可一缺耶夫惟至治之世其措民各有本而次第之以及其化故地有井而自养其业虽有士农工商之云未尝不力而食因其资给然后绳其游堕澄其淫邪耡其彊梗其治畧已定矣然犹乡遂有庠序之教国家有塾学之设自世子以及卿大夫之子皆入学为之师以谕其道为之保以诏其业示之智仁圣义忠和使相充扩孝友睦婣任恤使相修饰礼乐射御书数使相开晓故其左右之闻前后之观不仁义则礼乐迨其淬磨渐浸之成则入孝而出弟尊尊而长长然后取而置之民上则君尽其所以为君臣尽其所以为臣卒无一背戾者其出于学而存于师也道之衰微迄于余周如担石之将坠其引缀未絶者犹有一线髪继之暴秦不扶而抑遂至堕坏汉兴宜大更制而裁补缝之故其俗无所防范听民所为卒于无所不至然能郡县创孔子祠立五经博士置弟子员策贤良求经术以对当世得失于古虽未为善而其风俗遂号为平岂前世遗风余化渐渍深而未斩耶抑民苦秦而効易见也当此之时士犹能相遵师故终汉世传诗书礼易春秋而名家者以百十计晋魏而下浸以沈涵更数十氏唯唐为近古大抵才追齐汉治而未能逺过呜呼何为而止此也夫天下之所以不治患在不用儒而汉唐以来例尝任儒矣卒不甚治者何也有儒名有儒位而不用儒术而然尔其弊在于学师不立而立贤无方圣人之道不讲不明士无根源而竞放流故不识所以治乱之本而不知所以为儒之任又上取之不以实而以言故也夫人所以能自明而诚者已非生知则出于教导之明而修习之至也如其无师则天下之士虽有强力向进之心且何自明而诚也夫天下之材力训导而懋勉之且犹患其粃窳故七十子亲逢圣人而薰炙之其闻与见不为不至犹且柴愚参鲁师僻由喭赐不受命而货殖冉求为宰而赋粟倍又况后圣人数千岁其书残缺讹蠧又资才下于数子而欲其自为而不立学与师犹甚愿获而顾不耕也如必待其自贤而取之多见其希濶不可俟也自周至唐绵数千岁其卓然取贤而自名可以治寄者孟轲抵韩愈才三四人是其力能提扶其道而竟不知用者所以歴年已逺而人出甚少也如其多则或用之矣茍患其少无如广师而立学续其所不长擢其所未髙使知其所以救乱然后名闻而实取之则庶矣天下之师絶久矣今之名师者徒使组刺章句希望科第而已昔者子路使子羔为费宰子曰贼夫人之子今贼人者皆是是皆取戾于孔子者也恶得为人师
　　朋友【二十一则】
　　孔子曰不知其子视其所友不知其君视其所使又曰与善人居如入芝兰之室久而不闻其香则与之化矣与恶人居如入鲍鱼之肆久而不闻其臭亦与之化矣故曰丹之所藏者赤乌之所藏者黑君子慎所藏孔子曰丘死之后商也日益赐也日损商也好与贤者处赐也好説不如已者
　　孔子曰非其地而树之不生也非其人而语之弗听也得其人如聚沙而与之非其人如聚聋而鼓之
　　孔子曰船非水不可行水入船中其没也故曰君子不可不严也小人不可不闭也
　　孔子将行无盖弟子曰子夏有盖可以行孔子曰商之为人也甚短于财吾闻与人交者推其长者违其短者故能久长矣
　　孔子之郯遭程子于途倾盖而语终日有间顾子路曰取束帛一以赠先生子路不对有间又顾曰取束帛一以赠先生子路屑然对曰由闻之也士不中而见女无媒而嫁君子不行也孔子曰由诗不云乎野有蔓草零露漙兮有美一人清扬婉兮邂逅相遇适我愿兮今程子天下之贤士也于是不赠终身不见大徳毋逾闲小徳出入可也　夫临财忘贫临生忘死可以逺罪矣夫君子爱口孔雀爱羽虎豹爱爪此皆所以治身法也上交者不失其禄下交者不离于患是以君子择人与交农人择田而田君子树人农夫树田田者择种而种之丰年必得粟士择人而树之丰时必得禄矣
　　管仲鲍叔相谓曰君乱甚矣必失国齐国之诸公子其可辅者非公子纠则小白也与子人事一人焉先达者相收管仲乃从公子纠鲍叔从小白国人果杀君小白先入为君鲁人拘管仲而效之鲍叔言而相之故谚曰巫咸虽善祝不能自拔也秦医虽善除不能自弹也以管仲之圣而待鲍叔之助此鄙谚所谓虏自卖裘而不售士自誉辩而不信者也
　　管仲曰常以言翘明其与人也其爱人也其有徳于人也以此为交则不结以此有徳于人则不报故曰见与之友几于不亲见爱之交几于不结见施之徳几于不报四方之所归心行者也
　　延陵季子将西聘晋带寳剑以过徐君徐君观剑不言而色欲之延陵季子为有上国之使未献也然其心许之矣致使于晋故反则徐君死于楚于是脱劒致之嗣君从者止之曰此吴国之寳非所以赠也延陵季子曰吾非赠之也先日吾来徐君观吾劒不言而其色欲之吾为有上国之使未献也虽然吾心许之矣今死而不进是欺心也爱劒伪心亷者不为也遂脱劒致之嗣君嗣君曰先君无命孤不敢受劒于是季子以劒带徐君墓树而去徐人嘉而歌之曰延陵季子兮不忘故脱千金之劒兮带丘墓
　　楚令尹死景公遇成公干曰令尹将焉归成公干曰殆于屈春乎景公怒曰国人以为归于我成公干曰子资少屈春资多子义获天下之至忧也而子以为友鸣鹤与刍狗其知甚少而子玩之鸱夷子皮日侍于屈春损颇为友二人者之智足以为令尹不敢专其智而委之屈春故曰政其归于屈春乎
　　汉郅恽友人董子张者父先为乡人所害及子张病将终恽往候之子张垂殁视恽歔欷不能言恽曰吾知子不悲天命而痛讐不复也子在吾忧而不手子亡吾手而不忧也子张但目击而已恽即起将客遮仇人取其头以示子张子张见而气絶恽因而诣县以状自首令应之迟恽曰为友报讐吏之私也奉法不阿君之义也亏君以生非臣节也趋出就狱令跣而追恽不及遂自至狱令拔刀自向以要恽曰子不从我出敢以死明心恽得此乃出因病去
　　王丹资性方洁疾恶彊豪时河南太守同郡陈遵闗西之大侠也其友人丧亲遵为防丧事助甚丰丹乃怀缣一匹陈之于主人曰如丹此缣出自机杼遵闻而有惭色自以知名欲结交于丹丹拒而不许防前将军邓禹西征闗中军粮乏丹率宗族上麦二千斛禹表丹领左冯翊称疾不视事免归后征为太子少傅时大司徒侯霸欲与交友及丹被征遣子昱候于道昱迎拜车下丹下荅之昱曰家君欲与君结交何为见拜丹曰君房有是言丹未之许也丹子有同门生丧亲家在中山白丹欲往奔慰结侣将行丹怒而挞之令寄缣以祠焉或问其故丹曰交道之难未易言也世称管鲍次则王贡张陈凶其终萧朱隙其末故知全之者鲜矣时人服其言
　　朱穆絶交论　或曰子絶存问不见客亦不荅也何故曰古者进退趋业无私游之交相见以公朝享防以礼纪否则朋徒受习而已曰人将疾子如何曰宁受疾曰受疾可乎曰世之务交游也久矣敦千乗不忌于君犯礼以追之背公以从之其愈者则孺子之爱也其甚者则求蔽过窃誉以赡其私事替义退公轻私重居劳于听也或于道而求私赡矣是故遂往不反而莫敢止焉是川渎并决而莫敢之塞游豮蹂稼而莫之禁也诗云威仪棣棣不可选也后生将复何迷而吾不才焉能规此实悼无行子道多阙臣事多尤思复白圭重考古言以补往过时无孔堂思兼则滞匪有废也则亦焉兴是以敢受疾也不亦可乎文士传曰世无絶交又与刘伯宗絶交书及诗曰昔我为丰令足下不遭母忧乎亲解缞绖来入丰寺及我为侍书御史足下亲来入台足下今为二千石我下为郎乃反因计吏以谒相与足下岂丞尉之徒我岂足下部民欲以此谒为荣宠乎咄刘伯宗于仁义道何其薄哉其诗曰北山有鸱不洁其翼飞不正向不定息饥则木揽饱则泥伏饕餮贪污臭腐是食填膓满萦嗜欲无极长呜呼凤谓凤无徳凤之所趣与子异域永从子诀各自弩力
　　汉书朱穆传论　朱穆见比周伤义偏党毁俗志抑朋游之私遂着絶交之论蔡邕以为穆贞而孤作正交而广其志焉盖孔子称上交不謟下交不渎又曰晏平仲善与人交子夏门人问交于子张故易明断金之义诗载防朋之謡若夫文防辅仁直谅多闻之友时济其益纻衣倾盖弹冠结绶之夫遂隆其好斯固交者之方焉至乃田窦衞霍之游客亷颇翟公之门宾进由埶合退由衰异又专诸荆卿之感激侯生豫子之投身情为恩使命縁义轻皆以利害移心怀徳成节非夫交照之本未可语失得之原也穆徒以友分少全因絶同志之求党侠生敝而忘得朋之义蔡氏贞孤之言其为然也古之善交者鲜矣汉兴称王阳贡禹陈遵张竦中世有亷范庆鸿陈重靁义云
　　刘峻广絶交论　客问主人曰朱公叔絶交论为是乎为非乎主人曰客奚此之问客曰夫草虫鸣则阜螽跃雕虎啸而清风起故絪緼相感雾涌云蒸嘤鸣相召星流电激是以王阳登则贡公喜罕生逝而国子悲且心同琴瑟言郁郁于兰茝道协胶漆志婉娈于埙箎圣贤以此镂金版而镌盘盂书玉牒而刻钟鼎若乃匠人辍成风之妙巧伯子息流波之雅引范张欵欵于下泉尹班陶陶于永夕骆驿纵横烟霏雨散巧歴所不知心计莫能测而朱益州汨彛叙粤谟训捶直切絶交游比黔首以鹰鹯嫓人灵于豺虎有猜焉请辨其惑主人忻然而笑曰客所谓抚徽音未达燥湿变响张罗沮泽不覩鸿鴈云飞盖圣人握金镜阐风烈龙骧蠖屈从道污隆日月聨璧賛亹亹之致云飞雷薄显棣华之微防若五音之变化济九成之妙曲此朱生得珠于赤水谟神睿而为言至夫组织仁义琢磨道徳欢其愉乐恤其陵夷寄通灵台之下遗迹江湖之上风雨急而不辍其音霜雪零而不渝其色斯贤达之素交歴万古而一遇逮叔世民讹徂诈飚起谿谷不能逾其险神鬼无以究其变竞毛羽之轻趋锥刀之末于是素交尽利交兴天下蚩蚩鸟惊雷骇然利交同源流则异较言其畧有五术焉若其宠钧董石权压梁窦雕刻百工鑪捶万物吐潄兴云雨呼噏下霜露九域耸其风尘四海叠其熏灼靡不望影星奔借响川骛鸡人始唱鹤盖成隂髙门旦开流水接轸皆愿摩顶至踵隳胆抽膓约同要离焚妻子誓徇荆卿湛七族是曰势交其流一也富埒陶白赀巨程罗山擅铜陵家藏金穴出平原而聨骑居里闬而鸣钟则有穷巷之宾绳枢之子冀宵烛之末光邀润屋之微泽鱼贯鳬跃防沓鳞萃分鴈鹜之稻梁霑玉斚之余沥衔恩遇进欵诚援青松以示心指白水而旌信是曰贿交其流二也陆大夫防喜西都郭有道人伦东国公卿贵其籍甚搢绅羡其登仙加以顩颐防頞涕唾流沫骋黄马之剧谈纵碧鸡之雄辨叙温燠则寒谷成暄论严苦则春丛零叶飞沈出其顾指荣辱定其一言于是有弱冠王孙绮纨公子道不挂于通人声未遒于云阁攀其鳞翼丐其余论附驵骥之旄端轶归鸿于碣石是曰谈交其流三也阳舒阴惨生民大情忧合欢离品物恒性故鱼以泉涸而喣沬鸟因将死而哀鸣同病相怜缀河上之悲曲恐惧寘怀昭谷风之盛典斯则断金由于湫隘刎颈起于苫盖是以伍员濯溉于宰嚭张王抚翼于陈相是曰穷交其流四也驰骛之伦浇薄之俗无不操权衡秉纎纩衡所以揣其轻重纩所以属其鼻息若衡不能举纩不能飞虽顔冉龙翰凤雏曽史兰薫雪白舒向金玉渊海卿云黼黻河汉视若游尘遇同土梗奚肯费其半菽罕有落其一毛若衡重锱铢纩微彯撇虽共工之搜慝驩兠之掩义南荆之防扈东陵之巨猾皆为匍匐逶迤折枝防痔金膏翠羽将其意脂韦便辟导其诚故轮盖所逰必非夷惠之室苞苴所入实行张霍之家谋而后动毫芒寡忒是曰量交其流五也凡斯五交义同贾鬻桓谭譬之于阛阓林回谕之于甘醴夫寒暑逓进盛衰相袭或前荣而后悴或始富而终贫或初存而末亡或古约而今泰循环飜覆迅若波澜此其徇利之情未尝异变化之道不得一由是观之张陈所以凶终萧朱所以隙末断焉可知也而翟公方规规然勒门以箴客何所见之晩乎因此五交是生三衅败徳殄义禽兽相若一衅也难固易携讐讼所聚二衅也名陷饕餮贞介所羞三衅也古人知三衅之为梗惧五交之速尤故王丹威子以槚楚朱穆昌言而示絶有防哉近世有乐安任昉海内髦杰蚤绾银黄夙昭民誉遒文丽藻方驾曹王英特俊迈聨横许郭类田文之爱客同郑庄之好贤见一善则盱衡扼腕遇一才则扬眉抵掌雌黄出其唇吻朱紫由其月旦于是冠盖辐辏衣裳云合辎軿击轊坐客恒满蹈其阃阈若升阙里之堂入其隩隅谓登龙门之阪至于顾盼増其倍价翦拂使其长鸣彯组云台者摩肩趋走丹墀者叠迹莫不缔恩狎结绸缪想庄惠之清尘庶羊左之徽烈及瞑目东粤归骸洛浦繐帐犹悬门罕渍酒之彦坟未宿草野絶动轮之宾藐尔诸孤朝不谋夕流离大海之南寄命瘴疠之地自昔把臂之英金兰之友曽无羊舌下泣之仁宁慕郈成分宅之徳呜呼世路崄巇一至于此太行孟门岂曰嶃絶是以耿介之士疾其若斯裂裳裹足弃之长骛独立髙山之顶欢与麋鹿同羣皦皦然絶其雰浊诚耻之也诚畏之也
　　晋稽康与山巨源絶交书　足下昔称吾于颍川吾尝谓之知言然经怪此意尚未熟悉于足下何从便得之也前年从河东还显宗阿都説足下议以吾自代事虽不行知足下故不知之足下旁通多可而少怪吾直性狭中多所不堪偶与足下相知耳间闻足下迁惕然不喜恐足下羞庖人之独割引尸祝以自助手荐鸾刀漫之膻腥故具为足下陈其可否吾昔读书得并介之人或谓无之今乃信其真有耳性有所不堪真不可强今空语同知有达人无所不堪外不殊俗而内不失正与一世同其波流而悔吝不生耳老子庄周吾之师也亲居贱职栁下惠东方朔达人也安乎卑位吾岂敢短之哉又仲尼兼爱不羞执鞭子文无欲卿相而三登令尹是乃君子思济物之意也所谓达能兼善而不渝穷则自得而无闷以此观之故尧舜之君世许由之岩栖子房之佐汉接舆之行歌其揆一也仰瞻数君可谓能遂其志者也故君子百行殊涂而同致循性而动各附所安故有处朝廷而不出入山林而不反之论且延陵髙子臧之风长卿慕相如之节志气所托不可夺也吾每读尚子平台孝威传慨然慕之想其为人少加孤露母兄见骄不涉经学性复防嬾筋驽肉缓头面常一月十五日不洗不大闷痒不能沐也每常小便而忍不起令胞中畧转乃起耳又纵逸来久情意傲散简与礼相背嬾与慢相成而为侪类见寛不攻其过又读庄老重増其放故使荣进之心日頽任实之情转笃此由禽鹿少见驯育则服从教制长而见羁则狂顾顿缨赴蹈汤火虽饰以金镳飨以嘉肴逾思长林而志在丰草也阮嗣宗口不论人过吾毎师之而未能及至性过人与物无伤唯饮酒过差耳至为礼法之士所绳疾之如讐幸赖大将军保持之耳吾不如嗣宗之贤而有慢弛之阙又不识人情闇于机宜无万石之慎而有好尽之累久与事接疵衅日兴虽欲无患其可得乎又人伦有礼朝廷有法自惟至熟有必不堪者七甚不可者二卧喜晚起而当闗呼之不置一不堪也抱琴行吟弋钓草野而吏卒守之不得妄动二不堪也危坐一时痹不得摇性复多虱把搔无已而当裹以章服揖拜上官三不堪也素不便书不喜作书而人间多事堆案盈几不相酬答则犯教伤义欲自勉强则不能久四不堪也不喜吊丧而人道以此为重巳为未见恕者所怨至欲见中伤者虽瞿然自责然性不可化欲降心顺俗则诡故不情亦终不能获无咎无誉如此五不堪也不喜俗人而当与之共事或宾客盈坐鸣声聒耳嚣尘臭处千变百伎在人目前六不堪也心不耐烦而官事鞅掌机务纒其心世故繁其虑七不堪也又每非汤武而薄周孔在人间不止此事防显世教所不容此甚不可一也刚肠疾恶轻肆直言遇事便发此甚不可二也以促中小心之性统此九患不有外难当有内病宁可久处人间邪又闻道士遗言饵术黄精令人久夀意甚信之游山泽观鱼鸟心甚乐之一行作吏此事便废安能舎其所乐而从其所惧哉夫人之相知贵识其天性因而济之禹不偪伯成子高全其节也仲尼不假盖于子夏防其短也近诸葛孔明不偪元直以入蜀华子鱼不强幼安以卿相此可谓能相终始真相知者也足下见直木不可以为轮曲者不可以为桷盖不欲以枉其天才令得其所也故四民有业各以得志为乐唯达者为能通之此似足下度内耳不可自见好章甫强越人以文冕也自以嗜臭腐养鸳雏以死鼠也吾顷学养生之术方外荣华去滋味游心于寂寞以无为为贵纵无九患尚不顾足下所好者又有心闷疾顷转増笃私意自试不能堪其所不乐自卜已审若道尽涂穷则已耳足下无事寃之令转于沟壑也吾新失母兄之欢意常凄切女年十三男年八岁未及成人况复多病顾此悢悢如何可言今但愿守陋巷教养子孙时与亲旧叙濶陈説平生浊酒一杯弹琴一曲志愿毕矣足下若嬲之不置不过欲为官得人以益时用耳足下旧知吾潦倒麤疎不切事情自惟亦皆不如今日之贤能也若以俗人皆喜荣华独能离之以此为快此最近之可得言耳然使长才广度无所不淹而能不营乃可贵耳若吾多病困欲离事自全以保余年此真所乏耳岂可见黄门而称贞哉若趣欲共登王涂期于相致时为懽益一旦迫之必发其狂疾自非重怨不至于此也野人有快炙背而美芹子者欲献之至尊虽有区区之意亦已疏矣愿足下勿似之其意如此既以解足下并以为别
　　城阳太守梁栁皇甫谧从姑子也当之官人劝谧饯之谧曰栁为布衣时过吾吾送迎不出门食不过盐菜贫者不以酒肉为礼今作郡而送之是贵阳城太守而贱梁栁岂中古人之道是非吾心所安也
　　范式字巨卿山阳金乡人也一名圮少游太学为诸生与汝南张劭为友劭字元伯二人并告归乡里式谓元伯曰后二年当逺将过拜尊亲见孺子焉乃共尅期日后期方至元伯具以白母请设馔以候之母曰二年之别千里结言尔何相信之审耶对曰巨卿信士必不乖违母曰若然当为尔醖酒至其日巨卿果到升堂拜饮尽欢而别式仕为郡功曹后元伯寝疾笃同郡郅君章殷子征晨夜省视之元伯临尽叹曰恨不见吾死友子征曰吾与君章尽心于子是非死友复欲谁求元伯曰若二子者吾生友耳山阳范巨卿所谓死友也寻而卒式忽梦见元伯冕垂缨屣履而呼曰巨卿吾以某日死当以尔时葬永归黄泉子未我忘岂能相及式怳然觉寤悲叹泣下具告太守请往奔丧太守虽心不信而重违其情许之式便服朋友之服投其葬日驰往赴之式未及到而丧已发引既至圹将窆而柩不肯进其母抚之曰元伯岂有望耶遂停柩移时乃见有素车白马号哭而来其母望之曰是必范巨卿也巨卿既至叩丧言曰行矣元伯死生路异永从此辞防葬者千人咸为挥涕式因执绋而引柩于是乃前式遂留止冢次为修坟树然后乃去后到京师受业太学时诸生长沙陈平子亦同在学与式未相见而平子被病将亡谓其妻曰吾闻山阳范巨卿烈士也可以托死吾殁后但以尸埋巨卿户前乃裂素为书以遗巨卿既终妻从其言时式出行适还省见瘗怆然感之向坟揖哭以为死友乃管防平子妻儿身自送丧于临湘未至四五里乃委素书于柩上哭别而去其兄弟闻之寻求不复见长沙上计掾史到京师上书表式行状三府并辟不应举州茂才四迁荆州刺史友人南阳孔嵩家贫亲老乃变姓名佣为新野县阿里街卒式行部到新野而县选嵩为导骑迎式式见而识之呼嵩把臂谓曰子非孔仲山耶对之叹息语及平生曰昔与子俱曳长裾游进帝学吾国恩致位牧伯而子怀道隠身处于卒伍不亦息乎嵩曰侯嬴长守于贱业晨门肆志于抱闗子欲居九夷不患其陋贫者士之宜岂为鄙哉式勅县代嵩嵩以为先佣未竟不肯去嵩在阿里正身厉行街中子弟皆服其训化遂辟公府之京师道宿下亭盗共窃其马寻问知其嵩也乃相责让曰孔仲山善士岂宜侵盗乎于是送马谢之嵩官至南海太守式后迁庐江太守有威名卒于官
　　唐狄仁杰为并州法曹同僚郑崇质当使絶域崇质母老且病仁杰曰彼母如此岂可复使之有万里之忧诣长史蔺仁基请代之行仁基素与司马李孝防不协因相谓曰吾辈岂可不自愧乎遂相与辑睦
　　宪宗时王叔文之党十年不量移执政有怜其才欲渐进之者悉召至京师谏官争言其不可上亦恶之皆以为逺州刺史栁宗元得栁州刘禹锡得播州宗元曰播州非人所居而梦得亲在堂万无母子俱往理欲请于朝以栁易播中丞裴度亦以禹锡母老为上言上曰为人子不自谨贻亲忧此则重可责也度曰陛下方侍太后恐禹锡在所宜矜上良久乃曰朕所言以责为子者耳然不欲伤其亲心退谓左右曰裴度爱我忠切禹锡得改连州
　　李徳裕臣友论　君之择臣士之择友当以气志为先患难为急汉髙以周勃可属大事又曰安刘氏者必勃也文帝戒太子曰即有缓急亚夫真可任将兵此皆得于气志之间而后知可以托孤寄命矣何者人君不能无缓急士君子未尝免于忧患故汉髙知周勃可托文帝识亚夫可任信陵降志于朱亥袁盎不拒于剧孟且夫周文由闳夭而御侮宣孟以弥明而免难孔圣得仲由而不闻恶言宋祖失穆之而谓人轻我则择臣求友得不先于此乎太仓令淳于公叹生女不生男缓急非有益也女缇萦自伤乃上书赎父罪诗曰鹡鸰在原兄弟急难父子兄弟未尝不以赴急难为仁孝况朋友之际本以义合贵盛则相须以力忧患而不拯其危自保荣华坐观颠覆可不痛哉昔衞青之衰也故人多事冠军而任安不去吴章之败也门人更名他师而幼孺自效此所以可贵也善人良士祗可以淡水相成虚舟相值闻其患也则策足先去曰见几而作不俟终日知其危也则奉身而退曰既明且哲以保其身士之人如是曷若识剧孟朱亥哉
　　李华正交论　上古无文饱于和气从化而避何交之云至于善恶分利害竞而后有交交天命也附奔走之友夫走天纵也亦然防鲍子之知管氏则诸夏迁为左袵无归生之説屈建则椒举死于他国大者济天下叔牙夷吾是也小者全宗族声子伍举是也慈明奉元礼一如大人真长丧仲祖临柩恸色由是近于骨肉之恩不止交游而已矣王邑崇继前好父事君卿梁松恃贵遗旧搆陷伏波两存其道而后兼善是知人事艰难仅发于造次生死变礼不必更相代朋友渐于讲习縁情而亲于我为重忧危相急仕进相推望而不从厚实生怨诗曰丧乱既平既安且宁美道义相成也又曰将恐将惧维予与汝将安将乐汝转弃予哀势利相倾也三代之教自家行国树之以师经啓其心而修则家事理次定朋友端其性术摄称从之声与实谐次诸侯无贡士及于政是以富有贤哲动符六经王策既衰小雅皆废诸侯无贡士之理司马无论材之政猷或先王教存国有君子圣人生于鲁七十子遍游诸侯文武之道噎口复明孔伋孟轲之徒并不儒尊汉代人心尚朴辟署由州郡公府往往有奇节骇俗之士东京宗祖好学海内翕然是以王室多柱石之臣交游有死生之友降及魏晋亦未甚媮近代无乡里之选多寄京师随时聚散怀牒自命积以为常吠形一发羣响雷应铨择多误知之固难使名实两亏朋友道薄盖由此也况众邪为雄孤正失守诱中人之性易于不善求便身之路庸未直道不从流俗修身俟死者益寡焉加以三尊阙师训之丧朋友无寝门之哭学府无衰服之制礼亡浸逺言者为非人从以偷俗用不笃敝在不専经学沦于茍免者也师乏儒宗则道不尊道不尊则门人不亲友非学者则义不固义不固则交道不重选不由乡则情不系府情不系府则举荐寡恩三者化人之大端而情礼尽旷徼幸长道而纯慤道消悲夫礼首于冠而成人筮日筮宾即事于庙同师之友乡邦之族醮而礼之复相与字之身何以不严友何以不敬虽有暴慢无自入焉呜呼士大夫畧之礼以坠于地久矣信义不厚斯有渐欤后进未较是以非辩者多附成而逺败成或非经败或非义三代之理不能无是矧弊末乎于是大雅之友扫除无妄之交风动利招则不悔机防名则甘心鼎镬倾之以势则不畏于天地饵之以权则忍絶其亲爱茍患所不至故诗有谷风之刺礼有邦朋之禁以此防人犹或逾之嗟夫竒巧钓情者明哲所恶锋芒逆物者道家不取受施忘惠者仁义之蠧迹均心异者蛮貊之俗面附背携者人道所弃逺贤奔利者商贩之行俞可强不者仆妾恒性爱子遗亲者犬之心若然者无代无之呜呼至交之道殆絶乎如有唱而无应非唱者过也善交者不好甘而恶章贵弃同而即和鲍叔洁亷而敬管仲三归至知之契故无与二君子不器交议宜然义在切切偲偲匡救其阙则辅宣之过则以规诲之不从则一心以蔽之不幸寘于刑辟则生死以全之传曰朋友无大故不弃此之谓也茍能久要之约必存平生之言可复如楼护终身与吕公同食张裔养杨恭母如亲则家室有归人谁虞死古者言之不出耻躬之不逮也行之难言之得无讱乎务省诸身而已矣
　　宋王回告友　古之言天下达道曰君臣也父子也夫妇也兄弟也朋友之交也五者各以其义行而人伦立五者义废则人伦亦从而亡矣然而父子兄弟之亲天性之自然者也夫妇之合以人情而然者也君臣之从以众心而然者也是虽欲自废而理势持之何能也惟朋友者举天下之人莫不可同亦举天下之人莫不可异同异在我则义安所卒归乎是其渐废之所繇也君之于臣也父之于子也夫之于妇也兄之于弟也过且恶必乱败其国家皆受其难被其名而终身不可辞也故其为上者不敢不诲为下者不敢不谏世治道行则人能循义而自得世衰道微则人犹顾义而立刚有不若其亦无害于众焉耳此所谓理势持之虽百代可知也亲非天性也合非人情也从非众心也羣而同别而异有善不足与荣有恶不足与辱大道之行公于义者可至焉下斯而言其能及者鲜矣是以圣人崇之以别于君臣父子兄弟夫妇而一为达道也圣人既没而其义益废于今则亡矣夫人有四支所以成身一体不备则谓之废疾而人伦缺焉何以为世呜呼处今之时而望古之道难矣姑求其肯告吾过也而乐闻其过者与之乎
　　纳交【五则】
　　孔子见罗者其所得者皆黄口也孔子曰黄口尽得大爵独不得何也罗者对曰黄口从大爵者不得大爵从黄口者可得孔子顾谓弟子曰君子慎所从不得其人则有罗网之患
　　孔子家儿不知骂曽子家儿不知怒所以然者生而善教也夫仁者好合人不仁者好离人故君子居人间则治小人居人间则乱君子欲和人譬犹水火不相能然也而鼎在其间水火不乱乃和百味是以君子不可不慎择人在其间
　　杜赫欲重景翠于周谓周君曰君之国小尽君之重寳珠玉以事诸侯不可不察也譬之如张罗者张之于无鸟之所则终日无所得矣张于多鸟处则又骇鸟矣必张于有鸟无鸟之际然后能多得鸟矣今君将施于大人大人轻君施于小人小人无可以求又费财焉君必施于今之穷士不必且为大人者故能得欲矣
　　楚人有善相人所言无遗策闻于国庄王见而问于情对曰臣非能相人能观人之交也布衣也其交皆孝悌笃谨畏令如此者其家必日益身心日安此所谓吉人也官事君者也其交皆诚信有好善如此者事君日益官职日益此所谓吉士也主明臣贤左右多忠主有失皆敢分争正谏如此者国日安主日尊天下日富此之谓吉主也臣非能相人能观人之交也庄王曰善于是乃招聘四方之士夙夜不懈遂得孙叔敖将军子重之属以备卿相遂成霸功诗曰济济多士文王以宁此之谓也
  </div>
  <div class="pagination">
   <a href="经济类编_page54.html">
    上一页
   </a>
   <span>
    ...
   </span>
   <a href="经济类编_page50.html">
    50
   </a>
   <a href="经济类编_page51.html">
    51
   </a>
   <a href="经济类编_page52.html">
    52
   </a>
   <a href="经济类编_page53.html">
    53
   </a>
   <a href="经济类编_page54.html">
    54
   </a>
   <span class="current-page">
    55
   </span>
   <a href="经济类编_page56.html">
    56
   </a>
   <a href="经济类编_page57.html">
    57
   </a>
   <a href="经济类编_page58.html">
    58
   </a>
   <a href="经济类编_page59.html">
    59
   </a>
   <a href="经济类编_page60.html">
    60
   </a>
   <span>
    ...
   </span>
   <a href="经济类编_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
