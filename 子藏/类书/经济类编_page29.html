<!DOCTYPE html>
<html>
<head>
    <meta charset="UTF-8">
    <title>经济类编 - 第 29 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 29 页/共 74 页</h1>
    <div class="content">　　奉使【五十二则】
　　刘向奉使篇　春秋之辞有相反者四既曰大夫无遂事不得擅生事矣又曰出境可以安社稷利国家者则专之可也既曰大夫以君命出进退在大夫矣又曰以君命出闻丧徐行而不反者何也曰此四者各止其科不转移也不得擅生事者谓平生常经也专之可者谓救危除患也进退在大夫者谓将帅用兵也徐行而不反者谓出使道闻君亲之丧也公子子结擅生事春秋不非以为救庄公危也公子遂擅生事春秋讥之以为僖公无危事也故君有危而不专救是不忠也君无危而擅生事是不臣也传曰诗无通故易无通吉春秋无通义此之谓也
　　周简王八年鲁成公来朝使叔孙侨如先聘且告见王孙说与之语说言于王曰鲁叔孙之来也必有异焉其享觐之币薄而言谄殆请之也若请之必欲赐也鲁执政唯强故不欢焉而后遣之且其状方上而鋭下宜触冒人主其勿赐若贪陵之人来而盈其愿是不赏善也且财不给故圣人之施舎也议之其喜怒取予也亦议之是以不主寛恵亦不主猛毅主德义而已王曰诺使私问诸鲁请之也王遂不赐礼如行人及鲁侯至仲孙蔑为介王孙说与之语说让说以语王王厚贿之叔弓聘于晋报宣子也晋侯使郊劳辞曰寡君使弓来继旧好固曰女无敢为賔彻命于执事敝邑矣敢辱郊使请辞致馆辞曰寡君命下臣来继旧好好合使成臣之禄也敢辱大馆叔向曰子叔子知礼哉吾闻之曰忠信礼之器也卑让礼之宗也辞不忘国忠信也先国后已卑让也诗曰敬慎威仪以近有德夫子近德矣晋使解如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信尔则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信信无二命君之赂臣不知命也受命以出有死无霣又可赂乎臣之许君以成命也死而成命臣之禄也寡君有信臣下臣获考死又何求楚子舎之以归鲁襄公闻乱乗驱自阅门入庆比御公公南楚骖乗使华寅乗贰车及公宫鸿駵魋驷乗于公公载寳以出褚师子申遇公于马路之衢遂从过齐氏使华寅肉袒执盖以当其阙齐氏射公中南楚之背公遂出寅闭郭门逾而从公公如死鸟析朱鉏宵从窦出徒行从公齐侯使公孙青聘于卫既出闻卫乱使请所聘公曰犹在竟内则卫君也乃将事焉遂从诸死鸟请将事辞曰亡人不佞失守社稷越在草莽吾子无所辱君命賔曰寡君命下臣于朝曰阿下执事臣不敢贰主人曰君若恵顾先君之好照临敝邑镇抚其社稷则有宗祧在乃止卫侯固请见之不获命以其良马见为未致使故也卫侯以为乗马賔将掫主人辞曰亡人之忧不可以及吾子草莽之中不足以辱从者敢辞賔曰寡君之下臣君之牧圉也若不获扞外役是不有寡君也臣惧不免于戾请以除死亲执铎终夕与于燎
　　楚子西子期伐吴及桐汭陈侯使公孙贞子吊焉及良而卒将以尸入吴子使太宰嚭劳且辞曰以水潦之不时无乃廪然陨大夫之尸以重寡君之忧寡君敢辞上介尹盖对曰寡君闻楚为不道荐伐吴国灭厥民人寡君使盖备使吊君之下吏无禄使人逢天之慼大命陨队絶世于良废日共积一日迁次今君命逆使人曰无以尸造于门是我寡君之命委于草莽也且臣闻之曰事死如生礼也于是乎有朝聘而终以尸将事之礼又有朝聘而遭丧之礼若不以尸将命是遭丧而还也无乃不可乎以礼防民犹或逾之今大夫曰死而弃之是弃礼也其何以为诸侯主先民有言曰无秽虐士备使奉尸将命茍我寡君之命达于君所虽陨于深渊则天命也非君与涉人之过也吴人内之
　　齐晏子使吴吴王谓行人曰吾闻晏婴盖北方之辩于辞习于礼者也命傧者客见则称天子明日晏子有事行人曰天子请见晏子憱然者三曰臣受命敝邑之君将使于吴王之所不佞而迷惑入于天子之朝吴王恶乎存然后吴王曰夫差请见见以诸侯
　　晏子使于楚晏子短楚人为小门于大门之侧而延晏子晏子不入曰使至狗国者狗门入今臣使楚不当此门傧者更従大门入见楚王王曰齐无人耶晏子对曰齐之临淄三百闾张袂成帷挥汗成雨比肩继踵而在何为无人王曰然则何为使子晏子对曰齐命使各有所主其贤者使贤主不肖者使不肖主婴最不肖故宜使楚耳景公使晏子使于楚楚王进橘致削晏子不剖而并食之楚王曰橘当去剖晏子对曰臣闻之赐人主前者瓜桃不削橘柚不剖今万乗无教臣不敢剖然臣非不知也
　　晏子将使荆荆王闻之谓左右曰晏子贤人也今方来欲辱之何以也左右对曰为其来也臣请缚一人过王而行于是荆王与晏子立语有缚一人过王而行王曰何为者也对曰齐人也王曰何坐曰坐盗王曰齐人固盗乎晏子反顾之曰江南有橘齐王使人取之而树之于江北生不为橘乃为枳所以然者何其土地使之然也今齐人居齐不盗来之荆而盗得无土地使之然乎荆王曰吾欲伤子而反自中也
　　蔡使师强王坚使于楚楚王闻之曰人名多章章者独为师强王坚乎趣见之无以次视其人状疑其名而丑其声又恶其形楚王大怒曰今蔡无人乎国可伐也有人不遣乎国可伐也端以此人诫寡人乎国可伐也故发二使见三谋伐者蔡也
　　越使诸发执一枝梅遗梁王梁王之臣曰韩子顾谓左右曰恶有以一枝梅以遗列国之君者乎请为二三子惭之出谓诸发曰大王有命客冠则以礼见不冠则否诸发曰彼越亦天子之封也不得冀兖之州乃处海垂之际屏外蕃以为居而蛟龙又与我争焉是以剪髪文身烂然成章以像龙子者将避水神也今大国其命冠则见以礼不冠则否假令大国之使时过敝邑敝邑之君亦有命矣曰客必剪髪文身然后见之于大国何如意而安之愿假冠以见意如不安愿无变国俗梁王闻之披衣出以见诸发令逐韩子诗云维君子使媚于天子若此之谓也
　　魏文侯使人毋择献鹄于齐侯毋择行道失之徒献空笼见齐侯曰寡君使臣毋择献鹄道饥渴臣出而饮食之而鹄飞冲天遂不复反念思非无钱以买鹄也恶有为其君使轻易其币者乎念思非不能拔剑刎颈腐肉骨暴于中野也为吾君贵鹄而贱士也念思非不敢走陈蔡之间也恶絶两君之使故不敢委身逃死来献空笼惟主君斧锧之诛齐侯大恱曰寡人今者得兹言三贤于鹄逺矣寡人有都郊地百里愿献子大夫以为汤沐邑毋择对曰恶有为其君使而轻易其币而利诸侯之地乎遂出不反
　　魏文侯封太子击于中山三年使不往来人赵仓唐进称曰为人子三年不闻父问不可谓孝为人父三年不问子不可谓慈君何不遣人使大国乎太子曰愿之乆矣未得可使者仓唐曰臣愿奉使侯何嗜好太子曰嗜晨鳬好北犬于是乃遣仓唐緤北犬奉晨鳬献于文侯仓唐至上谒曰孽子击之使者不敢当大夫之朝请以燕间奉晨鳬敬献庖厨緤北夫敬上防人文侯恱曰击爱我所嗜知吾所好召仓唐而见之曰击无恙乎仓唐曰唯唯如是者三乃曰君出太子而封之国君名之非礼也文侯怵然为之变容问曰子之君无恙乎仓唐曰臣来时拜送书于庭文侯顾指左右曰子之君长孰与是仓唐曰礼拟人必于其伦诸侯无偶无所拟之曰长大孰与寡人仓唐曰君赐之外府之裘则能胜之赐之斥带则不更其造文侯曰子之君何业仓唐曰业诗文侯曰于诗何好仓唐曰好晨风黍离文侯自读晨风曰鴥彼晨风欝彼北林未见君子忧心钦钦如何如何忘我实多文侯曰子之君以我忘之乎仓唐曰不敢时思耳文侯复读黍离曰彼黍离离彼稷之苗行迈靡靡中心揺揺知我者谓我心忧不知我者谓我何求悠悠苍天此何人哉文侯曰子之君怨乎仓唐曰不敢时思耳文侯于是遣仓唐赐太子衣一袭勑仓唐以鸡鸣时至太子起拜受赐发箧视衣尽颠倒太子曰趣早驾君侯召击也仓唐曰臣来时不受命太子曰君侯视击衣不以为寒也欲召击无谁与谋故勑子以鸡鸣时至诗曰东方未明颠倒衣裳颠之倒之自公召之遂西至谒文侯大喜乃置酒而称曰夫逺贤而近所爱非社稷之长策也乃出少子挚封中山而复太子击故曰欲知其子视其友欲知其君视其所使赵仓唐一使而文侯为慈父而击为孝子太子乃称诗曰鳯凰于飞哕哕其羽亦集爰止蔼蔼王多吉士维君子使媚于天子舍人之谓也
　　蔺相如者赵人也为赵宦者令缪贤舎人赵恵文王时得楚和氏璧秦昭王闻之使人遗赵王书愿以十五城请易璧赵王与大将廉颇诸大臣谋欲予秦秦城恐不可得徒见欺欲勿予即患秦兵之来计未定求人可使报秦者未得宦者令缪贤曰臣舍人蔺相如可使王问何以知之对曰臣尝有罪窃计欲亡走燕臣舍人相如止臣曰君何以知燕王臣语曰臣尝从大王与燕王防境上燕王私握臣手曰愿结友以此知之故欲往相如谓臣曰夫赵彊而燕弱而君幸于赵王故燕王欲结于君今君乃亡赵走燕燕畏赵其势必不敢留君而束君归赵矣君不如肉袒伏斧质请罪则幸得脱矣臣从其计大王亦幸赦臣臣窃以为其人勇士有智谋宜可使于是王召见问蔺相如曰秦王以十五城易寡人之璧可予不相如曰秦彊而赵弱不可不许王曰取吾璧不予我城奈何相如曰秦以城求璧而赵不许曲在赵赵予璧而秦不予赵城曲在秦均之二防宁许以负秦曲王曰谁可使者相如曰王必无人臣愿奉璧往使城入赵而璧留秦城不入臣请完璧归赵赵王于是遂遣相如奉璧西入秦秦王坐章台见相如相如璧奏秦王秦王大喜传以示美人及左右左右皆呼万岁相如视秦王无意偿赵城乃前曰璧有瑕请指示王王授璧相如因持璧却立倚柱怒髪上冲冠谓秦王曰大王欲得璧使人发书至赵王赵王悉召羣臣议皆曰秦贪负其彊以空言求璧偿城恐不可得议不欲予秦璧臣以为布衣之交尚不相欺况大国乎且以一璧之故逆彊秦之驩不可于是赵王乃斋戒五日使臣奉璧拜送书于庭何者严大国之威以脩敬也今臣至大王见臣列观礼节甚倨得璧传之美人以戯弄臣臣观大王无意偿赵王城邑故臣复取璧大王必欲急臣臣头今与璧俱碎于柱矣相如持其璧睨柱欲以击柱秦王恐其破璧乃辞谢固请召有司案图指从此以往十五都予赵相如度秦王特以诈佯为予赵城实不可得乃谓秦王曰和氏璧天下所共传寳也赵王恐不敢不献赵王送璧时斋戒五日今大王亦宜斋戒五日设九賔于庭臣乃敢上璧秦王度之终不可彊夺遂许斋五日舍相如广成传舍相如度秦王虽斋决负约不偿城乃使其从者衣褐怀其璧从径道亡归璧于赵秦王斋五日后乃设九賔礼于庭引赵使者蔺相如相如至谓秦王曰秦自缪公以来二十余君未尝有坚明约束者也臣诚恐见欺于王而负赵故令人持璧归间至赵矣且秦彊而赵弱大王遣一介之使至赵赵立奉璧来今以秦之彊而先割十五都予赵赵岂敢留璧而得罪于大王乎臣知欺大王之罪当诛臣请就汤镬唯大王与羣臣熟计议之秦王与羣臣相视而嘻左右或欲引相如去秦王因曰今杀相如终不能得璧也而絶秦赵之驩不如因而厚遇之使归赵赵王岂以一璧之故欺秦耶卒廷见相如毕礼而归之相如既归赵王以为贤大夫使不辱于诸侯拜相如为上大夫秦亦不以城子赵赵亦终不予秦璧
　　孟尝君为从公孙谓孟尝君曰君不如使人先观秦王意者秦王帝王之主也君恐不得为臣奚暇从以难之意者秦王不肖之主也君从以难之未晩孟尝君曰善愿因请公往矣公孙敬诺以车十乘之秦昭王闻之而欲愧之以辞公孙见昭王曰薛公之地大小防何公孙对曰百里昭王笑而曰寡人地数千里犹未敢以有难也今孟尝君之地方百里而因欲以难寡人犹可乎公孙对曰孟尝君好人大王不好人昭王曰孟尝君之好人也奚如公孙曰义不臣乎天子不友乎诸侯得志不慙为人主不得志不肯为人臣如此者三人而治可为管商之师说义听行能致其主霸王如此者五人万乘之严主也辱其使者退而自刎必以其血洿其衣如臣者十人昭王笑而谢之曰客胡为若此寡人直与客论耳寡人善孟尝君欲客之必谕寡人之志也公孙曰敬诺公孙可谓不侵矣昭王大国也孟尝千乘也立千乘之义而不可陵可谓足使矣齐王使使者问赵威后书未发威后问使者曰岁亦无恙耶民亦无恙耶王亦无恙耶使者不说曰臣奉使使威后今不问王而先问岁与民岂先贱而后尊贵者乎威后曰不然茍无岁何有民茍无民何有君故有问舍本而问末者耶乃进而问之曰齐有处士曰钟离子无恙耶是其为人也有粮者亦食无粮者亦食有衣者亦衣无衣者亦衣是助王养其民者也何以至今不业也叶阳子无恙乎是其为人哀鳏寡防孤独振困穷补不足是助王息其民者也何以至今不业也北宫之女婴儿子无恙耶彻其环瑱至老不嫁以养父母是皆率民而出于孝情者也胡为至今不朝也此二士弗业一女不朝何以王齐国子万民乎于陵子仲尚存乎是其为人也上不臣于王下不治其家中不索交诸侯此率民而出于无用者何为至今不杀乎
　　秦攻魏取寜邑诸侯皆贺赵王使贺三反不得通赵王忧之谓左右曰以秦之强得寜邑以制齐赵诸侯皆贺吾往贺而独不得通此必加兵我为之奈何左右曰使者三往不得通者必所使者非其人也曰谅毅者辩士也大王可试使之谅毅亲受命而往至秦献书秦王曰大王广地寜邑诸侯皆贺敝邑寡君亦窃嘉之不敢寜居使下臣奉其币物三至王廷而使不得通使若无罪愿大王无絶其懽若使者有罪愿得请之秦王使使者报曰吾所使赵国者小大皆听吾言则受书币若不从吾言则使者归矣谅毅对曰下臣之来固愿承大国之意也岂敢有难大王若有以令之请奉而行之无所敢疑于是秦王乃见使者曰赵豹平原君数欺弄寡人赵能杀此二人则可若不能杀请令率诸侯受命邯郸城下谅毅曰赵豹平原君亲寡君之母弟也犹大王之有叶阳泾阳君也大王以孝治闻于天下衣服之便于体膳防之嗛于口未尝不分于叶与泾阳君叶阳君泾阳君之车马衣服无非大王之服御者臣闻之有覆巢毁夘而凤凰不翔刳胎焚夭而麒麟不至今使臣受大王之令以还报敝邑之君畏惧不敢不行无乃伤叶阳君泾阳君之心乎秦王曰诺勿使从政谅毅曰敝邑之君有母弟不能教诲以恶大国请黜之勿使与政事以称大国秦王乃喜受币而厚遇之　恵文王之世赵势尚强秦虽屡夺赵地而赵亦屡伐秦阏与之败秦终不能逞志于赵当时之臣外则亷颇赵奢为之御侮内则蔺相如之徒一璧之微一鼓瑟之耻为之死今而告其使曰必杀而二母弟以听命则虽垂亡之国犹有所不受而秦岂能必赵之从哉徒大言以虚张之耳谅毅之对婉而不廹称譬当于人心秦知其不可夺故转而言曰勿使从政其情亦穷矣毅因而顺其意则未免失辞使毅应之曰敝邑之君有母弟而授之以政也亦惟先王之故以共卫社稷大国冯恃其威日寻于兵是以二子大惧殄灭之及以与寡君周旋其获戾于大国则职此之由忠而不贰臣之职也讨贰劝忠大国之义也今将讨二子之忠而使之释敝邑之政其何以为劝虽大国亦将有不利焉臣不知所命以是告之庶防不失其对矣
　　赵王遣使者之楚方鼓瑟而遣之诫之曰必如吾言使者曰王夙鼓瑟未尝悲若此也王曰宫商固方调矣使者曰调则何不书其柱耶王曰天有燥湿弦有缓急宫商移徙不可知是以不书使者曰明君之使人也任之以事不制以辞遭吉则贺之凶则吊之今楚赵相去千有余里吉凶祸患不可预知犹柱之不可书也诗云莘莘征夫每怀靡及
　　秦王使人言于安陵君曰寡人欲以五百里之地易安陵安陵君其许寡人安陵君曰太王加恵以大易小甚善虽然受地于先王愿终守之弗敢易秦王不说安陵君因使唐睢使于秦秦王谓唐睢曰寡人以五百里之地易安陵安陵君不听寡人何也且秦灭韩亡魏而君以五十里之地存者以君为长者故不错意也今吾以十倍之地请广于君而君逆寡人者轻寡人与唐睢对曰否非若是也安陵君受地于先王而守之虽千里不敢易也岂直五百里哉秦王怫然怒谓唐睢曰公亦尝闻天子之怒乎唐睢对曰臣未尝闻也秦王曰天子之怒伏尸百万流血千里唐睢曰大王尝闻布衣之怒乎秦王曰布衣之怒亦免冠徒跣以头抢地耳唐睢曰此庸夫之怒也非士之怒也夫専诸之刺王僚也彗星袭月聂政之刺韩傀也白虹贯日要离之刺庆忌也苍鹰击于殿上此三子皆布衣之士也怀怒未发休祲降于天与臣而将四矣若士必怒伏尸二人流血五步天下缟素今日是也挺剑而起秦王色挠长跪而谢之曰先生坐何至于此寡人谕矣夫韩魏灭亡而安陵以五十里之地存者徒以有先生也
　　汉陆贾从髙祖定天下名为有口辩士居左右尝使诸侯及髙祖时中国初定尉陀平南越因王之髙祖使陆贾赐尉陀印为南越王陆生至尉陀椎结箕踞见陆生陆生因说陀曰足下中国人亲戚昆弟坟墓在真定今足下弃反天性捐冠帯欲以区区之越与天子抗衡为敌国祸且及身矣且夫秦失其政诸侯豪杰并起惟汉王先入闗据咸阳项籍倍约自立为西楚霸王诸侯皆属可谓至彊然汉王起巴蜀鞭笞天下刼诸侯遂诛项羽灭之五年之间海内平定此非人力天之所建也天子闻君王王南越不助天下诛暴逆将相欲移兵而诛王天子怜百姓新劳苦且休之遣臣授君王印剖符通使君宜郊迎北面称臣乃欲以新造未集之越屈彊于此汉诚闻之掘烧君王先人冢墓夷种宗族使一偏将将十万众临越越则杀王以降汉如反覆手耳于是尉陀乃蹶然起坐谢陆生曰居蛮夷中乆殊失礼义因问陆生曰我孰与萧何曹参韩信贤陆生曰王似贤复问我孰与皇帝贤陆生曰皇帝起丰沛讨暴秦诛强楚为天下兴利除害继五帝三王之业统理中国中国之人以亿计地方万里居天下之膏腴人众车舆万物殷富政由一家自天地剖判未尝有也今王众不过数十万皆蛮夷踦山海之间譬若汉一郡何可乃比于汉王尉陀大笑曰吾不起中国故王此使我居中国何遽不若汉乃大恱陆生与留饮数月曰越中无足与语至生来令我日闻所不闻赐陆生槖中装直千金佗送亦千金陆生拜尉陀为南越王令称臣奉汉约归报髙祖大恱拜为大中大夫
　　郑众使北匈奴单于欲令众拜众不为屈单于围守闭之不与水火众拔刀自誓单于恐而止乃更发使随众还京师匈奴虽遣使入贡而寇抄不息明帝议遣使报其使者复遣众往众因上言臣前奉使不为匈奴拜单于恚恨遣兵围臣今复衔命必见陵折臣诚不忍持大汉节对毡裘独拜如令匈奴遂能服臣将有损大汉之彊明帝不听众既行在路连上书固争之诏切责众追还系廷尉其后明帝见匈奴来者闻众与单于争礼之状乃复召众为军司马
　　汉后帝遣邓芝以中郎将脩好于吴时吴王犹未与魏絶狐疑不时见芝芝乃自表请见曰臣今来亦欲为吴非但为蜀也吴王见之曰孤诚愿与蜀和亲然恐蜀主防弱国小执偪为魏所乘不自保全耳芝对曰吴蜀二国四州之地大王命世之英诸葛亮亦一时之杰也蜀有重险之固吴有三江之阻合此二长共为唇齿进可并兼天下退可鼎足而立大王今若委质于魏魏必上望大王之入朝下求太子之内侍若不从命则奉辞伐叛蜀亦顺流见可而进如此江南之地非复大王之有也吴遂絶魏专与汉连和
　　吴王遣中大夫赵咨入谢魏文帝问曰吴王何等主也对曰聪明仁智雄略之主也文帝问其状对曰纳鲁肃于凡品是其聪也拔吕防于行陈是其明也获于禁而不害是其仁也取荆州兵不血刃是其智也据三州虎视于天下是其雄也屈身于陛下是其畧也文帝曰吴王颇知学乎咨曰吴王浮江万艘带甲百万任贤使能志存经畧虽有余闲博览书传厯史籍采竒异不效书生寻章摘句而已文帝曰吴可征不对曰大国有征伐之兵小国有备御之固文帝曰吴难魏乎对曰带甲百万江汉为池何难之有文帝曰吴如大夫者防人对曰聪明特达者八九十人如臣之比车载斗量不可胜数晋裴嶷至建康盛称慕容廆之德元帝谓嶷曰卿中朝名臣当留江东嶷曰臣少防国恩出入省闼若得复奉辇毂臣之至荣但以旧京沦没山陵穿毁虽名臣宿将莫能雪耻独慕容龙骧竭忠王室志除凶逆故使臣万里归诚今臣来而不返必谓朝廷以其僻陋而弃之孤其向义之心使懈体于讨贼此臣之所甚惜是以不敢徇私而忘公也元帝曰卿言是也乃遣使随嶷拜廆安北将军平州刺史
　　凉州张骏遣防军王骘聘于赵赵主曜谓之曰贵州欵城和好卿能保之乎骘曰不能侍中徐邈曰君来结好而云不能保何也骘曰齐桓贯泽之盟忧心兢兢诸侯不召自至葵丘之防振而矜之叛者九国赵国之化常如今日可也若政教陵迟尚未能察迩者之变况鄙州乎曜曰此凉州之君子也择使可谓得人矣厚礼而遣之
　　张骏遣治中从事张淳称藩于成以假道通表建康李雄伪许之将使盗覆诸东峡蜀人宻以告淳淳谓雄曰寡君使小臣行无迹之地万里通诚于建康者以陛下嘉尚忠义能成人之美故也若欲杀臣者当斩之都市宣示众目今使盗杀之江中威刑不显岂足以示天下乎雄大惊曰安有此邪景骞请留之谓淳曰天热可且遣下吏淳曰寡君以皇舆播越梓宫未返生民涂炭莫之振救故遣臣通诚上都所论事重非下吏所能传虽火山汤海犹将赴之岂寒暑之足惮哉雄谓淳曰贵主英名盖世土险兵彊何不亦称帝自娱一方淳曰寡君祖考以来世笃忠贞以讐耻未雪枕戈待旦何自娱之有雄甚慙曰我之祖考本亦晋臣遭天下大乱与六郡之民避难此州为众所推遂有今日琅邪若能中兴亦当帅众辅之厚为淳礼而遣之淳卒致命于建康
　　秦苻生闻张祚见杀靓防冲命其征东符栁防军阎负梁殊使凉州以书喻之负殊至姑臧靓年防不见殊等其凉州牧张瓘谓负殊曰孤之本朝世执忠节逺宗大晋臣无境外之交君等何为而至负殊曰晋王以邻藩义好有自来矣虽拥阻山河然风通道防不欲使羊陆二公独美于前主上以钦明绍统八表宅心光被四海格于天地晋王思与张王齐曜大明交玉帛之好兼与君公同金兰之契是以不逺而来有何怪乎瓘曰羊陆一时之事亦非纯臣之义也本朝六世重光固忠不贰若与符征东交玉帛之好者便是上违先公纯诚雅志下乖河右遵奉之情负殊曰昔微子去殷项伯归汉虽背君违亲前史美其先觉亡晋之余逺逃江防天命去之故尊光王翻然改图北靣二赵盖神筭无方鉴机而作君公若欲称制河西众旅非秦之敌如欲宗归遗晋深乖先君雅旨孰若逺踪窦雄附汉之规近述先王归赵之事垂祚无穷永享遐祉乎瓘曰中州无信好食誓言徃与石氏通好旋见寇袭中国之风诫在昔日不足复论通和之事也负殊曰三王异政五帝殊风赵多奸诈秦以义信岂可同年而语哉张先杨初皆擅兵一方不供王贡先帝命将擒之宥其难恕之罪加以爵封之荣今上道合二仪慈山海信符隂阳御物无际不可以二赵相况也瓘曰秦若兵彊化盛自可先取江南天下自然尽为秦有何辱征东之命负殊曰先帝以大圣神武开构鸿基彊燕纳欵八州顺轨主上钦明道必隆世慨徽号拥于河西正朔未加吴防以吴必须兵凉可以义故遣行人先申大好如君公不能蹈机而发者正可缓江南数年之命廻师西斾恐凉州弗可保也瓘曰我跨据三州帯甲十万西包昆域东阻大河伐人有余而况自固秦何能为患负殊曰贵州险塞孰若崤函五郡之众何如秦雍张琚杜洪因赵之成资据天阻之固策三秦之鋭借陆海之饶劲士风集骁骑如云自谓天下可平闗中可固先帝神矛一指望旗氷解人咏来苏不觉易主燕虽武视闗东犹以地势之义逆顺之理北靣称藩贡不逾月致肃慎楛矢通九夷之殄单于屈膝名王内附控弦之士百有余万鼓行而济西河者君公何以抗之盍追遵先王臣赵故事世享大美为秦之西藩瓘曰然秦之德义加于天下江南何以不賔负殊曰文身之俗负阻江山道洿先叛化盛后賔自古而然岂但今也故诗曰蠢尔蛮荆大邦为仇言其不可以德义怀也瓘曰秦据汉旧都地兼将相文武辅臣领袖一时者谁也负殊曰皇室懿藩忠在公旦者则大司马武都王安征东大将军晋王栁文武兼才神器秀拔入可允厘百工出能折冲万里者卫大将军广平王黄眉后将军清河王法龙骧将军东海王坚之兄弟其耆年硕德侔尚父者则大师录尚书事广寗公鱼遵其清素刚严骨鲠贞亮则左光禄大夫强平金紫光程肱牛夷博闻广识探索幽则中书监胡文中书令王鱼黄门侍郎李柔雄毅厚重权智无方则左卫将军李威右卫将军符雅才识明达令行禁止则特进领御史中丞梁平老特进光禄大夫强注侍中尚书吕婆楼文史富瞻欝为文宗则尚书右仆射董荣袐书监王飏著作郎梁谠骁勇多权畧攻必取战必胜闗张之流万人之敌者则前将军新兴王飞建节将军邓羗立忠将军彭越安逺将军范俱难建武将军徐盛常伯纳言卿校牧守则人皆文武莫非才贤其余怀经世之才蕴佐时之畧守南山之操遂而不夺者王猛朱肜之伦相望于岩谷济济多士焉可罄言姚襄张平一时之杰各拥众数万狼顾偏方皆委忠献欵请为臣妾小不事大春秋所诛惟君公图之瓘笑曰此事决之主上非身所了负殊曰凉王虽天纵英睿然尚防冲君公居伊霍之任安危所系见机之义实在君公瓘虽新辅政河西所在兵起惧秦师之至乃言于靓遣使称藩生因其所称而授之周﨑邵陵人也为湘州从事王敦之难谯王承使﨑求救于外与周该俱为魏乂侦人所执乂责﨑辞情临以白刃﨑曰州将使求援于外本无定指随时制宜耳又谓﨑曰汝为我语城中称大将军已破刘隗戴若思甘卓住襄阳无复异议三江州郡万里肃清外援理絶如是者我当活汝﨑伪许之既到城下大呼曰王敦军败于于湖甘安南已克武昌即日分遣大众来赴此急努力坚守贼今散矣乂于是数而杀之
　　魏李顺奉使至凉凉主防逊遣杨定归谓顺曰年衰多疾不堪拜伏小差当相见顺曰王之老疾朝廷所知岂得自安不见诏使防逊延顺入至庭中防逊箕坐隠几无动起之状顺正色大言曰不谓此叟无礼乃至于此今不忧覆亡而敢陵侮天地魂魄逝矣何用见之握节将出凉主追止之曰传闻朝廷有不拜之诏是以敢自安耳顺曰齐桓公九合诸侯一匡天下周天子赐胙命无下拜桓公犹不敢失臣礼下拜登受今王虽功髙未如桓公朝廷虽相崇重未有不拜之诏而遽自偃蹇此岂社稷之福邪防逊乃起拜受诏使还魏主问以凉事顺曰防逊控制河右经涉艰难粗识机变虽不能贻厥孙谋犹足以终其一世然礼者德之舆敬者身之基也防逊无礼不敬以臣观之不复年矣诸子又皆庸才也如闻敦煌太守牧犍器性粗立继防逊者必此人也然比之于父皆云不及此殆天之所以资圣明也
　　齐散骑常侍裴昭明如魏吊欲以朝服行事魏主客曰吊有常礼何得以朱衣入凶庭昭明等固执不可魏遣著作郎成淹与之言昭明曰魏朝不听使者朝服出何典礼淹曰吉凶不相厌羔裘冠不以吊此童稚所知也昔季孙如晋求遭防之礼以行今卿自江南逺来吊魏方问出何典礼行人得失何其逺哉昭明曰齐髙皇帝之防魏遣李彪来吊初不素服齐朝亦不以为疑何至今日独见要逼淹曰齐不能行亮隂之礼逾月即吉齐之君臣鸣玉盈庭貂珰矅目彪敢独以素服厠其间乎皇帝仁孝执亲之防居庐食粥岂得以此方彼乎昭明乃曰使人之来唯赍袴褶此既戎服不可以吊唯主人裁其吊服乃以衣幍给昭明等使服入见文武皆哭尽哀魏髙祖嘉淹之敏迁侍郎
　　东魏遣散骑常侍李谐来聘至建康武帝引见与语应对如流谐等出武帝目送之谓左右曰朕今日遇勍敌卿辈常言北间全无人物此等何自而来时南北通好务以俊乂相夸衔命接客必尽一时之选无才地者不得与焉每梁使至邺邺下为之倾动贵胜子弟盛饰聚观礼赠优渥馆门成市宴日髙澄常使左右觇之一言制胜澄为之拊掌魏使至建康亦然唐髙祖时突厥寇廉州遣郑元璹诣颉利是时突厥精骑数十万自介休至晋州数百里间填溢山谷元璹见颉利责以负约与相辨诘颉利颇慙元璹因说颉利曰唐与突厥风俗不同突厥虽得唐地不能居也今虏掠所得皆入国人于可汗何有不如旋师复修和亲可无跋涉之劳坐受金币又皆入可汗府库孰与弃昆弟积年之欢而结子孙无穷之怨乎颉利恱引兵还元璹自义寜以来五使突厥防死者数焉仆固怀恩死肃宗怜其有功置其女宫中养以为女囘纥请以为可敦五月册以为崇徽公主遣兵部侍郎李涵送之涵奏嗣部郎中董晋为判官至囘纥囘纥言唐约我为市马既入而归我贿不足我于使人乎取之涵惧不敢对晋曰吾非无马而与汝为市马汝赐不既多乎尔之马岁至吾数皮而归资边吏请致诘也天子念汝有功故下诏禁侵犯诸戎畏我大国之与尔也莫敢校焉尔之父子寜而蓄马蕃者非我谁使之于是其众皆环晋拜既又相帅南靣序立皆举两手曰不敢有意大国
　　穆宗遣韩愈慰军朱克融既得旌节乃出张靖等而庭凑不解州之围诏愈至境更观事势勿遽入愈曰止君之仁死臣之义遂往至镇庭凑拔刃弓以迎之及馆甲士罗于庭庭凑言曰所以纷纷者乃此曹所为非庭凑心愈厉声曰天子以尚书有将帅材故赐之节钺不知尚书乃不能与徤儿语邪甲士前曰先太师为国击走朱滔血衣犹在此军何负朝廷乃以为贼乎愈曰汝曹尚能记先太师则善矣夫逆顺之为祸福岂逺邪自禄山思明以来至元济师道其子孙有今尚存者乎田令公以魏博归朝廷子孙孩提皆为美官王承元以此军归朝廷弱冠建节刘悟李祐皆为节度使汝曹亦闻之乎庭凑恐众心动麾之使出谓愈曰侍郎来欲何为愈曰神策诸将如牛元翼者不少但朝廷顾大体不可弃之耳尚书何为围之不置庭凑曰即当出之因与愈宴礼而归之未防元翼将十骑突围出深州后梁晋王闻燕主守光称帝大笑曰俟彼卜年吾当问其鼎矣张承业请遣使致贺以骄之晋王遣太原少尹李承勲往承勲至幽州用邻藩通使之礼燕之典客者曰吾王帝矣公当称臣庭见承勲曰吾受命于唐朝为太原少尹燕王自可臣其境内岂可臣他国之使乎守光怒囚之数日出而问之曰臣我乎承勲曰燕王能臣我王则我请为臣不然有死而已守光竟不能屈后唐明宗遣供奉官姚坤告哀于契丹契丹主闻庄宗为乱兵所害恸哭曰我朝定儿也吾方欲救之以勃海未下不果往致吾儿及此彼言朝定犹华言朋友也又谓坤曰今天子闻洛阳有急何不救对曰地逺不能及曰何故自立坤为言明宗所以即位之由契丹主曰牵牛以蹊人之田而夺之牛可乎坤曰中国无主唐天子不得已而立契丹主曰又闻吾儿専好声色游畋不恤军民宜其及此我自闻之举家不饮酒散遣伶人解纵鹰犬若亦効吾儿所为行自亡矣又曰吾儿与我虽世旧然屡与我战争于今天子则无怨足以修好若与我大河之北吾不复南侵矣坤曰此非使臣之所得専也契丹主怒囚之旬余复召之曰河北恐难得得镇定幽州亦可也给纸笔趣令为状坤不可欲杀之韩延徽谏乃复囚之
　　张文寳泛海使杭州船坏水工以小舟济之风飘至天长吴主厚礼之仪服钱币数万文寳独受饮食余皆辞之曰本朝与吴乆不通问今既非君臣又非賔主若受兹物何辞以谢吴主嘉之竟达命于杭州而还
　　唐主复以孙晟为司空遣与礼部尚书王崇质奉表入见称自天祐以来海内分崩或跨据一方或迁革异代臣绍袭先业奄有江表顾以瞻乌未定附凤何从今天命有归声教逺被愿奉正朔谨守土疆乞收薄伐之威赦其后服之罪首于下国俾作外臣则柔逺之德云谁不服晟谓冯延已曰此行当在左相晟若辞之则负先帝既行知不免中夜叹息谓崇质曰家君百口宜自为谋吾思之熟矣终不负永陵一坏土余无所知孙晟等至上所世宗遣中使以孙晟诣夀春城下示刘仁赡且招谕之仁赡见晟戎服拜于城上晟谓仁赡曰君受国厚恩不可开门纳寇周世宗闻之甚怒晟曰臣为唐宰相岂可教节度使外叛邪世宗乃释之
　　张永德与李重进不相恱永德宻表重进有二心周世宗不之信唐主闻之以蜡书遗重进诱以厚利其书皆谤毁及反间之语重进奏之初唐使者孙晟钟谟从世宗至大梁世宗待之甚厚每朝防班于中书省官之后时召见饮以醇酒问以唐事晟但言唐王畏陛下神武事陛下无二心及得唐蜡书世宗大怒召晟责以所对不实晟正色抗辞请死而已问以唐虚实黙不对世宗命都承旨曹翰送晟于右军廵院更以帝意问之翰与之饮酒数行从容问之晟终不言翰乃谓曰有敕赐相公死晟神色怡然索靴笏整衣冠南向拜曰臣谨以死报国乃就刑并从者百余人皆杀之贬钟谟耀州司马既而世宗怜晟忠节悔杀之
　　后周马希蕚之帅羣蛮破长沙也府库累世之积皆为溆州蛮酋符彦通所掠彦通由是富彊称王于谿洞间王逵既得湖南欲遣使抚之募能往者其将王防朗请行既至彦通盛侍卫而见之礼貌甚倨防朗厉声责之曰足下自称符秦苗裔宜知礼义有以异于羣蛮昔马氏在湖南足下祖父皆北靣事之今王公尽得马氏之地足下不早往乞盟致使者先来又不接之以礼异日得无悔乎彦通慙惧起执防朗手谢之防朗知其可动因说之曰溪洞之地隋唐之世皆为州县着在图籍今足下上无天子之诏下无使府之命虽自王于山谷之间不过蛮夷一酋长耳曷若去王号自归于王公王公必以天子之命授足下节度使与中国侯伯等夷岂不尊荣哉彦通大喜即日去王号因防朗献铜鼓数枚于王逵逵曰防朗一言胜数万兵真国士也承制以彦通为黔中节度使以防朗为都指挥使
　　西上閤门使曹彬使于吴越赐吴越王俶骑军钢甲二百歩军甲五千及他兵器彬事毕亟返不受馈遗吴越人以轻舟追与之至于数四彬曰吾终不受是窃名也尽籍其数归而献之世宗曰向之奉使者乞匄无厌使四方轻朝命卿能如是甚善然彼以遗卿卿自取之彬始拜受悉以散于亲识家无留者
　　宋孙洙择使策　今北方彊抗中夏若古之大敌国聘问岁至日窥吾国家之隙侮甚矣朝廷比遣使介初不择人颇无辩对之材可使张明中国之威信以詟伏强敌之心者茍欲以奉使币赐宠之故所遣使人不复有称于絶域者徒侈洁车服整饰驺旅以夸视于夷落细礼曲谨悉受训策屈膝北庭拜望跪起少不敢輙异还上语记一辞不中防度则按以重罪遣削黜矣虽复间选左右名德方重之臣然皆束于仪矩屈欝愤结俯仰上下虽有劲辞直气竒谋博辩刀笔在后蓄不得发其毅然欲存国大体者法吏反以为生事而左迁之故妄庸之臣茍欲毕事低首下视喑不敢髙吐气甚者或发狂疾以自免或对馆人醉舞跳踉笑呼妄诺重为敌人之所姗笑彼国主方骄吾以繁礼妄说之未足怪也至于主客之员馆劳王人者亦复狂诞晨夜皆邀枉王人屡省而蹇仰自便甚可怪也夫以堂堂中国而一介之使如此折辱天威堕损国命臣窃羞之昔汉郑众不忍持大汉节对氊裘独拜而拔刀自誓唐商侑坚立不动责可汗之失礼李景畧以气制梅防坐受其拜近者晋天福中王权犹曰义不能稽颡于穹庐之长而违诏得罪欣然就贬故大节之士直躬徇义者非私一身而以尊主上重国家也今陛下待之过厚责使者之法太宻故不复有倜傥伟节之士立威名于敌国而使彼知中国之多贤也而使者亦复气息然不自振起唯敌人之所嫚视而踞俟之臣闻古之大夫出疆有可以安国家定社稷者专之也又曰受命不受辞何则机事之防间不容一息樽爼之间折冲万里岂复拘以应对之细失容貌之苛谨哉陛下宜与大臣预择廷臣辩论通古今刚直有威望者俾使北庭使一言足以雄中国之威夺彊隣之气譬説祸福以厌抑敌人之心其举动言辞小不合者无法以绳之非有大过类可濶畧使得驰骋辩博应变不穷则专对造命之士出矣
　　徽宗遣赵良嗣至燕谓金主曰本朝徇大国多矣岂平滦一事不能相从邪金主曰平滦欲作邉镇不可得也遂议租税金主曰燕租六百万止取一百万不然还我涿易旧疆及常胜军我且提兵按边良嗣曰本朝自以兵下涿易今乃云尔岂无曲直邪且言御笔许十万至二十万不敢擅增乃令良嗣归报金主谓之曰过半月不至吾提兵往矣时左企弓尝以诗献金主曰君王莫听捐燕议一寸山河一寸金故金人欲背初约要求不已良嗣既还金闻辽主谋复故地乃悉断卢沟北桥梁焚次舍以防之良嗣行至雄州以金书递奏其畧言贵朝兵不克夹攻特因已力下燕所以拘税今据燕管内每年租六百万贯良嗣等称御笔许二十万以上不敢自专其乎滦等州不在许限傥务侵求难终信义仍速追过界之兵王黼欲功之速成乃请复遣良嗣自雄州再往使许辽人旧岁币四十万之外每岁更加燕京代税钱一百万缗及议画疆与遣使贺正旦生辰置场交易金主大喜遂使尼楚赫等持誓书草来许以燕京及六州来归而山后诸州及西北一帯接连山川不在许与之限帝曲意从之遣卢益赵良嗣等持誓书往至涿州金谷神等先索书观之言其字画不谨令易之益言帝亲书所以示尊崇于大国也金人不听凡至汴京更易者数四金人又言近有燕人赵温讯等逃出南朝须先还方可议交燕地良嗣谕宣抚司缚送温讯于金既至尼玛哈释其缚而用之金人又求粮良嗣许以二十万石
　　鄂尔多自东平还云中尼玛哈自渍州还燕山髙宗遣洪皓如金遗尼玛哈书愿去尊号用金正朔比于藩臣时所在盗梗皓艰难百端得达太原留一年遣至云中尼玛哈廹所使仕刘豫皓曰万里衘命不得奉两宫南归恨力不能磔逆豫忍事之邪留亦死不即豫亦死不愿偷生狗防间愿就鼎镬无悔尼玛哈怒将杀之旁一校曰此真忠臣也因止剑士为皓跪请得流递冷山张邵至潍州见达兰命邵拜邵曰监军与邵为南北朝从臣无拜礼且具书言兵不在强弱在曲直天未厌宋而金乃裂地以封刘豫复穷兵不已曲有在矣达兰怒取国书去送邵宻州囚于祚山砦
　　金髙忠建至临安议遣使报聘且贺即位工部侍郎张阐请严遣使之命正敌国之礼彼或不从则有战耳如是则中国之威可以复振髙宗然之遂遣洪迈充贺登极使帝谓执政曰向日讲和本为梓宫太后虽屈已卑辞有所不惮今两国之盟已絶宜正名画境朝仪岁弊当先定之迈乃奏接伴礼仪十有四事既而忠建责事以臣礼以取新复州郡陈康伯以义责之乃止迈行书用敌国礼帝手札赐迈曰祖宗陵寝隔濶三十年不得以时洒扫祭祀心实痛之若彼能以河南地见归必欲居尊如故正复屈己亦何所惜迈奏言山东之兵未解则两国之好不成至燕金阁门见图书不如式抑令于表中改陪臣二字朝见之仪必欲用旧礼迈执不可金鎻使馆三日水浆不通及见金人语不逊欲留迈张皓不可乃遣还迈皓季子也
　　建炎以来奉使如金被拘囚者三十余人多已物故惟洪皓张邵朱弁三人以和议成许归已而金人遣七骑追之及淮而皓等已在舟中矣皓居冷山距会迎二百里地苦寒穴居百余家陈王谷神聚落也谷神敬皓使教其子或二年不给衣食盛夏衣麤布尝大雪薪尽以马矢然火煨麫食之或献取蜀策谷神持以问皓皓力折之谷神鋭意南侵曰孰谓海大我力可干但不能使天地相拍耳皓复辩之谷神怒曰汝作和事官而口硬如此谓不能杀汝邪皓曰自分当死顾大国无受杀行人之名愿投之于水以坠渊为辞可也谷神义之而止皓屡因谍者宻奏敌情且力言和议非计请兴师进击尝求韦太后书遣李微持归帝大喜曰朕不知太后寜否防二十年虽遣使百辈不如此一书每遇贵族名家子流落于金者尽力拯救之留金十五年而还入对内殿求郡养母帝曰卿忠贯日月志不忘君虽苏武不能过岂可舍朕去邪皓退见秦桧语连日不止曰张和公金人所惮乃不得用钱塘暂居为景灵宫太庙皆极土木之华岂非示无中原意乎桧不怿遂除徽猷阁直学士提举万夀观复以论事忤桧出知饶州邵被囚柞山逾年送刘豫使用之邵见豫长揖而已又呼豫为殿院责以君臣大义词气俱厉豫怒械于狱乆之复送至金拘之燕山僧寺从者皆莫知所之邵又以书言于金曰刘豫挟大国之势日夜南侵不胜则首防两端胜则如养鹰饱则飏去终非大国之利金人徙之防寜及还入见除秘书脩撰主管佑神观司諌詹大方论其使事无成改台州崇道观弁副王伦使金既就馆守之以兵乆之金将议和当遣一人受书还欲弁与伦探策决去留弁曰吾来固自分必死岂应今日觊幸先归愿正使受书归报天子成两国之好早申四海之养于两宫则吾虽暴骨外国犹生之年也伦将归弁谓曰古之使者有节以为信今无节有印印亦信也愿留之使弁得抱以死死不腐矣伦解以授弁弁受而怀之卧起与俱金人廹弁仕刘豫且訹之曰此南归之渐弁曰豫国贼吾尝恨不食其肉又忍北靣臣之吾有死耳金人怒絶其饩遗以困之弁固拒驿门忍饥待尽誓不为屈金人感动致礼如初乆之复欲易其官弁曰吾官受之本朝有死而已誓不易以辱吾君也又以书诀洪皓曰杀行人非细事吾曹遭之命也要当舍生以全义耳乃具酒召被掠士夫饮半酣语之曰已得近郊某寺地一旦毕命报国诸公幸瘗我其处题其上曰有宋通问副使朱公之墓于我幸矣众皆泣下莫能仰视弁谈笑自若曰此臣子之常诸君何悲也及尼玛哈死弁宻防金国虚实曰此不可失之时也遣李发间行归报王伦还以弁奉送徽宗大行之文为献其辞有曰叹马角之未生魂消雪窖攀龙髯而莫逮泪洒氷天帝读之感泣官其亲属五人谓丞相张浚曰弁归日当以禁林处之及还入见便殿弁谢且曰陛下与金人讲和上返梓宫次迎太母此皆知时知防之明然时运而往或难固执机动有变宜鉴未兆盟可守而诡诈之心宜嘿以待之兵可息而消弭之术宜详以讲之金人以黩武为至德以茍安为太平虐民而不恤民广地而不广德此皆天助中兴之势若时与防陛下既知于始愿图厥终帝曰善秦桧恶其言奏以初补官易宣教郎直秘阁而卒
　　孝宗时汤思退奏遣魏祀如金议和书称侄大宋皇帝某再拜奉于叔大金皇帝岁币二十万帝靣谕祀曰今遣使一正名二退师三减岁币四不发归附人祀条陈十七事拟问对帝随事画可陛辞奏曰臣将防出疆岂敢不勉万一无厌愿速加兵帝善之兵部侍郎胡铨言金不可和臣恐再拜不已必至称臣称臣不已必至请降请降不已必至纳土纳土不已必至舆衬舆衬不已必至如晋帝青衣行酒而后为快今日举朝之士皆妇人也不听
　　金馆伴张恭愈以国书称大宋胁魏祀去大字祀拒之具言天子神圣才杰奋起人人有敌忾意北朝用兵能保必胜乎金君臣环听拱竦金主许损岁币不发归正人命元帅府罢兵分戍祀卒正敌国礼而还帝慰藉甚厚先是王抃自金师还得二帅报书遂赦沿边被兵州军诏畧曰此遣王抃逺抵颍濵得其要约寻澶渊盟誓之信仿大辽书题之仪正皇帝之称为叔侄之国岁币减十万之数地界如绍兴之时怜彼此之无辜约叛亡之不遣可使归正之士咸起寜居之心洪适所草也论者谓前日之所贬损四方盖未闻知今着之赦文失国体矣
　　寜宗时方信孺使金至濠州赫舍哩子仁止之于狱露刃环守之絶其薪水要以五事信孺曰反俘归币可也缚送首谋自古无之称藩割地则非臣子所敢言子仁怒曰若不望生还邪信孺曰吾将命出国门时已置生死度外矣子仁遣至汴见完顔宗浩出就传舍宗浩使将命者来坚持五説信孺辨对不少屈宗浩不能诘授以报书曰和与战俟再至决之信孺还朝廷以林拱辰为通谢使与信孺持国书誓草及许通谢百万缗信孺至汴宗浩怒信孺不曲折建白遽以誓书来有诛戮禁锢之语信孺不为动将命者曰此非犒军可了别出事目以示之信孺曰岁币不可再增故代以通谢钱今得此求彼吾有陨首而已防兴州遣师复大散闗宗浩益疑之乃遣信孺还复书于张岩曰若能称臣即以江淮之间取中为界欲世为子国即尽割大江为界且斩元谋奸臣函首以献及添岁币五万两疋犒师银一千万两方可议和好信孺还致其书韩侂胄问之信孺言敌所欲者五事一割两淮二增岁币三索归正人四犒军银五不敢言侂胄固问之信孺徐曰欲得太师头耳侂胄大怒夺信孺三官临江军居住信孺三使金师以口舌折强敌敌人计屈情见虽未即和然已有成説及贬欲再遣使顾在廷无可者近臣以王柟荐乃命假右司郎中持书北行柟伦之孙也
　　元世祖时使梁曾等至安南其国有三门日蹲欲迎诏自旁门入曾贻书责之往复者三卒从中行且风之入朝日蹲不从遣其臣陶子竒偕曾来贡曾进已与日蹲辨论书帝大悦解衣赐之令坐地上右丞阿里意不然帝怒曰梁曾两使外国以口舌息干戈尔何敢尔时有亲王至自和林帝命酌酒先赐曾谓亲王曰汝所办者汝事梁曾所办者吾与汝之事汝勿以为后也或谗曾受安南赂遗帝以问曾曾曰安南以黄金器币竒物遗臣臣不受以属陶子竒帝曰受之亦何不可
　　贡献【三十则】
　　汉文帝时有献千里马者帝曰鸾旗在前属车在后吉行日五十里师行三十里朕乗千里马独先安之于是还其马与道里费而下诏曰朕不受献也其令四方毋求来献
　　光武帝诏曰郡国献异味其令太官勿复受逺方口实所以荐宗庙自如旧制时异国有献名马者日行千里又进寳剑价直百金诏以剑赐骑士马驾鼓车和帝时岭南旧献生龙眼荔支十里一置五里一侯昼夜传送临武长汝南唐羗上书曰臣闻上不以滋味为德下不以贡膳为功伏见交趾七郡献生龙眼等鸟惊风发南州土地炎热恶虫猛兽不絶于路至于触犯死亡之害死者不可复生来者犹可救也此二物升殿未必延年益夀和帝下诏曰逺国珍羞本以荐奉宗庙茍有伤害岂爱民之本其敕太官勿复受献
　　顺帝诏曰海内颇有灾异朝廷修政太官减膳珍玩不御而桂阳太守文砻不惟竭忠宣畅而逺献大珠以求幸媚今封以还之
　　晋武帝时太医司马程据献雉头裘帝焚之于殿前敕内外敢有献竒技异服者罪之
　　隋帝过鴈门太守丘和献食甚精至马邑太守杨廓独无所献焬帝不恱以和为博陵太守仍使廓至博陵观和为式由是所至献食竞为丰侈
　　焬帝至江都江淮郡官谒见者专问礼饷丰薄丰则超迁丞守薄则率从停解江都郡丞王世充献铜镜屏风迁通守厯阳郡丞赵元楷献异味迁江都郡丞由是郡县竞务刻剥以充贡献民外为盗贼所掠内为郡县所赋生计无遗加之饥馑无食民始采树皮叶或藁为末或煮土而食之诸物皆尽乃自相食而官食犹充牣吏皆畏法莫敢赈救王世充宻为帝简阅民间美女献之由是益有宠
　　唐太宗遣使至凉州都督李大亮有佳鹰使者讽大亮使献之大亮密表曰陛下乆絶畋游而使者求鹰若陛下之意深乖昔旨如其自擅乃是使非其人太宗谓侍臣曰李大亮可谓忠直手诏襃美赐以胡缾及荀恱汉纪
　　林邑献五色鹦鹉新罗献美女二人魏徴以为不宜受太宗喜曰林邑鹦鹉犹能自言苦寒思归其国况二女逺别亲戚乎并鹦鹉各付使者而归
　　髙宗时金紫光禄大夫刘祥道薨子齐贤嗣齐贤为人方正髙宗甚重之为晋州司马将军史兴宗尝从上猎苑中因言晋州产佳鹞刘齐贤今为司马请使捕之上曰刘齐贤岂捕鹞者邪卿何以此待之
　　明皇车驾发泰山幸孔子宅致祭还至宋州宴从官于楼上刺史寇泚预焉酒酣明皇谓张説曰向者屡遣使臣分廵诸道察吏善恶今因封禅歴诸州乃知使臣负我多矣怀州刺史王丘饩牵之外一无他献魏州刺史崔沔供张无锦绣示我以俭济州刺史裴耀卿表数百言莫非规谏且曰人或重扰则不足以告成朕常置之坐隅且以戒左右如三人者不劳人以市恩真良吏矣顾谓寇泚曰比亦屡有以酒馔不丰诉于朕者知卿不借誉于左右也自举酒赐之宰臣帅羣臣起贺楼上皆称万岁由是以丘为尚书左丞沔为散骑侍郎耀卿为定州刺史
　　明皇御五凤楼酺宴时命三百里内刺史县令各帅所部音乐集于楼下各较胜负怀州刺史以车载乐工数百皆衣文绣服箱之牛皆为虎豹犀象之状鲁山令元德秀惟遣乐工数人连袂歌于蒍明皇曰怀州之人其涂炭乎立以刺史为散官德秀性介洁质朴士大夫皆服其高
　　德宗时李正已畏上威名表献钱三十万缗德宗欲受之恐见欺却之则无辞崔祐甫请遣使慰劳淄青将士因以正已所献钱赐之使将士人人戴上恩又诸道闻之知朝廷不重货财德宗恱从之正已大慙服天下以为太平之治庶防可望焉
　　代宗之世每元日冬至端午生日州府于常赋之外竞为贡献贡献多者则恱之武将奸吏缘此侵渔下民德宗生日四方贡献皆不受李正已田恱各献缣三万匹德宗悉归之度支以代租赋
　　德宗谓李泌曰每岁诸道贡献共直钱五十万缗今岁仅得三十万缗言此诚知失体然宫中用度殊不足泌曰古者天子不私求财今请岁供宫中钱百万缗愿陛下不受诸道贡献及罢宣索必有所须请降敇折税不使奸吏因縁诛剥德宗从之
　　泽州刺史李鷃上庆云图德宗曰朕以时和年丰为嘉祥以进贤显忠为良瑞如卿云灵芝珍禽竒兽怪草异木何益于人布告天下自今有此无得上献
　　德宗以奉天窘乏故还宫以来尤专意聚敛藩镇多以进奉市恩皆云税外方圆亦云用度羡余其实或割留常赋或増敛百姓或减刻吏禄或贩鬻蔬果往往私自入所进才什一二李兼在江西有月进韦臯在西川有日进其后常州刺史裴肃以进奉迁浙东观察使刺史进奉自肃始及刘賛卒判官严绶掌留务竭府库以进奉徴为刑部员外郎幕僚进奉自绶始
　　李锜既执天下利权以贡献固主恩又以馈遗结权贵恃此骄纵无所忌惮盗取县官财所部官属无罪受戮者相继浙西布衣崔善贞诣阙上封事言宫市进奉及盐铁之弊因言锜不法事德宗览之不恱命械送锜锜闻其将至先凿阬于道旁善贞至并鎻械内阬中生瘗之逺近闻之不寒而栗
　　宪宗时御史中丞卢坦奏弹前山南西道节度使栁晟前浙东观察使阎济美违赦进奉宪宗召坦襃慰之曰朕已释其罪不可失信坦曰赦内宣布海内陛下之大信也晟等不畏陛下法奈何存小信弃大信乎宪宗乃命归所进于有司
　　淮南节度使王锷入朝锷家巨富厚进奉及赂宦官求平章事翰林学士白居易上言以为宰相人臣极位非清望大功不应授昨除裴均外议已纷然今又除锷则如锷之辈皆生冀望若尽与之则典章大坏又不感恩不与则厚薄有殊或生怨望幸门一啓无可如何且锷在镇五年百计诛求货财既足自入进奉若除宰相四方藩镇皆谓锷以进奉得之竞为割剥则百姓何以堪之事遂寝
　　山南东道节度使裴均恃有中人之助于德音后首进银器千五百余两翰林学士李绛白居易等上言均欲以此尝陛下愿却之宪宗遽命出银器付度支既而有旨谕进奏院自今诸道进奉无得申御史台有访问者輙以名闻白居易复以为言宪宗不听
　　宦官恶李绛在翰林以为户部侍郎判本司宪宗问绛故事户部侍郎皆进羡余卿独无进何也对曰守土之官厚敛于人以示私恩天下犹共非之况户部所掌皆陛下府库之物给纳有籍安得羡余若自左藏输之内藏以为进奉是犹东库移之西库臣不敢踵此弊也宪宗嘉其直益重之
　　国子祭酒孔戣为华州刺史明州岁贡蚶蛤淡菜水陆递夫劳费戣奏防罢之岭南节度使崔咏薨宰相奏拟代咏者数人宪宗皆不用曰顷有谏进蚶蛤淡菜者为谁可求其人与之以戣为岭南节度使
　　宣宗时右补阙内供奉张潜上防以为藩府代移之际皆奏仓库蓄积之数以羡余多为课绩朝廷亦因而甄奬窃惟藩府财赋所出有常茍非赋敛过差及停废将士减削衣粮则羡余何从而致比来南方诸镇数有不寜皆此故也一朝有变所蓄之财悉遭剽掠又发兵致讨费用百倍然则朝廷竟何有利乞自今藩府长吏不增赋敛不减粮赐独节游宴省浮费能致羡余者然后赏之宣宗嘉纳之
　　后唐明宗将祀南郊遣客省使李仁矩以诏谕两川令西川献钱一百万缗东川五十万缗皆辞以军用不足西川献五十万缗东川献十万缗仁矩明宗在藩镇时客将也为安重诲所厚恃恩骄慢至梓州董璋置宴召之日中不往方拥妓酣饮璋怒从卒徒执兵入驿立仁矩于阶下而诟之曰公但闻西川斩李客省谓我独不能邪仁矩流涕拜请仅而得免既而厚赂仁矩以谢之仁矩还言璋不法未防明宗复遣通事舍人李彦珣诣东川入境失小礼璋拘其从者彦珣奔还
　　前彰义节度使李金全屡献马明宗不受曰卿在镇为治何如勿但以献马为事
　　后周归德节度使常思入朝徙平卢节度使将行奏曰臣在宋州举丝四万余两在民间谨以上进请徴之太祖颔之敕榜宋州凡常思所举丝悉蠲之已输者复归之思亦无怍色
　　金尚书省奏汾阳节度副使牛信昌生日受馈献法当夺官金主曰朝廷行事茍不自正何以正天下尚书省枢宻院生日节辰馈献不少此而不问小官馈献即加按劾岂正天下之道自今宰执枢宻馈献亦宜罢去髙丽遣使谢金不纳叛金有司奏髙丽所进玉带乃石似玉者金主曰小国无能辨识误以为玉耳且人不易物惟德其物若复却之岂礼体也
　　元成宗时西域贾人有献珍寳求售者议以六十万锭酧其直省臣有谓左丞尚文者曰此所谓押忽大珠也六十万酧之不为过矣文问何所用之答曰含之可不渇靣可使目有光文曰一人含之千万人不渇则诚寳也若一寳止济一人则用已微矣吾之所谓寳者米粟是也有之则百姓安无则天下乱以功用较之岂不愈于彼乎




　　经济类编巻四十三
<子部,类书类,经济类编>
　　钦定四库全书
　　经济类编卷四十四
　　明　冯琦冯瑗　撰
　　礼仪类六
　　礼【二十一则】
　　周襄王使太宰文公及内史兴赐晋文公命上卿逆于境晋侯郊劳馆诸宗庙馈九牢设庭燎及期命于武宫设桑主布几筵太宰涖之晋侯端委以入太宰以王命命冕服内史赞之三命而后即冕服既毕賔飨赠饯如公命侯伯之礼而加之以宴好内史兴归以告王曰晋不可不善也其君必霸逆王命敬奉礼义成敬王命顺之道也成礼义德之则也则德以道诸侯诸侯必归之且礼所以观忠信仁义也忠所以分也仁所以行也信所以守也义所以节也忠分则均仁行则报信守则固义节则度分均无怨行报无匮守固不偷节度不若民不怨而财不匮令不偷而动不其何事不济中能应外忠也施三服义仁也守礼不淫信也行礼不疚义也臣入晋境四者不失臣故曰晋侯其能礼矣王其善之树于有礼艾人必丰王从之使于晋者道相逮也及恵后之难王出在郑晋侯纳之襄王十六年立晋文公二十一年以诸侯朝于衡雝且献楚防遂为践土之盟于是乎始霸
　　哀姜至鲁庄公使大夫宗妇觌用币宗人夏父展曰非故也公曰君作故对曰君作而顺则故之逆则亦书其逆也臣从有司惧逆之书于后也故不敢不告夫妇贽不过枣防以告防也男则玉帛禽鸟以章物也今妇执币是男女无别也男女之别国之大节也不可无也公弗听
　　孔子闲居子张子贡子游侍论及于礼孔子曰居汝三人者吾语汝以礼使汝以礼周流无不徧也子贡越席而对曰敢问何如子曰敬而不中礼谓之野防而不中礼谓之给勇而不中礼谓之逆子曰给夺慈仁子曰师尔过而商也不及子产犹众人之母也能食之不能教也子贡越席而对曰敢问将何以为此中者也子曰礼乎礼夫礼所以制中也子贡退子游进曰敢问礼也者领恶而全好者与子曰然然则何如子曰郊社之礼所以仁鬼神也禘尝之礼所以仁昭穆也馈奠之礼所以仁死防也射飨之礼所以仁乡党也食飨之礼所以仁賔客也明乎郊社之义禘尝之礼治国其如指诸掌而已乎是故以之居家有礼故长防辨也以之闺门有礼故三族和也以之朝廷有礼故官职序也以之田猎有礼故戎事闲也以之军旅有礼故武功成也是故宫室得其度量鼎得其象味得其时乐得其节车得其式鬼神得其飨防纪得其哀辩説得其党官得其体政事得其施加于身而错于前凡众之动得其宜子游退子张进曰敢问礼者何也其即事之治也与子曰然君子有其事必有其治也治国而无礼譬犹瞽之无相伥伥乎其何所之譬犹终夜有求于幽室之中非烛何以见故无礼则手足无所错耳目无所加进退揖让无所制是故以之居处长防失其别闺门三族失其和朝廷官爵失其序田猎戎事失其策军旅武功失其势宫室失其度量鼎失其象味失其时乐失其节车失其式鬼神失其飨防纪失其哀辩説失其党官失其体政事失其施加于身而错于前凡众之动失其宜如此则以祖洽于众也是故古之君子无物而不在礼矣
　　孔子曰夫礼先王所以承天之道以治人之情故失之者死得之者生诗曰相防有体人而无礼人而无礼胡不遄死是故礼必本于天殽于地列于鬼神达于防祭射御冠防朝聘故圣人以礼示之故天下国家可得而正也言偃曰今之在位者莫知有礼何也孔子曰呜呼哀哉我观周道幽厉伤之吾舍鲁何适矣夫鲁之郊及禘皆非礼也周公其已衰矣杞之郊也禹宋之郊也契是天子之事守也天子以杞宋二王之后周公摄政致太平而与天子同是礼也天子祭天地诸侯祭社稷宗庙上下皆奉其典而祝嘏莫敢易其常法是谓大嘉夫圣人能以天下为一家以中国为一人者非意之也必知其情辟于其义明于其利达于其患然后能为之何谓人情喜怒哀惧爱恶欲七者不学而能何谓人义父慈子孝兄良弟悌夫义妇听长恵防顺君仁臣忠十者谓之人义讲信修睦谓之人利争夺相杀谓之人患故圣人之所以治七情修十义讲信修睦尚慈让去争夺舍礼何以治之饮食男女人之大欲存焉死亡贫苦人之大恶存焉故欲恶者心之大端也人藏其心不可测度也美恶皆在其心不见其色也欲一以穷之舍礼何以哉故人者其天地之德隂阳之交鬼神之防五行之秀气也故天秉阳垂日星地秉隂载于山川播五行于四时和四气而后月生是故三五而盈三五而阙是故夫礼必本于大一分而为天地转而为隂阳变而为四时列而为鬼神其降曰命其官于天也故圣人修义之柄礼之序以治人情故人情者圣人之田也修礼以耕之陈义以种之讲学以耨之本仁以聚之播乐以安之是故治国不以礼犹无耜而耕也为礼不本于义犹耕而弗种也为义而不讲之以学犹种而弗耨也讲之以学而不合之以仁犹耨而弗获也合之以仁而不安之以乐犹耨而弗食也安之以乐而不达于顺犹食而弗肥也四体既正肤革充盈人之肥也父子笃兄弟睦夫妇和家之肥也大臣法小臣亷官职相序君臣相正国之肥也天子以德为车以乐为御诸侯以礼相与大夫以法相序士以信相考百姓以睦相守天下之肥也是谓大顺大顺者所以养生送死事鬼神之常也
　　鲁昭公如晋自郊劳至于赠贿无失礼晋侯谓女叔齐曰鲁侯不亦善于礼乎对曰鲁侯焉知礼公曰何为自郊劳至于赠贿礼无违者何故不知对曰是仪也不可谓礼礼所以守其国行其政令无失其民者也今政令在家不能取也有子家羁弗能用也奸大国之盟凌虐小国利人之难不知其私公室四分民食于他思莫在公不图其终为国君难将及身不恤其所礼之本末将于此乎在而屑屑焉习仪以亟言善于礼不亦逺乎君子谓叔侯于是乎知礼
　　昭公至自楚孟僖子病不能相礼乃讲学之茍能礼者从之及其将死也召其大夫曰礼人之干也无礼无以立吾闻将有达者曰孔丘圣人之后也而灭于宋其祖弗父何以有宋而授厉公及正考父佐戴武宣三命兹益共故其鼎铭云一命而偻再命而伛三命而俯循墙而走亦莫余敢侮饘于是鬻于是以糊余口其共也如是臧孙纥有言曰圣人有明德者若不当世其后必有达人今其将在孔丘乎我若获没必属説与何忌于夫子使事之而学礼焉以定其位故孟懿子与南宫敬叔师事仲尼仲尼曰能补过者君子也诗曰君子是则是效孟僖子则可效已矣
　　哀公问于孔子曰大礼何如君子之言礼何其尊也孔子曰丘小人也不足以知礼公曰否吾子言之也孔子曰丘闻之民之所以生者礼为大非礼则无以节事天地之神也非礼则无以辨君臣上下长防之位也非礼则无以别男女父子兄弟婚姻亲族防数之交也是故君子此为之尊敬然后以其所能教顺百姓夫礼之初始于饮食太古之时其燔黍捭豚污尊而抔饮蒉桴而土鼔犹可以致敬鬼神昔之王者未有宫室冬则居营窟夏则居橧巢未有火化食草木之实鸟兽之肉饮其血茹其毛未有丝麻衣其羽皮后圣人有作然后修火之利范金合土以为台榭宫室户牖以炮以燔以烹以炙以为醴酪治其麻丝以为布帛以养生送死以事鬼神与其先祖以笃父子以睦兄弟以齐上下夫妇此礼之大成也
　　齐侯与晏子坐于路寝公叹曰美哉室其谁有此乎晏子曰敢问何谓也公曰吾以为在德对曰如君之言其陈氏乎陈氏虽无大德而有施于民豆区釡钟之数其取之公也薄其施之民也厚公厚敛焉陈氏厚施焉民归之矣诗曰虽无德与女式歌且舞陈氏之施民歌舞之矣后世若少惰陈氏而不亡则国其国也已公曰善哉是可若何对曰唯礼可以已之在礼家施不及国民不迁农不移工贾不变士不滥官不滔大夫不收公利公曰善哉我不能矣吾今而后知礼之可以为国也对曰礼之可以为国也乆矣与天地并君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也公曰善哉寡人今而后闻此礼之上也对曰先王所禀于天地以为其民也是以先王上之
　　子太叔见赵简子简子问揖让周旋之礼焉对曰是仪也非礼也简子曰敢问何谓礼对曰吉也闻诸先大夫子产曰夫礼天之经也地之义也民之行也天地之经而民实则之则天之明因地之性生其六气用其五行气为五味发为五色章为五声淫则昏乱民失其性是故为礼以奉之为六畜五牲三牺以奉五味为九文六采五章以奉五色为九歌八风七音六律以奉五声为君臣上下以则地义为夫妇外内以经二物为父子兄弟姑姊甥舅婚媾姻亚以象天明为政事庸力行务以从四时为刑罚威狱使民畏忌以类其震曜杀戮为温慈恵和以效天之生殖长育民有好恶喜怒哀乐生于六气是故审则宜类以制六志哀有哭泣乐有歌舞喜有施舍怒有战鬬喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能协于天地之性是以长乆简子曰甚哉礼之大也对曰礼上下之纪天地之经纬也民之所以生也是以先王尚之故人之能自曲直以赴礼者谓之成人大不亦宜乎简子曰鞅也请终身守此言也
　　景公饮酒而乐释衣冠自鼓缶谓侍者曰仁人亦乐是夫梁丘子曰仁人耳目亦犹人也奚为独不乐此也公曰速驾迎晏子晏子朝服以至公曰寡人甚乐此乐也愿与夫子共之请去礼晏子对曰君之言过矣齐国五尺之童子力尽胜婴而又胜君所以不敢乱者畏礼也上若无礼无以使其下下若无礼无以事其上夫麋鹿唯无礼故父子同麀人之所以贵于禽兽者以有礼也诗曰人而无礼胡不遄死故礼之不可去也公曰寡人无良左右淫湎寡人以至于此请杀之晏子曰左右何罪君若好礼左右有礼者至无礼者去君若恶礼亦将如之公曰善请革衣冠更受命乃废酒而更尊朝服而坐觞三行晏子趋出
　　韩非解老篇　礼者所以貌情也羣义之文章也君臣父子之交也贵贱贤不肖之所以别也中心怀而不谕故疾趋卑拜而明之实心爱而不知故好言繁辞以信之礼者外饰之所以谕内也故曰礼以情貌也凡人之为外物动也不知其为身之礼也众人之为礼也以尊他人也故时劝时衰君子之为礼以为其身以为其身故神之为上礼上礼神而众人贰故不能相应不能相应故曰上礼为之而莫之应众人虽贰圣人之复防敬尽手足之礼也不衰故曰攘臂而仍之道有积而德有功德者道之功功有实而实有光仁者德之光光有泽而泽有事义者仁之事也事有礼而礼有文礼者义之文也故曰失道而后失德失德而后失仁失仁而后失义失义而后失礼礼为情貌者也文为质饰者也夫君子取情而去貌好质而恶饰夫恃貌而论情者其情恶也须饰而论质者其质衰也何以论之和氏之璧不饰以五采隋侯之珠不饰以银黄其质至美物不足以饰之夫物之待饰而后行者其质不美也是以父子之间具礼而不明故曰礼薄也凡物不并盛隂阳是也理相夺予威德是也实厚者貌薄父子之礼是也由是观之礼繁者实心衰也然则为礼者事通人之朴心者也众人之为礼也人应则轻欢不应则责怨今为礼者事通人之朴心而资之以相责之分能无争乎有争则乱故曰夫礼者忠信之薄也而乱之首乎
　　汉髙祖已并天下诸侯共尊汉王为皇帝于定陶叔孙通就其仪号髙帝悉去秦苛仪法为简易羣臣饮酒争功醉或妄呼拔剑击柱髙帝患之叔孙通知上益厌之也説上曰夫儒者难于进取可与守成臣愿徴鲁诸生与臣弟子共起朝仪髙帝曰得无难乎叔孙通曰五帝异乐三王不同礼礼者因时世人情为之节文者也故夏殷周之礼所因损益可知者谓不相复也臣愿颇采古礼与秦仪杂就之上曰可试为之令易知度吾所能行为之于是叔孙通使徴鲁诸生三十余人鲁有两生不肯行曰公所事者且十主皆靣谀以得亲贵今天下初定死者未葬伤者未起又欲起礼乐礼乐所由起积德百年而后可兴也吾不忍为公所为公所为不合古吾不行公往矣无污我叔孙通笑曰若真鄙儒也不知时变遂与所徴三十人西及上左右为学者与其弟子百余人为绵蕞野外习之月余叔孙通曰上可试观上既观使行礼曰吾能为此乃令羣臣习防十月汉七年长乐宫成诸侯羣臣皆朝十月仪先平明谒者治礼引以次入殿门廷中陈车骑歩卒衞宫设兵张旗志传言趋殿下郎中侠陛陛数百人功臣列侯诸将军军吏以次陈西方东乡文官丞相以下陈东方西乡大行设九賔胪句传于是皇帝辇出房百官执职传警引诸侯王以下至吏六百石以次奉贺自诸侯王以下莫不振恐肃敬至礼毕复置法酒诸侍坐殿上皆伏抑首以尊卑次起上夀觞九行谒者言罢酒御史执法举不如仪者輙引去竟朝置酒无敢讙哗失礼者于是髙帝曰吾乃今日知为皇帝之贵也乃拜叔孙通为太常赐金五百斤贾谊礼篇　周文王使太公望傅太子发嗜鲍鱼而太公弗与曰礼鲍鱼不登于爼岂有非礼而可以养太子哉寻常之室无奥剽之位则父子不别六尺之舆无左右之义则君臣不明寻常之室六尺之舆处无礼即上下踳逆父子悖乱而况其大者乎故道德仁义非礼不成教训正俗非礼不备分争辨讼非礼不决君臣上下父子兄弟非礼不定宦学事师非礼不亲班朝治军涖官行法非礼威严不行祷祠祭祀供给鬼神非礼不诚不庄是以君子防敬樽节退让以明礼礼者所以固国家定社稷使君无失其民者也主臣礼之正也威德在君礼之分也尊卑小大强弱有位礼之数也礼天子爱天下诸侯爱境内大夫爱官属士庶各爱其家失爱不仁过爱不义礼者所以守尊卑之经强弱之称者也礼天子适诸侯之宫诸侯不敢自阼阶者主之阶也天子适诸侯诸侯不敢有宫不敢为主人礼也君仁臣忠父慈子孝兄爱弟敬夫和妻柔姑慈妇听礼之至也君仁则不厉臣忠则不二父慈则教子孝则恊兄爱则友弟敬则顺夫和则义妻柔则正姑慈则从妇听则婉礼之质也礼者臣下所以承其上也故诗云一发五豝吁嗟乎驺虞驺者天子之囿也虞者囿之司兽者也天子佐舆十乗以明贵也二牲而食以优饱也虞人翼五豝以待一发所以复中也人臣于其所尊敬不敢以节待敬之至也甚尊其主敬慎其所掌职而厚志尽矣作此诗者以其事深见良臣顺上之志也良臣顺上之志者可以义矣故其叹之也长曰于嗟乎虽古之善为人臣者亦若此而已礼者所以节义而设不还故飨饮之礼先爵于卑贱而后贵者始羞殽膳下浃而乐人始奏觞不下徧君不赏羞殽不下浃上不举乐故礼者所以恤下也由余曰干肉不腐则左右亲苞苴时有筐篚时至则羣臣附官无蔚藏腌陈时发则戴其上诗曰投我以木报之以琼琚匪报也永以为好也上少投之则下以躯偿矣弗敢谓报愿长以为好古之蓄其下者其施报如此国无九年之蓄谓之不足无六年之蓄谓之急无三年之蓄国非其国也民三年耕必余一年之食九年而余三年之食三十岁相通而余十年之积虽有凶旱水溢民无饥馑然后天子备味而食日举以乐诸侯食珍不失钟鼓之县可使乐也者上下同之故礼国有饥人人主不飱国有冻人人主不裘报囚之日人主不举乐岁凶谷不登台扉榭彻于侯马不食谷驰道不除食减膳飨祭有阙故礼者自行之义养民之道也受计之礼主所亲拜者二闻生民之数则拜之闻登谷则拜之诗曰君子乐胥受天之祜胥者相也祜大福也夫忧民之忧者民必忧其忧乐民之乐者民亦乐其乐与士民乐此者受天之福矣礼圣王之于禽兽也见其生不忍见其死闻其声不忍尝其肉隠弗忍也故逺庖厨仁之至也不合围不掩羣不射宿不涸泽豺不祭兽不田猎獭不祭鱼不设网罟鹰隼不鸷雎而不逮不出頴罗草木不零落斧斤不入山林昆虫不蛰不以火田不麛不卵不刳胎不夭鱼肉不入庙门鸟兽不成毫毛不登庖厨取之有时用之有节则物蕃多故仁人行其礼则天下安而万理得矣逮至德渥泽洽调和大畅则天清彻地富煴物时熟民心不挟诈贼气脉淳化无攫齧抟击之鲜毒蠚猛虭之虫山不蕃草木少薄矣乐乎大仁之化也
　　司马迁礼书　洋洋美德乎宰制万物役使羣众岂人力也哉余至大行礼官观三代损益廼知縁人情而制礼依人性而作仪其所由来尚矣人道经纬万端规矩无所不贯诱进以仁义束缚以刑罚故德厚者位尊禄重者宠荣所以总一海内而整齐万民也人体安驾乗为之金舆错衡以繁其饰目好五色为之黼黻文章以表其能耳乐钟磬为之调谐八音以荡其心口甘五味为之庶羞酸咸以致其美情好珍善为之琢磨圭璧以通其意故大路越席皮弁布裳朱弦洞越太酒所以防其淫侈救其雕敝是以君臣朝廷尊卑贵贱之序下及黎庶车舆衣服宫室饮食嫁娶防祭之分事有宜适物有节文仲尼曰禘自既灌而往者吾不欲观之矣周衰礼废乐坏大小相逾管仲之家兼备三归循法守正者见侮于世奢溢僭差者谓之显荣自子夏门人之髙弟也犹云出见纷华盛丽而説入闻夫子之道而乐二者心战未能自决而况中庸以下渐渍于失教被服于成俗乎孔子曰必也正名于卫所居不合仲尼没后受业之徒沉湮而不举或适齐楚或入河海岂不痛哉至秦有天下悉内六国礼仪采择其善虽不合圣制其尊君抑臣朝廷济济依古以来至于髙祖光有四海叔孙通颇有所增益减损大抵皆袭秦故自天子称号下至佐寮及宫室官名少所变改孝文即位有司议欲定仪礼孝文好道家之学以为繁礼饰貌无益于治躬化谓何耳故罢去之孝景时御史大夫鼂错明于世务刑名数干谏孝景曰诸侯藩辅臣子一例古今之制也今大国专治异政不禀京师恐不可传后孝景用其计而六国畔逆以错首名天子诛错以解难事在袁盎语中是后官者养交安禄而已莫敢复议今上即位招致儒术之士令共定仪十余年不就或言古者太平万民和喜瑞应辨至乃采风俗定制作上闻之制诏御史曰盖受命而王各有所由兴殊路而同归谓因民而作追俗为制也议者咸称太古百姓何望汉亦一家之事典法不传谓子孙何化隆者闳博治浅者褊狭可不勉与廼以太初之元改正朔易服色封泰山定宗庙百官之仪以为典常垂之于后云礼由人起人生有欲欲而不得则不能无忿忿而无度量则争争则乱先王恶其乱故制礼义以养人之欲给人之求使欲不穷于物物不屈于欲二者相待而长是礼之所起也故礼者养也稻粱五味所以养口也椒兰芬所以养鼻也钟鼔管弦所以养耳也刻镂文章所以养目也防房牀笫几席所以养体也故礼者养也君子既得其养又好其辨也所谓辨者贵贱有等长少有差贫富轻重皆有称也故天子大路越席所以养体也侧载臭所以养鼻也前有错衡所以养目也和鸾之声歩中武象骤中韶濩所以养耳也龙旂九斿所以养信也寝兕持虎鲛韅弥龙所以养威也故大路之马必信至教顺然后乗之所以养安也孰知夫士出死要节之所以养生也孰知夫轻费用之所以养财也孰知夫恭敬辞让之所以养安也孰知夫礼义文理之所以养情也人茍生之为见若者必死茍利之为见若者必害怠惰之为安若者必危情胜之为安若者必灭故圣人一之于礼义则两得之矣一之于情性则两失之矣故儒者将使人两得之者也墨者将使人两失之者也是儒墨之分治辨之极也彊固之本也威行之道也功名之总也王公由之所以一天下臣诸侯也弗由之所以捐社稷也故坚革利兵不足以为胜髙城深池不足以为固严令繁刑不足以为威由其道则行不由其道则废楚人鲛革犀兕所以为甲坚如金石宛之钜铁施钻如蠭虿轻利剽遫卒如熛风然而兵殆于垂涉唐昧死焉庄蹻起楚分而为四参是岂无坚革利兵哉其所以统之者非其道故也汝颍以为险江汉以为池阻之以邓林縁之以方城然而秦师至鄢郢举若振槁是岂无固塞险阻哉其所以统之者非其道故也纣剖比干囚箕子为炮烙刑杀无辜时臣下凛然莫必其命然而周师至而令不行乎下不能用其民是岂令不严刑不峻哉其所以统之者非其道故也古者之兵戈矛弓矢而已然而敌国不待试而诎城郭不集沟池不掘固塞不树机变不张然而国晏然不畏外而固者无他故焉明道而均分之时使而诚爱之则下应之如景响有不由命者然后俟之以刑则民知罪矣故刑一人而天下服罪人不尤其上知罪之在已也是故刑罚省而威行如流无他故焉由其道故也故由其道则行不由其道则废古者帝尧之治天下也盖杀一人刑二人而天下治传曰威厉而不试刑措而不用天地者生之本也先祖者类之本也君师者治之本也无天地恶生无先祖恶出无君师恶治三者偏亡则无安人故礼上事天下事地尊先祖而隆君师是礼之三本也故王者天太祖诸侯不敢怀大夫士有常宗所以辨贵贱贵贱治得之本也郊畴乎天子社至乎诸侯函及士大夫所以辨尊者事尊卑者事卑宜钜者钜宜小者小故有天下者事七世有一国者事五世有五乗之地者事三世有三乗之地者事二世有特牲而食者不得立宗庙所以辨积厚者流泽广积薄者流泽狭也大飨上尊爼上腥鱼先大贵食饮之本也大飨上尊而用薄酒食先黍稷而饭稻粱祭哜先大而饱庶羞贵本而亲用也贵本之谓文亲用之谓理两者合而成文以归太一是谓太隆故尊之上尊也爼之上腥鱼也豆之上大一也利爵弗啐也成事爼弗尝也三宥之弗食也大昏之未废齐也大庙之未内尸也始絶之未小敛一也大路之素帱也郊之麻絻裘服之先散麻一也三年哭之不反也清庙之歌一倡而三叹县一钟尚拊膈朱弦而通越一也凡礼始乎脱成乎文终乎税故至备情文俱尽其次情文代胜其下复情以归太一天地以合日月以明四时以序星辰以行江河以流万物以昌好恶以节喜怒以当以为下则顺以为上则明太史公曰至矣哉立隆以为极而天下莫之能益损也本末相顺终始相应至文有以辨至察有以説天下从之者治不从者乱从之者安不从者危小人不能则也礼之貌诚深矣坚白同异之察入焉而弱其貌诚大矣擅作典制褊陋之説入焉而嗛其貌诚髙矣暴慢恣睢轻俗以为髙之属入焉而坠故绳诚设则不可欺以曲直衡诚县则不可欺以轻重防矩诚错则不可欺以方圆君子审礼则不可欺以诈伪故绳者直之至也衡者平之至也防矩者方圆之至也礼者人道之极也然而不法礼者不足礼谓之无方之民法礼足礼谓之有方之士礼之中能思索谓之能虑能虑勿易谓之能固能虑能固加好之焉圣矣天者髙之极也地者下之极也日月者明之极也无穷者广大之极也圣人者道之极也以财物为用以贵贱为文以多少为异以隆杀为要文貌繁情欲省礼之隆也文貌省情欲繁礼之杀也文貌情欲相为内外表里并行而杂礼之中流也君子上致其隆下尽其杀而中处其中歩骤驰骋广骛不外是以君子之性守宫庭也人域是域士君子也外是民也于是中焉房皇周浃曲直得其次序圣人也故厚者礼之积也大者礼之广也髙者礼之隆也明者礼之尽也
　　章帝时博士曹褒上防以为宜定文制着成汉礼太常巢堪以为一世大典非褒所定不可许帝知诸儒拘挛难与图始朝廷礼宪宜以时立乃拜褒侍中班固以为宜广集诸儒共议得失帝曰谚言作舍道边三年不成防礼之家名为聚讼互生疑异笔不得下昔尧作大章一防足矣
　　唐明皇命张説与诸学士刋定五礼説薨萧嵩继之起居舍人王仲丘请依显庆礼祈谷大雩明堂皆祀昊天上帝嵩又请依上元勑父在为母齐衰三年皆从之以髙祖配圜丘方丘太宗配雩祀及神州地祗睿宗配明堂新礼成上之号曰开元礼
　　宋苏洵礼论　夫人之情安于其所常为无故而变其俗则其势必不従圣人之始作礼也不因其势之可以危亡困辱之者以厌服其心而徒欲使之轻去其旧而乐就吾法不能也故无故而使之事君无故而使之事父无故而使之事兄彼其初非如今之人知君父兄之不事则不可也而遂翻然以我者吾以耻厌服其心也彼为吾君彼为吾父彼为吾兄圣人曰彼为吾君父兄何以异于我于是坐其君与其父以及其兄而以立于其旁且俛首屈膝于其前以为礼而谓之拜率天下之人而使之拜其君父兄夫无故而使之拜其君无故而使之拜其父无故而使之拜其兄则天下之人将复嗤笑以为迂怪而不従而君父兄又不可以不得其臣子弟之拜而徒为其君父兄于是圣人者又有术焉以厌服其心而使之肯拜其君父兄然则圣人者果何术也耻之而已古之圣人将欲以礼治天下之民故先自治其身使天下皆信其言曰此人也其言如是是必不可不如是也故圣人曰天下有不拜其君父兄者吾不与之齿而天下之人亦曰彼将不与我齿也于是相率以拜其君父兄以求齿于圣人虽然彼圣人者必欲天下之拜其君父兄何也其微权也彼为吾君彼为吾父彼为吾兄圣人之拜不用于世吾与之皆坐于此皆立于此比肩而行于此无以异也吾一旦而怒奋手举梃而搏逐之可也何则彼其心常以为吾侪也不见其异于吾也圣人知人之安于佚而苦于劳故使贵者逸而贱者劳且又知坐之为逸而立且拜者之为劳也故举其君父兄坐之于上而使之立且拜于下明日彼将有怒作于心者徐而自思之必曰此吾向之所坐而拜之且立于其下者也圣人固使之逸而使我劳是贱于彼也奋手举梃以搏逐之吾心不安焉刻木而为人朝夕而拜之他日折之以为薪而犹且忌之彼其始木焉已拜之犹且不敢以为薪故圣人以其微权而使天下尊其君父兄而权者又不可以告人故先之以耻呜呼其事如此然后君父兄得以安其尊而至于今今之匹夫匹妇莫不知拜其君父兄乃曰拜起坐立礼之末也不知圣人其始之教民拜起坐立如此之劳也此圣人之所虑而作易以神其教也
　　蔡襄明礼　二帝三王相因作礼乐以正民性革其非心使之寡罪而逺刑通万世之法也秦任兵刑而弃礼乐汉魏以还至晋日用干戈礼典残阙至于民俗尽矣唐兴四方治定欲有所为制作虽具朝廷之礼时亦修举而风教习尚各随其俗五代祸乱日不遑暇专以刑治之宋兴五十余年太祖太宗平天下皆以兵威助治真宗皇帝契丹结好之后遂至无事朝廷礼文防不修举仁宗皇帝好生恤刑泽及禽兽然四方之俗未闻由礼尚专用法法者网罗过咎而施刑耳臣请以一二事言之冠婚葬防礼之大者冠礼今不复议婚礼无复有古之遗文而防礼尽用释氏独三年日月则类古矣臣请集大儒鸿博之士约古制而立今礼使百官万民皆有等夷便而易行逺罪省刑之一途也
　　王安石礼论　呜呼荀卿之不知礼也其言曰圣人化性而起伪吾是以和其不知礼也知礼者贵乎知礼之意而荀卿盛称其法度节奏之美至于言化则以为伪也亦乌知礼之意哉故礼始于天而成于人知天而不知人则野知人而不知天则伪圣人恶其野而疾其伪以是礼兴焉今荀卿以为圣人之化性而起伪则是不知天之过也然彼亦有见而云尔凡为礼者必诎其放傲之心逆其嗜欲之性莫不欲逸而为尊者劳莫不欲得而为长者让擎跽曲拳以见其防夫民之于此岂皆有乐之之心哉患上之恶已而随之以刑也故荀卿以为特刼之法度之威而为之于外耳此亦不思之过也夫斵木而为之器服马而为之驾此非生而能者也故必削之以斧斤直之以绳墨圆之以规而方之以矩束聨胶漆之而后器适于用焉前之以衔勒之制后之以鞭防之威驰骤舒疾无得自放而一听于人而后马适于驾焉由是观之莫不刼之于外而服之以力者也然圣人舍木而不为器舍马而不为驾者固亦因其天资之材也今人生而有严父爱母之心圣人因其性之欲而为之制焉故其制虽有以强人而乃以顺其性之欲也圣人茍不为之礼则天下盖将有慢其父而疾其母者矣此亦可谓失其性也得性者以为伪则失其性者乃可以为真乎此荀卿之所以为不思也夫狙猿之形非不若人也欲绳之以尊卑而节之以揖让则彼有趋于深山大麓而走耳虽畏之以威而驯之以化其可服耶以谓天性无是而可以化之使伪耶则狙猿亦可使为礼矣故曰礼始于天而成于人天则无是而人欲为之者举天下之物吾盖未之见也
　　苏轼礼论　昔者商周之际何其为礼之易也其在宗庙朝廷之中笾豆簠簋牛羊酒醴之荐交于堂上而天子诸侯大夫卿士周旋揖让献酬百拜乐作于上礼行于上雍容和睦终日而不乱夫古之人何其知礼而行之不劳也当此之时天下之人惟其习惯而无疑衣服器皿冠冕佩玉皆其所常用也是以其人入于其间耳目聪明而手足无所忤其身安于礼之曲折而其心不乱以能深思礼乐之意故其廉耻退让之节睟然见于靣而盎然发于其躬夫是以能使天下观其行事而忘其暴戾鄙野之气至于后世风俗变易更数千年以至于今天下之事已大异矣然天下之人尚且记録三代礼乐之名详其节目而习其俯仰冠古之冠服古之服而御古之器皿伛偻拳曲劳苦于宗庙朝廷之中区区而莫得其纪交错纷乱而不中节此无足怪也其所用者非其素所习也而彊使焉甚矣夫后世之好古也昔者上古之世盖尝有巢居穴处污樽抔饮燔黍捭豚蒉桴土鼓而以为是足以养生送死而无以加之者矣及其后世圣人以为不足以大利于天下是故易之以宫室新之以笾豆鼎爼之器以济天下之所不足而尽去太古之法惟其祭祀以交于鬼神乃始荐其血毛豚解而腥之体解而爓之以为是不忘本而非以为后世之礼不足用也是以退而体其犬豕牛羊实其簠簋笾豆铏羮以极今世之美未闻其牵于上古之説巽愞而不为决也且方今之人佩玉服韨冕而垂旒拱手而不知所为而天下之人亦且见而笑之是何所复望于其有以感发天下之心哉且又有所大不安者宗庙之祭圣人所以追求先祖之神灵庶几得而享之以安防孝子之志也是以思其生平起居饮食之际而设其器用荐其酒食皆从其生以冀其来而安之而后世宗庙之际皆用三代之器则是先祖终莫得而安也盖三代之时席地而食是以器用各因其所便而为之髙下大小之制今世之礼坐于牀而食于牀上是以其器不得不有所变虽正使三代之圣人生于今而用之亦将以为便安故夫三代之视上古犹今之视三代也三代之器不可复用矣而其制礼之意尚可依仿以为法也宗庙之祭荐之以血毛重之以体荐有以存古之道风矣而其余者可以易三代之器而用今世之所便以从鬼神之所安惟其春秋社稷释奠释菜凡所以享古之鬼神者则皆从其器盖周人之祭蜡与田祖也吹苇籥击土鼔此亦各从其所安耳嗟夫天下之礼宏濶而难言自非圣人何以处此故夫推之而不明讲之而不详则愚实有罪焉唯其近于正而易行庶防天下之安而从之是则有取焉耳秦始皇帝论　昔者生民之初不知所以养生之具击抟挽裂与禽兽争一旦之命惴惴然朝不谋夕忧死不给是故巧诈不生而民无知然圣人恶其无别而忧其无以生也是以作为器用耒耜弓矢舟车网罟之类莫不备至使民乐生便利役御万物而适其情而民始有以极其口腹耳目之欲器利用便而巧诈生求得欲从而心志广圣人又忧其桀猾变诈而难治也是故制礼以反其初礼者所以反本复始也圣人非不知箕踞而坐不揖而食便于人情而适于四体之安也将必使之习为迂濶难行之节寛衣博佩玉履舄所以回翔容与而不可以驰骤上自朝廷而下至于民其所以视听其耳目者莫不近于迂濶其衣以黼黻文章其食以笾豆簠簋其耕以井田其进取选举以学校其治民以诸侯嫁娶死防莫不有法严之以鬼神而重之以四时所以使民自尊而不轻为奸故曰礼之近于人情者非其至也周公孔子所以区区于升降揖让之间丁宁反覆而不敢失坠者世俗之所谓迂濶而不知夫圣人之权固在于此也自五帝三代相承而不敢破至秦有天下始皇帝以诈力而并诸侯自以为智术之有余而禹汤文武之不知出此也于是废诸侯破井田凡所以治天下者一切出于便利而不耻于无礼决坏圣人之藩墙而以利器明示天下故自秦以来天下唯知所以求生避死之具而以礼者为无用赘疣之物何者其意以为生之无事乎礼也苟生之无事乎礼则凡可以得生者无所不为矣呜呼此秦之祸所以至今而未息欤昔者始有书契以科斗为文而其后始有规矩摹画之迹盖今所谓大小篆者至秦而更以其后日以变革贵乎速成而从其易又创为纸以易简策是以天下簿书符檄繁多委压而吏不能究奸人有以措其手足如使今世而尚用古之篆书简防则虽欲繁多其势无由由此观之则凡所以便利天下者是开诈伪之端也嗟夫秦既不可及矣茍后之君子欲治天下而惟便利之求则是引民而日趋于诈也悲夫
</div>
    <div class="pagination">
<a href="经济类编_page28.html">上一页</a><span>...</span><a href="经济类编_page24.html">24</a><a href="经济类编_page25.html">25</a><a href="经济类编_page26.html">26</a><a href="经济类编_page27.html">27</a><a href="经济类编_page28.html">28</a><span class="current-page">29</span><a href="经济类编_page30.html">30</a><a href="经济类编_page31.html">31</a><a href="经济类编_page32.html">32</a><a href="经济类编_page33.html">33</a><a href="经济类编_page34.html">34</a><span>...</span><a href="经济类编_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
