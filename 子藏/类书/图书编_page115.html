<!DOCTYPE html>
<html>
<head>
    <meta charset="UTF-8">
    <title>图书编 - 第 115 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 115 页/共 220 页</h1>
    <div class="content">　　承天府山曰樠木【治东】京凉【京山】仙女洞【嵓谷竞秀泉脉交流峭壁挿天水纹纡石如篆洞有三门中有石床石枕石镜防】黄城【城南】五华【景陵】
　　徳安府山曰章山陪尾【城东即禹贡所载】白兆【城西上有桃花岩仙人洞又有写经台及李白读书堂】大洪【随州其山崛起一方巉然云间四面陡絶顶有大湖湖旁有龙鬬崖又有明圣泉硫黄池仙女洞弗儿岭鹳子山防足岩皆此山之景也】葛藤【云夣】五家【应感】九崚【孝感其环阜叠嶂林麓深沓上有八境寳陀罗汉三岩范雍诗山竒号九崚名与雍州同】洞庭【应山】
　　荆州府山曰龙山【城西北孟嘉九日落帽处】龙盖【石首】九冈【松滋】杨林【监利】内方【荆门】灵鹫【有穴曰龙洞深五里石台甚髙春月水声如钟鼓管籥聼者忘倦】蒙山【荆门两峦对起如峩眉山麓二泉即恵泉上有澄源阁有信美浴沂浮香澄玉潄玉五亭皆游憇之所】紫盖【当阳二十三洞天南北二山顶上四垂若繖状林石皆绀色下出防水甘馨异常】黄牛【夷陵】石鼻【髙五百余仞下临江流中有巨石横六七十丈如簰】三游洞【夷陵】荆门【宜都】方山【长阳四面俱方有风穴口大如瓮夏则风出冬则风入春秋分则静】龙门洞【洞前两崖剑立岩穴幽泉瀑飞注】楚台【归州】玉虚洞【有洞可容千人石壁异文成龙草木之状有石乳结成物象皆温润如玉故名】石门【巴东】龙影洞【平江三千余尺周三十里石迹莹然上有龙影屈伸蜿蜒鳞甲如绘】
　　岳州府山曰巴丘【城南羿屠巴蛇于洞庭积骨为丘名】君山【洞庭湖中有峰如十二螺防山海经云洞庭之山帝之二女居之葢尧女湘君尝居故名道书以此为十二福地】望城【临湘】禹山【华容禹濬川登此】幕阜【平江一名天岳山髙一千八百丈周廻五百里石岩有篆云禹治水尝至此又二十五洞】龙影洞【三千余尺周三十里石壁莹然上有龙影屈伸蜿蜒鳞甲如绘】大浮【澧州谷中有石室户牖自然虚明又白鹿池十八洞】黄石【石门】骑龙【慈利】燕子洞【岩洞深广可坐数千人后有穴四围石乳融结中有石燕子故名】古田【安乡】古迹岳阳楼
　　郧阳府山曰龙门【郧永】南山【房】方城【竹山有城十里】黄龙【上津】寳盖【郧又名西山上有石虾蟇卒视之与真无异山北有崖旁视之一宂甚明号星牖】
　　襄阳府山曰岘山【城南即羊祜堕泪碑孟浩然诗云羊公碑尚在读罢一霑巾】鹿门【城东南汉厐徳公唐厐蕴孟浩然皮日休俱隠于此】太岳太和【钧州南即武当谓非武不足以当之山有七十二峰三十六岩二十四涧五台五井二泉二潭】石阶山【在太和山一名华岳地肺】牛头【钧州】五车【直城厐居士弃金之处】荆山【南漳即山海经云多铁隂多赤金上有卞和室抱玉岩】枣椒【枣阳】谷山【谷城】薤山【山有孤竹三茎三年生一笋笋就竹死代谢不已】马窟【光化中有石窟相传汉时三国呉皆有马出】九十九冈【枣阳县东有诗云岐路剧羊肠童冈九十九】
　　辰州府山曰大酉【城北道书二十六洞天上有龙湫祷即应】小酉【城西北下有石穴梁湘东王绎赋云访酉阳之逸兴谓此也】武山【卢溪】五城【辰溪】大溆【溆浦】楠木洞【溆浦】髙明【沅髙峻冠诸山】罗公【黔阳】齐天【麻阳】苞茅【麻阳上有三脊茅可以缩酒寰宇记云即楚入贡之茅】明月洞【溆浦洞在防上穴水一其状如月】
　　常徳府山曰梁山【城北】淳于【武陵】緑萝【桃源四十二福地】桃源【即大元渔人所云】沧山浪山【龙阳沧浪之水自出】白马洞【桃元三十五洞天】衡州府山曰衡山【衡山县西五岳之一寰宇记宿当轸翼度应玑衡故名即周职方荆州之镇其山盘绕八百里有七十三峰十洞十五岩三十八泉二十五溪九池九潭九井而最大者五峯为祝融紫葢云宻石廪天柱】伊山【城西桓伊读书处】龙渡【桂阳】马阜【来阳】逍遥【常宁】熊耳【安】云秋【】舜峰【陵武】九疑【蓝山】石柱山【蓝山北亦名天柱下有岩洞石乳融结其怪万状色如碧玉】岣嵝峰【府城北上有禹碑科斗文】回鴈峯【城南鴈至衡阳不过遇春而回】祝融峰【衡山第二十四福地】朱陵洞【衡山第三洞天】金粟岩【临武石壁峭防下有流溪岩上石璀璨如垂珠珞】
　　永州府山曰西山【府城西潇江之外柳宗元游宴记云过湘江縁染溪斫榛莾焚茅筏穷山之髙则凢数州之土壌皆在祍席之下】群玉【在府城西巨竹清古木樛曲怪石万状地胜景清一郡之竒观也】朝阳岩【府城西潇江之浒岩有洞涧自中流出入湘江后阜前江呀焉渊邃地高东向旭日始旦华采先及故名朝阳小亭立于右崖】澹山崖【府城南依山而上縁穴而下岩有二门壁立万仞东南石穴仰望洞然】火星岩【城西】祁山【祁】黄华【东安】九龙岩【县北百里山形斗起竒石错立物象古怪】营道【道州】穿岩【形如圆廪中可容万斛东西两门通道其问望之若城门又如偃月岩前有石如走猊伏犀其状不一】九疑【宁逺郭璞云其山九谿皆相似或云九峰参差互相掩映望而疑之故名峯各一水四水流灌于南海五北注于洞庭九峯曰朱明石城石楼娥皇舜源女英萧韶桂林杞林有沙树十二株在舜庙之前】玉琯岩【舜祠侧】髙士岩【舜祠西】白鹅【永明】月岩【永明县南二山环绕中间一穴如劵初进如新月一湾至山之中则如既望满月矣葢四围山髙蔽天惟无山处始见月故名月岩】呉望【江华】暖谷【江华虽当盛寒入此谷中其气温然虽挟纩炽炭不若也】含晖洞【道州有石室穹然如厦屋】紫虚洞【宁逺治南古木苍烟石田棊布岩窦中深必炬而入】濂溪【道州周子世家于此】小丘【在钴鉧潭西有栁子厚记】
　　长沙府山曰智渡【城北】岳麓【善化即衡山七十二峰】鹅羊山【府城北山多竒石或踞或立状若鹅羊故名又名石寳即七十二福地之一】洞阳【刘阳山有洞向阳即二十四洞天】古风岩【岩深数十里中有佛钟鼓棊枰桥梁皆白石生成有溪水内出灌田百余亩与毛公岩白石岩相连】东台【湘乡】草衣岩【岩似月轮】司空【攸左右有三十六峰】大峰【安化有七十二峰】五溪【益阳】黄陵【湘阴舜二妃墓在】隠山【湘潭】小沩【醴陵众山环绕湍水中流即十三洞天】章仙山【即七十二福地之一】云阳【茶陵上有七峰日偃霞紫微石柱白莲隠形正阳石耳又有百灵阙真仙洞玉华洞亦松坛般若岩之类】石鼓【宁乡】琵琶峰【湘潭县南与南岳祝融相望乃七十二峰之一】石人峰【茶陵北有巨石对峙髙二十余丈俨然人立其下岩穴深窈】篬筤谷【在岳麓山下】十房洞【安化县北洞门广丈余门内若防入穴中有天窻左右列十房各有门钟鼓备具后有石田石池】秦人洞【茶陵上洞有石门不可入但时闻有钟磬声世传秦人曽遯迹于此】锦湾【湘潭县西南有石屹立当上流之冲色赤如锦相传陶侃逰钓于此旧有望岳钓鱼二亭皆侃遗迹】
　　寳庆府山曰髙霞【城南】扶阳【邵阳】梅山【新化】武冈【武冈】寳方【有岩洞八所曰栖真上屏大保朝阳迎阳芙蓉隠仙花乳其中龙甲神象皆滴乳所成】云山【武冈有七十一峰第六十九福地中有日华山月华山杏花坞投龙峒猿藤水侯公洞】橦水【新宁】桃花洞【城南傍多桃花洞口髙丈余入山过小溪有石岩如屋内有石凳石牀石灶上有员窍通明】清山洞【新化县北苍石环起呀若洞府鸾骞虎踞竒怪万状】
　　郴州山曰文明【城南】坦山【城西有万华岩内有石田石仓石钟之类涧水自岩而出】仙母【永兴】石角【石刻有天下竒观字】义通石舎【桂阳】桄榔【宜章】石囷【兴宁上有仙亭铁瓦石壁】石牛山【兴宁】
　　靖州山曰寳溪【城东北】白社【防同】风门【绥宁】福湖【通道】古城岩【州城西洞穴深广可六七里】鑚字岩【绥宁有诗云仰面半窥山月小回头十里洞云低】施州衞山曰客星【城西】天楼【山势耸防如危楼倚天】朝霞岭【大田所峻岭巍峩曙色将分每有霞彩】
　　武昌诸山
　　子曕迁于齐安庐于江上齐安无名山而江之南武昌诸山坡陁蔓延涧谷深密中有浮图精舎西曰西山东曰寒谿依山临壑隠蔽松栎萧然絶俗车马之迹不至每风止日出江水伏息子瞻杖策载乘渔舟乱流而南山中有二三子好客而喜游闻子瞻至幅巾迎笑相擕倘佯而上穷山之深力极而息扫叶席草酌酒相劳意适忘返往往留宿于山间以此居齐安三年不知其久也然将适西山行于竹栢之间羊肠九曲而获少年游者至此必息倚怪石防茂树俯视大江曕仰灵阜旁瞩溪谷风云变化林麓向背皆效于左右有废亭焉其遗趾甚狭不足以席众客其旁古木数十皆大百围千尺不可加以斧斤子瞻每至其下辄睥睨终日一旦大风雷防去其一斥其所据亭得以广子瞻与客入山视之笑曰兹欲以成吾亭耶遂相与营之亭成而西山之胜始具子瞻于是最乐昔余少年从子瞻游有山可登有水可浮子瞻未始不褰裳先之有不得至为之怅然移日翩然独往逍遥泉石之上撷林卉拾涧实酌水而饮之见者以为仙也盖天下之乐无穷而以适意为悦方其得意以易之及其既厌未有不洒然自笑者也九真山
　　山在汉沔其最著者曰大别盖禹迹所及嶓源所穷纪于虞书人皆知之予初授汉阳也仰之与龙门砥柱等以为其必有异者也既见之乃平冈横亘江汉之浒犹堵然予每过焉必心羡之曰是犹及见夫菲衣恶食之盛徳歩武于云根水崖茫乎数千年矣既而侍御朱别山授予郡志考之又有所谓九真山者实惟一郡之镇去县百里能作云祷应予曰安得一往其间乎是年入夏不亩田告灾民以雩事白爰吉蠲斋宿以五月既望乙丑有事于真舟行蔡店乘月明肩舆登陆行过半从者戒虎乃益鸣金吹角持炬报呼以进又二十余里至麓夜色微茫树影参差盘错攀援扶掖良久至絶顶得古祠焉即九仙之殿如郡志所载云者鸡且鸣假寐以旦俯首四顾羣峰罗列乃进典祠之老询之曰此为袭山此为朝冠山此为走马山此为黄莺山此为陈湖山此为稽功山此为崇阳山此为同山皆瘦削其雕刻蜿蜒如蛇龙逺若趋拱迫若侍衞而九真居所安然受之葢体有崇卑则势因俯仰可以观物理得人情矣
　　石皷山
　　泊衡州谒石鼔书院实州学也始诸郡未命教时天下有书院四徂徕金山岳麓石鼓石鼓山名也州北行冈陇将尽忽山石一峰起如大矶浸江中蒸水自邵阳来绕其左潇湘自零陵来绕其右而皆防于合江亭之前并为一水以东去石鼓雄据要会大畧如春秋覇主令诸侯勤王蒸湘如兄弟国奔命来防禀命载书乃同轨以朝宗盖其形胜如此合江亭见韩文公诗今名緑净阁亦取文公诗中緑净不可唾之句退贬潮阳时盖自此横絶取路以入广东故衡阳之南皆无诗焉西廊外石磴縁山谓之西溪有洼尊及唐李吉甫齐暎诸刻书院之前有诸葛武侯新庙君山
　　夫洞庭为长江巨浸而君山则洞庭孤絶处也虽三苗据以为险而舜实以昭文告蛟蜃杂以为窟而禹实以是降我凶德民到于今受其赐秦皇防以不渡杨么祗以自剪且闻是山不受秽赤沙湖在洞庭湖西夏秋水泛与洞庭为一洞时惟见赤沙旧志云洞庭南连青草西旦赤沙七百里又谓之三湖【一统志】云夣湖在郡治西与洞庭青草二湖相连洞庭在北青草在南云夣在西合为一湖孟浩然诗气蒸云夣泽波撼岳阳城【郡志】金沙洲在洞庭湖中与鹿角对一名龙堆延袤数里杜甫诗龙堆拥白沙即此宋张孝祥有赋葛长庚诗惟有金沙堆下水东西南北任风吹【一统志】君山在府城西一十五里洞庭湖中一名洞庭山又名湘山状如十二螺髻山海经云洞厯之山帝之二女居之盖尧女湘君始居于此故名
　　大酉山
　　楚之西洞庭之北有武陵桃花源即昔人避秦处也逾桃花源水行三驿程即辰阳郡西北逾卢溪浦口四舍许为大酉山即道书所谓第二十六大酉华妙洞天古传所谓穆天子藏书于大酉山小酉山之中者是已山多石洞谽谺深不类人世其滨江者特壁立倒出江侧上有悬溜成石乳二一击之作钟鸣作鼓鸣旧名之曰钟鼓洞其在内者曰华妙洞洞门甚狭隘幽暗必扬燎仄行乃可入既入里许即旷然平沙可游可卧再进则有石室相传为秦人藏书室即穆天子藏书处也父老相传先世有樵夫入洞中即石室取书出见风皆应手灭成灰尘今则无可见矣山之巅有九峰岭盖宋道宗时尝封禅天下名山福地兹山亦以名胜得与
　　洞庭
　　巴陵之胜惟在洞庭一湖按禹贡九江孔殷即此湖水沅渐元辰溆酉澧资湘皆汇流洋溢互潴周回八百余里浩浩荡荡一碧万顷月印之而着象风遭之而成文殆与芝城之鼓蠡姑苏之震泽金斗之巢焦武林之西湖同一注澜也夫洞庭固极三楚之胜岳阳楼枕巴丘瞰洞庭延庚悒辛缥缈峥嵘巍乎大观不特君山咫尺拥浮湖面南有祝融北有内方东有黄鹄西有大龙环列拱屹皆在指顾间殆与豫章之滕阁宣城之叠嶂武昌之黄鹄黄冈之竹楼同一壮丽也夫岳阳固据洞庭之胜建始莫详宋顔延年隂铿诗尚可考
　　岘山
　　岘山临汉上望之隠然盖诸山之小者而其名特着于荆州者岂非以其人哉其人谓谁羊祜叔子杜预元凯是已
　　秀岩
　　临武县南十有五里有岩焉在官道之右石崖崭然峭防岩居其高之半岩下左右两穴水出于左穴为溪广十寻经岩前流二百歩有竒复入于右穴岩之髙八九仞广亦如之其中若大厦然中髙而平豁然平旷可坐数百人其奥则转而又逺而黒烛之以入宇卑而稍下属于湍流揭水以往不可穷也岩之东北隅攀缘而上渐髙而渐黒已而大明有穴通于天其余嵌空如便房侧室者甚众岩之石温润如璞其形如钟磬如鸟之企兽之蹲其流石如芙蕖之倒垂云气之屯聚下属于地者如几如格竒怪变态殆不可状夫黄山谷谓淡岩天下桸兹岩之怪竒无以异也而爽垲过之至于大溪出于穴而复入于穴非特淡岩无之天下之所无也
　　澹山岩
　　山故避秦之地壁水附入于潇潺潺幽响循山而出水上石壁玉削望之苍苍秀直可拟圭璋旁窦作户户入可三十歩许乃即佳境大畧中宏下夷折防仰外仰上开圆窦髣髴中霤白昼午夜日月往来星斗罗列略无纎翳尘喧既逺万籁閴寂灏气升降如观混沌分仪之初俯仰周旋势絶窱席地宴坐可容万人列榻分房可覆寒士深居习静可制頺龄故昔之避世者恒乐居之遂与世遗有独立忘返之意今观之岩中遗踪宛然东曕壁影观音结跏北睨列图雷公倒挂定床蛰燕石田绣苔丹井泉香药炉云灶逡巡三匝如奉威仪于虖古圣人所谓洞天福地者非谓是欤
　　朝阳岩
　　岩在治城南出城西门舟行二里而近登岸以上不百武至山顶前人即平旷处为堂以憇客南稍转而东石磴缘崖拾级以降面东而□出者岩也岩有上下上岩石□耸直濶仅数楹□际两凹相坎如仰莲办一石下垂去地二三尺许隠如游云飘如凝烟叠如蜂房矫如龙首骞如鳯翼而适当其右中两崖石皆坚润好者往往留题其间右侧一亭额曰观澜则江流在其下也过此再厯石磴数十级乃至下岩其岩亦不甚濶然空虚明朗洞然无物一水自中出淙淙有声大江汩汩循其前可以列席可以布武可以旷目元次山之所得即此也
　　流香洞
　　永城之右大江之西愚溪之南有所谓朝阳岩者郡之形胜最佳处也岩下风磴盘空转折而不下路尽洞见洞口虚敞泉出防中扁曰流香寒彻清芬味冽可酌循泉沿涧而入深探乃得其源泉自石窦喷出合流触石湍激成声铮铮鏦鏦云璈下空忽抑复扬仙佩鉴锵回旋委曲由中达外势欲尽处则瀑飞如练寻丈下悬注于潇水本天成曲水流觞之地不假疏引而然游者往往于此席地泛觞纵饮为乐自成佳趣
　　观音岩
　　县之西南群峰秀异耸然直逼霄汉曰雨山云山多泉石龙神所都霖雨时行多自此起故名焉予家居者十年凢通之山水厯览殆遍然未知有观音岩也罢政复寻旧日工课明年有人向予言岩胜不辍口予听之宛然岩之在目也是年十月望予往先大夫方伯公里韩九山朱赤厓郭西溪偶在焉是日宿滑溪明日指顾山形问讯小源南山乃发迹处路入罗城转黄田皆予平昔所未迹山川初识瞻眺一新相逢村老悉古朴有前軰风令人有逺相焉至福夀寺寺无佳处一味幽僻耳明日行十余里雨山渐近平日所望西南羣峰今在面前矣入山口渡石桥登山僧披衣仓皇下山迎穿林旁石隠现无定时从者先登至山半惊咤驩呼若有追而获者乃知岩所在须臾至岩予等羡曰昔者所闻讵能尽此岩哉竒观竒观兹来不徒矣岩高十余丈异石累累珠聨星附无虑万状其独出而下垂本而末巨状如锦囊孤悬虚空者视他石为最异中露一孔其深隠隠金光一防灼然而外射观音像也造化委形自然之巧有如此者世所雕刻普陀岩何可及此岩端古木斜出如盖其根抱石盘曲如蛇虺又不知其年数以所游诸山此为第一
　　狮子岩
　　在县南二里潇湘水石之富名于天下繇唐迄宋酷嗜而笃好之者宜莫如元以山次山刺舂陵最久其所得皆可钩考在岐阳则谓其出曰峿山谓其溪曰峿溪言吾所爱也在江华则谓其岩曰华阳而已故其铭曰下可家焉是岂不谓天下之羙究于是欤惜乎所谓狮子岩者极瑰竒怪异之观意元未始穷其深也不然何逺慕而近遗哉岂地寳发伏亦有时耶抑有待而然耶熙宁四年张师圣自佐著作郎是邑以髙才徤力制一郡动能拨剧以为简得是境于间宴之顷始命僧契合阁于崖阳未防而龙泉金绳精严而涌现矣观夫距县三里所临驿路有山巉巉据逺而抵呀然吻张如狻猊矫首而将兴者岩之表也穷然如盖竁然如隧四通八达嚢槖天地者岩之奥也神剜鼇负壁起溜垂波舞浪旋圭横帽欹者岩之容也乍晦乍明春滋秋爽隂阳相反冬燠夏凉者岩之也或烟云迷蒙日月飞控洞灭没千态万变不可得而状也每月白秋霄则注膏烈火星分碁布嵚崟下上一澈四澈四照无有纎毫杪忽能遯匿其情状者
　　穿岩
　　岩在州西四十里形如圆廪中可容数万斛东西两门通道其间望之若城门又俨月岩髙三十丈盛夏不知暑石壁仰视欲压块石着壁如走猊相逐者伏俯顾者鳯翺翔者龙蛇蟠者龟蹒跚者嵗久石液注而凝者若垂衣若菡蓞花有窦石笋矗立如入定僧在龛又一窦深黒不可窥行人之声蜚鸟之音经其中如闻笙簧有石突壁如鞋俗谓龙母靴以近龙母庙故名
　　兠率岩
　　寓舎不逺有兠率岩者神工鬼迹莫之与并乃拉三弟为世外游但江天久隂阻于寒冽日望霁云以定行李信宿间欵延庆寺固割松膏数百脔为炬火用盖闻岩中昼晦故也是晚重霄开爽气可人遂戒仆吏暨鸡声欲穷林色将莹各携九节啜粥而行自市尾呼小舟絶漾轻波已达平地凢十五里至铁坑遥望岩穴不隔寻丈由山脚百歩抵僧德明所居庵舎虽小具含灋界皆叠林莾面列溪涧幽禽巧啭人声絶迤登山磴道盘折云根鸟径陟降之间势若霄壤初得一洞容数十人为窍穴甚细过是防半里岩扄恍然天降地涌惊异滋至挺身入岩已觉温郁众禠去层緜衣裌然炬以进地势稍下西行一食顷回视金刚力士形若雕刻夹路祥云作阵不容履舄薄而视之咸乳石也又西得老君像一躯岩东屑累之上有崪堵坡直截岩顶望不可极西迈覩帐幄髙百丈如猛风所吹聚皱成叠其中一叠扣之清鸣非鼓可比傍则玉池莹澈甘冷倍常路尽始出间道寻之数桂矗立端正可爱地广石平广于甃砌云灋筵四开无有褊陜回而北趋嶙峋细碎若荔枝者若杨梅者若蕈者若饼饵者若搭架衣服者若飞檐氷雪者物象于品心目俱疑自北而楼台参错人鬼髣髴帷中之菩萨云际之如来莲花烂熳龙蛇蜿蜒璎珞盆盂百千万亿竒花异木所至森然凢五易炬返从东际复欲东游同游告以险削湏露顶裸袒乃可深入时筋力匮乏乃益明烛幽之且匍匐伛偻至子扶携出俟日晷已转午矣大抵自岩口以至深逺群石纵横曲折四维上下皆钟乳滴沥凝结而成不留纎隙玲珑穿虚左右逢源洞口耀暎入之迷人或乘空下垂或从地突起飞走生植屋宇云雾器皿世之所有无一阙者色多黄白罕有青碧比仿人工加以竒丽乳新体润则画台堆蜡合光散射则火出微鑚珠幡舎利种种庄严与亲兠率緜界等
　　祁阳诸山
　　祁阳县北十五里为祁山其形髙峻县居此山之南故名六十里为乌符山上有紫霄观有白玉蟾符妙淳古莫测其运笔起止之迹吕仙洞賔访邑人蒋晖于此题壁诗曰防罢髙歌海上山月瓢承露浴金丹夜凉鹤透秋云碧万里西风一劒寒东六十里为祁山山濒大江两山夹峙百里为排山今建排山驿于此为苦竹山山多苦竹东北三十里为白鹤山一名白鹤岭数峰髙耸齐云幽壑水际有石青緑花纹如画背楚白山出奔避于此其孙改姓屈名处静者炼丹于絶顶乗白鹤上升有仙坛丹灶存焉东西二百里为白水山山下有水白如练西百里为排城山势相联络故山百四十里为包山山昔有包姓者居其下西北九十里为石燕山一名石燕冈以产石燕石色绀而状似燕每雷风相薄则并飞颉颃风雨恬霁飞还为石西南一百二十里为四望山势最髙耸登巅望之衡邵永道皆在目矣








<子部,类书类,图书编,卷六十三>
　　南岳衡山
　　南岳庙在县治西三十里至岳庙风日开霁旅愁豁然庙在衡麓下清泉绕除古松夹路换肩舆趋上封寺寺在祝融峰顶去庙三十里山路陡絶飞瀑争流行十五里憇半山亭下瞰潭岳衡湘河山如绣过此石磴愈峻舆人皆肩扶鱼贯牵缆前驱路旁多髙松怪木珍草竒花香馥秾郁莫可名物上半山亭五里即云雾晦咫尺莫辨隂风冻雨令人毛发洒浙又十里始入上封寺又三里登祝融絶顶谒四大开山祖师像观舍身崖坐防仙桥飞崖絶壁下临无地而虹梁跨其上信非人境也转望日台俯视一气溟蒙了无所覩望中可辨者紫盖芙蓉天注三高峰而已至衡山县宿于安寳观晨兴诣岳庙及午莅牲祭告于南岳之神止宿于开云堂壬寅经庙而西北出于庙后右过胡文定公书院入门瞻像俨然二子致堂五峰配焉再拜而出兴卜筑之思观其左有山一枝垂下如龙伏然道士曰此前衡岳废观址也鞠为莾草久矣遂定卜为书堂为终老计遂退行就大路跻岭而上而北右傍石泉冷冷出于两山之间道士曰此所谓络丝潭也此祝融峰之泉来达庙下者也其上有峯髙出于右方曰赤帝峯左方曰香炉峯赤帝之上右为紫盖峯予曰名峰也盍登焉道士曰此峰直立无路可阶可望不可即也问其西一峰曰石廪峰也又行而上度一石桥曰玉板桥也又扶而上路稍平风大作吹人欲踬而窃曰此岂祝融君以试我耶虽排山防木吾往矣又前至所谓半云亭小憇焉有小桥曰此迎仙桥也浮云薄散日光布暖又前而上道士曰此祝髙峰也予曰此上回鴈峰也人以衡州之山士大夫之东西过者便于登览故谓回鴈峰道士曰祝高高与紫盖等矣道左之坡有大石卧焉长可丈余又挟而上篠竹萧萧竒花的的至一小寺焉问之则半山亭也又曰旧紫盖寺也雾雨霏霏复作馔既须臾复霁日光下漏云霭渐开则又从右而北过两山一坂如桥然或曰此非仙桥乎即又北行而上山右一石如鼓为小木之根所破予曰以柔破刚气之力也又前而上则又雾雨霏霏役者曰此云雾也非雨也高山之常也即又前至三乂路曰此湘南寺近复之又从佛殿之左栈道而上方丈小憇焉时已在云雾之表刚风作寒曰往矣即引至方丈之右观贯道泉泉出于大石之下傍有竒草叶如紫鳯之形问之曰山紫苏也与世所产逈别下至乂路由又而上有大树宻林上蔽于天升降防十里僧曰此入祝融可四五里上过狮子石石下有泉流出则又有三乂路焉一至祝融峰一至明洞洞僧馈茶于乂路云雾暂开午至祝融峰上封寺及暮宿焉明洞僧楚石来见予曰明洞何如骆君举曰为其前无蔽障耳鸡鸣上顶见日浴癸卯晨兴从寺从小径夹蓧竹杂黄白野菊行不能七里至望月台题名于石道士又指其西一峰此芙蓉峰也下由乂路至明洞大书二诗留刻石壁下祝先兠率二诗小憇遥望二峰挿天曰此天柱峰也又五里至南台寺宿焉时则大霁与上方顿异是夜风鼓松杉声如大海之波涛然甲辰下南台过飞来石下退道坡坡一百二十一级皆一石为之右傍观金牛迹是夕还岳庙乙巳视沈都宪所为白沙先生筑书院未成之址









<子部,类书类,图书编,卷六十三>
　　武当山
　　大岳大和山之胜相传帝之先净乐国王治防今均即防地宫因以名宫右折有紫云亭亦传帝生时有云弥故也按纪穪帝生于神农氏末年按春秋传文公九年楚子伐防治有防名世之相去甚逺而谓净乐治防则其国在当时孰为统哉明日予自净乐过石板滩经迎恩宫又十五里至遇真宫宫左右山绕如城桥名防仙入山初道有治世岳方巍巍乎与山齐乃嘉靖年新建是夕次宫中明发入仙闗别一境界由元和回龙二观而土崖云岭树谷音野色应接不暇逾太子坡即复真观阶下有圣母滴泪池龙泉观对天津桥九渡涧流于下诸涧之水防此入梅溪洞出为淄河紫霄宫倚展旗峰下千仭如削宛然皂纛形三分五老峰在前日池月池在于左由宫后右转陟山之椒根石壁龛云太子巗为蓬莱第一宫又转而南乃福地殿天下七十二福地此其一也殿前拥寳珠峯后倚火岩万松亭下瞰禹迹池池上有亭谓神禹山曽寓此威烈观在宫北二百武唐太守姚简有功于均民祀之自此山更峻极路更盘折跻攀直上至南岩宫景益繁观益竒泉曰百花井曰甘露桥曰天乙池曰大乙其尤絶赏者从殿左折而东陟崖而西为南薰亭外有石枰相传为纯阳故物复折而下过紫霄巗巗前一石挺出防外状如龙首其傍崛起灌莾中者为礼斗台又东为风月双清亭西望舍身崖若垂天之翼其上为飞升台下为试心石极天下最险絶者歩梯云桥过榔梅祠帝尝折梅寄榔誓曰道成当结实后果然异哉自是松杉夹道藤萝拥桥谷转峰回壑鸣泉注跻云蹑雾至朝天宫不可舆乗杖履而上厯数十级为一天门度摘星桥下临深谷遥瞻前峰人行而在天上又数十百级为二天门四顾皆削俨若虎豹之闗虬龙之隘仰望三天门飞鸟不过乃奋登数十百级始造其门葢三门之升皆石防委折为倚玉铁绳盘错如长虹亦竒矣哉由朝圣门就致斋所憇焉是夕月明如书星观可摘金风袅袅玉露翛翛树杪秋声室虚夜气神恍若在蓬莱方丈坐以待旦由南天门直登极顶昔帝自此冲升巍巍金像礼觐之余瑞日在东祥光绕殿殿左右益以飞栈栈外为槛槛外为紫金城阙四门以象天阙南有九卿玉荀西有太明白云北有显定皇崖东有灶门万丈诸峰近拥天柱而厥峯石脊有金银色松盘如龙虬形俨上界五楼十二城也仰观俯察惟此大岳者其来也干兑之发其应也翼轸之拱跨均房环襄荆拥列者七十二峯三十六岩二十四涧袤延者八百余里此天下名山非武不足以当之故曰武当信哉从故道而下复由南岩紫霄分路北行三十里至五龙宫宫门为道九曲十八折殿九重百六十三级殿前二池水从石龙口出宫西自然庵陈希夷居此感五龙君授以睡灋随登龙顶下有龙湫而北有巨杉鹤常巢栖隠仙巗乃尹轨枰弹之所夜籁澄寂尝闻歩虚玉磬声又四十里至玉虚宫宫殿廊槛视诸宫更壮丽内有仙衣亭望仙楼八仙台仙桃观皆竒胜原张三丰所寓余留宫中属提防宋衍庆軰修焚以申祝厘之诚又明日清晓度东山桥仍出仙闗诚哉清都紫府琳区圃甲于天下
　　太和山
　　我国家尊太岳为帝畤帝君昔帝降于防今治故宫曰净乐其东当始降之室治紫云亭去州五十里入西南表峡口曰岳环中山四合流出入无端负坎抱离可当吉土文皇帝迹异人所在为之筑遇真宫异人遗杖笠悉留中命尚方铸金像之归守者八仙闗为元和观西入驰道其南为玉虚宫山水脩广倍遇真旧为武当县南山如负扆信非武不足以当之宫制视汉未央即祁年勿论已其西池亭洞闼亦异人所栖西上望仙楼惝然若将有遇也驰道西为仙桃观通八仙台又西为华阳亭跨石桥临芙蓉沼西出则田庐鸡犬亦为一区去玉虚蹑西南进次回龙观太观入红门通房陵道道傍有太上岩岩镵石象太清其左二龙蜿蜒巗石下又南则八仙观中堪舆右入七里沟脩木干章如宎夏縁冈为开山故道遗巨石在焉宾大上为罗公巗髙出絶壁往年屋之居罗太史凢七槛举目望西南诸峰尽在目眦反红门入官道进次太子坡陂陁中分扼其吭为复真观周垣跨道逶迤髙下因之出垣下来行乗天津桥九渡涧涧道幽絶其阳则渊黙亭沿涧东入玉虚巗石嶂夹流若千里嶂若歩障杂树绘之深入石磴浸髙若自明河趋阁道磴穷则栈栈穷则岩岩上视有龙虎文其石雷文故中奉帝居右奉雷部西南望则天柱当峡中循故道还由渊黙西南上除道曲折望行者如登阆风紫霄附展旗峰石嶂崇广皆数十百丈三公五老前侍亦一隩区宫制髙倍玉虚脩当其半奉祠者无虑数千指其庐率髙下居宫前为禹迹池筑小亭出池上池右福地其阳为赐剑台其隂则万松亭出木末太子巗出宫后亦有亭由禹迹右旋古道甚治乃今多径者废勿行古道西上当南岩之南舎南岩西厯黒虎岩泉石相望于道昔有巢居者遗搆犹存进次杉木林分二道其右下行渉涧遵宿莾容单车峡中转入西南出峡为清风葢故韩粮道也左上行蹑万丈峯下登朝天宫其东由鸟道出三公岩则上岩也路险絶不容足学仙者刘媪居之其下亦为三公岩相距三舎岩南乡爽垲可居然必取道玉虚岩多厯险阻始得至朝天西上拾级八百五十有五当天门三天门皆窦石峡中有巨灵斧迹初入门降数等稍平衍依三公峰为文昌祠过祠则摘星桥桥下涧水如神瀵縁絙由天梯上梯如竿掲云瑞距跃五百达重门足力竭矣倚试剑石箕坐坐更百歩达三天门由此折旋而升垣行数百歩厯阶南下又折而东上为太和宫宫面南香炉蜡烛三峯当席宫前则先朝神室陡置于兹由南天门入紫金城丹梯九转出天柱峯絶顶范金为黄屋承以瑶台帝位中央羣神列侍精羙夺目俨若化人之居即今之国工宜不及此正位东乡髙出七十二峰如羣弟子侍先师莫不斋立近则金童玉女峰二当膝承之左三公右九卿带七星揖五老仙人隠士顺风而翔白云出没众壑间如观陆海诸峰或如碣石或如蓬莱距如断鳌幻如结蜃细如沤鸟脩如北溟之鲲杂出如瑚枝浮如萍实累累乎如鞭驱石汜乎如汉使者之乗槎逺而望之方城一耜汉水一瓴掩楚蜀畧周秦即嵩华衡霍匡庐峨嵋悉辟易无何有之乡矣乗磴西下为清微宫僻宫深谷中其制不广然以幽胜妙华岩着焉南岩当大和之阳宫北面据五龙之奥宫右石延覆于道其上有巨人迹若倒悬宫后即南岩脩数十丈髙数丈岩下峭壁数十丈东西脩数百丈如髙墉岩中列祠亊三亭二即神仙多倬诡此为坛塲其下有礼斗台径絶罕至西出如乗墉右上蹑飞升台其傍露台台当志心石台端有蛇径通一室当其杪以居宫东北火岩亭附岩畔距展旗峰近下视紫霄展旗为尹喜巗今居北丘修不二灋由南岩宫下为滴水岩仙侣岩度行笆桥入青羊涧青羊岩当涧之曲虚无庐渡青羊桥跻五龙千歩而峻门垣九曲始达应门宫制九重前列阶八十有一后七十有二至髙矣左髙殿奉玉像五相传掘土得之其制不异庸工好事者神之耳宫前有五井天地池日月池后宫当五龙峰其上有五龙池则其窟宅也凌虚岩去宫五百歩一黄冠居之毎饭必有余以待众狙众狙皆喜否则破釜甑去莫之谁何岩前则希夷诵经台今尚盛台出临涧当其上为亭去宫五十歩为自然庵故有链丹池今始复出五龙渡磨鍼涧过隠仙巗巗虚明视北道诸巗为胜次系马峰为仁威观缭垣方广数十丈石渠衡之就中为石梁当门以度出茅阜峰下为五龙行宫地始平脩广楚楚过此则玉虚道也
　　九疑濂溪月巗三胜图总叙
　　舂陵古零陵郡星野翼轸分属其隂阳之精上达于天者则然矣而山川之形胜有曰九疑曰濂溪曰月巗九疑舜帝所过化也濂溪元公所毓秀也而月巗又元公所悟太极之至玅至玅者也夫舜为有虞之大圣元公为有宋之真儒一圣一贤实得乎九疑濂溪月巗之形胜则斯九疑也斯濂溪也斯月岩也其造化英华宁非先舜帝元公以开圣贤之兆者乎诚楚南之竒观号天下之无厹者也
　　九疑山方二千余里四州各近一隅世穪九峰相似望而疑之谓之九疑亦云舜登九峰疑禹而悲从臣自作九悲之歌因谓之九疑九峰殊极髙大逺望皆可见也彼如嵩华之峻峙衡岱之方广在九峯之下磊磊然如布棋石者可以百数中峯之下水无鱼鼈林无鸟兽如蝉蝇之类听之亦无往往见大谷长川平田深渊杉松百围榕栝并之青莎白沙洞穴丹崖寒涧飞流异竹杂华回暎之处似藏人家实有九水出于其山四水流灌于南海五水北注合为洞庭若度其髙平北洞庭南海之岸直上可二三百里不知海内之山如九疑者防焉








<子部,类书类,图书编,卷六十三>
<子部,类书类,图书编,卷六十三>
　　九疑山图说
　　九疑去治六十里山有九峰曰朱明曰石城曰石楼曰娥皇曰舜源曰女英曰萧韶曰桂林曰杞林九峰之彷佛难辨是谓疑世呼之为九疑山疆遵岳南雄控百粤万谷濞防林木翳望则防尊巍上冠星精下頴地络蜿蟺骈起若游龙之上附于天曵渊而辟坤维防露真秀谓武夷天姥赤城鴈荡莫能是过洞天窅曲其亦明划日月混混沄沄诸源迭出其下有曰舂水舜源水湍瀑成川溉泽原野寔山川泄其不息汇湘楚之竒观者也洞豁深渉九渡咸济利以桥有柱石悬挿垂千仭许前则麓床石鉴重磬龟臼皆劖刓其象古传舜帝之陵在兹焉有娥皇女英峰寰宇记云峰之樵采有禁传者葢征之史记谓舜南巡狩崩于苍梧之野太史氏复识之塟于灵陵之九疑原诸载籍西汉郡为长沙武帝元鼎六年改置为零陵郡向太史之识即兹九疑也
<子部,类书类,图书编,卷六十三>
　　濂溪图说
　　山在州西一十五里有砦乡人所筑以避冦乱者俗呼为鞍心砦其麓周氏家焉左龙山右豸岭冈垅丘阜拱揖环合世传有五墩绕宅若五星焉世久为乡人所夷今仅存其一濂溪先生实生于此山之西石壁上有古刻二大字曰道山下有石窦深广不可穷有泉溢窦而出者濂溪也清冷莹彻如飞霜喷玉大旱不涸积雨不溢莫知其来之所自知州万进刻其上曰圣脉故人呼为圣脉泉泉之上为有本亭迤东为风月亭沿流而东为濯缨亭又东为故居家庙在焉先生子孙居之又东为大富桥先生防钓游其上濯缨而乐之即其地也




<子部,类书类,图书编,卷六十三>
　　月岩图说
　　右月岩在故里西八里许有山巍耸中为巗洞东西两门可通往来望之若城阙当洞之中而虚其顶自东望之如月上西而望之如月下就中望之则又如月之望随行进退盈亏异状俗以其形象月故呼为月岩好事者竒之以为太极呈象若河之图洛之书防谓先生之道未必因月岩而得但此山不生于他而生于先生之故里则谓之太极洞也亦宜因磨崖刻之曰太极洞云洞高可四五十丈寛可容数千人中有濂溪书堂盛夏无暑竒石峭壁如走猊相逐如伏犀俯顾如龟蹒跚如凤翺翔如龙蛇蜿蜒而右液凝注望之如滴西壁有窦石笋矗立如入定僧在龛又一窦深黒不可入蜚鸟之音行人之声经其中如奏笙簧诚天造竒观也

　　图书编卷六十三
　　钦定四库全书
　　图书编卷六十四
　　明　章潢　撰
　　两浙山川总叙
　　两浙山川不可胜数余尝廵厯旁观防其大都维浙中流随山圻土积岨盘冈潴为大泽环以巨海维浙西山导冡自天目西北折于下山南逹于富春峰峦起伏云矗霄驰越垂霤逾百丈萃于余杭之径山钱塘之龙山又东北逹于金牛以入于澉浦诸山维浙东山导冡月江郎泉山浮葢至于翠光岑山至于烂柯东北折于勲山九际防湖至于缙云大阳至于金华覆釡大盆至于东白勾乗玉京至于秦望防稽东过嵊山天姥逹于天台华顶北至四明大白东折于蛟门虎蹲峙为海门西逹于括苍少防至于大梁南田至于大罗天防底于鴈荡横为海峤维淅源西南导濲水合东白大盆之源出为婺水至于兰溪东南导乌伤东白大盆之阳东流为浣浦又西络于渔浦皆北流以入扵江开化寿昌导歙西来流入于江导新安水自遂昌逹淳安絶分水下于桐溪紫溪导天目之南过新城下富阳皆东南流以入于江天目导苕滙为霅溪入于具区括苍导洄溪出于青田东南至永嘉滙为蜃江过飞云横阳而入子海导溪合东小江逾东江为曹娥之水逹扵海四明导姚江东带慈谿乱于鄞江传于大浃入扵海维浙江潮汐江流海下蛟门胥山相去数百里龛赭二山相去五里而近鼈子山横门如滥潮生海上横奔两岸射激东西不得其门及至龛赭遏于江流限如伏槛潮始生怒潮势葢髙横海入海浙之山川兹其大都云
</div>
    <div class="pagination">
<a href="图书编_page114.html">上一页</a><span>...</span><a href="图书编_page110.html">110</a><a href="图书编_page111.html">111</a><a href="图书编_page112.html">112</a><a href="图书编_page113.html">113</a><a href="图书编_page114.html">114</a><span class="current-page">115</span><a href="图书编_page116.html">116</a><a href="图书编_page117.html">117</a><a href="图书编_page118.html">118</a><a href="图书编_page119.html">119</a><a href="图书编_page120.html">120</a><span>...</span><a href="图书编_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
