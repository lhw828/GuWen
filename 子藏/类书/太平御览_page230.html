<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 230 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 230 页/共 737 页
  </h1>
  <div class="content">
   《左传》曰：夏，齐师伐我北鄙。公使展喜犒师，（劳齐师也。）使受命于展禽。齐侯未入境，展喜从之，曰：“寡君闻君亲举玉趾，将辱於弊邑，使下臣犒执事。”
又曰：三十三年，秦师过周北门，及滑，郑商人弦高将市於周，遇之。以乘韦先，牛十二犒师，（商，行贾也。乘四韦也。先韦乃及牛也。古者将献馈於人，有以先也。）曰：“寡君闻吾子将步师出於弊邑，敢犒从者。不腆弊邑，为从者之淹，居则具一日之积，（腆，厚也。奄，久也。积，刍米菜蔬也。）行则备一夕之卫。”
又曰：楚子以驿至于罗。（白，传也。罗，水名。）吴子使其弟蹶由犒师，楚人执之，将以衅鼓。王使问焉，曰：“汝卜来吉乎？”对曰：“吉。且吴社稷是卜，岂直为一人？使臣获衅鼓，而弊邑知备，以御不虞，其为吉孰大焉？”乃弗杀。
《後汉书》曰：岑彭长驱入江关，令军中无得掳掠。所过，百姓皆奉牛酒迎劳。彭见诸耆老，为言“大汉哀愍，巴蜀久见虏役，故兴师遂伐，以讨有罪，为人除害。”让不受其牛酒。百姓皆大喜悦，争开门降。
《晋书》曰：桓温进兵至霸上，耆老持牛酒迎温，曰：“不图今日复见官军。”
《後梁略》曰：大宝元年，西魏将杨忠来逼荆镇，上惧其至，送遣犒军。既而与忠结盟，并送质子与魏相约为兄弟之亲。於是聘使往还，相望道路。
《後魏书》曰：邓颖从世祖幸汉南，高车莫弗库若於率骑数万驱鹿百馀万，诣行在所，诏颖为文，铭于汉南，以昭功德。
《淮南子》曰：秦缪公使孟明举兵袭郑，郑贾人弦高、蹇他（他，弦高党人。）相与谋曰：“师行数千里，又数过诸侯之地，其势必袭郑。凡袭国者，以为无备也。其以知其情，必不敢进。”乃矫郑伯之命，以十二牛劳。三率相与谋（三率，秦将白乙、孟明、西乞。）曰：“守备必固，进必无功。”乃还师而反。晋先轸举兵击之，（先轸，晋大夫也。）大破之。郑伯乃以存国之赏赏弦高，高辞。
卷三百八　兵部三十九
战上
《尚书大传》曰：战者，惮也，惊之也。
《说文》曰：战，斗也。
《开元文字》曰：仲秋大阅，戎众庶，修战法，“阴疑於阳必战”是也。凡师皆阵曰战。谓坚而有备，各得其所，成败决於志力也。
《易》曰：上六：龙战于野，其血玄黄。（阴之为道，卑顺不盈，乃全其美盛而不已。固阳之地，阳所不堪，故战于野也。）
又曰：阴疑於阳必战，为其嫌於无阳也，故称龙焉。（为其嫌于非阳而战也。）
《书》曰：汤与桀战于鸣条之野。
又曰：武王戎车三百两、虎贲三千人，与受战于牧野。
《左传》曰：鲁宣公十二年，晋荀林父与楚子战于必阝，晋师败绩。
又曰：吴伐楚，王使执燧象以奔吴师。
又曰：齐伯郭启伐莒。莒子将战，宛羊牧谏之曰：“齐师贱，其求不多，不如下之。”
又曰：诸侯之戍谋曰：“若华氏知困而致死，楚耻无功而疾。战，非吾利也。”
又曰：孟懿子阳虎伐郓，郓人将战。
又曰：宋多责赂於郑，郑人不堪。故以绝鲁及齐，与宋、卫、燕战。不书所战，後也。
又曰：冬，宋人以诸侯伐郑，报宋之战也。
又曰：齐人侵鲁疆。疆吏来告，公曰：“疆埸之事，慎守其一而备其不虞。姑尽所备焉。事至而战，又何谒焉。”
又曰：狄人伐卫。卫懿公好鹤，鹤有乘轩者。将战，国人受甲者皆曰：“使鹤，鹤实有禄位，余焉能战！”
又曰：里克谏曰：“故君之嗣适，不可以帅师。君失其官，帅师不威，将焉用之。且臣闻皋落氏将战，君其舍之。”
又曰：楚人伐宋以救郑。宋公将战，大司马固谏曰：“天之弃商久矣，君将兴之，弗可赦救也。”
又曰：子鱼曰：“君未知战。敌之人厄而未成列，天赞我也。”
又曰：公曰：“君子不重伤，不禽二毛。”子鱼曰：“且今之者，皆吾敌也。虽及胡，获则取之，何有于二毛？明耻教战，求杀敌也，伤未及死，如何勿重。”
又曰：晋公子重耳之及於难也，晋人伐诸蒲城。蒲城人欲战，重耳不可。
又曰：齐晋将战，高固入晋师，桀石以投人，（桀，担也。）擒之而乘其车，（既获其人。固释己车而载所获。）系桑本焉，以徇齐垒，（将至齐垒，以桑树系车而桑走，欲自异也。）曰：“欲勇者贾余馀勇。”（贾，卖也。言己勇有馀，欲卖之也。）
又曰：晋楚将战，而楚晨压晋军而阵。军吏患之。范丐趋进，曰：“塞井夷灶，阵於军中，而疏行首。晋、楚惟天所授，何患焉？”文子执戈逐之，曰：“国之存亡，童子何知焉？”
又曰：齐侯还自晋，不入。（不入国。）遂袭莒，门于且于，（且于，莒邑。）伤股而退。（齐侯伤。）明日，将复战，期于寿舒。（寿舒，莒邑。）杞殖、华还载甲，夜入且于之隧，宿於莒郊。（二子齐大夫也。且于隧，狭路。）明日，先遇莒子於蒲侯氏。（蒲侯氏，近莒之邑。）莒子重赂之，使无死，曰：“请有盟。”（欲以盟二子无致死战。）华周对曰：“贪货弃命，亦君所恶也（华周即华还也。）。昏而受命，日未中而弃之，何以事君？”莒子亲鼓之，从而伐之，获杞梁。（杞梁即杞殖。）
又曰：齐师伐我。公将战，曹刿请见。其乡人曰：“肉食者谋之，又何间焉。”（肉食，在位者也。间，犹与也。）刿曰：“肉食者鄙，未能远谋。”乃入见。问：“何以战？”公曰：“衣食所安，弗敢专也，必以分人。”对曰：“小惠未遍，民不从也。”公曰：“牺牲玉帛，不敢加也，必以信。”对曰：“小信未孚，神不福也。”公曰：“小大之狱，虽不能察，必以情。”对曰：“忠之属也，（上思利民，忠也。）可以一战。战则请从。”公与之乘。战于长勺。公将鼓之。刿曰：“未可。”齐人三鼓，曰：“可矣！”遂逐齐师。既克，公问其故。对曰：“夫战，勇气也。一鼓作气，再而衰，三而竭。我盈彼竭，故克之。夫大国难测也，惧有伏焉。吾视其辙乱，望其旗靡，故逐之。”
又曰：丙戌，复战。大败吴师，获太子友，王孙弥庸。
又曰：献子曰：“二憾往矣，弗备必败。”彘子曰：“郑人劝战，弗敢从也。楚人求成，弗能好也。”
又曰：夫礼乐慈爱，战所蓄也。
又曰：楚子与若敖氏战于皋浒。（皋浒，楚地。）伯棼射王，汰，及鼓跗，着於丁宁。（伯棼子越椒也，车辕汰过也，箭过车辕上也。丁宁，钲也。）又射汰，以贯笠毂。（兵车尊者则边人执笠依毂下以御寒暑。）师惧，退。王使巡师曰：“吾先君文王克息，获三矢焉。伯棼窃其二，尽於是矣。”鼓而进之，遂灭若敖氏。
又曰：晋楚交战，叔山冉搏人以投，中车，折轼。晋师乃止。
又曰：晋侯使张骼、辅跞致楚师，求御于郑。（欲得郑人自御，知其地利者也。）郑人卜宛射犬吉。（射犬，郑公孙也。）将及楚师，而後从之乘，皆踞转而鼓琴。（转衣装也。）近，不告而驰之。皆取胄於橐而胄，入垒，皆下，搏人以投，收禽挟囚。（禽，获也。）弗待而出。
又曰：子蒲曰：“吾未知吴道，使楚人先与吴人战。”
又曰：吴师居麋，子期将焚之，子西曰：“父兄亲暴骨焉，不能收，而又焚之，不可。”子期曰：“国亡矣！岂惮焚之？”焚之，而又战。
又曰：吴伐楚师，及清发，（清发，水名。）将击之。夫概王曰：“困兽犹斗，况人乎？若知不免而致死，必败我。若使先济者知免，後者慕之，蔑有斗心矣。半济而後可击也。”从之。又败之。楚人为食，吴人及之，奔，食而又从之。败诸雍ㄛ，五战及郢。（奔食，食者走，不阵。故不在战数数也。ㄛ，时制切。）
又曰：晋侯逆秦师，使大夫韩简视师。复曰：“师少于我，斗士倍我。”公曰：“何故？”对曰：“出因其资，（谓奔梁求秦也。）入用其宠，（为秦所纳也。）饥食其粟，三施而无报，是以来也。今又击之，我怠秦奋，倍犹未也。”战于韩原。晋戎马还泞而止。（泞，泥也。还，便旋也。小驷不调，故还泥中。泞，乃定切。）秦伯获晋侯以归。（晋曲而怠，秦直而怒，所以胜也。）
又曰：楚子伐隋，军於汉、淮之间。隋将季梁谓隋侯曰：“请下之，弗许而後战，（下之请服。）所以怒我而怠寇也。”隋少师谓隋侯曰：“必速战。不然，将失楚师。”战于速杞，隋师败绩。（若用季梁之谋，必胜矣。）
又曰：吴楚二师阵于柏举。吴子阖闾之弟夫概王，晨请於阖闾曰：“楚相囊瓦不仁，其臣莫有死志，先伐，其卒必奔。而後大师继之，必克。”以其属五千，先击囊瓦之卒。楚师乱，吴师大败之。
又曰：晋师伐楚，苗贲皇言於晋侯曰：“楚之良，在其中军王族而已。请分良以击其左右，而三军萃於卒，（萃，集。）必大败之。”及战，晋将吕，射楚恭王，中目。（，鱼绮切。）楚师宵遁。晋师入楚，三日馆。
又曰：求曰：“若不可，则君无出。一子帅师，背城而战。不属者，非鲁人也。当子之身，齐人伐鲁而不能战，子之耻也。”
又曰：彭城之役，晋、楚遇於靡角之谷。晋侯将遁矣。雍子发命於军曰：“恤老幼，反孤疾，二人役，归一人，简兵搜乘，秣马蓐食，师阵焚次，明日将战。”行归者而逸楚囚，楚师宵溃。
又曰：入我河曲，伐我涑川，俘我王官，翦我羁马。我是以有河曲之战。
又曰：栾武子欲报楚，韩献子曰：“无庸。使重其罪，民将叛之。无民，孰战？”
又曰：晋、楚遇於鄢陵。范文子不欲战，郄至曰：“韩之战，惠公不振旅。”
又曰：潘之子党与养由基蹲甲而射之，以示王，曰：“君有二臣如此，何忧於战？”
又曰：苗贲皇徇曰：“搜乘补卒，秣马利兵，修阵固列，蓐食申祷，明日复战。”乃逸楚囚。
又曰：智武子曰：“大劳未艾，君子劳心，小人劳力。先王之制。”诸侯皆不欲战，乃许郑成。
又曰：晋阳处父侵蔡，楚子上救之，与晋师夹江而军。阳子患之，使谓子上曰：“吾闻之，文不犯顺，武不违敌。子若欲战，则吾退舍，子济而阵，迟速惟命。”
又曰：宣子曰：“秦获穿也。获一卿矣。秦以胜归，我何以报？”乃皆出战，交绥。
《公羊传》曰：己巳，晋侯及楚战城濮，楚师败绩，此大战也。
又曰：诈战曰？此何以曰？（诈，卒也，齐人语也。）
又曰：晋人及秦伯战于ゾ，秦败。或曰：“襄公称人何贬也？君在殡而用师诈战。”
又曰：狐壤之战，隐公获焉。然则何以不言战？讳获也。
又曰：齐侯、卫侯、郑伯来战于郎，此偏战也。何以不言？师败绩，内不言战，乃败绩。
又曰：及郑师伐宋，丁未，战于宋。战不言伐何？避嫌也。恶乎嫌，嫌与郑人战也，此偏战也。何以不言师败绩？内不言战，言战乃败绩。（与郑人战于宋地，故举伐以明之也。）
《家语》曰：齐国书伐鲁，（书，齐卿也。）季康子使冉求帅左师卫之，樊迟为右。季氏曰：“须也，弱。”（须，迟名。弱，幼也。）有子曰：“能用命矣。”及齐师战于郊，未逾沟。（前有沟，众不肯逾也。）樊迟曰：“非不能也，不信子也。（言季孙德不素著，不为民所信也。）请三交而逾之。”（与众要信，三交而逾沟也。）如之，众从之。师入齐，齐军遁。冉有用戈，故能入焉。子闻之曰：“义也。”（在军能却敌，合乎义。）既战，季孙问冉有曰：“子於战，学之乎？性达之乎？”对曰：“学之。”季孙曰：“从事孔子，兹于学。”冉有曰：“即学於孔子也。孔子者，大圣兼该，文武并用也。适闻其战法，犹未之详也。”季孙悦。樊迟以告孔子，子曰：“季孙於是乎可谓悦人之有能矣。”
又曰：孔子曰：“黄帝服牛乘马，扰驯猛兽，以与炎帝战于阪泉之野。”
又曰：子贡言志曰：“愿得齐楚合战於漭荡之野，埃尘连接，挺刃交兵。”
《国语》曰：申包胥曰：“夫战，智为始，仁次之，勇次之。不智则不知人之极；不仁则不共三军饥劳之殃；不勇则不能断疑以发大计。”
《战国策》曰：魏太子自将，过宋外黄，徐子曰：“臣有百战之术，今太子自将攻齐，大胜，富不过有魏，而贵不益为王。若不胜，即万世无魏矣。此臣百胜之术也”太子曰：“请从公言而还。”太子上车请还，其御曰：“将出而还，与败北同，不如遂行。”乃与齐战而死。
《史记》曰：黄帝教熊罴ァ虎以与炎帝战于阪泉之野，（服虔曰：阪泉，地名。皇甫谥曰：在上谷。）三战，然後得行其志。蚩尤作乱，不用帝命。黄帝乃征师诸侯，与蚩尤战於涿鹿之野，（服虔曰：涿鹿，山名，在涿郡。张晏曰：涿鹿在上谷。）遂擒蚩尤。（《皇览》曰：蚩尤冢在东平郡寿张县关乡城中，高七尺，民常十月初祀之。有赤气出如匹绛帛，名为蚩尤旗。）
又曰：项羽已杀卿子冠军，威振楚国，名闻诸侯。乃遣当阳君、蒲将军将卒（张晏曰：率黥布。）二万人渡河救巨鹿。战小利，陈馀复请兵。羽悉引兵渡河，皆沉船，破釜甑，烧庐舍，持三日粮，示士必死无还心。於是至即围秦将王离，与秦军遇，九战，绝其甬道，大破之，虏王离。当是时，楚兵冠诸侯，诸侯军救钜鹿者十馀壁，皆莫敢纵兵。及楚击秦，诸将皆从壁上观。楚战士无不一当十。楚兵呼声动天地，诸侯无不人人惴恐。於是已破秦军，羽见诸侯，入辕门，（张宴曰：军行以车为阵，辕相向为门曰辕门。）无不膝行而前，莫敢仰视。羽于是始为诸侯上将军，兵皆属焉。
又《淮阴侯传》曰：信云：此所谓“驱市人而战之”，其势非置之死地，使人人自为战；今子之生地，皆走宁，尚可得而用之乎！
又曰：项王至东城，乃有二十八骑。汉骑追者数千人。项王自度不得脱，谓其骑曰：“吾起兵至今八年矣，身七十馀战，所当者破，所击皆服，未常败北，霸有天下。今卒困於此，天之亡我，非战之罪也。今日固决死，愿为诸君决战。”
又《商君传》曰：鞅令行之十年，秦民道不拾遗，山无盗贼。民勇於公战，怯於私斗。
又《蔺相如传》曰：廉颇曰：“我为赵将，有攻城野战之功，而蔺相如徒以口舌为劳而位居我上。”
又曰：秦人开关延敌，九国之师遁逃，追亡逐北，伏尸百万，流血漂卤。（徐广曰：卤，盾也。）
《汉书》曰：汉王入彭城，收羽美人货赂，置酒高会。羽闻之，羽闻之令其将击齐，而自以精兵三万人从鲁出胡陵，至萧，晨击汉军，大战彭城灵壁东（胡陵县在彭城南。）睢水上，大破汉军，多杀士卒，睢水为之不流。围汉王三匝。大风从西北起，折木发屋，扬沙石，昼晦，楚军大乱，而汉王得与数十骑遁去。过沛，使求室家，而室家亦已亡，不相得。汉王道逢孝惠、鲁元公主，载行。楚骑追急，汉王推堕二子。滕公下收载，遂得脱。
又《张骞传》曰：身毒国在大夏东南，可数千里，其俗土著，与大夏同，而卑湿暑热，其民乘象以战。
又《叙传》曰：述赵充国、辛庆忌云：兵家之策，惟在不战。
又《西南夷传》曰：姑缯叶瑜复反，遣水衡都尉吕辟胡将郡兵击之。（辟，音壁。）辟胡不进，蛮夷遂杀益州太守，乘胜与辟胡战，战士乃溺水死者四千馀人。复攻武威、张掖、酒泉，烧民庐舍。六年，陇西太守孙羌击破之。
又曰：萧何功最盛，封ガ侯，所食邑最多，功臣皆曰：“臣等被坚执锐，多者百馀战，少者数十合，攻城略地，大小各有差。今何未尝有汗马之劳，顾居臣上，何也？”
又曰：高帝末，黥布反，渡淮击楚。楚发兵与战徐、潼间，楚三军欲以相救为奇兵。或说楚将曰：“布善用兵，人素畏之。且兵法，自战其地为散地。今别为三军，彼败吾一军，馀皆走，安能相救？”楚将不听。布果破其一军，二军散走。遂西，与上兵遇蕲西，大战，布军败走。
又曰：赵充国讨先零羌，虏久屯聚，解弛，睹见大军，弃辎重，欲渡湟水，道厄狭，充国徐行驱之。或曰逐利行迟，充国曰：“此穷寇不可迫也。缓之则走不顾，急之则还致死。”诸将校皆曰：“善。”虏果赴水，溺死者数百。於是破之。
又《司马迁传□报任少卿书》云：又不能拾遗补阙，招贤进能，显岩穴之士；又不能备行伍，攻城野战，有斩将搴旗之功。
卷三百九　兵部四十
战中
《後汉书》曰：吴汉讨公孙述，乃进军攻广都，拔之。光武戒汉曰：“成都十馀万众，不可轻也。但坚据广都，待其来攻，勿与争锋。若不敢来，公转营迫之，须其力疲，乃可击也。”汉乘利，遂自将步骑二万馀进逼成都，去城十馀里，阻江北为营，作浮桥，使副将刘尚将万馀人屯於江南，相去二十馀里。帝闻大惊，使让汉曰：“公既轻敌深入，又与尚别营，事有缓急，不复相及。贼若出兵缀公，而大众攻尚，尚破，公即破矣。急引兵还广都。”诏书未到，述果使其将谢丰、袁吉攻汉，使别将攻尚。汉败入壁，丰围之。汉乃召诸将励之曰：“今与刘尚二处受围，势既不接，其祸难量。欲潜师就尚于江南，并兵御之。若能同心一力，人自为战，大功可立；如其不然，败必无馀。成败之机，在此举也。”于是飨士秣马，闭营三日不出，乃多挂幡旗，使烟火不绝，夜衔枚引兵与尚合军。丰等不觉，明日，分兵拒水北，自将攻江南。汉悉兵迎战，自晨至晡，遂大破之，斩谢丰、袁吉，获甲首五千馀级。于是引还广都，留尚拒述。帝报曰：“公还广都，甚得其宜，述必不敢略尚而击公也。（略，犹过也。）若先攻尚，公从广都五十里悉步骑赴之，适当值其疲困，破之必矣。”自是汉与述战於广都、成都之间，八战八克。
又曰：凉州贼王国围陈仓，不拔而去。皇甫嵩进兵击之。董卓曰：“不可。兵法，穷寇勿追，归众勿迫。今我追国，是迫归众，追穷寇也。困兽犹斗，蜂虿有毒，况大众乎？”嵩曰：“不然。前吾不击，避其锐也。今而击之，待其衰也。所击疲师，非归众也。国众且走，莫有斗志。以整击乱，非穷寇也。”遂独进击之，使卓为後拒。连战大破，斩首万馀级，国走而死。
又曰：曹操击陶谦，不能克，乃还。过拔取虑、睢陵、夏丘，皆屠之。杀男女数十万人，鸡犬无馀，泗水为之不流。
又曰：廉范迁□中太守。会匈奴大入塞，烽火日通。故事，虏入过五千人，移书傍郡。吏欲传檄求救，范不听，自率士卒摧之。虏众盛，范兵不敌。乃令军中蓐食，晨往赴之，斩首数百级。
《续汉书》曰：耿字伯照，扶风人。少学诗礼。见郡督尉试骑士，建旗鼓，肄驰骋，由是心善将率。後上闻为张步所攻。欲自往。陈俊曰：“步兵盛，可且闭营，待上至。”曰：“上且到，臣子当击牛酾酒以待百官，反欲以贼虏遗君父耶？”遂合战破之。
《蜀志》曰：夏侯渊败，曹公争汉中地，运米北山下，数千万囊。黄忠以为可取，赵□遣兵随忠取米。忠过期不还，□将数十人轻行出围，迎视忠等。值曹公扬兵大出，□势逼，且斗且却，入营更大开门，偃旗鼓。公军至，疑有伏兵。□雷鼓，於後射公，公军惊骇，自相蹂践，堕汉水死者甚多。先主明旦自来至□营，围视昨战处，曰：“子龙一身都为胆。”（子龙，赵□字也。）作乐饮宴至暝。
《晋中兴书》曰：桓温步骑四万，自江陵向关中，伐伪立荆州刺史郭敬，进击青泥，皆破之。至于灞上，戎首多降，居民皆壶浆路侧，耆老或泣曰：“不图今日复见官军！”兵帅苻健以五千人守长安小城，时运道艰难，而关中大饥，温率众还，诏遣侍中黄门慰劳，於襄阳犒军。十一年，温进征讨大都督督司冀州诸军事，委以专征之任。温乃合众治兵。七月，率众伐羌。十月，温次伊水。羌帅姚襄来逆，军屯于北，遣使诣温，奉身归命，愿敕前锋小却，当拜伏路左。温答曰：“我自修复中原，展敬山陵，无豫君事，欲来相迫，何复求却？”於是方轨齐进，襄率骁勇万馀人距水前战。温命小弟冲及诸将奋击，襄大败奔北，自相杀害，死者数千，越北芒而奔走。温屯故太极殿前，贼周成率众降温，徙入金墉，谒先帝诸陵，被侵毁者皆缮复之，选陵令守护。
又曰：谢玄进号冠军将军，加领徐州刺史，还于广陵，以功封东兴县侯。八年玄至，苻坚倾国大出，众号百万。先遣苻融、慕容炜、张蚝、苻方四师至颖口，梁成、王先等守洛涧。诏加卫将军安征讨大都督。玄为前锋、都督徐、兖、青三州、扬州之晋陵、幽州之燕国诸军事，与叔父征虏将军石、从弟辅国将军琰、西中郎将桓伊、龙骧将军玄等拒之，众凡八万。玄先遣广陵刘牢之五千人直指洛涧，即斩梁成及成弟□，步骑崩溃，争赴淮水，斩首万级，生擒五千馀人。十月，苻融进屯寿阳。玄与琰等选精锐八千人决战肥水南，临阵斩苻融，俘获万计，得伪辇及□母车，其馀宝器山积，锦数万端，牛马驴骡骆驼十万疋。
又曰：苻坚率众五十万向寿春，谓融曰：“晋人若知朕来，便一时还南，固守长江，虽百万之众，无所用之。今秘吾来，令彼不知，彼顾江东，在此必当战。若其溃败，求守长江，不复可得，则吾事济矣。”乃秘不言坚自来，於是以小将旗列屯淝北。晋征虏将军谢石、冠军将军谢玄、辅国将军谢琰、西中郎将桓伊等并阻水南，一时涉渡淝水。融曰：“及吴未成列击之，必克也。”坚曰：“不然。我长於步，彼便於水，今舍步入水，是以所短击其所长，非良策矣。可须彼过水，一时击之。彼既背水，进退无术，乃可尽杀，然後船舫渡江，直指会稽观禹朝万国之处，不亦乐乎。”列陈以待晋军。晋军既济，战于肥北。坚被重疮，三军溃乱。坚驰还长安。
《晋书》曰：刘毅溯江追桓玄，战於峥嵘州。于时官军数千，玄兵甚盛，而玄惧有败衄，常漾轻舸于舫侧，故其众莫有斗心。官军乘风纵火，尽锐争先，玄众大溃。
又曰：将军王敦反，兵至石头，欲攻晋将刘隗。（五罪切。）其将杜弘曰：“刘隗死士众多，未易可克，不如石头。其守将周礼少恩，兵不为之用，攻之必败。礼败，隗自走，”敦从之。礼果开城门纳弘。诸将与敦战，晋师大败。
又曰：前秦苻坚率兵来伐，晋将军谢石、谢玄拒之。坚遣其尚书朱序说石等，以众盛，欲胁而降之。序谓石曰：“若秦百万之众皆至，则莫可以敌也。及其众未集，宜在速战。若挫其前锋，可以得志。”晋将遣使请战，许之。坚师列阵逼肥水。晋师不得度。晋将使谓坚将苻融曰：“君悬军深入，置阵逼水，此持久之计，岂欲战者乎？若小退师，令将士周旋，仆与君公缓辔而观之，不亦美乎！”坚众皆曰：“宜阻水，莫令得上。我众彼寡，势必万全。”坚曰：“但却军，令得过，我以铁骑向水，逼而杀之。不然，因其济水而覆之。”於是麾军却阵，军遂奔退，制之不可止。玄以八千精卒渡肥逼之。融驰骑略阵，马倒被杀，军遂大败。晋师乘胜追击，死者相枕。坚为流矢所中，单骑遁走。
又《慕容超载记》曰：於是贺赖卢、公孙五楼为地道出战，王师不利。
崔鸿《十六国春秋》曰：前秦苻坚遣将吕光领兵伐龟兹。光军其城南五里为营，深沟高垒，广设疑兵，以木为人，被之以甲，罗之垒上。龟兹王帛纯婴城自守，乃倾国财宝，请诸国来救。温宿、尉头等国王，合七十馀万众以救之。胡便弓马，善矛槊，铠如连锁，射不可入，众甚惮之。诸将咸欲每营结阵按兵以拒之。光曰：“彼众我寡，众营又相远，势分力散，非良策也。”於是迁营相接，阵为勾锁之法，精骑为游军，弥缝其阙，战于城西，大败之。纯遁走，王侯降者三十馀国。
  </div>
  <div class="pagination">
   <a href="太平御览_page229.html">
    上一页
   </a>
   <span>
    ...
   </span>
   <a href="太平御览_page225.html">
    225
   </a>
   <a href="太平御览_page226.html">
    226
   </a>
   <a href="太平御览_page227.html">
    227
   </a>
   <a href="太平御览_page228.html">
    228
   </a>
   <a href="太平御览_page229.html">
    229
   </a>
   <span class="current-page">
    230
   </span>
   <a href="太平御览_page231.html">
    231
   </a>
   <a href="太平御览_page232.html">
    232
   </a>
   <a href="太平御览_page233.html">
    233
   </a>
   <a href="太平御览_page234.html">
    234
   </a>
   <a href="太平御览_page235.html">
    235
   </a>
   <span>
    ...
   </span>
   <a href="太平御览_page231.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
