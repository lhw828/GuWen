<!DOCTYPE html>
<html>
<head>
    <meta charset="UTF-8">
    <title>清稗类钞 - 第 405 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 405 页/共 432 页</h1>
    <div class="content">
　　扁柏

　　扁柏为常绿乔木，高者十余丈，乃柏类之最普通者。叶小如鳞，与茎密接，全不舒放。花单性，雌雄同株。实如球。质理致密，可制家具。其实即柏子仁，可作药。旧亦称侧柏。

　　钱武肃王手植柏

　　金华之试院有柏两株，传云为钱武肃王手植，今尚郁森。其一为风力斜倾，稍现婆娑之状。宋人钱端礼有文记其事，当非虚构。

　　精忠柏

　　浙江臬署，即岳武穆王之孙珂故宅。宋孝宗既悉岳冤，就其故宅建庙，名曰忠佑。中有流芳亭，精忠柏必当时所植。柏枯已久，剩干丈余，初不知其化石也。光绪季年，崔永安为臬司，宴同僚署中，见其文理似木，而质与石同，曰：「是殆化石矣。」以铁器击之，火星射出，确已作石。众皆争取，遂成数段。后余六段，各长尺余，已迁之西湖岳墓矣。

　　清奇古怪之柏

　　苏州邓尉山有司徒庙，在青芝山北，额其门曰柏因社，曰香林第一殿，供邓司徒像。相传神为邓禹，然无碑志可考。或又以为冯异者，谓庙有大柏树，即大树将军也。不知云台诸将何以成神于此？夫山之以邓尉着，犹之孤山之以林处士着，以其为高人之所栖也。顾独以祀邓司徒闻，岂以尉卑官末秩，不如石徒久位尊多金耶？殿东客座楹间，悬铜井山人潘遵祁、归安吴云联各一。铜井山人联曰：「此中祇许鸾凤宿，其上应有蛟螭蟠。」吴云联曰：「清奇古怪画难状，风火雷霆劫不磨。」皆就大柏言也。所谓清奇古怪者，四柏名也。下阶，向堂东，有大柏七株，围以铁栏，而中有四株尤奇拔。一植立如笏，意气端重，厥字曰清。一干尤巨，围十抱，而苍皮左纽，旋螺透顶者，谓之古。其东北隅有一株，稍小，而茎理亦拗旋作螺形也。古之西不数武，有一株，偃茎横卧，而矫举其梢，绿叶毵毵，枝柯侧拏，宛如青狮踞地昂首，髯鬣离披，攫爪欲搏者然。又一株，相去十数武，在此株南者，亦已根仆横地，而矫尾厉角若游龙，生意郁如，则所谓奇与怪也。相传此两株原系一株，为雷所劈，刳而为二。

　　司徒庙之门外，又有紫藤，夭矫凌空，离地十余丈，附一大树。吴江凌莘庐游此，尝譬之悬度国之铁索桥焉。土人则称之为神舟，殆以其形似欤？

　　泰山之三义柏

　　泰山天门坊之上有曰孔子登临处者，其地有石坊，相距半里许，有蟠地参天之三大树，旁有丹书石碑，刻「三义柏」三字，相传为千年以前物也。

　　金冬心咏古柏

　　干隆庚午八月，金冬心游京师。十月，驱车出国门，至曲阜，展谒孔庙。庙中古柏，皆旧时熟识者，裴回久之，乃作长歌一篇，歌云：「八月飞雪游帝京，栖栖苦面谁相倾？献书孏上公与卿，中朝渐已忘姓名。十月坚冰返堠程，得行便行无阻行。小车一辆喧四更，北风耻作鹖旦鸣。人不送迎山送迎，绵之亘之殊多情。冷光寒翠眉际生，先师儒里瞻尊荣。入庙肃拜安心旌，难香何必列牢牲。告曰艺事通微诚，于戏五经昌且明。吾欲手写承熹平，字画端谨矫俗狞。隶学勿绝用乃亨，刻石嵌壁开暗盲。此间古柏含元精，寿可千岁历戊庚。左围右列如墉城，弗为火夺惟汝贞。旧时熟识毋乖盟，日坐其下繁籁揣，怳然奏乐闻竽笙。」

　　汪晓园咏古柏

　　干隆时，钱塘汪晓园侍郎永锡尝督学江西，按试饶州，见其书院有古柏，乃作诗曰：「古柏出檐际，托根自何年？枝叶半枯槁，无复苍皮坚。一干从西起，嵯岈欲刺天。生枝附其下，尚能摇春烟。三干垂向东，屈折真可怜。倒悬生意绝，空自相纠缠。虫蛇据其穴，鸟雀巢其巅。藤萝缚更急，仅得一线延。物久生变态，此理有固然。谁为驱众侮，庶使朽惫全。」

　　黄仲则咏古柏

　　《古柏行》，黄仲则作也，诗曰：「寓斋数椽留十日，如此棱棱一株柏。横看侧看无不奇，合睫相逢梦犹得。阴干澹渗灰星星，上枝翠点针矗矗。晴穹浩荡压其顶，犹自拏空欲腾掷。腹中空洞容万千，岁久元蚼聚成国。夜深冷院萧无人，飞起空中鬬雌霓。归来爪牙青血痕，四顾犹摄狐狸魂。晓来亦如梦初觉，俛见大地盘其根。岂因冰霜始淬厉，不待雷雨方精神。余膏尚借百草活，坚节讵耻柔条邻。「自注：旁有桑数株。」倾颓甓甃翳荆蔓，独立相看发长叹。凄凉寂寞谁肯过，日落空墙与君伴。深山大泽斤斧追，重垣绮榭位置卑。黄肠裂出钜鹿野，御史府中鸟夜栖。雕零一一目所见，底用头角犹低垂。苍官倘见明月夜，密迩客窗来赋诗。」

　　柏着花

　　道光时，仁和丁心和尝见柏着花而作诗曰：「世间那有着花柏，怪底娇红乱深碧。藤萝附甲始何年？缨络垂身已无隙。直似客喧将主夺，几疑柯改还叶易。飘飘天女散千花，一一红妆登百尺。贞操绝艳两缠绵，老干柔条难擘画。美人无计出手攀，过客有情空目逆。却遇高贤为品题，便作甘棠增爱惜。韦偃笔下未能图，孔明庙前无此迹。莫嫌脂粉污颜色，不碍广平心铁石。」

　　榈

　　榈为常绿乔木，出南海、安南等处，色红紫，似紫檀。性坚，作床几，颇珍贵。

　　花榈

　　花榈，榈木之一种也，又名花狸，亦作花梨，海南文木之贵重者。色紫红，微香。老者文拳曲，嫩者文直。其节花圆晕如钱，大小相错。坚理密致者价尤重，可作器皿、扇骨。

　　蒲葵

　　蒲葵为常绿乔木，叶作掌状分裂，酷类椶榈，惟蒲葵裂片颇尖，其基部连接不分，椶榈则否，以此为别。其材为用至广，叶可制扇，名葵扇，俗称芭蕉扇，行销极广。

　　樟

　　樟，通作章，为常绿乔木，产黔、蜀、闽、广等处。高五六丈，大者十围。叶卵形，有叶脉三条，质硬有光。夏初开花，小而淡黄。实大如碗豆，黄色。其材耸直，肌理甚细，有香，煎之为梓脑。

　　无锡惠山寄畅园有樟树一株，其大数抱，枝叶皆香，千年物也。康熙时，圣祖南巡，每幸园，尝抚玩不置。第六次回銮后，犹忆及之，问无恙否。查慎行诗「合抱凌云势不孤，名材得并豫章无？平安上报天颜喜，此树江南只一株」是也。及圣祖崩，樟亦枯矣。

　　榧

　　榧为常绿乔木，干高数丈，略似杉，俗称野杉。叶针形，扁平。花单性，雌雄异株。实大如枣核，两端皆尖。仁可食，制油可燃灯。一名柀子。

　　紫檀

　　紫檀为常绿亚乔木，产于热带地，高五六丈，叶为复叶，花蝶形，实有翼。其材色赤，质甚坚重，故入水而沉，作种种器具，颇珍贵。

　　红木

　　红木产云南，叶长椭圆形，端尖，开白花，五瓣，微赭。其木质坚色红，可为器。

　　乌木

　　乌木为常绿亚乔木，叶长椭圆而平滑，花单性，淡黄，雌雄同株。其木坚实，老者色纯黑，琼州诸岛产之，土人以之析为箸及烟管等物，行用甚广。志称出海南。一名角乌，色纯黑，甚脃.其它类乌木者甚多，皆可作几杖。

　　蚊母树

　　蚊母树为常绿亚乔木，高二丈余，叶为长椭圆形，互生。常有小虫羣聚，使叶膨大如囊，虫去则成空壳，故有此称。春暮开细花，仅有绿萼及红色雌雄蕊，而无花冠。其木可为屋材。

　　七叶树

　　七叶树为落叶乔木，高四五丈，叶为大小七叶合成，故名。春暮开淡红花，为圆锥花序。结实成蒴，其子可食。质坚致，可为器。

　　椿

　　椿为落叶乔木，高三四丈，叶为复叶，嫩时色红，香甘可食，俗名香椿。夏开小白花，结蒴果。其材坚实，可制器具。

　　榉

　　榉为落叶乔木，高数丈，叶作长卵形，端尖，有锯齿，花小，淡黄。材质坚固，木理秀美，可作箱箧、几案之用。俗作椐。

　　山毛榉

　　山毛榉为落叶乔木，山野自生，高七八丈，树皮淡灰色而平滑，叶阔而尖，背有毛。春日开小花，色淡绿。实以壳斗包之，壳斗下之柄较长于榉。其材可为几案之属。

　　椅

　　椅为落叶乔木，高二丈余，初夏开黄花，累累下垂。叶圆端尖，雌雄异株。实略似天烛，色红或赭，其材可为细巧之器。

　　桦

　　桦为落叶乔木，产辽东及西北诸地，嫩江、混同江间尤多。高三四丈，皮白，易剥脱，叶作卵形而尖。花雌雄同株，为穗状花序。皮厚而轻软，有紫黑斑文，古以裹弓干、鞍镫、刀靶等物。曾于吉林乌拉设桦皮屯，采皮入贡。
</div>
    <div class="pagination">
<a href="清稗类钞_page404.html">上一页</a><span>...</span><a href="清稗类钞_page400.html">400</a><a href="清稗类钞_page401.html">401</a><a href="清稗类钞_page402.html">402</a><a href="清稗类钞_page403.html">403</a><a href="清稗类钞_page404.html">404</a><span class="current-page">405</span><a href="清稗类钞_page406.html">406</a><a href="清稗类钞_page407.html">407</a><a href="清稗类钞_page408.html">408</a><a href="清稗类钞_page409.html">409</a><a href="清稗类钞_page410.html">410</a><span>...</span><a href="清稗类钞_page406.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
