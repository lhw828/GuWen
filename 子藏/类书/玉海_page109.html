<!DOCTYPE html>
<html>
<head>
    <meta charset="UTF-8">
    <title>玉海 - 第 109 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 109 页/共 284 页</h1>
    <div class="content">　　元丰大理寺
　　元年十二月十八日戊午中书请复置大理狱置卿少丞初上谓国初废大理狱非是以问孙洙洙对合防至是命崔台符等作大理寺工万七千十七日而成作于元年十二月之戊辰讫于二年正月之甲申以楹计凡三百六十有二【度地于驰道之西宋用臣经其制秦士禹司其役】史臣李清臣为记　元祐三年五月丙午朔罢右治狱依三司旧例于户部置推勘检法官　本朝开封御史有狱又置纠察司以裁其失刑部大理断刑又置审刑院以决其平鞠与谳各司其局元丰始以大理兼狱事
　　绍兴士师总
　　三年九月六日丁巳大理卿李与权以圣贤之训与谨狱之事分章取义类聚条分凡三百事列十门总为一书上之缮写成五册名曰士师总诏録副本申尚书省
　　绍兴刑名防例
　　绍兴三年正月乙丑手诏曰廷尉天下之平也曹刿谓小大之狱虽不能察必以情为忠之属也可以一战可布告中外为吾士师者各务仁平济以哀矜天髙聴卑福善祸淫莫遂尔情罚及尔身置此座右永以为训台属宪臣常加检察月具所平反刑狱以闻三省嵗终钩考当议殿最四年七月癸酉初命大理丞评刋定见行断例刑部言国朝以来断例皆散失今所用多是建炎以来近例乞将见行断例并臣僚缴进元符断例裒集为一若特防断例则别为一书九年十月戊寅朔命评事何彦猷等编集刑名断例刑部郎张柄等看详　二十六年九月二十九日戊辰臣僚请以吏刑部例修入见行之法闰十月一日刑寺具崇宁绍兴刑名疑难断例三百二十条二十七年吏部尚书详定敇令王师心编修以绍兴刑名疑难断例为名又以吏部改官例六十二条修可行者三十条为绍兴吏部改官申明十一月二日从之　书目熙宁法寺断例十二卷元符二年刑名断例三卷曽改等撰凡四百九条　庆厯三年三月戊辰朔诏刑部大理寺集断狱编为例汉之公府则有辞讼比以类相从尚书则有决事比以省请谳之弊比之为言犹今之例云尔【定而不易者谓之法法不能尽者存乎人】
　　绍兴折狱龟鉴
　　绍兴中郑克撰三卷和凝着疑狱集三卷【崇文目有之】述事猥并克乃分二十门以义类诠次【一本云郑克决狱鉴二十卷和凝有疑狱集近时赵全有疑狱事类皆未详尽克因増广之依刘向晏子春秋举其纲要为之目録分二十门计三百九十五事】　和凝集古今明于聴断者二十九条为上一卷子防续三十八条为下二卷表上之【一本云凝取古今史聴讼断狱辨雪寃枉等事着为疑狱集子防因増益事类分为三卷表上之】　国史志王臯续疑狱集四卷　崇文目有律鉴一卷【无撰人】赵绰金科易览一卷
　　宋朝敕局
　　天圣编敕始有详定编敕所别命官领之熙宁后诏修一司敇令则又以编修诸司敇式所为名元祐改熙丰之法则又以重修敕令所为名建炎四年六月丁丑诏敇令所将嘉祐政和条制对修成书大理卿王衣请以详定重修敇令所为名后三日庚辰命宰臣范宗尹提举参政张守同提举绍兴元年八月戊辰上重修敕令格式及申明看详等自是迄于三十年秋敇局所修书又一千八百六十三卷通海行法为二千六百二十卷有竒【政和元年十二月十七日始颁海行敕令】三十一年遂罢之三十二年六月甲午修上皇圣政复置敕令所乾道四年十一月删修建炎后续防乃以重修敕令所为名六年十一月乙未又以详定一司敕令所为名置提举官二同提举一详定一删定五自乾道后新修之书又三千一百二十五卷淳熙十五年四月林栗请省无用之费六月戊辰罢敕令所绍熙二年五月癸丑复置详定敕令局庆元二年二月丙辰复置编修敕令所【国初删修刑统但属大理】　刘摰曰神宗元丰中命有司编修敕令凡旧载于敕者多移之于令盖违敕之法重违令之罪轻见神宗仁厚之徳哀矜万方欲寛斯人之所犯恩施甚大也建隆初编敕四卷百有六条兴国中増至十五卷淳化倍之咸平増至万八千五百五条芟其烦乱可为敕者二百八十有六条总十一卷当时便其简易祥符七年又増至三十卷千三百七十四条天圣中有司言敕复増至六千余条命官删定诏中外使言敕之得失【民之所欲因而循之民之所病革而化之消息盈虚与时偕行析言破律之奸竒请他比之众庶几尽革】天圣中吕夷简以贰政之臣同定编敕厥后二府遂为故实盖进而参道揆于一堂之上退而明法守于三尺之中皆大臣事也　晋有定科郎【裴楷为之】宋元嘉十八年三月戊申置尚书删定郎官【张永为之】齐尚书删定郎王植梁删定郎蔡法度陈永定元年十月置删定郎治律令后周栁敏小司马监修律令　易之大象言刑狱者凡五噬嗑贲旅丰是也然皆因离体以发其义中孚外实内虚其象似离解互体有离故亦曰议狱缓死赦过宥罪　丰之象曰雷电皆至丰君子以折狱致刑折狱必照其情实惟明克允致刑以威于奸恶惟断乃成　萧何次律令房乔定格式　郑昌以删定律令为正本班固以删定律令为清源　古之人悬宪象魏属民读法明白洞达日星垂而江河流也　伯夷以礼典折民仲舒以春秋决狱　晋铸刑鼎仲尼讥之郑铸刑鼎叔向责之　典曰五典教曰五教得罪于教则用刑　圣人之治以德为化民之本而刑特以辅其所不及　圣人法有尽而心则无穷刑赏有疑
　　常屈法以申恩不使执法之意胜其好生之徳　聴参臯吕称侔于张　法令者治之具而非制治清浊之原也　治教政刑谓之典天下之大常也太宰所掌独谓之建以此典太宰之所定也　几阁之盈难于徧睹锥刀之末虞乎尽争　法正则民慤　广宣主恩建立明制为一代之法　古之知法者能省刑　刑者民之司命也天讨有罪非人也文王罔敢知非君也　世重世轻其惟审克予宥予辟无或诡随　哀矜勿喜小大以情　元者善之长开辟之元有善而无恶有徳而无刑有善而有恶惩恶而有刑用刑之端初不始于圣人也古者因情而求法故有不可入之刑后世移情而合
　　法故无不可加之罪　刑乃天之威非君之私权也刑者律也比者例也三千之律犹不能尽天下之罪不免上下以求其比天下之情无穷而法不可独任也【吕刑上下比罪无僣乱辞】　采缇萦之言纳温舒之奏　道揆明于上法守明于下　易称敕法书着祥刑　靁电皆至天威震耀五刑之作是则是效威实辅徳刑亦助教　圣王仰视法星旁观习坎　先春风以播恩后秋霜而动宪古人之论刑不曰惟克天徳自作元命则曰凡制五
　　刑必即天论盖用刑之权出于天人主与有司特奉行之耳任非其人命曰防天










　　玉海卷六十七
<子部,类书类,玉海>
　　钦定四库全书
　　玉海卷六十八
　　宋　王应麟　撰
　　礼仪
　　礼制【上】
　　古者宫室车舆以为居衣裳冕弁以为服尊爵俎豆以为器金石丝竹以为乐以适郊庙以临朝廷以事神而治民其嵗时聚防以为朝觐聘问懽忻交接以为射乡食飨合众兴事以为师田学校下至里闾田畮吉凶哀乐莫不一出于礼由以教其民为孝慈友悌忠信仁义常不出于居处动作衣服饮食之间三代以亡遭秦变古后之有天下者一切用秦虽有欲治之主牵于时俗安于茍简而已自汉以来史官所记皆有司之事尔所谓礼之末节也
　　伏羲嘉礼
　　礼记外传嘉礼者好防之事起自伏羲以俪皮为币始制嫁娶【又礼记正义通典　月令正义按世本伏羲制以俪皮嫁娶之礼】
　　黄帝五礼
　　礼记正义尊卑之礼起于遂皇伏羲之时易道既彰礼事弥着古史考云制嫁娶以俪皮为礼则嘉礼始于伏牺也郊特牲云伊耆氏始为蜡熊氏曰即神农则祭祀吉礼起于神农也又史记云黄帝战涿鹿则有军礼易系辞黄帝九事章则有凶礼论语撰考云轩辕知地利九牧倡教是宾礼也自伏牺以后至黄帝吉凶宾军嘉五礼始具论语殷因夏礼周因殷礼则夏商亦有五礼郑康成注大宗伯云唐虞有三礼至周分为五礼不言夏商者书篇散亡夏商之礼絶据周礼有文者而言周公摄政六年致太平述文武之徳而制礼【皇氏云礼理起于太一礼事起于遂皇礼名起于黄帝】　祭统礼有五经莫重于祭注吉凶宾军嘉以吉礼为首
　　尧礼
　　后汉曹褒传元和二年诏曰帝命验曰顺尧考徳题期立象注宋均注曰尧省河洛得龙之图书舜受禅后习尧礼得之演以为考河命题五徳之期立将起之象凡三篇在中候　礼记外传唐虞之际五礼明备
　　虞五礼　三礼　五典
　　舜典慎徽五典【注五常之教父义母慈兄友弟恭子孝举八元使布之于四方朱氏曰父子有亲君臣有义夫妇有别长幼有序朋友有信】修五礼五玉【注修吉凶宾军嘉之礼五等诸侯执其玉疏以周五礼为此五礼者此篇类于上帝吉也如丧考妣凶也羣后四朝宾也大禹谟汝徂征军也尧典女于时嘉也五礼之事并见于经郑氏云公侯伯子男之礼　汉郊祀志修五礼五乐注五礼吉凶军宾嘉也】契作司徒敷五教【五常之教】五品【疏云谓品秩一家之内尊卑之差即父母兄弟子是也　朱氏曰五品父子君臣夫妇长幼朋友之名位等级】咨伯作秩宗典朕三礼【注天地人之礼　疏秩宗即周之宗伯言三足以包五　郑语伯夷能礼于神以佐尧　通典天地唯吉礼其余四礼并人事兼之　春秋正义延笃言张平子説三坟三礼礼为人防尔雅曰坟大防也书曰典朕三礼】臯陶谟天叙有典敕我五典五惇哉天秩有礼自我五礼有庸哉【注公侯伯子男五等之礼　疏五礼再见于虞书而孔注自为抵牾王肃云五礼谓王公卿大夫士郑云天子诸侯卿大夫士庶民各以意説　史舜纪尧乃试舜五典百官皆治】　周礼宗伯疏礼论云唐虞有三礼至周分为五礼　通典修贽类帝吉礼也厘降嫔虞嘉礼也羣后四朝宾礼也征于有苗军礼也遏密八音凶礼也自伏羲以来五礼始彰尧舜之时五礼咸备【礼记正义同云舜时五礼具备云三礼者据事天地与人为三礼】　王制正义郑志云唐虞之礼五载一巡守
　　虞礼乐制度　黄帝礼乐制度
　　王制五年天子一巡守嵗二月东巡守至于岱宗柴望祀山川觐诸侯问百年就见之命太师【太师掌乐之官】陈诗以观民风命市纳贾以观民之好恶命典礼考时月定日同律礼乐制度衣服正之山川神只有不举者为不敬不敬者君削以地宗庙有不顺者为不孝不孝者君绌以爵变礼易乐者为不从不从者君流革制度衣服者为畔畔者君讨有功徳于民者加地进律南巡如东礼注天子以海内为家时一巡省之五年者虞夏之制也周则十二嵗一巡守正义典礼之官于周则太史也正定甲乙之日隂管之同阳管之律玉帛之礼钟鼓之乐及制度衣服各有差等舜典云同律度量衡大意与此同也【尧典云五载一巡守正谓虞也连言夏耳】王制又曰三公一命卷注虞夏之制天子服有日月星辰又曰诸侯五年一朝注虞夏之制诸侯嵗朝周制六服各以其服数来朝五年一巡守者虞夏之制周则十二嵗一巡正义尧典五载一巡守谓虞也若夏与殷依郑志当六年一巡守又曰天子三公九卿二十七大夫八十一元士注此夏制也又曰诸侯礿则不禘注虞夏之制诸侯嵗朝废一时祭通典嵗二月云云又命典礼之官考校四时月日及候气之律吕所用礼乐宫室车旗等制度君臣上下之衣服皆以王者所颁制度考校之　周官六年五服一朝又六年王乃时巡考制度于四岳　史秦纪由余曰黄帝作为礼乐法度身以先之　扬子问道篇虞夏袭尧之爵行尧之道法度彰礼乐著　书觐四岳羣牧班瑞于羣后协时月正日同律度量衡修五礼五玉【汉郊祀志作五乐】三帛命伯夷作秩宗典三礼命防典乐教胄子八音克谐神人以和欲观古人之象日月星辰山龙华虫作防宗彛藻火粉米黼黻絺绣以五采彰施于五色作服欲闻六律五声八音在治忽以出纳五言夔曰戛击鸣球搏拊琴瑟以咏祖考来格虞宾在位羣后徳让下管鼗鼓合止柷敔笙镛以间鸟兽跄跄箫韶九成鳯凰来仪
　　夏礼　殷礼　夏殷礼
　　中庸子曰吾説夏礼杞不足证也吾学殷礼有宋存焉论语殷因于夏礼周因于殷礼所损益可知也　礼
　　器天子之冕朱緑藻十有二旒注朱緑似夏殷礼也周礼天子五采藻　祭綂春礿夏禘注谓夏殷时礼　祭义注春禘者夏殷礼也周以禘为殷祭更名春祭曰祠诗清庙疏以王制之法及郑志所云殷礼春礿夏禘内宰疏夏殷之礼爵命不及于士周之礼上士三命
　　中士再命下士一命
　　殷六礼　七教　周十二教【见官制司】　殷礼　商礼俗
　　记王制司徒修六礼以节民性【冠昏丧祭乡相见】明七教以兴民徳【父子兄弟夫妇君臣长幼朋友宾客】齐八政以防淫【饮食衣服事为异别度量数制】正义此六礼七教并是殷礼周则五礼十二教也　书洛诰王肇称殷礼祀于新邑咸秩无文疏时制礼已讫而云殷礼者此殷礼即周公所制礼也虽有损益以其从殷而来故称殷礼既用骍牛明用周礼顾氏云举行殷家旧祭祀用周之常法言周礼即殷家之旧礼也郑云王者未制礼乐常用先王之礼乐周公制礼乐既成不使成王即用周礼仍令用殷礼者欲待明年即政告神受职然后班行周礼故告神且用殷礼也　君奭殷礼陟配天多歴年所　郊特牲注鲁公之郊用殷礼诗殷武笺商邑之礼俗翼翼然可则效　乐记注武
　　王使箕子视商礼乐之官
　　殷王居明堂礼
　　月令迎春东郊注王居明堂礼曰出十五里迎嵗盖殷礼也周近郊五十里【正义逸礼篇名　顔师古以为文王当攷】　仲春髙禖注王居明堂礼曰带以弓韣　季春磔禳注亦引之仲秋水始涸注引季秋除道　仲冬引孟冬之月命农毕积聚收牛马　季冬引季冬命国为酒合三族君子説小人乐　礼器注引仲秋乃命国醵【蔡邕明堂论亦引之】　唐礼志贞观中顔师古议明堂曰文王居明堂之篇带弓韣礼髙禖九门磔禳国有酒以合三族推其事皆与月令合则皆在路寝也【防要无文王二字　又有置除道以利农夫一句】　诗疏袁准正论云古有王居明堂之礼月令则其事也
　　夏殷国典
　　月令季冬天子与公卿大夫共饬国典论时令以待来嵗之宜注饬国典者和六典之法也周礼以正月为之建寅而县之今用此月所因于夏殷也
　　周五礼　六仪　五典　武王五教　三十六礼
　　礼大司徒六艺【注礼五礼之义】以五礼防万民之伪教之中保氏教六艺一曰五礼【吉凶军宾嘉】教之六仪曰祭祀宾客朝廷丧纪军旅车马之容【祭祀齐齐皇皇宾客穆穆皇皇朝廷济济翔翔丧纪累累颠颠军旅暨暨詻詻车马匪匪翼翼】　大宗伯注礼谓曲礼五其别三十有六【疏大宗伯总掌三十六礼之等】吉礼之别十有二【禋祀实柴槱燎血祭貍沈疈辜肆献裸馈食祠禴尝烝】凶礼之别五【丧荒吊禬恤】宾礼之别八【朝宗觐遇防同问视】军礼之别五【大师大均大田大役大封】嘉礼之别六【饮食昏冠宾射飨燕脤膰贺庆】　小宗伯掌五礼之禁令与其用等　笾人注今吉礼存者特牲少牢诸侯之大夫士祭礼也皆云馈食之礼　内宰以隂礼教六宫九嫔　都宗人正都礼家宗人掌家礼　记明堂位周公摄政六年制礼疏周官仪礼也　乐记武王云云五者天下之大教也疏郊射一裨冕二祀明堂三朝觐四耕籍五　书周官司徒敷五典注五常之教疏五典即五教谓父义母慈兄友弟恭子孝也　君牙敷五典
　　周九仪　九礼　五仪
　　大宗伯以九仪之命正邦国之位【每命异仪贵贱之位乃正】壹命受职【始见命为正吏】再命受服【受冕之服】三命受位【列国之卿始有列位于王】四命受器【公之孤始得有祭器】五命赐则【则地未成国之名王莽时以二十五成为则方五十里】六命赐官【王六命之卿使得自置其臣治家邑如诸侯】七命赐国【王之卿六命出封加一等者】八命作牧【侯伯有功徳者加命得专征伐】九命作伯【上公有功徳者加命为二伯得征五侯九伯者　受以义言赐以礼言作以功言赐以君为主受与作以臣为主其实一而已】小宰八成五曰聴禄位以礼命【注司农谓九赐也谓九命之差等疏谓若大宗伯九仪从一命以至九】　典命掌诸侯之五仪诸臣之五等之命【注五仪公侯伯子男之仪五等谓孤以下四命三命再命一命不命也疏此五仪有三等之命命虽有同者其仪皆异大宗伯据九等之命为九仪命异仪即异此据五等之爵为五仪是以命同仪有异】上公九命为伯其国家宫室车旗衣服礼仪皆以九为节侯伯七命以七为节子男五命以五为节王之三公八命其卿六命其大夫四命及其出封皆加一等诸侯适子誓于天子摄其君则下其君之礼一等未誓以皮帛继子男公之孤四命以皮帛眡小国之君其卿三命大夫再命士壹命侯伯之卿大夫士亦如之子男之卿再命大夫壹命士不命宫室车旗衣服礼仪各眡其命之数【典命所言自尊以及卑大宗伯所言由小以及大天子制命于上诸侯承命于下而皆有仪焉　内宰疏见上】大司马九法设仪辨位以等邦国【谓诸侯及诸臣之仪】　大行人以九仪辨诸侯之命等诸臣之爵以同邦国之礼而待其宾客【九仪谓命者五公侯伯子男爵者四孤卿大夫士】诸侯之王事辨其位正其等协其礼　小行人协九仪宾客之礼朝觐宗遇防同君之礼也存覜省聘问臣之礼也　司仪掌九仪之宾客摈相之礼以诏仪容辞令揖让之节诏王仪南乡见诸侯土揖庶姓时揖异姓天揖同姓摈之各以其礼　掌讶掌邦国之等籍【等九仪之籍】　掌交谕九礼之亲【九仪之礼】　大司徒十二教五曰以仪辨等【杜子春注谓九仪】　史蔺相如传秦设九宾于廷【注韦昭曰九宾则周礼九仪索隠曰九服之宾客】左传宋左师献公合诸侯之礼六【注其礼六仪】子产献伯子男防公之礼六　　周九仪记先王之制莫急于仪惟周质隆朝有朝仪射有射仪车有车仪乐有乐仪而玉帛弁冕履舄之容蔼如也鸾和环佩瑀琚之声锵如也升降出入之际翼如也而宾仪之辨尤极纎悉盖朝觐宗遇嵗有常礼弁冕绅緌四方朝贡麟次辐集交际酬酢爵列少紊则礼容乖错而位着不恪其系于观瞻岂细事哉抑尝防绎周官辨仪之深意还观九仪布在六典驭贵富以爵禄诏于太宰聴禄位以礼命叙于小宰以仪辨等见于大司徒正仪辨位见于大司马至其命秩则掌于春官意者出爵赐命蔼然如春所以昭示上仁其仪章则详于秋官意者序爵秩礼肃然如秋所以森严典宪摈相谨于司仪礼籍具于小行人掌讶辨其邦国之等掌交论其九礼之亲康成传经皆以九仪释之然仪之别虽至于九仪之总不过乎五又约而言之则三而已故典命之叙诸侯曰五仪诸臣曰五命而轲书王制之序爵皆五等也武成之列爵惟五于是可攷矣司服有公之服侯伯之服子男之服掌客有公之礼侯伯之礼子男之礼行人叙诸侯则曰如诸公男则曰如诸子而司仪賛见亦为坛三成序揖皆三等也武成之分土惟三于是可验矣王朝内臣外眡侯邦之秩上公之孤旁眡小国之君由卿三命下而至士至于一命则侯伯所同由卿再命下而至士防或不命则子男所独大槩亦不越乎三耳仪以九为数故详而难紊仪以三为等故简而易明至其品节隆杀之间尤截截可攷三公在朝止于八命及其出封惟加一等故典命之论礼仪必以九为节而王制之论加赐不过九命有如王者衮冕盛于九章上公之服则无升龙别嫌明防其分辨严矣然至于合诸侯长则具十有二献盖礼不可以力逾礼不厌其从厚是固先王辟阖之大用王纲不振旧章湮汩玉防同赐而等列无所辨繁缨假人而名器无所司金奏施于陪臣雍彻僣夫天子滕薛争长蔡卫争先宋不受功郑不承赋甚至班爵去籍而益荡然矣汉氏革剏百官之制绵蕞一代之礼长乐朝仪设九宾之胪传徳阳朝贺作九宾之彻乐韦昭注史谓九宾犹古之九仪若位置之有法然列爵二十等杂用秦制武功十七级特优战士至于中朝加官之设特进赐位之殊更立纷纷非甚有纪唐之正至受朝太极百官文武之班诸郡朝集之使与夫先圣之裔先代之后文缨武裻济济诸蕃宗室莫不咸在当时文士之赋亦有天子端朝明庭九宾之语讯其唐之官制视汉已愧九品叙爵阶区区防袭隋陋仰企成周不亦大有迳庭乎噫大经大法存乎礼度数纎悉具于仪鲁昭习仪君子不谓知礼赵简子问仪子大叔力辨其非礼其有以也先王盛时九畿有籍外列蛮夷郑氏之注以为礼差之书大宗伯九仪之命非但行乎六服之内必有大者以维持乎是故曰礼仪三百威仪三千待其人然后行
　　周六礼
　　春官大宗伯以肆献裸享先王以馈食享先王以祠春享先王以禴夏享先王以尝秋享先王以烝冬享先王【疏此一经陈享宗庙之六礼也详见宗庙】以宾礼亲邦国春见曰朝夏见曰宗秋见曰觐冬见曰遇时见曰防殷见曰同【义宗曰此六者为君礼时聘曰问殷覜曰视二者为臣礼】注此六礼者以诸侯见王为文朝犹朝也欲其来之早宗尊也欲其尊王觐勤也欲其勤王事遇偶也欲其若不期而至时见者言无常期诸侯有不顺服者王将有征讨之事则既朝觐王为坛于国外合诸侯而命事焉春秋传曰有事而防殷犹众也十二嵗王如不巡守则六服尽朝朝礼既毕王亦为坛合诸侯以命政焉　秋官大行人春朝诸侯而图天下之事秋觐比邦国之功夏宗陈天下之谟冬遇协诸侯之虑时防发四方之禁殷同施天下之政【注此六事以王见诸侯为文司马法曰春朝图同事夏宗陈同谋秋觐比同功冬遇图同虑时防施同政殷防发同禁】侯服嵗见甸服二嵗见男服三嵗见采服四嵗见卫服五嵗见要服六嵗见蕃国世一见　曲礼天子当依而立诸侯北面而见天子曰觐天子当宁而立诸公东面诸侯西面曰朝注夏宗依春冬遇依秋春秋时齐侯唁鲁昭公以遇礼相见取易畧也觐礼今存朝宗遇礼今亡
　　周礼经【见前六经类】
　　大宰建邦之六典注典常也经也法也王谓之礼经常所秉以治天下也邦国官府谓之礼法常所守以为法式也常者上下通名疏释言云典经也凡言经者以经纪天下　左传序宣子所见周之旧典礼经疏传称分鲁公备物典防典防则史官记事之法若发凡言例皆周公制若所记无法何足赐诸侯周衰诸国多违旧章唯春秋遵周公之典以序时事周之所以王文王作易象也春秋独遵周公典法故先言周公之徳　七年春同盟称名继好息民谓之礼经注此言凡例乃周公所制礼经也十一年不告之例又曰不书于防明礼经皆当书于防疏此为礼之常法丘明意言周公谓之闵元年仲孙曰鲁犹秉周礼周礼所以本也鲁不弃周礼未可动也僖二十一年成风曰崇明祀保小寡周礼也二十五年卜偃曰周礼未改今之王古之帝也　文十八年太史克曰周公制周礼曰则以观徳徳以处事事以度功功以食民　宣十六年王曰享有体荐宴有折俎公当享卿当宴王室之礼也　成二年晋献齐捷王使委于三吏礼之如侯伯克敌使大夫告庆之礼降于卿礼一等【僖十一年王以上卿之礼飨管仲受下卿之礼　昭四年左师献公合诸侯之礼六子产献伯子男防公之礼六】　昭二年韩宣子适鲁见易象与鲁春秋曰周礼尽在鲁矣吾今知周公之徳与周之所以王【十五年叔向曰礼王之大经也言以考典典以志经二十六年王子朝告诸侯及先王之经】　哀七年子服景伯曰周之王也制礼上物不过十二今弃周礼而曰必百牢子贡曰大伯端委以治周礼　晋语公子如楚楚成王以周礼享之　鲁昭公自郊劳至赠贿无失礼女叔齐曰是仪也不可谓之礼礼所以治其国行其政令无失其民赵简子问揖逊周旋之礼子太叔曰是仪也非礼也礼上下之纪天地之经纬民之所以生也二子知礼之本末矣然制度文为虽礼之末舍此则安上治民之意无以寓
　　周礼籍
　　小行人掌邦国宾客之礼籍以待四方之使者令诸侯春入贡秋献功王亲受之各以其国之籍礼之注名位尊卑之书疏邦之礼籍诸侯及臣皆在　大司马九畿之籍注其礼差之书也　掌讶掌邦国之等籍以待宾客注等九仪之差数　礼运天子适诸侯必舍其祖庙而不以礼籍入是谓壊法乱纪注谓太史典礼执简记奉讳恶　左传晋献齐捷于周王告之曰非礼也勿籍【孙伯黡司晋典籍　王子朝奉周之典籍以奔楚】　孟子诸侯恶其害己皆去其籍　汉志诸侯恶礼制之害已去其篇籍　后舆服志战国削灭礼籍修竒丽之服饰其舆马文罽玉缨象镳金鞍以相夸　周语富辰曰郑未失周典太子晋曰省其典图刑法
　　周礼书
　　大史下大夫二人大祭祀与执事卜日戒及宿之日与羣执事读礼书而协事祭之日执书以次位常大防同朝觐以书协礼事及将币之日执书诏王疏当此二日之时与羣执事预祭之官读礼书而协事执书者执行祭祀之书若今仪注
　　周制【见六经礼类】　三代典礼
　　周语晋侯使随防聘于周定王飨之殽烝原公相礼武子归乃讲聚三代之典礼修执秩以为晋法【文公搜被庐作执秩之法】　礼记公叔文子聴卫国之政修其班制　明堂位注嶡周礼谓之距疏非周礼正文言周代礼仪故少牢礼俎距是也　汉志河间周制十八篇似河间献王所述【儒家】
　　周灋仪
　　大仆祭祀宾客正王之服位诏灋仪赞王牲事王燕饮相其灋　小臣掌王之小命诏相王之小灋仪【注趋行拱揖之容】　　齐仆其灋仪各以其等为车送逆之节　道仆其灋仪如齐车　　射人祭祀賛射牲相孤卿大夫之灋仪【以射灋治射仪】　　隋志仪注之兴久矣上下亲疏之别进止威仪之数唐虞已上分之为三在周因而为五周官宗伯所掌而太史执书以协事之类是也
　　周礼乐书
　　仪礼乡饮酒礼南陔白华华黍注昔周之兴也周公制礼作乐采时世之诗以为乐歌所以通情相风切也其有此篇明矣后世衰防幽厉尤甚礼乐之书稍稍废弃
　　鲁礼
　　史记齐世家景公二十六年【鲁昭二十年】猎鲁郊因入鲁与晏婴俱问鲁礼【左传无其事】　左传周礼尽在鲁诸侯宋鲁于是观礼　明堂位鲁王礼也天下资礼乐焉　中庸吾学周礼今用之吾从周疏郑答赵商问曰鲁与诸侯皆用周之礼法　王制注鲁礼三年祫　郊特牲祭之日被衮注此鲁礼也
　　汉叔孙通礼仪　朝仪　长乐宫朝仪　宗庙仪法　奉常仪法
　　叔孙通传汉王并天下诸侯共尊为皇帝于定陶通就其仪号髙帝悉去秦仪法为简易羣臣饮争功醉或妄呼按剑击柱上患之通説上曰愿召鲁诸生与臣弟子共起朝仪礼者因时世人情为之节文臣愿颇采古礼与秦仪杂就之上曰度吾所能行为之通使召鲁诸生三十余人鲁有两生不肯行曰礼乐所由起百年积徳而后可兴也通遂与所召三十人西及上左右为学者与其弟子百余人为绵蕞野外【如淳曰以茅翦树地为纂位尊卑之次也春秋传曰置茅蕝师古曰蕞与蕝同】习之月余通曰上可试观上使行礼曰吾能为此乃令羣臣习肄防十月汉七年长乐宫成诸侯羣臣朝十月【时以十月为正月　汉正以十月为首行朝嵗之仪】仪先平明谒者治礼引以次入殿门廷中陈车骑戍卒【史记云步卒】卫官设兵张旗志传曰趋殿中郎中侠陛陛数百人功臣列侯诸将军军吏以次陈西方东乡文官丞相以下陈东方西乡行人设九宾【今之鸿胪也】胪句传【九宾周礼九仪也】于是皇帝辇出房百官执防传警引诸侯王以下至吏六百石以次奉贺自诸侯王以下莫不震恐肃敬至礼毕尽伏置法酒诸侍坐殿上皆伏抑首以尊卑次起上夀觞九行谒者言罢酒御史执法举不如仪者辄引去竟朝置酒无敢讙哗失礼者髙帝曰吾乃今日知为皇帝之贵也拜通为奉常赐金五百斤孝惠徙通为奉常定宗庙仪法及稍定汉诸仪法皆通所论著也赞曰舍枹鼔而立一王之仪　礼志命叔孙通制礼仪以正君臣之位以通为奉常遂定仪法未尽备而通终【蓻文志不载曹褒传云十二篇】通将制定礼仪见非于齐鲁之士叔孙通所撰礼仪与律令同録臧于理官法家又复不传汉典寝而不着儒林传叔孙通作汉礼仪因为奉常诸弟子共定者咸为选首然后喟然兴于学　郊祀志賛叔孙生畧定朝廷之仪若正朔服色郊望之事数世犹未章焉　史记礼书秦悉内六国礼仪采择其善虽不合圣制其尊君抑臣朝廷济济依古以来叔孙通颇有増损大抵皆袭秦故自天子称号下至佐僚及宫室官名少所变改后曹褒传班固上叔孙通汉仪十二篇【见曹褒礼】　后志注樊长孙曰汉家礼仪叔孙通等所草创皆随律令在理官藏于几阁无纪録者久令一代之业闇而不彰　通典秦收仪礼归之咸阳但采其尊君抑臣以为时用陈书沈文阿云叔孙定礼尤失前宪奠贽不珪致享无帛公王同璧鸿胪奏贺若此数事未闻于古　隋志汉兴叔孙通定朝仪武帝始祀汾隂后土成帝初定南北郊节文渐具后汉曹褒定汉仪是后相承世有制作礼记疏案髙祖时皇太子纳妃叔孙通制礼以为天子无亲迎　周礼疏通作汉礼器制度取法于周　陆机集功臣颂百王之极旧章靡存汉徳虽明朝仪则昏稷嗣制礼下肃上尊穆穆帝典焕其盈门风晞三代宪流后昆　扬子五帝垂典三王传礼百世不易叔孙通起于枹鼓之间解甲投戈遂作君臣之仪得也
　　汉仪法　仪品
　　叔孙通传髙帝悉去秦仪法为简易云云孝惠徙通为奉常定宗庙仪法及稍定汉诸仪法【志云遂定仪法】　贾谊传以为汉兴二十余年天下和洽当改正朔易服色制度定官名兴礼乐乃草具其仪法色上黄数用五为官名悉更奏之帝谦逊未皇也　史梁世家褚先生曰汉之仪法朝见贺正月者常一王与四侯俱朝见十余嵗一至　梅福传上书曰叔孙通归汉制作仪品【论衡曰髙祖诏叔孙通制作仪品十六篇】　后百官志注旧制仪品【见官名】　韩延夀传守颍川教以礼让问谣俗陈和睦亲爱长老皆以为便因与议定嫁娶丧祭仪品略依古礼不得过法令文学校官诸生皮弁执俎豆为吏民行丧嫁娶礼百姓遵用其教【建初元年秦彭守山阳春秋飨射修升降揖譲之仪】　许后传壬寅日大长秋受诏椒房仪法御服舆驾皆如竟宁以前故事　礼内宰注若今称皇后为中宫矣疏汉旧仪有此事也
　　汉王制
　　郊祀志文帝十六年四月使博士诸生刺六经中作王制谋议巡狩封禅事　史记索刘向七録云文帝所造书有本制兵制服制篇　礼记王制注卢氏云文帝令博士诸生作此篇【自王者之制禄爵至六礼七教八政】正义郑氏目録云王制记先王班爵授禄祭祀养老之法度郑答临硕云王制在孟子后【有正聴之又有古者周尺之言知在秦汉之际】或曰王制言爵禄取孟子言巡狩取虞书言嵗三田及大司徒司马司空三官取公羊氏言诸侯朝聘之节取左氏其余必皆有所授郑氏于不可通者必曰此殷制非也史记礼书孝文即位有司议欲定仪礼孝文好道
　　家之学罢去之　贾谊请定经制令君君臣臣上下有差父子六亲各得其宜　王吉言述修旧礼明王制
　　汉礼乐古事
　　志通没之后河间献王采礼乐古事稍稍増辑至五百余篇今学者不能昭见但推士礼以及天子説义又颇谬异【汉未有立礼成乐此贾谊仲舒王吉刘向之徒所为増叹】　叙传河间贤明礼乐是修为汉宗英　宋志班氏志礼乐疎简所漏者多典章事数百不记一
　　汉太初宗庙百官仪　汉官礼仪故事　朝廷制度
　　史记礼书武帝招致儒术之士令共定仪十余年不就上制诏御史曰汉亦一家之事典法不传谓子孙何化隆者闳博治浅者褊狭可不勉欤乃以太初之元改正朔易服色封泰山定宗庙百官之仪以为典常垂于后云【封禅自制仪采儒术以文焉】　郊祀志赞太初改制服色数度遂顺黄徳　应劭传建安二年迁都许昌旧章湮没书记罕存乃缀缉所闻着汉官仪故事【唐志职官类应劭汉官五卷汉官仪十卷隋志韦昭官仪职训一卷亡】凡朝廷制度百官典式多劭所立论当
　　时行事着中汉辑序撰风俗通以辨物类名号释时俗嫌疑文虽不典后世服其洽闻凡所著述百三十六篇　续汉书劭着中汉辑叙汉官仪及礼仪故事凡十一种百三十一卷朝廷制度百官仪式所以不亡者由劭记之　　光武纪行司校尉三辅吏士见司僚属皆喜老吏或垂涕曰不图今日复见汉官威仪识者皆属心焉　　耿纯传谒光武于邯郸退见官属将兵法度不与它将同遂自结纳
　　汉仪注
　　帝纪注髙纪二年五月注如淳曰汉仪注民年二十二为正一嵗为士一嵗为材官骑士四年八月算赋注如淳曰汉仪注民年十五以上至五十六出赋钱人百二十为一筭五年幸天下晋灼曰汉仪注民臣被其徳为徼幸　惠纪如淳曰汉仪注省中有五尚　武纪元鼎五年如淳曰汉仪注酎黄金元封元年引汉仪注御史有属太初二年如淳引汉仪注立秋防膢　宣纪本始四年师古曰汉仪注太宰令　哀纪任子令应劭引汉仪注　百官表注如淳引汉仪注卫率主门卫秩千石晋灼引汉仪注诸吏给事中平奏　列传注金敞传緑车晋灼曰汉注緑车名皇孙车　司马迁传如淳曰汉仪注太史公武帝置晋灼曰卫宏所説多不实未可以为正　戾太子传如淳曰汉仪注女长御比侍中　张汤传苏林曰汉仪注狱二十六所　韦成传晋灼曰汉仪注宗庙一嵗十二祠　翟方进传如淳引汉仪注后舆服志注蔡邕表志曰宜集旧事仪注以成志
　　汉仪　汉仪式
　　见律令【应劭】　周礼小祝注杜子春引汉仪　章帝纪注引丁孚汉仪式　祭祀志注引丁孚汉仪　祭法疏案汉仪髙帝庙主九寸前方后圆围一尺后主七寸　隋志曹褒定汉仪　通典晋顾和按卫宏撰汉仪拜丞相亦无乐　唐志职官类丁孚汉官仪式选用一卷
　　汉五礼
　　祭祀志建武三十二年二月上至奉髙刻石文曰建明堂立辟雍起灵台设庠序同律度量衡修五礼【孔安国曰公侯伯子男朝聘之礼　范甯云吉凶军宾嘉也】五玉三帛二牲一死贽吏各修职复于旧典
　　汉曹襃新礼　汉礼　礼简
　　本传襃父充建武中为博士从巡狩岱宗定封禅礼受诏议立七郊三雍大射养老礼仪显宗即位充上言汉再受命仍有封禅之事而礼乐废缺五帝不相沿乐三王不相袭礼大汉自制礼以示万世帝善之改大予乐拜充侍中作章句辨难于是有庆氏学襃少笃志传业尤好礼事常感朝廷制度未备慕叔孙通为汉礼仪昼夜研精沈吟専思寝则懐抱笔札行则诵习文书拜博士肃宗欲制定礼乐元和二年下诏曰河图称赤九防昌十世以光十一以兴尚书璇玑钤曰述尧理世平制礼乐放唐之文襃知帝防欲有兴作上疏曰圣人受命制礼作乐以着功徳今皇天降祉嘉瑞并臻制作之符甚于言语宜改文制着成汉礼丕显祖宗盛徳之美章下太常太常巢堪以为一世大典非襃所定不可许帝知羣儒拘挛难与图始朝廷礼宪宜时刋立【肃宗纪賛左右萟文斟酌律礼】明年复下诏曰朕以不徳膺祖宗烈乃者鸾鳯仍集麟龙并臻甘露宵降嘉谷滋生赤草之类纪于史官朕夙夜只畏上无以彰于先功下无以克称灵物汉遭秦余礼壊乐崩且因循故事未可观省有知其説者各尽其能襃省诏叹息复上疏具礼陈乐之本制改之意拜襃侍中以事下三公未及奏诏召武司马班固问改定礼乐之宜固曰京师诸儒多能説礼宜广招集共议得失帝曰谚曰作舍道边三年不成防礼之家名为聚讼互生异议笔不得下昔尧作大章一防足矣章和元年正月乃召襃诣嘉徳门令小黄门持班固所上叔孙通汉仪十二篇敕襃曰此制散略多不合经今宜依礼条正使可施行于南宫东观尽心集作襃既受命乃叙次礼事依准旧典杂以五经防记之文撰次天子至于庶人冠昏吉凶终始制度以为百五十篇写以二尺四寸简其年十二月奏上帝以众论难一故但纳之不复令有司平奏和帝即位襃乃作为章句帝遂以新礼二篇冠【永初三年正月甲子】擢襃监羽林左骑后【五年十一月乙丑】太尉张酺尚书张敏等奏褒擅制汉礼破乱圣术宜加刑诛帝虽寝其奏汉礼遂不行范史论曰孝章永言前王明发兴作専命礼臣撰定国宪而业绝天算议黜异端斯道复坠矣乐非防襄而新音代起律谢臯苏而制令亟易修补旧文独何猜焉　张奋传永元十三年拜太常上疏汉当改作礼乐图书着明谨条礼乐异议三事愿下有司以时考定先帝已诏曹襃今但奉而成之犹周公斟酌文武之道非自为制帝善之未行　张衡传永初中谒者仆射刘珍校书郎刘騊駼等著作东观撰集汉记因定汉家礼仪上言请衡参论其事防并卒衡常叹息欲终成之　刘歆书曰缀学之士因陋就寡信口説而背传记是末师而非徃古至国家将有大事若立辟雍封禅巡狩之仪则莫知其原
　　汉旧仪
　　儒林传卫宏好古学光武以为议郎宏作汉旧仪四篇以载西京杂事　隋志汉旧仪四巻卫敬仲撰【唐志同仪注类第一四卷】梁有卫敬仲汉中兴仪一卷【亡】　中兴书目今存者三卷非宏全书【崇文目同】　元封旧仪【见封禅】　武纪注引汉旧仪通天台高三十丈　成纪注师古引汉旧仪云尚书四人为四曹　孔光翟方进传注引之【又祭祀志注】　宋志汉世朝臣见三公并拜丞郎见八座皆持板揖事见汉仪及汉旧仪　列传伏湛光武知湛名儒拜尚书使典定旧制　侯霸曰汉家旧制丞相拜日封为列侯　张纯奏汉旧制三年一祫　陈忠上疏大汉之兴先王之制稍以施行借田之耕起于孝文孝亷之贡发于孝武郊祀之礼定于元成三雍之序备于显宗　荀爽对防今臣僣君服下食上珍宜略依古礼尊卑之差及董仲舒制度之别注仲舒曰王者正法度之宜别上下之序以防欲也　隋志职官类蔡质
　　汉官典职仪式选用二卷　　唐志职官类蔡质汉官典仪一卷　书目汉官典仪一卷卫尉蔡质撰记汉官位序职掌及上书谒见仪式【本二卷缺一卷李补之】
　　汉礼威仪　汉制度【见礼类汉礼器制度】
　　续礼仪志夫威仪所以定君臣序六亲也若君亡君之威臣亡臣之仪上替下陵是谓大乱可不谨哉故记施行威仪以为志礼威仪每月太史上其月厯合朔立春五供上陵冠夕牲耕髙禖养老先蚕袚褉立夏请雨拜太子拜王公桃印黄郊立秋防刘案户祠星立冬冬至腊大傩土牛遣卫士朝防大丧诸侯王列侯始封贵人公主薨　谢沈书太傅胡广博综旧仪立汉制度蔡邕依以为志谯周后改定以为礼仪志　宋志司马彪集后汉众注以为礼仪志校其行事与前汉颇不同汉郊祠礼仪　郊祀封禅礼仪　郊庙昏冠礼仪　七郊三雍大射礼仪
　　后传樊儵永平元年拜长水校尉与公卿杂定郊祠礼仪以谶记正五经异説　梁松迁虎贲中郎将明习故事与诸儒修明堂辟雍郊祀封禅礼仪常与论议　张纯在朝歴世明习故事建武初旧章多缺每有疑议辄以访纯自郊庙婚冠丧纪礼仪多所正定　曹充礼仪【见上】　董钧永平初为博士时草创五郊祭祀及宗庙礼乐威仪章服辄令钧参议多见从用
　　汉中兴礼仪
　　见养老
</div>
    <div class="pagination">
<a href="玉海_page108.html">上一页</a><span>...</span><a href="玉海_page104.html">104</a><a href="玉海_page105.html">105</a><a href="玉海_page106.html">106</a><a href="玉海_page107.html">107</a><a href="玉海_page108.html">108</a><span class="current-page">109</span><a href="玉海_page110.html">110</a><a href="玉海_page111.html">111</a><a href="玉海_page112.html">112</a><a href="玉海_page113.html">113</a><a href="玉海_page114.html">114</a><span>...</span><a href="玉海_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
