<!DOCTYPE html>
<html>
<head>
    <meta charset="UTF-8">
    <title>天中记 - 第 1 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 1 页/共 201 页</h1>
    <div class="content">　　钦定四库全书　　　　　子部十一
　　天中记　　　　　　　　类书类
　　提要
　　【臣】等谨案天中记六十卷明陈耀文撰耀文学问该博所着有学圃萱苏正杨集诸书皆别着于録此编见明史艺文志者六十卷今世传刻本止五十卷不加标目葢当时初刋未定之本此本共六十卷目次与明史相合则其完书也明人类书所列旧籍大都没其出处至于凭臆増损无可徴信此书援引繁富而皆能一一着所由来于体裁较善惟所著书名或在条首或在条末为例未免不纯又如愆阳伏隂语出春秋左氏传而引汉书五行志为据则事始不的又第一卷内篇目已毕而复缀以张衡大象赋一篇则编次失伦此类亦往往疎于检防然其自九流毖纬以逮僻典遗闻广事搜罗实可为博闻多识之助且每条下间附案语如玉篇广韵之解诞字为生水经注之以苗茨堂为茅茨堂世説注以钱唐为钱塘唐逸史之纪孙思邈年代舛错新唐书之载安禄山死日乖互皆为抉摘其失其向来类家之相沿讹谬者如合璧事类以狄兼謩为魏謩锦绣万花谷以浮图为一行事文类聚以刘溉为到溉万卷菁华以晋建元元年为汉武帝孔氏六帖以三阳宫为逭暑宫凡若此者于事之中兼资考据其典核尤诸家所未及范守已着曲洧新闻以是书鹤门无浮丘翁王子晋丁令威徐亚卿四事浦门无青浦黄浦等水颇讥其漏不知巻帙既富徴事偶疎原所不保至于川名泽号更仆难穷又安可以一二小水失于登载遽訾其采摭之不广乎其称天中记者以耀文所居近天中山故也乾隆四十二年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　钦定四库全书
　　天中记卷一
　　明　陈耀文　撰
　　天
　　五号尚书説云天有五号尊而君之则曰皇天元气广大则称昊天仁覆愍下则称旻天自天监下则称上天据逺视之苍苍然则称苍天【周礼疏】
　　四名尔雅曰春为苍天夏为昊天秋为旻天冬为上天李巡注曰春万物始生其色苍苍故曰苍天夏万物壮盛其气昊昊故曰昊天秋万物成熟皆有文章故曰旻天旻文也冬隂气在上万物伏蔵故曰上天
　　太清圣人之徳上及太清下及太宁中及万灵则景星光润膏露下朱草生醴泉出【鹖冠子】
　　人之始天者人之始也父母者人之本也人穷则反本故劳苦倦极未尝不呼天也疾痛惨怛未尝不呼父母也【史记屈原传】
　　羣阳之精天羣阳之精合为太乙分为殊名【春秋説题辞】万物之祖天地者元气之所生万物之祖也【礼统】董仲舒曰天者羣物之祖也故徧覆包涵而无所殊建日月风雨以和之经隂阳寒暑以成之【本传】
　　大髙飨大髙者而彘为上牲【淮南子汜论下】昭事上髙【陈书世祖语】羣神之精天者羣神之精日月星辰其着位也【郑周礼注】青防楚词据青防而摅虹注青防天也言青云杳防泰元惟泰元尊媪神蕃厘注泰元天也媪神地也【汉书】上祈福乎上思所以为防【平子东京赋】
　　太皓郎顗上事曰除灾昭祉顺天致和斥黜酷害以安黎元则太皓悦和雷声乃发注太皓天也【后汉本传】
　　灵曜蔡伯喈陈太邱碑文云禀岳渎之精苞灵曜之纯注云灵曜谓天也尚书纬有考灵曜按张衡灵宪浑天仪云夫覆载之根莫先于元气灵曜之本分气成元象百神主天百神主也道徳仁义天之道也战栗恐惧天之心也废道灭徳贱天之道崄隘恣睢悖人之意【论衡辨崇】羣生大仰天者旋也均也积阳纯刚其体回旋羣生之所大仰又曰所以立天地者水也成天地者气也水土之气升而为天【杨泉物理论】
　　大圆文选束晳补亡诗曰恢恢大圆茫茫九壤吕向注曰大圆天也按吕氏春秋云大圆在上大矩在下管子曰人能静正乃能戴大圆而履大方
　　上灵文选顔延年曲水诗序云思对上灵之心以恵庶萌之愿刘良注云上灵天也按曹子建魏文帝诔云上灵降瑞黄初攸祜宋志晋傅郊祀歌云我其夙夜只事上灵南齐书宋谢庄登歌辞云昭事先圣懐濡上灵又云肇禅配祀克对上灵太后废海陵王令上灵所以睠命亿兆所以归懐梁书武帝授禅诏云寅畏上灵用膺景业魏书彭城王勰传云上灵无鉴圣躬违和源子恭上书云郊天享帝盖以对越上灵髙闾至徳颂曰上灵降鉴思皇反正乃眷有魏配天承命沮渠逊表云上灵降祐祚归有道灵征志羣臣表云上灵垂顾征善备集北齐书髙洋授禅诏云上灵厌徳允归大命北史王邵帝通纪云叶灵皇者言大隋徳合上灵隋书乐志云上灵钟百福羣神归万年
　　圆仪宋厯志祖冲之表曰夫阳爻初九气始正北武七列虚当子位若圆仪辨方以日为主冬至所舎当在枵而今之南极乃处东维
　　圆灵谢庄月赋云柔祗雪凝圆灵水镜李善曰柔祗地也圆灵天也
　　圆精顔延年文元后哀防文云圆精初烁方祗始凝济曰圆精天也旧唐书郭子仪肃宗呉皇后祔庙表云圆精挺质方祗禀秀
　　苍灵僧岩荅刘善明云耄耋之年指麾成务此自苍灵特授假手成功【明集】周武帝诛宇文护追尊孝闵诏曰上协苍灵之庆下昭后祗之锡【周书】
　　仪北齐书诏曰上叶仪下符川岳
　　百神之君宗未行亲郊之礼张九龄上疏曰天者百神之君而王者之所由受命也自古继统之主必有郊祀之仪盖以敬天命以报所受【旧唐书】
　　人之始祖黎干郊祭难曰万物之始天也人之始祖也【新唐书本传旧礼仪志】
　　地盖星衢王彪天赋云溥为地盖浩作星衢【清异録】颢穹司马相如封禅书伊上古之初肇自颢穹生民师古曰颢穹皆谓天也颢言气颢汗也穹言形穹隆也颢苍班固宾戏奋灵徳合风云超忽荒而躆颢苍师古曰颢颢天也元气颢汗故曰颢天其色苍苍故曰苍天昊干马融广成颂贰造化于后土防神施于昊干【后汉书】九苍阮籍与伏义书云夫九苍之髙迅羽不能寻其巅四溟之深幽鳞不能测其底王简栖头陁寺碑仰苍苍之色者不足知其逺近庄子曰天之苍苍其正色耶其逺而无所至极耶
　　九野吕氏春秋云天有九野中央钧天东方苍天东北昊天北方天西北幽天西方旻天西南朱天南方炎天东南阳天又广雅九天东方皥天南方赤天西方成天余同又太经九天一中天二羡天三从天四更天五晬天六廓天七减天八沈天九成天
　　六气左传曰天有六气降生五味杜预注曰六气谓隂阳风雨晦明
　　九闗招魂曰君无上天些虎豹九闗啄害下人些王逸曰天门九重使神虎豹执其开闭啄欲土之人而杀之八柱天问云八柱何当东南何亏注曰言天有八山为柱皆何当值东南不足谁亏缺之也【楚辞】
　　九重天问云圜则九重孰营度之注曰言天圜而九重谁营度而知之乎【楚辞】
　　九干崔骃达旨云仰探逺乎九干注九重也【后汉】
　　八维东方朔七諌云引八维以自道兮含沆瀣以长生注天有八维以为纲纪也管子曰天或维之地或载之莫之维天已坠矣况于人乎
　　九灵王褒九懐云登九灵兮游神注想登九天放精神也
　　九陔汉书乐志専精厉意逝九陔注陔重也谓九天之上也相如封禅书云大汉徳上畅九垓下泝八埏广雅云九天之际曰九垠九天之外次曰九陔注云垠堮也陔阶也言阶次有九淮南曰若士谓卢敖吾与汗漫期乎九垓之上
　　七衡孝经援神契云周天七衡六间注天有七衡而云间者从内衡以至中衡中衡以至外衡相去合十一万七千里
　　九闳扬雄解难云翠蚪绛螭不阶浮云翼疾风则不能腾九闳注九闳九天之门【汉书】
　　十端天有十端天地阳隂水土人金木火凡十端天亦有喜怒哀乐与人相副以类合之天人一也【春秋繁露】九霄魏张渊观象赋云陟秀峰以遐眺望灵象于九霄注九霄九天也道书云九霄谓神霄青霄碧霄丹霄景霄玉霄琅霄紫霄太霄楚辞载赤霄而临太清
　　四表二十八宿之外各有万五千里是为四游之极谓之四表【考灵曜】天有四表以布精魄地有四渎以出图书【河图】天有四表三道四表者房星也三道者房间三道南间为上道中央为中道北间为下道也【天镜经】
　　四和三礼义宗天有四和昆仑之四方其气和暖谓之和天道左转一日一夜转过一度日月左行于天而转一日一夜帀于四和周髀云天地四极四和注谓四和者谓之极子午夘酉得东西南北之中
　　三变汉天文志天运三十嵗一小变百年中变五百年大变三大变一纪三纪而大备
　　九位天有九位地有九域天有三辰地有三形【灵显】八纪天有精地有形天有八纪地有五里故能为万物之父母【素问】
　　链石补阙列子云天地亦物也物有不足故昔者女娲氏链五色石以补其阙断鼇之足以立四极淮南子云往古之时四极废九州裂天不兼覆地不周载火爁炎而不灭水浩洋而不息于是女娲氏链五色石以补苍天断鼇足以立四极杀黒龙以济冀州积芦灰以止淫水
　　天柱共工与颛顼争为帝怒而触不周之山折天柱絶地维故天倾西北日月星辰就焉地不满东南故百川水潦归焉【列子】唐勒大言赋云壮士愤兮絶天维北斗戾兮太山夷
　　天宫好道者言黄帝乗龙升云登朝霞上至列阙倒景经过天宫天体如车有盖日月悬着何可上哉【皇览冡墓记】与唐叔虞母梦天谓武王曰余命汝生子名虞余与之唐及生子有文在手曰虞因命之【史记】
　　授楚公孙归父防楚子于宋宋人告急于晋晋侯欲救之伯宗曰不可天方授楚未可与争虽晋之彊能违天乎【左传】
　　仰视齐桓公曰王者何贵管仲曰贵天桓公仰视管仲曰所谓天者非苍苍莽莽之天也居人上者以百姓为天【説苑】
　　梦压初穆子去叔孙氏适齐娶于国氏生孟丙仲壬梦天压已弗胜顾见人黒面而上偻深目而猳喙号之曰牛助余乃胜之【左传】
　　天醉西京赋云昔者天帝悦秦缪公而觐之飨以钧天广乐帝有醉焉乃为金防锡用此土而翦诸鹑首哀江南赋云以鹑首而锡秦天何为而此醉虞喜志林曰谚曰天帝醉秦暴金误陨石坠谓秦穆公梦天帝奏钧天乐已有此谚李文饶曰昔秦时金防谓之天醉岂天之常醉哉【文选】赵简子疾五日不知人居二日半寤语大夫曰我之帝所甚乐与百神游于钧天广乐九奏万舞不类三代之乐其声动人心扁鹊告董安于曰昔秦缪公尝如此七日而寤告公孙支与子舆曰我之帝所甚乐所以久者适有学也【史记】
　　杞人忧天杞国有人忧天地崩坠身亡所寄废寝食者又有忧彼之所忧者因往晓之曰天积气耳亡处亡气若屈伸呼吸终日在天中行止奈何忧崩坠乎其人曰天果积气日月星宿不当坠耶晓之者曰日月星宿亦积气中之有光耀者只使坠亦不能有所中伤【列子】谈天五经通义曰邹衍大言天事谓之谈天刘向别録曰驺衍之所言五徳始终天地广大书言天事故曰谈天驺史记云衍迂大而闳辨故齐人颂曰谈天衍梦上天汝南旧有鸿郤陂成帝时翟方进奏毁败之成帝梦自上天天帝怒曰何故败我濯龙渊【后汉许扬传】扪天和熹邓皇后尝梦扪天天体荡荡正青滑如餹防有若钟乳状乃仰嗽饮之以讯占梦言尭梦攀天而上汤梦及天而防之此皆圣王之前占吉不可言也【后汉书】天头天耳天足天姓吴使张温来聘百官皆往饯焉而秦宓后至问宓曰天有头乎宓曰有之温曰在何方也曰在西方诗云乃眷西顾以此推之头在西方温曰天有耳乎宓曰天处髙而聴卑诗云鹤鸣九臯声闻于天若其无耳何以听之温曰天有足乎宓曰有诗云天步艰难之子不犹若其无足何以步之温曰天有姓乎宓曰有温曰何姓宓曰姓刘温曰何以知之宓曰天子姓刘故以知之温曰日生于东乎宓曰虽生于东而没于西荅问如响应声而出于是温大敬服之【蜀志】
　　梦木破天许真君吴猛与郭璞同见王敦敦曰吾昨夜梦将一木上破天禅代可十全不许君曰此梦固非得吉木上破天是未字也明公未可妄动晋祚固未衰耳【十二真君传】张斌举孝防梦竪竿索紞曰此未字【前凉録】天公建武元年嵗星犯天闗庾翼与庾冰书曰嵗星犯天闗占云闗梁当澁比来江东无他故江道亦不艰难而石虎频年闭闗不通信使此复是天公愦愦无皂白之征也【宋书天文志】
　　击门陶侃梦生八翼飞而上天见天门九重已登其八惟一门不得进以翼抟天阍者以杖击之因堕地折其左翼及寤左腋犹痛其后都督八州潜有闚拟之志每思折翅之祥自抑而止【晋书】
　　天帝面方一尺晋咸康中有士人周谓者死而复生言天帝召见引升殿仰视帝面方一尺问左右曰是古张天帝耶荅云上古天帝久已圣去此近曹明帝也天门开晋书载记北燕主冯跋尝夜见天门开神光赫然烛于庭内北齐书文宣帝髙洋从世宗行过辽阳山独见天门开余人无见者葆光録羊袭吉少见天开其内云霞澒洞楼阁防差光明下照山岳逡巡乃闭王文公遗事旦幼见天门开中有己姓名四川制置刘雄飞亦见天门开
　　梦天门开宋薛安都初征闗陜至臼口梦仰视天见天门开谓左右曰汝等见天门开不至孝武伐逆践祚叹曰梦天门开乃中兴之象耶以功封南乡男【南史】
　　荣光永明中天忽有黄色照地众莫能解司徒法曹上金天颂王摛曰是非金天所谓荣光世宗大悦用为永阳太守【齐书】
　　天中字梁沈瑀与范云善齐末尝就云宿梦坐屋梁柱上仰见天中字曰范氏宅瑀为髙祖説之髙祖曰云得不死此梦可验【梁瑀书传】
　　云亭宫隋万寳常生而聪颖妙达钟律常于野中遇十许异人召至前曰上帝以子天授音律之性使钧天之官示防之要命坐授之良久俱凌空而去宝常还家已五日矣自后人间之乐无不精究忽一夕先所遇仙来降其家曰记得云亭宫之防乎宝常懵然良久乃悟他日谓隣人曰吾偶自仙宫谪于人世即将去矣旬日不知所之【仙传拾遗】
　　白玉楼李贺尝病见绯衣人驾赤虬童子持一板若太古篆曰上帝新作白玉楼成召君作记天上差乐贺随气絶【本传】贺卒后母梦贺曰上帝神仙之君也近迁都月圃建白瑶宫以某业于词召与文士数辈共为新宫记帝又作凝虚殿使某辈纂乐章今为神仙中人甚乐愿夫人无以为念【宣室志尘外志】
　　五徳周世宗观泗州大水记以问窦俨俨对曰天地有五徳润暵生成动【玉海绀珠一】
　　手捧韩琦知秦州卧疾数日忽曰适梦以手捧天者再其后援英宗于藩邸翼神宗于东宫【倦游録】
　　天象成文庞籍帅延安日冬至中夜恍惚间见天象成文云庞籍后十年作相当以仁佐天子驻视久之方灭后十年果为相【曲洧旧闻】
　　玉京金阙王素尝梦至玉京黄金阙殿上有紫服翠冠者曰吾乃东门侍郎公则西门侍郎昔以奏牍讦责于世公梦回题诗曰似去华胥国里来云霞深处见楼台月明冷落鸡牕急惊觉浮生梦一回晩嵗思玉京之梦诗曰碧落中蔵白玉京梦魂飞入凤凰城何时再步云霞外皓齿青瞳已许成【古今诗话】
　　上帝图书之府政和初莆田方朝散某为婺源宰病热困卧三日而寤云到一城中有一道士拜曰先生唐人昔有隂功帝召见于白玉楼盖李长吉作记处也试大道无为赋先生有警句云帝凿窍而丧魄蛇画足而失杯帝览之大喜拜脩文郎専职文章继命为玉华侍郎后以恃才为众所嫉下迁羣玉外监羣玉殿上帝图书之府也自是接见稍疏一日帝游瑶圃召先生先生与宋道华泛舟池上有人间夫妇之念为使者所劾谪堕人世不久当返【夷坚志】
　　阊阖离骚云吾令帝阍开闗兮倚阊阖而望予淮南子曰排阊阖沦天门注云阊阖始升天之门也天门上帝所居紫防宫门也张渊观象赋曰俨阊阖以洞开注云宫墙两藩正南开如门象者名阊阖门张衡赋曰叫帝阍使辟扉兮觌天皇于琼宫
　　天门河图括地象曰西北为天门东南为地户注天不足西北是天门地不满东南是地户汉书乐志天门开詄荡荡注天体坚清之状也神异经西北大荒中有金阙髙千丈上有明月珠径三丈光照千里中有金阶两阙名天门
　　天路枚乗乐府曰美人在云端天路隔无期
　　天鬭书称天工人其代之曰夫成天地之功者未尝不蕃昌也由此观之世主欲无功之人而彊富之则是与天鬭也而欲久立未之尝有也【潜夫论】
　　天教俗人云先世欲赦常先遣马分行市里听于路隅咸云当赦以知天之教也诚令仁君闻此以为天教而辄从之误莫甚焉【上】
　　天语髙弁苍苍遥闻天语【徐陵孝义寺碑】
　　张弓天之道其犹张弓乎髙者抑之下者举之有余者损之不足者补之天之道损有余补不足【老子】
　　圆不中规老子曰朴至大者无形状道至大者无度量故天圆不中规地方不中矩【文子】
　　无端天圆而无端故不得观其形地方而无涯故莫窥其门天化遂无形状地生长无计量【文子】
　　清明天道无私是以恒正天常正是以清明【申子】郑注考灵曜云天者纯阳清明无形圣人则之制璿玑玉衡以度其象耳
　　隂阳自极以南天之阳也自极以北天之隂也【物理论】清阳积阳为天故天者清阳也【黄帝素问】
　　起牵牛河图括地象云天左动起于牵牛地右动起于毕尸子云天左舒而起牵牛地右辟而起毕昴
　　不足西北素问曰天不足西北故西北方隂也而人右耳目不如左明也地不满东南故东南方阳也而人左手足不如右强也又曰天不足西北左寒而右凉地不满东南右热而左温注云中原地形西北髙东南下今百川满凑东之沧海则东西南北髙下可知
　　四方之气东方之气雷南方之气电西方之气虹霓北方之气云雨雹霰中央之气露【造化权舆】
　　天吏天使天期天忌四时者天之吏也日月者天之使也星辰者天之期也虹霓彗星者天之忌也【淮南子天文训】如笠天形穹窿如笠而冒地之表浮元气之上譬覆奁以抑水而不流者气充其中也【虞耸穷天论】
　　象盖説云颛顼造浑天仪黄帝为盖天皆以天象盖也【刘氏厯正问】
　　欹盖古人言天地之形者有三一曰浑天二曰盖天三曰宣夜宣夜之説未尝闻也后有虞昺作穹天论姚信作昕天论虞喜作安天论众形殊象防差其间盖天之説又有三体一云天如车盖游乎八极之中一云天形如笠中央髙而四邉下一云天如欹车盖南髙北下【天文録】
　　覆盆天平正与地无异若覆盆之状【论衡説】
　　车轮天如车轮终而复始极则复反【吕氏春秋】灵宪云天以阳而回转地以隂而停轮
　　鸡卵天如鸡子地如中黄孤居于天内天大而地小天表里有水天各乗气而立载水而浮周天三百六十五度四分度之一又中分之则半覆地上半绕地下故二十八宿半见半隠天转如车毂之运也【浑天仪】
　　蚁磨周髀家云天圆如张盖地方如棊局天旁转如推磨而左行日月右行天左转故日月实东行而天牵之以西没譬之于蚁行磨石之上磨左旋而蚁右去磨疾而蚁迟故不得不随磨以左回焉
　　天君马韩诸国邑各以一人主祭天神号天君【后四夷传】以天为兄倭国王以天为兄以日为弟天明时出听政跏趺坐日出便停理务曰委为弟【北史】
　　天神之名五经通义云天神之大者曰昊天上帝即耀魄寳也亦曰天皇大帝亦曰太一其佐曰五帝东方青帝威灵仰南方赤帝赤熛怒西方白帝白招拒北方黒帝叶光纪中央黄帝含枢纽一説苍帝名灵符赤帝名文祖白帝名显纪黒帝名矩黄帝名神斗河图曰其精东为苍龙南为朱鸟中央为麟西为白虎北为武木公木公亦云东王父亦云东王公亦号玉皇君居云房之间以紫云为盖青云为城【仙拾遗】昔汉初有四五小儿路上画地戏一儿歌曰着青裠入天门揖金母拜木公张子房往拜之曰此东王公之玉童也所谓金母者西王母也木公者东王公也仙人拜王公揖王母【真诰】老君中经云东王父者清阳之气也万神之先治东方下在蓬莱山姓无为字君解西王母者太隂之气也姓自然字君思下治昆仑之金城九重云气五色万丈之巅上直北斗华盖紫房北辰之下一云东王公名倪字君明西王母姓杨名回
　　朱儒问天朱儒问径天髙于脩人脩人曰不知曰子虽不知犹近于我故凡问事必于知者【淮南説山】
</div>
    <div class="pagination">
<span class="current-page">1</span><a href="天中记_page2.html">2</a><a href="天中记_page3.html">3</a><a href="天中记_page4.html">4</a><a href="天中记_page5.html">5</a><a href="天中记_page6.html">6</a><span>...</span><a href="天中记_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
