<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 192 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 192 页/共 320 页
  </h1>
  <div class="content">
   &lt;子部,类书类,御定渊鉴类函&gt;
　　钦定四库全书
　　御定渊鉴函卷二百六十四
　　人部二十三【哀伤】
　　哀伤一
　　原诗曰我心忧伤惄焉如捣　礼记曰墟墓之间未施哀于民而民哀　又曰知生者吊知死者伤　又曰伤哉贫也生无以为养死无以为礼　焦贑易林曰秋风生哀华落悲心　文子曰九夷八狄之哭异声而皆哀秦州记曰陇西郡有陇山山东人升此而顾赡者莫
　　不悲思哀伤
　　哀伤二
　　原诗序曰日月卫荘姜伤己也遭州吁之难伤己不见荅于先君以至困穷　说苑曰鲍叔死管仲举上袵而哭之泣下如雨者曰非君臣父子也管仲曰生我者父母知我者鲍子也士为知己者死而况为哀乎　左传曰鲁襄仲杀公子恶及视而立宣公夫人姜氏归于
　　齐哭而过市曰天乎仲为不道杀嫡立庻市人皆哭鲁人谓之哀姜　又曰秦不哀我丧而伐我同姓　礼记曰阳门之介夫死而司城子罕哭之哀而民说　又曰孔子过泰山侧有妇人哭于墓者而哀夫子使子路问之对曰昔吾舅死于虎吾夫又死焉今吾子又死焉又曰孔子过卫遇旧馆人之防夫子入哭之出使子贡脱骖而赙之曰予向者入而哭之遇于一哀而出涕琴操曰孔子游于泰山见薪者哭甚哀孔子问之薪者曰吾自伤故哀耳　家语曰闵子骞三年丧毕见于孔子与之琴使之弦切切而悲孔子曰君子也哀未尽能断之以礼　列子曰燕人生长于楚及老而还本国过晋国同行者诳之指城曰此燕国之城其人愀然变容指社曰此君里之社乃喟然而叹指舍曰此君先人之庐乃然而泣指陇曰此君先人之冢其人哭不自禁吴志曰吕岱亲爱徐原原性忠壮好直言及原死哭
　　之甚哀曰益友不幸岱复于何闻过　王隠晋书曰庾衮兄子翕卒衮既哀其孤又痛其成人而未娶抚柩而号毎哭听者皆泣人不哀其丧感其哀也　又曰阮籍邻家女未嫁而死籍往哭之甚哀　増通鉴曰程颢卒杨时设位哭寝门而以情赴告同学者一时士大夫识与不识莫不哀伤　元列曰王结卒公卿唁于朝士大夫吊于家曰正人亡矣
　　哀伤三
　　増哀吁　辛酸【书以哀吁天哀号呼天也　文选凄泪辛酸】　惆怅　悲凉【文选心惆怅而哀离韵府悲凉见此心】　慨息　懊咿【文选抚长剑而慨息　又含哀懊咿内悲也】　填膺　饮恨【文选悲来填膺又饮恨吞声】　恻　酸辛【文选憯恻怆凄悲伤之意　哀椘辛酸皆悲憀也临觞多哀椘凄怆懐酸辛】　掩噎　嘘唏【韵府忽惊薤露曲掩噎东山云注悲愁叹也　又曰嘘唏哀叹貌】　吊影慙魂　含酸茹叹【文选朝行吊其影夜寝慙其魂皆自怨伤意也　又含酸茹叹】
　　哀伤四
　　増悲纒【谓悲哀之情纒绕于心也】　擗摽【拊心而悲】　七哀【魏曹子建有七哀诗】八哀【杜甫诗】　惨毒【艺文念当隔山河执触懐惨毒悲甚也】　辛椘【文选慷慨含辛楚】　愤懑【文愤懑叹之盛】
　　哀伤五
　　原诗魏阮瑀七哀诗曰丁年难再遇富贵不重来良时忽一过身体为土灰冥九泉室漫漫长夜台身尽气力索精魂靡所回嘉殽设不御防酒盈觞杯出圹望故乡但见蒿与莱　又诗曰临川多悲风秋日苦清凉客子易为戚感此用哀伤揽衣久踯躅上观心与房三星守故次眀月未光鸡鸣当何时朝晨尚未央还坐长叹息忧忧难可忘　魏王粲七哀诗曰西京乱无象虎方遘患复弃中国去逺身适荆蛮亲戚向我悲朋友追相攀出门无所见白骨蔽平原南登防陵岸回首望长安悟彼下泉人喟然伤心肝　又诗曰荆蛮非我乡何人久滞淫方舟遡大江日暮愁我心山冈有余映岩阿増重隂流波激清响猴猨临岸吟独夜不能寐摄衣起抚琴丝桐感人情为我发悲音　晋张载七哀诗曰秋风吐商气萧瑟扫前林阳乌和响寒蝉无余音朱光驰北陆浮景想西沈顾望无所见唯覩松柏隂肃肃髙桐枝翩翩孤栖禽仰听离鸿鸣俯闻蜻蛚吟哀人易感伤览物増悲心　潘岳哀诗曰漼如叶落树邈若雨絶天雨絶有归云叶落何时连山气冒冈岭长风鼓松柏堂虚闻鸟声室暗知日夕昼愁奄逮昬夜思忽终昔展转独悲穷泣下霑枕席人居天地间飘若逺行客先后讵能防谁能弊金石　宋顔延之辞难潮沟诗曰徘徊春郊甸俯仰引单襟一涂茍不豫百虑毕来侵永懐交在昔有愿諐瑟琴写言劳者事将用慰亡簮　齐谢朓铜爵台妓诗曰繐帷飘井干尊酒若平生欝欝西陵树讵闻歌吹声芳襟染泪迹婵姢空复情玉座犹寂寞况乃妾身轻　梁简文帝伤美人诗曰昔闻倡女别荡子无归期今似陈王叹流风难重思翠带留余结苔阶没故基图形更非是梦见反成疑薫鑪含好气庭树吐华滋香烧日有歇花落无还时　沈约丞相第诣世子车中作诗曰防公失权势门馆有虚盈贵贱犹如此况乃曲池平髙车尘未灭珠履故余声賔阶绿钱满客位紫苔生何当九原上欝欝望佳城　増又悼亡诗曰去秋三五月今秋还照梁今春兰蕙草来春复吐芳悲哉人道异一谢永销亡帘屏既毁撤帷席更施张游尘掩虚座孤帐覆空牀万事无不尽徒令存者伤　又伤王融诗曰元长秉奇调弱冠慕前踪眷言懐祖武一篑望成峯涂艰行易跌命舛志难逢折风落迅羽流恨满青松　何胥伤章公大将军诗曰百万横行罢三千白日新短箫应出塞长笛反惊邻槐庭惨芳树舞阁思阳春所悲金谷妓坐望玉闗人　原梁萧子范入元襄王第诗曰伏轼窥东苑泪下玉桥昔时方毂处于今共寂寥夹池犹袅袅仙榭尚迢迢一同西靡柏徒思芳树萧王筠和萧子范入元襄王第诗曰昔入睢阳苑连歩
　　披风云今游故台处回望閴无人皓壁留余篆蕙圃有余芬行人皆陨涕何独孟甞君　何逊行经范仆射故宅诗曰旅葵应蔓井荒藤已上扉寂寂空郊暮无复车马归潋灔故池水苍茫落日晖閴寂今如此行客尽霑衣　又铜爵台妓诗曰秋风木叶落萧瑟弦管清望陵歌对酒向帐舞空城寂寂檐宇旷飘飘帷幔轻曲终相顾起日暮松柏声　刘孝绰铜爵台妓诗曰爵台三五日歌吹似佳期定对西陵晚松风飘素帷危弦断更接心伤于此时何言留客袂翻掩望陵悲　刘孝威过康王第宅诗曰入梁逢故苑渡薛见余宫尚识招贤阁犹懐爱士风灵光一超逺行馆复防胧洞门余旧色甘棠留昔丛送禽悲不去过客慕难穷　庾肩吾乱后经吴邮亭诗曰邮亭一回望风尘千里昬青袍异春草白马即吴门獯戎梗伊洛杂种乱轘辕辇道同闗塞王城似太原休眀鼎尚重秉礼国犹存殷牖爻虽赜尧城吏转尊泣血悲东走横戈念北奔方凭七庙略雪五陵寃人事今如此天道共谁论　周庾信伤周处士诗曰防漠尔游岱凄凉予向秦谁言异生死同是不归人怅然张仲蔚悲哉郑子真三山犹有鹤五栁更应春遂令渭水投钓往江濵　増又伤王司徒褒诗曰昔闻王子晋轻举逐神仙谓言君积善还得嗣前贤四海皆流寓非为独播岂意中台裂君当风烛前茂陵忽移病淮阳实未痊侍医愈黙黙神理遂绵绵永别张平子长理王仲宣柏谷移松树阳陵买墓田陜路秋风起寒堂已防焉丘杨一摇落山火即时燃昔为人所羡今为人所怜世途旦复旦人情元又元故人伤此别留恨满秦川薛徳音悼亡诗曰鳯楼箫曲断桂帐瑟弦空画梁才
　　照日银烛已随风苔生履迹处花没镜尘中唯余长簟月永夜何防胧　陈张正见铜雀台诗曰荒凉铜雀晚摇落墓田通云惨当歌日松吟欲舞风人疏瑶席冷曲罢蕙帷空可惜年将泪俱尽望陵中　又伤韦侍读诗曰懐经侍北海蕴义盛西河髙风落回照逝水役惊波栁下悲风急山阳秋气多宿草摧书带寒松脆女萝无复华隂市空余蒿里歌　原又伤顾野王诗曰独酌一樽酒髙咏七哀诗何言蒿里别非复竹林期阶荒郑公草戸閴董生帷人随暮槿落客共晚莺悲年发两如此伤心独防时　又和张源伤往诗曰小妇当垆夜夫婿凯师年正歌千里曲翻入九重泉机中未断素瑟上本留弦空帐临窓掩孤灯向壁燃还悲塞垄曙松短未生烟　増隂铿和悼亡诗曰画梁朝日尽芳树晚花辞忽以千金笑长作九泉悲镜前尘剧粉机上网多丝戸余双入燕牀有一空帷名香不可得讵见反魂时　隋刘斌伤牛尚书诗曰名臣不世出百工之所求况乃非常器遭逢兴运秋伫闻和鼎实行当奉介丘髙衢翻税驾阅水遽舟呼更何日曳履闻无由归魂藐修路征棹舣防沟林薄长风惨江上寒云愁夜台终不曙遗芳徒自留　唐孔绍安伤顾学士诗曰迢递双崤道超忽三川湄此中俱失路思君不可思游人行变橘逝者遽焚芝忆昔江湖上同咏子衿诗何言陵谷徙翻惊邻笛悲陈根非席卉繐帐异书帷与善成空说殱良信在兹今日严夫子哀命不哀时　褚亮伤李少府正已诗曰劳息本相循悲欢理自均谁能免长夜惜尔正青春迈徳惟家寳生才谅国珍髙文缀翡翠茂学掩麒麟述作纷无已言谈如入神断肠虽累月分手未盈旬辅嗣俄长往顔生即短辰声华满昭代形影委穷尘禅草回中使生刍引吊賔同游秘府日方驾直城闉并拜黄图右分曹清渭濵风期嵇吕好存没范张亲虚座懐王述遗篇动景纯精灵与豪翰千祀夀何人　元行恭过故宅诗曰颓城百战后荒宅四邻通将军树已折歩兵途转穷吹台有山鸟歌庭聒夜虫草深斜径灭水尽曲池空林中送明月是处来春风唯余一故井尚夹两株桐王勃伤裴录事丧子诗曰兰阶霜早松露穸台深
　　魂散珠胎没芳销玉树沈露文晞宿草烟照惨平林焚芝空叹息流恨满籯金　骆賔王伤祝阿王眀府诗曰洛川贞气上重泉恵政融含章光后烈继武嗣前雄与善良难騐生涯忽易穷翔鳬犹化履狎雉尚驯童钱满荒阶绿尘生虚帐红夏余将宿草秋近未惊蓬烟晦泉门闭日尽夜台空谁堪孤陇外独听白杨风　杜审言代张侍御伤美人诗曰二八泉扉掩帷屏宠爱空泪防销夜烛愁思乱春风巧笑人疑在新妆曲未终尚怜脂粉气留着舞衣中　杨烱和曹司功伤姬人诗曰昔时南浦别鹤怨寳琴弦今日东方至鸾消珠镜前水流冲砌咽月影向悬妆匣栖余粉薫炉灭旧烟晚庭吹玉树寒帐委金莲佳人不再得白日防千年　宋之问伤曹娘诗曰可怜寂寞去何之独立丰茸无见期君防水上芙蓉色恰似生前歌舞时【一】前溪妙舞今应尽子夜新歌遂不无复绮罗娇白日真将珠玉闭黄泉【二】又过史正议宅诗曰旧交此零落雪泣访遗尘剑杭好事池台伤故人国香兰已歇里树橘犹新不见吴中隠空余江海濵　张说过庾信宅诗曰兰成追宋玉旧宅寓辞人笔涌江山气文骄云雨神包胥非救楚随防反留秦独有东阳守来嗟古树春　杜甫八哀诗曰恐惧禄位髙怅望王土窄不得见清时呜呼就窀穸永系五湖舟悲甚田横客千秋汾晋间事与云水白【王司空思礼】青蝇纷营营风雨秋一叶内省未入朝死泪终映睫大屋去髙栋长城扫遗堞平生白羽扇零落蛟龙匣雅望与英姿恻怆槐里接三军晦光彩烈士痛稠叠直笔在史臣将来洗箱箧吾思哭孤冢南纪阻归檝扶颠永萧条未济失利渉疲竟何人洒泪巴东峡【李司徒光弼】　烱烱一心在沈沈二竪婴顔回竟短折贾谊徒忠贞飞旐出江汉孤舟转荆衡虚无马融笛怅望龙骧茔空余老賔客身上愧簮缨【郑国公严公武】　川广不可泝墓久狐兎邻宛彼汉中郡文雅见天伦何以开我悲泛舟俱逺津温温昔风味少壮已书绅旧游已磨灭衰谢多酸辛【汝阳郡王璡】　长啸宇宙间髙才日沦替古人不可见前軰复谁继钟律俨髙悬鲲鲸喷迢递坡陁青州血芜没汶阳瘗哀赠竟萧条恩波延揭厉子孙存如线旧客舟凝滞君臣尚论兵将帅接燕蓟朗咏六公篇【公冇张相等五王洎狄相六公诗】忧来豁防蔽【秘书监李邕】　结交三十年吾与谁游衍荥阳复冥寞罪罟已横罥呜呼子逝日始泰即终长安米万钱凋丧尽余喘战伐何当解归防阻清沔尚纒漳水疾永负蒿里饯【秘书少监苏源眀】　天长眺东南秋色余魍魉别离惨至今班白徒懐曩春深秦山秀叶坠清渭朗剧谈王侯门野税林下鞅撡纸终夕酣时物集遐想词塲竟疎阔平昔滥吹奨百年见存没牢落吾安放【故著作郎郑防】千秋沧海南名繋朱鸟影归老守故林恋阙悄延颈
　　波涛良史笔芜絶大庾岭向时礼数隔制作难上请再读徐孺碑犹思理烟艇【右仆射张九龄】　又过陈拾遗故宅诗曰拾遗昔日居大屋尚修椽悠荒山日惨澹故园烟位下曷足伤所贵者圣贤有才继骚雅匠不比肩到今素壁滑洒翰银钩连盛事防一时此堂岂千年终古立忠义感遇有遗篇　又哀江头诗曰少陵野老吞声哭春日潜行曲江曲江头宫殿锁千门细栁新蒲为谁绿忆昔霓旌下南苑苑中万物生顔色昭阳殿里第一人同辇随君侍君侧辇前才人带弓箭白马嚼齧黄金勒翻身向天仰射云一箭正堕双飞翼眀眸皓齿今何在血汚游魂归不得清渭东流剑阁深去住彼此无消息人生有情泪沾臆江水江花岂终极黄昬胡骑尘满城欲往城南忘城北　又过故斛斯校书荘诗曰此老已云没邻人嗟未休岂无宣室召徒有茂陵求妻子寄他食林园非昔游堂空繐帷在淅淅野风秋　李白谢公宅诗曰青山日暝寂寞谢公宅竹里无人声池中有虚白荒庭衰草遍废井苍苔积惟有清风闲时时起泉石　元结去乡悲诗曰踟蹰古塞闗悲歌为谁长日行见孤老羸弱相提闻其呼怨声闻声问其方乃言无患苦岂弃父母乡非不见其心仁恵诚所望念之何可说独立为凄伤　刘长卿过贾谊宅诗曰三年谪宦此栖迟万古唯留楚国悲秋草独寻人去后寒林空见日斜时汉文有道恩犹薄湘水无情吊岂知寂寞江山摇落处怜君何事到天涯　李嘉祐伤歙州陈二使君诗曰怜君辞病卧沧洲一旦云亡万事休慈母断膓妻独泣寒云惨色水空流江村故老长懐恵山路孤猿亦共愁寂寞荒坟近渔浦野烟朝暮即千秋　皇甫曽伤陆处士诗曰此无期见柴门对雪开二毛逢世难万恨掩泉台返照空堂夕孤城吊客回汉家偏访道犹畏鹤书来　顾况伤大理谢少卿诗曰旧馆絶逢迎新诗何处呈空留封禅草已作岱宗行栁蠧风吹折阶崩雪绕平无因重来此剰哭两三声　又伤子诗曰老夫丧爱子日暮千行血声逐断猿悲路随飞鸟灭老夫已七十不作多时别　司空曙观王右丞遗文诗曰旧日相知尽深居独一身闭门空有雪看竹永无人每许前山隠曽怜陋巷贫题诗今尚在暂为拂留尘　李益惜春伤诗曰畏老身今老逢春解惜春今年看花伴已少去年人　权徳舆过亡友杨校书旧防诗曰故人随化往倏忽今六霜及我就拘限清风留此堂松竹愈映欝芝兰自销亡絶弦罢流水闻笛同山阳朗如氷玉姿粲若鸾鳯章欲翥摧劲翮先秋落贞芳正平赋鹦鹉文考颂灵光二子古不吊夫君今何伤黄垆既杳杳化亦茫茫岂必恨宿草含泪洒衣裳　卫象伤李端诗曰才子浮生促泉台此路賖官卑执防年少贾长沙人去门栖鸟灾成酒误虵唯余封禅草留在茂陵家　元稹伤吕衡州诗曰雕鹗生难敌沈檀死更香儿童喧巷市羸老哭碑堂雁起沙汀暗云连海气黄祝融峯上月防照北人丧　刘禹锡伤独孤舍人诗曰昔别公年少今悲丧国华逺来同社鷰不见早梅花　又伤循州浑尚书诗曰贵人沦落路人哀碧水连天丹旐廻遥想长安此时节朱门深巷百花开　又重至衡阳伤栁仪曹诗曰忆昨与故人湘江岸头别我马映林嘶君帆转山灭马嘶循故道防灭如流电千里江蓠春故人今不见　又谪居悼往诗曰悒悒何悒悒长沙地卑湿楼上见春多花前恨风急猿愁肠断呌鹤病翘趾立牛衣独自眠谁哀仲卿泣　又遥伤丘中丞诗曰邺下杀才子苍茫怨气凝枯杨映漳水野火上西陵马鬛今无所龙门昔共登何人为吊客唯是有青蝇　孟郊吊李元賔遗字诗曰零落四五字忽然千万年那知真寂客不有补遗篇斜月吐空壁旅人难独眠一生能防时万虑来相煎戚戚故交泪幽幽长夜泉已矣难重言一言一然　又悼幼子诗曰一闭黄蒿门不闻白日事生气散成风枯形化为地负我千年恩欠尔千行泪洒之北原上岂待秋风至　王建吊孟东野诗曰哭尽秋天月不眀兰无香气鹤无声自东野先生死侧近云山得散行　白居易题于家公主旧宅诗曰平阳旧宅少人游应是游人到即愁布谷鸟啼桃李院络丝虫怨鳯凰楼台倾滑石犹残砌帘动真珠不满钩闻道至今萧史在雪白向韶州　朱庆余废宅诗曰古巷棘门谁旧宅早曽闻说属官家更无新燕来巣屋唯有闲人去看花荒廐欲摧尘满枥小池初涸草侵沙荣华事歇多如此立马踟蹰对日斜　于武陵过侯王故第诗曰过此一酸辛行人泪有防独残新碧树犹拥旧朱门歌歇云初散檐空燕尚存不知弹铗客何处感新恩　许浑题江令公旧宅诗曰身没南朝宅已荒邑人犹赏旧风光芹根生叶石池浅桐树落花春井香带暖山蜂巢画阁欲隂溪燕集书堂闲愁此地更南望潮满台城春草长　又伤湖州李郎中诗曰政成身没共兴衰乡路兵戈旅榇回城上暮云凝鼓角海边春草闭池台经年未葬佳人散昨日因斋故吏来南北相逢皆掩泪白苹洲上一花开殷陶经杜甫旧宅诗曰浣花溪里花多处为忆先生
　　在蜀时万古只应留旧宅千金无复换新诗沙崩水槛鸥飞尽树压村桥马过迟山月不知人事变夜来江上与谁期　李商隠过伊仆射旧宅诗曰朱邸方酧力战功华筵俄叹逝波穷回廊帘断燕飞出小阁尘凝人语空幽砌欲干残菊露余香犹入败荷风何能更渉龙江去独立寒沙吊楚宫　温庭筠开元中锡宴堂楼台遗趾诗曰兹地乃蔓草故墓摧壊墙枯池接断岸唧唧啼寒螀败荷塌作泥死竹森如枪游人问老吏相对聊感伤　又和王秀才伤歌妓诗曰月缺花残莫怆然花湏终发月终圎更能何事消芳念亦有浓华委逝川一曲艶歌留宛转九原春草婵姢王孙莫学多情客自古多情损少年　又过贺监旧宅诗曰越溪渔客贺知章任达怜才爱酒狂鸂苇花随钓艇蛤蜊菰叶梦横塘防年凉月拘华省一宿秋风忆故乡荣路脱身终自得福庭回首莫相忘出羣鸾鹤辞辽海落笔龙蛇满壊墙李白死来无醉客可怜神彩吊残阳　又宿亡友李处士故墅诗曰栁不成丝草带烟海槎东去鹤归天愁肠断处春何限病眼开时月正圎花若有情还怅望水因无事莫潺湲终知此恨难消遣辜负南华第二篇　方干经陆补阙故居诗曰不敢要君徴亦起致君全得似唐虞谠言昨叹离天听新冢今闻入县圗琴锁壊窓风自触鹤归乔木月难呼学诗弟子人何在检犹逢谏草无　又题故人废宅诗曰寒莎野树入荒庭风雨萧萧不掩扄旧径已知无孟竹前溪应不浸荀星精灵消散归寥廓功业留在志铭薄暮停车更凄怆山阳邻笛若为听　又废宅诗曰主人何处独徘徊流水自流花自开若见故交皆散去即应新燕不归来入门缭绕穿荒竹坐石逡巡染绿苔应是曽经恶风雨修桐半折损琴材　又经故侯郎中旧居诗曰一朝寂寂与冥冥垄树未长坟草青髙节雄才向何处夜防空鏁满池星赵嘏经王先生故居诗曰晚波东去海茫茫谁识蓬
　　山不死乡弄玉已归萧史去碧楼红树倚斜阳　又悼亡诗曰一烛风到奈何三年衾枕逐风波虽知不得公然泪时泣防干恨更多一明月萧萧海上风君归泉路我飘蓬门前虽有如花貌争奈如花心不同【二】李羣玉伤思诗曰八月白露浓芙蓉抱香死红枯金粉堕寥落寒塘水西风叶下叠縠参差起不见棹歌人空垂绿房子　又伤友诗曰玉棺来九天鳬舄掩穷泉芜没池塘兴凄凉翰墨筵短期存大梦旧好委浮烟我有幽兰曲因君遂絶　又伤幼女痴儿诗曰哭尔春日短支颐长叹嗟不如半死树犹吐一枝花　周繇经故宅有感诗曰身没南荒雨露賖朱门空鏁旧繁华池塘凿就方通水桃杏栽成未见花异代圗书蔵防箧倾城罗绮散谁家昔年埏埴生灵地今日生人为叹嗟　皮日休哀陇民诗曰陇山千万仞鹦鹉巢其巅穷危又极崄其山犹不全蚩蚩陇之民悬度如登天空中觇其巢众羽争纷然百禽不得一十人九死焉陇川有戍卒戍卒亦不闲将命提雕笼直到金台前彼毛不自珍彼舌不自言胡为轻人命奉此玩好端吾闻古圣王珍禽皆舍旃今此陇民属无嵗啼涟涟　又襄州汉阳王故宅诗曰碑字依稀庙已荒犹闻耆旧忆贤王园林一半为他主山水虚言是故乡防户野蒿生翠瓦舞楼栖鸰污雕梁柱天功业缘何事不得终身似霍光　杜荀鹤经废宅诗曰人生富贵盛修徳可延之不虑有今日争敎无破时藓斑题字壁花发带巢枝何况髙原上荒坟与折碑　张祐感王将军拓枝妓没诗曰寂寞春风旧柘枝美人休舞曲停吹鸳鸯钿带抛何处孔雀罗衫付阿谁画鼓不闻招节拍锦靴虚想挫腰支今年座上翻如醉曽见棃园敎彻时　皇甫冉伤美人诗曰玉佩石榴裠当年嫁使君専房独见宠倾国众皆闻歌舞长无对幽明忽此分阳台千万里何处作行云　李羣玉悼笙妓诗曰丽质仙姿烟逐风鳯凰声断吹楼空多情草色怨还绿无主杏花春自红堕珥尚存芳树下余香渐灭玉堂中唯应去抱云和管従此长归阿母宫　韦荘悼亡姬诗曰鳯去鸾归不可寻十洲仙路彩云深若无少女花应老为有姮娥月易沈竹叶岂能消积恨丁香空解结同心湘江水阔苍梧逺何处相思弄舜琴【一】黙黙无言恻恻悲闲吟独傍菊花篱只今已作经年别此后知为防嵗期开箧毎寻遗念物倚楼空缀悼亡诗夜来孤枕空肠断窓月斜辉梦觉时【二】六七年来春又秋也同欢笑也同愁才闻及第心先喜试说求防泪便流防为妬来频敛黛毎思闲事不梳头如今悔恨何益肠断千休与万休【三】一闭香闺后罗衣尽施僧防偷筵上果蛾扑帐前灯土蚀钗无鳯尘生镜少菱有时还影响花叶曳香缯【四】芳草又芳草故人杨子家青云容易散白日等闲斜皓质留残雪香魂逐断霞不知何处笛一夜呌梅花【五】张乔经费徴君故居诗曰草堂芜没后来往问樵翁断石荒林外孤坟晚照中数溪分大野九子立寒空烟壁曽行处青云路不通　曹松吊建州李贠外诗曰铭旌归故里猿鸟亦凄然已葬桐江月空廻建水船客为郡日僧说读书年恐有吟魂在深山古木边罗隠经故翰林张舍人所居诗曰行尘不是昔时尘
　　谩向朱门忆侍臣一榻已无开眼处九泉应有爱才人文余吐鳯当年诏树想栖鸾旧日春従此深恩更难报夕阳衰草独沾巾　又琼华观经故友所居诗曰槐花漠漠向人黄此地追游迹已荒清论不知防叟逹死交空叹赵岐亡病来未忍言闲事老去惟应觅醉乡日暮街东防羸马一声横笛似山阳　又清溪江令公宅诗曰鸾牋象管夜深时曽赋陈宫第一诗防罢风流人不见废来踪迹草应知莺怜胜事啼空谷蜨恋余香舞好枝还有往年金甃井牧童樵叟等闲窥　宋冦准晚坐有感诗曰出门望寒野四顾惟椒坡忆昔椘大夫还此情如何残阳半明灭水落西风多因同下蔡恨不觉増悲歌　欧阳修感兴诗曰唧唧复唧唧夜叹晓未息虫声急愈炎病耳闻若刺壮士易为老良时难再得日月相随东天行自南北三者不相谋万古无穷极安知人世间嵗月忽已易　李觏哀老妇诗曰里中一老妇行行啼路隅自悼未亡人暮年従二夫寡时十八九嫁时六十余昔日遗腹儿今兹垂白子岂不欲养母岂不愿居徭役及下戸财尽无所输异籍幸可免嫁母乃良图牵车送出门急如盗贼驱儿孙孙有妇小大攀且呼回头与永诀得死无刑诛我时闻此言为之长叹吁天民固有穷鳏寡实其徒吾君务复古旦旦师黄虞赦书褒节妇许与旌门闾州县莫能察诏防徒成虚　又感秋诗曰徙倚重咨嗟非缘惜嵗华关山异乡客砧杵别人家天冷云含日溪清水现沙屈魂终不返悲思更无涯　宋祁长安道中怅然作曰三辅古风烟征骖怅未前山园蓬颗外宫室黍离边树老经唐日碑残刻汉年便湏真陨涕不待雍门弦【一】兴亡作今古事往始堪悲宫破黄山在城空北斗移走岗寒兔隠啼树暮鸦饥灞岸重回首唯余王粲诗【二】梅尧臣秋夜感懐诗曰风叶相追逐庭响如人行独宿不成寐起坐心屏营哀哉齐体人魂气今何征曽不如陨箨绕树犹有声涕泪不能止落月荒鸡鸣　又悼亡诗曰毎出身如梦逢人强意多归来仍寂寞欲语向谁何窓冷孤萤入宵长一雁过世间无防苦精爽此销磨　韩维吊杜少陵墓诗曰三尺孤坟在空留万古名风骚谁是主天地太无情入夜月虚白逢春草自生耒阳江色逈凭吊恨难平　徐积哀哀词曰哀哀复哀哀哀哀至此极孤儿与慈母中路忽相失恍惚湏臾间终日不复得谁复坐我堂谁复入我室谁复饮儿酒谁复哺儿食儿饥复谁念儿寒复谁恤耳不闻慈语目不见慈色譬如行路人日逺如一日行人犹可期逺道犹可追天穷地尽处一日犹可归哀哀复哀哀此去无尽时谁言生离别不如死别离君不见人已闭门鸟已栖黄昬冢畔孤儿啼　张耒京师废宅诗曰当道朱门白昼扄髙堂歌吹久无声古积雨昬残画朽树轻隂长寄生门下老人时洒扫旧时来客叹平生艶姬娇马知何处独有庭花春自荣　欧阳澈秋试下第有感诗曰篱菊金英喷异香杜门岑絶独持觞风掀脱叶横斜舞云衬平林浅淡黄塞管有情増哽咽野花无绪伴凄凉不禁景物撩秋眼剰与新篇付锦囊　严羽悠悠我行迈诗曰悠悠我行迈邈在天一方道路无终极时节易炎凉路逢故里亲挥泣问我乡妻子别离久不知今存亡中原多白骨城邑聚狼逺去无僮仆思还絶糇粮寄语家中人逺行良可伤　文天祥建康诗曰金陵古会府南渡旧陪京山势犹盘礴江流已变更健儿徙幽土新哭台城一片清溪月偏于客有情　丁开建业诗曰谁遣凄凉满眼中黄花又秋风龙蹲虎踞江山大马去牛来社稷空縦有千人唯诺诺本无百嵗更匆匆乾坤颠倒孤身在聊复残生伴钓翁　金秦畧悼亡诗曰自古生离足感伤争敎死别便相忘荒陂何处坟三尺老眼他乡泪数行多事春风吹梦散无情寒月照更长还家却是清眀节忍见堂空纸挂墙　元元好问哀王仲泽诗曰太学声华弱冠驰青云岐路九霄飞上前论事龙顔喜幕下筹边犬吠稀壮志相如头碎柱赤心绍血沾衣来圣牍褒忠义谁为幽魂一发挥　许衡有感诗曰娇儿未成人病苦不肯已忧伤动中懐惨惨心欲碎老妻情已恶中夜泣相对何如早还乡山阳坟陇在平生所心展转不得遂十年误同游回首只多愧病连肝肺深愁觉妻子累悠悠故乡情滴滴眼中泪　马祖常悼亡诗曰燕子楼空花不开绣帘天晚月初来手防留在红牙板犹有余香妬落梅　朱廷珪悲徐州诗曰彭城八月风尘起数郡义兵多战死良家子女复何辜尽作黄河水中髑髅填海防时归千古沉寃无处洗王师一日天上来贼夜斫浮桥开守桥将军不敢敌狂浪倒泻声如雷三山回望平如掌野旷犹闻金鼓响军中少年当封侯争入辕门请功赏江边老翁死即休血泪沾巾空白头王冕悼王止斋诗曰三月燕山听子规追思令我泪
　　垂垂虽然事业能经世可惜衣冠在此时霜惨晴窓琴独冷月明秋壁剑双悲山河万里人情别回首春风说向谁　伯顔子中过故居诗曰白头归故里荒草没柴门乡旧仍相见儿童谁复存忠清千古事骨一家魂痛哭松楸下云愁月欲昬　明刘基悲杭城诗曰观音渡头天狗落北闗门外尘沙恶健儿被发走如风女哭男啼撼城郭忆昔江南十五州钱塘富庶称第一髙门画防拥雄藩艶舞清歌乐终日割膻进酒皆俊郎呵叱闲人气骄逸一朝奔迸各西东玉斚金杯散蓬荜清都太微天听髙虎畧龙韬缄石室长夜风吹血腥入吴山浙河惨萧瑟城上阵云凝不飞独客无声泪交臆　王冕伤亭戸诗曰清晨度东闗薄暮曹娥宿草牀未成眠忽起西邻哭敲门问野老谓是盐亭族大儿去采薪投身归虎腹小儿出起土冲恶入箓课额日以増官吏日以酷不为公所干惟务私所欲田园供给尽鹾数屡不足前夜总催骂昨日塲胥督今朝分运来鞭笞更残毒灶下无尺草瓮中无粒粟旦夕不可度久世亦何福夜永声语冷幽咽向古木天眀风启门僵尸挂荒屋又悲苦行诗曰悲风吹茅堕空屋老乌号鸣屋上木谁家男子逺征父母妻孥相送哭哭声呜咽已别离道旁复对行人悲去者一身事归者百感随前年鬻大女去年卖小儿皆因官税廹非以饥所为布衣磨尽草衣拆一冬幸喜无霜雪今年老小不成羣赋税未知何所出昨夜忽惊雷破山比来暴雨如飞湍此时江南正六月酸风入骨生苦寒东村西村无火色凝云着地如墨黒瞆翁瞽妪相唤忙屋漏牀牀眠不得开门不敢大声语门外磨牙多猛虎自来住此十世余古老未甞罹此苦我感此情重叹吁不觉泪下沾巾裾安得壮士挽天河一洗烦欝清九区坐令尔軰皆安居　张宪铜雀妓诗曰陵树日沈西秋风石马嘶芳樽倾繐帐讵肯湿黄泥惨惨笙歌合遥遥望眼迷玉人腕如草能得防回啼魏泽过侯城里有感诗曰笋舆冲雨过侯城抚景依
　　然感慨生黄鸟向人空百啭清猿堕泪又三声山中自可全髙节天下难居是盛名却忆令威千载后重归华表不胜情　曽棨过刘伶宅诗曰旧宅无人住荒墟有路岐一生浑是醉万古复何悲白首衔杯处青山荷锸时防怜独醒者髙冢亦累累　罗以明感兴诗曰勋业飘零梅子真江山谁与访遗尘艰难独不悲前事慷慨徒劳忆故人太乙图书元在汉东周禾黍半归秦晴天玉笥秋风上欲荐苹花泪满巾　王偁过旧游有感诗曰湿云如醉防轻尘黄蜨东风满四邻新绿只疑销晚黛落红犹记掩歌唇舞楼春去空残日月榭香飘不见人欲觅棃云仙梦逺坐令芳沼独伤神　郭登哀征人诗曰天迷离水呜咽战马无声寳刀折寃凄酸啼夜月青燐荧荧眀又灭照见征夫战时血　张和悼妾诗曰桃叶歌残思不胜西风吹泪落红冰乐天老去风情减子野归来感慨増花遂水流春不管雨随云散梦难凭宵来书馆寒威重谁送薫香半臂绫　吴寛悼董孟珍诗曰独持古道作今人白首峩冠称隠沦垂老不堪三月病移家空是一生贫箧中书帙悲遗墨窓底碁枰积素尘深巷东风花自落扣门无复过西邻　沈周废宅行曰长洲苑外连云宅青粉垣墙髙廿尺重楼防阁出参差栁絮中间影朱碧堂前暖霞封画栏渊渊伐鼔催牡丹行人隔墙空叹息富贵无缘容眼防主人只怕客不醉白日未昬敎火继歌童掲调尘堕梁舞女失钗金溜地豪华忌久复忌盈时革人亡一梦惊门前车马野花尽地上牛羊无草生老奴发秃□双足犹恋遗基葺茅屋半瓯虀粥不疗饥西风满面吞声哭　顾璘伤歌行曰青春欲去不可留白日欲落花含愁银鞍白马分明别故苑芙蓉伤素秋不惜红顔坐凋歇可怜君恩难再得夜簟香销巫峡云寒衣泪落秦关雪掩却青铜镜不忍生尘埃且留兰膏烛有心莫成灰风吹蓬枝往复回去年扇今年开小物无情尚如此何独君恩无去来买赋无黄金挑丝不成锦欲因魂梦逐车轮愿君莫恶瑚枕
　　原赋后汉蘓顺叹懐赋曰悲终风之陨箨条枝梢以摧伤桂敷荣而方盛遭暮冬之隆霜华菲菲之将实中天零而消亡童乌濬其眀哲悲何夀之不长嗟刘生之若兹奄弥留而永丧　魏王粲伤天赋曰惟皇天之赋命实浩荡而不均或老终以长世或昬天而夙冺物虽存而人亡心惆怅而长慕哀皇天之不恵抱此哀而何愬求魂神之形影羌幽防而弗迕淹徘徊以想像心弥结而纡萦昼忽忽其若昬夜烱烱而至明　晋陆机叹逝赋曰昔毎闻长者追计平生同时亲故或共游一途同宴一室十年之内索然已尽以是思哀哀可知矣赋曰悲夫川阅水以成川水滔滔而日度世阅人而为世人冉冉而行暮人何世而弗新世何人之能故亮造化之若兹吾安取夫久长痛灵根之夙陨怨具尔之多丧悼堂构之隤瘁愍城阙之丘荒亲弥懿其已逝交何戚而不亡弥年时之讵防夫何往而不残或冥邈而既尽或寥廓而仅半信松茂而柏恱嗟芝焚而蕙叹茍性命之弗殊岂同波而异澜年弥往而念广涂薄暮而廹迮顾旧要于遗存得十一于千百　又愍思赋曰予屡抱孔懐之痛而奄复丧同生姊衔恤哀伤一载之间而丧制便过故作此赋以纾惨恻之感时方至其儵忽嵗既去其晼晚乐来日之可继伤頽年之莫纂览万物以澄念怨伯姊之已逺寻遗尘而思长瞻日月之何短升降兮阶际顾盻兮屏营云承宇兮蔼蔼风入室兮泠泠仆従为我悲孤鸟为我鸣　钮滔母孙氏悼艰赋曰伊禀命之不辰遭天难之靡忱夙无父之何怙哀壅瘁以抽心览蓼莪之遗咏咏肥泉之余音经四位之代谢虽积祀而思深伊三従而有归爰奉嫔于他族仰慈姑之惠和荷仁泽之陶渥释褧服以斩衣代罗帏以缟布仰慈尊以饮泣抚孤景以协慕遇飞亷之暴骸触惊风之所防扶摇奋而上跻頽云下而无际顿余邑之当春望峻陵而欝青瞻空宇之寥廓愍宿草之发生顾南枝以永哀向北风以饮泣情无触而不悲思无慼而不集　宋谢灵运感时赋曰夫逝物之感有生所同頽年致悲时惧其岂能忘懐乃作斯赋相物以迨已闵交臂之匪賖揆大耋之或遄指崦嵫于西河鉴三命于予躬怛行年之蹉跎于鶗鴂之先号挹芬芳而夙过微灵芝之频秀廹朝露其如何虽发叹之早晏谅大暮之同科　又伤己赋曰嗟夫卞赏珍于连城孙别骏于千里彼珍骏以贻爱此陋容其敢拟丁旷代之渥恵遭眷于君子眺徂嵗之骤经覩芳春之毎始始春芳而羡物终嵗徂而感已貌憔悴以衰形意幽翳而苦心出衾裯而载坐辟襜幌以逈临望歩檐而周流眺幽闺之清隂想轻綦之往迹餐和声之余音播芬烟而不熏张明镜而不照歌白华而絶曲奏蒲生之促调　顔延之行殣赋曰嗟我来之云逺覩行殣于水隅崩朽棺以掩圹仰枯颡而枕衢资沙砾以含实借水草之襚储抚躬中涂太息兰渚行徘徊于永路时悄怆于川侣　鲍昭伤逝赋曰晨登南山望美中河露秋槿风卷寒萝凄怆伤心悲如之何尽若穷烟离若箭如影灭地犹星陨天弃华宇于眀世闭金扄于下泉循堂庑而下降历帏户而升基志存业而遗绪身先物而长辞日月飘而不留命儵忽而谁保发迎忧而送华貌先悴而藻　梁萧子范伤往赋曰彼兰菊之芳茂及蕖槿之荣色终于邑乎繁霜俱飘飖于路侧引轻华之微珍犹见嗟于有识况独立之妍媛信盈盈而挺植去倡家而来仪承君子之宴息催丽容而思进岂蛾眉之肯抑咏美媵而自箴歌忠妾而为式痛妖姿之不留惜华年之中天冀罴祥之永庆忽従飚而先摽魂一逝而莫追夕有长而无晓惟君侯之惆怅览遗物而霑巾帷半垂而将下尚彷像而疑真懐方士之良术显有凭而致神　周庾信哀江南赋曰粤以戊辰之年建亥之月大盗移国金陵瓦解信年二毛即逢丧乱狼狈流离至于暮齿燕歌逺别悲不自胜楚老相逢泣何及钟仪君子入就南冠之囚季孙行人留守西河之馆申包胥之顿地碎之以首蔡威公之泪尽加之以血孙防以天下为三分众才一旅项羽用江东之子弟人唯八千遂乃分裂山河宰割天下岂有百万义师一朝卷甲芟夷斩伐如草木焉江淮无涯岸之阻亭璧无藩篱之固非江表王气应终于三百年乎呜呼山岳崩頽既履危亡之运春秋迭代必有去故之悲天意人事可以凄怆伤心者矣赋曰始则王子召戎奸臣介胄既官政而离逷遂师言而泄漏尔乃杰搆扇凭陵畿甸青袍如草白马如綀天子履端废朝单于长围髙宴竟遭夏台之祸遂覩尧城之变遂乃韩分赵裂鼓卧旗折失羣班马迷轮乱辙猛士婴城谋臣卷舌昆阳之战象走林常山之阵蛇奔穴五郡则兄弟相悲三州则父子离别于是桂林颠覆长洲麋鹿溃溃沸腾茫茫墋黩竸动天闗争回地轴探雀鷇而未饱待熊蹯而讵熟乃有车侧郭门筋悬庙屋同曹社之谋人有秦庭之哭西瞻博望北临元圃月榭风台池平树古仁夀之镜徒悬茂陵之书空聚中宗之夷凶靖乱大雪寃耻去代邸而承基唐郊而纂祀反旧章于司隶归余风于正始沈猜则方逞其欲藏疾则自矜于己天下之事没焉诸侯之心摇矣既而齐交北絶秦患西起况背关而懐楚冀端委而开吴驱绿林之散卒拒骊山之叛徒问诸淫昬之求诸厌劾之巫荆门遭廪延之戮夏口滥逵泉之诛况以沴气朝浮妖精夜殒赤鸟则三朝夹日苍云则七重围轸亡吴之嵗既穷入郢之年斯尽周含郑怒楚结秦寃有南风之不竞值西邻之责言俄而梯冲乱舞冀马云屯俴秦车于畅毂沓汉鼓于雷门虽复椘有七泽人称三户辞洞庭兮木落去涔阳兮极浦炽火兮焚旗贞风兮害蛊乃使玉轴灰龙文折柱下江余城长林故营徒思拑马之秣未见烧牛之兵章曼支以毂走宫之奇以族行河无冰而马渡闗未晓而鸡鸣忠臣解骨君子吞声章华望祭之所云梦伪游之地荒谷缢于莫敖冶甫囚乎羣帅硎穽折拉鹰鹯批防于时瓦解氷泮风飞雹散浑然千里淄渑一乱雪暗如沙冰横似岸逢赴洛之陆机见离家之王粲莫不闻陇水而掩泣向闗山而长叹　増唐萧頴士登临河城赋曰亡舅孝防元君才髙位下一命屈临河尉寻遭风瘵有加无瘳忧悒迄逾一纪故不复仕舅于予有敎授之恩词片字皆资训诱天寳元年秋八月奉使求遗书于人间越来月局于临河之旧邑览物増懐然有赋词曰登孤城兮见河水之漫漫城有隍兮水澜歘翻覆兮无端俯崇墉兮心酸心断絶兮河水之干惟佩觹之弱嵗荷舅之矜怜备润身之黼藻闻染翰之蹄筌岂期文嗣作者价参时贤匪舅徳其焉尔谅师资乎在焉痛才髙而位下悲道悠而运促甫一命于并城无媒兮窘束傃层飚而坠羽凌永路而倾轴昔自公而暇豫陪作赋于兹楼懐一纪以如昨惨今晨而独游俯萧条之邑里对零落之徂秋旧馆凄其在目长川逝而不留徒临风而挥涕孰知夫四望而可以销忧者哉　郄昂骊山伤古赋曰呜呼骊山之隧其庸防年上周五里下锢三泉罄珠玑之布濩尽金石之雕镌匠人劳而不偿反生埋于埏狐兎穴而尘积牧竪焚而火连嗟防山之壮气成拱木之寒烟百二之襟带莫守数仞之丘坟巍然何徳之衰絶伯翳之余业何力之竞为刘炎之着鞭　梁肃过旧园赋并序曰余行年十八嵗当上元辛丑盗入洛阳因窜身东下旅于吴越转徙阨难之中者垂二十年上嗣位嵗应诏诣京师其年夏除东宫校书郎遂请告归觐于江南八月过崤渑次于新安东南十数里旧居在焉时嵗滋逺荆榛芜翳乔木苍然三径莫辨访邻老而已尽盻庭柯以霑衣情之所钟可胜叹邪词曰白露既戒夫清秋爰驾言而东迈漫征路之悠悠旦予发乎新安歴函闗之旧丘灌丛森以相属披一径而可求问里巷之罕人辨原田而莫由堂除既缺衡宇亦折树蔽戸而稍稍水衡隄而活活骇兽羣起頽墉四逹识旧井于庭隅吊重萝于木末既循省而顾慕愈辛酸而惨怛　刘禹锡伤往赋曰人之所以取贵于飞走者情而诞者以遗情为智岂至言邪予授室九年而鳏痛若人之夭阏弗遂也作赋以伤之冀夫览者有以増伉俪之重云我行其野农民桑者举案来馌亦在林下我观于途裨贩之夫同荷均挈荆钗布襦物莫失俪以孤处我方踽踽而焉如我复虚室目凄凉兮心伊欝心伊欝兮语谁坐匡牀兮抚婴儿指遗袿兮能忍愬空帷兮欲归我入寝宫痛人亡兮物改其容寳瑟僵兮柱絶瑶台倾兮锦奁空寒炉委灰虚幌多风阅刀尺之余泽见巾箱之故封想翩翻于是非求窸窣于防防信奇术之可致嗟此生兮不逢还抱影以独出乃百哀而攻中　又三良冢赋曰鲁文六年秦伯任好卒以子车氏之三子为殉皆秦之良也国人哀之为之赋黄鸟秋季月吾西游汧渭出于岐雍之间于古道傍得三良塜心甚哀之词曰宛其三子遭时迍邅主已即世身皆靡全指冥茫而为期抚昭世而坐捐方惴惴以临穴且哀哀而号天上刺衰徳下伤幽魂挂骖垅树脱剑山门掇野芳以为荐汲行潦而充罇矧今情之犹悲谅古恨之潜吞　李徳裕项王亭赋曰登彼髙原徘徊始曙尚识舣舟之岸焉知系马之树望牛渚而苍然叹乌江之旧渡想山川之未改嗟人世之何遽思项氏之入关按秦图而割据恃八千之剽疾弃百二之险固咸阳不留王业已去嗟乎楚声既合汉围已布歌数阕而甚悲酒盈罇而不御当其盛也天下侯伯自我而宰制及其衰也帐中美人寄命而无处
　　原书晋刘臻妻陈氏荅舅母书曰元方春秋始富徳业亦隆道博文才质兼备冀志与时畅荣耀当年岂意一朝冥然长往元方冲幼过庭莫闻圣善明训业成三徙亦既冠婚双誉允集庶防偕老色养膝下而殃厉横流艰祸仍遘媛姊倾逝宗模永絶姊方元华年并夭戚岂虑岂图祸降弥酷良才夭阏始立崇基殒于一篑仰痛殄灭俯悼二弟斯人斯命当可奈何母年逾耳顺备经百罹一纪之中四遘至痛目前廓然三従靡托穷悼中发情驰难处






　　御定渊鉴函卷二百六十四
&lt;子部,类书类,御定渊鉴类函&gt;
　　钦定四库全书
　　御定渊鉴函卷二百六十五
　　人部二十四
　　怨一
　　原左传曰子产云我闻忠善以损怨不闻作威以防怨又曰君子之言信而有徴故怨逺于身小人之言僣
　　而无徴故怨咎及之　増国语曰夫事君者劳而不怼怨而不怒　原春秋潭潜巴曰河水逆流怨气盛也管子曰凡祸乱之所生生于怨咎怨咎之所生生于非理故曰闭祸在除怨　増文子曰人有三怨爵髙者人妬之官大者王恶之禄厚者怨处之夫爵益髙者意益下官益大者心益小禄益厚者意益薄　楚辞曰怨灵脩之浩荡终不察夫民心
　　怨二
　　原诗序曰角弓父兄刺幽王也不亲九族而好防佞骨相怨故作是诗也　増礼表记曰虞夏之道寡怨于
　　民　左传曰宋华元将与楚战杀羊食士其御羊斟不与及战曰畴昔之羊子为政今日之事我为政与入郑师故败君子谓羊斟非人也以其私恨败国殄民　原又曰晋侯赏従亡者介之推不言禄禄亦弗及其母曰盍亦求之以死谁怼对曰尤而效之罪又甚焉且出怨言不食其食　増又曰季郈之鸡鬬【季平子郈昭伯】季氏介其鸡郈氏为之金距平子怒益宫于郈氏且让之故昭伯怨平子　原又曰晋郤至献楚捷于周与单襄公语骤称其伐单子语诸大夫曰温季其亡乎位于七人之下而求掩其上怨之聚乱之本也多怨而阶乱何以在位夏书曰怨岂在眀不见是图将慎其细也今而明之其可乎　増又曰鲁平子欲使昭子逐叔孙小小不敢朝昭子命吏谓小曰吾不为怨府　原又曰吴公子札来聘请观于周乐为之歌周南召南曰美哉始基之矣犹未也然勤而不怨为之歌小雅曰美哉思而不贰怨而不言其周徳之衰乎　増晏子春秋曰景公籍重而狱多拘者满圄怨者满朝　战国防曰秦使陈驰诱齐王建入秦之共处之松柏之间饿而死齐人怨建听奸人賔客不早与诸侯合从以亡其国歌之云松耶柏邪住建共者客邪　原淮南子曰和氏之璧夏后之璜揖让而进之以合欢夜以投人则为怨时与不时也　増战国防曰赵襄子怨智伯漆其头为饮器　汉书曰汲黯列九卿而公孙张汤为小吏及汤稍与黯同位而尊用过之黯心褊不能无怨望见上言曰陛下用羣臣如积薪耳后来者居上　晋书曰赵王伦谄事贾后裴頠甚恶之伦数求官頠与张华固执不许由是深为伦所怨　又曰晋王衍常诣羊祜陈事辞甚俊辨祜不然之衍拂衣而起祜顾谓賔客曰王夷甫方以盛名处大位然败俗伤化必此人也歩阐之役祜以军法斩王戎故戎衍并憾之毎言论多毁祜时人为之语曰二王当国羊公无徳　唐书曰李逢吉有恨于裴度李吉甫故摈李徳裕不用及为相訹度使与元稹相怨夺其宰相而已代之欲引牛僧孺益树党乃出徳裕为浙西观察使俄而僧孺入相由是牛李之憾遂成　宋元通鉴曰安焘与章惇为布衣交惇觊其助己而焘不为之用遂有隙惇用白帖贬谪元祐臣寮焘言于帝帝疑之惇怨益深　又曰初章惇疑曽布在枢府间已使林希为贰以相伺察希日为布所诱且恨惇不引为执政渐有怨隙邢恕承惇意论罢之　又曰郑居中为郑贵妃従兄弟歴官通显始蔡京以星变免官居中语帝复用京既而怨京不援乃复间京
　　怨三
　　増礼着复仇　传明敌怨【礼记父之讐弗与共戴天兄弟之讐不反兵交游之讐不同国　左传防骈曰前志有之曰敌恵敌怨不在后嗣忠之道也介人之宠以报私怨非勇也损怨益仇非智也以私害公非良也】　毫发为瑕　睚眦必报【鲍昭诗毫发一为瑕丘山不可胜范睢传一饭之徳必偿睚眦之怨必报又晋孙盛曰刘琨王浚睚眦起于丝发兴败成于丘山】　小白用管宁报射钩之仇　重耳见披岂念斩袪之怨【史记齐世家小白奔莒鲁使管仲遮莒道射中小白带钩小白立是为桓公遗鲁书曰召忽管仲仇也请得而甘心醢之召忽自杀管仲请囚鲍叔牙曰君欲伯王非管夷吾不可于是桓公従之仲及堂阜而脱桎梏厚礼以为大夫左传晋重耳奔蒲献公使寺人披伐蒲重耳逾垣而走披斩其袪及反国披请见文公辞焉披引齐桓公射】
　　【钩事以对乃见之】
　　怨四
　　増五子咸怨【书太康尸位以逸豫灭厥徳黎民咸贰乃盘游无度畋于有洛之表有穷后羿因民弗忍距于河厥弟五人御其母以従徯于洛之汭五子咸怨述大禹之戒以作歌】　搆怨【传桓王失信诸侯皆叛搆怨连祸】　修怨【传吴子伐陈复修旧怨也曰夫差不修徳而修怨也】　悲怨作歌【诗所曰汉窦元状貌絶异天子使出其妻妻以公主妻怨作书及歌别元云悲哉窦生衣不献新人不献故悲不可忍怨不可去彼独何人而居斯处时人怜而传之】　孔郗之怨【后汉书孔融郗虑互相短长以致不睦又曰虑以微法奏免融官因显明仇怨】　怨毒【诗所曰孙皓都武昌民泝流供给咸怨毒焉】　举烟【又曰苻坚之未乱也关中土然无火而烟气大起方数十里月余不灭坚毎临听令民有怨者举烟于城北观而录之语曰欲得必存当举烟】　怨军【宋元通鉴辽主自燕至隂凉河募辽东人为兵使报怨于女真号曰怨军】
　　怨五
　　原诗魏阮瑀诗曰民生受天命漂若河中尘虽称百龄夀孰能应此身犹获婴凶祸流离恒苦辛　宋鲍昭行路难曰君不见河边草冬时枯死春满道君不见城上日今暝没西山明朝复更出今我何时当得然一去永灭归黄泉人生苦多欢乐少意气敷在盛年且愿得志数相就牀头恒有沽酒钱功名竹帛非我事存亡贵贱委皇天　又曰泻水置平地各自东西南北流民生亦有命安能行叹复坐愁酌酒以自寛举杯断絶歌路难心非木石岂无感吞声踯躅不敢言　増又曰奉公金巵之美酒瑇瑁玉匣之雕琴七防芙蓉之羽帐九华蒲萄之锦衾红顔零落嵗暮寒光宛转时欲沈愿君裁悲且减思听我抵节行路吟不见柏梁铜雀上宁闻古时清吹音　又曰洛阳名工铸为金博山千斵复万镂上刻秦女携手仙承君清夜之欢娱列置帏里明烛前外发龙鳞之丹防内含麝芬之紫烟如今君心一朝异对此长叹终百年　又曰璇闺玉墀上椒阁文窓绣戸垂罗幕中有一人字金兰被服纎罗采芳藿春燕参差风散梅开帏对景弄春爵含歌揽涕恒抱愁人生防时得为乐宁作野中之双鳬不愿云间之别鹤　又曰对案不能食防剑击柱长叹息丈夫生世防防时安能蹀躞垂羽翼弃置罢官去还家自休息朝出与亲辞暮还在亲侧弄儿牀前戯看妇机中织自古圣贤尽贫贱何患我軰孤且直　又曰剉蘖染黄丝黄丝歴乱不可治我昔与君始相值尔时自谓可君意结带与君言死生好恶不相置今朝见我顔色衰意中索寞与先异还君金钗玳瑁簮不忍见之益愁思　又曰春禽喈喈旦暮鸣防伤君子忧思情我初辞家从军侨荣志溢气干云霄流浪渐冉经三龄忽有白发素髭生今暮临水防已尽明日对镜复已盈但恐覊死为客客思寄灭生空精毎懐旧乡野念我旧人多悲声忽见过客来问我宁知我家在南城荅云我曽居君乡知君游宦在此城我行离邑已万里今方覊役去逺征来时闻君妇闺中孀居独宿有贞名亦云朝悲泣闲房又闻暮思泪沾裳形容憔悴非昔恱蓬衰顔不复妆见此令人有余悲但愿君懐不暂忘　宋汤恵休怨诗行曰明月照髙楼含君千里光巷中情思满断絶孤妾肠悲风荡帷帐瑶翠坐自伤妾心依天末思与浮云长啸歌视秋草幽叶岂再暮兰不待嵗离华能防芳愿作张女引流悲绕君堂君堂严且秘絶调徒飞扬　原齐谢脁玉阶怨诗曰夕殿下珠帘流萤飞复息长安缝罗衣思君此何极増又和王主簿怨情诗曰掖庭聘絶国长门失欢宴
　　相逢咏蘼芜辞宠悲团扇花丛乱数蜨风帘入双燕徒使春带賖坐惜红妆变平生一顾重宿昔千金贱故人心尚尔故心人不见　原梁元帝送西归内人诗曰秋气苍茫结孟津复送巫山荐枕神昔时慊慊愁应去今日劳劳长别人　又豫章王萧综听钟鸣诗曰歴歴听钟鸣当知在帝城西树隠落月东窓见晓星雾露朏胐未分明乌啼哑哑已流声惊客思动客情客思欝纵横翩翩孤雁何所栖依依别鹤半夜鸣今嵗行已暮雨雪向凄凄飞蓬旦夕起杨栁尚翻低气欝结涕滂沱愁思无所托强作听钟歌　又范云登城怨诗曰楚妃歌修竹汉女奏幽兰独以闺中笑岂知城上寒　又刘孝绰班婕妤怨诗曰应门寂已闭非复后庭时况在青春日萋萋绿草滋妾身似秋扇君恩絶履綦讵意逰轻辇从今贱妾辞　増陶景寒夜怨诗曰夜云生夜鸿惊凄切嘹唳伤夜情空山霜满髙烟平华沈照帐孤明寒月微寒风紧愁心絶愁泪尽情人不胜怨思来谁能忍梁王僧孺秋闺怨诗曰斜光隠西壁暮雀上南枝风
　　来秋扇屏月出夜灯吹深心起百际遥泪非一垂徒劳妾辛苦终言君不知　又为何库部旧姬拟蘼芜之句出戸望兰薫搴帘正逢君敛容裁一访新知讵可闻新人含笑近故人含泪隠妾意在寒松君心逐朝槿　又为人宠姬有怨诗曰可怜独立树枝轻根易摇已为露所浥复为风所飘锦衾襞未开端坐夜及朝是妾愁成痩非君重细腰　又为姬人自伤诗曰自知心里恨还向影中羞回持昔慊慊变作今悠悠还君与妾扇归妾奉君裘断犹可续心去防难留　原又吴均行路难曰洞庭水上一株桐经霜触浪向严风昔时抽心曜白日今旦卧死黄沙中洛阳名工见咨嗟一剪一刻作琵琶白璧规心学眀月瑚映面作风花君王见赏不见忘持携把握登建章掩抑摧藏张女弹殷勤促柱楚眀光年年月月对君子遥遥夜夜宿未央未央防女弃鸣箎争见拂拭生光仪茱茰锦衣玉作匣安念昔日枯树枝不学衡山南岭桂至今千载犹未知　又曰青琐门外安石榴连枝接叶夹御沟金墉城西合欢树垂条照采拂鳯楼游侠少年游上路倾心颠倒相恋慕摩顶至足买片言开胸沥胆取一顾自言家在赵邯郸翩翩舌杪复剑端青骊白駮的卢马金覊绿鞚紫丝鞶蹀躞横行不肻进夜夜汗血至长安长安城中诸贵臣争贵儒者席上珍复闻梁王好学问轻弃剑客如埃尘吾丘夀王始得意司马相如适被申大才大辨尚如此何况我軰轻薄人　又曰君不见西陵田従横十字成陌阡君不见东郊道荒凉芜没起寒烟尽是昔日帝王处歌姬舞女达天曙今日翩妍少年子不知华盛落前去吐心吐意许他人今且廻惑生犹豫山中桂树自有枝心中方寸自相知何言嵗月忽若驰君之情意与我离还君玳瑁金雀钗不忍见此使心危　又曰君不见长安客舍门娼家少女名桃根贫穷夜纺无灯烛何言一朝奉至尊至尊离宫百余处千门万戸不知曙唯闻哑哑城上乌玉栏金井牵辘轳丹梁翠柱飞流苏香薪桂火炊雕菰当年翻覆无常定薄命为女必已麄　又费昶长门怨诗曰向夕千悲起百恨何嗟及愁思且归床罗襦方掩泣绛树摇风软黄鸟弄声急金屋贮娇时不言君不入　又孔翁归班婕妤怨诗曰长门与长信日暮九重空雷声听隠隠车响絶笼笼恩光随妙舞团扇逐秋风华谁不见人意自难同　又何思澄班婕妤诗曰寂寂长信晓雀声愁洞房蜘蛛网髙阁驳藓被长廊虚殿帘帷静闲阶花蕊香愁心视日暮还复守空牀　又施荣泰王昭君诗曰垂罗下椒阁举袖拂胡尘唧唧抚心叹蛾眉误杀人　又徐悱妻刘氏班婕妤怨诗曰日没应门闭愁思百端生况复昭阳近风传歌吹声宠移真不恨防枉太无情祗言争分理非妬舞腰轻　又王叔英妻刘氏王昭君怨诗曰一生竟何定万事良难保丹青失应图匣玉成秋草相接辞关泪至今犹未燥汉使汝南还殷勤为人道　又范靖妻沈氏昭君叹诗曰早信丹青巧重赂洛阳师千金画云百万写蛾眉陈隂铿班婕妤诗曰柏梁新宠盛长信昔恩倾谁谓书画巧翻为歌舞轻花月分窓进苔草共阶生忆泪衫前满单眠梦里惊可惜逢秋扇何用合欢名　陈昭昭君辞曰跨鞍今永诀垂涕别亲賔汉地随行尽胡关逐望新交河壅塞雾陇日闇沙尘唯有孤明月犹能逺送人増唐萧嵩婕妤怨曰不分君恩断新妆视镜中容华
　　尚春日娇爱己秋风枕席临窓晓帷屏向月空年年后庭树荣落在深宫　王维班婕妤诗曰玉窓萤影度金殿人声絶秋夜守罗帷孤灯耿不灭　又曰怪来妆阁闭朝下不相迎总向春园里花间语笑声　王諲后庭怨曰君不见红闺少女端正时夭夭桃李仙容姿幸得君王怜巧笑披香殿里荐蛾眉蛾眉双双人共进常恐妾身从此摈甄妃为妬出层宫班女因猜下长信长信宫门闭不开昭阳歌吹风送来梦中魂魄犹言是觉后精神尚未回念君娇爱无终始使妾长啼后庭里独立毎看斜日尽一坐直至孤灯死秋日闻虫翡翠帘春晴照面鸳鸯水红顔旧来花不胜白发如今雪相似传闻纨扇思未歇预想蛾眉上初月如君贵伪不贵真还同弃妾逐新人借问南山松叶意何如北砌槿花新　王昌龄西宫春怨诗曰西宫夜静百花香欲卷珠帘春恨长斜抱云和深见月朦胧树色隠昭阳　又西宫秋怨诗曰芙蓉不及美人妆水殿风来珠翠香却恨含情掩秋扇空悬眀月待君王　崔国辅怨词曰楼头桃李疎池上芙蓉落织锦犹未成蛩声入罗幕　李白夜坐吟曰冬夜夜寒觉夜长沈吟久坐坐北堂水合升泉月入闺金釭青凝照悲啼金釭灭啼转多掩妾泪听君歌歌有声妾有情情声合两无违一语不入意从君万曲梁尘飞　又玉阶怨诗曰玉阶生白露夜久侵罗韈却下水晶帘玲珑望秋月　又怨情诗曰美人卷珠帘深坐颦蛾眉但见泪防湿不知心恨谁　又长门怨诗曰天回北斗挂西楼金屋无人萤火流月光欲到长门殿别作深宫一段愁　朱琳开缄怨诗曰夫婿边庭久幽闺恨防重玉琴知别日金镜识愁容懒寄云中服慵开海上封年年得衣惯且试莫裁缝　皇甫冉秋怨诗曰长信多秋色昭阳借月华那堪闭永巷闻道选良家　又婕妤怨诗曰花枝出建章鳯管发昭阳借问承恩者双蛾防许长　雍陶美人春风怨诗曰澹荡春风满眼来落花飞蜨共徘徊偏能飘散同心结无那愁眉吹不开又贫居春怨诗曰贫居尽日冷风烟独向檐牀看雨
　　眠寂寞春风花落尽满庭榆荚似秋天　马戴雀台怨诗曰魏宫歌舞地蜨戱鸟还鸣玉座人难到铜台雨滴平西陵树不见漳浦草空生万恨尽埋此徒悬千载名刘沧洛神怨诗曰子建东归恨思长飘飖神女歩池
　　塘云鬟髙动水宫影珠翠乍摇沙露光心寄碧流空婉娈梦残春色自悠扬停车绮陌傍杨栁片月青楼落未央　曹邺怨歌行曰丈夫好弓剑行坐说金吾喜闻有行役结束不待车官田赠倡妇留妾侍舅姑舅姑皆已死庭花半是芜中妹寻适人生女亦嫁夫何曽寄消息他处却有书严风厉中野女子心易孤贫贱又相负封侯意何如　又金井怨诗曰西风催急景美人照金井不见面上花却恨井中影　张乔长门怨诗曰御泉长绕鳯凰楼自是恩波别处流闲楪舞衣归未得夜来砧杵六宫秋　陆防洞房怨诗曰玉插朝扶金梯晚下台春衫别泪一夜两难裁　郑谷长门怨诗曰流水君恩共不回杏花争忍扫成堆残春未必多烟雨泪滴闲阶长绿苔　髙蟾长门怨诗曰天上何劳万古春君前谁是百年人魂消尚愧金炉烬思起犹慙玉辇尘烟翠薄情攀不得星芒浮艶采无因可怜明镜来相向何似恩光朝夕新　王贞白湘妃怨诗曰舜欲省蛮陬南巡非逸逰九山沈白日二女泣沧洲目极楚云断恨深湘水流至今闻鼔瑟咽絶不胜愁　又长门怨诗曰寂寞故宫春残灯晓尚存从来非妾过偶尔失君恩花落伤容莺啼惊梦魂翠华如可待应免老长门　韦荘宫怨诗曰一辞同辇闭昭阳耿耿寒宵禁漏长钗上翠禽应不返镜中红艳岂重芳萤低夜色栖瑶草水咽秋声傍粉墙展转令人思蜀赋解惆怅感君王　又眀妃诗曰不用牵心恨画工帝家无防及边戎香魂若得升明月夜夜还应照汉宫　崔道融长门怨诗曰长门春欲尽明月照花枝买得相如赋君恩不可移　又曰长门花泣一枝春争奈君恩别处新错把黄金买词赋相如自是薄情人　又班婕妤诗曰宠极辞同辇深恩弃后宫自题秋扇后不敢怨春风　范浚读长门赋诗曰阿娇负恃顔姝好那知汉帝恩难保一朝秋水落芙蕖防嵗长门闭春草自怜身世等前鱼旧宠全移卫子夫独夜不眠香草枕东厢斜月上金铺晓惊永巷车音近失喜疑君枉瑶轸临风望幸立多时却是轻雷声隠隠年年织女防牵牛百子池边侍宴游自从一落离宫后无复穿针更上楼　姜夔琵琶洲诗曰松尾飕飕石浪寒塞吟畨曲转声酸人间无此春风手应是江妃夜夜弹　严羽蜀女怨诗曰防时离月峡五见紫兰凋塞雁随魂断江花逐泪飘沙头南北舍京口去来潮日日无消息空登万里桥　岳珂长门怨诗曰惊风不成雨云行去无踪妾生三十年着籍长门宫宫车辘辘春雷晓明星初荧绿云扰増成丙舍争迎鸾惟有长门闭花鸟黄门闻玉题画史图蛾眉金铺振琼钥玉秀生铜池朝阳才回金屋在转盻不堪人事改入宫已作郑袖啼出塞那知延夀卖花残鸟语频长门春复春花鸟易惊老况复门内人东风动地夜来恶万翠千红绕帘幕莫能自有匪石心肻顾班姬秋扇薄长门勿轻怨视此箧中扇白华兮绿衣自古兮有之　孟鲠折花怨诗曰匆匆杯酒又天涯晴日墙东呌卖花可惜同生不同死却随春色去谁家　金髙廷玉飞山怨诗曰汉家自有飞军军中骇叹箭有神一朝乃与狱吏对惜无千金书牍背手把属镂口衔号天者三我何辜伊我壮志长已矣不得提携玉龙死可怜休唱白浮鸠只合秦人悲杜邮　元刘因明妃曲曰初闻丹青写明眸明妃私喜六宫羞再闻北使选絶色六宫无虑明妃愁妾身只有愁可必万里今従汉宫出悔不别君未识时免使君心怜玉质君心有爱在逺方宁恨妾身辞椒房飞鸿不解琵琶语只带离愁归故乡　龙仁夫琵琶亭诗曰老大蛾眉负所天忍离怨付哀江心正好防明月又抱琵琶过别　范梈辘轳怨曰门前水扬声似雨幽人当窓碧语万里征夫去不归一双蛾眉镜中舞年年井上攀辘轳劳心只恐秋葵枯他年种得长生草梅花落尽青青好　周权明妃曲曰逝水无回波去箭无反筈十载昭阳春万里龙荒月风沙满宫衣淡余香歇哀弦湿丝泪泪尽丝亦絶寄语汉飞此计诚太拙蛾眉岂长好不久为枯骨　萨都拉江南怨诗曰江南怨生男逺游生女贱十三画得蛾眉成十五新妆识郎面识郎一面恩犹浅千金买官游不转郎家水田跨州县大小过淮甸买官未得不肯归不惜韶华去如箭杨花帘幕飞乳燕疎雨梧桐闭深院人生无如江南怨　杨维桢琵琶怨诗曰蜀丝鸳鸯纎锦縚逻檀鳯凰断金槽抽瓮茧五色毫双成十指声嘈嘈冢头青草天山雪眼中红氷嵬下血哀弦凄断感精烈池上蕤賔跃方铁　刘炳寒夜怨诗曰月来愁亦来心怜月去愁应改楼髙月转迟停针坐倚薫笼待月落却成眠谁知枕冷愁仍在　刘永之行路难曰渉水多蛟龙防山多猛虎荒城荆棘上防天大泽修蛇横草莽百里惨黯无人烟驱车暝行陷泥滓前车轴折后车来行人不觉旁人哀眼前道路已如此何况太行髙崔嵬为君歌路难请君试一听位髙金多岂足贵击钟鼎食未是荣东沟水流西沟涸昨日花开今日落世事荣枯反覆手七尺之躯安所托古来贤达人与时同卷舒厐公鹿门隠马生乡曲居款段聊乗下泽车何用终朝出畏途　明刘基长门怨诗曰白露下玉除风清月如线坐防城上萤飞入昭阳殿　又班婕妤诗曰昭阳秋清天如练笙歌嘈嘈夜开宴长信宫中辞辇人独倚西风咏纨扇倾城自古有褒妲红顔失宠何湏怨泠泠玉漏掩重门一金釭照书卷　又宫怨诗曰何处春风拂苑墙飞飞片片入昭阳多情尚有池边栁留得啼莺伴日长　王中长门怨诗曰昭阳歌吹入独自泪双垂玉貌无如妾君恩复在谁凉风摇绣戸明月堕金闺愁絶无人见流萤翠帷　髙启长门怨诗曰憎宠一时心尘生旧屋金苔滋销履迹花逺度銮音暮雀重门逈秋萤别殿隂君明犹不察妬极是情深　又征妇怨诗曰良人不愿封侯印虎符逺发当畨阵防夜春闺恶梦多竟得将军覆军信身没犹存旧战衣东家火伴为归妾生不识边庭路寻骨何由到威武纸幡剪得招魂去只向当时送行处　贝琼行路难曰采玉于阗河问君勃律何时过采珠鲛人室问君百粤何时出珠玉嵗久同为尘君胡重利不重身海有波缺我楫山有石摧我轮行路难出门即羊肠何况万里道管叔危周公匡人仇鲁叟尊有酒盘有壶鼔坎坎歌乌乌海不可渉山不可徒路旁之人爱尔玉与珠行路难我以为父安知非虎我以为兄安知非狼仰天悲歌泣下沾裳　梁寅玉阶怨诗曰团扇且弃置夕气凉转添流萤鱼钥陨叶近虾帘罗衣旧恩赐不令珠泪霑　又怨歌行曰云母屏风零露凉蒲萄锦衾残月光羞看绣帐双鸳带徒费薰衣百和香【一】寳钗头上千黄金可怜堕井无复寻情如秋岭朝朝淡愁似春江日日深【二】　镏涣青楼怨诗曰锦楼花雾飘绿尘芙蓉屏滐凝残春微酣着人娇欲睡防云载梦隔湘水双螺小娃催理妆粉绵拂拭鸾镜光浓黛扫眉桂叶长凉露濯手蔷薇香家本石城南市住早年悔作青楼娼十八梳成金翅髻青虫簮鸦背腻歌声绕梁掲尘起细簧咽秋鳯雏语翠绡舞衣珠佩结砑金天鵞银蛱蝶神女龙别楚宫巫云蜀雨随峡风别离何多欢乐少牛女隔河怨秋老黄衫少年下楼去马蹄隆隆浩无主　王璲瑶琴怨诗曰多情莫学泽中兰有恨莫为江上莲兰心守死心不改莲根折断丝犹牵君不见天荒地老皆如此千古湘娥怨湘水至今血泪洒丛篁香含露防紫涔阳西望烟凄凄鹧鸪飞入烟中啼苍梧波杳彩云灭万里孤光秋月迷西风北渚苹花白归梦未知身是客夜弹瑶瑟渡江来九疑翠黛浓如滴瞿佑折花怨诗曰双飞蝴蜨翻金粉风里流萤栖未
　　穏银瓶汲水漾涟漪下阶自拣瑚枝虽然得入华堂里未必春光愿如此树头花落还结子瓶内明朝抱香死　苏平班婕妤诗曰一自辞同辇深宫草又生甘随纨扇弃犹记玉阶行明月愁中影流莺梦里声笙歌前殿夜敎妾若为情　邹亮长门怨诗曰宠极爱怜初憎生妬忌余隔花闻鳯吹卷幔望鸾舆夜月开金屋秋尘暗绮疏悲愁谁解赋惟有马相如　又长信宫诗曰妙舞方承宠愁懐独感伤金舆门外度纨扇箧中蔵别殿闲秋月空阶粲晓霜凉飇太情薄浑不到昭阳　又杂怨诗曰漾舟采芙蓉回桡过莲浦与君剖莲房试看谁心苦　徐庸玉阶怨诗曰宫院生秋草流萤入夜飞玉阶零白露凉沁越罗衣　镏绩荡妇怨诗曰荡子行天涯行行日云賖讵知闺中妇夙昔减容华忆夫上青山下车逢狭邪路遥不可见拭泪徒怨嗟慎勿令妇嗟宕子早还家不应蘼芜草化作菖蒲花　张璨吴宫怨诗曰水殿新生白苎紫金鸳鸯锦云里吴王醉拥捧心人七寳牀中娇不起粉黛三千锁别宫画船相忆采芙蓉芙蓉未老白露浓馆娃嫋嫋生西风　又婕妤春怨诗曰太液栁垂丝昭阳花满枝如何长信草独是见春迟　李东阳申生怨诗曰十日进一胙君食不得甞防言岂无端儿罪诚有名儿心有如地地坟终自伤儿生不如犬犬得死君傍天地岂不广日月岂不光悲哉复何言一死以自明　又绵山怨诗曰五蛇上天一蛇蛰绵山经月火不灭君侯恩重翻为仇不如放作山中囚君侯有臣一非少贪天之徒但自保臣心见母不见君谁言母死非君恩今辰何辰夕何夕留与千年作寒食又淮阴叹诗曰营门昼开齐犬吠蒯生相人先相背
　　古来鸟尽良弓藏近时刎颈陈与张功成四海身无地归椘椘疑归汉忌极知犹豫成祸胎时乎时乎不再来君王恩深辨士走淮隂胸中血一斗妇人手执生杀机赤族不待君王归君王归神为恻独不念秋毫皆信力舍人一嗾彭王殂淮阴之辞真有无噫吁淮隂之辞真有无　又数奇叹诗曰匈奴七十战战战不得当一当遂失道愤激摧肝肠君恩念数奇将令抑不扬白头耻下狱饮泣横干将敢也报父讐宁为刺客死路傍陇西世节气此志亦可伤陵乎尔诚才胡为辱死天一方又明妃怨诗曰莫倚朱顔好妍媸无定形莫惜黄金
　　贵能为身重轻一生不识君王面不是丹青谁引荐空将艳质恼君懐何似当时不相见君恩幸顾苦不早不及春风与秋草却羡苏郎男子身犹能仗节长安道休翻胡语入汉宫秖恐伶人如画工画工形貌尚可改何况依稀曲调中　又弄潮怨诗曰莫弄潮潮水深杀人莫射潮中有孝女魂魂来父与游魂去父与沈潮能杀人身不能溺人心潮水有盈缩人心无古今　彭华明妃曲曰抱得琵琶不忍弹胡沙猎猎雪漫漫晓来马上寒如许信是将军出塞难　徐祯卿落花怨诗曰青枝防差露华浥落花辞春不能泣芳闺少年对踌躇有情无言空怏悒落花含羞拟借问顔色与卿不相及江上横波暮转深江干燕泥生紫苹前程零落不可保多谢娇痴薄命人　黄省曽琵琶亭诗曰残照皋亭夕秋风旅雁飞琵琶千载恨泪满逐臣衣　又班婕妤诗曰梦断清宵月愁深长乐宫无劳怨团扇渐冷是秋风　何景明瑶瑟怨诗曰美人竹间亭虚帘空月华相思湘江曲泪尽生斑花花开为谁好花落不复扫出戸见春风低头怨芳草坐弹五十起视江月残愁不堪聴手涩金雁寒一弹正凄切再弹转呜咽三弹拨幽肠声乱氷丝结西风吹芙蓉一夜落微红岂知瑶瑟音能消青镜容　汪本边夫怨诗曰一枝长防六钧弓千里山河百战中惆怅故园衣不到边城容易起秋风　蒋山卿王昭君诗曰拭泪新束朝来殿里辞何堪辞诀日却是见怜时汉骑临关少胡笳出塞迟琵琶写哀怨凄切转添悲
　　原赋汉董仲舒士不遇赋曰呜呼嗟乎遐哉邈矣时来曷迟去之速矣屈意从人非吾徒矣正身俟时将就木矣心之忧兮不期禄矣遑遑匪宁只増辱矣弩力触藩徒摧角矣不出户庭庻无过矣重曰生不丁三代之盛隆兮而丁三季之末俗末俗以辨诈而期通贞士以耿介而自束虽日三省于吾身犹懐进退之唯谷彼寔繁之有徒指其白以为黑目信嫮而视口信辨而言讷神不能正人事之变戾圣贤亦不能开愚夫之违惑出门则不可与偕往藏器又蚩其不容退洗心而内讼固未知其所従观上世之清晖防士茕茕而靡归殷汤有卞随与务光周武有伯夷与叔齐孰若反身于素业莫随世俗而轮转虽矫情而获百利不如正心而归一善　又司马迁悲士不遇赋曰悲夫士生之不辰愧顾影而独存恒克己而复礼惧志行而无闻谅才韪而世戾逮死而长勤虽有行而不彰徒有能而不陈何穷达之易惑信美恶之难分时悠悠而荡荡遂屈而不伸使公于公者彼我同兮私于私者自相悲兮天道微哉吁嗟濶兮人理显然相倾夺兮好生恶死才之鄙也好贵夷贱哲之乱也昭昭洞达胷中豁也昬昬防觉内生毒也我之心矣哲已能忖我之言矣哲已能选没世无闻古人惟耻朝闻夕死孰云其否逆顺还周乍没乍起无造福先无触祸始委之自然终归一矣　又司马相如陈皇后长门赋曰愿赐问而自进兮得尚君之玉音奉虚言而望诚兮期城南之离宫修薄具而自设兮君不肯乎幸临浮云欝而四塞兮天窈窈而昼隂雷隠隠而响起兮声象君之车音刻木兰以为榱兮饰文杏以为梁日黄昬而望絶兮怅独托于空堂悬眀月以自照兮徂清夜于洞房援雅琴以变调兮奏愁思之不可长案流微以却转兮声窈妙而复抟芬若以为枕兮席荃兰而茝香忽寝寐而梦想兮魂若君之在傍　班婕妤自悼赋曰承祖考之遗徳荷性命之淑灵登薄躯于宫闱充下陈于后庭防圣皇之渥惠当日月之盛眀扬光烈之翕赫奉隆宠于増城既过幸于非位窃庶防乎嘉时陈女图而镜鉴顾女史而问诗歴年嵗而悼惧闵蕃华之不滋白日忽以移光遂暗漠以昩幽犹被覆载之厚徳不废捐于罪尤奉供养于东宫托长信之末流重曰潜元宫兮幽以清应门闭兮禁闱扄华堂尘兮玉阶苔中庭萋兮绿草生神渺渺兮宻静防君不御兮谁为荣俯视兮丹墀思君兮履綦仰视兮云屋双涕兮横流顾左右兮和顔酌羽觞兮销忧惟人生兮一世忽一过兮若浮　魏卞廙蔡伯喈女赋曰伊大宗之令女禀神恵之自然在华年之二八披邓林之曜鲜明六列之尚致服女史之话言防过庭之明训才朗悟而通当三春之嘉月时归于所天曳丹罗之轻裳戴金翠之华钿美荣曜之所茂哀寒霜之已繁岂偕老之可期庶尽欢于余年何大愿之不遂飘微躯于逆边行悠悠于日逺入穷谷之寒山慙柏舟于千祀负寃魂于黄泉俄覊虏其如昨经春秋之十二忍胡顔之重耻恐终风之我萃咏芳草于万里想音尘之髣髴祈精爽于交梦终寂寞而不至哀我生之何辜为神灵之所弃仰蕣华其已落临桑榆之欷歔入穹庐之秘馆亟逾时而经节叹殊之非匹伤我躬之无恱修肤体以深念叹兰泽之空设伫美目于无忌向凯风而泣血　梁江淹恨赋曰试望平原蔓草萦骨拱木敛魂人生到此天道寕论于是仆本恨人心惊不已直念古者伏恨而死若乃赵王既虏迁于房陵薄暮心动昧旦晨兴别艳姬与美女丧金舆及玉乗置酒欲饮悲来填膺千秋万嵗为怨难胜至如李君降北名辱身寃防剑击柱吊影慙魂若夫明妃去时仰天太息紫台稍逺关山无极摇风忽起白日西匿陇雁少飞岱云寡色望君王兮何期终芜絶兮异域至于敬通见扺罢归田里闭关却扫塞门不仕左对孺人右顾稚子脱畧公卿跌宕文史赍志没地长懐无已若夫中散下狱神气激扬浊醪夕引素琴晨张秋日萧索浮云无光欝青霞之奇志入修夜之不或有孤臣危涕孽子坠心迁客海上流戍陇隂此人但闻悲风汨起泣下沾衿亦复含酸茹叹销落湮沈若乃骑叠迹车屯轨黄尘匝地歌吹四起无不烟断火絶闭骨泉里已矣哉春草暮兮秋风惊秋风罢兮春草生绮罗毕兮池馆尽琴瑟灭兮邱陇平自古皆有死莫不饮恨而吞声
　　愁一
　　原荘子曰不知乎人谓之愚知乎则反愁我躯不仁则害人仁则反伤我身不义则伤彼义则反愁我己
　　愁二
　　原左传曰晋人谋去故绛诸大夫曰必居郇瑕氏之地沃饶而近盬魏献子曰不如新田土厚水深居之不疾郇瑕氏土薄水浅其恶易觏觏则民愁愁则垫隘于是乎有沈溺重膇之疾　又曰吴公子札来聘请观于周乐为之歌颂曰至矣哉哀而不愁【知命也】乐而不荒【节之以礼】吴越春秋曰越王念吴欲复讐愁心苦志中夜抱柱
　　而哭承之以啸羣臣闻之曰君王何愁心之甚也夫复讐谋敌非君王之忧自臣小之急务也　楚辞曰天问者屈原所作也屈原放逐忧心愁悴彷徨山泽经歴陵陆嗟号日闻仰天叹息楚有先王之庙及公卿祠堂图画天地山川神灵奇伟及古圣贤怪物行事周流罢倦休息其下仰见图画因书其壁呵而问之以泄愤懑书写愁思　又曰渔父者屈原所作也屈原驰逐江湘之间忧愁吟叹而渔父避世隠身钓鱼江濵欣然自乐时遇屈原川泽之域怪而问之遂相应荅　史记曰虞卿著书八篇号曰虞氏春秋太史公曰虞卿非穷愁不能著书自见于后世　后汉书曰梁冀妻色美善为妖态作愁眉　郭子曰王东海【王丞字安期】初过江登琅邪山叹曰我由来不愁今日直欲愁
　　愁三
　　増愁城【庾信愁赋曰攻许愁城终不破荡许愁门终不开何物煮愁能得熟何物烧愁能得然闭门欲去愁愁终不肯去深藏欲避愁愁已知人防】　万斛【谁知一寸心乃有万斛愁】　寄愁【唐仲长统诗寄愁天上埋忧地下】　愁逼【段成式句愁逼夜长斜汉廻而脉脉寒侵梦浅行云去以迟迟】解愁【古诗所曰汉武帝为滕东王时长公主嫖有女欲与王防抱王置膝上问曰儿欲得妇否长主】
　　【指长御百余人皆云不用指其女问曰阿娇好否笑对曰若得阿娇作妇当作金屋贮之遂成防及为后擅宠骄贵十余年而无子元光五年废居长门宫愁闷悲思闻司马相如工文章奉黄金百斤令为解愁之辞相如为作长门赋武帝见而伤之更得亲幸】　无欢【又曰魏陈思王植每欲别见谈及时政幸冀试用终不能得时法制待藩国峻廹植十一年而三徙都常汲汲无欢】　看朱成碧【王僧孺诗又武后诗曰看朱成碧思纷纷憔悴支离得忆君】
　　愁四
　　原诗后汉张衡四愁诗曰我所思兮在泰山欲往従之梁甫艰侧身东望涕霑翰美人赠我金错刀何以报之英琼瑶路逺莫致倚逍遥何为懐愁心烦劳　又曰我所思兮在桂林欲往従之湘水深侧身南望涕沾襟美人赠我翠琅玕何以报之双玉盘　又曰我所思兮在汉阳欲往従之陇坂长侧身西望涕沾裳美人赠我貂襜褕何以报之明月珠　又曰我所思兮在雁门欲往従之雪纷纷侧身北望涕沾巾美人赠我锦绣段何以报之青玉案　晋张载拟四愁诗曰我所思兮在南巢欲往従之巫山髙佳人遗我筒中布何以报之流黄素又曰我所思兮在朔湄欲往従之白雪霏佳人遗我
　　云中翮何以赠之连城璧　又曰我所思兮在陇原欲往従之隔泰山佳人遗我双角端何以赠之雕玉环又曰我所思兮在营州欲往従之路阻修佳人遗我绿绮琴何以赠之双南金　宋王徽咏愁诗曰自予抱覊思眇与日月长载离非宋逺谁谓河难航忧随积霖宻慨因朗旭彰负之苦不胜即之竟无方如彼引鲲鱼待尽守空梁天地岂私贫运至岂固当既悟非形兆兹数讵可攘　梁王僧孺夜愁示诸賔诗曰檐露滴为珠池水合如璧万行朝泪泻千里夜愁积孤帐闭不开寒膏尽复益谁知心眼乱看朱忽成碧　又忽不任愁聊示固逺诗曰去秋客旧吴今春投故越泪逐东归水心挂西斜月未应嵗贬顔直以忧残发　又刘孝绰夜不得眠诗曰夜长愁反覆懐抱不能裁披衣坐惆怅当户立徘徊风音触树起月色度云来夏叶依落秋花当戸开光隂已如此复持忧自催　又刘孝先和兄孝绰夜不得眠诗曰夜愁眠不安起望台南端叶惨风声异楼空月色寒笙冷调还数脆上琴难百年行讵防万虑坐相攅谁家有眀镜暂借照心看　増梁沈约学省愁卧诗曰秋风吹广陌萧瑟入南闱愁人掩轩卧髙时动扉虚馆清隂满神宇暧微微网虫垂戸织夕鸟傍檐飞缨佩空为忝江海事多违山中有桂树嵗暮可言归杜牧愁诗曰聚散竟无形回肠自结成古今留不得
　　离别又潜生降虏军思穷秋逺客情何人更憔悴落第泣秦京　温庭筠春愁曲曰红丝穿露珠帘冷百尺哑哑下纎绠逺翠愁山入卧屏两重云母空烘影簮坠发春眠重玉兔氤氲栁如梦锦叠空牀委堕红飔飔扫尾双金鳯蜂喧蜨戱俱悠栁拂赤防纎草长觉后棃花委平绿春风和雨吹池塘　又客愁诗曰客愁看栁色日日逐春深荡漾春风里谁知歴乱心　李羣玉湘中古愁诗曰凉风西海来直渡洞庭水翛翛木叶下白浪连天起蘅兰委皓霜百草一时死摧残负志人感叹何穷已　又曰昔我观云梦穷秋经汨罗灵均竟不返怨气成微波奠桂开古祠防胧入幽萝落日潇湘上凄凉吟九歌　又曰南云哭重华水死悲二女天边九防黛白骨迷防所防胧波上瑟清夜降北渚万古一双魂飘飘在烟雨　又客愁诗曰客愁看栁色日日逐春长凭送湘流水绵绵入帝乡　韩琮春愁诗曰金乌长飞玉兔走青长青古无有秦娥十六语如未解贪花惜杨栁吴鱼岭雁无消息水兰情别来久劝君年少莫游春暖风迟日浓于酒　曹邺三愁诗曰逺梦如水急白发如草新归期待春至春至还送人　又曰涧草短短青山月朗朗明此夜目不掩屋头乌啼声　又曰别家未生到城似发朝朝临川望防水不入越韩偓拥鼻诗曰拥鼻悲吟一向愁寒更转尽未回头
　　绿屏无睡秋分簟红叶伤时月午楼却要因循添逸兴若为趋竞怆离忧殷勤凭仗官渠水为到西溪动钓舟韦荘愁诗曰避愁愁又至愁事事难忘夜作心中火
　　朝为上霜不经公子梦偏入旅人肠借问髙轩客何乡是醉乡　又春愁诗曰寓思本多伤逢春恨更长露沾湘竹泪华堕越梅妆睡怯交加梦闲倾潋灔觞后庭人不到斜月上松篁　又曰自有春愁正断魂不堪芳草思王孙落花寂寂黄昬雨深院无人独倚门　晁冲之纪愁诗曰北风吹我裳夏潦漂我屋牛羊残我稼雀防耗我谷雪寒堕我指雨淫疾我腹朝行桑榆间秋序伤逺目莫渉水之涯含沙中两足揽辔马病黄伏轼舆脱辐陟山既见虎还舍乃对鵩一沐三握发十饭九不先生当离垢居士今耐辱饱闻戒畏途那知有沈陆胡铨买愁村诗曰北往常思闻喜县南来怕入买愁
　　村区区万里天涯路野草芳烟正断魂　陆游春愁曲曰伏羲至今三十余万嵗春愁日日常相似外大瀛海环九州无有一州无此愁我无愁但欢乐朱顔绿常如昨金丹九转徒可闻玉兔千年空捣药蜀姬双鬟娅姹娇醉看恐是海棠妖世间无处无愁到底事难过万里桥　方岳不寐诗曰不寐何为者幽居事更稠怯风思鹤冷闻雨为花愁草合妨游沙崩压钓舟看蓑故无恙欹枕数更筹　真山民夜坐诗曰匹马平生汗漫游如今寂寞老林邱小窓半夜青灯雨幽树一庭黄叶秋懒看世情宁睡去怕伤时事莫吟休寒蛩可是知人意未到莎根只说愁　金朱弁秋夜诗曰秋夜虽渐永未抵客愁长秋月虽巳圎不照寸心方心贮此愁真作万斛量惟月怜此夜谁共千里光空令还家梦欲趂征鸿翔　又客夜诗曰城月四更上窓风一室幽纎云萦雁塞重露逼貂裘兵革何年息乾坤此夜愁殊乡两行泪骚屑洒清秋　髙士谈春愁曲曰压花晓露万树冷金井吚哑转纎绠寳阶寂寂苔纹深东风摇碎湘帘影芙蓉帐暖春眠重窓外啼莺唤新梦推枕起来娇翠颦一线沈烟困金鳯游丝飞絮俱悠飏慵倚绣牀春昼长郎马不嘶芳草暗半筛急雨飞横塘　元许衡不寐诗曰秋宵初感慨展转不成眠老况青灯外覊愁白发边蹉跎嗟往事安穏忆归年却起开门坐霜清月满天　同恕愁诗曰来时容易去何迟半在胸中半在眉门掩落花春去后窓含残月酒醒时浓如野外连天草乱似空中惹地丝除却五侯歌舞地人间何防不相随宋旡春愁诗曰金雁尘香暗鳯红绳风紧阁秋千
　　园林寂寞无莺燕一段春愁是杜防　殷全不寐诗曰中夜不成寐起来看明月虫吟一声愁肠防囬折愁肠折还续宛转如环玦出戸野踌躇商飇倐已发商飇来何许吹我头上发莫吹泪入河添之作呜咽　盛彧和春愁曲曰鵞黄栁枝扑轻雨袅断新愁千万缕菱花倦拂琐窓闲吹得瑶笙杂莺语下牀不受春风扶伤春撃碎青珊瑚香消玉散绣针涩间开五色双氍毹离恨难禁情未惬那肯将心托红叶翠帷深防曲防花羞杀东家白蝴蜨　张宁莫愁乐诗曰金雀玉搔头生来唤莫愁自従欢去后不出石城游　杨守陈不寐诗曰客夜耿无寐其如钟漏稀入帘霜气重当戸月华微切切虫语萧萧寒叶飞拥衾成永叹不是为无衣　林大辂不寐诗曰拥被息尘想潇潇雨到蓬孤城连禁柝永夜动悲风往事疎灯里新愁浊酒中南归稀信使明发报征鸿
　　原赋魏曹植叙愁赋曰时家二女弟故汉皇帝聘以为贵人家母见二弟愁思故令予作赋曰嗟妾身之微薄信未达乎义方遭母氏之圣善奉恩化之弥长迄盛年而始立修女职于衣裳承师保之明训诵六烈之篇章观图像之遗形窃庶防乎英皇委微躯于帝室充末列于椒房荷印绂之令服非陋才之所望对牀帐而太息慕二亲以増伤扬罗袖而掩涕起出戸而徬徨顾堂宇之旧处悲一别之异乡　又愁思赋曰四节更王兮秋风悲遥思惝怳兮若有遗原野萧条兮烟无依云髙气静兮露凝衣野草变色兮茎叶稀鸣蜩抱木兮雁南飞归室解裳兮歩庭前月光照懐兮星依天居一世兮芳景迁松乔难慕兮谁能仙长短命也兮独何愆　又九愁赋曰嗟离思之难忘心惨毒而含哀践南畿之末境超引领之徘徊眷浮云以太息愿攀登而无阶匪狥荣而愉乐信旧都之可懐恨时王之听受奸枉之虚辞天威以临下忽放臣而不疑登髙陵而反顾心懐愁而荒悴念先宠之既隆哀后施之不遂虽危亡之不豫亮无逺君之心刈桂兰而秣马舍予车于西林接翼于归鸿嗟髙飞而莫攀因流景而寄言向一絶而不还伤时俗之趋险独惆怅而长愁感龙鸾而匿迹如吾身之不留窜江介之旷野独眇眇而泛舟思孤客之可悲愍予身之翩翔岂天监之孔明将时运之无常谓内思而自防筭乃昔之愆殃以忠言而见黜信无负于时王俗叅差而不齐岂毁誉之可同竞昬瞀以营私害予身之奉公共朋党而妬贤俾予济乎长江嗟大化之移易悲性命之攸遭愁慊慊而继懐怛惨惨而情挽旷年载而不廻长去君乎悠逺御飞龙之蜿蜒扬翠霓之华旌絶九霄而髙骛飘弭节于天庭披轻云而下观览九土之殊形顾南郢之壤咸芜而倚倾盘桓而思服仰御骧以悲鸣纾予袂而涕仆夫感以失声履先王之王路岂淫径之可遵知犯君之招咎耻干媚而求亲顾旋复之无軏长自弃于遐濵与麋鹿而为羣宿林薮之葳蓁野萧条而极望旷千里而无人民生期于必死何自苦以终身宁作清水之沈泥不为浊路之飞尘践蹊径之危阻登岧嶤之髙岑见失羣之离兽觌偏栖之孤禽懐愤激以切痛若回刃之在心愁戚戚其无为游绿林而逍遥临白水以悲啸猿惊听而失条亮无怨而弃逐乃余行之所招　魏繁钦愁思赋曰何旻秋之惨惨处闲夜而懐愁潜白日于隂翳朗月于重幽零雨蒙其迅集潢淹汨以横流听峻阶之回霤心沈切以増忧嗟王事之靡盬士感时而情悲愿出身以狥役式简书以忘归时陟岵以旋顾涕渐缨而鲜晞听鸣鹤之哀音知我行之多违怅俯仰而自怜志踯躅而摧威聊歌以厉志勉奉职于闺闱　又弭愁赋曰伤有闲之淑女采薜荔于朝阳露素质之皎皎绾发以流光结翠叶于珠簮擢丹华于绿房防圜的之荧荧映双辅而相望袭游闲之妓服褥阿縠之袿裳纫畹兰于缨佩动晻暧以遗芳既容冶而多好且妍恵而纎微顾见予之独立知我情之思归鸣环瑱以回眄若欲进而行迟眷红顔之晔晔何的烁之少羣整桂冠而自饰敷綦藻之华文从景炎而猗靡粲绵邈以缤纷时了眇以含笑婉媚以愁人　梁简文帝序愁赋曰情无所治志无所求不懐伤而忽恨无惊猜而自愁玩飞花之入戸看斜晖之度寮虽复玉觞浮椀赵瑟含娇未足以袪斯耿耿息此长謡
　　原文魏曹植释愁文曰予以愁惨行吟路边形容枯悴忧心如焚有元虚先生见而问之曰子将何疾以至于斯答曰吾所病者愁也先生曰愁是何物而能病子乎荅曰愁之为物惟惚惟怳不召自来推之弗往寻之不知其际握之不盈一掌寂寂长夜或羣或党去来无方乱我精爽其来也难进其去也易追临餐困于哽咽烦毒于酸嘶加之以粉饰不泽饮之以兼肴不肥温之以火石不消摩之以神膏不稀受之以巧笑不恱乐之以丝竹増悲医和絶思而无措先生岂能为我蓍乎先生作色而言曰予徒辨子之愁形未知子愁所由生吾独为子言其发矣今大道既隠子生末季沈溺流俗惑名位濯缨弹冠谘诹荣贵坐不安席食不终味遑遑汲汲或惨或悴所鬻者名所拘者利良由华薄凋损正气吾将赠子以无为之药给子以淡泊之汤刺子以元虚之鍼灸子以淳朴之方安子以恢廓之宇坐子以寂寞之牀使王乔与子携手而游黄公与子咏歌而行荘生为子具养神之馔老聃为子致爱性之方趋遐路以栖迹乗轻云以髙翔于是精骇意散改心回趣愿纳至言仰崇元度众愁忽然不辞而去
　　喜一
　　増说文曰喜乐也不言而恱也　易曰上九倾否先否后喜　尚书曰股肱喜哉元首起哉　毛诗曰风雨如晦难鸣不已既见君子云胡不喜　又曰我有嘉賔中心喜之　又曰菁菁者莪乐育才也君子能长育人才则天下喜乐之也　礼记曰乐者音之所由生也其本在人心之感于物也是故其喜心感者其声发以散又曰人喜则斯陶陶斯咏咏斯犹犹斯舞　又曰何谓人情喜怒哀惧爱恶欲七者弗学而能也　尔雅曰坎坎僔僔喜也　春秋繁露曰春之为言蠢也蠢蠢者喜乐之貌　荘子曰夫两喜两怒之言天下之难者也夫两喜必多溢美之言两怒必多溢恶之言故法言曰传其常情无传其溢言则防乎全　抱朴子曰人主有道国有善政则四七従度五星不逆日不蚀朔月不薄望霜不夏繁雷不冬泄喜瑞并臻灾厉寝灭此则天喜也　淮南子曰喜怒者道之邪也　又曰大喜坠阳太平御览顔子曰夫哀乐喜怒爱憎欲惧人之情也当其哀也则哭泣擗踊遇其喜也则欲欢笑鼓舞　又程颢曰圣人之喜以物之当喜圣人之怒以物之当怒是圣人之喜怒不繋于心而繋于物也　太公六韬曰因其所喜以顺其志
　　喜二
　　増列子曰尧微服游于康衢闻儿童謡曰立我烝民莫匪尔极不识不知顺帝之则尧喜曰畴敎尔为此言童儿曰我闻之大夫问大夫曰古诗也　尚书申侯曰维王既诛崇侯虎诸侯贡万民咸喜　礼记曰文王为世子朝于王季日三鸡初鸣而衣服至于寝门外问内竪曰今日安否何如内竪曰安文王乃喜　又曰武王承命兴师诛商万国咸喜军发孟津前歌后舞　椘辞曰师望在肆昌何识鼓刀声后乃喜　汲冢周书曰师旷见太子晋曰不逺长道而求一言王子应之曰吾闻太师将来甚喜而又惧吾年甚少见子而慑尽忘吾其度　左传曰城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬬况国相乎及椘杀子玉公喜而后可知也又曰子产始知然明问为政焉对曰视民如子见不
　　仁者诛之如鹰鹯之逐鸟雀子产喜以语子太叔曰他日吾见蔑之面今吾见其心矣　又曰郑六卿饯韩宣子于郊宣子曰二三君子请赋起亦以知郑志子栁赋萚兮宣子喜曰郑其庶防乎　公羊传曰九月丁夘子同生子同者孰谓谓荘公也何言乎子同生喜有正也此言喜有正何久无正子也　又曰齐髙子来盟髙子者何齐大夫也何以不称使我无君也然则何以不名喜之也　国语曰晋伯宗朝以喜归其妻曰子貌有喜何也曰吾言于朝诸大夫皆谓我知似阳子对曰阳子华而不实言而无谋是以难及于身子何喜焉　韩诗外传曰曽子曰吾甞仕为吏禄不过钟釡尚犹欣欣然而喜者非以为多也乐其逮亲也　列子曰郑人有薪于野者遇骇鹿従而撃之毙恐人之见也遽藏诸隍中覆之以蕉不胜其喜　战国策曰吕他亡西周之东周尽输西周之情于东周东周大喜　又曰孟甞君出行国至椘椘献象牀郢之登徒直送之不欲行见孟甞君门人公孙戍曰臣郢之登徒直送象牀象牀之直千金伤此若发标卖妻息不足以偿足下能使仆无行先人有寳剑愿得献之戍曰诺入见孟甞君曰诸国所以皆致相印于君以国事累君者恱君之义慕君之防也今君至椘而受象牀所未至之国何以待君孟甞君曰善戍趋而出孟甞君曰今子何举足髙志之也戍曰臣有大喜三重之以寳剑一孟甞君曰何谓也戍曰门下百数莫敢入谏臣入谏一喜谏而听臣二喜谏而止君之过三喜　史记曰赵使蔺相如赍璧西入秦秦王坐章台见相如相如奉璧秦王大喜传璧以示美人及左右左右皆呼万嵗　又曰吕后谓髙祖季所居之上常有云气故従往常得季髙祖心喜　汉书曰髙祖入关与父老约法三章民大喜　又曰英布间行与随何俱归汉王王方踞牀洗足召布入见布大怒悔来欲自死就舍帐御食饮従官如汉王居布又大喜　又曰萧何闻韩信亡不及以闻自追之人有言上丞相何亡上怒如失左右手居一二日何来谒上且怒且喜　西京杂记曰樊军哙问陆贾曰自古人君皆云受命于天云有瑞应岂有是乎贾应之曰有之夫目瞤得酒食灯大花得钱财鸦鹊噪则行人至蜘蛛集而百事喜也汉书曰翟方进随父至汝南蔡父奇方进形貌有封侯骨方进既厌为小吏闻蔡父言心喜　又曰匃奴单于言愿壻汉氏以自亲元帝以后宫良家子王嫱字昭君赐单于单于欣喜　东观汉记曰上谓鲍永曰我攻懐三日兵不下关东畏卿且故人往即拜永谏大夫至懐谓太守曰足下所以坚不下者未知孰是也今圣主即位天下已定不降何待即开城降上大喜与永对食又曰贾复北与五校战于真定大破之复伤疮甚上
　　惊复病寻愈追及上上见大喜　又曰梁鸿妻椎髻着布衣操作具而前鸿大喜曰此真梁鸿之妻也　又曰上幸长安祠髙庙十一陵歴览宫馆旧防防郡县吏劳赐作乐有县三老大言陛下入东都臣望顔色仪似先帝臣一驩喜百官严设如旧时臣二驩喜见吏赏赐识先帝时事臣三驩喜陛下听用直谏黙然受之臣四驩喜陛下至眀惩艾酷吏视人如赤子臣五驩喜进贤用能各得其所臣六驩喜天下太平徳合于尧臣七驩喜　又曰上以冯异为孟津军屯河上撃走朱鲔追至洛阳城门环城一匝乃还上闻之大喜诸皆贺又曰郭伋字细侯在并州素结恩徳行部到西河有童儿数百各骑竹马于道次迎拜伋问曰儿曹何自逺来对曰闻使君到喜故来奉迎　续汉书曰荀爽甞谒李膺因为其御既还喜曰今日乃得御李君矣　零陵先贤传曰刘巴入益州刘璋见而惊喜毎事咨问璋遣法正迎刘备巴谏不听闭门称疾备攻成都命军中曰其有害巴者诛及三族及得巴甚喜　司马彪九州春秋曰曹公与袁绍相距遣人招张绣绣欲归绍贾诩劝绣归曹公公见之喜执诩手曰使我信重于天下者君也邴原别传曰魏太祖为司空辟原署东阁祭酒太祖
　　北伐克单于还曰孤返邺诸君必来迎其不来者独邴祭酒耳言讫未久而原先至门下通谒太祖大喜　魏志曰荀彧荐郭嘉召见论天下事太祖喜曰使孤成大业者必此人也嘉出亦喜曰真吾主矣　张勃吴录曰长沙桓王在歴阳遣书呼周瑜瑜将兵五百粮器仗星夜驰赴王大喜执瑜手曰卿至谐矣　雷焕别传曰张华以焕为丰城令得双寳剑乃送一剑与华自留一剑华甚喜曰此干也　檀道鸾续晋阳秋曰谢既破贼有驿书至谢安方对客围碁看书既毕了无喜色还碁如故客问之徐曰小儿軰遂已破贼客罢还内过戸安心喜甚不觉齿之折　崔鸿后秦录曰秦末祅星见于东井尹纬知秦灭心喜踊跃向天再拜　孙严宋书曰刘宣字万夀素晓天文知晋室当复又梦丸土服之觉而喜曰丸者桓也桓既吞矣吾当复本土乎唐书曰陆贽従幸山南道途艰险扈従不及与帝相
　　失一夕不至上喻军士曰得贽者赏千金翼日贽谒见上喜形于顔间其宠待如此　通鉴宋纪曰英宗时翰林学士刘敞进读史记至尧授舜以天下拱而言曰舜至侧微尧禅之以位天地享之百姓戴之非有他道惟孝友之徳光于上下耳帝悚然改容太后闻之亦大喜又曰司马光差役之复为期五日同列病其太廹知
　　开封府蔡京独如约悉改畿县雇役无一违者诣政事堂白光光喜曰使人人奉法如君何不可行之有
　　喜三
　　増天心　云气【春秋元命苞两口衔士为喜喜得朋心喜者为憙憙天心　史记庆云喜气也】似春　毘阳【荘子古之真人其寝不梦其觉无忧其出不防其入不距凄然似秋暖然似春】
　　【喜怒通四时　又曰人大喜邪毘于阳大怒邪毘于隂隂阳并毘四时不至使人喜怒失位居处无常】施舍　正【左传喜有施舍怒有战鬬喜生于好怒生于恶　公孙尼子君子怒则说之以和喜则之以正】　原孔子摄相　毛义受官【史孔子由大司寇摄行相事有喜色门人曰闻君子祸至不惧福至不喜孔子曰有是言也不曰乐其以贵下人乎　后汉书毛义家贫以孝行称张奉慕其名之防府檄至以义守令义奉檄入喜动顔色】
　　喜四
　　原生于风【白帖喜生于风】　形于色【又曰喜形于色】　式宴以喜【诗】一则以喜【谓孝子见亲年老而犹克壮也】　油然【汲冢周书人有五气喜气内畜虽然隠之阳气必见喜色油然以出】　増粹然【说文口岂为喜岂者陈乐立而上见也人心之恱则其面目粹然而变知其喜也】　跫然【荘子夫逃虚空者藜藿柱乎鼪鼬之迳踉位其空闻人足音跫然而喜矣而况乎昆弟亲戚之謦欬其侧者乎】　瞿然【又曰九方歅谓子綦相子曰梱也为祥子綦瞿然喜索然涕】　脱然【淮南子今夫繇者掲镢臿负笼土盐汗交流喘息薄喉当此之时得休樾下则脱然而喜矣岩穴之间非直樾下之休也】　见誉【文中子闻谤而怒者防之由也见誉而喜者佞之媒也絶由去媒防佞逺矣】　私喜【汉书吕嬃甞以陈平前为髙帝谋执樊哙数防平于吕后曰为丞相不治事日饮醇酒戯妇人平闻日益甚太后闻之私喜】　四喜【曹植表曰臣得去幽屏之城获观百官之美此一喜也背茅茨之陋登阊阖之闼此二喜也必以有之容瞻见穆穆之顔此三喜也以梼杌之质禀受崇圣之训此四喜也】　洒然【唐书髙祖谓秦王曰尔还洛阳行台自陕以东悉主之建成等因宻使人说帝言秦王左右皆山东人闻还洛皆洒然喜观其意不复来矣】　津津【又曰初三宰相就位二人磬折趋而李林甫在中轩骜无少让喜津津出眉宇间少选诏书出耀卿九龄以左右丞相罢林甫嘻笑曰尚左右丞相邪】　眉端【刘禹锡吕集序吕温得一善辄盱衡撃节扬袂顿足信容得色舞于眉端】
　　怒一
　　増说文曰怒恚也　礼记曰父母怒不恱而挞之流血不敢疾怨起敬起孝　通鉴程颢荅张载书曰人之情易发而难制者惟怒为甚第能于怒时遽忘其怒而观理之是非亦可见外诱之不足恶而于道亦思过半矣元史曰或问为治赵良弼曰必有忍乃其有济人性
　　易发而难制者惟怒为甚必克己然后可以制怒必顺理然后可以忘怒惟忍所难忍容所难容事斯济矣
　　怒二
　　増左传曰公孙阏与颍考叔争车颍考叔挟辀以走子都拔棘以逐之及于逵弗及子都怒【子都阏也】　又曰先轸朝问秦囚公曰夫人请之我舍之矣先轸怒曰武夫力而拘诸原妇人暂而免诸国堕军实而长冦讐亡无日矣不顾而唾　吴越春秋曰吴王伐齐请公孙圣告之圣谏愿大王勿伐齐王大怒曰吾天之所生神之所助使力士石畨撃以铁槌身絶为五　又曰子胥谏吴王王怒赐以属镂之剑盛以鸱夷之器投之于江　荘子曰孔子往见盗跖谒者通之盗跖忿怒目如眀星发上指冠　列士传曰秦召魏公子无忌无忌不行使朱亥奉璧一双秦王大怒将朱亥着虎圈中亥瞠目视虎眦裂血出溅虎虎不敢动　韩子曰孟孙猎得麑使秦巴持之其母随而呼秦巴不忍而与其母孟孙适至求麑不得大怒逐之　史记曰孟甞君过赵平原君客之赵人闻孟甞贤出观皆笑曰始以薛公为魁梧也今视之乃眇小文夫耳孟甞君闻之怒客与俱者下斫撃杀数百人遂灭一县以去　又曰邹阳上书于梁王曰苏秦相燕燕人恶之于王王按剑而怒食以駃騠　汉书曰项羽令将壮士出挑战汉有善骑射曰楼烦椘战三合楼烦輙射杀之羽大怒自被甲执防挑战楼烦欲射羽羽瞠目叱之楼烦目不能视手不能发走还壁中不敢复出　又曰沛公使张良献璧项羽羽受又献玉斗于范増増怒撞其斗起曰吾属今为沛公虏矣　又曰黥布反上自征壁庸城与布相望见遥谓布曰何苦而反曰欲为帝耳上怒骂之遂大战布军败走　东观汉记曰有诏防议灵台所处上谓桓谭曰天下事吾欲防决之何如谭极言防之非经上大怒曰桓谭非圣无法下斩之谭叩头流血良久得解　又曰戴凭为侍中数进见问得失凭曰遵清亮忠孝学通古今陛下纳肤受之譛遂致禁锢世以是为严上怒曰子欲复党乎凭出自繋廷尉诏引见即敕尚书解遵禁锢　又曰窦宪恃宫掖声势遂以贱直夺沁水公主园公主不敢诉后肃宗驾出过园指以问宪宪隂喝不得对后发觉帝大怒召宪切责曰今贵主尚见枉夺何况小臣乎　又曰和熹邓后临朝杜根以安帝年长宜亲政事乃上书直谏太后大怒根盛以缣囊于殿上扑杀之执法者私语行事人使不加力既而载出城外因逃窜　魏志曰夏侯惇従征吕布为流矢所中伤左目时夏侯渊与惇俱为将军军中号惇为盲夏侯惇恶之毎览镜恚怒輙扑照着地　魏纪曰司马懿与诸葛亮相守百余日亮数挑战懿不出亮乃遗懿巾帼妇人之饰懿怒上表请战帝使卫尉辛毘杖节为军师以制之　吴志曰吕防少依姊夫邓当年十五六窃随当撃贼当顾见呵叱不能禁止归以告防母母恚怒欲罚之防曰贫贱难居设有功富贵可致但不探虎穴安得虎子母哀而舍之又曰孙权既为吴王欢宴之末自起行酒虞翻伏地佯醉权去翻起坐权大怒手剑欲撃之曰曹孟徳尚杀孔文举孤于虞翻何有哉　晋书曰王导妻曹氏妬导惮之乃宻营别馆以处众妾曹氏知而将往焉导恐遽令命驾以所执麈尾柄驱牛而进司徒蔡谟闻之戏导曰朝廷欲加公九锡导弗之觉但谦退而已谟曰不闻余物惟有短辕犊车长柄麈尾导大怒谓人曰吾往与羣贤共游洛邑何曽闻有蔡克儿　又曰郄超实党桓氏以父愔忠于王室不令知之将亡出一箱书付门生曰本欲焚之恐公年尊必以伤愍为弊我亡后可呈此箱不尔便烧之愔后果哀悼成疾门生依防呈之则悉与温往反宻计愔于是大怒曰小子死恨晚矣　又曰周访为荆州刺史王敦以访名将勲业隆重有疑色郭舒说敦曰荆州用武之国公宜自领敦従之访大怒敦手书譬释并遗玉环玊椀以申厚意访投椀于地曰吾岂贾竪可以寳恱乎　又曰陶侃甞出游见人持一把未熟稻问用此何为人云行道所见聊取之耳侃大怒曰汝既不佃而戏贼人稻执而鞭之　齐书曰世祖在便殿用金柄刀子剪王晏在侧曰外闻有金刀之言恐不宜用此物世祖愕然穷问所以晏曰袁彖为臣说之上衔怒良久彖到郡坐匿用禄钱免官　后魏书曰李彪之入亰也孤微寡援而自立不羣以李冲好士倾心宗附冲亦重其器学礼而纳焉毎言之髙祖公私共相援益及彪为中尉兼尚书为髙祖知待便谓非复借冲而更相轻背唯公防敛袂而已冲颇衔之后冲震怒数责彪前后愆悖瞠目大呼投折几案詈辱肆口冲素温柔而一旦暴恚遂发病荒悸言语乱错犹扼腕叫詈称李彪小人医药所不能疗或谓肝脏伤裂旬有余日而卒　通鉴宋纪曰寇准在镇值生辰造山栅大宴又服用僣侈为人所奏帝怒谓王旦曰寇准毎事欲效朕可乎旦曰准诚贤其如騃何帝意解　又曰马知节与王钦若争论上前退见王旦词色犹怒甚曰知节防欲以笏撃死之但恐惊动君相耳　又曰晏殊従幸玉清昭应宫従者持笏后至殊怒以笏撃之折齿为御史所论出知宣州　又曰哲宗时邢恕为太后侄公绘作书上太后乞尊礼髙氏太后怒罢恕　又曰建中靖国时曽布耑主绍述欲引陈瓘附已瓘投书略曰足下尊私史而压宗庙縁边费而壊先政此二者足下之过也布读之大怒且嘻笑谓曰此书他人得之必怒布则不然虽十书不较也　又曰林摅使辽时蔡京使其激怒以启衅摅遂恣情不逊辽人大怒空客馆絶烟火三日乃遣还　元史列传曰图遣绰布干诣宋假道且约合兵宋杀使者图大怒曰彼昔遣荀梦玉来通好遽自食言背盟乎乃分兵攻宋　又曰桑节为行御史台持风宪湖东佥事三寳珠性防介御史有以私请者拒不纳则诬以事劾之章至桑节怒曰若人之防孰不知之乃敢为是言邪即奏杖御史而白其诬
　　怒三
　　増伐齐　侵蔡【国语晋郤献子如齐防齐顷公使妇人观而笑之献子怒归请伐齐范武子退自朝曰郤子之怒甚矣不逞于齐必发诸晋国不得政何以逞怒余将致政焉以成其怒也　传齐侯与蔡姬乗舟于囿荡舟公惧变色禁之不可公怒归之未之絶也蔡人嫁之齐侯以诸侯之师侵蔡蔡溃】　释憾　破隂【淮南子人之性有侵犯则怒怒则血充血充则气激气激则发怒发怒则有所释憾矣又大怒破隂】　投牀　横刀【传邾荘公与夷射姑饮酒私出阍乞焉夺之杖以敲之公在门台临庭阍以瓶水沃庭邾子望见之怒阍曰夷射姑旋焉命执之弗得滋怒自投于牀】　媢嫉恚愤【栁文超取显美欲免世之求进者怪怒媢嫉可得乎　彚苑安禄山反张介然守陈留有诏购贼首而暴诛庆宗状禄山入陈留见诏书抚膺大哭曰我何罪吾子何罪乃杀之即大恚愤杀陈留降者万人以逞血流成川斩介然于军门】　折筯　拂衣【唐旧史广徳公主与帝食怒折筯帝曰此可为士人妻乎更许于琮尚主　彚苑郑畋门下侍郎髙骈请如西戎以公主下嫁南蛮畋与卢入议之畋以损国威灵不可怒拂衣去裾蔑于砚因抵之帝以大臣争口语俱罢】　射彭生　拘兰子【齐侯田于贝邱见大豕従者曰公子彭生也怒曰彭生敢见射之　列宋有兰子者以技干宋元君赐金帛又有兰子能燕戏以干元君元君大怒曰彼必复望吾赏拘而拟之】　逐献公　鞭冉闵【传卫献公戒孙文子恵子食皆服而朝日旰不召而射鸿于囿二子従之不释皮而与之言二子怒公出奔齐　崔鸿后赵录冉闵为慕客恪所擒慕容儁立问闵曰汝奴仆不才何自妄称天子闵曰尔曹人面兽心欲簒逆我一时英雄何为不作帝王邪儁怒鞭之三百】　原发上冲冠　髯奋抵几【史记蔺相如怒发上冲冠朱博怒齐吏髯奋抵几】　伏尸流血　授兵登陴【国防秦王谓唐雎曰伏尸百万流血千里天子之怒也睢云大王甞闻布衣之怒乎王曰布衣之怒亦免冠徒跣以头抢地耳睢曰此庸夫之怒非士之怒也若士必怒伏尸二人血流五歩　左传今执事然授兵登陴将以谁罪注劲怒貌】
  </div>
  <div class="pagination">
   <a href="御定渊鉴类函_page191.html">
    上一页
   </a>
   <span>
    ...
   </span>
   <a href="御定渊鉴类函_page187.html">
    187
   </a>
   <a href="御定渊鉴类函_page188.html">
    188
   </a>
   <a href="御定渊鉴类函_page189.html">
    189
   </a>
   <a href="御定渊鉴类函_page190.html">
    190
   </a>
   <a href="御定渊鉴类函_page191.html">
    191
   </a>
   <span class="current-page">
    192
   </span>
   <a href="御定渊鉴类函_page193.html">
    193
   </a>
   <a href="御定渊鉴类函_page194.html">
    194
   </a>
   <a href="御定渊鉴类函_page195.html">
    195
   </a>
   <a href="御定渊鉴类函_page196.html">
    196
   </a>
   <a href="御定渊鉴类函_page197.html">
    197
   </a>
   <span>
    ...
   </span>
   <a href="御定渊鉴类函_page193.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
