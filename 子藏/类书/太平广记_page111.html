<!DOCTYPE html>
<html>
<head>
    <meta charset="UTF-8">
    <title>太平广记 - 第 111 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 111 页/共 323 页</h1>
    <div class="content">白敏中
白敏中为相，尝欲以前进士侯温为子婿。且有日矣，其妻卢氏曰："身为宰相，愿为我婿者多矣。己既姓白，又以侯氏儿为婿，必为人呼作侯白尔。"敏中为之止焉。敏中始婚也，已朱紫矣，尝戏其妻为接脚夫人。又妻出，辄导之以马。妻既憾其言，每出，必命撤其马，曰："吾接脚夫人，安用马也。"（出《玉泉子》）


黄生
有黄生者，擢进士第。人问与颇同房否？对曰：别洞。黄本溪洞豪姓，生故以此对。人虽咍之，亦赏其直实也。（出《尚书故实》）





卷第一百八十五　铨选一
蔡廓　谢庄　刘林甫　张说　温彦博　戴胄　唐皎　杨师道　高季辅　薛元超杨思玄
张仁祎　裴行俭　三人优劣　刘奇　狄仁杰　郑杲　薛季昶　邓渴李至远　张文成
郑愔　崔湜　糊名


蔡廓
宋废帝时，以蔡廓为吏部尚书。录尚书徐羡之谓中书令傅亮曰："黄门已下，悉委蔡，吾徒不复历怀。自此已上，故宜共参同异。"廓闻之曰："我不能为徐羡之署纸尾也。"遂辞不拜。（出《建康实录》）


谢庄
宋谢庄字希逸，侍中微之子，黄门思之孙。美仪容，善谈论，工书属文，好言玄理。少为文帝所赏。帝一见之，辄叹曰："蓝田生美玉，岂虚也哉？"庄代颜峻为吏部尚书。峻容貌严毅，常有不可犯之色。庄风姿温美，人有喧诉，常欢笑答之。故时人语曰：颜吏部瞋而与人官，谢吏部笑不与人官。庄迁中书令侍中，谥曰宪。庄家世无年五十者。庄年四十二，祖四十七，曾祖四十三，高祖三十。子朏、籥，并知名。（出《谈薮》）


刘林甫
唐武德初，因隋旧制，以十一月起选，至春即停。至贞观二年，刘林甫为吏部侍郎，以选限促，多不究悉，遂奏四时听选，随到注擬。当时以为便。（出《唐会要》）


张说
武德七年，高祖谓吏部侍郎张说曰："今年选人之内，岂无才用者，卿可简试将来，欲縻之好爵。"于是说以张行成、张知运等数人应命。时以为知人。（出《唐会要》）


温彦博
贞观元年，温彦博为吏部郎中，知选，意在沙汰，多所摈抑，而退者不伏，嚣讼盈庭。彦博惟骋辩与之相诘，终日喧扰。颇为识者所嗤。（出《唐会要》）


戴胄
贞观四年，杜如晦临终，请委选举于民部尚书戴胄。遂以兼检校吏部尚书。及在铨衡，颇抑文雅而奖法吏，不适轮辕之用。物议（"议"字原缺，据明抄本补。）以是刺之。（出《唐会要》）


唐皎
唐贞观八年十一月，唐皎除吏部侍郎。常引人入铨，问何方稳便？或云：其家在蜀，乃注与吴。复有云：亲老，先住江南，即唱之陇右。论者莫测其意。有一信都人希河朔，因绐云：愿得江淮，即注与河北一尉。由是大被选人绐言欺之。（出《唐会要》）


杨师道
贞观十七年，杨师道为吏部尚书。贵公子，四海人物，未能委练，所署多非其才。深抑势贵及亲党，将以避嫌。时论讥之。（出《唐会要》）


高季辅
贞观十七年，吏部侍郎高季辅知选。凡所铨综，时称允惬。至十八年于东都独知选事，上赐金镜一面，以表清鉴。（出《唐会要》）


薛元超
永徽元年，中书舍人薛元超好汲引寒俊，尝表荐任希古、高智周、郭正一、王义方、孟利真等十余人。时论称美。（出《唐会要》）


杨思玄
龙朔二年，司列少常伯杨思玄恃外戚贵，待选流多不以礼而排斥之。为选者夏侯彪所讼，御史中丞郎余庆弹奏免官。时中书令许敬宗曰："必知杨吏部之败。"或问之，对曰："一彪一狼，共著一羊，不败何待！"（出《唐会要》）


裴行俭
咸亨二年，有杨炯、王勃、卢照邻、骆宾王，并以文章见称。吏部侍郎李敬玄咸为延誉，引以示裴行俭。行俭曰："才名有之，爵禄盖寡。杨应至令长，余并鲜能令终。"是时苏味道、王勮未知名，因调选，遂为行俭深礼异。仍谓曰：有晚生子息，恨不见其成长，二公十数年当居衡石，愿识此辈。（明钞本"识此辈"作"此为托"）其后果如其言。行俭尝所引偏裨将有程务挺、张虔勖、崔智聓、王方翼、党金毗、刘敬同、郭待封、李多祚、黑齿常之尽为名将。（出《唐会要》）


三人优劣
长寿二年，裴子余为鄠县尉。同列李隐朝、程行谌皆以文法著称，子余独以词学知名。或问雍州长史陈崇业，三人优劣孰先？崇业曰："譬之春兰秋菊，俱不可废。"


刘奇
证圣元年，刘奇为吏部侍郎。注张文长、（《唐会要》七五"长"作"成"）司马锽为监察御史。二人因申屠玚以谢之。奇正色曰："举贤本自无私，二君何为见谢？"（出《唐会要》）


邓渴
弘道元年十二月，吏部侍郎魏克己铨综人毕，放长榜，遂出得留人名。于是衢路喧哗，大为冬集人授（明抄本"授"作"援"。）引指摘，贬为太子中允，遂以中书舍人邓玄挺替焉。又无藻鉴之目，及患消渴，选人因号邓渴。（出《唐会要》）


张文成
唐张文成曰："乾封以前，选人每年不越数千；垂拱以后，每岁常至五万。人不加众，选人益繁者，盖有由矣。尝试论之。只如明经进士，十周三卫，勋散杂色，国官直司，妙简实材，堪入流者十分不过一二。选司考练，总是假手冒名。势家嘱请，手不把笔，即送东司。眼不识文，被举南馆。正员不足，权补试摄检校之官。贿货纵横，赃污狼籍。流外行署，钱多即留。或贴司助曹，或员外行案。更有挽郎辇脚，营田当屯，无尺寸功夫，（明抄本夫作效。）并优与处分。皆不事学问，唯求财贿，是以选人冗冗，甚于羊群；吏部喧喧，多于蚁聚。若铨实用，百无一人。积薪化薪，所从来远矣。"（出《朝野佥载》）


郑愔　崔湜
唐郑愔为吏部侍郎，掌选，赃污狼籍。引铨，有选人系百钱于靴带上。愔问其故，答曰："当今之选，非钱不行。"愔默而不言，时崔湜亦为吏部侍郎，掌铨。有选人引过，分疏云："某能翘关负米。"湜曰："若壮，何不兵部选？"答曰："外边人皆云，崔侍郎下，有气力者即得。"（出《朝野佥载》）




卷第一百八十六　铨选二
斜封官　卢从愿　韦抗　张仁愿　杜暹　魏知古　卢齐卿　王丘　崔琳　裴光庭薛据　李林甫　张说　张奭　杨国忠　陆贽　郑余庆　裴遵庆　李绛　李建　崔安潜


斜封官
唐景龙年中，斜封得官者二百人，从屠贩而践高位。景云践祚，尚书宋璟、御史大夫毕构，奏停斜封人官。璟、构出后，见鬼人彭卿受斜封人贿赂，奏云：见孝和怒曰，我与人官，何因夺却？于是斜封皆复旧职。伪周革命之际，十道使人，天下选残明经进士及下村教童蒙博士，皆被搜扬。不曾试练，并与美职。尘黩士人之品，诱悦愚夫之心。庸才者得官以为荣，有才得官以为辱。昔赵王伦之篡也，天下孝廉秀才茂异，并不简试。雷同与官，市道屠沽，亡命不轨，皆封侯略尽。太府之铜不供铸印，至有白版侯者。朝会之服，貂者大半。故谣云：貂不足，狗尾续。小人多幸，君子耻之。无道之朝，一何连类也，惜哉！（出《朝野签载》）


卢从愿
景云元年，卢从愿为侍郎，精心条理，大称平允。其有冒名伪选，虚增功状之类，皆能擿发其事。典选六年，颇有声称。时人曰：前有裴马，后有卢李。裴即行俭，马谓戴，李谓朝隐。（出《唐会要》）


韦抗
</div>
    <div class="pagination">
<a href="太平广记_page110.html">上一页</a><span>...</span><a href="太平广记_page106.html">106</a><a href="太平广记_page107.html">107</a><a href="太平广记_page108.html">108</a><a href="太平广记_page109.html">109</a><a href="太平广记_page110.html">110</a><span class="current-page">111</span><a href="太平广记_page112.html">112</a><a href="太平广记_page113.html">113</a><a href="太平广记_page114.html">114</a><a href="太平广记_page115.html">115</a><a href="太平广记_page116.html">116</a><span>...</span><a href="太平广记_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
