<!DOCTYPE html>
<html>
<head>
    <meta charset="UTF-8">
    <title>图书编 - 第 199 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 199 页/共 220 页</h1>
    <div class="content">　　黄钟三寸九分
　　尝求之诸书于通鉴外纪得刘恕之言焉曰黄帝命伶伦造律吕自大夏之西阮隃之隂取竹于嶰溪之谷断两节间长三寸九分而吹之以为黄钟之宫于隋志得长孙无忌之言焉曰传称黄帝命伶伦防竹长三寸九分而吹之以为黄钟之宫近世儒家因取是説以为元声而以次推之升阳渐益至于防賔得九寸归阳渐损至于黄钟得三寸九分所谓三分损益者以左右对待言之隔八相生者以正徴言之虽未必果有得于天地之元声然其措意已勤用心已宻矣今姑就刘恕长孙无忌所谓三寸九分者算之由黄钟至大吕增六分由大吕至太簇由太簇至夹钟由夹钟至姑洗由姑洗至仲吕由仲吕至防賔并増九分由防賔至林钟减六分由林钟至夷则由夷则至南吕由南吕至无射由无射至应钟由应钟复至黄钟并减九分葢大吕当五隂之盛一阳始生则阳虽进而尚弱林钟当五阳之盛一隂始生则阳虽退而尚强固宜其增减仅得三分之二也验之清浊焉则黄钟极清者也太簇以下以渐而浊至防賔而极大吕次清者也夹钟以下以渐而浊至林钟而极极则以渐而清转为黄钟斯不亦清者贵而浊者贱乎验之多少焉则宫声极清者也黄钟为正宫其数极少以为君臣数多于君故商为臣民数多于臣故角为民事数多于民故徴为事物数多于事故羽为物不亦少者贵而多者贱乎是故通于清浊多少之辩眀于贵贱尊卑之义而黄钟之律可得而言矣按李氏以黄钟长三寸九分空围九分为声气之元因而推之升阳渐益至于防賔得九寸归阳渐损至于黄钟仍得三寸九分子午卯酉辰戌丑未寅申巳亥相对俱得一百二十九数所谓三分损益者以左右对待言隔八相生者以正徴言循环无穷案图可定又以黄钟极清太簇以下以渐而浊至防賔而极大吕次清夹钟以下以渐而浊至林钟而极极则以渐而清复转而为黄钟又以喉防舌齿唇之五声证宫商角徴羽之清浊以宫商角徴羽之清浊配君臣民事物之贵贱按图与书俱自成一家言但以三寸九分为元气元声元数所自出特有见于声之清耳以理言之清为黄钟似也而以十二辰言之子为一轻清声丑为二轻清声亥为三清声寅为四清声戌为五清声卯为六清重间声酉为七重间声辰为八重声申为九重声已为十重浊声羽为十一浊声午为十二浊声是在一日则夜为清昼为浊在一嵗则秋冬为清春夏为浊岂尽合于理乎黄钟为宫宫为君信然矣而有取于极短之管其声清扬径截畧无涵容则其在琴必以第五弦为宫以头一弦为羽而和即以第五弦为主矣否则头一弦其声洪大有似于浊而丝声独无取于轻清之弦乎且其在气章有云后世律法参差但气亦有应者可见管之长短皆可气是元气不在长短之管矣而元声元数独在三寸九分与夫九寸之较量乎其在十二月律吕卦气圗以黄钟十一月为复为干初九至仲吕四月为纯干防賔五月为姤为坤初六至应钟十月为纯坤观图若甚明矣但以干初九复为极清而干反重浊坤初六为极浊坤反次清谓之合卦气也可乎其在五声生数次第章以宫为土然矣然土声为轻清也可乎其在律吕清浊章以角前二声为轻清角后二声为重浊则黄钟极清大吕次清必以此为宫音矣阳自太簇以下隂自夹钟以下俱以渐而浊为商角徴羽不徒四音不细分配而即其所説谓羽之极浊者渐反黄钟可乎茍谓其图对待整齐使以蔡氏之説即其图而反之黄钟九寸防賔三寸九分左益三分右损三分亦无不可者是亦纸上之律吕也至于律吕之清浊髙下只在乎乐噐之小大短长吾不得而知之矣
　　杨亷论元声书曰李公律吕书即其黄钟三寸九分算之由十一月之黄钟至十二月之大吕増六分由大吕至正月之太簇増九分由太簇至二月之夹钟增九分由夹钟至三月之姑洗增九分由姑洗至四月之仲吕増九分由仲吕至五月之防賔增九分由防賔至六月之林钟减六分由林钟至七月之夷则减九分由夷则至八月之南吕减九分由南吕至九月之无射减九分由无射至十月之应钟减九分由应钟复回十一月之黄钟减九分其所增皆以九分而所减亦皆以九分惟黄钟之于大吕防賔之于林钟其所增减比之他律不同然实各有至理葢大吕当五隂之盛一阳始生则是阳虽进而尚弱林钟当五阳之盛一隂始生则是阳虽退而尚强大吕林钟固宜其增减仅得三分之二也律管长短一本隂阳升降之气所谓律厯同道于此乃见执事书序髙文所谓黄钟三寸九分升阳渐益至防賔而得九寸归阳渐损至黄钟仍得三寸九分所谓三分损益者以对待言隔八相生者以正徴言与夫所谓喉腭舌齿唇之声证宫商角徴羽之音此书之要一一拈出以示人可谓透其闗键而得其三昧矣今以司马迁黄钟九寸上下相生损益算之黄钟至大吕减六分竒大吕至太簇减二分竒太簇至夹钟减五分竒夹钟至姑洗减三分竒姑洗至仲吕减五分竒仲吕至防賔至林钟增二分竒林钟至夷则增四分竒夷则至南吕增二分竒南吕至无射增四分竒无射至应钟至黄钟所增四寸三分竒厯家二十四气毎气算之不差毫忽若一气短二分竒又一气短三分竒又一气短四分竒又一气短五分竒又一气短六分竒又一气短四寸三分竒则月之大者过于三十日月之小者不及二十九日不惟无以成嵗而律管气亦不可用矣且阳气自冬至后以渐而升而律反减则气有余而管不足隂气自夏至后以渐而降而律反增则气不足而管有余其亦背驰之甚哉谓司马迁之差处正在于此谓李书之得处正在于此至于从前宫羽之舛此清浊之逆施正由黄钟一差诸谬所必至者而不俟于言也亷尝见歙人鲍泰希止着天心复要书以明厯大概气朔八十年一齐厯家毎嵗二十四气于时之八刻中徃来无定鲍书所排节气之交皆有定刻中气之交亦有定刻如冬至乃十一月之中气定在十二时之五刻嵗嵗如此余气之定在某刻者亦然诸子谓律有一定之法而如是哉知厯者得之则亦可以推算矣尝以今厯气朔校之相去特五六时却是亘古至今如此一实万实也鲍书谓郭守敬之法未是守敬法即今厯法我朝仍胜国之旧未尝改也自汉以来亦皆不得其传审如李书则钟律自汉以来亦皆不得其传而此二人者之独见如此谓非天授不可也方今圣人在上必有轩辕命伶伦放勲命羲和之盛举惜无以二书献之阙下者其所系岂细故哉亷于西山蔡氏书尝为律吕算例于郭守敬法亦尝为之缀算举例然不过为二家之注脚亦终于聚铁铸错耳亷于李书窥见一班半安敢肆然辄加语于其上哉
　　自汉以来凡论律吕谓黄钟长九寸者总防之律吕新书谓黄钟长三寸九分者总防之律吕元声今倂録之以备考
　　李氏律吕元声总论
　　李氏祖吕氏春秋三寸九分为黄钟曰含少之文辩黄钟九寸之误以太极隂阳五行由一生二由少及多见黄钟数少为极清辩宫声极浊之误以左右对待各得百二十九分辩三分损益上下相生至仲吕而穷之误其法由十一月黄钟三寸九分至十二月大吕则增六分由大吕至太簇夹钟姑洗防賔各増九分由五月防賔至六月林钟亦减六分由林钟至夷则南吕无射应钟以复于黄钟皆各减九分而适合三寸九分之数由此而循环无端焉以相生其説曰阳数始于一成于三终于九故律之为数三九尽之矣黄钟一阳初升气防数少故其管三寸九分三寸乃阳数之少九分乃阳数之老以三涵九故黄钟之宫命之曰涵少此其证也十一律皆从以生而增减亦皆以九分惟黄钟之于大吕防賔之于林钟其增减视他律特异者大吕当五隂之盛一阳始生则阳虽进尚弱林钟当五阳之盛一隂始生则阳虽退而尚强其增减宜仅得三分之二也律管长短一本隂阳升降之气所谓律厯同道者也作律吕元声书二篇范副使辂等信其説从受学杨学士亷爱其书以为天授而王尚书廷相韩尚书邦竒皆大儒通解音律皆不谓然以为乐律音调之义传在中原依徃古而来非他方乃知非可以臆见卜度决也廷相驳之书言古人制为五音非徒焉无所本者宫本喉商本齿角本牙徴本舌羽本唇故凡人呼而出声不论歌唱言説必自宫而徴而角而商而羽角者气平之声音之中也故宫音始而浊羽音极而清落而收于角清浊平焉此声气自然之妙非人力强而能者今曰黄钟宫为清越之音不知其音出于喉乎出于唇乎惟其宫为清则黄钟之管九寸重浊而不合故有黄钟三寸九分之説呜呼大谬矣夫上古钟律之调简矣而不求备也故周礼三钟十二律可足考击若必欲尽五音之调非加以十二子声不可何也清之分数少也故古之编钟编磬有一架二十四枚之设葢通正声子声并击之也晋宋以来十二律之外止加四清声以补其不及故作徴调终不能成何也清之分数少也清之道顺而易逆而难者也故浊之役清也常有余清之役浊也常不足故偹清浊之调非子律不可今曰取声不用半律是不用子律矣即徴羽之调终不可成今平公欲听清商虽师旷何自而击之谓子律可废乎哉夫正变二十四律则五音各正之调畧备必如京房六十调之説则清律相短其声焦杀而不成调虽有其名初无实用蔡氏不深致思亦信其説而衍之况后学哉或曰然则十二律还相为宫果何谓乎曰此非六十调之谓也凡调以一律为主其余律皆比而和之终始出入不离首音故曰还相为宫言各律还各自为首也如黄钟为主律则必以林钟为徴太簇为商南吕为羽姑洗为角其音以次而平若以他律杂之原非相次之管必至清浊陵犯而后已由是言之一律主一调合生与子而二十四调生焉虽缺其一音而调亦足考矣故自周至汉至唐至宋雅俗乐流传于世者大抵宫调独多而商角次之其徴羽二调止三之一此足以见声音之道浊者常有余清者常不足而京房氏所谓六十调者论説虽美而无所实用也后学不察而衍之谬矣且以为李氏之説既不逹五音之清浊又不及作乐之节度其论律吕乐职乐器声容之考证皆长乐陈氏乐书之绪余岂闽人无喉中之音故遂以唇舌不正之音而杜撰定之欤其诋之如此大都黄钟冲气无所不在而十二律之损益皆从出其中如君无不统天无不覆也故九寸为之宫诸少涵焉岂极清哉故君子慎变古也
　　韩司马精研律吕之学
　　韩司马邦竒愽极羣书研律吕之学至疡发背瘉剧不知也苦心精思悟若天启于是作志乐以为律生声钟生律马迁着之而律经声纬之逓变体十用九之明示未及也围九分积八百一十分班固着之而管圎方分旋宫环转乘除规圎之圗未及也六十调八十四声蔡元定着之而起调则例及正变全半子倍之交用调均首末长短相生之互见未及也六变八变九变之用周礼载之而以黄钟祀天神防賔祀地只太簇享人鬼一造化之自然矣而黄钟一均于朝廷宫闱宴飨偹布焉又周礼之所未载者葢其精也久之杨忠愍继盛为郎时从受乐三月而得其数则请曰乐体于理而用于声有气而后有声有声而后理可从寄也理而无器如声何乃构桐竹丝漆手掣管吹之而和掣琴瑟箫笙埙箎奏之而又和合奏之若一复于韩曰技有进于是者乎韩喜曰居吾语尔吾欲制十律之管管各备五音七声而成调也子岂有意乎继盛退凝思废食寝者三日夜梦大舜坐堂上以金钟使考之曰此黄钟也醒而汗流浃背恍若有悟起篝灯取制管迨明而成者六已皆成韩抚膺髙蹈喜曰得之矣始吾制乐成九鹤飞舞于庭者久之应在子耶然太常肄常习旧朝议未遑复古礼变今乐之事无及之者
　　乐律总论
　　乐之用不外乎声音律吕通典云以子声比正声则正声为倍以正声比子声则子声为半如仲吕之管长六寸五分有竒上生黄钟三分益一不及正律九寸之数但得八寸七分有竒为子声此声有倍半之畧也淮南子云姑洗生应钟比于正音故为和应钟生防賔不比于正音故为缪葢五音相生至于角位则其数六十有四隔八下生当得宫前一位以为变宫又自变宫隔八上生当得徴前一位其数五十有六以为变徴变者与正比则为和变者与正不比则为缪此音有和缪之畧也汉书厯律志天地人及四时为七始此合而言之也又以黄钟为天始林钟为地始太簇为人始此分而言之也葢黄钟居子为天统林钟居未冲丑为地统太簇居寅为人统故为三始姑洗为春防賔为夏南吕为秋应钟为冬以三合四是为七始此三始七始之畧也以七音因十二律为八十四调除二变声不调则冬夏声缺四时不备蔡子之説非而郑译之议是也此六十调与八十四调之畧也以径象言之黄钟长九寸为干林钟长六寸为坤乃邵子皇极经世声起于多干之甲也音起于古干之子也此理之可通于易者也以娶妻生子言之黄钟为阳大吕为隂犹甲子之娶乙丑皆同位者也黄钟之生林钟林钟之生太簇犹甲子金之生庚辰金皆隔八者也乃沈黄钟律议用京房之术求之得三百六十律当一期之日随日建律依次运行当日者以次为宫而商徴以次从焉此义之有符于厯者也乐必用五音然周礼三大祭皆无商音説者谓周徳木也故祭鬼神之乐去金开元诸臣建言亦谓唐土徳王请加商调去角调是即周礼之意云耳我朝以土徳王太祖髙皇帝初作洪武正韵声起于东从角也后见礼部韵防而遵用之不起于东而起于公此则从宫矣岂非深达造化者哉律止于十二者律之本声而四者应声也本声重大为君为父应声轻清为臣为子故四声曰清声即夹钟大吕黄钟太簇之应也茍不用四清声是有本而无应矣我朝冷谦建议用四清声故编钟编磬皆为十六岂非洞达音律者哉诗称定之方中谓测日影以辨方也土圭之法祖冲之之论备矣然气者使按日影之子午以布律则气必不应何也天气防偏于左地气防偏于右所谓不参差则不能生物者也故土圭测日景常在子午之中此天之正位也以鍼定南北常在丙午壬子之中此地之正位也故冬至置黄钟之律于壬子之中夏至置林钟之律于丙午之中然后灰飞应律今元定乃欲一室之中多截管以黄钟夫差毫厘气即不应而顾欲多埋律管岂非臆説哉黄钟起于子之一以三倍之歴十二辰而终于亥之一十七万七千一百四十七汉志葢借十二辰以列三因之算位耳故有寸分厘毫丝之法有寸分厘毫丝之数至章眀也蔡子不知其假借立法而以为真有十二辰之数张皇铺衍而去真益逺矣自黄钟之管阳皆下生隂皆上生自防賔之管阳反上生隂反下生此非空言也从子至巳阳生隂退故律生吕言下生吕生律言上生从午至亥隂生阳退故律生吕言上生吕生律言下生葢班志隔八相生一下一上则终于仲吕其长止三寸三分有竒京房之法至防賔重上生凡五下六上终于仲吕其长六寸六分有竒若仲吕止三寸三分有竒虽三分益一不能复生黄钟之律故用六寸六分则三分益一可以复生黄钟耳蔡子乃讥其隂阳错乱毋亦未之思乎虽然此犹可也近世儒者乃又倡为之説曰黄钟非九寸之管而引外纪吕氏春秋所载含少之说为证曰黄钟音始也象则君也其律宜短其气宜防其声宜清是知其一不知其二者也夫黄钟以八十一分为管而吹三寸九分以为声故谓之含少乃遂以三寸九分为黄钟之律而执含少以为清管焉是其言本非误而所以信其言者误矣此律一差大吕以下十一律者将无由取正矣何其好为异论而不师古哉葢太史公之言曰细若气防若声圣人神而眀之虽妙必效彼气之赢缩声之清浊固有不在于器数之末者使诚在于器数之末也乌用是圣人神眀为哉虽然审律之道神解为上得数者次之不求律于心而求律于器最下矣毋论黍之纵横尺之长短愚直谓俗乐与雅乐亦不甚絶者夫金石钟磬也后世易之为方响丝竹琴箫也后世易之为筝笛此雅乐之变为俗乐者也黄钟用合字大吕太簇用四字夹钟姑洗用一字夷则南吕用二字此俗乐之可通于雅乐者也防独此也古以爼豆今以杯盂古以莞席今以案榻虽圣人复生不能舍杯盂而复爼豆弃案榻而用莞席也是古今音乐之说也虽然此之谓乐噐耳数耳非所以论于器与数之外也夫有器而无官与无器同知声而不知音知音而不知乐与无官同舎其本而图其末沾沾焉钟律是较非乐之完也本立矣末具矣天造未宁而极音以逞非乐之至也葢声如味一气二体三类四物五声六律七音八风九歌以相成也清浊小大短长疾徐哀乐刚柔迟速髙下出入同流以相济也是乐之噐也记所谓聴其铿锵者也子野歌而南北之风殊伯牙鼓琴而峩峩洋洋之声着后防氏典乐八音谐神人和焉是乐之官也记所谓审音以知乐者也嗣是而后荀朂之识牛钟阮咸之较玉尺张文收得玉磬而知黄钟之缺杨收见古钟而定姑洗之角之数子者是亦乐之官也记所谓审声以知音者也昔者呉公子札聘鲁请观周乐工为舞武曰美哉周之盛也为之舞濩曰是圣人之宏也犹有惭徳为之舞夏曰美哉勤而不徳者也为之舞韶曰徳至矣哉如天之帱如地之载虽甚盛徳蔑以加矣此数圣人者如察秋毫如较累黍不少爽焉岂乐固有本耶何按遗音于数千载后而歴歴如覩也此乐之完也尝考其时敷徳舞干羽有苗格而韶作归马放牛示弗复用垂拱无为而武作葢圣人治定制礼功成作乐自六代而已然矣故曰乐安徳义以处之礼以行之信以守之仁以厉之而后可以殿邦国同福禄来逺人所谓乐也此乐之至也
　　黄钟律论
　　古乐失传雅乐之不恊久矣岂乐终不可知乎子语鲁大师乐曰乐其可知也不过翕纯皦绎而乐成矣乐岂不可知乎后之言知乐者异于是夫乐有本有末乐之本在徳不闻性与天道不可与语合同而化之妙矣然声音必假器以宣之器虽末也乐之所必资也而正五音者必以六律自制器审音言之谓律为乐之本亦可但律不定则音不恊固不能舍律以正音然律定矣而音或不谐则又因音声而知其律之不精也不得不改律以恊其音可见议律虽精终亦器数尔矣非乐之本也尝因世之论乐者考其制焉自司马迁京房以及蔡氏律吕新书曰黄钟九寸自长孙无忌刘恕以及李氏律吕元声曰黄钟三寸九分短长相悬各有成説而三分损益隔八相生则又二説所必资焉如黄钟生林钟林钟生太簇虽李氏皆以正徴言而阳下生隂隂上生阳其位之隔八者一也旧説即执此为三分损益之法谓下生者倍其实三其法如林钟六寸四之则为二十四三其法则二十四为三八故上生太簇太簇长八寸此其数在黄钟林钟太簇皆得全寸之分故为三统其余九管皆有防分之数亦自然所致似非强合之者李氏则即黄钟三寸九分渐次益之由黄钟至大吕增六分由大吕至太簇夹钟姑洗仲吕以及防賔至林钟减六分由林钟至夷则南吕无射应钟以还黄钟各减九分乃归阳而渐损也隂阳之气始生甚防损益皆六而继焉损益皆九不惟合易象九六二用之义而其所谓三分损益者止以左右对待之颇觉其法简易且有合于五音十二律旋相为宫之防非徃而不返者比也尝合二家而折衷之取蔡氏黄钟九寸之管用李氏左右对待旋次损益之法抑岂姑为是调停以和同之哉葢十二律纪阳也阳升起于子中极于午中阳降起于午中极于子中极则生生则循环不穷义之不可易者也但以黄钟三寸九分其声极清音属正宫以防賔九寸其声极浊音属正羽颠倒宫羽之清浊不审声气之敛舒前已辩之矣然则据九寸之黄钟而用其六九渐生之法者岂必更易其子黄钟于防賔之位次耶不过易黄钟以九寸而渐短于丑寅卯辰巳午易防賔以三寸九分而渐长于未申酉戌亥子生生不穷循环无端者悉如故也何也律者法之一定不易者也截管短长各有一定之法而后声气悉律于中和也特李氏所论者専于律管予之所谓阳升隂降者律管内之气也气中则声中气和则声和故管长则其含容厚重而其声舒以徐有浊中之清焉管短则其气发扬轻浮而其声急以疾有清中之浊焉此理之必然者虽阳气升降天地间不可见也而所可见者不有易之卦象乎姑借卦象以形容之一阳之气始萌于十一月冬至而于卦为复夫复五隂而一阳也一阳之气萌于五隂之中故以九寸之管象之若徒知律者记阳不记隂也即以三寸九分之宫为阳则其所谓黄钟声气之元者徒有取于声气之发散已尔何以谓之元乎况由此其管渐长不免以四月之纯阳为重浊反以十月纯隂之短管为轻清矣虽彼于黄钟之管亦取象复卦为声气之元防賔之管取象姤卦为声气之极不将以发散为元含蓄为极乎夫以短管为阳不能记乎管中之阳气以声音之发散为元阳而不论夫宫音之含宏皆非予所知也况天地冬至一阳藏于地中其气甚防而其管长则阳气尚含蓄未散由此以至大吕止减六分所谓大吕当五隂之盛一阳始生则是阳气虽进而尚弱者此也由大吕以后各管渐减九分管渐减则声气渐逹而发越于外此所以气有余则管不足耳然则升阳渐益乃以升管中之声气而何取于管之益而长乎夏至虽隂生阳退而阳气极盛故其管短则阳气尚旁逹未收由此以至林钟止增六分所谓林钟当五阳之盛一隂始生则是阳气虽退而尚强者此也由林钟以后各管渐增九分管渐増则声气渐藏而含蓄于中此所以气不足则管有余耳然则归阳渐损乃所以归管中之声气而何取于管之损而短乎即于气之法冬至气藏地下故以长管之夏至气在地上故以短管之其道一也况五音不过宫商角徴羽也以配乎木火土金水而黄钟宫属土凡木火金水之生皆本乎土者也乃谓土声轻清羽声重浊可乎以配乎齿防喉舌唇而黄钟宫属喉凡齿防舌唇之声皆起于喉者也乃以唇音为宫喉音为羽可乎以配乎君臣民事物而黄钟宫属君凡臣民事物之众皆统于君者也乃以轻浮为君重浊为物可乎试稽诸律吕名义宫者宏也容也以其宏也而有容故曰宫黄钟者黄土色钟聚也律宣阳气于黄泉以蘖萌万物也且谓之元气元声元者始也大也万善之长也此亦可以意防之矣律以记阳当因律管之参差以审管中之阳气可无疑也所以欲取蔡氏黄钟九寸之管用李氏左右对待渐次损益之法庶乎律定声恊而翕纯皦绎之乐或由此其可知矣乎虽然黄钟九寸之管自李照刘防范镇房庶司马光黍尺之辩方纷然不已故乐愈不可知也已是葢不以律度之短长求声气之谐和且以黍谷之纵横求短长之律度惟其泥于器数之末所以各执意见迄无定説安得竭耳力于声音之表者然后继之以六律使乐工无所容其喙也噫作乐崇徳取诸豫圣人不独因天地之法象示人以音乐之和而黄钟之律度亦于卦象有可知者在矣志声律者慎毋忽诸








　　图书编巻一百十三
<子部,类书类,图书编>
　　钦定四库全书
　　图书编卷一百十四
　　明　章潢　撰
　　律吕旋宫纳音体用一原圗叙
　　天地之道隂阳五行尽之天干地支即隂阳五行参差错综以尽其变化之道者也声音者阳气之发宣五声即五行之气而律吕非即五声之节奏乎其声五而律吕各六非即天地之五行而子午隂阳各六之义乎世之论乐者皆曰黄钟起于子防賔起于午以十二律应十二月其声音之清浊髙下一以隂阳之消息盈虚凖之然于天地之太隂太阳少隂少阳支干五行之变化未之明焉欲其声音与天地相应无是理也况声音即天地自然之乐非人为可得而参者若于天籁谷响未能心契神解惟拟议于竹管之短长斟酌乎古人之论説要皆执一己之意见以测度乎天地之节宣又何怪乎古乐之不复作乎噫执泥器数固无当于作乐崇徳闻乐知徳之训然于隂阳五行支干之义而心诚求之则律吕旋宫纳音体用一原之道或者其有通乎













<子部,类书类,图书编,卷一百十四>
<子部,类书类,图书编,卷一百十四>
<子部,类书类,图书编,卷一百十四>
<子部,类书类,图书编,卷一百十四>
　　大哉律乎其天地隂阳之中乎民之所受以生以为心者乎方其隂阳未形浑沦一中天地万物敦化统同乐之本也及其隂阳既行天地化生髙下散殊礼制肇兴礼备而乐生矣是故圣人察天地之中法隂阳之变以为之律文之五声播之八音奏之郊庙用之朝廷以宣八方之风以平天下之情于是天命人心流行不息合化同风万殊统一圣人有乐之用其律之所为乎吾闻律有十二六为律六为吕律法也律以统气类物吕侣也吕以助阳宣气为道不同其中一也是故冬至子中太阳阳生日光在地聚以为声是曰黄钟大吕者太阳阳吕以太隂之隂纳丑上侣于太阳之阳者也雨水寅中少隂阳生万物凑地而出是曰太簇夹钟者少隂阳钟以少阳之隂纳卯兼辅少隂之阳也谷雨辰中少隂之隂阳生为太隂先是曰姑洗仲吕者中阳之吕以太隂之隂纳已上侣于少隂之隂之阳也夏至午中太隂阳生草木之实阳在外也故曰賔林钟者太阳钟也以太阳之阳之隂纳未藂助太隂之阳也处暑申中少阳阳生太阳在地上夷天则是曰夷则南吕者少阳阳吕以少隂之隂纳酉侣于少阳之阳也霜降中少阳之阳阳生日晷在戍阳无余气是曰无射应钟者少阳之阳阳钟以太阳之隂纳亥上应少阳之阳也然律吕有六彚之惟三律阳也阳之阳三太阳之阳黄钟之宫子少阳之阳夷则之宫申少隂之隂之阳姑洗之宫辰阳之隂三少隂之阳太簇之宫寅太隂之阳賔之宫午少阳之隂之阳无射之宫戍隂之阳三太阳之隂应钟之宫己少阳之隂夹钟之宫酉太阳之阳之隂林钟之宫丑隂之隂三太隂之隂仲吕之宫亥少隂之隂南吕之宫卯太隂之阳之隂大吕之宫未传曰五声之本生于黄钟之律九寸为宫损益以定商角徴羽九六相生隂阳相应有三统之义焉是故圣人为之旋宫之制冬至太阳之阳律起黄钟之宫其积五百三十一万万四千四百一十万下生太阳阳之阳吕林钟之宫徴太阳之隂隂吕上生少隂阳律太簇之宫商少隂阳律下生少隂隂吕南吕之宫羽少隂阳隂吕上生少隂阳之阳律姑洗之宫角而黄钟太阳之均备矣于是少隂隂之阳律起姑洗之宫其积四百一十九万万九千○四十万下生太阳隂吕应钟之宫徴太阳阳吕上生太隂阳律賔之宫商太隂阳律下生太隂阳之隂吕太吕之宫羽太隂之阳隂吕上生少阳之阳律夷则之宫角而姑洗中阳之均备矣于是少阳阳律起夷则之宫其积三百三十一万万七千七百四十万下生少阳隂吕夹钟之宫徴少阳隂吕上生少阳隂之阳律无射之宫商少阳之阳律下生太隂隂吕仲吕之宫羽太隂太吕上生夷则音角归太阳阳律黄钟之宫而三分损益之法不行焉此旋宫所以止于仲吕而不返而夷则少阳之均终焉然律纪三均音通五气是故黄钟太簇姑洗賔夷则无射之宫为六戊六壬为太阳之阳六丙为太阳之隂六申为少隂之阳六庚为少隂之隂太阳之阳为羽太阳之隂为徴少隂之隂为商少隂之阳为角太吕夹钟仲吕林钟南吕应钟之宫为六己六癸为太隂之隂六丁为太隂之阳六乙为少阳之隂六辛为少阳之隂太隂之隂为羽太隂之阳为徴少阳之隂为角少阳之阳为商传曰天有五行地有六气五六者天地之中合也是故圣人为之纳音之制嵗天正冬至日甲起子坤与震交有太隂庚金之化故黄钟甲子纳音首商其吕曰乙丑乙丑金隔八生夷则壬申金其吕曰癸酉癸酉金隔八生姑洗庚申金其吕曰辛巳为商三辛巳隔八为戊子气行少隂丙火故黄钟戊子纳音次徴其吕曰己丑己丑火隔八生夷则丙申火其吕曰丁酉丁酉火隔八生姑洗甲辰火其吕曰乙巳为徴三乙巳隔八为壬子气行少阳甲木故黄钟纳音次角其吕曰癸丑癸丑木隔八生夷则庚申木其吕曰辛酉辛酉木隔八生姑洗戊辰木其吕曰己巳为角三己巳隔八为丙丁气行太阳壬水故黄钟纳音次羽其吕曰丁丑丁丑水隔八生夷则甲申木其吕曰乙酉乙酉水隔八生姑洗壬辰水其吕曰癸巳为羽三癸巳隔八为庚子气行中央戊土故黄钟纳音次宫其吕曰辛丑辛丑土隔八生夷则戊申土其吕曰己酉己酉土隔八生姑洗丙辰土其吕曰丁巳为宫三而三阳甲子之音备矣夏至日甲起午干与防交有太阳辛金之化故賔甲午纳音首商其钟曰乙未乙未金隔八生太簇壬寅金其钟曰癸卯癸卯金隔八生无射庚戍金其钟曰辛亥为商三辛亥隔八为戊午气行少阳丁火故賔纳音次徴其钟曰己未己未火隔八生太簇丙寅火其钟曰丁卯丁卯火隔八生无射甲戌火其钟曰乙亥为徴三乙亥隔八为壬午气行少隂乙木故賔纳音次角其钟曰癸未癸未木隔八生太簇庚寅木其钟曰辛卯辛卯木隔八生无射戊戍木其钟曰己亥为角三己亥隔八为丙午气行太隂癸水故賔纳音次羽其钟曰丁未丁未水隔八生太簇甲寅水其钟曰乙卯乙卯水隔八生无射壬戍水其钟曰癸亥为羽三癸亥隔八为庚午气行中央己土故賔纳音次宫其钟曰辛未辛未土隔八生太簇戊寅土其钟曰己卯己卯土隔八生无射丙戍土其钟曰丁亥为宫而三钟甲午之音备矣传曰乐均纪之以三平之以六成于十二天之道也穷本知变则天道在我万理一理万心一心生生不穷合化统同此之谓圣神化之功极此之谓尽性至命之终律纪元气亥子之间实无声无臭之始一阳既生黄钟宫动子生丑丑生寅寅生卯卯生辰辰生巳巳生午午生未未生申申生酉酉生戍戍生亥而太极一元之道备矣
　　太阳始于子而极于巳其交在丑太隂始于午而极于亥其交在未少隂始于卯而极于酉其交在辰少阳始于申而极于寅其交在戍
　　子丑寅卯辰巳六辰属天太阳所以始于子而终于巳也午未申酉戍亥六辰属地太隂所以始于午而终于亥也少隂始于卯终于酉少阳始于申终于寅皆天地之交也
　　太阳之阳子下生太阳阳之隂丑太阳之隂隂丑上生少隂之阳寅少隂之阳寅下生少隂之隂卯少隂之隂卯上生少隂之阳辰少隂之阳辰下生太阳之隂巳太阳之隂巳上生太隂之阳午太隂之阳午下生太隂之隂未太隂之隂未上生少阳之阳申少阳之阳申下生少阳之隂酉少阳之隂酉上生少阳之阳戍少阳之阳戍下生太隂之隂亥始于太阳之阳终于太隂之隂而三分损益之法不行焉此律吕之道所以徃而不返也又曰三分损益隂阳生物之则也
　　刘光汉问纳音首金何谓曰天正冬至日甲起子坤与震交一阳初生有太隂庚金之化故黄钟纳音始于甲子商也天正夏至日甲起午干与巽交一隂初生有太阳辛金之化故賔纳音始于甲午商也又问黄钟商纳音以为太阳阳金又言太隂庚金之化何如曰黄钟位子本是太阳之阳然坤与震交震固太隂庚金耳賔位午本是太隂之阳然干与巽交防固太阳辛金耳
　　或问三统之义曰非臆说也圗云自子至辰自辰至申自申至子冠之以甲而章防统元与月食俱没之道也郁林呉绩释曰太初上元正月甲子朔旦冬至无余分后千五百三十九嵗甲辰朔旦冬至无余分又千五百三十九嵗甲申朔旦冬至无余分十九嵗为一章闰分尽二十七章五百一十三嵗为一防月食尽三防八十一章千五百三十九嵗为一统朔分尽歴子辰申五统凡四千六百一十七嵗为一元六甲尽由是言之三统之説其来有自诸说葢未尝深考云
　　又问律吕以戊己起土又以纳音始金或曰纳音始角木何如曰冬至天太隂四与地太隂六交而天五戊土生其中矣律吕起戊己天地之始也天太隂曰震地太隂曰坤冬至坤与震交日甲在子天太阳曰干地太阳曰防夏至干与巽交日甲在午震为庚金巽为辛金纳音首商气化之始也甲为少阳角木乙为少隂角木纳音首甲日行之始也万径千蹊同归一辙求其自然之故而律吕之理得矣
　　吕巾石公古义其论吕律分寸虽发明蔡氏之説然于十二律一原诸天地之太阳太隂少阳少隂二十四气中节以为之凖且以纳音起甲子三统为子辰申义颇精宻亦律音之所当防心者故并録之律尺考
　　古人制尺以调律累黍以定尺然随代变易讫无定凖汉志云律本起于汉黄钟之长以羊头山秬黍中者一黍之广度之九十黍为黄钟之长尽一黍约一分九十黍九寸律也此必上古以来有所传授故歴代因之以定律尺之度周礼考工记于案言十有二寸于镇圭言十有二寸又言桓圭九寸是周人以十寸为尺故歴代以周尺为古尺汉有刘歆铜斛尺蔡邕铜籥尺建武铜尺汉官尺魏杜防尺田父玉尺梁表景尺晋始平古铜尺汲冢玉律尺钱乐之浑仪尺隋开皇水尺官尺后魏元延眀尺梁刘曜土圭尺五代王朴律凖尺宋和岘尺大府布帛尺李照尺胡瑗阮逸尺由是观之尺随代更律随尺异虽有慕古之君出而正之终亦不能归一岂非神理难全器数形拘耶按晋荀朂依周礼制尺谓之晋前尺与刘歆铜斛尺建武铜尺祖冲之铜尺汲冢玉律尺其度皆合隋意以其与周尺同因以较诸代之尺田父玉尺梁表尺加朂尺七厘汉官尺加朂三分三厘始平铜尺杜防尺加朂四分浑仪尺加朂六分四厘蔡邕铜籥尺加朂一寸五分八厘元延眀尺加朂五分八毫开皇水尺加朂一寸八分六厘刘曜土圭尺加朂一寸五分夫史臣称朂推考百代之法术极精宻及阮咸聴其所造之乐则又以钟律声髙乐音哀思及得始正铜尺果长朂所造四分是岂可以朂所造独是而诸代尽非乎宋仁宗朝诏丁度详定邓保信等所定律尺则以和岘之景表尺为长王朴律凖尺比汉钱尺长二分比景表尺短四分有竒胡阮保信及李照所用大府等布帛尺其制弥长去古弥逺不可依用乃再造景表尺上之而髙若诺卒用汉钱尺依隋书定十五尺藏于太常寺夫宋祁以胡瑗所造钟律与古法相合隋唐以来诸儒皆不及瑗而髙若讷则以为不可依用然则钟律尺度之中将何所据而为定依乎夫器有形而易拘者也声无形而难调者也以为校黍则黍有大小之异累有长广之殊黍不可尽信矣以为定于人之声则喉有修短之不齐音有清浊之各异声不可以尽依矣故歴代以来尺之长短杳无定凖乐之髙下茫无定声拟议纷纷率莫能决如此嗟乎形质难均物情自然是以圣人制度立法存其大概要在聪明察之耳今之制律者必曰累黍定尺固无恰好符契之妙若曰弃黍为尺亦无特契之理乎谓先守累黍之法以为律尺大分资借之地后参古人耳聴心防之术以为考声命尺之本庶几所谓元声者必于此而得之不然止据区区累黍之法以为定尺之要恐未免毫厘之差遂致千里之谬矣又何望夫防旷之阃域也哉
　　律尺论
　　马端临曰古人言律为万事本度量衡皆由焉律以和声度以审度量以嘉量衡以权衡度有长短量有大小衡有轻重虽庸愚之人皆能知之至律之于声其或雅或淫或和或乖则虽贤哲之士不能遽晓葢四者之中议律为难度或长或短量或大或小衡或轻或重三物皆生民日用不可缺者然以四海九州观之未有千年而同一度量衡者也以古徃今来观之未有千里而同一度量衡者也葢随世立法随地从宜取其适于用而初无害于事固不必尽同也至于律则差之丝忽不能以谐声声不谐不足以为乐乐不和不足以致治葢四者之中制律为尤难是以古人之于律或求之于丝竹伶伦之管京房之凖是也或求之于金石编钟编磬镈钟簴磬之属是也虽曰假器物以求之然心之精防口不能授性所解悟笔不能书假如有人与后防伶伦并世而生亦岂能尽得其依律和声之法乎后之儒者病乐之不和议欲更律而更律之法或取之累黍或求之古度量然累黍之法汉制特以较度量衡所谓黄钟之长黄钟之籥黄钟之重云者特以明三物之与律相表里耳未尝専言累黍以为律也至于古之度与量则周鬴汉斛与魏晋以来尺十有五种相去且千年其流传至于今者是乎非乎不可得而详也倘其果为古制则不知造此器之时其与虞朝之同律度量衡周王之考制度果无纎毫之差乎亦不可得而详也而方伥伥然于千百载之后搜求古雅之器于荒丘古墓之中而自以为得之葢亦疎矣葢律度量衡虽曰相为表里然而至易晓者度量衡也至难知者律也随时而变易虽易而无害于事者度量衡也假如古者度短量小衡轻后世度长量大衡重则当其或短或小或轻之时多取之或长或大或重之时少取之而敛散同此一器何害于事乎周取民之制什一汉取其五秦取其大半葢病在重不必大其器也一定而不易易则害于乐者律也今失其难者而反取则于其易者失其不可易者而反取则其于屡易者何哉窃以为必欲制律必如杜防荀朂阮咸张文收之徒自有宿悟神解如聴牛铎而知其可谐音聴玉磬而知其为闰月所造之类而后可以语此不然専求之于累黍或专求之于周鬴汉斛魏尺之属无异刻舟而寻劒也李照胡瑗房庶之説皆以黍求律者也范蜀公力主房庶之説以为照以纵黍累尺管空径三分容黍千七百三十则太长瑗以横黍累尺容黍一千二百而空径三分四厘六毫则太短皆以尺生律不合古法今庶所言实千二百黍于管以为黄钟之长就三分则为空径则无容受不合之差较前二説为是累千百言大要不过如此愚请得而诘之夫古人之制律管皆有分寸如十二律管皆径三分围九分黄钟之管长九寸自大吕以下以次降杀是也然则欲制律必先定分寸而古今之分寸不可考矣是以隋书因汉制之说以一黍为一分则是十黍为一寸分寸既定然后管之径围可定管之径围既定然后律之长短可定瑗与照虽有纵横之异然以黍定分以黍之分定管之围径则一也今庶既尽辟纵横之说而欲以是千二百黍乱寔之管中随其长短防之以为黄钟九寸之管取三分以度空径则不知庶之所谓空径三分之管既非纵黍之分复非横黍则必别有一物为度以起分倘别有一物为度以起分则只须以其三分为径以九十分其长为黄钟之管为律本不因于黍矣何烦实黍于管又何烦于汉书中增益八字以求合千二百黍之数乎此愚所以未敢以为通论也
　　律原【此下八叚皆大明集礼所载今存之以备考】
　　班固汉前志曰黄帝使伶伦循大夏之西昆仑之隂取竹嶰谷生其窍厚均者防两节间而吹之以为黄钟之宫制十二筩以聴凤之鸣其雄鸣为六雌鸣亦六此黄钟之宫而皆可以生之是为律本至治之世天地之气合以生风天地之风气正而十二律定刘昭汉后志曰伏羲作易纪阳气之初以为律法建日冬至之声以黄钟为宫太簇为商姑洗为角林钟为徴南吕为羽应钟为变宫賔为变徴此声气之元五音之正也又曰截竹为律吹以考声列以气道之本也
　　律数
　　后汉郑康成月令注曰凡律空围九分蔡邕铜籥铭曰籥黄钟之宫长九寸空围九分容秬黍一千二百粒称重十二铢两之为一合三分损益转生十一律韦昭周语注曰黄钟之变也管长九寸径三分围九分因而九之九九八十一故黄钟之数立焉按周径之説开端于汉律厯志而蔡氏遂创为径三分之説晋孟康韦昭又续为径三分围九分之説以九章少广内祖氏审率乘除之止得空围内面羃七分七厘竒乃少一分九十二厘竒空围内积实止得六百三十六分乃少一百七十三分竒如此则黄钟之管无乃太狭乎黄钟空积忽防若径内差一忽即靣羃及积所差忽数至多矣毫厘之差千里之失岂不悮乎胡氏律吕议曰按歴代律吕之制黄钟之管长九十黍之广积九寸度之所由起也容千二百黍积八百一十分量之所由起也重十有二铢权衡之所由起也既度量权衡皆出于黄钟之籥则黄钟之龠容受可取四者之法交相酬验庶不失其实也后世儒者不能实知权衡之法但制尺求律便为坚证因谓围九分者取空围圎长九分耳以是围九分之悮遂有围三分之説若从径三围九之法则黄钟之管止容九百黍积止六百七分半如此则黄钟之声无从而正权量之法无从而生周之嘉量汉之铜斛皆不合其数矣
　　钟均
　　通典曰古之神瞽考律均声必先立黄钟之均黄钟之管以九寸为法故用九自乘为管丝之数其增减之法又以三为度以上生者皆三分益一下生者皆三分去一宫生徴徴生商商生羽羽生角此五声小大之次也是黄钟为均用五声之法以下十一辰辰各有五声其为宫商之法亦如之辰各有五声各为十六声是十二律之正声也按宫声之数八十一商声之数七十二角声之数六十四徴声之数五十四羽声之数四十八是黄钟一均之数而十一律于此取法焉通典所谓以下十一辰辰各五声其为宫为商之法亦如之者是也夫以十二律之宫长短不同而其臣民事物尊卑莫不有序而不相凌犯良以是耳中声
　　昔伊耆氏实始作乐以谓土位中央而于隂阳为冲气籥生黄钟而于律吕为中声始乎土鼓中声出焉中乎蒉桴中声发焉卒乎苇籥中声通焉乐之所本如此所以为天地之和人道之正论三才之道者参和为冲气论五六之数者一贯为中合故参两合而五声形焉参五合而八音生焉二六合而十二律成焉其取数虽多要之防归于中而已是乐以太虚为本而声音律吕又以中声为本中声正则郑卫哇淫之声自然可黜雅部之乐自然可复故谈乐者不可不知中声之为要也
　　子声
　　鳬氏为钟以律计自倍半半者准半正声之半以为十二子律制为十二子声比正声为倍则以正声于子声为倍以正声比子声则子声为半但先儒什用倍声自有二义一义云半以十二正律为十子声之钟二义云从于中宫之管寸数以三分益一上生黄钟以所得管之寸数然半之以为子声之律其为半正声之法者以黄钟之管正声九寸为均子声则四寸半黄钟下生林钟之子声林钟上生太簇之子声太簇下生南吕之子声南吕上生姑洗之子声姑洗下生应钟之子声应钟上生賔之子声賔下生大吕之子声大吕下生夷则之子声夷则上生夹钟之子声夹钟下生无射之子声无射上生仲吕之子声此半正声法其半相生之法者以正仲吕之管长六寸仲吕上生黄钟黄钟下生林钟三分去一还以下生所得林钟之管寸数半之以为夹钟子声之管以次而为上下相生终于仲吕皆以相生所得之律寸数半之各以为子声之律故有正声十之子声十二分大小有二十以为二十四钟通于二神迭为五声合有六十声即为六十律其正管长者为均之时则通用正声为五音正管短者为均之时则通用子声为五音皆三分益一减一次还以宫商角徴羽之声得调也
　　和声
　　汉前志曰黄钟为宫则太簇姑洗林钟南吕皆以正声应无有忽防不复与他律为役者同心一统之义也非黄钟而他律虽当其月自宫者则其和应之律有空积忽防不得其正此黄钟至尊无与并也按黄钟为十二律之首他律无大于黄律故其正声不为他律役其半声当为四寸五分而前乃云无者以十七万七千一百四十七之数不可分又三分损益上下相生之所不及故亦无所用也至于大吕之变宫夹钟之羽仲吕之徴賔之变徴夷则之角无射之商自用变律半声非复黄钟矣此其所以最尊而为君之象然亦非人之所能为乃数之自然他律虽欲役之而不可得也此一节最为律吕旋宫用声之纲领古人言之已详唯杜佑再生黄钟之法为得之而他人不及也
　　气
　　气之法为室三重斥闭涂衅必周宻布缇缦室中以本为按每律各一按内卑外高从其方位加律其上以葭灰实其端覆以缇素按歴而之气至则吹灰动素小动为气和大动为君弱臣强専政之应不动为君严猛之应其升降之数在冬至则黄钟九寸大寒则大吕八寸三分七厘六毫雨水则太簇八寸春分则夹钟七寸四分三厘七毫三丝谷雨则姑洗七寸一分小满则仲吕六寸五分八厘三毫四丝六忽夏至则賔六寸二分八厘大暑则林钟六寸处暑则夷则五寸五分五厘五毫秋分则南吕五寸三分霜降则无射四寸八分八厘四毫八丝小雪则应钟四寸六分六厘按阳生于复隂生于姤如环无端今律吕之数三分损益终不复始何也曰阳之升始于子午虽隂生而阳之升于上者未巳至亥而后穷上反下隂之升始于午子虽阳生而隂之升于上者亦未巳至已而后穷上反下律于隂则不书故终不复始也是以升阳之数自子至巳差强在律为尤强在吕为少弱自午至亥渐弱在律为尤弱在吕为差强分数多寡虽若不齐然其丝分毫别各有条理此气之所以飞灰声之所以中律也或曰易以道隂阳而律不书隂何也曰易者尽天下之变善与恶无不备也律者致中和之用止于至善者也以声言之大而至于雷霆细而至于蠛蠓无非声也易则无不备也律则写其所谓黄钟一声而已矣虽有十二律六十调然实一黄钟也是理也在声为中声在气为中气在人则喜怒哀乐未发与发而中节也此圣人所以一天人赞化育之道也
　　论品择乐工之教
　　姜防进大乐议于朝言绍兴大乐多用大晟所造有编钟镈钟景钟有特磬玉磬编磬三钟三磬未必相应埙有大小箫箎遂有长短笙竽之簧有厚薄未必合度琴瑟弦有缓急燥湿轸有旋复柱有进退未必能合调总众音而言之金欲应石石欲应丝丝欲应竹竹欲应匏匏欲应土而四金之音又欲应黄钟不知其果应否乐曲知以七律为一调而未知度曲之义知以一律配一字而未知永言之防黄钟奏而声或林钟林钟奏而声或太簇七音之恊四声各有自然之理今以平入配重浊以上去配轻清奏之多不谐恊八音之中琴瑟尤难琴必毎调而改瑟必毎调而退柱上下相生其理至妙知之者鲜又琴瑟声防常见蔽于钟磬鼓箫之声匏竹土声长金石常不能以相待徃徃考击失宜消息未尽至于歌诗一句而钟四击一字而竽一吹未叶古人稿木贯珠之意况乐工茍焉占籍击钟磬者不知声吹匏者不知宂操琴瑟者不知弦同奏则动手不均迭奏则发声不属比年人事不和天地多忒由大乐未有以格神人召和气也宫为君为父商为臣为子宫商和则君臣父子和徴为火羽为水南方火之位北方水之宅常使水声衰火声盛则可助南而抑北宫为夫徴为妇商虽父宫实徴之子常以父助夫子助母而后声成文徴盛则宫唱而有和商和则徴有子而生生不穷休祥不召而自至灾害不祓而自消圣主方将讲礼郊见愿召求知音之士考正太常之器取所由乐曲调理五音櫽括四声而使之叶和然后品择乐工其上者教以金石丝竹匏土歌诗之事其次教以匏击干羽四金之事其下不可教者汰之虽古乐未易遽复而追还祖宗盛典实在兹举
　　正乐要法
　　兹欲由今之器考古之声去其惉滞浮靡之习还其中和雅淡之风则其法有四焉一曰眀气之理葢律吕之制隂阳各六先王凖之以应十有二月之中气如冬至气至则黄钟之管飞灰冲素而大寒以下各以其阳月随而应焉夏至气至则賔之管飞灰冲素而大暑以下各以其隂月随而应焉播之音乐取其中月之律用之班固所谓风气正而十二律定者此也今当备其筌气闭以重室按以方位实以葭灰覆以缇素以其气之所应使隂阳之用各顺其应则气和声和八风从律而不奸矣二曰较长短之度葢黄钟律吕之首也在气为元气在声为元声前汉志曰隂阳相生自黄钟始言十二律所以受法也以古制考之均其长得九寸审其围得九分积其实则肥瘠之中者可容千二百黍此黄钟之制所以定黄钟定则隔八律而相间以阳律生隂律曰下生三分长而损其一则林钟以下诸律可定矣隂律生阳律曰上生三分长而益其一则太簇以下诸律可定矣其径也各三分有竒其生也皆左旋以为法然后长短各中其节矣三曰详考声之义葢十二律有长短短者其声髙轻清而剽疾长者其声下重浊而舒徐其清浊长短之间而宫商角徴羽之五声因以辨也然宫之与商商之与角徴之与羽相去皆一律角之与徴徴之与宫相去独二律一律则近而和二律逺而不相及故近宫收一声比宫稍下谓之变宫近徴收一声比徴稍下谓之变徴此亦出于自然也五声者正声故以起调毕曲为诸声之纲至二变声则宫不成宫徴不成徴不比于正音但可以济五音之所不及而已有五音而无二变亦岂可以成乐哉此之谓七声也然宫为声气之中自宫而下属乎隂而未唱自宫而上属乎阳而始和故宫在五行属土而为中声也然十二变律之声如黄钟八寸一分全律也仲吕上生林钟不及八寸谓之执始则谓子声也十二月半律之声如黄钟正声九寸则变声四寸半仲吕为宫则黄钟为子而用其半是谓半声焉京房所谓一为变声四为变始黄钟终仲吕凡十二正声始执始终南事凡四十八变声者此也四曰逹旋宫之数葢律以正声而辨声以十二律而和一律之中各具五声五声之外又有二变则君臣民物不相凌犯而十二律皆可为宫以统众律黄钟亦可以次而为他律役矣如黄钟为宫则太簇为商姑洗为角林钟为徴南吕为羽应钟为变宫而林钟为变徴此大吕之一均也而余可知矣礼运所谓旋相为宫者此也气之理眀则天机以审长短之度较则器数以精考声之义详则条理以察旋宫之数逹则节奏之妙以曲尽而无遗矣先王之所以作乐崇徳者宁有外于此乎三代而下如师旷识纣乐于濮水季子美韶舞于上国者鲜矣天时地气之弗审人声乐音之弗谐虽以一代宗儒而或于金石法钱之求泥于蚕丝马尾之察又何以神晤于千载之下而弼成夫金声玉振之盛也哉
　　诸家论乐考
　　国语周景王将铸无射问律于伶州鸠对曰律所以立均出度也古之神瞽考中声而量之以制度律均钟百官轨仪纪之以三【天地人】正之以六【正律】成于十二【律吕】天之道也夫六中之色也故名之曰黄钟所以宣养六气九徳也由是第之曰太簇
　　淮南子曰规始于一一不生故分而为隂阳隂阳合和而万物生故曰一生二二生三三生万物三参物三三如九故黄钟之九寸而宫音调因而九之九九八十一故黄钟之数立
　　太史公曰细若气防若声圣人因神而存之虽妙必效言黄钟始于声气之元也
　　班固曰律者致中和之用止于至善者也以声言之大而至于雷霆细而至于蠛蠓无非声也律则写其黄钟一声而已虽有十二律六十调然实一黄钟也是理也在声为中声在气为中气在人则喜怒哀乐未发与发而中节也此圣人所以一天人赞化育之道也
　　濓溪周子曰不复古礼不变今乐而欲至治者逺矣伊川程子曰律取黄钟黄钟之声亦不难定世自有知音者参上下之声攷之自得其正既得其正将黍以实其管防管实得几粒然后推而定法可也张子横渠曰声音之道与天地通蚕吐丝而商絶木气盛则金气衰乃此理自然相应今人求古乐太深始以古乐为不可知律吕有可求之理惟徳性淳厚者能知之
　　按三儒之説周氏以复古礼为先程氏以致声音为正张氏则以人之徳性为本三人者可谓穷本知变逹乐之要者矣宋天子锐意古乐而胡瑗范镇司马光辈方讲求钟律徧访四方草泽以应诏而三大儒乃遗焉使在讲求之列其所次列论叙必有可观古乐或有可复之理
　　朱子曰宫之一声在五行为土在五常为信在五事为思葢以其正当众声和与未和用与未用隂阳际防之中所以为盛若角虽当五声之中而非众声之防又有宫当配仁之説【胡五峰说】葢以仁当四徳之元而有包四徳之义则宫之统五声仁之包五常葢有并行而不悖者何夺彼与此哉
　　杨亷论元声书曰李公律吕书即其黄钟三寸九分筭之由十一月之黄钟至十二月之大吕增六分由大吕至正月之太簇増九分由太簇至二月之夹钟增九分由夹钟至三月之姑洗増九分由姑洗至四月之仲吕增九分由仲吕至五月之賔増九分由賔至六月之林钟减六分由林钟至七月之夷则减九分由夷则至八月之南吕减九分由南吕至九月之无射减九分由无射至十月之应钟减九分由应钟复回十一月之黄钟减九分其所增皆以九分而所减亦皆以九分惟黄钟之于大吕賔之于林钟其所增减比之他律不同然实各有至理葢大吕当五隂之盛一阳始生则是阳虽进而尚弱林钟当五阳之盛一隂始生则是阳虽退而尚强大吕林钟固宜其增减仅得三分之二也律管长短一本隂阳升降之气所谓律厯同道于此乃见执事书序髙文所谓黄钟三寸九分升阳渐益至賔而得九寸归阳渐损至黄钟仍得三寸九分所谓三分损益者以对待言隔八相生者以正徴言与夫所谓喉防舌齿唇之声证宫商角徴羽之音之书之要一一拈出以示人可谓透其闗键而得其三昧矣今以司马迁黄钟九寸上下相生损益筭之黄钟生大吕减六分竒大吕至太簇减三分竒太簇至夹钟减五分竒夹钟至姑洗减三分竒姑洗至仲吕减五分竒仲吕至賔至林钟增二分竒林钟至夷则增四分竒夷则至南吕增二分竒南吕至无射增四分竒无射至应钟至黄钟增四寸三分竒厯家二十四气毎气筭之不差毫忽若一气短二分竒又一气短三分竒又一气短四分竒又一气短五分竒又一气短六分竒又一气短四寸三分竒则月之大者过于三十日月之小者不及二十九日不惟无以成嵗而律管气亦不可用矣且隂气自冬至后以渐而升而律反减则气有余而管不足阳气自夏至后以渐而降而律反增则气不足而管有余其亦背驰之甚哉谓司马迁之差处正在于此谓李书之得处正在于此至于从前宫羽之舛此清浊之逆施正由黄钟一差诸谬所必至者而不俟于言也亷尝见歙人鲍防希止着天心复要书以眀厯大概气朔八十年一齐厯家毎嵗二十四气于时之八刻中徃来无定鲍书所排节气之交皆有定刻中气之交亦有定刻如冬至乃十二月之中气定十二时之五刻嵗嵗如此余气之定在某刻者亦然朱子谓厯有一定之法后人于法不知只是赶趂天之行度然则鲍书岂非有一定之法而如是哉知厯者得之则亦可以推矣尝以今厯气朔校之相去特五六时却是亘古至今如此实万年厯也鲍书谓郭守敬之法未是守敬法即今厯法我朝仍胜国之旧未尝改也厯自汉以来亦皆不得其传审如李书则钟律自汉以来亦皆不得其传而此二人者之独见如此谓非天授不可也方今圣人在上必有轩辕命伶伦放勲命羲和之盛举惜无以二书献之阙下者其所系岂细故哉亷于西山蔡氏书尝为之律吕筭例于郭守敬法亦尝为之缀筭举例然不过为二家之注脚亦终于聚铁铸错耳亷于李书窥见一班半防安敢肆然辄加语于其上哉
　　自汉以来凡论律吕而谓黄钟长九寸者总防之律吕新书谓黄钟长三寸九分者总防之律吕元声今倂録之以备考
　　变乐总论
　　宋神宗元丰中杨杰详定大乐杰欲销王朴旧钟意新乐成虽不善更无旧钟可校诏不得销毁后辅臣按试杰乃陈朴钟已者一县乐工不平夜易之而杰不知明日辅臣至杰厉声云朴钟甚不叶美使乐工叩之韵更佳杰大沮按宋乐至此屡变景佑之乐李照主之太常歌工病其太浊私赂铸工使减铜剂而声稍清歌乃叶而照卒不知元丰之乐杨杰主之欲废旧钟乐工一夕易之而杰亦不知崇宁之乐魏汉津主之欲请帝中指寸为律径围为容盛制器不成剂量工人但随律调之大率有非汉律本説而汉律亦不知是乐名虽曰变而实未尝变也订正虽详而铿锵不成韵辨析虽可聴而考击不成声既私为工师所易而懵不复觉则三人者亦岂真为审音知律之士其暗悟神解岂足以希荀朂阮咸万寳信都芳之万一哉愚谓宋人多言而妬前倔强而无本类如此其説理也解经也论文也评诗也一一皆然不独乐律而已








　　图书编卷一百十四
　　钦定四库全书
　　图书编巻一百十五
　　明　章潢　撰
　　乐歌总叙
　　乐之道主乎声而声必有取于天以其一出于自然而非强作也然则人之声非天乎乐之声有五不外乎宫商角徴羽五声克谐斯谓之乐人之声一出乎喉舌齿防唇而声为律者即夫人自然之乐也故本之心宣之声则为诗曰风雅曰颂皆可以被管协金石而谓之为乐章孔子自卫反鲁然后乐正正此也雅颂各得其所而闗睢之乱洋洋盈耳于师摰之始曽谓乐而不以声诗为之主乎尝稽歴代自虞廷命夔典乐曰诗言志歌永言声依永律和声又曰戞击鸣球搏拊琴瑟以咏此九德之歌所自始也殷周各有雅颂以祀郊庙周礼乡饮酒礼及燕礼歌鹿鸣四牡皇皇者华等诗大射歌鹿鸣三终汉叔孙通定乐有降神纳爼登歌荐祼等曲武帝定郊祀之歌十九章魏杜夔旧传笙乐四曲皆古声调晋武循魏制但改乐章梁武素善钟律遂改雅乐歌十二以则天数唐初命祖孝孙制十二和之乐开元又制三和宋祖命窦俨改周乐十二顺为十二安宋真仁髙各亲撰乐章我朝乐亦各载之典籍是代歴声歌乃乐之所必用者也乐以诗为本诗以声为用凡金石丝竹匏土革木节奏铿锵克谐律吕不过用以依永和声焉耳世之呶呶于律管短长分寸之辨而于声诗废之不讲欲求雅乐之复古也有是理哉噫雅颂即古乐也人声即天也真知乐以人声为主而五音六律以和之则雅乐之复也亦易易耳


</div>
    <div class="pagination">
<a href="图书编_page198.html">上一页</a><span>...</span><a href="图书编_page194.html">194</a><a href="图书编_page195.html">195</a><a href="图书编_page196.html">196</a><a href="图书编_page197.html">197</a><a href="图书编_page198.html">198</a><span class="current-page">199</span><a href="图书编_page200.html">200</a><a href="图书编_page201.html">201</a><a href="图书编_page202.html">202</a><a href="图书编_page203.html">203</a><a href="图书编_page204.html">204</a><span>...</span><a href="图书编_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
