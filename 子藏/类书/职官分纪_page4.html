<!DOCTYPE html>
<html>
 <head>
  <meta charset="utf-8"/>
  <title>
   职官分纪 - 第 4 页/共 52 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   职官分纪 - 第 4 页/共 52 页
  </h1>
  <div class="content">
   不限时日入预参决【国朝崇禧元年王旦太尉兼侍中许五日一起居毎起居日入中书或遇军国重事不限时日并令入预参决余如故】
　　同议军国大事
　　与中书枢密院同议【国朝庆厯三年三月召宰相吕夷简毎有军国大事与中书门下枢密院同议以闻以夷简宿疾在告故优有是命夷简恳请罢预议军国大事从之】
　　职官分纪巻四
&lt;子部,类书类,职官分纪&gt;
　　钦定四库全书
　　职官分纪巻五
　　宋　孙逢吉　撰
　　参知政事
　　免冠徒跣自劾请罪【后魏古弼太武时为尚书令参知政事时上谷人上书言苑囿过度人无田业宜减大半以赐贫者弼览见之入欲陈奏遇太武与给事中刘树碁不听事弼侍坐良久不获申闻乃起于太武前捽树头掣下牀以手搏其耳以拳殴其背曰朝廷不理实尔之罪也太武失容放碁曰不听奏事过在朕躬树何罪置之弼具状以闻太武奇弼公直皆可其奏以与百姓弼曰为臣逞志于君前者非无罪也乃诣公车免冠徒跣自劾请罪太武遣吏召之】黄门侍郎【唐贞观十三年尚书右丞刘洎以黄门侍郎参知政事】中书侍郎【永徽六年中书舎人李义府守中书侍郎参知政事】度支尚书【显庆四年度攴尚书卢承庆参知政事】东台舍人【干封二年东台舎人张文瓘参知政事】面折贾琰【国朝窦偁太平兴国四年夏以本官参知政事先是偁与贾琰同在上幕府琰便佞能原意希防偁尝疾之上与诸王宴习射琰侍上侧颇称賛徳美词多矫诞偁叱之曰贾氏子巧言令色岂不愧于心哉上失色为之不乐因罢防白太祖出琰泾州至是始大用偁偁谢上谓曰汝自揣何以至此偁曰陛下以藩邸之旧出于际防上曰非也以汝尝面折贾琰赏卿之直耳偁顿首谢】乘传赴阙【淳化四年诏右谏议大夫知大名府赵昌言令乘传赴阙拜给事中参知政事即日赴中书视事中书体制未谢皆先视事也】分日知印【至道元年诏曰自今参知政事宜与宰相分日知印押正衙班其位甎先异位宜合而为一先是开寳中宰相赵普初议置参政之日与宰相异等正衙别设位甎于丞相之后不预知印押班不得升政亊堂至是吕端作相以寇准尚参政事虑准不平故引近事为请以慰其心焉】率意轻重【二年准罢知政亊先是郊祀行庆中外官吏皆进秩准遂率意轻重其素所喜者多得台省清秩所恶及不知者即序进焉广州左通判冯极仕左正言右通判彭惟节任太常博士惟节序于极之下及改秩为员外郎极得虞部惟节得屯田反在极之上惟节自以素居极任章奏列衔皆如旧不易防奏报准覆视怒其乱朝制下诏切责之极愤因上疏极言及岭南官吏除拜不平数事上怒准适祀太庙行亊召吕端等诘责之端以除拜专恣皆准所为防准入对上説及冯极事准抗言与端等同议上曰若廷辨是非又失执政之体准犹力争不已上先已恶准因叹曰雀防尚知人意况人乎翌日准又抱中书簿领论曲直于上前上益不悦至是遂罢】廷辨是非失执政之体【上】与官长拂须【见平章事门】召母命坐【贾黄中两受诏知贡举多柬收寒俊号为无私又掌吏部选事除拟官吏数千员品藻精当上益知其才拜给事中参知政亊召见其母王氏命坐与语曰教子如此真所谓今之孟母也因赋诗以美之赐予甚厚】不直一钱【李昉素与卢多逊善待之不疑多逊知政亊防昉于上前人有言于昉曰卢与我厚不当尔后卢败昉知政事上言及卢事昉颇为挥解之上因言卢多逊居常毁卿不直一钱昉乃信上由此益重昉常目之为善人】无钟离委珠之操【刑部尚书参知政事宋琪常遣柴禹锡白上请卢多逊旧宅上恶其无钟离委珠之操又素好谈谐无大臣体因罢为刑部尚书琪将罢前数日晨至待漏防有异鸟大于鹗集琪之坐左右驱不去至是罢人皆异之】攻中书之短【苏易简晚年急于进用因召见颇攻中书之短遂参大政】不交一谈【张洎与苏易简同在翰林尤不协及易简秉政洎旦夕攻之既而易简罢以洎为给事中参知政事与寇准同列先准知吏部选事洎掌考功为吏部官属准年少新进气锐思欲老儒附以自大洎夙夜坐曹视事毎冠带准于省门揖而退不交一谈准益重之因召与语洎捷给善持论多为准规画准心伏遂兄事之极口夸洎于上上渐欲进用又知其在江表日多谗毁良善李煜杀中书舎人潘佑洎预谋心疑之及诏尹熙右等侍书禁中因问以佑得罪故熙右言煜忿佑諌说大直尔非洎也自是洗然遂推用葢准推挽之也既同秉大政准亦忌之洎奉事准愈谨政事一决于准无所参预】捧诏呜咽【上已嫉准专恣洎虑一旦同罢免因奏事大言准退后多诽谤但色变不敢自辩上由是大恶准旬日罢未防洎被疾家居满百日力疾请对方拜踣于上前明日上表解职优诏不允后月余改刑部侍郎捧诏呜咽后疾亟十余日卒】不晓一句【灵州救援不至诏令宰相等各述所见参知政事张洎越次奏曰吕端等备位廊庙上有所询问乃缄黙不言深失訏谟之体端曰洎致有所言不过揣陛下意耳上黙然明日洎上疏徴贾捐之弃珠崖事愿弃灵武以省闗陇饷馈上初有意既而悔之览洎奏不恱却以付洎谓曰卿所陈朕不晓一句洎惶恐流汗而退上召知枢密院事向敏中等谓曰张洎上言果为吕端所料朕以其奏付之矣】对移闰月避日食【景祐四年冬司天上言明年正旦日食此所谓三朝之始人君尤忌之请移闰月以避之上亦以为然以问大臣参知政事程琳曰日者众阳之长人君之象今有所食葢陛下干刚之道忽有所亏而政惟修徳可以免之上曰卿言极是朕亦思之不如自责可以答天变上畏天之威不为日者所惑如此】文彦博朕之裴度【庆厯七年冬贝州兵士王则据城叛时诏明镐讨之师久无功参知政事文彦博请行上欣然委之又曰贝字加文成败字卿为生擒此贼至未逾月破贼凯还除平章及见劳之曰卿朕之裴度也彦博归功于明镐诏不允】奏王钦若非宰相器【参知政事王曽罢为礼部侍郎初曽以王钦若入相制下日曽请见奏曰钦若非宰相器且与敏中官有相妨上大怒故敏中迁门下乃罢曽焉】语言举止人以为笑【仁宗欲用旧人以孙抃为枢密副使参知政事居两府年益侵頽堕无所可否又善忘语言举止人以为笑性不便骑马或惊虽通途必下而趋】父见进拜【退朝录参知政事父见其进拜者卢朱崖呉正肃与尚书张公安道枢副陈尧叟张文孝呉文肃由登用而朝廷多峻加其父恩命】忠鲠【拾遗鲁宗道为参知政事以忠鲠自任尝与宰执议事时有不合者宗道坚执不回或议少异则廷诤不已然多从宗道议故时人谓曰鱼头公葢以骨鲠目之也】鱼头公【上】舎人草制【归田录丁晋公自保晋军节度使知江寜府召为参知政事中书以丁节度使召学士草制时盛文肃为学士以为参知政事合用舎人草制遂以制除丁甚恨之】清优不如学士【东斋记事孙梦得尝与数同人诣金天帝庙乞灵且求梦夜中梦明牕下草制诏诸同人相庆曰他日为知制诰翰林学士矣初得此梦甚喜及才作翰林学士颇嫌之人心是无厌也是时梦得已为参知政事月俸禄差厚而学士亦与不甚相达但清优不如学士而劳勚过之】
　　掌机密【专预机密　专典机密参掌机密　专典机要】
　　经营庶事勲着前朝【魏文帝即位刘放孙资转为左右丞黄初初放赐爵闗内侯资为闗中侯遂掌机密别传曰大将军曹爽专事资固称疾年二月赐诏曰君掌机密三十余年经营庶事勲着朝暨朕统位动赖良谋是以曩者増崇宠章同之三事外帅羣官内望谠言属以年耆疾笃上还印绶前后郑重辞防恳切天地以大顺成德君子以善恕成仁重以职事违夺君志今聴所执赐钱百万使兼光禄勲少府亲策诏君养疾于第君其勉进医药颐神和气以永无疆之祚置舎人官骑加以日秩肴酒之膳焉】文翰勤慎并管喉舌【评曰刘放文翰孙资勤慎并管喉舌权闻当时】职隆任重【宋何敬容为尚书令职隆任重专领机密而浅于学术晋宋以来宰相皆文义自逸敬容独勤庶务然鄙恡为时所】亲礼逾厚【隋虞世基帝重其才亲礼逾厚专典机密】劝崇节俭【唐岑文本授侍郎专典机要时魏王泰有宠侈第舎冠诸王文本上疏劝崇节俭陈嫡庶分宜有损抑帝善之】同中书门下【李勣髙宗立召授检校洛州刺史洛阳宫留守进开府仪同三司中书门下参掌机密】甚叶民望【九国志南唐宋齐丘拜左司员外郎累迁左谏议大夫兵部侍郎参议机密甚叶民望】
　　参朝政【参总朝权　毗赞朝政　参掌朝政参预朝政　参议朝政　参谋政事参议得失附】
　　今代宰相正当南阳郡汉功曹【宋文帝时刘湛王华王昙首殷景仁并为侍中帝叹曰此四贤一时之秀同管喉舌恐后世难继刘湛常居外任防王王华王昙首相继卒殷景仁以时贤云落白文帝引湛还朝共参朝政湛既入以景仁位遇本不逾已一旦居前甚愤愤湛曰今代宰相何难此正可当我南阳郡汉代一功曹尔湛南阳人故有是言】殷浩【晋殷浩为建武将军州刺史遂参总朝权】荀勗【为中书监侍中毗賛朝政】五贵【隋炀帝以苏威先朝旧臣渐加委任后嵗余复为纳言与左翊衞大将军宇文述黄门侍郎裴矩御史大夫裴蕴内史侍郎虞世基参掌朝政时人称为五贵】口授节度【虞世基迁内史侍郎专典机密与苏威宇文述裴矩裴蕴等参掌朝政时天下多事四方表奏日有百数帝方凝重事不廷决入阁之后始召世基口授节度世基至省方为勅书日且百纸无所遗谬其精审如此】陈节俭之美以谕上【苏威与髙颎参掌朝政威见宫中以银为幔钩因盛陈节俭之美以谕上上为之改容雕饰旧物悉命除毁上尝怒一人将杀之威入阁进諌不纳上怒甚将自出斩之威当前不去上避之而出又遮止上拂衣而入良久乃召威谢曰公能若是吾无忧矣】亲爱过苏威【宇文述与苏威常典选举参预朝政述时贵重委任与威等其亲爱则过之】忠直厉行【唐戴胄为吏部尚书参预朝政太宗尝谓羣臣戴胄于我无骨肉之亲但其忠直厉行情深体国事有机要无不以闻所进官爵以酬厥劳尔】所荐四十人皆知名【杜淹字执礼检校吏部尚书参预朝政所荐赢四十人后皆知名尝白郅懐道可用帝问状淹曰懐道在隋时位吏部主事方帝幸江都羣臣迎阿独懐道执不可帝曰卿时何云曰臣与众帝折曰事君有犯无隐卿直懐道者何不谠言谢曰臣位下又顾諌不从徒死无益帝曰既以君不足諌尚何仕隋乎因顾羣臣公等谓何王珪曰比干谏而死孔子称仁泄治谏死则曰民之多僻无自立僻禄重责深从古则然帝笑曰卿在隋不谏宜置世充亲任胡不言对曰固尝言不见用帝曰世充愎谏饰非卿若何而免淹辞穷不得对帝勉曰今任卿已久有可谏未答曰愿死无隐】愿死无隐【上】劝我行仁义【魏徴字成贞观三年以秘书监参预朝政于是帝即位四年嵗断死刑二十九防致刑措米斗三钱先是帝尝叹曰今大乱之后其难治乎徴曰大乱之易治譬饥人之易食也帝曰古不云善人为邦百年然后胜残去杀邪答曰此不为圣哲论也圣哲之治其应如响期月而可葢不其难封德曰不然三代之后浇诡日滋秦任法律汉杂霸道皆欲治不能非能治不欲徴书生好虚论徒乱国家不可听徴曰五帝三王不易民以教行帝道而帝行王道而王顾所行何如耳黄帝逐蚩尤七十战而胜其乱因致无为九黎害徳颛顼征之已克而治桀为乱汤放之纣无道武王伐之汤武身及太平若人渐浇诡不复返朴今当为鬼为魅尚安得而化哉德彞不能对然心以为不可帝纳之不疑至是天下大治蛮夷君长袭衣冠带刀宿卫东薄海南逾岭户阖不闭行路不赍粮取给于道帝谓羣臣曰比徴劝我行仁义既效矣惜不令封德见之】未尝语禁省事【杨师道字景猷贞观十年拜侍中参预朝政亲遇隆渥性周谨未尝语禁省事尝曰吾读孔光传想其余风或庶防云太宗数访羣臣才行师道虽有所推进而乏甄品】公欲取刚正名【张亮以刑部尚书参预朝政时茂州俚童张仲文自称天子有司论斥乗舆有罪当死摄刑部尚书韦挺奏童乃妖言无死坐帝怒曰尔作威福于下而归虐朕耶挺失据趋出亮为挺直之帝曰公欲取刚正名乎亮不谢帝悟曰宁屈我以申公之请童免死】不受莫离支贡金【褚遂良字登善进黄门侍郎参总朝政莫离支遗使贡金遂良曰古者讨杀君之罪不受其赂鲁纳郜鼎太庙春秋讥之今莫离支所贡不臣之篚不容受诏可以其使属吏】论议明辩不容人短【萧瑀字时文御史大夫参预朝政瑀论议明辩然不能容人短意或偏駮不通而向法深房龄魏徴温彦博颇裁正之其言多黜瑀益不平防龄等小过失瑀即痛劾不报由是自失罢为太子少傅加特进复为太常卿九年复参预朝政帝曰武徳季太上皇有废立议顾朕挟不赏之功于昆弟弗见容瑀于尔时不可以利怵死惧社稷臣也因赐诗曰疾风知劲草版荡识忠臣又曰公守道耿介古无以过然善恶太明或有时而失瑀顿首谢曰既教又许以忠亮虽死日犹生年也魏徴曰臣有逆众持法主恕之以公孤特守节主恕之以介昔闻其言乃今见之使瑀不遇陛下庸能自保耶】守道耿介古无以过【上】参谋【景云元年六月甲申相王参谋政事】虽古名臣亦何以加【魏徴拜特进知门下省事诏朝章国典参议得失禄赐国官防阁并同职事他日宴羣臣帝曰贞观以前从我定天下间闗草昧龄功也贞觐之后纳忠谏正朕违为国家长利徴而已虽古名臣亦何以加亲解佩刀以赐二人帝尝问羣臣徴与诸葛亮孰贤岑文本曰亮才兼将相非徴可比帝曰徴蹈履仁义以弼朕躬欲致之尧舜虽亮无以抗】解佩刀以赐【上】
　　掌机务【同掌机务　参知政事附】
　　掌行在机务【唐贞观中太宗在辽东杨礼拜兵部侍郎时宰相悉留定州辅皇太子唯褚遂良许敬宗礼掌行在机务】同掌机务【十九年二月髙廉摄太子太傅刘洎马周太子左庶子许敬宗右庶子髙季辅少詹事张行成同掌机务】被遇尤渥【崔仁师迁中书侍郎参知机务被遇尤渥】号令诏勅一出其手【刘幽求临淄王入诛韦庶人预参大防是夜号令诏勅一出其手以功授中书舎人参知机务爵中山县男实封二百户授二子五品官二代俱赠刺史】夜拜【钟绍京景龙中为苑总监防讨韦氏难绍京帅户奴丁夫从事平夜拜中书侍郎参知机务明日进中书令越国公实封五百户赉赐与刘幽求等既当路以赏罸自肆当时恶之又崔日用拜兵部侍郎及韦氏平夜诏权雍州长史以功授黄门侍郎参知机务封齐国公赐实户二百】权总中书事【卢光启字子忠累擢兵部侍郎昭宗幸凤翔宰相皆不从以光启权总中书事兼判三司进左谏议大夫参知机务】与崔日用数争事【薛稷户部尚书迁黄门侍郎参知机务与崔日用数争事帝前罢为左散骑常侍】
　　使相
　　前汉韩安国为御史大夫行丞相事
　　唐百官志贞观八年仆射李靖以疾辞位诏疾小廖三两日一至中书门下平章事而平章事之名葢起于此其后李勣以太子詹事同中书门下三品谓同侍中中书令也而同三品之名葢起于此然二名不专用而他官居职者犹假他名如故自髙宗以后为宰相者必加同中书门下三品虽品髙者亦然惟三公三师中书令则否其后改易官名而张文瓘以东台侍郎同东西台三品同三品入衔自文瓘始永淳元年以黄门侍郎郭待举兵部侍郎岑长倩等同中书门下平章事平章事入衔自待举等始自是以后终唐之世不能改【余见宰相】五代职官志后唐天成四年八月诏曰朝廷毎有将相恩命准往例诸道节度使带平章事兼侍中中书令列衔于敕牒后则书使字今两浙节度使钱镠是元帅尚父与使相名殊承前列衔久未改正湖南节度使马殷先兼中书令之时理宜齿于相位今守太师尚书令是南省官资不合列书勅尾今后毎书将相勅牒宜落下钱镠马殷官位仍永为常式
　　清泰二年十一月制以前同州节度使检校太尉同平章事冯道为守司空时议者曰自隋唐以来三公无职事自非亲王不常置于宰臣为加官无单置者道在相位时带司空及罢镇未命官议者不练故事率意行之及制出言议纷然或云便可综中书门下事或云须册拜开府乃就列无故事乃不就朝堂叙班台官两省官入就列方入宰臣退踵后先退刘昫又以罢相为仆射出入就列一与冯道同议者非之及晋天福中以李鏻为司徒周广顺初以窦正固为司徒苏禹珪为司空遂以为例议者不复有云
　　国朝凡以检校官兼中书令侍中同中书门下平章事者并谓之使相唐制皆签勅五代以来不预政事朝防亲王则分班余官则缀本官正衙见谢则押班凡定制除授者勅尾存其衔而不签则注使字元祐令开府仪同三司为使相
　　春明退朝录文臣自使相除枢相罢节而还旧官景祐元年王沂公自使相带检校官复为吏部尚书同平章事充枢密使庆厯七年夏郑公自使相入枢密仍带节度使亦非旧制也太祖太宗时文臣为使相惟赵中令一人
　　临轩授钺【唐浑瑊乘舆进狩山南瑊以诸军卫入谷口懐光追骑至后军击却之迁检校尚书左仆射同中书门下平章事兼灵盐丰夏定逺西城天德军节度朔方邠宁振武道永平军奉天行营副元帅帝临轩授钺用汉拜韩信故事制曰寇贼干纪授尔节钺以戡多难往钦哉瑊顿首曰敢不毕力以对天子休命】出师应变非所长【徐州节度使张建封卒兵乱立其子愔请于朝帝不许乃诏杜佑检校尚书左仆射同中书门下平章事节度徐泗讨定之佑具船舰遣属将孟准渡淮撃徐不克引还佑于出师应变非所长因固境不敢进乃诏授愔徐州节度使析濠泗二州淮南】寛假僚佐【初佑决雷陂以广灌溉斥海濒弃地为田积米至三十万斛列营三十区士马整饬四邻畏之然寛假僚佐故南宫僔李亚郑元均至争权乱政帝为佑斥去之】士马整饬四邻畏之【上】绥靖约束俭已寛民【武元衡时蜀新定髙崇文为节度不知吏治帝难其代诏元衡检校吏部尚书兼门下侍郎同平章事为劔南西川节度使御安福门慰遣之崇文去成都尽以金帛帟幕伎乐工巧行蜀防为空元衡至绥靖约束俭已寛民比三年上下完实蛮夷懐归雅性庄重虽淡于接物而开府极一时选】虽居外朝廷得失輙以闻【李吉甫荐裴垍代乃以检校兵部尚书兼中书侍郎同中书门下平章事为淮南节度使帝为御通化门祖道赐御饵禁方居三嵗奏蠲逋租数百万筑富人固本二塘溉田且万顷沟渠庳下不能居水乃筑隄阏以防不足泄有余名曰平津堰江淮旱浙东西尤甚有司不为请吉甫白以时救恤帝惊驰遣使分道赈贷吉甫虽居外毎朝廷得失輙以闻】歴三镇家无产赀【李师道方叛裴度当国帝倚以平贼李夷简自谓才不能有以过度乃求外迁以检校尚书左仆射平章事为淮南节度使夷简致位显处以直自闲未尝茍辞气悦人歴三镇家无产赀】平淮西【裴度字中立拜中书侍郎同中书门下平章事于时讨蔡数不利羣臣争请罢兵惟度请身督战帝独目度留曰果为朕行乎度俯伏流涕曰臣誓不与贼偕存即拜门下侍郎平章事彰义军节度淮西宣慰招讨处置使度以韩领都统乃上还招讨以避然实行都统事入对延英曰主忧臣辱义在必死贼未授首臣无还期帝壮之为流涕及行御通化门临遣赐通天御带发神防骑三百为卫初逢吉忌度帝恶居中挠沮出之外度屯郾城劳诸军宣朝廷厚意士奋于勇是时诸道兵中官统监自处进退度奏罢之使将得颛制号令一战气倍未防李愬夜入瓠城缚吴元济以报度遣马总先入蔡明日统洄曲降卒万人持节徐进抚定其人初元济禁偶语于道夜不然烛酒食相馈遗者以军法论度视事下令唯盗贼鬭死抵法余一蠲除往来不限昼夜民始知有生之乐度以蔡牙卒侍帐下或谓反侧未安不可去备度笑曰吾为彰义节度元恶巳擒人皆吾人也众感泣】奸臣谗构【度复知政事程异皇甫镈以言财赋幸俄得宰相度三上书极论不可帝不纳自上印又不听纎人始得乘鏬已而卒为异镈所搆以检校尚书右仆射兼门下侍郎平章事为河东节度使穆宗即位进检校司空】廷英待卿【时元稹显结宦官魏简求执政惮度复当国因经置军事数居中持梗不使有功度恐乱作即上书痛暴稹过恶帝不得已罢简稹近职俄权稹宰相以度守司空平章事东都留守谏官叩延英言不可罢度兵揺众心帝不召于是交章极论未之省防中人使幽镇还言军中谓度在朝而两河诸侯忠者懐彊者畏今居东人人失望帝悟召度由太原朝京师及陛见始陈二贼畔扰受命无功并陈所以入觐意感慨流涕伏未起谒者欲宣防帝遽曰朕当延英待卿始议者谓度无援□且久外为奸憸恨抑虑帝未能明其忠及进见辞切气怡卓然当天子意在位闻者皆竦毅将贵臣至赍咨出涕旧仪阁中羣臣未退宰相不奏亊称贺则谒者答帝以度勲德故待以殊礼】臣视天顔不咫尺【度守司徒领淮南节度使防昭义监军刘承偕慢刘悟举军諽怒执承偕悟拘以闻帝怒问度何施而可度顿首谢藩臣不与政辞不对帝强之度曰臣素知承偕估宠悟不能堪尝以书诉廷臣时中人赵亮在行营知状欲持悟书以奏陛下亦知之邪帝曰我不及知顾悟诚恶之胡不自闻何理哉曰虽悟得闻恐陛下不必听且臣视天顔不咫尺比尚未能决千里单言可悟圣听哉帝亟曰前语姑置直谓今日奈何度曰必欲收忠义心使帅臣死节独斩承偕则四方羣盗隐然破胆矣帝曰顾太后养为子且我何爱更言其次度曰投诸荒裔可乎帝曰可果出承偕昭义遂安度乃以本官兼中书侍郎平章亊权佞侧目】一贤制千里之难【度居位再阅月为李逄吉所间罢为左仆射又宦官支党丑沮日闻乃出度山南西道节度使夺平章事长庆四年王廷凑屠元翼之家敬宗羞惋叹宰辅非其人使凶贼炽肆学士韦处厚上疏曰臣闻汲黯在朝淮南寝谋干木处魏诸侯息兵王霸之理以一士止百万之师一贤制千里之难裴度元勲巨德文武兼备若位岩廊委参决必使戎虏畏威幽镇自臣管仲曰人离而听之则愚合而听之则圣治乱之本非有他术陛下当馈而叹恨无萧曹今一裴度摈弃于外所以冯唐知汉文帝有颇牧不能用也帝感悟谓处厚曰度累为宰相而官无平章事谓何处厚具道其由帝于是复度兼平章事】累为宰相而官无平章事【上】卧防北门【帝知度年虽及神明不衰毎大臣自洛来必问度安否开成二年复以本官节度河东度牢辞老疾帝命吏部郎中卢宣谕意曰为朕卧防北门可也趣上道度乃之镇】谨身无他与时沈浮【牛仙客以工部尚书同中书门下三品知门下事遥领河东节度副大使为相谨身无他与时沈浮唯唯恭愿前后锡与缄庋不敢用百司谘决无所处可輙曰如令式帝既用仙客知时议不归乘间以问髙力士力士曰仙客本胥吏非宰相器】文武兼资望重内外【张镒为相卢忌其刚直欲去之时朱泚以卢龙卒戍凤翔帝择人以代杞即谬曰凤翔将校班秩素髙非宰相信臣不可镇抚臣宜行帝不许杞复曰陛下必以臣容貌蕞陋不为三军所信恐后生变臣不敢自谋惟陛下择之帝乃顾镒曰文武兼资望重内外无易卿者其为朕抚卢龙士乃以中书侍郎为凤翔陇右节　度使镒知为隂中然辞穷因再拜受诏】诸将告捷輙累日不怡【韩检校工部尚书充宣武节度副大使知节度事累授检校司空同中书门下平章亊以官与太原王锷等诏书宰相輙为锷下宪宗方用兵淮西借其重更授检校司徒班锷上严绶以王师败乃拜淮西诸军行营都统使扞两河而合李光顔乌重撃贼不亲屯遣子公武领兵三千属光顔然隂为逗遛计以危国邀功者毎诸将告捷輙累日不怡元济平以功加兼侍中】羣蛮震服【段文昌字墨卿穆宗即位拜中书侍郎同中书门下平章事未逾年表还政授劔南西川节度使平章事文昌素谙蜀利病大抵治寛静间以威断不常任也羣蛮震服】遣介开晓黔蛮【长庆二年黔中蛮叛观察使崔节略以闻文昌使一介开晓蛮即引还】旱不苦祷而雨雨不愁公出游【文昌检校尚书右仆射平章亊节度荆南太和四年检校左仆射从师荆南或旱祷解必雨或久雨出游必霁民为语曰旱不苦祷而雨雨不愁公出游】得蛮夷心【南诏袭南安帝以文昌得蛮夷心诏使下檄慰让即日解而去】不肯易印【王播字明敭帝讨淮西也切于馈饷播引程异自副异尤通万货盈虚使驰传江淮裒财以给军兴兵得无乏帝嘉其功拜礼部尚书程以赀贿结宦要中外以为言播荐皇甫镈及镈用事更忌播而以异代使播罢守本官久之检校户部尚书为劔南节度使穆宗立逐镈播求还长庆初召为刑部尚书复领盐铁进中书侍郎同中书门下平章事时权幸竞进播赖其力至宰相专务将迎居位无所禆益复失河北众望不厌乃以检校尚书右仆射出为淮南节度使仍领使职不肯易印诏听自随是时南方旱歉人相食播掊敛不少衰民皆怨之】虐帅【杜元赖如晦五世孙穆宗即位不阅嵗至宰相搢绅骇异甫再期出为劔南西川节度使同平章事敬宗骄僻不君元赖毎欲中帝意以固幸乃巧索珍异献之踵相蹑于道百工造作无程敛取苛重至削军食以助裒畜及给与不时戎人寒饥乃仰足蛮徼于是人人咨苦太和三年南诏乘虚袭戎隽等州诸屯闻贼至輙溃戍者为乡导遂入成都已傅城元赖尚不知乃率左右婴牙城以守贼大掠焚郛郭残之留数日去蜀之宝货工巧女子尽矣初元赖计迫将挺身走防敕至乃止文宗遣使者临抚南诏南诏上言蜀人祈我诛虐帅不能克请陛下诛之以谢蜀人由是贬邵州刺史议者不厌斥为循州司马卒于贬所】陶甓城鄂州【牛僧孺字思黯敬宗立帝为于鄂州置武昌军授武昌节度使同平章事鄂城土恶亟圯嵗増筑赋蓑茅于民吏倚为扰僧孺陶甓以城五年毕鄂人无复嵗费】赐彞樽龙勺【僧孺以检校司空为东都留守召为尚书左仆射僧孺入朝防庄恪太子暴薨既见陈父子君臣人伦大经以悟帝意帝然流涕以足疾不任谒检校司空平章事为山南东道节度使赐彞樽龙勺诏曰精金古器以比况君子卿宜少留僧孺固请乃行】堂吏仆懐中【夏侯孜与刘瑑同知政为贞陵山陵使逐瑑出为河中节度使犹平章亊初堂吏署制仆孜懐中即死不数日孜罢】视事有常【杜审权懿宗立迁门下侍郎出为镇海军节度使同平章事厐勋乱徐州审权与令狐绹崔铉连师掎角馈粟相衔王师赖济勋破进检校司空审权在方镇视事有常处要非日入未始就内寝坐必敛衽常若对大宾客或尽日少息则顾直将解帘即旁无人自起撤钩手拥帘徐下乃退与杜悰俱位将相悰先进故世谓审权为小杜公】小杜公【上】秃角犀【杜悰虽出入将相而厚自奉养未尝荐进幽隠佑之素风衰焉故时号秃角犀】防勲居闗东诸镇第一【王铎为检校司徒以义成节度还屯铎功垂就而谗见夺然卒因其势困贼后数月复京师防勲居闗东诸镇第一】自择参佐皆一时选【郑从谠检校司徒以宰相秩复为河东节度兼行营招讨使自择参佐从谠即表长安令王调自副兵部员外郎刘崇司勲员外郎赵崇为节度观察府判官前进士刘崇鲁推官左拾遗李渥掌书记长安尉崔泽交使皆一时选京师士人比太原为小朝廷言得才多也】起钱谷吏【程异充盐铁转运使时淮西用兵国用不足异使江表以调征赋且风有土者以饶羡入贡不剥下不浚财经费以赢人颇便之由是专领盐铁转运使俄转工部侍郎同中书门下平章事领使如故议者以异起钱谷吏一旦位冠百僚人情大为不可异自知叨据以谦逊自牧月余日不敢知印秉笔】排物议【皇甫镈判度支俄拜户部侍郎时方讨淮西切于馈运镈勾剥严急储供办集益承宠遇与盐铁使程异同异以本官同平章事领使如故镈虽有吏才素无公望特以聚敛媚上刻削希恩诏书既下物情骇异至于贾贩无识亦相诮宰相崔羣裴度以物议上闻宪宗怒而不听度上疏乞罢知政事论其不可宪宗竟不省览时宪宗以世道渐平肆意娱乐池台馆宇稍増崇饰而异镈探知上防数贡羡余以备经搆故帝独排物议相之】平章事非序进而得【权德舆与李藩同在相位时河中节度使王锷来朝贵幸多举锷者宪宗将加平章事李藩坚以为不可徳舆继奏曰夫平章事非序进而得国朝方镇带相者葢有大忠大勲大厯以来又有跋扈难制者不得已而与之今王锷无大忠勲又非姑息之时欲假此名实恐不可从之】以沙门位兼将相【九国志汉刘继颙进位太师兼中书令镇州节度继颙以沙门位兼将相时论薄之】纳礼钱【见宰相门】缀中书班【干徳三年诏见在藩镇带平章事求休致者毎遇朝防且令缀中书门下班以前安州节度使兼中书令王晏新除太师致仕故有是命】黒头相公【王徳用不次擢用至为使相徳用头上肉黒色天下称为黒头相公夷狄常呼其色以惊小儿虏马有不食刍秣者虏曰此必闻人説黒头相公来其为戎虏所畏如此】恳辞两镇【治平四年以司徒兼侍中韩琦为州大都督府长史淮南节度杨州管内观察处置营田等使初授镇安武胜两镇琦恳辞以两镇非国朝故事故改命焉】纳节不降麻【春明退朝録唐节度使除仆射尚书侍郎谓之纳节皆不降麻止舎人院出制天禧中丁晋公自保信军节度使除吏部尚书参知政事先公在西閤当制至和中韩魏公自武康军节度使除工部尚书三司使降麻非故事也】降麻无定制【归田録真宗时丁晋公谓自平江军节度使除兵部尚书参知政事节度使当降麻而朝议惜之遂止以制除近者陈执中罢使相除仆射乃降麻庞籍罢节度使除观文殿学士又不降麻葢无定制也】
　　开府仪同三司
　　前汉文帝元始年用宋昌为卫将军位亚三司
　　后汉章帝建初三年始使车骑将军马防班同三司同三司之名自此始也
　　晋职官志开府仪同三司汉官也殇帝延平元年邓隲车骑将军仪同三司仪同之名始自此也及魏黄权以车骑将军开府仪同三司开府之名起于此也江左以来将军则中镇抚以上或加大余官则左右光禄大夫以上并得仪同三司
　　南齐百官志开府仪同三司如公
　　隋百官志梁置开府仪同三司位次三公诸将军左右光禄大夫优者则加之同三公置官属后齐三公下次有仪同三司加开府亦置长史以下官属开府仪同三司从一品
　　后周建德四年改开府仪同三司为开府仪同増置上开府仪同大将军改仪同三司为仪同大将军仍増置隋髙祖并以为散官又诸卫各置开府一人又有仪同府仪同以下置员与开府置开府一人又有仪同府同开皇中开府仪同三司为四品散官炀帝改为从一品同汉魏之制位次王公
　　唐职官志武徳七年改上开府仪同三司为上轻车都尉开府仪同三司为轻车都尉仪同三司为骑都尉后以开府仪同三司为文散官
　　国朝元祐令开府仪同三司为使相
　　外参论道内总百司【魏以黄权为车骑开府此后甚众将军开府依大司马朱服光禄大夫开府依司徒皁服齐王俭拜仪同三司章曰臣闻日中则昃盈虚之定分器满必倾往复之常理遂乃班同衮章燮和台曜外参论道内总百司物议惟尘自讥非据】置舎人官骑【王隐晋书泰始七年以郑袤为司空称疾上送印绶至于十数久之见许以侯就第拜仪同三司置舎人官骑赐牀帐簟褥钱五十万】筹其勲绩【元康元年诏中书光禄大夫张浑歴世腹心情所冯赖故畴其勲绩使仪同三司而虚冲挹损难违髙志其以光禄大夫仪　同三司本职如故又给亲信满百人】开府辟召【元康元年诏光禄大夫王戎裴楷开府辟召仪同三司】不登台司【华廙为太子少傅甚得辅道之义河南尹韩寿贾后之妹夫欲以女配廙孙陶廙拒不许深以为恨故不登台司疾笃乃进位光禄大夫仪同三司】赐几杖门施行马【蔡谟免皇太后诏以谟为光禄大夫仪同三司遣谒者孟洪就加册命谟上疏陈谢遂以疾笃不朝诏赐几杖门施行马】固辞不受【齐书徐孝嗣加仪同三司孝嗣闻诏敛容谓左右曰吾德惭古人位登衮职将何以堪之明君可以理夺必当死请若不获正当角巾山林待罪丘园耳固辞不受】辞不受【晋中兴书郗愔咸安元年拜都督浙江东五部诸军事进位镇大将军开府仪同三司辞不受】宅庆紫霄聨休皇极【梁书庾肩吾为武陵王拜仪同章曰臣宅庆紫霄聨休皇极地均指日既无迹以成髙仕若乘风故不行而自逺今者四郊无垒天下同文都尉春田犹居塞外单于冬猎不入渔阳臣坐收三边非劳七战岂能屯兵大夏封万里之侯飞箭聊城受千金之赏论其才望有愧茂先佩印绶常羞叔度】卿何以偿梦【陈书章昭达字伯通宝应初授镇前将军开府仪同三司初文帝梦昭达升台及旦以梦告之至是侍宴酒酣顾昭达曰卿忆梦否卿何以偿对曰臣当効犬马之劳以尽臣节自余无以奉侍】开府千余仪同无数【北齐后主骄縦无度诸滥得富贵者将数万人庶姓封王者百数开府千余仪同无数马及鹰犬乃有仪同乏号鬬鸡亦号开府】规利不为【后周裴文举武成二年就加持节骠骑大将军开府仪同三司蜀土沃饶商贩百倍或有劝文举规利文举答之曰利之为贵莫若身身安则道隆非货之谓是以不为非要名也】乘辂备仪以诸侯礼相见【李贤迁骠骑大将军开府仪同三司太祖之奉魏太子西巡也至原州遂幸贤第譲齿而坐行乡饮酒礼其后太祖又至原州令贤乘辂备服以诸侯防遇礼相见然后幸贤第欢宴终日凡是亲族颁赐有差】着信蛮夷【隋何稠为散骑常侍安集岭南众皆恱服钦州刺史甯猛力帅众迎军初猛力据山洞欲图为逆至是惶惧请身入朝稠以疾笃因示无猜贰遂放还州与之约曰八九月间可诣京师相见稠还奏状上意不怿其年十月猛力卒上谓稠曰汝前不将猛力来今竟死矣稠曰猛力共臣为约假令身死当遣子入侍越人性直其子必来初猛力临终诫其子长真曰我与大使为约不可失信于四士汝葬我讫即宜上路长真如言入朝上大恱曰何稠着信蛮夷乃至于此以勲授开府】心驰紫路目送白云【江总谢仪同三司表云心驰紫路登文石而莫由目送白云拜承明而未果】子孙虽襁褓必拜【隋髙祖受禅李穆来朝髙祖降坐礼之拜太师子孙虽襁褓皆拜仪同其一门执象笏百有余人】不知书放归乡里【麦铁杖始兴人也陈乱后徙居清流县过江东复叙战勲及遇杨素特奏授仪同三司以不知书放归乡里】忠元匪躬赠班三司【见三公门】
　　总三师三公宰相官属
　　周礼天官太宰卿一人小宰中大夫二人宰夫下大夫四人上士八人中士十有六人旅下士三十有二人府六人史十有二人胥十有二人徒百有二十人【自太宰至旅下士转相副贰皆王臣也府史皆其官长所自辟除】
　　前汉百官公卿表相国丞相皆秦官文帝二年置一丞相有二长史秩千石武帝元狩五年初置司直秩比二千石掌佐丞相举不法
　　汉旧仪汉初置相国史秩五百石后罢并为丞相府司直一人秩二千石职无不监武帝初置曰马直官令省丞相掾史见礼如师弟子白录不拜朝示不臣也听事閤无钟铃掾有事当见者主簿至曹请不传召掾见脱履主公立后答拜百石属不得部白事当谢者西曹掾为通谢部吏二千石初除诣东曹掾拜部谒者之丞相门无熟门题用便版方圆三尺不垩色不郭题曰丞相府东门西门长史物故廷尉正若监守丞相初置吏员十五人皆六百石分为东西曹史九人出督州刺史西曹六人其五人往来白事东厢为侍中一人留府日西曹领百官奏事长安给骑亭长七十人六月一更苍头庐儿出入大车驷马前后大车骈车发中二千石属官吏以次送从后丞相太尉大将军史秩四百石丞相刺史常以秩分行部御史为驾四封乘传到所部郡国各遣吏一人其界上载得别驾受自言移郡国与刺史从事尽界罢行载从者一人得从吏所察六条刺史举民有茂材移名丞相考召取三科明经一科明律令一科能丞相治剧一科各一人诏选谏大夫议郎博士诸侯王傅仆郎中令取明经选廷尉正监平案章取明律令选能治剧长安三辅令取治剧皆试守小冠满嵗为真以次迁奉引则大冠武帝元狩五年初置大司马丞相司直谏大夫秩六百石丞相小史秩四百石次三百石书令史升仓缺试中二千石书佐髙第补因为骑吏六年开丞相府吏员三百八十二人史二十人秩四百石少史八十人秩三百石属百人秩二百石属史百六十二人秩百石皆从同秩补以为有权衡之量者不可欺以轻重有丈咫之度者不可欺以长短官事至重故古法虽圣犹试故令丞相设四科之辟以博选异徳为上称量不宜者还故官第一科补西曹南閤祭酒二科补议曹三科补四辞八奏四科补赋决其以请诏使案问事御史为驾一封行赦令驾二封皆特自奏事各以所职郎中二千石以下选中二千石书佐试书补令史令史皆升食迁补御史其欲以秩留者许之嵗举令史秀才一人亷吏六人丞相府官奴婢传曹漏以起居不撃鼔官属吏不朝旦白录而已诸吏初除谒视事问君侯应阁奴白事以方退板听阁大呼奴名君侯出入诸吏不见见礼如师弟子状掾史有过君侯取录推其録三日白病去
　　后汉百官志太傅【汉官仪曰太傅长史一人秩千石掾属二十四人令史御属二十二人荀绰晋百官表注曰汉太傅置掾属十人御属一人令史十二人置长史与汉异】太尉长史一人千石本注曰署诸曹事掾史属二十四人本注曰汉旧注东西曹掾比四百石余掾比三百石属比二百石故曰公府掾比古元士三命者也或曰汉初掾史辟皆上言之故有秩比命士其所不言则为百石属其后皆自辟除故通为百石云【汉书音义曰正曰掾副曰属】西曹主府史署用东曹主二千石长吏迁除及军吏户曹主民户祠祀农桑奏曹主奏议事辞曹主辞讼事法曹主邮驿科程事尉曹主卒徒转运事贼曹主盗贼事决曹主罪法事兵曹主兵事金曹主货币盐铁事仓曹主仓谷事黄閤主簿录省众事令史及御属二十三人本注曰汉旧注公令史百石自中兴以后注不说石数御属主为公御【荀绰晋百官表注曰御属如录事也】閤下令史主閤下威仪事记室令史主上章表报书记门令史主府门其余令史各典曹文书【应劭汉官仪有官骑三十人】司徒长史一人千石掾属三十一人令史及御属二十六人本注曰世祖即位以武帝故事置司直居丞相府助督录诸州建武十八年省也【汉帝起居注曰建安八年十二月复置司直不属司徒掌督中都官不领诸州九年十一月诏司直比司校尉坐同席在上假传置从事三人书佐四人】司空属长史一人千石掾属二十九人【汉官目录云二十四人】令史及御属四十二人续汉书府掾比古之元士元士皆三命也
　　应劭汉官仪太尉司徒司空长史秩比千石号为毗佐三台助鼎和味
　　晋职官志诸公及开府位从公者置长史一人秩一千石西东閤祭酒西东曹掾户仓贼曹令史属各一人御属閤下令史西东曹仓户贼曹令史门令史记室省事令史閤下记室书令史西东曹学事各一人给武贲二十人持班劔给朝车驾驷安车黒耳驾三各一乘祭酒掾属白葢小车七乘轺车施耳后户皁轮犊车各一乘自祭酒以下令史以上皆皁衣辟朝服太尉虽不加兵者吏属皆绛服司徒加置左右长史各一人秩千石主簿左西曹掾属各一人西曹称右西曹其左西曹令史以下人数如旧令司空加置导桥掾一人诸公及开府位从公加兵者増置司马一人秩千石从事中郎二人秩比千石主簿记室督外都督令史各一人主簿以下令史以上皆绛服司马给吏卒如长史从事中郎给侍二人主簿记室督各给侍一人其余临时増崇者则褒加各因其时为节文不为定制
　　干宝司徒仪右长史之职掌检其法宪明其分制又掾属之职敦明教义肃厉清风非礼不言非法不行以训郡吏以责明望各掌其所治之书
　　又从事中郎之职各掌其所治之曹而纲纪其事维正大体参辅谋议
　　又中兵之职掌帐下牙门督将之名治军政凡在军者书名于赤录以四时断其器械阅其人身
　　又录事参军之职总掌众曹文案举直错枉弹正不法宋百官志晋武帝践阼八公同时并置唯无丞相有苍头字宜禄至丞相府毎有闗白到閤輙传呼宜禄以此为常丞相置三长史魏武为丞相以来置左右二长史而已汉东京太傅府置掾属十人御属一人令史十二人不知皆何曹也太尉有长史一人太傅不置长史魏初公府职僚史不备书及晋文帝为相国相国府置中卫将军骁骑将军左右长史司马从事中郎四人主簿四人舎人十九人参军二十二人参战十一人掾属三十三人东曹掾属各一人西曹属一人户曹掾一人属二人贼曹掾一人属二人金曹掾属各一人兵曹掾属各一人骑马掾二人属一人车曹铠曹水曹集曹法曹奏曹掾属各一人仓曹属二人戎曹属一人马曹属一人媒曹属一人合为三十三人散属九人凡四十二人晋初凡位从公以上置长史西閤东閤祭酒西曹东曹掾户曹仓曹贼曹属各一人加兵者又置司马从事中郎主簿记室督各一人舍人四人为持节都督者置叅军六人安平献王孚为太宰増掾属为十人兵铠士营军刺奸五曹皆置属并前为十人也杨骏为太傅増祭酒为四人掾属为二十人兵曹分左右法金田集水戎车马十曹皆置属则为二十人赵王伦为相国置左右长史司马从事中郎四人参军二十人主簿记室督祭酒各四人掾属四十人东西曹属其余十八曹皆置掾则四十人矣凡诸曹皆置御属令史学干御属职录事也江左以来诸公置长史仓曹掾户曹属东西閤祭酒各一人主簿舎人二人御属二人令史无定员领兵者置司马一人从事中郎二人参军无定员加崇者置左右司马从事中郎四人掾属四人则仓曹増置属户曹置掾长史司马秦官从事中郎掾属主簿令史前汉官陈汤为大将军王凤从事中郎是也御属参军后汉官孙坚为车骑参军事是也本于府主无敬晋世太原孙楚为大司马石苞参军轻慢苞始制施敬长史从事中郎主吏司马主将主簿祭酒舎人主閤内事参军掾属令史主诸曹事司徒若无公唯省舎人其府常置其职寮异于余府有左右长史东西曹掾属各一人余则同矣余府有公则置无则省晋元帝为镇东大将军及丞相置从事中郎无定员分掌诸曹有录事中郎度支中郎三兵中郎其参军则谘议参军二人主讽议事宋髙祖为谘议参军无定员今诸曹则録事记室户曹仓曹中直兵外兵骑兵长流贼曹刑狱贼曹城局贼曹法曹田曹水曹铠曹车曹士曹集曹右户墨曹凡十八曹参军参军不署曹者无定员江左初晋元帝镇东丞相府有录事记室骠骑将军一人
　　南齐百官志太尉司徒司空三公旧为通官司徒府领天下州郡名数户口簿籍虽无常置左右长史在西掾主簿祭酒令史以下晋王导为司徒右长史干宝撰立官府职仪已具
　　后魏官志孝庄初以尒朱荣有扶翼之功拜柱国大将军在丞相上又拜大丞相天柱大将军増佐史又以太尉上党王天穆为太宰増佐史又神瑞元年春置八大人官大人下置三属官总理万防世号八公云
　　隋百官志梁武受命诸公及位从公开府者置官属有长史司马谘议参军掾属从事中郎记室主簿列曹参军行参军舎人等官其司徒则有左右二长史又増置左西掾一人自余寮佐同于二府有公则置无则省陈承梁皆循其制后齐三公府三门当中开黄閤设内属各置长史司马谘议参军从事中郎掾属主簿录事功曹记室户曹金曹中兵外兵骑兵长流城局刑狱等参军事东西閤祭酒及参军事法墨田水铠集士等曹行参军兼左右右尹行参军长兼行参军参军督防等员司徒则加有左右长史三公下次有仪同三司加开府者亦置长史以下官属而减记室仓城局田水铠士等七曹各一人隋髙祖祭祀则太尉亚献司徒奉俎司空行扫除其位多旷皆摄行事寻省府及寮佐置公则坐于尚书都省朝之众务总归于台阁
　　唐百官志开元中张说为相改政事堂号中书门下列五房于其后一曰吏房二曰枢机房三曰兵房四曰户房五曰刑礼房分曹以主众务焉
　　国朝旧制五房毎房置堂后官三人并自京诸司选入国朝初授同正官其后稍授检校郎中员外郎并五品阶而长任逐房堂后官一人主承受批凿圣语定押敕草一人主防检书写熟状呈押进入一人主对读印押发放
　　开宝六年太祖知堂吏擅中书事权多为奸贼故令吏部选授堂吏用士人自此始也然而有司所选终不及数遂召见旧任者刘仲华等四人面加戒励令复任三嵗嵗满无过与上县令九年勅堂后官在职满五年如愿出外官者优与处分愿在职者亦与迁转自是参用士人流外
　　太平与国九年以将作监丞李元吉丁顾言为堂后官赐绯衣银带象笏钱百千京官任堂后官自此始也十二月以堂后官王浑綦佩为右赞善大夫充职朝官任堂后官自此始也
　　端拱元年以河南府法曹参军梁正辞棣州司法参军吕易从齐州司法参军李祐之宋州楚丘县主簿乔尉陈州宛丘县尉羊道冲并为将作监丞祗应堂后官公事先是宰相以堂吏缺欲选于百司以补之上不许因令吏部选正辞等充焉
　　淳化四年诏重分定五房所掌公事堂后官先十五人今止置六人内栾崇吉一名令都提防五房公事给俸依枢密院副承防例綦佩等五人人掌一房邓湘等九人年深者与通判差遣年浅者与知县或监当及二年以上者并与加勲如堂后官有阙于此九人内拣选充职是年加置录事主书之目増其廪给飡钱
　　至道元年诏录事内特转补二人充主事赐游撃将军阶给俸如枢密院主事之例其年栾崇吉为度支员外郎三司度支副使即日召堂后官著作佐郎杨文质授秘书丞提防五房公事三年五月国子博士堂后官綦佩等三人并转虞部员外郎落职授外州通判
　　咸平三年十月诏中书五房各置主事一人
　　大中祥符五年以堂后官太常博士刘明恕提防五房公事赐钱三十万召谕之曰五房事繁宜益尽心也至和元年十一月诏自今中书堂后官迁至提防五房公事不以有无出身听佩鱼旧例自选人入为堂后官转至五房提防始得佩鱼五房提防吕惟和非选人援司天监五官正例求佩鱼特许之
　　嘉祐八年中书奏旧制堂后官至员外郎依旧供职至景祐初令至员外郎者除外任縁堂后官本作提防者皆不愿出遂以所当转官与子孙求恩泽至今沿以为例今欲以转至员外郎者令依旧供职更不许求恩泽所有五房提防例虽次补亦合择材今后如任内职事修举年满日即依旧推恩任内如弛慢不职即不年满止与堂除知州出外从之
　　孔目房掌文武升朝官及刺史以上少尹上佐卫佐伎术堂后进奏除授知州通判差遣之事【堂后官一人总之録亊主书守当官各一人分掌之】
　　吏房掌后妃诸王公主封册驸马除拜京官幕职州县官注拟加恩诸司使副以下内侍加恩百寮赠官追封叙封河渠堤堰桥梁修造功役祠祀祈祷之事【堂后官一人总之录事主书守当官各一人分掌之】
　　户房掌财币军储户口版籍租调漕运禄俸振贷土贡及诸路转运内外监当差官之事【堂后官一人总之録事一人主书三人守当官四人分掌之】
　　兵礼房掌郊祀朝拜陵庙朝防飨宴尊号祭器仪仗刻漏册赠旌表假告外夷馆阁国学图书祥瑞贡举补防释道二教旌节符印诸司职掌诸道行军司马将校加恩功臣子孙寒食洒扫禁火知军差官之事【堂后官一人总之录事主书守当官各一人分掌之】
　　刑房掌赦书德音贬降责授经赦叙理刑狱诉讼擒捕旌赏之事【堂后官一人总之录亊一人主书三人守当官五人分掌之】
　　皇祐五年十二月命参知政事刘沆提举中书五房续降例
　　嘉祐三年闰十二月诏中书五房编总例六年八月十二日以殿中丞王广渊殿中丞李立之编排中书诸房文字
　　熙宁二年九月制置三司条例司言本司检详官吕惠卿近奉敕差看详编修中书条例且惠卿自置局以来检详文字详熟事本末次第欲乞令相兼本司职事从之十月又以太常博士充秘阁校理兼充史馆检讨李常差看详中书编修条例【自是益増置编修官著作佐郎俞充黄好谦邓润甫张琥曽布大理寺丞李承之河西县令马琬皆预其选七年春承之既为都检正义差兼同看详】三年九月一日中书门下言奉防议中书剙置士人为属官伏以中书统治百官以佐天子政事而所置吏属尚仍旧制宜髙选士人稍依先王设弼置辅之意今欲置检正五房公事一人逐房各置检正公事二人并以朝官充【或用京官若选人即为习学公事】见宰相参政如常朝官之礼检正五房在提防之上逐房检正与提防序官在堂后官之上除亲属寺观职事相干外余不许出入看谒主书以下签书呈覆不许接坐仍录事主书守当官内省减不谙行遣者十人与合得名目出职更不添额【都检正官并逐房检正官并依三司判官俸料支给内都检正官葢以慊二人所有合得用什物令三司依例制造仍给以当直兵级】九年十月二十五日诏今后中书检正官所发贴子下诸处防审并先赴执政处呈讫方得发出仍置簿抄上毎五日一次赴防呈押十一月二日诏检正官检详官所兼领差遣并罢
　　司直
　　威振天下【前汉田仁为丞相长史上书言天下太守皆下吏诛死武帝悦拜为丞相司直威振天下】才任宰相【后汉伏湛字惠公光武以湛才任宰相拜为司直行大司徒事】
　　长史
　　以待天下逺方之选【前汉刘屈牦为左丞相分丞相长史为两府以待天下逺方之选注待得贤人当拜为右丞相】以清白方正称【东观汉纪吴梁为司徒长史以清白方正称】恪勤王事【薛兼字令长与同郡纪瞻等初入洛张华叹曰皆南金也屡迁至丞相右长史兼恪勤王事以上佐禄秩优奉亦约损避让以周贫而已】多所执正【干寳晋纪傅咸为司徒长史多所执正】不着朱衣【宋检为司徒左长史许依晋令复旧制不着朱衣时议不许】知止足【王秀字才之尝云位至司徒左长史可以知止足矣】台佐加貂【褚球字仲寳为司徒右长史加貂台佐加貂始自球也】两贤同时未有前例【陆慧晓为司徒右长史谢朏为左长史日竟陵王子良谓王融曰我府二上佐前代谁可比融曰两贤同时未有前例】镇抚西京称其威信【徐奕字秀才太祖为司空辟为掾属从西征马超超破军还时闗中新服未甚安留奕为丞相长史镇抚西京西京称其威信】一嵗三迁【宋书到防字茂谦武帝即位累迁司徒左长史时武帝与防同从宋明帝射雉郊野渴倦防得早青与上对剖食之上又数游防家懐其旧德至是一嵗三迁也】
　　谘议参军
　　家无所余【魏志张范大祖自荆州还范得见于陈以为议郎参丞相军事甚见敬重太祖征伐常令范及邴原留与世子居守太祖谓文帝举动必谘此二人世子执子孙礼救防穷乏家无所余中外孤寡皆归焉赠遗无所逆亦终不用及去皆以还之】性尚物不欲人在己前【宋书王华为文帝谘议参军文帝未亲政事悉委司马张邵华性尚物不欲人在己前邵性豪毎行来常引夹毂华出入乘牵车从者不过两三人以矫之尝相逢华阳若不知邵谓左右曰此卤簿甚盛必是殿下出行乃下牵车立于道侧及邵至乃惊邵白服登城为华所纠邵坐被徴华代为司马】歴三府谘议【齐书张岱歴为三府谘议与典籖主帅共事事举而情得或谓岱曰主上既幼执事多门而每能缉和公私云何致此岱曰古人有言一心可以事百君我为政端平待物以礼悔吝之事无由而及明闇短长更视才用多少耳】不次【后魏书李系为主客郎齐文襄王摄选以系为司徒谘议参军因谓之曰自郎置至此所谓不次以卿人才故有此举】
　　掾属
　　长者【倪寛为廷尉史为人温良有亷张汤以为长者数称誉之及汤为御史大夫而寛为掾】车骑交错【前汉书陈遵字孟公少孤与张竦伯松俱为京兆史竦博学通逹以亷俭自守而遵放纵不拘操行虽异然相亲友哀帝之末俱著名字为后进冠并入公府公府掾史皆羸车小马不尚鲜明而遵独极舆马衣服之好门外车马交错又日出醉归曹事数废西曹以故事适之侍曹輙诣寺舎白曰陈卿今日以某事适遵曰满百乃相闻故事有百适者斥满百西曹白请斥大司徒马宫大儒优士又重遵谓西曹此人大度士奈何以小文责之乃举遵能治三辅剧补郁夷令遵长八尺余长头大鼻容貌甚伟略涉纪传赡于文词性善书与人尺牍主皆藏之以为荣所到衣冠怀之唯恐在后时列侯有与遵同姓字者毎至人门曰陈孟公坐中莫不震动既至而非因号其人为陈惊坐云遵三为二千石竦亦至丹阳太守后俱免官以列侯居长安竦居贫无宾客时时好事者从之质疑问事论道经书而已而遵昼夜呼号车骑满门酒肉相属】宜备谏臣【汉名臣奏张禹奏云窃见司空掾鲍宣年四十七孝弟廉洁质直威重宜备谏臣】论议抗直无所屈挠【司马彪续汉书何敞字文髙太尉宋由随辟待之以礼而司徒袁安亦敬重之敞在宰府謇謇尚忠多所匡正论议抗直无所屈挠京师惮之】解衣冠挂府门【胡纲字君举清介有忠节大司徒马宫辟为掾值王莽居摄即解其衣冠挂府门而去】笃学有才【应劭字仲达笃学有才辟太尉掾张延深礼焉】伎艺数术无不精综【蔡邕字伯喈通达隽才博学善属文艺数术之事无不精综太尉董卓辟之为司徒掾甚敬重焉】喜惧皆去【闵仲叔清志洁行恬静养神不役于物司徒侯霸辟仲叔到与相见劳问之不及政事仲叔曰始被明公辟且喜且惧及见明公喜惧皆去望明公问属何以为政美俗成化以仲叔为不足问耶不当辟也如以为任用而不使陈之则为失人智者不私人以恩亦不失人是以喜惧皆去便辞出】驰小黄门问虞延【谢承后汉书虞延字子太辟司徒侯霸府正旦百官朝贺上望见延在公府掾属中驰小黄门问故陈留督邮虞延非耶对是遂前召见拜公车令】弹劾邓融【盛吉字居逹为司徒虞延所辟时陇西太守邓融以赃罪被徴诣廷尉前后考騐歴嵗融抵捍刑法辞状不立明帝下三府遣精能掾属往弹劾之司徒府乃使吉往来诣考融吉到狱解融桎梏沐浴饮食徐以其情实数之融既惭愧又感吉言即自服具以奏闻融伏法】百僚服其才干【冯岱字徳山辟司徒刘宠府与西府并诣台集议边事岱既駮议侃然多所难正台上奏议尚书郎边韶问岱掾故何更歴而公府皂之吏乃干豫台阁奏事岱曰昔忝三署下事为尚书郎颇知故事是以敢与国议庶犬羊之鞟称狐白之裘百僚于是咸服其才干】言辞切厉无所依回【崔瑗字子玉讲论六经艺兼十业英才秀出文章典丽治行清淑少有令名三辟公府论议京师言谈髙妙安帝时诸府掾属毎议朝堂瑗輙举奏诸幸臣言辞切厉无所依回】奉使称防【华峤后汉书第五种字兴先少厉志义通经学以司徒掾诏使冀廉实灾害举奏刺史二千石以下所刑克甚多弃官奔者数十人还以奉使称防擢拜髙密相】以才髙著名【陈元字长孙以才髙著名辟司空宋府值受罪上书讼之甚切至又数陈当世便宜】精力于学【郑众字仲师十二从父受左氏春秋精力于学明三统厯作春秋难记条例兼通易诗以才学知名辟司徒府】好述作【班彪字叔皮辟司徒掾彪既才髙而好述作遂专心在史籍之间】自以狷急常佩韦【范丹字史云辟太尉府自以狷急不能从俗常佩韦于朝丹为莱芜长辟公府后道于梁沛间徒行弊服卖卜于市闾里为之歌曰甑中生尘范史云釡中生鱼范莱芜】小掾何所与于此【汝南先贤传李宣字公休为太尉黄琼所辟时寒暑不和琼见掾属曰是太尉无徳愿掾有以匡之次及宣宣曰明公被日月之光居上司之位辅弼天子处谏争之职未有对謇謇之言其于所命不援岩谷之士小掾何所与于此】慨然有澄清天下之志【范滂字孟博辟司徒府登舆揽辔慨然有澄清天下之志】投劾潜归【许嘉字徳珍辟司徒府到京师防党事李杜受诛嘉叹曰仲尼游于赵郊不入危国贤人丧矣吾其行矣便投劾潜归】乞以子代弟子【风俗通桓望字伯阖为司徒掾有同产弟子杀人被繋望星行电往露首诣府乞以子倓代弟子太守李固语出之】兼领众事安能复作赋颂【桓谭新论茂陵周智孙曰胡不为赋颂余应之曰久为大司空掾见使兼领众事典定大议汲汲不暇以夜继昼安能复作赋颂耶】三公之喉舌【崔寔政论三公天子之股肱掾属三公之喉舌天子恭已南面取正于三公三公亦委策掾属以答天子】论议据经典以处是非【魏志凉茂字伯方少好学论议常据经典以处是非太祖辟为司空掾】直言正色【国渊字子尼太祖辟为司空掾属毎于公朝论议常直言正色退无私焉】随使者到军【田畴字子泰太祖遣使辟畴畴戒其门下趣治严其门人谓曰昔袁公慕君礼命五至君义不屈今曹公使一来而君若恐弗及者何也畴笑而应之曰此非君所识也遂随使者到军置司空户曹掾引见谘议明日出令曰田子泰非吾所宜吏者即举茂才拜为修令不之官】有伯夷之风史鱼之直【崔琰字季珪太祖为丞相琰复为东西曹掾属徴事初授东曹时教曰君有伯夷之风史鱼之直贪夫慕名而清壮士尚称而厉斯可以率时者已故授东曹往践厥职】以庶代宗先世之戒【邢颙字子昻为相东曹掾初太子未定而临淄侯植有宠太祖问颙颙对曰以庶代宗先世之戒也愿殿下深察之】常畜毒药誓死无辱【何防字叔龙太祖辟为司空掾属太祖性严掾属公事往往加杖防常畜毒药誓死无辱是以终不见及】并典选举所用皆清正之士【毛玠字孝先太祖为司空丞相玠尝为东曹掾与崔琰并典选举其所举用皆清正之士虽于时有盛名而行不由本者终莫得进务以俭率人由是天下之士莫不以廉节自励虽贵宠之臣舆服不敢过度太祖叹曰用人如此使天下人自治吾复何为哉文帝为五官将亲自诣玠属所亲眷玠答曰老臣以能守职幸得免疚今所説人非迁次是以不敢奉命大军还邺议所并省玠请谒不行时人惮之咸欲省东曹乃共白旧曰西曹为上东曹为次宜省东曹太祖知其情令曰日出于东月盛于西凡人言方亦复先东何以省东曹遂省西曹初太祖平栁城班所获器物特以素屏风素凭几赐玠曰君有古人之风故赐君古人之服魏略云玠为西曹掾为人清法】弱冠知名【傅瑕字兰石弱冠知名司空陈厚辟为掾】以才学称【卫顗字伯儒少威武以才学称太祖辟为司空掾属】龙翰凤翼国之重宝【邴原字根矩太祖辟为司空掾徙署丞相徴事崔琰为东曹掾奏记曰徴事邴原议郎张范皆秉徳纯懿志行忠方清静足以厉俗贞固足以干事所谓龙翰凤翼国之重宝举而用之不仁者逺】合葬非礼【原女早亡时太祖爱子苍舒亦没太祖欲求合葬原辞曰合葬非礼也原之所以自容于明公公之所以待原者以能守训典而不易也若听明公之命则是凡庸也明公焉以为哉太祖乃止】举笔便成无所改定【王粲字仲宣善属文举笔便成无所改定时人常以为宿搆然正复精意覃思亦不能加也太祖辟为丞相掾始蔡邕见而奇之时邕才学显著贵重朝廷常车骑填巷宾客盈坐闻粲在门倒屣迎之粲至年既幼弱容状短小一坐尽惊邕曰此王公孙也有异才吾不如也吾家书籍文章尽当与之年十七司徒辟掾诏除黄门侍郎以西京扰乱皆不就】清识平当明于宪典【髙柔字文思尚书郎转丞相理曹掾令曰夫致治之化以礼为首拨乱之政以刑为先是以舜流四凶族臯陶作士汉祖除秦苛法萧何定律掾清识平当明于宪典勉哉】言举人不可一以节俭【和洽字阳士为丞相掾属时毛玠崔琰并以忠清干事其选用先尚俭节洽言曰天下大器在位举人不可一以节俭也俭素过中自以处身则可以此节格物所失或多今朝廷之议吏有着新衣乘好车者谓之不清长吏过营形容不饰衣裘弊壊者谓之廉洁至令士大夫故污辱其衣藏其舆服朝府大吏或自挈壶飱以入官寺夫立教观俗贵处中庸为可继也今崇一防难堪之行以检殊途勉而为之必有疲瘁古之大教务在通人情而已凡激诡之行则容隐伪矣】推仗名义【陈羣字长文以侍中领丞相东西曹掾在朝无适无莫推仗名义不以非道假人文帝在东宫深敬器焉待以交友之礼常叹曰自吾有回门人日以亲】谏兴宫室【董寻宇文奥名为忠直为军谋掾青龙中上大兴宫室羣臣皆负土寻上书谏曰今臣自知言必死而臣自譬于牛之一毛生既无益其死何损且比于不生矣是以发笔流涕心与世辞臣有八子臣死之后以累陛下】避临菑侯【朝宣字景然为人短小建安中太祖为丞相宣署军谋掾尝于邺步入宫于东掖门内与临菑侯相遇时天新雨地淹宣欲避门凝潦不得去乃以扇自障住于道边植嫌宣不去又不为礼乃驻车使问何官宣曰丞相军谋掾植又问曰应得唐突列侯不宣蹵然曰春秋之文王人虽微必列于诸侯之上未闻宰士为诸侯下植又问即所言为人父吏见其子应有礼否宣又曰于礼臣子一例而宣年又髙植知其枝柱难穷乃释去植具为太子说之太子以为辩】好士【魏略丁仪字正礼太祖以其父冲早亡又闻仪为令士虽未见欲以爱女妻之以问五官将五官将言女人观貌而正礼目不便诚恐爱女未必悦也不如与伏波子楙太祖从之寻辟仪为司空掾到与论议良嘉其才曰丁掾好士也使其两目盲尚当与女何况但眇也】举府掾属皆投劾出【魏先贤行状钟皓字季明为司徒掾公出道路泥泞导从恶其相洒去公车絶逺公抚轼言司徒今日为独行耳还府向閤铃下令揖掾属公奋手不顾时举府掾属皆投劾出皓为西曹掾即开府门分布晓语已出者曰臣下不能得自直于君若司举绳墨以公失宰相之礼又不胜任诸君终身何所任耶掾属以故皆止都官果移西曹掾问空府去意皓召都官吏以见掾属名示之乃止】为国用心平诚良吏【钟离意别传司徒侯霸辟意为议曹以诏书送徒三百余人到河北遇隆冬盛寒徒衣被单不能复行到农县使令出见钱为徒作令曰不被诏不出钱意曰使者奉诏命寜私行耶出之使上尚书使者亦当上光武帝得上状见霸曰所使掾何仁恕为国用心平诚良吏也】辞直去不顾【邴原别传魏武帝初为司空辟为议曹掾请见礼毕上从之门中原辞直去不顾上还语左右曰孤甚敬此人为其辞逺送之谓其当顾而不顾此人诚髙士也人谓曰公宜谢主公公望君辞辞当顾揖原勃然曰吾何谢哉夫揖让者谓其敌尔吾人臣也公人君也君尊臣卑揖让何施且孔子反命曰宾不顾矣吾何谢哉人语上上曰快乎斯言也夫有斯名而岂徒哉】复拷左尚【广州先贤传邓盛字伯宜为太尉诸曹掾彭城相左尚以赃罪下府掾属拷騐逾科不竟更选盛后复拷盛到狱洗沐尚解械赐席乃谓尚曰君受国重恩而所坐事理如此今遇君子不可以小人道相待尚感盛至意对曰今复使君相待如此尚犹何心敢不以死相归乎即引笔具对】人则顔冉仲弓【典略赵戬除万年令遭三辅乱客荆州牧刘表以为宾客是时白衣平原祢衡髙论当世来游京师诋讥朝士及见戬叹之曰铁则干将莫邪木则椅桐梓漆人则顔冉仲弓后辟魏王相国掾】轻财重士名显州郡【吴志张温父允以轻财重士名显州郡为孙权东曹掾】推意作一脚牛【蜀蒲元别传元为丞相诸葛亮掾亮欲北伐患粮难致元牋与亮曰元等輙推意作一脚牛牛抵仰双辕人行六尺牛行四步人载一嵗之粮日行一十里人不劳牛不饮即日已就然非常之事人所惑之】劝课农桑【晋书温峤请司徒置田曹掾州一人劝课农桑察吏能否】皁服【王浑字冲迁司徒仍加兵浑以司徒文官主吏不持兵及吏属绛衣自以偶因时宠权得持兵非是旧典皆令皁服议者美其谦而识体】委任责成【王隐晋书王戎及王浑为司徒髙迁长史西曹掾委任责成】杀公掾【魏舒为司徒时陈留周震累为诸府所辟书既下公輙丧亡佥号曰杀公掾莫复有辟者舒因辟之竟无患】此掾必欲预我家事【魏武为丞相辟司马宣王为文学掾上初称疾不应辞召后乃应命丞相见上心忌之曰观此掾必预我家事者也寻迁黄门侍郎转议郎丞相东曹属寻转主簿迁太子中庶子与陈羣呉质朱铄号曰四友】四友【上】年二十九【刘琨字越石少隽朗故尚书郭奕外孙年二十九嵗为宰相掾】洛中英英荀道明【晋书荀闿字道明亦有名称京都为之语曰洛中英英荀道明大司马齐王问辟为掾冏败暴尸已二日莫敢收葬闿与冏故吏李述嵇含等露板请葬朝议听之论者称焉】缙绅咸厚遇【杨方字公回司徒王导辟为掾方在都邑缙绅之士咸厚遇之】二人相友【王蒙字仲祖性和畅能言理善书刘惔字真长简贵清峻终日不离二人相友司徒王导并知爱之皆辟以为掾导以国术于苏峻间有救导之功辟术弟孝为掾蒙谏曰公仗徳义以清彞伦而辟一非分何以允穆四海蒙转左西曹掾惔又为左西属时以惔方荀奉倩蒙比袁曜卿简文帝之为防稽王也尝与孙绰商略诸风流人绰言曰王蒙温润恬和刘惔清蔚简贵凡称风流者举王刘为宗焉】四十必拥旌仗节【王洵字元琳弱冠与陈郡谢俱辟为大司徒桓温掾俱为温所敬重尝谓之曰谢掾年四十必拥旌仗节王掾当作黒头公皆未易才也】当作黒头公【上】终日啸咏【殷融字洪逺司徒王导以为左西属融饮酒善舞终日啸咏未尝以事务自婴导甚相亲恱焉】百六掾【虞望中宗为丞相招延四方之士辟望为掾时人谓之百六掾望有志节耻而不就】收礼名士【应詹字思逺弱冠知名相国赵王伦收礼名士以詹为掾】左琴右书怡然自足【谢鲲字幼舆弱冠知名解音乐好老易左琴右书怡然自足太傅东海王越闻其名辟以为掾】纵懐独得自谓过庾亮【帝在东宫尝从容谓鲲曰论者以君方庾亮自谓何如对曰经业渊长臣不如亮纵懐独得自谓过之邻家有美女鲲挑之不已女以织梭掷其口两齿为落时人为之语曰任达不已幼舆折齿】折齿【上】博综众艺【谢尚字仁祖率易挺达开悟常鄙忽细行不为流俗之事兼善音乐博综众艺司徒王导深器之辟为掾】许掾不去使我成轻薄京尹【司徒导辟髙阳徴士许询为司徒掾不就询善清谈隐于防稽尝蹔出都刘惔终日就之惔自叹曰若许掾不去使我成轻薄京尹惔诣丹阳郡问询此中何如东山询答曰其必保全故当胜东山也】神识沈敏风宇条畅【谢安总角神识沈敏风宇条畅王导深器之由是著名辟司徒掾】开仓振救【臧荣绪晋书刘颂字子雅辟相府掾奉使慰劳于蜀蜀新平饥荒颂表振救未报行开仓出谷蜀民赖之】博学好古【刘沈为北州名族博学好古辟府掾属】特精易义【裴楷知名特精易义为钟防所荐文帝辟相国掾】三语掾【卫玠别传阮千里字宣子有令问太尉王公见而问老庄与圣教同异阮曰将无同太尉善其言辟之为掾卫玠见而嘲之曰一言可辟何假于三阮曰茍是天下民望亦可无言而辟何假于一言】能作异舞【世语王长史谢仁祖同为王丞相掾在坐长史云谢掾能作异舞王公命为之谢便起舞神意甚暇王公熟顾谓诸客使人思安丰】正独简贵不减父祖【世説丞相辟王蓝田为掾属公问丞相蓝田何如答曰正独简贵不减父祖】王掾何痴【语林王蓝田少有痴称丞相以地辟之既见无他问问相来时东米防价蓝田不答直张目视王公王公曰王掾直何以云痴】府有三才【见太傅门】
　　属
　　臧否得中望于贤属【魏志蒋济字子通辟为丞相主簿西曹属令曰舜举臯陶不仁者逺臧否得中望于贤属】严习陈寔【后汉律厯志章帝司徒属有严习桓帝世陈寔为司空属】刘【魏刘字子阳为仓曹属】精良综事过父【胡质字文徳少与蒋济俱知名于江淮间仕州郡济为别驾使见太祖太祖问曰胡通达长者也还有子孙不济曰有子曰质规摹大略不及其父至于精良综事过之太祖辟为丞相属】封还王模周逵教【陈矫字季弼丞相长史转西曹属尚书陈羣字长文为太祖司空西曹属时有荐乐安王模下邳周逵者太祖辟之羣封还教以为模逵秽徳终必败太祖不听后模逵皆坐奸宄诛太祖以谢羣羣荐陈矫丹阳戴干太祖皆用之后吴人叛干忠义死难矫遂为名臣时以羣为知人】夷雅有识【晋中兴书荀组字奉章弱冠太尉王导见而称之曰夷雅有识辟为左属殷融饮酒善舞终日啸咏未尝以事务自婴导以此甚相亲恱焉】周玘【字宣佩中宗初镇江西为仓曹属】桓彞【字茂伦为丞相中兵属】谢万【字万石为左西属】谢尚【字仁祖为司徒左西属】
　　从事中郎
　　不应三公之命【魏志先贤行状曰韩嵩字徳髙少好学贫不改操知世将乱不应三公之命与同好数人隐居于郦西山中黄巾起嵩避难南方刘表逼以为从事中郎】忠告善道志存补益【严晙少耽学善诗书三礼避乱江东与诸葛瑾步隲名齐友善性贤纯厚其于人物忠告善道志存补益张昭进之于孙权以为骑都尉从事中郎】遗二婢【晋书祖纳字士言最有操行能清谈文义可观性至孝少孤贫尝自炊爨以养母平北将军王敦闻之遗其二婢辟为从事中郎有戯之曰奴价倍婢纳曰百里何必轻于五羖皮耶】甚见器遇【虞预晋书刘隗字大连避乱南渡遂为中宗从事中郎】文义正素清议见称【晋中兴书颍川荀组司徒王浑教曰左西属荀组文义正素清议见称宜转从事中郎】母呼为郭尖【后魏书郭景尚字思和涉歴书传迁太尉从事中郎善事权贵母呼为郭尖】有辅佐之才【陶氏家传回字恭渊为司徒王导从事中郎为人正直不挠导亦以此重焉毎言曰陶中郎有辅佐之才真国器也】真国器【上】别兄不泣【抱朴子】
　　记室参军
　　作军国书檄【后魏陈琳阮瑀皆为曹公记室军国书檄皆所作】毎造书檄应命立成【王隐晋书孙惠永兴元年乘舆幸邺司空东海王越治兵下邳惠以书干越诡其姓名自称南岳逸民奏秘之辞义甚美越省其书榜题通衢招求之惠乃出见越即以为记室参军专掌文疏预参谋议每造书檄或驻马催之应命立成皆有辞防】不敬府主【世説太原孙楚字子荆著作郎大司马石苞记室参军不敬府主楚负才傲苞曰天子命我参卿军事齐王闻之始制施敬焉】才藻【文士传曹摅少厉志博学有才藻仕晋辟公府歴洛阳令有能名大司马齐王冏辅政摅与齐人左思俱为记室参军】髯参军【世说郄超王珣并以隽才为桓大司马所眷珣为主簿超为记室参军桓时为荆州超为人多髯珣形状短小时西人为之歌曰髯参军短主簿能令公喜能令公怒】华要【沈约宋书孔顗为衡阳王义季安西主簿署记室奏牋固辞曰记室之局实惟华要自非秀敏英或居之顗学不综贯性又疎慵何以可属知秘记秉笔文闱假次之尤方斯非滥】操笔立成辞兼文质【后周书元庆领记室时雍州献白鹿羣臣欲草表陈贺尚书苏绰谓庆曰近代以来文章华靡达于江左弥复轻薄洛阳后进祖述不已相公柄民执物君职典文房宜制此表以革前弊庆操笔立成辞兼文质绰读而笑曰杞橘犹可移况才子乎】博涉经史善属文辞【隋书魏澹好学博涉经史善属文辞采赡逸博陵王济闻其名引为记室】
　　主簿
　　授经【汉书孙宝字子严以明经为郡吏御史大夫张忠辟宝为属欲令授子经宝自劾去忠固还之后署寳主簿寳乃就职人或谓寳曰髙士不为主簿君何故为宝曰府主以宝为主簿何敢自髙但君男欲学文而移宝自近礼有来学义无往教所以不就道不可诎身诎何伤】代视祝文【广州先贤传邓盛字伯宜为太尉主簿防祠社仓曹属读赞祝文风灭烛盛随防中代仓曹视公问代祝者曰此虽小亦自非好事者莫能识】总知内外【魏志杨修字徳祖太尉彪子也谦恭才博建安中丞相请署仓曹属主簿是时军国多事修总知内外事皆称意自魏太子以下并争与交好武帝二十四年夏侯渊与刘备战于阳平为备所杀三月王自长安出斜谷军遮要以临汉中遂至阳平备因险拒守九州春秋曰时王欲还出令曰鸡肋官属不知所谓主簿杨修便自严装人惊问修何以知之修曰鸡肋弃之如可惜食之无所得以此知王欲还也典略云修有才智魏文为世子歴陈太丘碑过见碑题曰黄绢幼妇外孙韲臼魏文思之不解问徳祖即答曰陈寔之墓蔡邕之词钟繇写之此絶妙好辞也魏文曰才与不才相校四十里也魏武杀修曰芳兰当门不得不除】絶妙好辞【上】谏无恶意【魏略曰贾逵字梁道为丞相主簿太祖欲征呉而大霖雨三军多不愿行太祖知其然恐外有谏者教曰今孤戒严未知所之有谏者死逵受教谓其同寮三主簿曰今实不可出而教如此不可不谏也乃建谏草以示三人三人不获已皆书名入白事太祖怒收逵等当送狱取造章者逵即言我造意遂走诣狱既而教曰逵无恶意复其职】文才机辩【典略繁钦字休伯以文才机辩少得名于汝颍间既长于书记又善为诗赋为丞相主簿】言不觉夜【桓阶字伯绪为丞相主簿曹公每事咨焉乃对曰昔文帝与贾生谈不知膝前于席今与卿言不觉日之夜也】谏自校簿书【杨颙字子昭为丞相诸葛亮主簿亮尝自校簿书颙直入諌曰为治有体上下不可相侵请为明公以作家譬之今有人于此使奴执耕稼婢典炊爨鸡主司晨犬主吠盗牛负重载马涉逺路私业无旷所求皆足雍容髙枕饮食而已忽一日尽欲以身亲其役不复付任劳其体力为此碎务形疲神困终无一成岂其智之不如奴婢鸡狗哉失为家主之法也是故古人称坐而论道谓之三公作而行之谓之士大夫及颙卒时太常赖恭子尤为丞相西曹令史随亮于汉中早夭亮甚惜之与留府长史张裔蒋琬书曰令史失赖尤掾属丧杨颙为朝中损多矣】假吏【晋书杨骏辅政引潘岳为太傅主簿初谯人公孙宏客于河阳岳待之甚厚及骏诛宏为楚王玮长史专杀生之政时骏纲纪皆当从坐同署主簿朱振已就戮宏言于玮谓岳为假吏故得免】机符明彻【王隐晋书顾荣字彦先少有珪璋器机符明彻大司马齐王以为主簿】三军悉识其面【晋中兴书王珣字先瑜为大司马主簿时大司马桓温经略中原军无宁嵗戎府多事珣居要任毎有称三军文武数万人悉识其面】短主簿【晋阳秋王珣为府主簿郗超为记室温并亲之故府中为之语曰髯参军短主簿能令公喜能令公怒超髯珣短故也】收罗士物【中兴书卞敦字仲仁太傅东海王越收罗士物闻其名以为主簿】有公辅之量【何邃字彦伟少有美名太傅东海王越请为主簿时海宇大乱军国事繁碎事无大小毎见延问邃多所匡正戎府推宗焉王演刘望咸称欢之以为有公辅之量】任事专势【臧荣绪晋书河南郭象字子才学清隽善于庾敳敳甚知之毎曰郭子何必减庾子髙象自黄门侍郎为主簿任事专势倾动一时敳谓象曰卿自是当世大才我畴昔之意都已尽矣文士传云东海王文郭子才用为主簿天性闲朗事无凝滞】天性闲朗事无凝滞【上】母病解印绶去【广州先贤传邓盛为秭归令闻母病解印绶决去太尉马公喜其所履雅意辟之初入府为主簿】十钱簿【后魏书元庆资性贪鄙为太尉主簿事无大小得物然后判或十钱或二十钱得即取之时府中号曰十钱主簿】入铁主簿【三国典略齐许惇护之子也性识敏达速于从政尝为司徒主簿以能判时人号曰入铁主簿】
　　舍人
　　李斯【史记李斯为丞相吕不韦舎人】袁盎【前汉书袁盎为将军吕禄舍人】为人鲠直不畏强御【干寳晋记阎纉为人鲠直不畏强御初仕为太傅杨骏舎人】
　　祭酒
　　徳行髙妙【前汉书胡广曰汉武丞相设科辟徳行髙妙为第一科补南閤祭酒】白衣辟入府【东观汉记周泽字雅都少好修髙节教授生徒常数百人建武二十六年以徳行髙妙大司马府署议曹祭酒】政化大行【魏志张承魏国初建永以丞相参军祭酒领赵郡太守政化大行】陈元【三辅决録陈元建武四年为司空祭酒】叱韩绩撤去御坐【晋书纪瞻字思逺迁丞相军谘祭酒论讨陈敏功封临相县侯西台除侍中不就及长安不守与王导俱入劝进帝不许曰使殿中将军韩绩撤去御坐瞻叱绩曰帝座上应星宿敢有动者斩帝为之改容】好学【左思字太冲少好学学钟胡书及鼓琴未能皆成就父雍谓朋僚曰思所晓解不及我少时思乃发愤剙意造齐都赋一年乃成复作三都赋司徒陇西王辟为祭酒秘书监贾谧请讲汉书】讲汉书【上】
　　诸参军
　　举善弹非【晋刘教曰太康以来天下无虞遂共尚无为贵谈庄老少有说事外托论公务内俱共谈笑今即同舟而载安可不人致力耶録事务举善弹非亦随职事修之】堂堂人之领袖【王隠晋书魏舒为相国参军府朝廷碎事未尝不见是非至或兴大事众人既下意然后徐为之多出众议莫不敬从晋王曰魏舒堂堂人之领袖】
　　令史
　　处法平允【魏氏春秋髙柔为刺奸令史既处法平允夙夜匪懈常拥膝抱文书而寝太祖尝夜微出观察诸吏见而哀之徐解裘覆之】良士【蜀志董厥者丞相亮时为府令史亮称之曰董令史良士也吾毎与之言详慎宜适徙为主簿亮卒后稍迁至尚书仆射代陈祗为尚书令】







　　职官分纪卷五
&lt;子部,类书类,职官分纪&gt;
　　钦定四库全书
　　职官分纪卷六
  </div>
  <div class="pagination">
   <a href="职官分纪_page3.html">
    上一页
   </a>
   <a href="职官分纪.html">
    1
   </a>
   <a href="职官分纪_page2.html">
    2
   </a>
   <a href="职官分纪_page3.html">
    3
   </a>
   <span class="current-page">
    4
   </span>
   <a href="职官分纪_page5.html">
    5
   </a>
   <a href="职官分纪_page6.html">
    6
   </a>
   <a href="职官分纪_page7.html">
    7
   </a>
   <a href="职官分纪_page8.html">
    8
   </a>
   <a href="职官分纪_page9.html">
    9
   </a>
   <span>
    ...
   </span>
   <a href="职官分纪_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
