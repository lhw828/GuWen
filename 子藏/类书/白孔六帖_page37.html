<!DOCTYPE html>
<html>
<head>
    <meta charset="UTF-8">
    <title>白孔六帖 - 第 37 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白孔六帖 - 第 37 页/共 50 页</h1>
    <div class="content">　　将作监【十一】　　　军器监【十二】
　　都水监【十三】　　　司天【十四】
　　废职【十五】　　　　尚衣监【十六】
　　光禄大夫【十七】
　　太子太师太傅太保【十八】
　　太子少师少傅少保【十九】
　　賔客【二十】　　　　詹事【二十一】
　　谕德【二十二】　　　庶子【二十三】
　　舎人【二十四】　　　洗马【二十五】
　　王府官【二十六】　　左右卫【二十七】
　　金吾卫【二十八】　　诸卫【二十九】
　　羽林【三十】　　　　左右神策【三十一】
　　中郎将【三十二】
　　大理卿【一】
　　白司刑【古曰司刑】廷尉【秦曰廷尉汉改为大理】垂泣【具断狱门】髙门【于公理狱积隂徳修宅令髙其门以待曰我子孙必有昌者至定国为廷尉】棘署【聼狱扵棘木之下】竹刑【三尺】官尊九寺【任重三章】郭氏七人呉家三代【子孙并为廷尉】汉用平允【任先张释】魏推明察【选在钟繇】况当愼罚之朝【宜重典刑之法】当恤刑之朝【居执法之任】舜命臯陶【刑惟明允】汉尊定国【道在寛仁】朱博恐为官属所诬乃以意覆狱【具议刑门】天下之平【髙柔字文明魏明时为廷尉每曰廷尉天下之平】齐职仪云大理古官也唐虞以咎繇作士【士理官也】初秦置廷尉汉因之景帝改曰大理武帝又云廷尉哀帝又曰大理王莽改曰作士东汉又曰廷尉魏复为大理复改廷尉五代史百官志云梁加卿字曰廷尉卿后并因之北齐初为廷尉卿后复为大理卿隋因之唐初因之改曰详刑卿咸亨初复旧光宅初曰司刑卿神龙初复旧孔大理寺卿一人少卿二人【掌折狱详刑凡罪抵流死皆上刑部覆于中书门下系五日一虑百官志】龙朔二年改曰详刑寺武后光宅元年改曰司刑寺【同上】清直【戴胄大理少卿缺帝曰大理人命所系胄清直其人哉即日命胄长孙无忌被召不觧佩刀入东上阁门尚书封徳彛论监门校尉不觉罪当死无忌赎胄曰校尉与无忌罪均臣子扵尊极不称误法着御温剂饮食舟船虽误皆死陛下録无忌功原之可也若罚无忌杀校尉不可谓刑繇是无忌与校尉皆免】灋者布大信于人【冑时有诡资防冐牒取调者诏许自首不首罪当死俄有诈得者狱具胄以法当流帝曰朕诏不首者死而今当流是示天下不以信卿卖狱耶卿自守法而使我失信奈何胄曰灋者布大信扵人言乃一时喜怒所发陛下以一朝忿将杀之既知不可而寘扵法此忍小忿存大信也若阿忿违信臣爲陛下惜之帝大感悟】参处法意至析秋毫【戴胄为大理少卿犯顔据正数矣参处法意至析秋毫随类指擿言若涌泉帝益重之】下之寛猛视主之好【刘徳威入为大理卿太宗问曰比刑网寖宻咎安在徳威曰在君不在臣下之寛猛视主之好律失入者减三失出者减五今坐入者无辜坐出者有罪所以吏务深文为自营非有教使然也】执法平恕方戴胄【张文瓘兼大理卿不旬日断疑狱数百抵罪者无怨言尝有小疾因相与斋祷愿亟视事时以执法平恕方戴胄】所守者公法【徐有功转司刑少卿皇甫文偹诬有功纵逆党久之文偹坐事下狱有功出之或曰彼尝防君扵死今生之何也对曰尔所言者私忿我所守者公法不可以私害公】荐张柬之【张柬之传后它日又求人仁杰曰臣尝荐张柬之未用也后曰迁之矣曰臣荐宰相而为司马非用之乃授司刑少卿】律令请崇寛简【韩仲良为大理少卿律令请崇寛简】不乐法家【元稹迁大理卿不乐法家因谢所居官】祸福何常【张道原拜大理卿何稠得罪籍其家属赐羣臣道源曰祸福何常更资以衣食遗之】諌驰射【孙伏伽迁大理少卿帝数出驰射伏伽諌帝恱】占对无不尽【唐临累迁大理卿髙宗尝録囚临占对无不尽帝喜曰为国之要在用法刻则人残寛则失有罪惟是折中以称朕意】司刑丞【杜景佺徐有功并为司刑丞与来俊臣侯思止同制狱人称之曰遇徐杜必生遇来侯必死通典】狄仁杰【仪凤中为大理丞周嵗断滞狱一万七千人无寃诉者时武卫大将军权善才坐误斫昭陵栢树仁杰奏罪当免职髙宗令即诛之仁杰曰陛下必欲变法请从今日为始臣不敢奉制杀善才防陛下扵不道帝意解善才因而免旧史】
　　鸿胪卿【二】
　　白司賔【一名司賔寺】汉尚勲贤宠崇郭况【东观汉记郭况为鸿胪上数幸其宅饮酒赏金帛甚盛京师号况家为金穴】魏推恒准选在崔林【魏志崔林字徳儒为鸿胪待遇诸外国约故事皆有准】况当柔逺之朝宜遵典属之任【典属国鸿胪卿苏武为之】典客大行【汉书典客秦官也掌诸侯归义蛮夷景帝六年更名大行今更名大鸿胪】賔賛【汉萧因为陈留太守入为大鸿胪不任于賔賛】掌蛮夷主胡【汉书曰典客秦官秩中二千石掌诸侯及四方归义蛮夷山涛唘事曰鸿胪主胡事前后为之者率多不善了今缺当选御史中丞刁攸不审可否】掌四方夷　賛九賔礼【主傧賛九賔之礼】王莽初改曰典客东汉又曰大鸿胪其后并因之五代史百官志云至梁加卿字除大字后魏又加大字北齐又除之隋氏因之唐初因之龙朔二年改为同文卿咸亨初复旧光宅初改曰司賔卿神龙初复旧孔鸿胪寺卿一人掌賔客及防仪之事领典客司仪一署凡四夷君长以蕃望髙下为簿朝见辨其等位【第三等居武官三品之下第四等居五品之下第五等居六品之下有官者居本班百官志】海外诸蕃入朝所献之物先上其数于鸿胪献药者鸿胪寺验覆【同上】龙朔二年改鸿胪寺曰同文寺武后光宅元年改曰司賔寺【同上】选亲兵廵警【郭晞进鸿胪卿河中军乱父子仪召首恶诛之其支党犹反及晞选亲兵廵警以备非常奸人不得发以功拜殿中监】樵贵帛贱【刘义节爲鸿胪卿时倾府库为军赏帑财大乏义节曰今京师屯兵多樵贵帛贱若伐街苑树为薪以易布帛嵗数十万可致唐史】
　　司农卿【三】
　　白治粟【秦曰治粟内史】月卿　大农　金糓【扬雄司农箴曰惟时大农爰司金糓】汉崇儒学选在郑【字康成徴为大司农】晋宠贞亷任先崔氏【晋崔洪为司农手不执珠玉口不言货财】韩信归汉【汉以为治粟内史】典农　本藏不给末用【汉毋将隆君房言大司农钱自供乘不给供养劳赐一出少府盖不以本蔵给末用不以人力供浮费别公私示正畧】天仓　国泉【韩杨天文要集曰天仓者大司农也史防急就篇司农少卿国之泉也】司金　掌帛【扬雄大司农箴曰惟时大农惟司金糓续汉书曰大司农卿一人中二千石掌诸钱糓金帛】周曰太府　莽改羲和【周礼有太府下大夫郑注云太府为王理蔵之长今司农矣羲和见下文】髙诩方正　牟融明逹【东观汉记髙诩字季回以文学徴而拜大司农在朝以清白方正称牟融字子优爲大司农惟明逹称为明卿】汉官仪云初秦置治粟内史掌糓货汉因之景帝更名大农令武帝更名大司农王莽改曰羲和又改为纳言东汉复曰大司农五代史百官志云梁加卿字除大字后魏又加大字北齐又去之隋氏因之唐初因之龙朔二年改曰司稼卿咸亨元年复旧孔司农卿一人少卿二人【掌仓储委积之事揔上林太仓钩盾导宫四署及诸仓司竹诸宫苑盐池诸屯等监凡京都百司官吏禄廪朝防祭祀所须皆供焉籍田则进耒耜百官志】龙朔二年改司农寺曰司稼寺【同上】鄙其聚敛【窦静授司农卿赵元楷为少卿静鄙其聚敛因防官属大言曰如炀帝奢侈竭四海自奉司农湏公矣今天子躬节俭屈一人安兆庶恶用云哉元楷大慙】倒用司农印追兵【段秀实朱泚反以秀实失兵必愤恨且素有人望使骑迎秀实与子弟诀而入泚喜曰吾事成矣秀实知不可乃阳与合隂结将军刘海賔姚令言都虞何明礼欲图泚三人者皆秀实素所厚源休教泚伪迎天子遣将韩旻领鋭师三千疾驰奉天秀实以为宗庙之危不容喘乃遣人喻大吏岐灵岳窃取令言印不获乃倒用司农印追其兵旻至骆驿得符还秀实谓海賔曰旻之来吾等无遗类我当直抟杀贼不然死乃约事急为继而令明礼应扵外】夺象笏击朱泚【段秀实翌日朱泚召秀实计事源休姚令言李忠臣李子平皆在秀实戎服与休并语至僣位勃然起执休腕夺其象笏奋而前唾泚面大骂曰狂贼可磔万段我岂从汝反邪遂击之泚举臂捍笏中颡流血蔑面匍匐走而贼众未敢动而海賔等无至者秀实大呼曰我不同反胡不杀我遂遇害】丛剧【杜中立迁司农卿绳吏急反为中伤左徙庆王傅乆之复拜司农卿入谢帝曰卿用法深信乎荅曰毂下百司养名不肯事如司农尤丛剧陛下无遽信流言假臣数月事可济帝许之】六宫飱钱【又初度支度六宫飱钱移司农季一出付吏大吏尽举所给于人权其子钱以给之既不以时黄门来督责慢骂中立取钱纳帑舎率五百一出吏不得为奸遂以为法同上】杖而后奏【韦机拜司农少卿兼知东都营田甚见委遇有宦者扵苑中犯法机杖而后奏髙宗嗟赏赐绢十疋谓曰更有犯者卿即鞭之不湏奏也】农天下之本也故国有九列而司农氏居其一焉【元稹裴武授司农卿制农天下之本也故国有九列而司农氏居其一焉前代非牟融之循理康成之儒学不在兹选】太府卿【四　自梁已前无太府故事其文章并阙今既列在九卿之数特存其序
　　事应作文章且亦可参诸司农之事用也】
　　白司府【古名少序亦曰司府】位列月卿【职司天府】汉用公勤【任先蔡议】魏推清白【选在常林】况当贡赋之日【宜重帑藏之司】居监临之官【典出入之务】领贡献于四方【彼无虚月】掌财用于五库【我有司存】颁藏用之府【周礼太宰贡之入颁蔵用之府受藏受用】太府周官也周礼曰天官属有太府下大夫掌贡赋受其货贿之入掌府蔵货贿秦汉以下不置其官职所司在司农少府矣至梁始置太府卿陈及魏北齐隋皆因梁置之唐龙朔二年改为外府卿咸亨初复旧光宅初改为司府卿神龙初复旧孔太府寺卿一人少卿二人【掌财货廪蔵贸易揔京都四市左右蔵常平七署凡四方贡赋百官俸秩谨其出纳赋物任土所出定精麄之差祭祀币帛皆供焉百官志】龙朔二年改太府寺曰外府寺武后光宅元年改曰司府寺中宗即位复曰太府【同上】聚九州之赋辨百货之名按其度程谨其出纳孰为主者外府上卿【裴武太府卿制白居易】爲人严慤【李袭誉召为太府卿为人严慤以威肃闻】尹卿笔【尹思贞召授司府少卿时卿侯知一亦厉威严吏为语曰不畏侯卿杖只畏尹卿笔】物经杨卿者无不精丽【杨隆礼开元初为太府卿时御府财物羡积如山隆礼性详宻出纳虽寻尺皆自按省物经杨卿者无不精丽嵗常爱省数百万本传】任职二十年【杨隆礼任职二十年九十余卒隆礼罢太府宗访其子可代父任者宰相以谨余谨矜谨名皆得父清白帝喜擢谨矜监察御史知太府出纳】
　　殿中监【五】
　　孔殿中监一人从三品少监二人从四品【掌天子服御之事其属有六局尚食尚药尚衣尚乘尚舎尚辇凡聼朝率属执繖扇列扵左右大朝防祭祀则进爵行幸则侍奉仗内骖乘百官志】武徳元年改殿内监曰殿中省龙朔二年曰中御府【监曰大监丞曰大夫】陪燕私【姜皎明皇即位召授殿中少监出入卧内陪燕私诏许舍敬坐与妃嫔连榻间击毬闘鸡呼之不名也赐宫女廐马及他珍物前后不胜计】玩佳树令徙植其家【帝在殿庭玩一佳树皎盛賛之帝遽令徙植其家后将诛窦懐贞等皎与宻议以功进殿中监】进圭进爵【元稹韦度制殿中丞揔六尚以供名物当进圭进爵之时不可虚位】
　　国子监【六】
　　白成均【国子监也】太学【国学】当文理之朝【奉成均之职】不朝【汉时呉王年老以刘氏为祭酒授几杖不朝】祭酒讲学【汉王莾以安车驷马迎龚胜为祭酒议学】传经【戴逵为儒材祭酒刻石传经】汉擢荀卿晋选刘毅【并为祭酒也】
　　国子祭酒【七】
　　白书【尧典曰克明俊徳以亲九族九族既睦平章百姓周受命封建宗盟百官春秋云周封兄弟之国十有六同姓之国三十有五焉始选宗中之长而董之谓之宗正成王时彤伯入为祭酒掌主亲属也汉秦因之汉平帝更名宗伯王莾改名秩宗东汉复为宗伯至晋以庶姓为之大祭酒汉魏皆同姓为之晋以后杂用庶姓梁加卿除大字北齐又加大字隋人除之】汉【髙祖七年自栎阳从长安置祭酒官以序之族刘向字子政元帝时萧望之周堪荐向为宗室忠直明经有行爲祭酒刘徳字路叔脩黄老术少时数言事召见甘泉武帝谓之千里驹昭帝初为祭酒丞后为祭酒妻死大将军欲以女妻之徳不敢畏盛满也】东观【刘平字公子以仁孝着闻永平三年为祭酒刘般字伯与代名忠孝在朝竭忠建初元年拜祭酒也】续汉【祭酒一人秩二千石掌叙録王国嫡庶之从次及诸宗室亲属逺近郡国嵗上宗室名若有犯法当髠以上请】孔国子监祭酒一人从三品【掌儒学训导之政揔国子太学广文四门律书筭凡七学天子视学皇太子齿胄则讲义释奠执经论议奏京文武七品以上观礼凡授经以诸经各为一经兼习孝经论语老子嵗终考学官训导多少为殿最百官志】引学官皆名儒冠【阳峤为国子祭酒引尹知章范行防赵黙为学官皆名儒冠】当得名儒【杨绾是时元载秉政忌绾望髙防薄之宦者鱼朝恩判国子监既诛因是建言太学当得名儒汰其选即拜绾国子祭酒外示尊重而实以散地处之载日贪冒而天下士议益归绾】请崇太学以立教本【萧昕擢国子祭酒建请崇太学以立教本帝悟其言诏羣臣有籍于朝及神策六军子弟肄业者聼补生贠】论罢蚶菜【孔戣歴国子祭酒会岭南节度使崔咏死谓裴度曰尝论罢蚶菜者谁欤今安在是可往为朕求之度以戣对即拜岭南节度使】请以祭酒为太师氏【归崇敬授国子司业以祭酒司器之名非学官所宜业者请以祭酒为太师氏位三品】孔子碑【冯审歴国子祭酒监有孔子碑武后所立睿宗署额审请琢周着唐】五经扫地【祝钦明为国子祭酒帝与羣臣宴钦明自言能八风舞卢蔵用叹曰是举五经扫地矣】
　　司业【八】
　　孔司业二人从四品【百官志】诵鹿鸣蟋蟀篇【山恽累迁国子司业景龙中帝昵宴近臣及修文学士诏徧为伎余臣各有所陈皆鄙黩而山恽奏无所习惟知诵诗乃诵鹿鸣蟋蟀篇未毕中书令李峤以近规讽止之帝嘉其直下诏褒咨】修讲舎【阳峤迁国子司业峤资谨饬好学喜诱劝后生修讲舎人以为善职】生徒斤斤【阳城引诸生告之曰凡学者所以学为忠与孝也诸生有乆不省亲者乎明日谒城还养者二十軰有三年不归侍者斥之简孝秀徳行升堂上沈酗不率教者皆罢官讲经籍生徒斤斤皆有法度】左师右师【归崇敬请以司业为左师右师从四品】三世司业【孔頴逹为右庶子兼司业子志亦终司业志子元又为司业累太子谕徳三世司业时人美之本传】
　　博士【九】
　　白秦官　董仲之文辞【史董仲舒景帝时为博士】伏生之经学【伏生济南人也为秦博士】学官　当文明之代【居学校之官】孔国子博士五人正五品上【掌教三品已上及国公子孙从二品以上曾孙为生者五分其经以为业周礼仪礼礼记毛诗春秋左氏传各六十人暇则习书国语说文字林三仓尔雅毎嵗通两经求仕者上扵监秀才进士亦如之学生以长防为序习正业之外教吉凶二礼公私有事则相议百官志】龙朔二年改博士曰宣业【同上】广文舘博士四人掌领国子学生业进士者【同上】天寳九载置广文舘【同上】冗不见治【韩愈既才髙数黜官又下迁乃作进学解以自谕三年博士冗不见治命与谋取败几时冬暖而儿号寒年丰而妻啼饥头童齿豁竟死何禆不知虑此而反教人为本传】上书言当世事【朱朴擢国子毛诗博士上书言当世事议迁都不报本传】师属【博士师属也韩文】
　　少府监【十】
　　孔少府监一人从三品少监二人从四品下【掌百工技巧之政揔中尚左尚右尚织染掌治五署及谒治铸钱市等监供天子器御后妃服餙及郊庙圭玉百官仪物凡武库袍襦皆识其轻重乃蔵之冬至元日以给卫士诸州市牛皮角以供用牧畜角筋脑革悉输焉百官志】龙朔二年改曰内府监武后拱元年曰尚方监【同上】举劾【宗室臯进少府监时殿中侍御史李钧与其弟京兆法曹锷宦既遂不肯还乡母穷不自给臯行县见之叹曰入则孝出则弟有余力则学若二子者可与事君哉举劾之并锢死】
　　将作监【十一】
　　白大匠【汉以监为大匠】汉尊任隗始爲置贠【东观汉记建武八年始置将作大匠自任隗始】晋宠王彬且闻赐爵【晋书王彬为将作大匠】省费【汉书英仲华为大匠度用省费】躬亲【后汉陈伯直为将作大匠桓帝崩营陵寝皆亲作工为士卒先】问吏宫人数【魏志杨阜为大匠卿时治宫殿发女充后宫庭阜欲上疏请省宫人不见幸者乃召御府吏问后宫人数吏守官令对曰禁宻不得宣露阜怒杖吏一百数之曰国家不与九卿为宻乃与小吏为宻乎帝闻而惊惮】孔将作监一人少监二人【掌土木工匠之政摠左校右校中校甄官等署百工等监大明兴废上阳宫中书门下六军仗舎闲廐谓之内作郊庙城门省寺台监十六卫东宫王府诸廨谓之外作自十月距二月休治功自冬至距九月休土功凡治宫庙太常择日以闻百官志】龙朔二年改将作监曰缮工监咸亨元年曰营缮监天寳十一载改大匠曰大监少匠曰少监【同上】多所赉赏【姜确为将作少匠防作九城洛阳宫及诸苑籞以干力称多所赉赏防幸无不从】以工巧进【袁恕已将作少匠杨务亷者以工巧进恕已恐其复启游娯侈丽之渐言于中宗曰务亷位九卿忠言嘉谟不闻而専事营创以媚上不斥之亡以诏德】修洛阳宫【窦璡贞观初迁将作大匠诏修洛阳宫凿池起山务极侈浮费不胜筭太宗怒诏毁之免其官】
　　军器监【十二】
　　孔军器监一人正四品上【掌缮甲弩以时输武库揔署二一曰弩坊二曰甲坊百官志】武徳初有武器监一人七年废军器监八年复九年又废开元三年置十一年复废十六年复【同上】边备脩举【韦凑迁太原尹兼北都军器监边备修举】
　　都水监【十三】
　　孔都水监使者二人正五品上【掌川泽津梁渠堰陂池之政揔河渠诸湋监署凡渔捕有禁溉田自逺始先稻后稑斗门长节其多少而均焉府县以官督察百官志】武徳初废都水监为署贞观六年复为监改令曰使者龙朔二年改都水监曰司津监武后垂拱元年改都水监曰水衡监使者曰都尉开元二十五年不将作监【同上】二伯益【唐史杜佑曰伯益为虞今虞部郎中都水使者则二伯益也】
　　司天【十四】
　　白太史【周官太史掌建邦之六典】日官【天子有日官诸侯有日御日官太史也】厎日【日官居卿以底日礼也注位如卿而不在六卿之数故曰居卿底致也平致也】掌日之官【司天之吏】观乎天文【以察时变】率由旧典　钦若昊天　齐七政于铜浑【视四时于玉律】职非其才【则必昏迷天象】官宿其业【所以敬授人时】颂正朔【授人时】掌邦六典【授嵗四时】日月星辰【乾象不忒】分至启闭【嵗功有成】书云之史【窥管之官】二十四气【三百六旬】恊时月正日【书】月令孟春命太史司天厯日月星辰宿离不忒无失经纪以初为常【厯推察也占也宿二十八宿也离犹厯也七曜为经二十八宿为纪初谓孟春歳首也】虞书曰乃命羲和钦若昊天厯象日月星辰敬授人时【羲和氏掌天地日月之官辰日月所防也厯象分节也】人代天工【史分日月】凤凰之正【传曰少昊氏以鸟名官凤凰氏厯正也注凤凰知天时故以名厯正之官】颁朔【周礼太史颁朔于邦国】当同文之朝【思禀正朔】奉太史之职【宜察天时】行夏之时【从周之典】浑天仪【张衡字平子为太史官遂研穷隂阳妙尽璇玑之正作浑天仪以漏水转之于室内与天相应若符合】南正【髙阳命南正重司天】式叙三辰【晋书曰髙阳命南正帝喾亦式叙三辰唐虞则羲和夏则昆吾殷则巫咸周则史佚鲁梓慎宋子韦齐甘徳郑禆灶魏石由其巫咸髙石之説后代所宗】
　　废职【十五】
　　白夏书曰羲和湎淫废时乱日【沈湎扵酒废天时乱甲乙】俶扰天纪【纪文也扰乱也】遐弃厥司昬迷于天象以干先王之诛政典曰先时者杀无赦不及时者杀无赦【政典夏国典也先后谓厯不合天时有太先太后杀之无赦也】星辰不观【焉知天道】既不勤于视夜【必有失扵授时】罪既彰于乱日【职徒列于观天】正朔失序【实乱人时】
　　尚衣监【十六】
　　白复陶　陶正【传曰昔虞阏父为周陶正注陶正复陶也主君上之衣服】齐三服官【汉元诏罢齐三服官注春献冠帻为首服纨素为冬服轻绡为夏服】害女工之物无作【哀诏齐三服官织绮绣难成害女工之物宜皆止无作输纳也】灋天地之数　举冬夏之冝【丞相萧何御史大夫周昌等议春夏秋冬天子所服当法天地之数中得人和故自天子王侯有土之君及兆人能法天地顺四时奉宗庙天下之大礼臣请法之中谒者赵尧举春李舜举夏倪汤举秋贡禹举冬各奉一时制可注云各主一时礼物朝祭事】
　　光禄大夫【十七】
　　白门施行马【汉官仪光禄大夫秩用二千石光禄勲门外特施行马以旌别之】传呼甚宠【汉王仲翁出苍头卢儿传呼甚宠萧望之守门顾望之谓曰不肯碌碌反抱闗乎望之曰人各有志】白马生【汉张湛为光禄大夫数諌上常乘白马每有异政上輙曰白马生且复諌者矣】
　　太子太师太傅太保【十八　古官也银章青绶】
　　白承华【太子门名文选曰遵彼承华又曰髙歩承华皆谓天子诸宫】博望【太子苑名】东朝【太子朝也文选曰东朝既建】教事　谕徳　辅翼【礼曰凡三王之教世子必以礼乐师也者教之以事而谕诸徳也保也者慎其身而辅翼之以归诸道】入则有保出则有师是故教谕而徳成也　司业　司成【礼曰乐正司业父师司成一有元良万国以贞注贞正也司主也言乐正教以业父师教以成】元良之辅教谕之司【并见上注】襁褓之训【贾谊防曰古之王者太子在襁褓之中置三公导之以教训去邪人选端士太子见正言行正道三代长久以其辅翼之】羽翼之贤【汉为太子用张良策迎四皓四皓来为太子客髙祖见之心觧】尊敬【诗曰尊敬师傅又汉诏曰国之将兴尊师礼傅也】迎于崇贤【晋东宫故事皇太子诣崇贤门迎师傅】讲于宣武【晋山涛为太傅讲于宣武堂乘歩辇导太子】亲拜【晋贺循字彦先为世儒宗除太子太傅命皇太子亲往拜之】奉觞【疏广字仲翁为太子太傅广兄子受为少傅宣帝置酒太子躬奉觞以为夀上甚嘉之】汉择名儒【任先疏广】晋崇硕徳【选在山涛】况当尊敬之朝【宜慎父师之选】当元良之日【居辅翼之司】属监抚之余【敦师资之本】鲍鱼【贾谊书曰文王使太公望傅太子发发嗜鲍鱼望曰鲍不登于俎安有非礼之物养太子哉】孔太子太师太傅太保各一人从一品【掌辅导皇太子毎见迎拜殿门三师答拜毎门必譲三师坐太子乃坐与三师书前名惶恐后名惶恐再拜太子出则乘路备卤簿以从百官志】请朝愿留【张茂昭宪宗元和二年请朝五奏乃聼愿留不许加兼太子太保】召访政理【赵宗儒太和初进太子太傅文宗召访政理对曰尧舜之化慈俭而已愿陛下守之帝纳其言】年八十官太师【顔真卿改太子太师李希烈防汝州卢杞乃建遣真卿四方所信若往谕之可不劳师而定诏可公卿皆失色李勉以为失一元老贻朝廷羞宻表固留至河南河南尹郑叔则以希烈反状明劝不行答曰君命可避乎既见希烈时朱滔王武俊田悦李纳使者皆在坐谓希烈曰闻太师名徳久矣公欲建大号而太师至求宰相孰先太师者真卿叱曰若等闻顔常山否吾兄也禄山反首举义师后虽被执诟贼不絶于口吾年且八十官太师吾守吾节死而后已岂受若等胁邪诸贼失色本传】年八十升降如仪【卢钧守太子太师帝元日大飨含元殿钧年八十升降如仪音吐鸿畅举朝咨叹】让田【于志寕兼太子少师俄迁太傅让田见赏由门】
　　太子少师少傅少保【十九】
　　白少傅【汉置太子少傅】辎车【东观汉记桓荣为太子少傅赐以辎车荣大会诸生陈车马印绶曰今日之荣是稽古之力】小辇【晋山涛为少傅拜太子求退帝赐小辇乗之以训太子也】汉用名儒任先疏受【受为太子少傅】晋推硕徳选在羊公【羊枯字叔子】孔少师少傅少保各一人从二品【掌晓三师徳行以谕太子奉太子以观三师之道徳百官志】冀得效愚鄙【李纲拜太子少保尚书詹事上书太子曰纲老矣幸未就木备位保傅冀得效愚鄙曰殿下饮酒过量非养生之道凡为人子务孝谨以慰上心不宜聼受邪説与朝廷生惎间太子览书不怿】以政事诣东宫【李纲为少师以足疾赐歩舆聼乗至閤门以政事诣东宫】以老乞身【张行成拜尚书左仆射太子少傅永徽四年自三月不雨至五月行成惧以老乞身制答曰古者策免乖罪已之义此在朕寡徳非宰相咎乃赐宫女黄金器勑勿复辞行成固请】月益仙韶院钱【王起改太子少师起治生无捡所得禄赐为僮婢盗有贫不能自存帝诏月益仙韶院钱三十万议者谓与玩臣分给可耻也起頼其入不克让】卒辅吾儿【李纲帝曰知公直士幸卒辅吾儿】始诣东宫【房龄加太子少师始诣东宫皇太子欲罢之龄让不敢谒乃止】
　　賔客【二十】
　　孔太子賔客四人正三品【掌侍从规諌賛相礼仪宴会则尚齿百官志】贞观十八以宰相兼賔客开元中定贠四人【同上】左右太子【李固言进给事中将作监王堪坐治太庙不谨改太子賔客固言上还制书曰陛下当以名臣左右太子堪以慢官斥居调防地非所宜诏改他王傅】调防春闱【夫望优四皓然后能调防春闱白居易赵昌制】以安车召拜【武攸绪中宗初降封巢国公遣杜谨盈赍书以安车召拜太子賔客苦祈还山诏可安乐公主出降又遣通事舎人李邈以玺书迎之将至通事舎人賛就位攸绪趣就常班再拜帝愕然礼不及行朝廷叹息赐予无所受亲贵来谒道寒温外黙无所言及还中书门下学士朝官五品以上并祖城东】言天下大本【郑肃力学开成二年召拜吏部侍郎帝以肃尝辅导东宫诏兼賔客为太子授经既而太子母爱弛为防所乘废斥有端肃因入见言天下大本不轻动意致深切帝为动容】
　　詹事【二十一】
　　白汉【窦婴字王孙孝景帝即位为詹事孔霸字次孺宣帝时以经授太子詹事】晋记【卞壸字望之迁太子詹事代称壸裁断朝实忠于事上】汉官仪【詹事秦官也秩二千石晋公卿】礼秩【太常始立之云云】齐职仪【品第三银章青绶拟尚书令位视领将军】孔詹事府詹事一人正三品少詹事一人正四品上【掌统三事十率府之政少詹事为之贰百官志】论者多其正【冯定改太子詹事郑覃兼太子太师上曰欲防尚书省定据礼当集詹事府论者多其正】贠外詹事【严挺之徙绛州帝顾林甫曰严挺之安在此其材可用林甫退召其弟损之与道旧谆谆欵曲且许羙官因曰天子视绛州厚要当以事自解归得见上且大用因绐挺之使称疾愿就医京师林甫已得奏即言挺之春秋髙有疾幸闲官得自养帝恨叱久之乃以为贠外詹事诏归东都挺之郁郁成疾】太子顺纳【刘宪迁太子詹事时宗在东宫雅意坟史宪唘曰殿下储副若有絶人之才非以寻擿章句要通大意而已侍读禇元量经明行脩耆年宿望宜数召问以察其言太子顺纳】
　　谕德【二十二】
　　孔左右谕徳正四品下【掌谕皇太子以道徳随事讽賛皇太子朝宫臣则列侍左阶出入骑从百官志】官之有谕徳犹上台之有骑省也清班优秩所选非轻【白居易元稹制】东朝谕导【杜牧郭錥制】
　　庶子【二十三】
　　白掌侍从献替　职授八舎【八次八舎之职】班同三舎【拟侍中中书侍郎班次同】受命天朝入侍储幄【顔含】秦宠恬　晋尊孔演【演传授经学并为庶子】宫官称陪臣【晋郑黙字思允与郭奕俱为中庶子朝廷以太子官属宜称陪臣黙上言太子体皇极之尊不同列国官皆天命遂从之】孔左庶子掌侍从賛相駮正啓奏右庶子掌侍从献纳啓奏【于志寕加常侍太子左庶子是时建议七庙羣臣请以凉武昭王为始祖志宁以凉非王业所因独建议违之】当辅以正道【帝尝谓志寜曰古者天子既生士负之即置辅弼昔成王以周召为师傅日闻正道习以性成今太子防卿当辅以正道无使邪僻唘其心勉之官赏可不次得也太子承干数有过恶志寕欲救止之上諌苑以讽】諌多任宦官【太子左右多任宦官志寜谏曰奄宦者体非全气専柔便佞托亲近为戚权假出纳为祸福故伊戾败宋易牙乱齐赵高亡秦张让倾汉近髙齐任邓长颙为侍中陈徳信为开府内预宴私外干朝政齐卒颠覆今殿下左右前后皆用寺人轻忽髙班凌轹贵仕品命失序经纪不立行路之人咸以为恠太子益不悦】更日侍读东宫【崔神基长安中转太子右庶子是时突厥使者入见皇太子应朝有司移文东宫召太子神庆諌曰今太子与陛下异宫非朝朔望而别唤者请降墨敕玉契诏可寻诏与詹事更日侍读】辍卿以佐太子【杜正伦帝诏正伦曰吾儿防未有就徳我常物戒之今当监国不得朝夕见故辍卿扵朝以佐太子谨之勉之他日又言朕十八犹在人间情伪无不察及即位处置有失必待谏乃释然悟况太子生深宫不及知邪且人主不可自骄今若诏天下敢諌者死将无复发言矣故朕孜孜延进直言卿其以是晓太子冀禆益之】奉入同职事三品【王方庆直拜左庶子进封公奉入同职事三品兼侍太子读书方庆奏人臣扵天子未有斥太子名者晋山涛唘事称皇太子不名孝敬为太子更为崇沛王为太子更贤为文今东宫门殿名多嫌触请一改之以恊旧典制可】时称有公望【钱徽任左庶子韩公武以赂结公卿遗徽钱二十万不纳或言非当路可无让徽曰取之在义不在官时称有公望】赐钟乳【高季辅进授太子右庶子数上书言得失辞诚切至帝赐钟乳一剂曰而进药石之言朕以药石相报】所荐豪俊士【薛元超检校太子左庶子所荐豪俊士若任希古髙智周郭正一王义方孟利贞郑祖玄邓挺崔融等皆以才自名扵时】左右中防【龙朔二年改左右庶子为左右中防通典】屏居恬静【赵宗儒罢为太子右庶子屛居恬静奉朝请而已】典机剧【许敬宗髙宗在东宫迁太子右庶子髙丽之役太子监国定州敬宗与髙士亷典机剧】
　　舎人【二十四】
　　白属文【宋书王僧逹善属文帝召见徳阳殿拜舎人】献颂【潘尼字正叔为太子舎人时献释奠颂】南土之望【晋书顾荣南土秀望为太子舎人】起家【张华起家为太子舎人】以授经拜【景帝使晁错诣伏生授尚书还拜太子舎人】置驿迎賔【郑当时为太子舎人毎五日休沐常置驿马迎賔客】孔太子舎人四人正六品上【掌令书表啓诸臣上皇太子大事以牋小事以唘其封题皆上右春坊通事舎人以进百官志】来李【李义府侍晋王为太子除舎人崇贤馆学士与司议郎来济俱以文翰显时称来李】
　　洗马【二十五】
　　白朝推文士选在陆机【机起家为太子洗马】时号玉人擢于卫玠【晋卫玠为洗马时人号为玉人】孝闻【晋李宻字令伯为太子洗马事祖母刘氏以孝闻】先马【汉百官表曰洗马贠十六人秩如谒者如淳曰前驱也国语曰勾践为夫差马先或为洗】
　　王府官【二十六】
　　白刘寔以祭酒迁【晋书迁为广陵王师】阮孚以尚衣领【晋书阮孚为吏部东郡王师孚字遥集】张昭爲长吏侍宴升堂【呉记】厐秀为司马位加辅国【加辅国将军】被刑【申公传楚太子戊无道疾申公及为王胥靡申公腐刑也】减死【王式翁思为昌邑王师王无道羣臣以不辅导诛式曰臣以诗三百五篇朝夕授王云云书奏减死也】戒子孙【王吉为昌邑中尉以数谏王得减死髠戒子孙母为王国吏及子骏迁赵内史弃官】重师傅【清河王庆傅卫防私赃千万诏案治并责庆不举之状庆曰防以师傅之尊选自圣朝臣唯知聼从不意有此紏察上嘉其对】孔王府一人从三品掌辅正过失友一人从五品下掌侍游处规讽道义记室参军事二人掌表唘书防【百官志】居府出入十年【房龄太宗以炖煌公徇渭北杖策上谒辕门一见如旧署渭北道行军记室参军公为秦王即授府记室征伐未尝不从众争取恠珍龄独収人物致幕府与诸将宻相申结人人愿尽死力王尝曰汉光武得邓禹门人益亲今我有龄犹禹也居府出入十年军符檄驻马即办文约理尽初不着藁】王佐才【杜如晦秦王引为府兵曹叅军时府属多外迁王患之房龄曰去虽多不足吝如晦王佐才也大王若终守藩无所事必欲经营四方舍如晦无共功者王惊曰非公言我几失之】赋诗尤工【杜淹秦王引为天策府兵曹叅军文学馆学士常侍宴赋诗尤工赐银钟】明珠兼乗未若一言【薛収授天策府记室叅军尝上书谏王止畋猎王答曰览所陈知戒我者卿也明珠兼乘未若一言今赐黄金四十挺】小记室【薛元敬武徳中为秘书郎天策府叅军直记室文学馆学士是时収与房杜处腹心之寄更相结附元敬谨畏未尝申欵曲如晦叹曰小记室不可得而亲不可得而踈】弃官【郝处俊再转滕王友耻为王府属弃官去】以重吾府【韦思谦沛王府长史皇甫公义引为仓曹防军谓曰公非池中物屈公为数旬客以重吾府】赖卿师矩【刘祎之拜相王府司马帝谓曰卿家忠孝朕子頼卿师矩冀蓬在麻不扶而挺也】识逺文详【韦凑入为相王府属时姚崇兼府长史尝曰韦子识逺文详吾恨晚得之】王得自择【刘賛秦王从荣握兵而骄多过失言事者请置师傅以辅翼之大臣畏王不敢决其事因请王自择秦王即请賛乃拜賛秘书监为秦王傅賛泣曰祸将至矣五代史】天下无双【张荐调露初登进士第考功贠外郎骞味道见所对称天下无双授岐王府叅军】吾之相如【卢照隣调邓王府典籖王爱重谓人曰此吾之相如】郎家二贤【郎余令见松栢门】举五孝【赵洪智入为陈王师讲孝经百福殿洪智举五孝见讲论门】甚见尊惮【苏良嗣髙宗时为周王府司马王年少不法良嗣数谏王以法绳府官不职者甚见尊惮帝异之】不事江滕蒋虢【江安主元祥性慵遴时滕蒋虢三王皆贪暴得其府官者恶之不愿行当时语曰寕向儋崖振白不事江滕蒋虢】檄鸡【鸡门】
　　左右卫【二十七】
　　孔左右卫上将军各一人从二品大将军各一人正三品将军各二人从三品掌宫禁宿卫凡五府及外府皆揔制焉凡五府三卫及折冲府骁骑番上者受其名簿而配以职皇帝御正殿则守诸门及内厢宿卫仗非上日亦将军一人押仗将军缺以中郎将代【武徳五年改左右翊卫曰左右卫府百官志】交防之下周庐肃然【白居易李演左卫上将军制】八屯之警廵士卒之勤惰尔为其正尽得察之【同上】恐唐官以射为耻【泉献诚天授中以右卫大将军兼羽林卫武后尝出金币命宰相南北牙羣臣举善射五軰中者以赐内史张光辅举献诚献诚让玉钤大将军薛吐摩支摩支固辞献诚曰陛下择善射者然皆非华人恐唐官以射为耻不如罢之后嘉纳】宿卫三十年【薛平授右卫将军宿卫三十年本传】故事诸卫大将军与尚书更为之【韦凑迁右卫大将军宗问曰故事诸卫大将军与尚书更为之近时职转故用卿以重此官其母辞寻徙河南尹】延入閤语【宇文士及擢右卫大将军宗延入閤语或至夜分遇休沐往往驰召】
　　金吾卫【二十八】
　　白金吾　缇骑【百官志金吾统缇骑二百】爪矛之军【予王之爪牙】辇毂之卫　环卫　警廵【西京赋曰警夜廵昼】严卫【禁兵】统勾陈之卫【权兰绮之兵】叹【后汉光武帝叹曰仕宦当为执金吾】赎罪【杨淮奏梁兾叔父执金吾制以三月之俸赎罪】环列之尹　中尉　有式道【汉百官志中尉掌徼廵京师武帝更名执金吾有式道左右中注云式道持麾至宫门门乃开】孔左右金吾卫【掌宫中京城廵警烽堠道路水草之宜凡翊府之翊卫及外府佽飞番上者皆属焉师田则执左右营之禁南衙宿卫官将军以下及千牛畨上者皆配以职大功役则与御史循行百官志】龙朔二年改左右候卫曰左右金吾【同上】摧擿奸伏【宗室晦迁金吾将军摧擿奸伏无留隐吏下畏之】多识旧仪【宗室若水为左金吾卫大将军兼通事舎人多识旧仪每宣劳揖賛进止阔华有可观者】三至左金吾大将军【张暐再为羽林大将军三至左金吾大将军】昼夜循行【田仁会迁右金吾将军所得禄估有赢辄入之官人以为尚名然资彊摰疾恶昼夜循行有丝毫奸必发廷中擿罚日数百京师无贵贱举惮之】劾巫徙于边【巫传鬼道惑众自言能活死人市里尊神仁会劾徙于边】领禁兵戍咸阳【张献甫累迁至左金吾卫将军李懐光叛吐蕃盗边献甫领禁兵戍咸阳累年兵农恱安】捕恶少优戱【杜中立歴左右金吾卫大将军京师恶少优戱道中具驺唱呵卫自谓卢言京兆驱放自如中立部从吏捕繋立棰死】大言国有直臣【张万福拜右金吾将军阳城等诣延英门论裴延龄事伏阁不去帝震怒左右惧不测万福大言曰国有直臣天下无虑矣吾年八十与见盛事徧揖阳城等劳之天下益重其名】执金入侍【杜牧王钊训】伺察城中细事【徳宗时金吾大将军李翰好伺察城中细事唐旧史】
　　诸卫【二十九】
　　白传曰潘崇为太师且掌环列之尹【环列之尹宫卫之官列兵而环王宫】李将军【李广尝夜猎至覇上亭长呵止之从者曰故李将军亭长曰今将军犹不可况故也李广遂宿于亭下】分职环卫【重名冠军】上将军处右【偏将军处左】孔左右骁卫【掌司左右卫凡翊府之翊卫外府豹骑畨上者分配之凡八兵守诸门左皇城四靣宫城内外则与左右卫分知助辅武徳五年改左右骁骑尉曰左右骁骑府龙朔二年省府字】左右武卫【掌同左右卫凡熊渠畨上者分配之】左右威卫【凡羽林畨上者分配之凡分兵主守则知皇城东面同上】龙朔二年【左右威卫曰左右武威卫】光宅元年【左右威卫曰左右豹韬卫】左右领军卫【凡射声畨上者分配之凡分兵主守则知皇城西面同上】龙朔二年【左右领军卫曰左右戍卫咸亨元年改左右武卫曰领军卫武后光宅元年左右领军卫曰左右玉铃卫同上】左右监门卫【掌诸门禁卫及门籍文武官仗及监门卫以帐报内门凡朝叅奏事待诏官及繖扇仪仗出入者阅其数以物货器用入宫者有籍有傍左监门将军判入右监门将军判出月一易其籍行幸则率属扵衙门监守】左右千午卫【掌侍卫及供御兵仗以千牛备身左右执弓箭宿卫以主仗守戎器朝日领备身左右升殿列侍亲射率属以从并同上】龙朔二年左右千牛府曰左右奉宸卫后又曰千牛【同上】跃马挺枪刺于万众中【秦叔寳每敌有骁将锐士震耀出入以夸众者秦王輙命叔寳往取之跃马挺枪刺扵万众中莫不如志及平隐巢功拜左武卫大将军】临难不屈【刘洪基京师平功第一授右骁卫将军讨薛举战浅水原八緫管军皆没惟洪基一军战力矢尽为贼拘帝以临难不屈优防其家】典卫屯兵【阿史那社尔率众内属十年入朝授左骁卫大将军处其部扵灵州诏尚衡阳长公主为驸马都尉典卫屯兵】宿卫四十八年【阿史那忠擢右骁卫大将军宿卫四十八年无纎隙人比之金日防】脱巾固谏【执矢思力授左领军将军帝逐鹿苑中思力諌曰陛下为四海父母乃自轻臣窃殆之后复逐鹿思力脱巾固諌乃止】佩大横刀【王及善除右千牛卫将军帝曰以尔忠谨故擢三品要职羣臣非捜辟不得至朕所尔佩大横刀在朕侧亦知此官贵乎】累从征讨【柴绍髙祖即位拜左翊卫大将军累从征讨以多进封霍国公】歴二百余战【秦叔寳拜左武卫大将军后稍移疾尝曰吾少长戎马间歴二百余战数重创出血且数斛安得不病乎】解金投地【皇甫无逸转右武卫将军王世充篡弃母妻斩闗自归追骑及无逸解金投之地余见忠门】安坐遣人为弹琵琶【柴绍转右骁卫大将军吐谷浑党项冦邉虏据髙射绍军绍安坐遣人为弹琵琶见谋畧门】毒酒【杨思训从幸并州右武卫大将军慕容寳节夜要思训与谋乱思训不敢对寳节惧毒酒以进思训死妻诉之流寳节岭表至龙门追斩之乃诏以毒寘人者重其法】
　　羽林【三十】
　　白羽林【汉置羽林郎】严卫【禁兵】羽林卫　良家【汉羽林材官取三辅良家之子自给鞍马】孤儿【汉羽林诸孤儿并父死子代皆武帝时击匈奴死子子孤不能自活养扵羽林】孔左右羽林军大将军各一人正三品将军各三人从三品【掌统北衙禁兵督摄左右厢飞骑仪仗大朝防则周卫阶陛廵幸则夹驰道为内伏凡飞骑畨上者配其职有勑上南衙者大将军承墨勑白多于金吾引驾仗官与监门奏覆降墨勑然后乃得入百官志】国家设十二卫犹汉之有南北军而左右羽林尤称亲重自诸卫而移镇者谓之美迁【白居易王元辅制】掌勾陈而防建章备廵警而严羽卫【同上】军有羽林用灋星象统之爪士以拱宸居【李彦佐制】统良家之骑士训期门之材官【王士则制】诛二张【李多祚以劳改右羽林大将军遂领北门卫兵张柬之将诛二张以多祚素感慨可动以义乃从容谓曰将军居北门几何曰三十年矣将军击钟鼎食贵重当世非大帝恩乎今在东宫大帝子而嬖竖擅朝危廹宗社国家兴废在将军将军诚有意乎答曰茍縁王室惟公所使乃引天地以自誓辞气毅然东之遂定谋】兴兵于禁门之内立侍于交防之中【杜牧张直方制】论奏衎衎有大臣风【李景略迁羽林将军对徳宗延英殿论奏衎衎有大臣风】李听为羽林时有骏马【帝在东宫使左右讽取之聼自以身宿卫不敢献余节度使门】
　　左右神策【三十一】
　　孔左右神策军【掌卫兵及内外八镇兵百官志】左右龙武神武神策号六军贞元二年神策置大将军十四年置统军始殿前左右神威军号天威军八年废以军神策有马军歩军将军及指挥使等以大将军知军事天复三年废神策四年复【同上】募材勇以代士卒【柏良器入为左神策大将军募材勇以代士卒市贩者中尉窦文场恶之】坐防入【柏良器坐友人阑入换右领军卫自是军政皆中官専之同上】北落亲兵夹峙宫省【杜牧梁荣干制】
　　中郎将【三十三秦官也】
　　白银章青绶【魏晋官品云冠服如将军】冠鹖【汉官仪曰初置期门平帝更名虎贲中郎将冠鹖取其贽也】建节【汉司马相如为中郎将建节至蜀蜀太守已下郊迎县令负弩矢前驱】持汉节【苏武字子卿以中郎将持节使匈奴杖节毛尽而不失】












　　白孔六帖卷七十五
<子部,类书类,白孔六帖>
　　钦定四库全书
　　白孔六帖卷七十六　　唐　白居易　原本
　　宋　孔　传　续撰
　　留守【一】　　　　　元帅【二】
　　都督【三】　　　　　招讨使【四】
　　緫管【五】　　　　　节度使【六】
　　安抚大使【七】　　　方镇【八】
　　治中司马【九】　　　观察使【十】
　　防御使【十一】　　　团练使【十二】
</div>
    <div class="pagination">
<a href="白孔六帖_page36.html">上一页</a><span>...</span><a href="白孔六帖_page32.html">32</a><a href="白孔六帖_page33.html">33</a><a href="白孔六帖_page34.html">34</a><a href="白孔六帖_page35.html">35</a><a href="白孔六帖_page36.html">36</a><span class="current-page">37</span><a href="白孔六帖_page38.html">38</a><a href="白孔六帖_page39.html">39</a><a href="白孔六帖_page40.html">40</a><a href="白孔六帖_page41.html">41</a><a href="白孔六帖_page42.html">42</a><span>...</span><a href="白孔六帖_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
