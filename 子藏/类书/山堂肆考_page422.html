<!DOCTYPE html>
<html>
<head>
    <meta charset="UTF-8">
    <title>山堂肆考 - 第 422 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 422 页/共 632 页</h1>
    <div class="content">　　季一区
　　海録氏之先季处岷山之阳有田一廛有宅一区世以农桑为业自季至雄五世而传一子左思咏史诗寂寞子宅门无卿相舆寥寥空宇内所讲在虚言论凖宣尼辞赋拟相如悠悠百世后英名擅八区
　　文靖五亩
　　晋桓欲以谢安宅为营其孙谢混曰召伯之仁犹恵及甘棠文靖之徳更不保五亩之宅耶慙而止按混字叔源风流为江左第一安宅在乌衣巷口
　　姜维宅
　　在巩昌府铁堂峡前人诗乱山深处一茅庐元是姜公旧隠居惟有铁堂空峡在六韬留与子孙无
　　张华宅
　　在顺天府卢沟河北岸
　　居宋玉宅
　　梁庾信字子山肩吾之子居宋玉故宅信哀江南赋所谓诛茅宋玉宅是也
　　居王椿宅
　　后魏王椿于乡造宅事极髙壮本郡人尝呼椿为王太原一日时人忽云此乃太原王宅岂王太原宅未防尔朱荣果居椿宅封太原王
　　请地益宅
　　汉武安侯田蚡景帝王皇后母弟也武帝即位蚡以肺腑为相尝请考工地益宅上怒曰君何不遂取武库
　　取营为宅
　　唐长宁公主下嫁杨谨交造第东都使杨务廉管总第成府财防竭又取西京髙士亷左金吾卫故营合为宅右瞩都城左頫大道作三重楼以凭观帝及后数临幸置酒赋诗
　　屋如传舎
　　汉恩平侯许伯入第盖寛饶贺之酒酣仰屋而叹曰美哉富贵无常忽则易人此如舎所阅多矣惟谨惧为能久
　　宅如逆旅
　　梁徐勉戒子书吾清明门第宅西边既施宣徳寺不复方幅意谓亦逆旅舎尔何事须华常怪时人谓是我宅古往今来豪贵继踵宛其死矣定是谁室
　　特赐近第
　　史记汉髙后徳汝隂侯夏侯婴脱孝惠鲁元下邑之间也乃赐以县北第第一曰近我以尊异之注云北第第一者言近北阙之地婴取第一也
　　改筑新宅
　　苏子由因旧诗序予因卞氏故居改筑新宅其廰事陋甚有柴氏防三间求售三百余万钱力不能致子迟曰因卞之旧而易其尤亦可子孙若贤当师公俭予愧其言従之作因旧诗
　　假大宅
　　史记田生如长安假大宅令其子求事左右谒者张释卿
　　容长防
　　晋王濬恢廓有大志尝起宅开门前路广数十步或问之濬曰吾欲容长防旛旗众咸笑之濬曰陈胜有言燕雀安知鸿鹄之志后梦三刀迁益州刺史
　　假宅种竹
　　世説曰晋王子猷每假人宅必种竹人诘之曰不可一日无此君
　　买宅爱树
　　唐王义方初拜御史置一第爱庭中青桐树复召主人曰此佳树得无欠偿乎又与之钱四千
　　舎友
　　见友
　　逊兄
　　晋裴楷营新宅甚丽移住从兄衍心欲之而不言楷知其意便与兄住又刘宋蔡兴宗父廓起二宅兴宗以东宅与兄轨轨送钱五十万裨宅直兴宗白母母曰我家由来丰俭必共今日宅直不宜受也
　　天子防门
　　唐田游岩隠箕山髙宗拜为文馆学士乗传赴都帝营奉天宫游岩旧宅在宫左诏不听毁天子自防其门曰隠士田游岩宅按游岩宅在河南府登封县南箕山之间
　　有司给直
　　唐马周为御史遣人图购佳宅众以其起书生素无赀皆窃笑之他日所遣之人白有佳宅直二百万周以闻诏有司给直并赐奴婢什物众乃悟又段文昌负才傲俗落拓荆楚间江陵街侧有大宅门枕流渠文昌醉于渠上脱履濯足自言我作江陵节度使必买此宅闻者皆笑其后果镇荆南遂买此宅
　　毁马璘第
　　唐马璘家富不赀治第京师侈甚其寝堂无虑费钱二十万缗及璘卒丧归都人争入其第观之假称故吏赴吊者日数百徳宗在东宫闻之不喜及即位乃禁第舎不得逾制诏毁璘中寝及宦人刘忠翼第璘家惧悉籍亭馆入之官其后上赐羣臣宴多在璘山池
　　假王涯第
　　唐王涯再为翰林学士帝以其孤进能自树立数访逮之以涯私居逺或召不时至乃假光化里官第诸学士莫敢望
　　赎魏征故第
　　唐李师道上私钱六百万为魏征孙赎故第白居易言征任宰相太宗用殿材成其正寝后嗣不能守陛下犹宜以贤者子孙赎而赐之师道人臣不宜掠美帝従之
　　赎吕端旧第
　　纲目宋吕端诸子多不同处旧第以质于人真宗闻之出内库钱赎还之令其聚居端长子蕃言负人息钱甚多帝别赐内库金帛偿之蕃弟荀与西京差遣仍令内侍省置簿为掌僦课给其家诏枢宻院察其妄费
　　董贤宅
　　汉哀帝建董贤宅衣以绨锦
　　张辽宅
　　魏张辽字文逺为晋阳侯屡有战功文帝曰此古之召虎也特为起舎第一区
　　廉泉让水
　　见泉
　　嘉石美木
　　唐牛僧孺字思黯仆射竒章之裔治第于洛之归仁里多致嘉石美木与賔客相娱乐
　　题帖卖宅
　　齐庾杲之接魏使使问齐国百姓那得家家题门帖卖宅荅曰朝廷欲扫荡京洛克复神州所以家家卖宅耳
　　标防卖宅
　　北齐皇甫亮所居字洿下标榜卖之买者问其故亮曰为宅中水渰不泄雨即水流牀下由此宅终不售亮淳实不矫饰如此
　　东都别墅
　　见中书令
　　南山敝庐
　　唐孟浩然嵗暮归南山诗北休上书南山归敝庐不才明主弃多病故人疎白髪催年老青阳逼嵗除永怀愁不寐松月夜窗虚
　　约板甃石
　　唐李林甫为相自知结怨者多忧刺客窃发所居重闗复壁约板甃石一夕再徙家人亦莫之知也
　　疏沼搆楼
　　唐白居易被上知遇为当时所忌乃放意诗酒无立功名意于东都所居履道里疏沼种树搆石楼与僧如满结香山社凿龙门八节滩为游赏之所
　　宅无正寝
　　唐李义琰为相宅无正寝弟义璡为市堂材送之义琰曰以吾为国相且自愧尚营美宇是速吾祸岂爱我者耶木久材腐乃弃之
　　室无步庑
　　唐崔郾室处卑陋无步庑至霖淖则客穿屐以就外位
　　第开康衢
　　邹奭齐宣王自淳于髠以下皆命为列大夫为开第康庄之衢髙门大屋以尊宠之
　　宅通永巷
　　唐郭子仪宅居亲仁里四分之一中通永巷家人三千相出入不知其居又李训起第善和里通永巷聚京师轻薄子
　　不容妻子
　　晋吴隠之为广州刺史数亩小宅篱垣侧陋内外茅屋六间不容妻子
　　不蔽风雨
　　见贫士
　　立宅东田
　　梁沈约立宅东田瞩望郊阜为郊居赋以纪其事
　　结庐北渚
　　孔帖唐仲长字子光隠者也无妻子结庐北渚凡三十年非其力不食王绩爱其真率徙与相近
　　治第丛烦
　　唐杨凭治第永宁里功役丛烦
　　治第华僣
　　唐许敬宗营第舎华僣至造连楼使诸妓走马其上
　　罗含茅舎
　　见官廨
　　焦先草庐
　　见隠士
　　竹径
　　杜诗卜筑应同蒋诩径为园须似邵平
　　花溪
　　杜甫在成都劎南节度使裴晃为卜郭西浣花溪作草堂居焉或云严武为卜一云杜甫宅巩昌府成县飞龙峡之东唐天寳中避难于此
　　何文烧杵
　　搜神记魏郡张氏大富忽衰落财散卖宅于陈应举家疾病又卖与何文文独持大刀暮入北堂梁上一更中有一人长丈余髙冠赤帻呼曰细腰细腰应诺问何以有人气荅无便去文因呼细腰问向赤衣冠为谁荅曰金也在西壁下问君是谁荅曰我杵也今在灶下文掘得金三百斤烧去杵由此大富宅遂清宁
　　显业得金
　　苏秦宅在洛阳旧仁和里后魏尚书髙显业居此夜见赤光掘之得金百斤有铭曰苏家金
</div>
    <div class="pagination">
<a href="山堂肆考_page421.html">上一页</a><span>...</span><a href="山堂肆考_page417.html">417</a><a href="山堂肆考_page418.html">418</a><a href="山堂肆考_page419.html">419</a><a href="山堂肆考_page420.html">420</a><a href="山堂肆考_page421.html">421</a><span class="current-page">422</span><a href="山堂肆考_page423.html">423</a><a href="山堂肆考_page424.html">424</a><a href="山堂肆考_page425.html">425</a><a href="山堂肆考_page426.html">426</a><a href="山堂肆考_page427.html">427</a><span>...</span><a href="山堂肆考_page423.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
