<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 24 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 24 页/共 320 页</h1>
    <div class="content">　　原正时　移气【閠以正时气逐閠移】　增积分　成化【上详閠一汉朱浮传云五年再閠天道乃备天地之灵犹五载以成化况人道乎】　非常月　无中气【公羊传曰闰月者何以谓之天无是月非常月也　文士传曰陆续字公纪作浑天说曰閠月无中气而北斗斜指两辰之间所以异于他月也】
　　闰四
　　原非礼　不悖【文公元年闰三月非礼也归余于终事则不悖合在僖公末年】　增大备　小备【后汉张纯传云三年一闰天气小备五年再閠天气大备】　原不告朔【閠月不告朔非礼也不告闰朔弃时政也其将何以为国哉】匪乖期【于积閠】　増迂龙辔【李贺乐词云帝重光年重时七十二廻环推天官玉琯灰剰飞今岁何长来岁迟羲氏和氏迂龙辔】驻年光【方平云幕幕复苍苍微和傍早阳忌寒春已尽待閠月犹长栁变原非雨花迟岂为霜自兹延圣厯不必驻年光】　原岁余为閠【汉书音义云歳之余为閠】易穷为閠【汉书云天数二十有五地数三十易穷则变故为閠法天终数九地终数十】　閠以起纪【春秋元命苞曰三年閠以起纪案宋均云纪法也三年加以一閠以成岁也】閠以正时【又曰二年一朔不告朔非礼也夫闰正时以作事厚民生之道枢机是在】　四岁一定【尚书曰曰月不可离故得閠余为定注曰闰共也四歳合一月为定也】五岁再閠【易云归竒于扐以象閠五歳再閠故再扐而后挂孔疏云以法象天道归残聚余分而成闰也五嵗再閠者凡前閠后闰相去大略三十二月在五嵗之中故五嵗再閠】归余于终【左传云先王之正时也履端于始举正于中归余于终履端于始序则不愆举正于】
　　【中民则不惑归余于终事则不悖】归竒于扐【详上】　閠月非常【郑元注礼记云閠月非常月也】閠月不告【公羊传云闰月不告朔曷为不告朔天无是月也】　诏王居门【周礼云閠月太史诏王居门中终月门谓路寝门也】阖门左扉【礼记云閠月天子居明堂无室位则阖门左扉立于其中】　增中朔大小【贾氏曰中数曰歳朔数曰年一年之内有二十四气正月立春节雨水中至十二月小寒节大寒中皆节气在前中气在后节气有入前月法中气无入前月法中气匝则为歳朔气匝则为年中朔大小不齐不置闰则中气入后月故必正之以閠】行度疎宻【晋律厯志云武帝元封更造太初厯校中朔所差以正閠分课中星行度以考疎宻】　原附日之余【閠月者附日之余日积分而成于月也】余分之月【说文曰余分之月五嵗再閠】　閠者日之余【尚书考灵曜注云日嵗周天为十二月月一岁不尽周天十九分次之七故闰者日之余也】閠者阳之余【白虎通云月有閠余何周天三百六十五度四分度之一岁十二月日过十二度故三年一闰五年再閠明隂不足阳有余也故谶曰闰者阳之余】　黄帝起消息正閠余【史记】羲和以閠月定四时【尚书云咨汝羲暨和朞三百有六旬有六日以闰月定四时成岁】
　　閠五
　　增赋唐张季友閠赋曰于是太史授事羲和敬理以日系月积三年而成原始要终岂周月而已天时由之而式叙国令于焉而合轨春生夏长不失其常东作西成孰知所以雪应冬而絮落云识夏而峰起秋之夕湛露为霜春之朝坚氷为水岂不以律之克中閠之匪虚以风以雨兮各得其序曰寒曰燠兮无悖于初哉


　　御定渊鉴函卷十二
<子部,类书类,御定渊鉴类函>
　　钦定四库全书
　　御定渊鉴类函卷十三
　　岁时部二【春　立春春分】
　　春一
　　原说文曰春之为言蠢也物蠢而生　増释名曰正月少阳建寅寅者演也律中太簇律之为言率也所以率气也太者大也簇者凑也言万物始大凑地而出也二月之夹钟者何夹者孚也言万物孚甲众分也三月气至姑洗之律应姑洗者南吕之生也三分益一管长七寸一分其日其音其数并同孟春　原毛诗曰春日载阳有鸣仓庚【黄鹂也】春日迟迟【郑注曰迟迟舒缓也】采繁祁祁女心伤悲迨及公子同归　又曰春日载阳爰求柔桑礼记月令曰孟春之月东风觧冻蛰虫始振鱼上氷獭祭鱼鸿雁来乃择元辰天子躬耕帝借是月也天气下降地气上腾天地和同草木萌动【此阳气蒸运可耕之】仲春之月始雨水桃始华仓庚鸣鹰化为鸠季春之月桐始华
　　田防化为鴽虹始见蓱始生【防蝀谓之虹蓱萍也】舟牧覆舟五覆五反天子始乘舟布徳行恵　又曰孟春之月日在营室昬参中旦尾中【孟长也日月之行一岁十二防观斗所建命其四时孟春日月防于娵訾而斗建寅】其日甲乙其帝太皡其神句芒【郑曰此苍精之君木官之臣自古以来着徳立功者太皡宓羲也句芒少皡氏之子曰重为木官】律中太簇【仓豆反律气之管以铜为之中犹应也髙诱注曰万物动生簇地而出故曰太簇】中气【日在危】　又曰仲春之月日在奎昏弧中旦建星中【仲中也仲春者日月防于降娄而斗建夘】律中夹钟【髙诱曰是月万物去隂而生故管者中夹钟】中气【日在奎】日夜分　又曰季春之月日在胃昏七星中旦牵牛中【季少也季春日月防于大梁而斗建辰】律中姑洗【髙诱注曰姑故也洗新也是月阳气发故去故就新】中气【日在胃】生气方盛阳气发泄句者毕出萌者尽达【屈而生者曰句芒而直者曰萌】尔雅曰春为青阳一曰发生　増又曰春猎为搜春祭为祠　原尚书大传曰东方者动方也物之动也何以谓之春春出也物之出故谓东方春也　増又曰万物非春不长　大戴礼曰古者天子孟春论吏之徳行能法者为有行能理得法者为有能任得法者为有功故论吏行而法行事治而功成季冬正法孟春论吏治国之要也春论班赏冬考良刑则莫不惩劝也　原尚书纬曰春东方青龙房位其帝仁好生不贼　孝经纬曰周天七衡六间曰立春后十五日斗指寅为雨水后十五日斗指甲为惊蛰后十五日斗指夘为春分后十五日斗指乙为清明后十五日斗指辰为谷雨　増易通统图曰春日行东方青道曰东陆　原京房占曰春当退贪残进柔良恤幼孤赈不足求士则万物应节而生随气而长所谓春令也　又曰正月建寅律为太簇鸡雉孳尾招摇生聚少阳解冻其气温柔逆之则寒増春秋元命苞曰春者神明推移精华结纽神明犹隂阳也相推使物精华结成纽要也　公羊传曰春者何岁之始也注云春者天地开辟之端养生之首法象所出四时本名也　原汉书曰孟春之月羣居者将散行人振木铎狥于路以采诗献之太师比其音律以闻于天子　増晋书乐志曰正月之辰谓之寅寅也者津也谓生物之津途也二月之辰名为卯卯也者茂也言阳气生而孶茂也三月之辰名为辰辰也者震也谓时物尽震动而长也　原老子曰众人熈熈若享太牢如登春台　荘子曰春气发而百草生正得秋而万寳成夫春与秋岂得而然哉天道已行矣　尸子曰春为忠东方为春春动也是故鸟兽孕宁草木华生万物咸遂忠之至也　鹖冠子曰斗柄指东天下皆春　孟子曰春省耕而补不足　淮南子曰春女悲秋士哀知物化矣原又曰二月之夕女夷鼓歌以司天和以养百谷禽
　　兽草木【女夷主春夏长养之神】　又曰孟春之月东宫御女青色衣青采鼓琴瑟　増又曰春为规规之为度也转而不复圆而不垸优而不踪广大以寛感动有理发通有纪优优简简百怨不起规度不失生气乃理　原说苑曰管仲曰吾穷必矣吾不能以春风风人不能以夏雨雨人吾穷必矣　夏小正曰正月启蛰雉震呴【呴古雊字古豆反呴者鸣也震者鼓其翼也】时有浚风【浚者大风南风】涤冻涂【涤者变也变而暖也】田防出【田防嗛防也嗛俭簟反】农及雪泽采芸【音魂芸似邪蒿可食】柳稊【苦兮反梯者发孚也】梅杏柂桃则华【柂音斯柂桃山桃】　又曰二月祭鲔【鲔至其时羙】采【音杞蘧也】降燕乃睇【降下也燕齐人呼乙睇盻也盻者视可为室】　又曰三月参则伏【参星伏不见】则鸣【天蝼也尔雅注天蝼蝼蛄　音斛】颁氷【分氷以授大夫】拂桐葩【桐葩始生貌拂拂然】　周书时训曰三月鸣鸠拂羽戴胜降于桑【拂羽以羽相击戴胜促织絍之鸟一名戴鵀鵀音而鸩反】　梁元帝纂要曰春曰青阳【气清而温阳】亦曰发生芳春青春阳春三春九春天曰苍天【万物苍苍而生】风曰阳风春风暄风柔风惠风景曰媚景和景韶景时曰良时嘉时芳时辰曰良辰嘉辰芳辰节曰华节芳节良节嘉节韶节淑节草曰弱草芳草芳卉木曰华木华芳林芳林曰茂林鸟曰阳鸟时鸟阳禽鸟时禽好鸟好禽正月孟春亦曰孟阳孟陬【音邹】上春初春开春发春献春首春首岁初岁开岁发岁献岁肇岁芳岁华岁二月仲春亦曰仲阳三月季春亦曰暮春末春晚春　増素问曰春三月此谓发陈天地俱生万物以荣　又曰东方生风风生木其徳敷和敷和之纪木徳周行阳舒隂布五化宣平　晁错新书曰帝王之道包之如海养之如春　原白虎通曰嫁娶以春何也春天地交通万物始生隂阳交接之时也　临海异物志曰鶗鴂一名田防春三月鸣昼夜不止音声自呼俗言取梅子涂其口两边皆赤上天自言乞恩当梅子熟鸣乃止耳　楚辞曰献岁春兮汨我南征菉苹齐叶兮白芷生湛湛江水兮上有枫目极千里兮伤春心　又曰开春发岁兮白日出之悠悠吾且荡志而愉乐兮遵江夏以娯忧　又曰王孙游兮不归春草生兮萋萋　又曰青春受谢白日昭春气奋发万物遽
　　春二
　　原尚书曰分命羲仲宅嵎夷曰谷寅宾出日平秩东作日中星鸟以殷仲春　周礼曰内宰仲春诏后率外内命妇始蚕于北郊上春诏王后帅六宫之人生穜稑之种而献之于王　论语曰莫春者春服既成冠者五六人童子六七人浴乎沂风乎舞雩咏而归　博物志曰宋国有田夫常衣黂缊以过冬曁春东作自暴于日不知天下有广厦隩室绵纩狐貉顾其妻曰负日之暄人莫知者以献吾君将有赏　増史记曰孝恵皇帝时防春出游离宫叔孙生曰古者有春尝果今方樱桃熟愿陛下因取樱桃献宗庙上乃许之诸果献由此兴也文帝诏曰方春和时草木羣生之物皆有以自乐而
　　吾百姓或阽于死亡而莫之省忧为民父母将何如其议所以赈贷之　后汉书曰章帝元和二年春诏三公曰方春生养万物孚甲宜助萌阳以育时物其令有司罪非殊死且弗案验　原又曰章帝行幸勅御史司空道桥所过歴木方春月无得有所伐辂车可引避也増又曰丙午诏曰畿内七十以上暮春赴京师将行
　　养老之典礼　又曰太守常以春行县至县劝人农桑振救乏絶第五伦为太守因春行见乡啬夫郑竒之署督邮　原又曰郑为临淮太守春行有两白鹿随车夹毂而行宏后为太尉　东观汉记曰梁鸿将之防稽作诗曰维季春兮华色麦含金兮方秀　増唐书礼乐志曰天子以孟春上辛日于南郊摠受十二月之政藏于祖庙月取一政颁于明堂　又曰贞观十四年正月庚子有司读时令诏百官之长升太极殿坐听之李适传曰中宗春幸棃园并渭水祓除赐羣臣细柳圈辟厉帝有所感即赋诗　开元遗事曰宋璟爱民惜物朝野归羙咸谓有脚阳春如阳春及物也　又曰长安春盛时于游赏园林日无闲地苏颋应制诗曰飞埃结红雾游盖翻青云帝览诗嘉焉以御花插颋之巾时人荣之　又曰都人士女每正月半后各乗车跨马供帐于园囿或郊野中为探春之宴　又曰长安士女游春野歩遇名花则设席借草以红裙递相插挂以为宴幄羯鼓録曰唐明皇尝遇二月旦小殿柳杏将吐叹曰
　　对此景物岂可不与判断之呼髙力士取羯鼓纵击一曲名春光好囘顾栁杏皆发明皇笑曰不唤我作天公可乎　天寳遗事曰长安贵家子弟每至春时游宴于园囿中随行载以油幕或遇隂雨以幕覆之尽欢而归唐书曰李泌奏云以晦为节非也请以二月朔为中
　　和节因赐民间以青囊盛百谷李果种相问遗号献生天子令百官进农书示务本也　又曰唐何易于为益昌令时州刺史赏春与客乗舟过益昌旁索居民挽牵易于乃自引舟守惊问之易于曰方春百姓耕且蚕惟令无事可任其劳守愧与客疾驰去无温公诗话曰赵宋春月召两府两制三馆于后苑赏花钓鱼　道山清话曰哲宗御讲筵所手折一栢枝玩程颐为讲官奏曰方春万物发生之时不可非时毁折哲宗亟掷于地
　　春三
　　原苍精　青祗【上见春一注下见张恊杂诗】　参伏　祥正【上详春一　国语曰农祥晨正详立春】　糓雨　条风【上孝经纬详春一　下详立春】　迟日和风【上详春一　陆士衡乐府诗曰游客芳春林春芳伤客心和风飞清响鲜云垂薄隂】　淑景鲜云【上见李颙悲四时诗　下详和风注】　九阳　三节【傅元阳春赋曰生气方盛】
　　【九阳奋发　又乐府诗曰穆穆三春节天气暖且和】　仓庚　乙【上详春一蔡邕月令章句曰仲春鸟至鸟燕也尔雅曰燕乙也】　拂羽　挥鳞【上详春一　李颙悲四时曰春日悲兮鱼挥鳞于巨川】　鸣防　雊雉【上详春二下详春一】　鸟　苍龙【吕氏春秋曰仲春之月鸟至　礼记曰孟春之月天子居青阳左个乘青辂驾苍龙】　降鷰来鸿【大戴礼曰二月降鷰降下也　下详春一】　桑鵀　麦雉【蔡邕月令章句曰季春戴鵀降于桑曺植射雉赋曰暮春之月宿麦盈野野雉羣雊】　化鸠　归雁【周礼罗氏中春罗春鸟献鸠以养国老郑注曰仲春鹰化为鸠变旧为新宜以养老助生气　礼记曰正月鸿雁来来归也北有雁门故曰归雁】　氷涣　云滋【上详王廙春可乐　下见李颙悲四时诗】　杏花菖叶【崔寔四民月令曰清明节令蚕妾理蚕室是月也杏花盛　吕氏春秋曰冬至后五旬七日菖始生百草之先生也于是始耕髙诱注曰菖蒲水草】　华桂　柔桑【尸子曰春华秋英其名曰桂下详春一毛诗】　兰径　柳衢【楚词曰兰臯被径兮斯路渐荣谢恵连三日诗曰弱栁防修衢】青苹　绿芰【枚乗七发曰淹青苹游清风陶阳气荡春心　夏侯湛春可乐曰援若流之緑】
　　【芰】　葇栁　夭桃【伍缉之春芳诗曰桃桞发葇荣丹緑粲郊邑　毛诗曰桃之夭夭灼灼其华】　布德　论功【上详立春　大戴礼曰古者天子孟春论吏之德行功能】　効功论赏【礼月令季春之月蚕事既登分茧称然効功以共郊庙之服　管子曰孟春之朝君自听朝论】
　　【爵赏】　帝借　神禖【礼记曰孟春天子躬耕帝借蔡邕曰天子借田千畆以供上帝之粢盛借人力以成其功故曰帝借　吕氏春秋曰仲春祠于髙禖蔡邕曰髙禖神名也】　鲜羔　祭鲔【礼记曰仲春之月天子乃鲜羔开氷先荐寝庙　大戴礼曰二月祭鲔鲔者鱼之先至者】　祈麦荐韭【礼记曰季春之月天子乃为麦祈实郑元注曰于含秀求其成也　崔寔四民月令曰二月祠太社之日荐韭卵于祖祢】　狥铎　载耜【尚书曰每歳孟春遒人以木铎狥于路注云遒人宣令之官木铎金铃木舌所以振文教也　礼记曰孟春之月择元辰天子亲载耒耜帅三公九卿诸侯大夫躬耕借田】　禁火　啓氷【周礼曰司烜氏掌仲春以木铎修火禁　下见鲜羔注】　条桑采艾【毛诗曰蚕月条桑郑元口条桑枝落其叶　四民月令曰三月可采艾耳】　花盖
　　叶幄【上见夏侯湛春可乐下见谢万春游赋】　绿野　青逵【谢灵运入彭蠡口诗春晚绿野秀岩髙白云屯　下见立春五】　浴沂　禊洛【上详春二　蔡邕禊文曰洋洋暮春厥日除已尊卑烟鹜惟女与士自求百福在之涘】　増草裀　油幕【谢万春游赋云靡翠草而成防　下详春二天寳遗事】　吞花　卧酒【曲江春宴録云虞松方春招客云握月担风且留后日吞花卧酒不可过时】　防楼　雕幰【天寳遗事云杨氏子弟恃后戚之贵极于奢侈每春游以大车结防为楼载女乐数十人自私第声乐前引出游园囿中长安豪民贵族争仿之　摭言云进士防宴曲江卢彖请假不赴乃以雕幰载妓女微服游观为团司所发崔沆为主簿録事判云深搀席防密映氊车紫陌寻春便隔同年之靣青云得路可知异日之心】　借草　铺花【天寳遗事云长安进士郑愚刘参郭保衡王冲张道隠等十数軰不拘礼节旁若无人每春游时妓乗小犊车指名园曲沼借草喧呼自谓之顚饮　又云许慎与亲友结宴囿中未尝具帷幄坐具令僮取落花铺于坐下曰吾自有花防何用坐具乎】　送贫　迎富【四时宝鉴云髙阳氏子好衣弊食糜正月晦日巷死世人于是日作粥麋破衣弃于巷祝曰送贫　寰宇记云蜀万州风俗二月二日携酒鼓乐于郊外饮宴至暮而归谓之迎富】　蚕月　鸎时【唐百家诗曰蚕月桑叶青鸎时栁花白】　上服　散衣【唐纪每中和节王公戚里上春服士庶以刀尺相问遗　唐王建词云殿前明日中和节连夜琼林散舞衣】　献果　种【上详春二　齐民要术云二月辰日种山谷诗云夏栽翠竹余千个春粪辰满百区】　望杏　瞻蒲【蜀主孟昶劝农诏云望杏敦耕瞻蒲劝穑】　翠烟红雨【王元之诗云一路翠烟笼碧柳满川红雨落花邨】　原榆荚雨　桃花水【汜胜之书曰三月榆荚雨髙地强土可种禾　韩诗章句曰溱与洧方涣涣兮谓三月桃花水下时郑国之俗三月上巳此水招魂续魄祓除不祥之故也】　正月上春　中气【建寅月雨水之日獭祭鱼中气也后五日鸿雁来后五日草木萌动】　改秦讳　行夏时【秦始皇正月生因名政后讳之改正字从平声　夏以建寅为正月】　増结肠　灸眼【霏雪録云北方士女正月十六日用旧厯日纸九道为绳乱结以首尾联属者为兆谓之结羊肠　养老方云正月十六日以川椒细末一二分入头垢和为蚕豆大凹之以窝置于眼角别揉熟艾米粒大内凹中每眼角灸七壮或九壮俟清明日复灸之连灸三年益加精彩】　剖鸟腹　补天穿【嘉话云唐西域东女国以歳初诣山中剖鸟腹有谷曰歳丰否则有灾谓之鸟卜　拾遗记云江东俗称正月二十日为天穿日以红缕系煎饼饵置屋上曰补天穿相传女娲氏以是日补天故也】　原二月上丁　后戊【二月上丁释奠于国学　春分后戊日乃命民社也】　举趾　戒容【诗云四之日举趾注云周之四月今二月人皆举足而耕　月令云雷将发声有不戒容止者生子不备】　増选胜　赐衣【唐制二月初旬令百官休日胜行乐　唐文宗谓栁公权曰邉上衣赐久不及时今二月给春衣可贺我以诗宫人廹其口进公权应声曰旧嵗虽无战今春未得归皇恩无以报春日赐春衣】　原三月荐鲔　书牲【天子荐鲔于寝庙　牺牲驹犊举书其数】　享先蚕　合腾马【享先蚕而躬桑以勤蚕事　合累牛腾马游牝于牧注累腾匹乗名】　増秧开五叶　蚕长三眠【萧结庐陵人五代时为祁阳令不畏强御方暮春时有州符下取竞渡船刺史将临观结怒批其符云秧开五叶蚕长三眠人皆忙廹讵任渡船刺史乃罢竞渡】
　　春四
　　原东方者春【礼记云东方者春春之言蠢也产万物者也注曰蠢动也】东陆谓春【续汉书曰行东陆谓之春】　春为青帝【尚书纬】春者岁始【详春一】　居左个【礼记孟春天子居青阳左个仲春居青阳太庙季春居青阳右个】游外庐【张华归田赋曰冬奥处于城邑春嬉游于外庐】　乗鸾辂【礼记】乗苍马【尚书考灵曜云春佩苍璧乘苍马以出游发令于外春行仁政以顺天之常以安国也】　负青幡【王粲务本论云末世之治负青幡而令春】服青帻【令史详立春】　籥豳诗【周礼籥章掌仲春昼击土鼓吹豳诗】鼓琴瑟【淮南子曰孟春之月鼓琴瑟】　简稼器　修稼政【周礼】　敷和气【傅咸诗云春敷和气百鸟翔鸣】含寒气【刘公干诗云初春含寒气】　春德风【吕氏春秋云春之徳风风不信其华不盛华不盛则果实不生】春条风【易通卦验】　獭祭鱼　鹰化鸠【并礼记】鼈人献蜃【周礼鼈人职云春献鼈蜃】罗氏献鸠【详初学记】　孟春食麦【月令孟春之月食麦与羊】仲春荐笋【范汪祠制云仲春荐竹笋】　孟春习舞【礼记春命乐正入学习舞】季春习乐【礼记云仲春之月上丁又命乐正入学习乐】　皆修封疆【月令云孟春之月王命布农事命田舍东郊皆修封疆审端经术善相丘陵阪险原隰土地所宜五谷所殖以教道民必躬亲之　案术周礼作遂夫间有遂遂上有径遂小沟也】周视原野【又云季春循行国邑周视原野】　洋洋暮春【蔡邕修禊文】穆穆三春【傅元乐府诗】　百华隆德【扬雄蜀都赋云百华投春隆徳芬芬】繁华葳【傅元杂诗云浮萍蔽绿水杨栁何依依云云】春气故生【春秋繁露曰春气喜故生】春气转节【王升之诗云春风转节万物争扬】红葩曜天【杜预七规】　萌草緑池　鸣鸠趣农　戴胜趣织【俱详春一周书时训注】　青天翠采【傅元杂诗习习谷风兴回囘景云飞青天敷翠采朝日含丹辉】　万物光辉【古乐府诗云阳春布徳泽万物生光辉】　芳春【陆机乐府云芳春伤客心】　熙春【潘岳闲居赋云凛秋暑退熙春寒徃微雨新晴六合清朗】　禁【伐木】　器【疏以达】　虫鳞【象物孚甲将鳞龙蛇之属】　音角【春气和则角声调】　其祀户【春阳气出祀之户内阳也】　其数八　迟迟【春日迟迟】馥馥【云播芳之馥馥】　鷰至　雁来【春分之日元鸟至鸿雁来】　祭先脾【制脾为爼】　牲毋牝　乗震执规【汉书魏相丄书曰隂阳之分以日为纪各有常职不得相干东方之神太皡乗震执规司春】舍菜合舞【礼春入太学舍菜合舞】　太簇司律【止月律管也】苍灵奉涂【文选云句芒神奉涂引道】　春为青阳【尔雅】云成白鹄【易说曰春有白鹄之云也】时属酸羶【其味酸其臭羶】日惟甲乙【月令】　雷方出地【易】鱼已上氷【月令】　乐正习舞【礼】女夷鼓歌【夏小正】　风囘解冻【月令】岁适载华【顔延之诗云昔辞秋未素今也歳载华乃春也】　木铎规时【尚书】土牛诫【月令】　卦审吉凶【周礼人以上春衅防占兆审卦之吉防】火新榆栁【周礼燧人掌火春取榆栁之火】　岁星更始【传云嵗在星纪而浮于元注云谓夭有十二辰歳星一年一周行运也】璿衡运周　旣昭苏　物方骀荡【骀徒改切选云春物方骀荡民情以鬰陶　春光貌】　三阳革故【正月三阳生也】千里共寻【隋卢思道诗云把一尊酒共寻千里春】　气变东郊　寒北陆　庭兰已香涧蒲犹小　増四时之首【家语云春者四时之首】一年之计【纂要云一日之计在一晨一年之计在一春】　原有司布农事之日　天子耕借田之晨【并见月令】　斗转东而天下皆春　雁向北而岭边先暖【鹖冠子曰斗柄指束天下皆春雁向北即鸿雁来也此为三阳日】　鹰化鸠而及【周礼】麦覆雉以当时【见庾信感春赋】　已改赵衰之爱日【传曰赵衰冬日之日也冬日可爱】爰吹邹衍之和风【详律】　铜盘取露以服风【服防曰天子孟春之月以铜盘取露水服之云服八方之风以其被八音风吹也】桃花和雪以靧靣【虞世南史畧曰北齐卢士深妻崔林义之女有才学春日以桃花和雪与児靧靣云取红桃取白雪与児洗靣作光恱取白雪取红花与児洗靣作姸华】　歌青阳而祭天地【汉书】鸟而祀髙禖【月令】　诗人之黄鸎出谷【诗曰出自幽谷于乔木】太守之白鹿随车【详春二】　陆凯寄一枝之春色【陆凯与范蔚宗相善自江南寄梅花一枝诣长安与蔚宗赠诗云折花逢驿使寄与陇头人江南无所得聊赠一枝春】伶伦截六管以和音【详律】　节移隂管符河内之灰【详律】春动阳钟应金门之竹【异物论云听五声清浊之和然后制为钟律律中有黄钟律阳钟以应干之初九金门竹详律】　正月于耜【诗三之日于耜注正月也始备耒耜豳土寒农晚也】修疆【皆修封疆】纳凌隂【三之日纳于凌隂注凌隂氷室】耕帝籍【天子三推】　上辛祈谷【元日】
　　【祈谷谓上辛祈谷郊祀昊天上帝于圜丘】东郊命田【月令王命布农事命田舍东郊】　修祭命祀【乃修祭典命祀山林川泽】掩骼埋胔【枯骨曰骼肉腐曰胔】　不可称兵【月令是月也不可称兵称兵必天殃】毋聚大众【毋置城郭注为妨农事】　毋絶地理毋乱人纪　律中太簇　气至东郊【谓立春之日迎春气也】　斗建寅位【月令云正月之节斗建寅之初】时祠岳鎭【命祀岳鎭海渎】　雁序南囘斗衡东指　衅【周礼】祭獭【礼记】　春秋始事【春秋之法书元年春】
　　【正月者所以始事者也】象魏悬法【周礼正月之吉始和布令于国都鄙使万民观之】　星始运于铜浑【铜浑以应天之星数目正月则铜浑更始以测一年之星度】气微生于玉琯【又正月为三微之月阳气初生为防以玉为琯】　汉帝赐羮之【金谷园记云武帝甞以正月杀枭为羮以赐羣臣食之云使天下之人知杀絶其恶也】豳人于耜之时【诗】玉管调音于律吕【玉管吹律之管】金乌防翼于虚危【金乌日也在】
　　【虚危】　日月乍逼于虚危　昏晓正当于心昴【月令】　司厯而命乎太史【详立春】行庆惠而及彼兆人【月令以应春气】　六律调元太簇克宣于和煦　四时成岁青阳濳运于发生【见上】　増防花【外纪晋惠帝正月百花未开令宫人剪五色通草花实録云王符潜夫论已讥花采之费晋新野君传家以剪花为业有染绢为芙蓉捻蜡为菱藕剪梅若生之事则花朶起于汉剪防起于晋矣】　冰瑞【耳谈云正徳戊寅冬驾幸淮扬河冰方合上问何时觧江彬对曰立春始觧然尚有句余日上曰春迎之即至矣即命迎春于扬之东郭明日百花盛开河氷尽泮万姓骇观以为氷瑞云】　报春作声【顾渚山记云山中有鸟如鸲鹆而小苍黄色每至正二月作声云春起也至三四月作声云春去也采茶人呼为报春白乐天诗云不缘啼鸟声饶舌玉仙郎那得知】　原二月祀朝日【于东郊】祭马祖【用刚日】　修阖扇【助通阳气】具曲植【所以养蚕】　柳舒西掖【汉武西掖瑞桞又晋书云二月中三月初棓櫑桞叶舒】雷鸣东隅【陶潜诗云仲春通时雨始雷鸣东隅】　豳人击鼓以迎春【周礼仲春昼击土鼓以迎春也】巢氏乞子以得富【昔巢氏时二月二乞得人子归养之家便大富后人以此日出野田采桑叶向门前以祭之曰迎富】　毋作事以妨农【礼注兴兵役之事时将耕虑妨农功】顺阳气以养物【礼无焚山林顺阳气以养物】　惊蛰之日桃始华【二月节也后五日仓庚鸣后五日鹰化为鸠】春分之日燕乃至【二月节后五日雷发声后五日始电】　増击土鼓【周礼仲春击土鼓】赐金钱【唐贞元间遇中和节赐百官宰相以下金钱宴于曲江杜少陵诗云何时诏此金钱防暂醉佳人锦瑟傍】　原三月禁捕【罝芣罼翳餧兽之药无出国门鸟兽孳乳不可伤之无逆天时】効功【分茧称効功郊庙】　修蚕器　荐鞠衣【月令天子荐鞠衣于先帝鞠衣黄桑之服荐于太庙】　大合乐【天子亲往视之】始乗舟【天子】　不可以内【时可宣出不可敛】无或不良【皮革筋角齿羽箭干脂胶丹漆无或不良】日在娄星律中姑洗【俱详春一】　毕春九门【大合乐命国傩九门磔禳以毕春气洪范传曰】
　　【犬本属金故磔之于九门抑金扶木毕成春功东方三门不磔春位不杀又且盛徳所在无不禳也】审量五库【月令云审五库之量金鐡皮革无或不良也】　布徳行【月令云布徳行恵发仓廪赐贫穷赈乏絶也】聘士礼贤【聘名士礼贤者】　修利隄防　导逹沟渎【月令】
　　春五
　　原诗晋陆机诗曰节运同可悲莫若春气甚和风未及燠遗凉清且凛　张恊杂诗曰太昊启东节春郊礼青祗鹰化日夜分雷动寒暑离飞泽洗冬条浮飚觧春澌采虹缨髙云文虬鸣隂池冲气扇九垠苍生衍四垂时至万寳成化周天地移　郭璞诗曰青阳畅和气谷风穆以温英茝发林荟昆咸啓门髙台临迅流四坐列王孙羽盖停云隂翠郁映玉樽　南齐虞羲春郊诗曰风迟蝶弄蘤景丽鸟和春樵歌喧垄暮渔枻乱江晨山中芳杜若依依独思人　王俭春夕诗曰露华方照岁云彩复经春虚闺稍叠草幽帐日凝尘　又春诗曰兰生已匝苑萍开欲半池轻风摇杂蘤细雨乱丛枝　又诗曰风光承露照雾色防兰晖青荑结翠藻黄鸟弄春飞　梁简文帝春日想上林诗曰春风本自竒杨柳最相宜柳叶恒着地杨花好上吹处处春心动常惜光隂移西京董贤馆南苑习郁池荇间鱼共乐桃上鸟相窥香车云母幰駃马黄金羁　又晚春时诗曰紫兰叶初满娇鸎弄不稀石蹲还似兽萝长更胜衣水冻文鳐聚山暝雅【古鸦字】鸟飞渚蒲变新节岩桐长旧围风花落未已山斋开夜扉　又晚日后堂诗曰幔隂通碧砌日影度城隅岸栁垂长叶窓桃落细跗花留蛱蝶粉竹翳蜻蜓珠赏心无与共染翰独踟蹰　又春日诗曰花开防千叶水覆数重衣蝶飏萦空儛鷰作同心飞歌妖弄曲罢郑女挟琴归　又春日诗曰年还乐应满春归思复生桃含可怜紫栁发断肠青落花随燕入游丝带蝶惊邯郸歌管地见许欲留情　湘东王春日诗曰春还春节美春日春风过春心日日异春情处处多处处春芳动日日春禽变春意春已繁春人春不见不见怀春人徒望春光新春愁春自结春结讵能申欲道春园趣复忆春时人春人竟何在空爽上春期独念春花落还似昔春时　又春日诗曰新莺隠叶啭新燕向窓飞栁絮时依酒梅花乍入衣玉珂逐风度金鞍照日晖无令春日晚独望行人归　又望春诗曰叶浓知栁宻花尽觉梅疎兰生未可握蒲小不堪书　沈约伤春诗曰弱草半抽黄轻条未全绿年芳被禁籞烟花绕曽曲寒苔卷复舒冬泉断方续早花散凝金初露成玉　又春咏曰杨栁乱如丝绮罗不自持春草复黄緑客子伤此时青苔已结洧碧水复盈淇日华照赵瑟风声动燕姫中万行泪故是一相思　呉均春诗曰春从何处来拂水复惊梅云障青闼风吹承露防羙人隔千里罗帷闭不开无由得共语空对相思杯　王僧孺寄乡友诗曰旅心已多恨春至尚离羣翠枝结斜影绿水散圆文戏鱼两相顾游鸟半藏云何时不悯黙是日最思君又春思絶句曰雪罢枝即青氷开水便緑复闻黄鸟声全作相思曲　萧子范春望古意诗曰光景斜汉宫横梁照采虹春情寄栁色鸟语出梅中氛氲闺里思逶迤水上风落花徒入户何解妾牀空　王筠春日诗曰金堤草非旧玉池泉已新风生似羊角云上若鱼鳞幽闺多怨思停织坐娇春芳华既零落方作向隅人　萧瑱春日贻刘孝绰诗曰涧水初流碧山樱早发红新禽争弄响落蘂乱从风拂筵多软干映户悉花丛谁云相去逺垂栁对髙桐　庾肩吾诗曰桃红栁絮白照月复随风影出朱城外香归青殿中水映寄生竹山横半死桐颁文知渥重搦札愧才空　鲍泉奉和湘东王春日诗曰新燕始新归新蝶复新飞新花满新新月丽新辉新光新气早新望新盈抱新水新緑浮新禽新听好新景自新还新叶复新攀新枝虽可结新愁讵觧顔新思独氛氲新知不可闻新扇如新月新盖学新云新落连珠泪新防石榴裙　闻人蒨春日诗曰髙防动春色清池映日华緑葵向光转翠栁逐风斜林有鸣心鸟园多夺目花相与咸知节叹子独离家　周庾信咏春诗曰逍遥游桂苑寂絶想桃源狭石分花径长桥映水门管声惊百鸟人衣香一园定知欢未足横琴坐根　宗懔春望诗曰日暮春防傍徙倚爱余光都尉新移枣司空始种杨一枝犹桂馥十歩有兰香望望无萱草忘忧竟不忘　陈徐陵诗曰岸烟起暮色岸水带斜晖迳狭横枝度帘摇惊燕飞落花承歩履流涧写行衣何殊九芝盖薄暮洞庭归　张正见春初赋得池应教诗曰遥天密雨髙阁映奔曦雪尽青山路冰销緑水池春光落云叶花影发晴枝琴樽奉终宴风月岂云疲　隋炀帝晚春诗曰洛阳春稍晚四望满春辉杨叶行将暗桃花落未稀窥檐燕争入穿林鸟乱飞唯当闗塞者浓露方沾衣　杨休之春日诗曰迟迟暮春日蔼蔼春光上柔露洗金盘轻丝缀珠网渐看堦茝蔓稍觉池莲长蝴蝶映花飞楚雀缘条响　萧慤春庭晚望诗曰春庭聊纵望楼防自相隠窓梅落晚花池竹开新笋泉鸣知水急云来觉山近不愁花不飞到畏花飞尽　江总春诗曰水苔宜溜色山樱坐落晖浴鸟沉还戏飘花度不归又山庭春诗曰洗沐唯五日栖迟在一丘古槎横近
　　涧危石耸前洲峰緑开河栁池红照海榴野花宁待晦山讵识秋人生能复防夜烛非长游　増唐太宗诗曰晦魄移中律凝暄起丽城罩云朝盖上穿露晓珠呈笑花分色啼枝鸟合声披欢眺望极目畅春情原虞世南春夜诗曰春苑月徘徊竹堂侵夜开惊鸟排林度风花隔水来　杨师道春朝闲歩诗曰休沐乗闲豫清晨歩北林池塘借芳草兰芷袭幽雾中分晓日花里弄春禽野径香恒满山阶笋屡侵何须命倾盖桃李自成隂　元万顷奉和春日池台诗曰日影花飞殿风文积草池鳯楼通夜敞虬辇望春移　又奉和春日诗曰花轻蝶乱仙人杏叶密莺喧帝女桑飞云阁上春应至明月楼中夜未央　又曰鳯辇迎春乘紫阁鸾车避日转彤闱中堂促管淹春望后殿清歌开夜扉　増崔日用奉和圣制春日幸望春宫诗曰东郊芳物正薰馨素浐凫鹥戏缘汀鳯阁斜通平乐观龙旂直逼望春亭光风摇动兰英紫淑气依迟栁色青渭浦明晨修褉事羣公倾贺水心铭　苏颋奉和圣制春日幸望春宫应制诗曰东望望春春可怜更逢晴日栁含烟宫中下见南山尽城上平临北斗悬细草偏承廻辇处飞花故落舞觞前宸游对此欢无极鸟弄歌声杂管弦　郑愔奉和圣制春日幸望春宫应制诗曰晨跸凌髙转翠旌春楼望逺背朱城忽排花上游天苑却坐云边看帝京百草香心初罥蝶千林嫩叶始藏莺幸同葵藿倾阳早愿比盘根应荣　杨衡咏春色诗曰霭霭复蒙蒙非雾满晴空密添宫栁翠暗泄露桃红萦丝光乍失缘隟影才通夕迷鸳枕上朝漫绮弦中促驷驰香陌劳莺转艳丛可怜肠断望并在洛城中　春日偶题诗曰何处春先到桥东水北亭冻花开未得冷酒酌难醒就日移轻榻遮风展小屏更无人劝饮【集作不劳人劝饮】莺语渐叮咛送春诗曰三月三十日春归日复暮惆怅问春风明
　　朝应不住送春曲江上眷眷东西顾但见扑水花纷纷不知数感时良未已独倚池南今日送春心心如别亲故　杜甫即事诗曰暮春三月巫峡长皛皛行云浮日光雷声忽送千峰雨花气浑如百和香黄莺过水翻廻去燕子啣泥湿不妨飞阁卷帘图画里虚无只少对潇湘　白居易春来诗曰春来触动故乡情忽见风光忆两京金谷蹋花香入曲江碾草细车行谁家绿酒欢连夜何处红楼睡失明独有不眠不醉客经春冷坐古湓城　又钱塘湖春行诗曰孤山寺北贾亭西水靣初平云脚低防处早莺争暖谁家新燕啄春泥乱花渐欲迷人眼浅草才能没马蹄最爱湖东行不足绿杨隂里白沙堤　李贺春昼诗曰朱城报春更漏转光风催兰吹小殿草细堪梳栁长如线卷衣秦帝扫粉赵燕日含画幕风上罗荐平阳花坞河阳花县越妇支机呉蚕作茧菱汀系带荷塘倚扇江南有情塞北无限　白行简春从何处来诗曰欲识春生处先从木徳来入门濳报栁度岭暗惊梅透雪寒光散销冰水镜开晓迎郊发夜逐斗光廻淑气寅中变新声雨后催偏宜资律吕应是阳台　贾岛三月晦日赠刘评事诗曰三月正当三十日风光别我苦吟身共君今夜不须睡未到晓钟犹是春　宋欧阳修丰乐亭游春诗曰绿交加山鸟啼晴风荡漾落花飞鸟歌花舞太守醉明日酒醒春已归　红青山日欲斜长郊草色绿无涯游人不管春将老来往亭前落花　王安石暮春诗曰春期行晼晚春意賸芳菲曲水应修禊披香未试衣雨花红半堕烟树碧相依怅望梦中地王孙底不归　范石湖暮春上塘道中诗曰客舍无烟野水寒竞船人醉鼓阑石门栁絮清明市洞口桃花上巳山飞絮着人春共老片云将梦晚俱还明朝遮入长安道慙愧江湖钓手闲　谢翺春日郊行诗曰出门逢栁色忽过野桥西坐石看潮长隔花闻鸟啼地随芳草尽与夕阳齐不是桃源路行人亦自迷　真山民三月晦日诗曰九十风光能有防东风遽作逺行人樽前莫惜今朝醉明日莺声不是春　朱子春日言怀诗曰春至草木变郊原犹掩扉兹晨与心防览物徧芳菲桃蕚破浅红时禽恱朝晖泉谷暖方融原田水初肥东作兴庶甿嵗功始在兹端居适自慰世事复有期终然心所向农畆当还归吕祖谦春日诗曰短短菰蒲绿未齐汀洲水暖雁行低栁隂小艇无人管自送流花下别溪　杨万里三月廿七日送春诗曰只余三日便清和尽放春归莫恨他落尽千花飞尽絮留春不住欲如何　晚春即事诗曰尺许新条长杏栽丈余斑笋出墙隈浪愁草草酴醿过不道婷婷芍药来　唐子西春日郊外诗曰城中未省有春光城外榆槐已半黄山好更冝余积雪水生看欲倒垂杨莺边日暖如人语草际风来作药香疑此江头有佳句为君寻取却茫茫　元刘秉忠三月诗曰背隂花木锦成丛幽谷莺啼上苑中李白桃红杨栁緑天涯无处不春风　春日效宫体诗曰雨洗芳尘絶防埃桃花零落海棠开沈香亭小围红太液池清映绿苔夜月也曽悬汉殿朝云何只在阳台六宫帘卷东风暖一仙音翠辇来　萨都剌京城春暮诗曰三月京城飞御花燕姬白马小红车旌旗日暖将军府弦管春深宰相家小海银鱼吹白浪层楼珠酒出红霞蹇驴破防杜陵客献赋归来日未斜　周权晚春诗曰轻车繁吹尚纷纭衮衮香浮紫陌尘杜宇青山三月暮桃花流水一溪云东风旗斾亭中酒小雨阑干栁外人何许数声牛背笛天涯芳草正斜曛　又暮春诗曰绿亭亭午防迟倦游情思不成诗落花春晚客中酒啼鸟日长人正棋盘篆香销空院寂秋千影阁画防欹闲边颇识观鱼兴飞絮风萍约半池　倪瓒春日诗曰闭门积雨生幽草叹息樱桃烂熳开春浅不知寒食近水深唯有白鸥来即看垂栁侵矶石已有飞花拂酒杯今日新晴见山色还须拄杖蹋青苔　宋无春愁诗曰金雁尘香暗鳯红绳风阁秋千园林寂寞无莺燕一段春愁是杜防明仁宗皇帝桃园春晓诗曰曙光犹未分芳园露华
　　碧桃千万鲜妍如锦绚隔林莺语滑两两间闗啭掖垣将啓扉漏箭传声逺花底宫车更觉东风软又阳春曲曰迟迟丽日照春宫阵阵芳尘花信风依依弱栁含娇翠烂烂夭桃埋浅红黄莺飞上花间语似劝游人邀酒侣醉烧银烛作夜游瞬息桃花落红雨　肃靖王春日田家诗曰屋后青山门外溪小桥遥接稻秧畦人家逺近苍烟里桑柘隂隂戴胜啼　沈安王新春诗曰东风一夜早春来梅蕚飘香帐殿开旋簇五辛宜稔岁太平无日不衔杯　蜀成王春日诗曰明窓长昼独从容单袷闲来坐暖风朱户栁晴莺未语闲堦苔净蚁相从茸茸草色吟边緑灼灼花筹酒里红春事近来浑不管杨花飘泊画楼东　张羽寻春诗曰朝来微雨罢何处可寻春氷散池容动烟销栁意新穿林听莺逺度陌问花频但觉相逢处情亲似故人　蔡羽早春诗曰上日风清烟霭长洲新水緑悠悠春回色流莺乱寒入花枝翡翠愁呉地月明人倚棹江邨笛好晚登楼归鸿不待天涯暖早折红梅寄陇头
　　原赋晋傅阳春赋曰虚心定乎昏中龙星正乎春辰嘉句芒之统时宣太皥之威神素冰觧而太液洽元獭祭而雁北征乾坤絪緼冲气穆清幽蛰蠢动万物乐生依依杨栁翩翩浮萍桃之夭夭灼灼其荣繁华烂而燿野炜芬葩而扬英鹊营巢于髙燕衔泥于广庭覩戴胜之止桑兮聆布糓之晨鸣乐仁化之普宴兮异鹰隼之变形习习谷风洋洋緑泉丹霞横景文虹竟天　湛方生怀春赋曰夫荣雕之感人犹色象之在镜事随化而迁廻心无主而虚映盼秋林而情悲游春泽而心恧虽四时之平分何阳节之清淑日婉娈以舒和气有仁而无肃雷响发于南山雨渐泽于四溟啓潜蛰于九泉灵蛇于天庭修虹焕緑以东冏幽涧泮冰而流清鸿飘翮于归风燕衔泥而来征鸷鸟感仁而革性鶗鴂乗化而变声麦芃芃而含秀桑霭霭而敷荣华照灼以烂林叶婀娜以媚茎　谢万春游赋曰青阳司句芒御辰陈条灌以摧枯初茎蔚其曜新幂丰叶而为幄靡翠草而成裀于是逺啸良俦近命嘉宾奏羽觞而交献罗丝竹以并陈咏新服之璀璨想舞雩之遗尘抚鸣琴而怀古登修台而乐春尔乃碧巘増灌木结隂轻云晻暧以幙岫和风清泠而啓　夏侯湛春可乐赋曰春可乐兮乐东作之良时嘉新田之啓莱恱中畴之发菑桑冉冉以奋条麦遂遂以扬秀泽苖翳渚原卉耀阜春可乐兮乐崇陆之可娯登夷冈以廻眺超矫驾乎山隅缀杂华以为盖集繁以饰裳散风衣之馥气纳戢怀之濳芳鸎交交以弄音翠翾翾以轻翔招君子以偕乐携淑人以微行　王廙春可乐曰春可乐兮乐孟月之初阳氷泮涣以微流土冐橛而解刚野暄卉以挥绿山葱蒨以发苍　李颙悲四时曰悲春日兮悲阳泽之方宣建灵威以延蛰叩东震而响天布和气之絪緼舒朗景之淑鲜云兴滋于秀石飇鸣柯于崇山平臯莽中林葱青野马飞涧晨虹垂旌阳燕南徂隂鴈北征素华皓皓丹秀荧荧　宋刘义防感春赋曰听时禽之弄音信关关以嘤嘤悲阳鸿之赴朔怜春燕之入楹天晻暧而流云日隂翳而沦精风淑穆而吹兰雨蒙蒙而洗茎草承泽而擢秀花顺气而飞馨　梁简文帝晚春赋曰待余春于北阁借髙防于南陂水筛空而照底风入而香枝嗟时序之廻斡叹物之推移望初篁之傍岭爱新荷之发池石凴波而倒植林隐日而横垂见游鱼之戏藻听惊鸟之鸣雌临流而影动岩薄暮而云披旣浪激而沙浮亦苔生而径危　孝元帝春赋曰洛阳小苑之西长安大道之东苔染池而尽緑桃含山而并红露沾枝而重叶网萦花而曵风　周庾信春赋曰宜春苑中春已归披香殿里作春衣新年鸟声千种啭二月杨花满路飞河阳一县并是花金谷从来满园一丛香草足碍人数尺游丝即横路开上林而竞入拥河桥而争渡出丽华之金屋下飞燕之兰宫钗朶多而讶重髻鬟髙而畏风睂将栁而争緑靣共桃而竞红影来池里花落衫中苔始緑而藏鱼麦才青而覆雉吹箫弄玉之台鸣佩凌波之水移戚里而家富入新丰而酒美石榴聊泛蒲桃酦醅芙蓉玉盌莲子金杯新芽竹笋细核杨梅緑珠捧琴至文君送酒来玉管初调鸣暂抚阳春渌水之曲对鳯廻鸾之舞更炙笙簧还移筝柱月入歌扇花承节鼓恊律都尉射雉中郎停车小苑连长杨金鞍始被柘弓新张拂尘看马埓分朋入射堂马是天池之龙种带乃荆山之玉梁艳锦安天鹿新绫织鳯凰三日曲水向河津日晚河边多觧神树下流杯客沙头度水人镂薄窄衫袖穿珠帖领巾百丈山头日欲斜三晡未醉莫还家池中水影悬胜镜屋里衣香不如花　北齐萧慤春赋曰落花无限数飞鸟排花度禁苑至饶风吹花春满路岩前片石逈如楼水里连沙聚作洲二月莺声才欲断三月春风已复流分流绕小渡堑水还相注山头望水云水底看山舞余香尚在歌尽声犹住麦垅一惊翚菱潭两飞鹭　増唐王勃春思赋曰若夫年临九域韶光四极觧宇宙之严气起亭臯之春色况风景兮同序复江山之异国感大运之盈虚见长河之纡直蜀川风隔秦川今年节物异常年霜前栁叶衔霜翠雪里梅花犯雪姸霜前雪里知春早看栁看梅觉春好思万里之佳期忆三春之逺道澹荡春色悠扬怀抱野何而无花水何堤而无草于是仆本浪人平生自沦怀书去洛抱劒辞秦惜良防之道迈厌他乡之苦辛忽逢边改遥忆帝乡春帝乡迢逓闗河里神臯欲暮风烟起黄山半入上林园元防斜分曲江水玉台金阙纷相望千门万户遥相似昭阳殿里报春归未央台上看春晖水精却挂鸳鸯幔云母斜开翡翠帏竞道西园梅色浅争知北阙栁隂稀敛态调歌扇廻身正舞衣银蚕吐丝犹未暖金燕衔泥试学飞洛阳宫城纷合防离房别殿花初匝河阳别舍抵长河丹轮绀幰相经过戚里繁珠翠中闺盛绮罗鳯移金谷舞莺引石城歌向夕天津洛桥暮争驱紫燕黄牛渡闲居伊水国旧宅邙山路武子新布金钱埓季伦欲偿瑚复有西墉春雾寡更值南津春望冩入金市而乗羊出铜街而试马叶抱露而争密花牵风而乱下锦障萦山罗帏照野司空令尹之博物二陆三张之文雅新年柏叶之尊上已兰英之斚春来并是春何啻两违秦忽逢江外客复忆江南春罗衣乗北渚锦袖出东隣江边小妇无形迹待怨狂夫事行役鳯凰山上花无数鹦鹉洲中草如积春江澹容与春期无处所春水春鱼乐春汀春雁举君道玉门闗何如金陵渚为问逐春人年光防处新何年春不至何地不宜春亦有当春逢逺客亦有当春别故人风物虽同悲欢各异伦归去来春山恣闲放蕙畹兰臯行可望何为悠悠坐惆怅比来作客住临卭春风春日自相逢石镜岩前花屡密玉轮江上叶频浓髙平防岸三千里少道梁山一万重自有春花煎别思无劳春镜照愁容盛年辞乡国长路遥遥不可即形随朗月骤东西思逐浮云防南北春蝶参差命俦侣春莺绵蛮思羽翼余复何为此方春长叹息防当一举絶风尘翠盖朱轩临上春朝升玉署调天纪夕憩金闺奉帝纶长未达终希逹曲逆长贫岂剰贫年年送春应未尽一旦逢春自有人　李邕春赋曰肇木德以周仁啓春生而赋质二仪泰而广运三正合而元吉和气霭兮充防光风浏兮被物岂因时而则舒亦乐道而奚恤尔乃杨廻曲沼李杂芳园条烟浓而曵地花锦缛而当轩玉颜景照罗袂风翻惋良人之諐信省贱妾而衔恩蝶栩栩兮梦感鸟嘤嘤兮思存戞瑶柱以絙瑟引金斚而浮樽俯轩而下泣贻韶物而何言　李白惜余春赋曰天之何为令北斗而知春兮廻指于东方水荡漾兮碧色兰葳兮红芳试登髙兮逺望极云海之微茫魂一去兮目断泪流顔兮成行吟清风兮咏沧浪怀洞庭兮悲潇湘何余心之缥缈兮与春风而飘扬思飘扬兮无限念佳期兮莫展平原萋兮绮色变芳草兮如剪惜余春而将阑每为恨而不浅
　　立春一
　　原礼记月令曰立春之日东风觧冻蛰始振鱼上冰国语曰农祥晨正【唐固注曰农祥房星晨正晨见东方谓立春之日也】　孝经
　　纬曰大寒后十五日斗指东北维为立春　易通卦验曰立春条风至雉雊鸡乳冰觧杨栁津宋均注曰条风者条逹万方之风　又曰立春少阳云出房如积水孝经钩命诀曰先立春七日勅狱吏决词讼有罪当入无罪当出立春勑门栏无闗钥以迎春之精下弓载楯鼓示时声动昆也　月令注曰立春日出土牛以示农耕之早晚谓于国城之南立土牛立春日在十二月望防牛人近前示其农早立春在十二月晦及正月朔则防牛人当中示其农中立春在正月望防牛人在后示其农晚　五经通义曰立春条风至赦小罪出稽留周书时训曰立春之日东风不觧冻号令不行蛰
　　不振隂气奸阳鱼不上冰甲胄私藏　皇览逸礼曰距冬至四十五日天子迎春于东堂堂髙八尺堂阶三等青税八乗旗旄尚青田车载矛号曰助天生唱之以角舞之以羽翟此迎春之乐也　史记天官书曰立春四时之卒始也【索隠曰谓立春日是去年四时之终卒今年之始也】　论衡曰立春为土象人男女各二秉耒耜或立土象牛顺时应气示率下也　物理论曰立春日取宏农宜阳金门山竹为管河内葭草为灰以阳气【按续汉书曰以葭莩灰实律之端气至则灰飞】要览曰列子御风常以立春归乎八荒【详秋】　陶朱公养鱼经曰取鲤鱼以立春后上庚日放之则生子不相食四民月令曰凡立春日食生菜不过多取迎新之意
　　而已及进浆粥以导和气　四时宝镜曰立春日春饼生菜号春盘　四时纂要曰立春日贮水谓之神水酿酒不坏
　　立春二
　　原左传郯子对孔子曰少皥挚为鸟师而鸟名青鸟氏司啓者也【青鸟仓庚也以立春鸣立夏止故为司啓】　月令曰孟春之月是月也以立春天子乃斋立春之日亲率公卿诸侯大夫以迎春于东郊还反赏公卿大夫于朝布徳和令行庆施恵下及兆民　周礼曰以青珪礼东方注曰礼东方以立春谓苍精之帝故青珪以象春物之初生　左传曰凡分至啓闭必书云物为备故也立春为啓立冬为闭　汉书礼仪志曰立春之日夜漏未尽五刻京都百官皆衣青衣郡国县道官下至令史皆服青帻立青旛施土牛耕人于门外以示兆民　又曰立春之日下寛大书曰制诏三公方春东作敬始愼微动作从之罪非殊死且勿案验皆须麦秋　又曰太史上其年厯立春立夏立秋立冬读五时令皇帝所服各随五时之色帝升御座尚书以下就席伏读讫赐酒一巵　又曰元始中故事兆五郊于洛阳四方坛皆三尺阶无等立春之日迎春于东郊祭青帝勾芒【月令章句曰东郊去邑八里因木数也】　又曰立春之日皆青幡帻迎春于东郊外令一童男冐青巾衣青衣先在东郭外野中迎春至者自野中出则迎者拜之而还　荆楚岁时记曰立春日悉剪防为燕以戴之贴宜春二字傅咸燕赋有其言矣【按傅咸燕赋云四时代至敬迎其始彼应于东方乃设燕以迎至翚轻翼之岐岐若将飞而未起何夫人之工巧式仪型之有似御青书以赞时着宜春之嘉祉】　又曰立春日为拖钩之戏以鞭作篾缆相罥绵亘数里鸣鼓牵之【按公输自游楚为载舟之戏退则钩之进则强之名曰钩强后以钩为戏起此】　摭遗曰东晋李鄂立春日以芦菔芹芽为菜盘相餽遗　摭言曰安定郡王立春日作五辛盘　増文昌杂録云唐制立春日赐三省官防胜有差　景龙文馆记曰唐景龙四年正月八日立春上令侍臣自芳林门经苑东展仗入至望春宫迎春内出防花人赐一枝景龙中中宗孝和帝以立春日宴别殿内出剪防花令学士赋诗宋之问诗云今年春色好应为剪刀催唐书曰开元二十五年制自今后立春之日朕当率
　　公卿亲迎春东郊其夏及秋以孟月朔于正殿读时令又曰乾元元年十二月二十八日丙寅立春御宣政
　　殿令太常卿于休烈读时令防要通典云读春令常参官五品以上升殿序坐而听之　修眞入道秘言曰立春日清明北望有紫绿白云者为三元君三素飞云也乗八舆之轮上诣天帝天子见再拜之唐试进士以立春日望三素云诗为题盖出于此　梦华録云立春日自郎官御史寺监长贰以上皆赐春幡胜以罗为之宰执亲王近臣皆赐金银幡胜入贺讫戴归私第又士大夫家剪防为小幡谓之春幡或悬于家人之头或缀于花枝之下或剪为春蝶春钱春胜以为戏东坡立春日亦簮幡胜过子由诸子侄笑指云伯伯老人亦簪幡胜耶
　　立春三
　　増击牛　戴燕【梦华録云立春前五日并造土牛及耕夫犂具于大门之外是日黎明有司为坛以祭先农官吏各具防仗击牛者三所以示劝农之意　下详立春二】　贴字　进书【王沂公皇帝阁立春帖子云北陆凝隂尽千门淑气新年年金殿里寳字贴宜春　酉阳杂爼云北朝妇人立春日进春书以青绤为帜刻龙象衔之或为虾蟇】　荐生菜　赐防花【俱详立春二】赐幡胜　作辛盘【俱详立春二】
　　立春四
　　増上学【通攷云立春日上学吉清晨煑白芷桃皮青木香三种东向沐浴大吉能进学】驱傩【江南俗于立春日驱傩演戏与元日同】　歌青阳　舞云翘【汉郊祀志云元始中立春之日迎气于东郊歌青阳八佾舞云翘之舞】　洞庭春色【嵗时记云立春日以黄柑酿酒谓之洞庭春色】　循行风俗【立春遣使循行风俗】
　　立春五
　　原诗梁简文帝春日诗曰昨日看梅新花已自生今旦闻春鸟何啻两三声冻觧池开緑云开天半晴　沈约初春诗曰扶道觅阳春相将共携手草色犹自非林中都未有无事逐梅花空教信杨栁且复归去来含情寄杯酒　周庾信咏春诗曰昨夜鸟声春惊鸣动四隣今朝梅下定有咏花人流星浮酒泛粟瑱绕杯唇何劳一片雨唤作阳台神　又春旦诗曰宜年动春律御宿敛寒芬杨栁成歌曲蒲桃学绣纹　宗懔早春诗曰昨暝春风起今朝春气来莺鸣一两啭花数重开散粉成初蝶剪防作新梅游客伤千里无暇上髙台　陈后主立春日泛舟元圃诗曰春光返禁苑暧日暖源桃石苔侵緑藓岸草发青袍廻歌逐转檝浮冰随度舠又献岁立春光风具美泛舟元圃诗曰寒轻条已翠春初未啭禽野雪明岩曲山花照迥林苔色随水溜影带风沈沙长见水落歌遥觉浦深余晖斜四户流风飏八音　徐陵立春诗曰风光今旦动雪色故年残薄夜迎新节当罏却晚寒竒香分细雾石炭捣轻纨竹叶裁衣带梅花奠酒盘　张正见春初诗曰遥天密雨髙阁映奔曦雪尽青山路冰消绿水池　唐太宗早春诗曰寒随穷律变春逐鸟声开初风飘带栁晓雪间花梅碧林青旧竹绿沼翠新苔芝田初雁去绮未莺来中宗立春日游苑迎春诗曰神臯福地三秦邑玉台金阙九仙家寒光犹恋甘泉淑景偏临建始花防蝶黄莺未欲舞梅香栁色已堪夸迎春正啓流霞席暂嘱曦轮勿遽斜　陈叔达首春诗曰雪花连玉冰彩散瑶池翔禽遥出没积翠逺参差　又早春桂林殿应诏诗曰金铺照春色玉律动年华朱楼云似盖丹桂雪如花水岸衔堦转风条出栁斜轻舆临太液湛露酌流霞上官仪奉和初春诗曰歩辇出披香清歌临太液晓流莺满春堤芳草积风色翻露文雪花上空碧花蝶来未已山光暧将夕　増杜审言和晋陵陆丞相早春游望诗曰独有宦游人偏惊物新云霞出海曙梅栁渡江春淑气催黄鸟晴光转绿苹忽闻歌古调归思欲沾巾　宋之问奉和圣制立春日侍宴内殿出剪防花应制诗曰金阁妆仙杏琼筵弄绮梅人间都未识天上忽先开蝶绕香丝住蜂怜防艳廻今年春色早应为剪刀催　沈佺期奉和立春游苑迎春应制诗曰东郊暂转迎春仗上苑初飞行庆杯风射蛟冰千片断气冲鱼钥九关开林中觅草才生蕙殿里争花并是梅歌吹衔恩归路晚栖乌半上鳯城来　崔日用奉和立春游苑迎春应制诗曰乗时迎气正璿衡防浐烟氛向晓清剪绮裁红妙春色宫梅殿栁识天情瑶筐防燕先呈瑞金缕晨鸡未学鸣圣泽阳和宜宴乐年年捧日向东城　武平一奉和立春日内出防花应制诗曰銮辂青旂下帝台东郊上苑望春来黄莺未觧林间啭红蘂先从殿里开画阁条风初变栁银塘曲水半含苔正逢睿藻光韶律更促霞觞畏景催　李白早春寄王汉阳诗曰闻道春还未相识走傍寒梅访消息昨夜东风入武阳陌头杨栁黄金色碧水浩浩云茫茫美人不来空断肠预拂青山一片石与君连日醉壶觞　赵彦昭奉和圣制立春日侍宴内殿出剪防花应制诗曰剪防迎初攀条故冩真花随红意发叶就緑情新嫩色惊衔燕轻香误采人应为东风拂能令芳春　刘威早春诗曰晓来庭户外草似依依一夜东风起万山春色归冰消泉脉动日暖露花晞已醖看花酒娇莺莫预飞　畅诸早春诗曰献岁春犹浅园林未尽开雪和新雨落风带旧寒来听鸟闻归雁看花识早梅生涯知防日更被一年催　张濯迎春东郊诗曰颛顼时初谢句芒令复陈飞灰将应节賔日已知春考厯明三统迎祥受万人衣冠宵执玉坛墠晓清尘肃穆来东道廻环供北辰仗前花待发旂处栁迎新云敛黄山际冰开素浐濵圣朝多庆赏希为荐沈沦　元稹和乐天早春见寄诗曰雨香云澹觉微和谁送春声入棹歌萱近北堂穿土早栁偏东靣受风多湖添水剂消残雪江送潮头涌漫波同受新年不同赏无由缩地欲如何　王绰迎春东郊诗曰玉管潜移律东郊始报春銮舆膺寳运天仗出佳辰膏泽光时軰恩辉及物新虬螭动旌斾烟景入城闉御栁初含色龙池渐啓津谁怜在隂者得与蛰伸　冷朝阳立春诗曰玉律转佳节青阳应北辰土牛呈岁稔防燕表年春腊尽星廻次寒余月建寅风光何处好云物望中新流水初销冻潜鱼欲振鳞梅花将栁色偏思越乡人　曹松立春诗曰春日一杯酒便吟春日诗木梢寒未觉地脉暖先知鸟啭星沈后山分雪薄时宁无剪花手赠与最芳枝　宋范成大立春日郊行诗曰竹拥溪桥麦盖坡土牛行处亦笙歌麴尘欲暗垂垂栁醅靣初明浅浅波日满县前春市合潮平浦口暮帆多春来不饮兼无句奈此金幡防胜何　朱乔年立春日雷诗曰陌上冬干泣老农天留甘雨付春工阿香急试雷霆手莫放人间有卧龙　元栁贯立春日诗曰江上迎春春日稀跨鞍真似早朝归饮厘梦惜红螺小霑赐心惊防燕飞沐罢为慙呼镜镊宴回容我从旌旂东风若也勤披拂莫遣寒梅一飞　明李东阳立春日车驾诣南郊诗曰暖香和露绕蓬莱彩仗迎春晓殿开北斗旧杓依岁转南郊佳气隔城来云行道龙随辇雾散仙坛日满台不似汉家还五畤甘泉谁羡校书才
　　原颂刘臻妻献春颂曰陆降坎青逵升震隂祗送寒阳灵迎春
　　原歌隋青帝歌曰震宫初动木德惟仁龙精戒旦鸟厯司春
　　春分一
　　原尚书曰日中星鸟以殷仲春注云日中谓春分之日也鸟南方朱鸟七宿春分之昬鸟星毕见以正仲春之气节　礼记曰春分之日鸟至雷乃发声始电蛰咸动啓户始出　又曰日夜分则同度量均衡石角斗甬正权概【注曰因日夜等而平当平也】　又曰春分之日祀朝日于东郊　周礼曰保章氏以五云之物辨吉凶水旱降丰荒之祲象【注曰以二至二分观云色也】　又曰春分之日祭马祖【注曰祭于大泽用刚日】　春秋正义曰一年分为四时时皆九十余日春之半秋之半昼夜长短等昼夜中分百刻故春秋之半称春秋分　増又曰日月之行也分同道也注云日夜等故曰同道　原孝经纬曰惊蛰后十五日斗指卯为春分　易通卦验曰震东方也主春春分日出时青气出直震此正气出也气出右万物半死气出左蛟龙出震气不至则岁中少雷万物华而不实人民疾热应在其衡　逸周书曰春分之日鸟不至妇人不嗣孝经说曰天有七衡春分之日日在中衡　晋天文
　　志曰老人星曰南极以春分之夕见于丁　増又曰老人星见则治平主寿昌　明防典曰春分之日祭大明之神甲丙戍庚壬年帝亲祀余年遣大臣摄祭　原白虎通曰明庶风春分至王者正封疆修田畴　増风俗通曰鼓者动也春分之音万物含阳皆鼓甲而动也岁时百问曰一年三百六十日一日十二时一时八刻一日百刻此常数也故成周挈壶以百刻分昼夜至春分则昼夜各五十刻而昼夜平分故曰春分阳之中也乃二月之中气也　唐韵曰鶗鴂鸟名闗西曰巧妇关东曰鶗鴂春分鸣则众芳生秋分鸣则众芳歇服防曰鶗鴂一名鵙即伯劳也
　　春分二
　　原礼记曰鸟至之日以太牢祠于高禖注髙辛之世鸟遗卵娀简吞之而生契以为嘉祥而立祠故以鸟至日祀之以祈嗣也　増说文曰祀髙禖以请子请子必以乙至之日者春分来秋分去开生之鸟帝少昊司命之官也　左传曰僖公五年正月辛丑朔日南至公旣视朔遂登台以望而书礼也凡分至啓闭必书云物为备故也　家礼曰祭用二分二至程子曰时祭用仲月家礼前旬诣祠堂以珓防卜日朱子曰卜日无定虑有不防温公曰孟诜家祭仪用二分二至甚便
　　春分三
　　増朝日　书云【上详春分一下详春分二】　昼夜等　度量同【俱详春分一】　原雷雨行　阳云出【易通卦验云春分明庶风至雷雨行桃始华　又云春分则阳云出张精如白鹄】　増星曰南极　气出东方【震东方也主春分日出青气出直震此正气也　南极详前】
　　春分四
　　原鸟至【周书云春分之日鸟至】鸟星见【详春分一】　退贪残　进温良【京房易妖占云春分退贪残进温良赈不足求隐逸】　中气　同道【俱详春分一】増春分鼓音【详春分一】乐律分数【春分二月中四阳生四九三十六并体数为六十六故夹钟六十六分】

　　御定渊鉴类函卷十三
<子部,类书类,御定渊鉴类函>
　　钦定四库全书
　　御定渊鉴函卷十四
　　岁时部三【夏　立夏夏至】
　　夏一
　　原礼记曰南方者夏夏之为言假也长之养之假之仁也　尔雅曰夏为朱明一曰长嬴　増又曰夏为昊天又曰夏祭曰荐　又曰四月为余五月为臯六月为
　　且　释名曰夏五月谓之蕤宾蕤者下也宾者敬也言阳气下隂气上极隂气始宾敬之也　易统通图曰夏日月行东南赤道曰南陆　原尚书曰申命羲叔宅南交日永星火以正仲夏鸟兽希革　増又曰夏暑雨小民唯曰怨咨　尚书大传曰夏昏火正可以种黍　原尚书考灵曜曰火星为夏期专阳相同精感符　増诗曰四月秀葽五月鸣蜩　又曰绸缪束楚三星在户【三星五月中直户也】　又曰维此六月旣成我服　又曰六月食鬰及薁　又曰五月斯螽动股六月莎鸡振羽　又曰四
　　月维夏六月徂暑　又曰无冬无夏值其鹭羽　又曰冬之夜夏之日百岁之后归于其室　原诗含神雾曰曹地处季夏之位土地劲急音中徴其声清以急　礼记月令曰孟夏之月日在毕昏翼中旦婺女中【郑注曰孟夏者日月防于实沈而斗建巳之辰】其日丙丁【丙炳也万物皆炳然着见而强大】其帝炎帝其神祝融【此赤精之君火官之臣炎帝大庭氏也祝融颛顼氏之子曰黎为火官正者】律中仲吕【髙诱注曰阳散在外隂实在中所以旅阳成功故曰仲吕也】蝼蝈鸣蚯蚓出王瓜生苦菜秀【蝼蝈蛙也王挈也髙诱曰蝼蝈虾蟇也蒲结反】靡草死麦秋至断薄刑决小罪【靡草荠葶之属】仲夏之月日在东井昏亢中旦危中【郑注曰仲夏者日月防于鹑首而斗建午之辰】律中宾【髙诱曰是月隂气萎在下象主人阳气在上象宾客】小暑至螗蜋生反舌无声【螗蜋螵蛸母也反舌百舌鸟髙诱曰螗蜋代谓之天马一名龁庬兖豫谓之巨斧是月隂作于下阳散于上反舌百舌也变易其声仿百鸟之鸣故谓之百舌也】鹿角解蝉始鸣半夏生木槿荣【木槿玉蒸也名蕣一名榇】季夏之月日在栁昏火中旦奎中【郑康成曰季夏者日月防于鹑火而斗建未之辰】律中林钟温风至蟋蟀居壁【按尔雅曰蟋蟀蛬刘劭注云谓蜻蛚也孙炎云梁国谓之蛬郭璞云今促织也蛬音义或作蛩方言蜻蛚楚谓之蟋蟀似蝗而小正黑有光泽如漆有角翅一名蛬一名蜻蛚幽州人谓之促织】鹰乃学习腐草化为萤【鹰学习谓攫搏萤飞萤火也】　又曰仲夏之月天子羞以含桃先荐寝庙蝉始鸣木槿荣可以居髙明可以逺眺望可以升山陵可以处台榭　増又曰乐正崇四术立四教冬夏教以诗书　又曰凡乐春夏学干戈　又曰春作夏长仁也　又曰明堂位曰季夏六月以禘　左传曰龙见而雩　国语曰夏日可畏　原夏小正曰四月昴则见【昴星名】　又曰五月参见则蜋蜩鸣【蜋蜩者五彩具】初昏大火中【大火心星】　増孝经说曰斗指午为夏　原孝经纬周天七衡六间曰立夏后十五日斗指已以为小满　増史记曰墨者亦向尧舜言徳行曰夏日葛衣冬日鹿裘前汉书曰朱明盛长敷与万物敷华就实旣阜既昌又曰夏则火王其精在天温暖之气养生百木　又曰太阳者南方南任也阳气任养物于时为夏夏假也物假大乃宣平　原续汉书律厯志曰日行南陆谓之夏増后汉书张纯奏议曰礼三年一祫五年一禘禘祭
　　以夏四月夏者阳气在上隂气在下故正尊卑之义也原梁元帝纂要曰夏曰朱明【气赤而光明】朱夏炎夏三夏
　　九夏天曰昊天【言气浩汗】风曰炎风节曰炎节草曰茂草杂草木曰蔚林茂林密茂孟夏亦曰维夏首夏季夏亦曰徂暑【徂往也言暑始往】　増荘子曰井鼃不可以语海夏虫不可以语冰　原文子曰政失于夏荧惑逆行夏政不失则降时雨　増管子曰夏日不非爱火也　又曰九暑至时雨乃降五谷百果乃登　邹子曰季夏取桑柘之火　原尸子曰夏为乐南方为夏夏兴也南任也是故万物莫不任兴蕃殖充盈乐之至也　淮南子曰孟夏之月南宫御女赤色衣赤衣吹竽笙　増又曰炎风之野赤帝祝融之所司　鹖冠子曰斗柄南指而天下皆夏　董子曰阳常居大夏以生育长养为事论衡曰虎出有时犹龙见有期也隂物以冬见阳虫以夏出出应其气气动其参昴以冬出心尾以夏见参昴则虎星心尾则龙象星出而物见气至而动天地之性也　崔寔政论曰夏扈趣耘锄【即窃脂亦呼播糓】　三统厯曰立夏为四月节小满为四月中气小满者言物长于此小得盈满芒种为五月节夏至为五月中气芒种者言有芒之糓可稼种也小暑为六月节大暑为六月中气小暑大暑者就极热之中分为大小月初为小月半为大　西京杂记曰阳徳用事则和气皆阳建巳之月是也故谓之正阳之月四月阳虽用事而阳不独存此月纯阳疑于无隂故亦谓之隂月　素问岐伯曰春胜长夏长夏胜冬注长夏者六月也土生于火长在夏中旣长而王故云长夏也　蔡邕月令章句曰百糓各以其初生为春熟为秋故麦以孟夏为秋　原楚辞曰滔滔孟夏草木莽莽　又曰恢台之盛夏　増文粹曰离位克明火中宵见峰云暮起景风晨扇　太原注曰万物丰于熏夏耗于元冬　陆机纂要曰夏名连隂夏雨名緜雨
　　夏二
　　増淮南子曰武王防暍人于栁下而天下怀　世说曰武王见暍人王自左拥而右扇之　国语曰鲁宣公夏滥于泗渊里革断其罟而弃之曰古者大寒降土蛰发水虞于是乎讲罛罶取名鱼登川禽而甞之寝庙行诸国人助宣气也今鱼方别孕不教鱼长又行网罟贪无蓺也公曰吾过矣里革匡我是良罟也　嵇康髙士传曰被裘公者吴人延陵季子出游中道见有遗金顾而谓公曰取彼金公投鎌瞠目拂手而言曰何子之髙而视之卑五月披裘而负薪岂取金者哉季子大惊旣谢而问其姓名曰吾子皮相之士而安与语姓名也　原淮南子曰邹衍事燕惠王尽忠左右谮之王系之仰天而哭夏五月为之下霜　増汉书曰中尚署五月献缓带　史记曰汉武帝始幸雍郊见五帝以孟夏四月荅礼焉　又曰汉元帝永初元年四月日色青白无影正中时有影无光是夏寒至九月日乃有光　桓子新论曰元帝被病广求方士汉中逸人王仲都者诏问所能为对曰但能忍寒暑耳因为待诏至夏大暑日使暴坐又环以十炉火不言热而身汗不出　谢承后汉书曰宋均为九江太守五日一视事夏以平旦　又曰袁绍在河朔毎至夏大饮曰避一时之暑故号为河朔饮晋书曰肃慎国一名挹娄夏则巢居　晋阳秋曰车字武子家贫读书常不得油夏月则练囊盛数十萤以夜继日　南史曰梁何逺为武昌太守武昌俗皆汲江水盛夏逺患水热每以钱买人井寒水不受钱者则以水还之其他事率多此　唐书曰髙帝夏宴蒲萄园赐朱樱惟宰相及学士得从行给翔麟马帝赋诗学士属和　开元遗事曰长安富人每至暑伏中各于林亭内植画柱以锦结为凉棚设坐具召长安名姝闲坐逓请为避暑防　又曰王元宝都中巨豪也家有皮扇制作甚精寳每暑月宴宾客即以此扇置于坐前使新水洒之则飒然风生酒筵之间客有寒色遂命撒去明皇亦曽差中使取看爱而不授曰此龙皮扇子也　杜阳杂编曰李辅国家夏则于堂中设迎凉草其象碧而干似苦竹叶细如松虽若干枯而未尝雕落盛暑挂之窓户间则凉风自至　老学庵笔记曰成都之俗每岁四月十九日士女泛舟浣花谿之百花潭府尹亦至上置酒高防设水戏渡尽乐而返相传唐冀国夫人故事也四月十九日成都谓之浣花遨头宴于杜子美草堂沧浪亭倾城皆出锦绣夹道蜀人云虽戴白之老未尝见浣花日雨也　北梦言曰蜀孟知祥其军战胜董璋时军中暑热知祥廵行抚问三军忻然如热而濯括地图云天毒国最大暑热夏木皆干死民善没水
　　以避日遇时暑常入寒泉之下　武昌记曰樊山东有小溪盛夏时凛然常有寒气故谓之寒溪
　　夏三
　　原龙见　鹑栖【左传曰龙见而雩注云龙见建巳之月苍龙七宿之体昏见东方　张衡应间曰溽暑至而鹑火栖寒冰冱而鼋鼍蛰】　麦秋　梅雨【礼记曰孟夏麦秋至详夏一　周处风土记曰梅熟时雨谓之梅雨】　翔鵙　鸣蝉【礼记仲夏之月鵙始鸣李颙羡夏篇曰咧咧林蜩鸣翩翩鸣鵙翔下详夏至】　荣槿　秀葽【上详夏一　毛诗曰四月秀葽注不荣而实曰秀葽草也】　草滋　木蔚【曹植古乐府艳歌行曰夏节纯和天清凉百草滋植舒兰芳　下见傅元述夏赋】　素防　朱李【左思蜀都赋口朱樱春就素防夏成　魏文帝与呉质书曰浮甘瓜于清泉沈朱李于寒冰】　炎风　炽日【陈琳大暑赋曰土润溽以敲蒸时淟涊以混浊温风鬰其彤彤譬炎火之陶烛　曹植大暑赋曰炎帝掌节祝融司方维扶桑之髙燎炽九日之重光】朱辂　赤旗【礼记孟夏之月天子居明堂左个乗朱辂兵书曰夏出兵赤旗在前执防前行】象徳　封功【范子计然曰徳取象于春夏刑取象于秋冬　下详夏至】　风观
　　冰台【潘岳关中记曰桂宫一名甘泉又作迎风观寒露台以避暑　陆翽邺中记曰石季龙于冰井台藏冰三伏之日以冰赐大臣】　祭黍　羞桃【上详立夏下详夏一】　均管　颁冰【礼记曰仲夏之月命乐师修鼗鞞鼔以均琴瑟管箫周礼曰凌人掌夏颁冰注云暑气盛以冰颁赐】环炉　交扇【上详夏二　刘义庆世说曰郗嘉宾三伏之月诣谢公炎暑熏赫虽复当风交扇犹霑汗流离】　啸风　漱露【王粲大暑赋曰仰庭熠而啸风风既至其如汤气呼吸以祛和汗雨下而霑裳　王度扇上铭曰朱明赫离光啓窻来清风服绤潄云露体夷神自融】　粪田　染防【可以粪田畴可以美疆土　月令命有司染防黼黻文章必以法故无或差忒以供郊庙祭祀之服以为旗章以别贵贱等级之度】　濯枝雨　飞芒露【周处风土记曰仲夏濯枝荡川注云此节常有大雨名濯枝下见傅元述夏赋】　黄雀风　丹鱼水【周处风土记曰仲夏长风扇暑注云此节东南常有风俗名黄雀长风　下详夏至】　避暑饮　感凉会【魏文帝典论曰大驾都许使光禄大夫刘松北镇袁绍军与绍子弟日共宴饮常于三伏之际昼夜酣饮极醉至于无知详夏二　傅咸感凉赋序曰盛夏月困于炎热热甚不过旬日而复自凉以时之凉命亲友曲防作赋尔】　蚯蚓出　鸤鸠鸣【月令　淮南子云孟夏鸤鸠鸣】　处南宫　居正殿【淮南子云孟夏之月处南宫　尚书考灵曜云季夏可以居正殿】　不动众　无出兵【月令云季夏不可以起兵动众　尚书考灵曜云季夏无出兵】　増畏日　凯风【上详夏一张九龄赋句芒在辰凯风入律】　防暍　握火【上详夏二　呉越春秋越王欲复呉仇冬】
　　【则抱冰夏则握火悬胆于户出入尝之】　清风　烈日【上见风　宋吕正献公居家夏不挥扇冬不附火一日盛夏杨大夫环寳字器之将赴官来辞杨乃吕氏甥吕公于西窗下烈日中公裳对坐饮酒三杯杨汗流浃背公凝然不动】　陈谟　聮句【周礼大行人掌大宾之礼及大客之仪以亲诸侯春朝诸侯以图天下之事秋觐以比国之功夏宗以陈天下之谟冬遇以协诸侯之虑　唐文宗夏日与桞公权聮句文宗曰人皆苦炎热我爱夏日长权曰熏风自南来殿阁生微凉苏东坡谓其有美无箴足之云一为君所移苦乐永相忘愿言均此施清隂徧四方】　浮瓜　沈李【详前素防注】　调冰　雪藕【杜甫陪诸公子纳凉诗公子调冰水佳人雪藕丝】　竹寒　荷净【杜甫诗我有江隂竹能令朱夏寒竹深留客处荷净纳凉时】　赐蛇　伐蛟【酉阳杂爼明皇以申王畏暑赐之冷蛇白色而不伤人冷如冰雪玩之不复有烦热也　吕氏春秋季夏之月令渔师伐蛟升注云蛟能害人难得故言伐神物可以决吉凶入宗庙尊之故曰升也】　提壶　布糓【杨万里诗提壶醒眼看人醉布谷催人不自耕】　辟暑犀　迎凉草【苏鹗杜阳杂编夏月唐文宗延学士讲易赐辟暑犀　下详夏二】　澄水帛　招凉珠【杜阳杂编唐同昌公主暑日大防暑气方盛命取澄水帛以水蘸之挂于内轩满座皆思挟纩澄水帛长八九尺似布而细明薄可鉴云其中有龙涎故能消毒暑也　广记燕昭王登握日之台得神鸟衔洞光之珠以消烦暑谓之招凉珠】结锦棚　抱铁柱【上详夏二　烈士传楚王夫人尝于夏日纳凉而抱铁柱心有所感遂怀孕后产一鐡楚王命镆鎁为防劒一雌一雄】　去热脯　消暑珠【神异经云北方层冰万里厚百丈有磎防在冰下土中其形如鼠食冰下草木根肉重万斤取以作脯食之去热　拾遗记云黑蚌珠千年一生燕昭王尝怀此珠当盛暑之月体自轻凉号消暑珠】　陆机思乡　嵇康好锻【语林晋陆机在洛夏月忽思东头竹篠饮语刘寳曰吾思乡转深矣　晋书嵇康性巧而好锻宅有一栁甚茂乃激水环之夏月居其下以锻】　葛洪入水　仲都环炉【晋葛洪从祖元学道得仙自号仙翁每大醉夏则入水底八日方出以其能闭气胎息也按洪字稚川号抱朴子因以名书　下详夏二】　孙登草裳　羊欣练裙【晋书孙登字公和时人于汲县北山窟中得之夏则编草为裳冬则被髪自覆　宋书羊欣父不疑为乌程令欣时年十二王献之为呉兴守甚爱之欣尝于夏月着新练裙昼寝献之书数幅而去欣本工书因此弥善】　服六壬符　运七轮扇【上详热一　西京杂记汉长安巧工丁缓作七轮扇连续七轮大皆径丈夏月使一人运之满堂皆寒】　草木皆干　禽鸟不度【括地图天毒国最暑热夏则草木皆干　朱提郡堂狼山多毒草盛夏之月飞乌过之亦不得去故呉俶赋朱提则飞乌不度】　游篽宿园　幸绣岭宫【王莾欲娯乐元后令四时廵四郊春幸茧馆祓灞水夏游篽宿园秋歴东馆泛昆明池冬享饮飞羽殿校猎上兰观登长平馆而临泾水　唐开元中明皇幸洛至绣岭宫时属炎暑上曰姚崇多计令力士探之回奏曰崇方紾絺乗小驷按辔木隂下】　马援征蛮　杨茂为守【汉马援字文渊扶风人征武溪蛮防盛暑穿岸为屋以避炎气汉书杨茂字季实为东川郡守冬坐白羊裘夏则处单版榻】　樽前暑尽　屋上泉鸣【剧谈録唐李徳裕尝宴客时畏景赫曦咸有鬰蒸之苦既延入小斋列坐开尊烦暑都尽如渉髙秋及罢出户则熇然焦灼有好事者求亲信问之荅曰此日以金盆贮水渍白龙皮置于坐末故也白龙皮新罗国所献得之海中　拂菻国盛暑之节乃引水潜流上遍于屋宇机制巧密人莫知之观者惟闻屋上泉鸣俄见四檐飞溜悬波如瀑布】　冰蚕丝裀　紫龙防拂【乐府杂録康老子本长安富家子生计荡尽遇老妪持旧锦褥货鬻乃以半千获之寻有波斯人见之乃曰此是冰蚕丝所织暑月置于座满室清凉即酬千万　杜阳杂编元载有紫龙防拂色如烂椹刻水晶为柄置于堂中夜则蚊蚋不敢入拂之有声鸡犬无不惊逸】　杨妃却暑　国忠镂冰【杨妃外传云明皇夏月授杨妃却暑犀如意　又曰杨国忠子弟以奸媚结识朝士每至伏日取坚冰令工人镂为鳯兽之形或饰以金环防带置之雕盘中送与王公大臣惟张九龄不受此恵】　四月原祭雨师　祈糓实　日当昴位　斗建巳初【月令】
　　天子饮酎　后妃献茧【重酿之酒　给郊庙之服】　増梅熟　竹凉【杜甫诗南京西浦道四月熟黄梅　庾子山诗衫含焦叶气扇动竹花凉】　圆荷　细麦【杜甫诗圆荷浮小叶细麦落轻花】　栁老　梅酸【李炳诗栁老抛緜后梅酸入骨时】　竹粉　蒲刀【李白诗竹粉千腰白　施肩吾诗蒲蓄青刀插水】　松花　麦穗【黄庭坚诗乌栖松陨花　徐师川诗四月麦穂如马尾汤饼在眼如可喜】　五月　原月次居离　斗维建午　百药可蓄　众果具繁【上月令下文选】　増风帘　露井【黄孝先诗风帘燕引五六子露井榴开三四花】　落梅风　隔辙雨【风俗通云五月落梅风江淮以为信风　五月雨为隔辙雨即分龙雨】　变雀鱼　媚蝶草【藻林云五月海鱼变黄雀　草木状云鹤草蔓生其花鞠尘色浅紫蒂叶如栁而短夏中开花形如飞鹤觜翅尾足无所不备出南海云是媚草上有老脱为蝶亦黄色女子藏之谓之媚蝶能致夫怜爱】六月　原暑变温风　萤飞腐草【小暑温风至六月节也　下月令】増冰山　雪槛【月令广义云杨国忠奢侈其子弟六月凿冰为山围筵席客有寒而挟纩者雪槛一作雪巘即冰山取象别名所以列槛防如雪然】　雪山　冰井【五岳游云峨睂西望西域雪山夜白瓒岏此浩刼积雪不消六月乃益明数千里仅咫尺间　一统志冰井台在临漳县治西南曹操建】　羊酪　虎汤【叩头録云房寿六月调羊酪造金风酢　家塾事亲书云西瓜性温熟可食觧暑名白虎汤】　狐几　鹤觞【云仙散録云房寿六月召客狐文几　酒谱云江东人刘白堕善酿六月以罂盛酒于日中经旬味不变而愈香美使人久醉朝士千里相餽号白鹤觞一名驴酒】漂麦　献瓜【泰初元年六月宏州张珪憩石山有神曰律吕律吕敕汝二十日行硬雨语毕】
　　【腾空而去珪遍语邻人使速麦未及者至是日为雨所漂　通纪云洪武五年六月句容县民嘉瓜二同蔕而生礼部尚书陶凯奏祯祥实由圣徳帝曰草木之祥生于其土土人应之于朕何与时和岁丰乃王者之祥也】
　　夏四
　　原虫羽【象物从风鼓翼飞鸟之属】音征【夏气和则徴声调】　祀灶【阳气盛热祀之于灶从热也并月令】执衡【魏相曰南方之神炎帝乘离执衡司夏】　南讹【讹化也南方化育之事】南交【春与夏交之际】　昊天【夏曰昊天】暑节【亦曰炎节】　隆炽【射雉赋云时暑忽隆炽】恢台【楚辞】　居明堂【月令】居正庙【皇览逸礼曰仲夏则居明堂正庙】挺重囚【月令云季夏挺重囚益其食】赦罪人【尚书大传云季夏可以大赦罪人】　断薄刑【决小罪】出轻系【崇寛】　修鼗鞞　饬钟磬【月令云命乐师修鼗鞞执干戚戈羽调竽笙竾簧饬钟磬柷敔】　止声色【毋或进】薄滋味【毋致和】　紾絺绤【当暑】为旗章【别贵贱等级之度】　孟夏树桃【淮南子】　六月徂暑【诗】　九暑乃至【管子曰南方曰日其时曰夏其气曰阳阳至火与气九暑乃至时雨乃降五糓乃登其徳施舍谓之日徳】　夏日成养【神农书】　景风扇物【魏文帝与呉季重书云方今宾纪时景风扇物天气和暖众果具繁时驾而游北遵河曲】　树木方盛【月令云季夏之月树木方盛命虞人入山行木毋有斩伐也】草木昌繁【徐干诗云陶陶朱夏徳草木昌且繁】草木莽莽【楚辞】草木萋萋【杜预七规云仲夏草木萋萋】　食李梅杏
　　【周书云夏食鬰李梅杏】　性礼事视　味苦臭焦【火之臭味】　食菽与鸡【菽实孚甲坚合属水鸡木畜时热食之亦以安性】　器髙以麤【象物长盛】　风曰炎风　景曰畏景　青春变节　赤帝司权【火帝为赤帝也】时当苦焦【其味苦其臭焦】　火流永日【日永星火】云吐竒峰【夏云多竒峰】温风炎气【文选朱夏振炎气溽暑扇温风】烁石流金【庄子】　狼山毒草
　　【山海经云狼山多毒草盛夏鸟过之不能去】银塘芳荷【见李徳林夏日诗】　焦泉之曲【蘧瑗云春有去雁之歌夏有焦泉之曲云云】荣木之诗【陶潜荣木诗序云日月推迁已复有夏也】　凯风扇物　赫日流辉　万木皆滋　百草悉茂【文选靡木不滋无草不茂】　静处朝诸侯【管子云春尽而夏始天子服黄而静处朝诸侯卿大夫列士循于百姓发号出令】坐阁作名倡【魏文帝诗云夏日曽避暑坐阁作名倡】　百官静事毋刑　乐师习合礼乐【并月令】　初茎蔚其曜新陈柯摵以改旧【潘岳射雉赋云于是青阳告谢朱明肇授靡木不滋无草不茂初茎蔚其】
　　【曜新陈柯摵以改旧】　毋举事以摇养气【月令云季夏毋举大事以摇养气注大事兴徭役以有为】毋发令以妨农事【又云季夏毋发令而待以妨神农之事也注曰发令而待谓出徭役之令以豫惊民也民惊则心动是害土神之气土神称曰神农者以其主于稼穑】　凉君子而清王侯【寿阳记曰义楼夏显中以凉君子上以清王侯】　増扇枕【黄香年七岁事亲孝夏月扇枕冬月温衾】　夏造冰【列老成子学幻于尹文先生能于夏月造冰】　赐汤饼【何晏美容魏文帝疑其傅粉夏月赐热汤饼拭汗而容愈洁】　夏雨雨人【管子见春令】冰雪金价【止戈集长安冰雪至夏月则价等金璧白少傅诗名动于闾阎毎须冰雪论筐不复偿价日日如是】　幸九成宫【唐大宗幸九成宫避暑】　延英殿对【唐书文宗每延英殿对宰相率漏下十一刻尝盛夏汗浃衣李綘欲趋出帝曰与卿论天下事乃真乐也】　羲皇上人【陶渊明夏日髙卧北窗下自号羲皇上人】　树隂读书【魏伯起夏月移版牀随逐隂讽读累年牀为之锐】　右军书扇【王羲之见老母持六角扇卖因书其扇各五字姥有愠色因谕曰但云王右军书以求百金姥从之人竞买】　延凉室梦【拾遗记汉武帝息于延凉室梦李夫人授帝蘅芜香帝起而香气着衣枕歴月不歇帝乃改延凉室为遗芬梦室】　昭阳紫绡【呉志孙权赵夫人善画巧妙无双权居昭阳宫倦暑乃展紫绡之帷夫人曰此不足贵妾欲穷思虑能使下绡帷而清风自入视外无有蔽碍列侍飘然自凉若御风行】　汗淋学士【东轩杂记学士王平甫盛夏流汗浃衣刘贡父曰眞汗淋学士也】　鴈臣避热【伽蓝记元魏时北边酋长遣子入侍尝秋来春去以避中国之热时人谓之鴈臣】　四月　原维夏【四月维夏】首夏【谢诗首夏犹清和】驱兽【无害五糓】登麦【天子乃以彘尝麦】　行爵出禄【必当其位】继长増髙【无有壊堕】　无大田猎【驱兽类也恐伤生】　无发大众【为妨蚕农】　杓指东南　正阳之月【正阳月慝未作慝谓隂气也】盛暑之时【亦曰炎暑】　畏日扬辉　火云戒节　祷祀山川【古卿士有益于人者以祈糓实】赞拔杰俊【选贤良举长大】　増枫虫【月令通攷横州出枫始生有食叶虫似蚕而赤黒四月熟如蚕将丝州人取其丝光明如琴弦海濵蜑人鬻作钓缗】　指星麦【拾遗记外国有指星麦四月火星出麦熟而获之蘖用水渍三夕而萌芽平日鸡鸣而用之俗呼为鸡鸣麦以之酿酒醇美久含令人齿动大醉则肝肠消烂俗谓消肠酒】　鹊翅扇【事物纪原王嘉拾遗记周昭王时修涂国献丹鹊一雌一雄孟夏取鹊翅以为扇一名条融一名不影此疑羽扇之始也】　慈竹笋【通攷四月生江南人以灰煑食之其竹内实节疎性弱可代藤形紧细】　游船戏【占城国四月有游船之戏】　樱笋厨【嵗时记四月十五日自堂厨至百司厨通谓之樱笋厨】　傍林鲜【月令通攷夏初林笋盛时扫叶就竹邉煨熟其味甚鲜名傍林鲜】　髙凤暴麦【后汉记髙鳯好读书夏月暴麦令鳯持竿防鸡时而大至鳯读书不觉漂麦】　五月　原鵙鸟鸣【芒种曰螗蜋生五月节也后五日鵙始鸣后五日反舌无声】　关市无索　游牝别羣【絷腾驹班马政】　火云方炽　畏景尤长　无用火南方【害微隂也】　无艾蓝以染【为伤长气】　用刚日祭先牧【祭于大泽用刚日祭先牧】习盛乐大雩帝【自鼗鞞至柷敔皆作曰盛乐】　长日助威棱之势　熏风同长育之恩増霉雨【古隽略黄梅雨梅当作霉因雨当梅熟之时遂讹为梅雨埤雅今江湘二浙四五月间梅】
　　【欲黄落则水润土溽柱础皆汗蒸鬰成雨谓之梅雨也】　海牛【齐地记东莱牛岛上尝以五月海牛产乳其形似牛而无角虎声牙爪如虎脚似鼍尾似鮎其皮甚软可供百用牛见人奔入水以杖击鼻则得之】佛水【说选真腊国五月迎佛水聚一国逺近之佛皆送水与国主洗身陆地行舟国主登楼以观】麦黄水【黄河五月水名】　桐花雨【五月雨】　五时图【初学记北朝妇人五】
　　【月进五时图五时花施帐之上是日又进长命缕宛转绳皆结为人象带之】　落梅花【李诗注江城五月落梅花吹笛曲名也】　五月渡泸【出师表五月渡泸深入不毛之地】　洛水宝图【唐垂拱四年五月庚申得宝图于洛水】　六月　原杀草　行木【并月令】　暑变温风【小暑温风至六月节也】　萤飞腐草【月令】大雨时行【月令】温风已至【季夏之日】　土润溽暑　节近早秋　无兴土功【不可以兴土功不可以合诸侯主云土将用事欲静也】可资农事　畏日更延于黄道　秋阳益炽于炎光【皜皜乎秋阳以暴之】　新律将加于烦暑　下伏式啓于炎阳【简文帝苦热诗云六龙驾罘罳三伏啓炎阳】　増三时雨【即甘泽雨】　夏金铃【菊谱夏金铃开以六月深黄千叶与万铃相而花头瘦小】佛顶菊【史正志菊谱五六月开菊花色微红】　莲花酒【叩头録房寿六月捣莲花制碧】
　　【芳酒凉物也】　槐黄举子【南部新书长安举子落第者六月后不出谓之过夏多借清净庙院作文章曰夏课时语曰槐花黄举子忙】　祀封放牓【通攷眞宗东封六月放梁固以下进士及第祀后土于汾隂放张师徳以下进士及第固父状元颢师徳父状元华魏野诗曰封禅汾隂连岁榜状元俱是状元儿】
　　夏五
　　原诗晋郭璞诗曰羲和骋丹衢朱明赫其猛融风拂晨宵阳精一何冏闲宇静无娯端坐愁日永　晋李颙诗曰炎光灿南溟溽暑融三夏黮防重云防砰棱震靁咤宋顔延之夏夜呈从兄散诗曰炎天方埃鬰暑晏
　　阕尘纷独静阙隅坐临堂对星分侧听风薄木遥睇月开云夜蝉当夏急隂虫先秋闻岁候初过半荃蕙岂久芬　齐谢朓出下馆诗曰麦候始清和凉雨销炎燠红莲摇弱荇丹藤绕新竹物色盈怀抱方驾娯耳目　梁萧子范夏夜独坐诗曰节序值徂炎兹宵在三伏冯轩伫凉气中筵倦烦燠寂寞对空窗清疎临夜竹虫音乱阶草萤光绕庭木帘月度斜晖风光起余馥一伤年志罢长嗟逝波速　梁徐怦夏诗曰炎光歇中宇清气入房栊晚荷犹卷緑疎莲久落红　梁徐摛晚夏诗曰夏景厌房栊促席翫花丛荷隂斜合翠莲影对分红此时避炎热清尊独未空　周庾信夏日应令诗曰朱帘卷丽日翠幕蔽重阳五月炎气蒸三时刻漏长麦随风里熟梅逐雨中黄开冰带井水和粉杂生香衫含蕉叶气扇动竹花凉早菱生软角初莲开细房愿陪仙鹤举洛浦听笙簧　隋李德林夏日诗曰夏景多烦蒸山水暂追凉桐枝覆玉槛荷叶满银塘轻扇摇明月珍簟拂流黄壶盛仙客酒缾贮帝台浆才人下铜雀侍妓出明光歌声越齐市舞曲冠平阳微风动罗带薄汗染红妆共欣陪宴赏千秋乐未央　隋薛道衡梅夏应敎诗曰长廊连紫殿细雨应黄梅浮云半空上清吹隔池来集鳯桐花散腾莲叶开幸逢为善乐频降济时才　又夏晚诗曰流火稍西倾夕影遍层城髙天澄逺色秋气入蝉声　唐杨师道和夏日晚景应诏诗曰辇路夹垂杨离宫通建章日落横峰影云归起夕凉雕轩动流吹羽盖息廻塘薙草生还緑残花疎尚香青嵒姑射碧涧似汾阳幸属无为日欢娯方未央　増宋之问夏日仙萼亭应制诗曰髙岭逼星河乗舆此日过野含时雨润山夏云多睿藻光岩穴宸洽薜萝悠然小天下归路满笙歌　宋欧阳修夏热诗曰阳晖烁四野万里纤云羲和困路逺正午当空留枝条不动影草木皆含愁深林虎不啸卧喘如呉牛蜩蝉一何防嗟尔徒啾啾杨万里夏夜追凉诗曰夜热依然午热同开门小立
　　月明中竹深密虫鸣处时有防凉不是风　张耒夏日诗曰长夏邨墟风日清檐牙喜鹊已生成蝶衣晒粉花枝午蛛网添丝屋角晴落落疎帘邀月影嘈嘈虚枕纳溪声久两如霜雪直欲樵渔过此生　又曰黄帘翠幙断飞蝇午影当轩睡未兴枕稳海鱼镌紫石扇凉山雪画青缯廊隂日转雕阑坐冷风生玉盌冰满案诗书尘蠹甚故应疎嬾过炎蒸　元周伯琦夏日阁中入直诗曰冰盘堆果进流霞中秘繙余夕景斜画舫径随圜殿过凤麟洲上数荷花　又曰流觞小殿曲阑萦波影帘栊浸绣楹静昼敲棊中贵语君王避暑在开平　明刘基夏日杂兴诗曰曽楼迢逓俯清郊天际羣山槛外交日暖水禽鸣哺子风轻沙燕语寻巢緑荷雨洗藏叶翠竹烟寒集凤梢可叹仲宣归未得苦吟终日倚衡茅　又曰菱叶荷花渐满池红榴緑篠正相宜天边日出园葵觉地底云生柱础知长夏未应炎暑过薄寒恰似晚秋时朝来苦怪防青鬓辄向风前学素丝金幼孜夏日喜雨写怀二首诗曰粉署依丹禁城虚
</div>
    <div class="pagination">
<a href="御定渊鉴类函_page23.html">上一页</a><span>...</span><a href="御定渊鉴类函_page19.html">19</a><a href="御定渊鉴类函_page20.html">20</a><a href="御定渊鉴类函_page21.html">21</a><a href="御定渊鉴类函_page22.html">22</a><a href="御定渊鉴类函_page23.html">23</a><span class="current-page">24</span><a href="御定渊鉴类函_page25.html">25</a><a href="御定渊鉴类函_page26.html">26</a><a href="御定渊鉴类函_page27.html">27</a><a href="御定渊鉴类函_page28.html">28</a><a href="御定渊鉴类函_page29.html">29</a><span>...</span><a href="御定渊鉴类函_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
