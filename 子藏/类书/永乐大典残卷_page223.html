<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 223 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 223 页/共 331 页</h1>
    <div class="content">　　永嘉僧择仁，善画松。其初遍求诸家画松，采其所长而学。有善画松身者、松皮者、布枝柯者、画杈者，根石者，择仁尽得其意。一夕梦吞数百条龙，自是遂臻于神妙云。
　　梦获一龙
　　【南唐书】
　　南唐主徐知诰，姓李，小字彭奴，唐室裔也。流寓濠泗，吴武王杨行密克濠州得之，异其状貌，养以为子。杨氏诸子不能容。行密以与徐温，乃姓徐，名知诰。温尝梦水中黄龙十数，温获一龙。而寤翌日得知诰，乃以为子，知诰奉温以孝闻。
　　梦黄龙无数
　　【钓矶立谈】
　　义祖常梦临大水，水中有黄龙无数，旁有一古丈夫，冠服如三礼图所画节服氏之形，荷一大戟而立。语艺祖曰：“汝可随意捉之。”义祖袒身而入，捉得一龙而出，惊悸而觉。”未几掠得烈祖，养以为子。
　　梦黄龙蟠地
　　【潮州府三阳志】
　　道隆，不知何许人。余襄公靖作《永兴华严院记》云：潮之海阳人，欲姓黄氏。得心印于汝州琏禅师。至和初游京师，客景德寺，宋仁宗梦黄龙蟠地，明日召至便殿问宗旨，隆奏对详允，上悦，馆于大相国寺烧香院，王公贵人争愿先见，未盥户外屦满矣。
　　梦白龙附肩
　　【五代薛史】
　　《梁太祖帝纪》：帝营于长芦，一夕梦白龙附于两肩，左右瞻顾可畏，悦然惊寤。
　　梦白龙挟船
　　【南史】
　　《宋刘穆之传》：穆之初为琅邪府主簿，尝梦与宋武帝泛海，遇大风。俯视船下，见一白龙挟船，既而至一山，山峰耸秀，意甚悦。
　　梦黑龙盘座
　　【武林纪事】
　　鲁公亮与一富家子俱赴春官，道经淮阳，同宿于娼馆。娼于公极意奉承，略不顾富家子，公曰：“我贫士也。今反下顾小人，误矣。”娼笑曰：“非汝所知也。我先一夕梦黑龙蟠屈座间，以一爪置水盆中。公适坐处，以手掬弄盆中水，正与梦应，故云公必贵耳。”后公亮果及第归，次淮阳，与娼相持大喜，遂纳为妇。
　　梦黑龙绕居
　　【王明清投辖录】
　　范宏父镗少年漂泊，尝徒步过豫章村落中。日高未得食，至一山寺，有僧梦黑龙绕其居。既兴闲步出户，有穷士凄然坐于三门，僧邀入解榻，推以食待之，且问其所向。宏父云：“谋赴开封试，途穷不能前，奈何？”僧倾囊以济其行，其徒笑且排之。是岁首荐，明年登科。后以龙图阁学士帅江西，其僧尚在，宏父厚报之。
　　梦黑龙蟠寺
　　【夷坚志】
　　福州张圣者，本水西双峰下居民。入山采薪，逢两人对奕于盘石上。与之生笋使食，张不能尽，遂谢去。即日弃家卖卜，未尝呵钱布卦，而人祸福死生随口辄应，自称曰张锄柄。绍兴中，张魏公镇闽，母冀夫人多以度牒付东禅寺，使择其徒披剃。长老梦黑龙蟠踞寺外，旦而观之则张也。问之曰：“欲为僧乎？”曰：“固所愿。”于是落发而立名“圆觉”。以双拳纳口中，每笑时几至于耳。素不识字，而时时赋诗，见交游间过举必尽言讽劝。郡士林东有才无行，尝批张头曰：“圆觉头生角。”张应声曰：“林东不过科，及期东以罪编隶。”后行游建安，放言忤转运副使马子约纯。马擒赴狱桎梏垂掠，而肌肤无所伤。竟用造妖惑众劾于朝，流梅州。久之复归乡。已卯之冬，或问新岁状元为谁？曰：“在梁十兄家。”皆莫能晓。既乃温陵梁丞相魁天下，十兄者克字也。张所遇奕者，一巾一髦坐髟者与之笋，盖钟离子云。
　　梦黑龙绕门
　　【夷坚志】
　　缙云富人潘君，少贫。尝贸易城中，天且墓，值大两急，避止道傍人家不能归，因丐宿焉，不知其娼居也。娼夜梦黑龙绕门左，旦起视之，正见潘卧檐下，心以为异。延入厚礼之，欲与之寝，潘自顾贫，甚力辞至再三。强之不可，一日醉以酒合焉，自是倾家赀济之，不问其出入。潘籍以为商，所至大获积财逾数十百万，因聘娼以妇。生子擢进士第，至郡守，其家至今为富室云。
　　梦骧龙见田
　　【饶双峰年谱】
　　先生之夕，父竹坡梦门之外，有骊龙见于田。
　　梦龙升天
　　【洪迈夷坚志】
　　罗春伯点，抚州崇仁人。淳熙甲午，就馆于邑人吴德秀家。受业者数辈。吴尝梦馆之西偏有物类狗，起于芭蕉从中，已而两角，嶷然奋身飞跃。历舍东升于天光彩灿然，照耀远近，遗鳞脱甲委堕满地，方审为龙也。觉而喜，偏以告人为谁祥应。比秋试独罗中选，其所居正在邑西也。后仕至佐枢庭。然未两月终于位。
　　梦龙飞天
　　【天堂闲话】
　　唐天年，河中进士杨玄同，老于名场。是岁颇亦徨，未涯兆朕，宜祈吉梦以卜前途。是夕梦龙飞天乃六足，及见榜乃名第六，则知固有前定矣。
　　梦龙戏日
　　【东斋记事】
　　英宗皇帝未生，濮安懿王梦二龙戏日傍，俄与日俱坠。以衣承之，大才寸许，将纳于佩囊，忽失所在，久乃见于云中。一龙人言曰：“我非汝所有。生之岁又见黄龙数四出入卧内，岂不神异哉！
　　梦两龙挺日图
　　【太平御览】
　　河图挺佐辅曰：黄帝修德立义，天下大治，乃召天老而问焉：“余梦见两龙挺日图，即帝以授余于河之都，觉味素喜不知其理，敢问于子？”天老曰：“河出龙图，雒出龟书，纪帝录图圣人所纪姓号，兴谋治平，然后凤凰处之。今凤凰以下，三百六十日矣。合之图纪天其帝图乎！黄帝乃戒斋七日，衣黄冠黄冕，驾黄龙之乘，戴蛟龙之旗，天老五圣皆从以游河洛之间，求所梦见者之处，弗得。至于翠妫之渊，大卢鱼沂流而至。乃问天老曰：“子见天中河流者乎？”曰：“见之。”顾问五圣，皆曰莫见。乃辞左右，独与天老跪而迎之，五色毕具，天老以授黄帝舒视之名曰录图。
　　梦龙空
　　【夷坚志】
　　政和末，张魏公与同舍二人自汉州从乡先生入京赴省试。诣一庙求梦，祷罢皆寂无所感，先生者年长于诸人三十许岁，甚怒曰：“缘汝三小子无敬心，累我不得梦。”斋戒三日，复往申祷，遂独梦入殿庭。见大龙长百丈夭矫空，一人奋而登其背，傍立者语之曰：“此张天师也。”寤而甚喜。夸言于众有得色，魏公曰：“既云姓张，安知此梦不为浚设。”先生愠曰：“汝之好盛一至于是耶！”是岁公擢第，后位极宰辅，终于少师。说者乃天子之师臣也。公之母冀夫人侄孙师孟亲闻公言。今为殿前司谏官。
　　梦金龙蟠床
　　【江少虞类苑】
　　李至阳尝作《亢宫赋》，其序略曰：“予多疾羸不胜衣，庚寅岁冬夕忽梦游一道宫，金碧明焕，一臣殿，一宝床。岿然于中一金龙盘踞于床之上，碧髯金鬣，光体天地。傍有道士转眄若谓余曰：“此亢宿之宫也。大象无停轮，且速拜之。汝将事此龙积疾亦消。”予将拜，龙辄先拜。至道初，太宗立真宗为皇太子，命公与李沆相并为宾客。太宗戒真宗曰：“二臣皆宿儒重德，不可轻待，吾选正人辅导汝，宗基国木吾无虑矣。”真宗恭禀皇训见必先拜，符亢宫之兆也。
　　梦龙罩床
　　【南史】
　　《梁文宣阮太后传》：太后本姓石，为武帝采女时在孕，梦龙罩其床。天监六年八月生元帝于后宫，是日大赦，拜为修容，赐姓阮氏。后元帝即位，追崇为文宣太后。
　　梦龙灶龟
　　【抚州府临川志】
　　金溪县西二里，禅居院僧。一日梦龙灶于龟，觉而亟视之，乃王禅师方醉寝齐厨。未几，示偈坐忘。
　　梦龙据腹
　　【史记】
　　《外戚世家》：汉王入织室见薄姬有色，诏内后宫。岁余不得幸，始姬少时与管夫人赵子儿相爱，约曰：“先贵无相忘。”已而管夫人赵子儿先幸汉王，汉王坐河南宫成皋台，此两美人相与笑薄姬初时约。汉王闻之，问其故，两人俱以实告。汉王心惨然怜薄姬，是日召而幸之。薄姬曰：“昨暮夜妾梦苍龙据吾腹。”高帝曰：“此贵征也。吾为女遂成之，一幸生男。是为代王，代王立十七年高后崩，迎代王立为孝文皇帝，而太后改号曰皇太后。
　　梦龙入怀
　　【太平广记】
　　汉董仲舒梦蛟龙入怀，乃作《春秋繁露》。
　　梦两龙枕膝
　　【续晋阳秋】
　　李太后在会稽王宫，梦两龙枕膝，日月入怀。其后果以相者之言见幸太宗，凡生烈宗会稽王道子，及鄱阳公主焉。
　　梦龙飞而落
　　【晋书】
　　《佛图澄传》：嘉平十四年三月，石季龙梦飞西南自天而落。旦而问澄，澄曰：“祸将至矣。宜父慈子孝深以慎之。”季龙引澄入东阁，与其后杜氏问讯之。澄曰：“胁下有贼不出十日，自浮图以西，此殿以东，当有血流。慎勿东也。”杜氏后曰：“和尚耄邪！”何处有贼？澄即易语云：“六情所受皆悉是贼。老自应耄，但少者不昏即好耳。”遂便寓言不腹彰的，后二日宣果遣人害车舀于佛寺中，欲因季龙临丧杀之，季龙以澄先灭故获免。
　　梦龙降池中
　　【元史】
　　《吴澄传》：澄生前一夕，其邻媪复梦有物蜿蜒降其舍旁池中，旦以告于人而澄生。
　　梦龙据屋
　　【南史】
　　《齐武帝纪》：帝生之夕，孝皇后、昭皇后并梦龙据屋，故小字帝为龙儿。帝年十三。梦人以笔画身左右为两翅，又著孔雀羽裳空中飞举，体生毛发长至足，有人指上所践地曰：“周文王之田也。”
　　梦龙绕殿
　　【南唐近事】
　　烈祖帝昼寝，梦一黄龙缭绕殿楹。鳞甲炳焕，逼而视之蜿蜒如故。上既寤，使视前殿即齐王凭槛而立。侦上之安否问其至止时刻，及视向背皆符所梦。上曰：“天意人谋信非偶尔。成吾家事其惟此子乎！”旬月之间遂正储位，即元宗也。
　　梦龙徙居
　　【绍熙仪真志】
　　六合县西南有慈济龙王庙，父老相传池龙。一日忽见梦于灵严寺主僧，以为池旁居民多不洁，愿徙居岩下，异听法音。旦率众西望迎至果起雷雨，今山立白龙祠。
　　【太平广记】
　　陇州吴山县，有一人乘白马夜行，凡一县人皆梦之语。曰：“吾欲移居暂候尔牛。”言讫即过。其夕数百家牛及明，皆披体汗流如水，于县南山曲出一湫方圆百余步，里人以湫龙因牛而迁，谓之特牛湫也。
　　梦龙降室
　　【渔隐从话】
　　诗说隽永云：王咸平黼为校书郎，日尝梦龙降其室，故韩子苍作《咸平生日书》云：昔年亲擢校书郎，夜梦苍龙绕屋梁，异事那知今日应，六龙深驻载赓堂。
　　梦龙踞堂
　　【夷坚志】
　　黄若讷字敏仲，邵武人。寓居临川。淳熙十三年冬入都赴省试，中涂会暮到旅邸，行商走卒充满其间，无可栖泊之地。黄谓主店者曰：“昏暗如此，欲前进不得。苟不见容讷将使我安之耶？”主者不得辞，旋空一室与之处。室距主翁家不远，翁夜梦黄龙从外至以爪抉门入，蟠踞中堂，光焰赫奕，惊而寤，疑必有贵客在邸，未黎明，起访焉。历视十数客皆不足当，独黄君为士子。意其兆应是也。又问知姓黄，益自信。戒仆俟盥栉毕，具茶汤诣之为话宵梦，乞志之于壁。黄固心喜，然亦不敢率而拒却。翁退复遣二儿来，皆儒衣冠度，不可已。勉书数语而去。暨来春揭榜则遭黜，或人云：龙虽贵证，尚尔沉郁。盖未即日腾辶卓飞天也。”黄失意，留连舍于张定叟侍郎之馆。时有南举先生者，道命术多中，往扣之。卦成，南曰：“好命，只是事事迟。更三年后却做官，但有一虑尊府君恐有不测，宜急归，是时黄老父在家，适得信报其抱疾，闻南语瞿瞿不自安，即日西还。至仲冬，父果卒。黄当免举，可应庚戌试。而正月在礻覃制中计无由可会。有旨以首春雪寒，恐远方布衣来者愆期，特展锁院半月。于是兼程而往于大院期已不及。乡人为委曲作道地，以门客避嫌试别所，遂登科。黄龙之祥，未知验于何日也。
　　梦龙入井
　　【文苑英华】
　　刘蜿朱氏梦龙解。一作辨。吴郡朱氏言昔之夜梦龙入井，客之好诞者作佳占以祥朱氏曰：“予未尝识周公孔子者也，然而使予得梦一丈夫苟冠衣之古者，因谓之周公孔子。人必知其自欺也。未尝识越，不知越之城郭宫室途巷，苟或梦之。未可自知其何城也。然则朱氏之所梦入井者，朱氏安知其龙乎？岂非常见画者。屈其脊，拿其爪，施甲鬣云气于身，则似乎其所入井者耶？是朱氏之梦画者也。殆非梦龙矣。自夏后以来，人不见龙，然而言龙者信其画而已。汉魏之数，见者见其画者也。薄姬之娠者亦画者也。时门之关者亦画者也。史皆谓之龙，且明史之妄，况朱氏之学妄哉！夫龙不轻出，又不可艺乎妇人有德不斗，故知皆非龙也。呜呼！龙以变化为德也，或者谓如所画亦可谓之龙也，则朱氏所梦曾何龙乎？”
　　梦龙感孕
　　【北史】
　　齐武明皇后娄氏，凡孕六男二女皆感梦。孕文襄，则梦一断龙。孕文宣，则梦大龙首尾属天地，张口动目，势壮惊人。孕孝昭，则梦蠕龙于地。孕武成，则梦龙浴于海。孕魏二后，并梦月入怀。孕襄成博陵二王，梦鼠入衣下。梦龙无尾。
　　【南史】
　　《陶弘景传》：初弘景母梦青龙尾，自地升天，弘景果不娶无子。
　　梦龙出腋下
　　【维杨志】
　　宋泰始七年，荀伯玉梦太祖乘船在广陵北渚，见上两腋下有翅不舒。伯玉问何当舒？上曰：“伯玉梦中自谓是咒师，向上唾咒之，凡六咒有六龙出两腋下，翅皆垂还而敛。元徽二年，而太祖破桂杨，威名大震。五年而废苍梧，太祖谓伯玉曰：“卿时乘之梦今且效矣。
　　梦龙出身中
　　【青锁高议】
</div>
    <div class="pagination">
<a href="永乐大典残卷_page222.html">上一页</a><span>...</span><a href="永乐大典残卷_page218.html">218</a><a href="永乐大典残卷_page219.html">219</a><a href="永乐大典残卷_page220.html">220</a><a href="永乐大典残卷_page221.html">221</a><a href="永乐大典残卷_page222.html">222</a><span class="current-page">223</span><a href="永乐大典残卷_page224.html">224</a><a href="永乐大典残卷_page225.html">225</a><a href="永乐大典残卷_page226.html">226</a><a href="永乐大典残卷_page227.html">227</a><a href="永乐大典残卷_page228.html">228</a><span>...</span><a href="永乐大典残卷_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
