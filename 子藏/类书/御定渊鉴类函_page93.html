<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 93 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 93 页/共 320 页
  </h1>
  <div class="content">
   县令一
　　原杜氏通典曰周官有县正【四百里为县】各掌其县之政令而赏罚之春秋时列国相灭多以其地为县则县大而郡小故传云上大夫受县下大夫受郡【周官作雒篇曰分以百县县有四郡】县邑之长曰宰曰尹曰令曰大夫【晋谓之大夫鲁衞谓之宰楚谓之令尹】其职一也【孔子为中都宰一年四方皆则之由中都宰为司空　又齐威王即位召即墨大夫语之曰子居即墨毁日至然吾使人视即墨田野辟民人给官无留事东方以寜是子不事我左右以求名也封之万家召阿大夫语曰自子之守阿名日闻然吾使人视阿田野不辟民人贫苦是子以币厚吾左右以求】
　　【名也乃烹阿大夫左右常称者皆并烹之遂起兵击诸侯诸侯震惧人人不敢饰非务尽其诚齐国大治】至于战国则郡大而县小矣故甘茂谓秦武王曰宜阳大县名曰县其实郡也　汉制列侯所食县曰国皇太后公主所食曰邑有蛮夷曰道凡县万户以上为令减万户为长侯国为相秩次亦如之皆秦制也汉因之【汉书曰凡】
　　【县大率方百里民稠则减稀则旷】成帝绥和元年长相墨绶哀帝建平二年复黄绶秋冬集课上计于所属郡国【胡广云秋冬岁尽各计县户口垦田钱粮出入盗贼多少上集簿丞尉以下岁诣郡课校其功功多尤为最者于廷尉劳勉之以劝其后多尤为殿者于后曹对责以糺怠慢也　卓茂为密令劳心谆谆视民如子民不敢欺光武初即位诏曰前密令卓茂能为人所不能为夫名冠天下当受天下重赏今以茂为太傅封襃德侯食邑三千户以茂长子为大中大夫次子为郞中　又周荣字平孙当窦宪纵暴荣尝排奏之及窦氏败荣自郾令擢为尚书令　又王涣为洛阳令人为立祠及桓帝事黄老道毁诸旁祠惟特诏密县留卓茂庙及涣祠也　又汉官曰明帝临观见洛阳令车骑意河南尹及至而非尤其太盛勅去轩绥时偃师长治有能名以事诣台因取赐之下县遂以为故事】其郡有盐官铁官工官都水官者随事狭广置令长及丞秩次皆如县道无分土给均吏【后汉凡郡县出盐多者置盐官主盐税出铁多者置铁官主鼔铸百工多者置工官主税物有水池及渔利多者置水官主平水渔税所在诸县均差吏更给之署吏随事不具县员】　晋置大县令有治绩官报以大郡【山公启事曰温令许奇等并见能名虽在职各日浅宜显报大郡以劝天下诏曰按其资厯悉自足为郡守各以在职日浅则宜尽其政绩不宜速他转也】不经宰县不得入为台郎宋诸县署令铜印墨绶进贤两梁冠自晋宋以后令长国相皆如汉制【齐傅琰字季珪为山阴令父傅祐亦为山阴令父子并着奇绩世云诸傅有治县谱子孙相传不以示人　梁顾宪之字士思为建康令京师饮酒得醇旨者辄号为顾建康谓其清且美也何远字义方自武昌太守除名后起为建康令正身励亷节除淫祀武帝闻其名擢为宣城太守自县令为】
　　【近畿大郡近代未有　张稷字公乔为剡县令多为山水游及山贼作乱又保全县境　萧景字子昭为永宁令永嘉太守牓郡门曰诸县有疑滞可就永宁令决之】　后魏县置三令长【说在刺史篇】孝文初制县令能静一县刼盗者兼理二县即食其禄能静二县者兼理三县三年迁为郡守二千石能静二郡者兼理至三郡亦如之三年迁为刺史太和中次职令其禄甚厚【后魏孝文以北平府长史裴聿中书侍郎崔亮并清贫欲以俸禄优之乃以亮带野王令聿带温县令时人荣之】其后令长用人益杂但选勤旧令史为之而缙绅之流耻居其位　北齐制县为上中下三等毎等又有上中下之差自上上县至下下县凡九等然犹因循后魏用人滥襍至于士流耻居之元文遥遂奏于武成帝请革之乃密令搜扬世胄子弟恐其辞诉总召集神武门宣旨慰谕而遣自此县令始以士人为之　隋县有令有长炀帝以大兴长安河南洛阳四县令并增正五品诸县皆以所管闲剧及冲要之处以为等级【开皇十三年以临颍令刘旷治政尤异擢为营州刺史　又魏德深为贵乡长转馆陶长贵乡民吏号泣请留诏许之贵乡民吏歌呼满道馆陶合境悲哭】　唐县有赤【三府共有六县】畿【八十二】望【七十八】【百一十一】上【四百四十六】中【二百九十六】下【五百五十四】七等之差【通典京都所治为赤县京之旁邑为畿县其余则以户口多少资地美恶为差】　増文献通考曰宋史宋制县令建元年令天下诸县除赤畿外有望上中下掌总治民政劝课农桑平决狱讼有德泽禁令则宣布之凡户口赋役钱谷赈济给纳之事皆掌之以时造户版及催理二税有水旱则有灾伤之诉以分数蠲免民以水旱流亡则抚存安集之无使失业有孝悌行义闻于乡闾者具事实上于州激劝以励风俗若京朝幕官则为知县事有戍兵则兼兵马都监或监押　建隆三年始以朝臣为知县其间复叅用京官或幕职为之【朝臣知县自大理正奚屿监察御史王祐等始】天圣间天下多缺官而令选尤猥下贪庸耄懦为清流所不与而久不得调乃为县令人数言其病民乃诏为举法以重令选凡知州转运使岁举见任判司簿尉有罪非赃私有出身三考无出身四考堪为令者一人或二人自是人重为令令选稍精庆厯间诏天下知县非鞫狱毋得差政和二年诏县令以十二事劝课农桑【一曰敦本业二曰兴地利三曰戒游手四曰谨时候五曰戒茍简六曰厚蓄积七曰备水旱八曰戒杀牛九曰置农器十曰广栽植十一曰防田户十二曰无妄讼】自政和以来太平盛时人皆重内轻外士大夫皆轻县令之选吏部两选不注者甚多然后议所以增重激劝之法靖康初诏初改官必为县【七月诏三省申明旧制今后不以堂除吏部人凡初改官未曾实授知县者不许别除差遣】绍兴七年诏将寺监丞簿等任满已改官人未厯民事者各与堂除知县一次并借绯章服九年诏吏部自后县令差文臣【臣僚言建炎以来多差武臣为害甚众至是始停罢然沿边溪洞处仍许用武臣】乾道元年诏京官知县以二年为任屡有更革卒以三年为任非两任县令不除监察御史初改官人必作令谓之须入庆元初复诏除殿试上三名省元外并作邑五年又令试大理评事已改官未厯县人并令亲民一次着为令自后虽宰相子殿试科甲人无不宰邑者矣　金史辽五京诸州属县各有县令县丞主簿尉金赤县【谓大兴宛平县】令一员从六品掌养百姓按察所部宣导风化劝课农桑平理狱讼捕除盗贼禁止游惰兼管常平仓及通检推排簿籍总判县事次赤县曰剧县令正七品诸县令从七品凡县二万五千户以上为次赤为剧二万户以上为次剧在京倚郭者曰京县自京县而下以万户以上为上县三千户以上为中县不满三千户为下县　续文献通考曰县有置谋克者隶于猛安之下职从五品掌抚辑军户训练武艺惟不管常平仓余同县令世宗大定间诏年老之人毋注县令其佐亦择壮者叅用二十年更定铨注县令丞簿格又命应部除官尝以罪罢而再叙者遣使按其治迹如有善政方许授以县令无治状者不论任数多少并不得授　元史曰元世祖至元三年合并江北州县六千户之上者为上县二千户之上者为中县不及二千户者为下县二十年又定江淮以南三万户之上者为上县一万户之上者为中县一万户之下者为下县上县秩从六品达噜噶齐一员尹一员中县秩正七品下县秩从七品达噜噶齐及尹悉如上县之制　续文献通考曰明太祖初定县三等赋十万石以下为上县知县从六品六万石以下为中县正七品三万石以下为下县从七品已而并改正七品京县正六品所属衙门有儒学敎谕训导阴阳学训术医学训科僧防司道会司其有廵检司税课局驿递闸坝批验所河泊所仓草场者设官如州知县掌敎养县民之事凡岁贡学生三岁贡士岁攒实征十岁造黄册民之赋役视丁与产必调剂而均节之若岁大歉请于上司而时蠲减焉狱讼必询其情理考诸律例而决之有不伏请陈于上为雪理焉凡养老祀神表善赈饥防穷通货之事时省而敦行之凡山海泽薮之产资国用者按籍而登焉诸所属衙门如州者职亦如之庶人在官者县亦如州
　　县令二
　　原左传曰子皮使尹何为邑子产曰少未知可否子皮曰使夫往而学焉夫亦愈知治矣子产曰不可人之爱人求利之也今吾子爱人则以政犹未能操刀而使割也其伤实多子之爱人伤之而已　晏子春秋曰景公使晏子为阿宰三年而毁闻于国公不恱召而免之婴对曰婴知过矣请复阿三年而誉必闻于国公召而赏之辞而不受公问其故对曰昔者婴之所治当赏而今所以治当诛是故不敢受　说苑曰宓子贱治单父弹琴身不下堂单父治巫马期亦治单父以星出以星入日夜不处以身亲之而单父亦治巫马期问其故宓子曰我之谓任人子之谓任力任力者劳任人者佚　又曰晋平公问赵武子曰中牟三国之股肱邯郸之肩髀也寡人欲其良令也其令空谁使而可赵武曰邢子可公曰邢子非子之讐耶对曰私讐不入公门又问曰中府之令空谁使而可赵武曰臣子可故外举不避讐内举不避子　新序曰昔子奇年十八齐君使之治阿旣行矣悔之使使追之未到阿及之还之已到勿还也使者及之而不还君问其故对曰臣见所以共载者白首也夫以老者之智以幼者决之必能治阿矣是以不还史记曰西门豹为邺令会父老问民所疾苦禁巫祝
　　为河伯取民之女为妇凿渠十二灌溉民田到今皆得水利　汉书曰焦延字子贡为小黄令以伺候先知奸邪盗贼不得发爱养吏民当迁三老官属上书愿留延有诏许之　又曰萧育为茂陵令会课育第六而漆令郭舜殿见责问育为之请扶风怒曰君课第六裁自脱何暇为之左右及罢传召茂陵令诣后曹当以职事对育径出曹书佐随牵育育按佩刀曰萧育杜陵男子何能诣曹也遂趍出欲去官明旦诏召入拜为司校尉育过扶风府门官属掾吏数百人拜谒车下　又曰召信臣以明经甲科为郎出补谷阳长举髙第选上蔡长其治视民如赤子所居见称述　东观汉记曰周泽为渑池令奉公克己妻子亲自釜灶　司马彪续汉书曰牟融举茂才为丰令视事三年政化流行县无狱讼吏畏而爱之治有异绩为州郡最　又曰卓茂迁密令口不出恶言劳心忧念吏民知其有缓急以恩信待吏吏畏而爱之不忍欺也元始中天下蝗河南二十县蝗独不入密界督邮书言太守大怒自出案行密界中实然乃惊　又曰鲁恭为中牟令导民以孝推诚而治建中初郡国螟伤稼犬牙缘界不入中牟河南尹袁安疑其不实遣仁恕掾肥亲往察验之恭随行阡陌俱坐桑下有雉止其旁有童儿亲曰何不击之儿曰雉方将雏亲矍然而起与恭诀曰所以来者欲察治之善恶尔今虫不犯境此一异也化及鸟兽此二异也防子有仁心此三异也久留徒扰贤者耳还府以状白安美其治以励属县　又曰董宣为洛阳令宁平公主乳母奴白昼杀人主出行以奴乘宣叱奴下车格杀之主即驰车入宫上大怒召宣曰令欲死乎宣叩头曰臣奉法之吏不敢纵法不欲死也上曰捶之宣曰愿一言死无恨上曰何言宣曰陛下圣德中兴而纵奴杀良民以奴杀臣臣死之后陛下何以治天下捶杀臣不如臣自杀即以头触楹流血被靣上令小黄门持之曰痴令叩头谢主宣不从上顿痴令头宣两手据地不肯低头上勅令强项令出诣太官赐食【详公主】　又曰孔奋守姑臧长治有异道时天下扰乱河西独安而姑臧市日四合为河西富县毎前长居官数月辄致赀产奋在姑臧积四岁财产不增奋素孝自来为长时供养至谨在姑臧惟母极膳妻子食但葱韭　又曰孔奋守姑臧令太守梁统深相敬待不以官属礼之常迎于大门敬以师友　又曰祭彤除偃师长视事五年县无盗贼州课第一迁襄贲令时盗贼抄掠彤到官诛奸猾县界清静诏书增秩一等赐缣百匹册书勉励　又曰刘宠除东平陵令是时民俗奢泰宠到官恭俭训民以礼上下有序都鄙有章视事数年以母病弃官归百姓士女攀车距轮充塞道路车不得前乃轻服濳遁　又曰刘陶为涢阳长政化大行道不拾遗以病去官童謡歌曰悒然不乐思我刘君何时复来安此下民　又曰虞翊为朝歌长故旧皆吊诩曰难者不避易者不从不遇盘根错节何以别其利器乎　又曰公孙述补清水长太守以其能使兼治五县政事修理奸盗不发郡中谓有神明　又曰虞延除细阳令每至岁时伏腊休遣徒系各使还家并感其恩应期归有一囚于家被病自载诣狱既至城门而死又曰郑为县令政化大行民王逢得路遗宝物县于衢道求主还之　又曰何绍为河南怀令三日一视事十日一请仓俸米于阁外作干饭食之不设釡灶得一强盗问其党与得数百人皆诛之政敎清平为三河表又曰刘昆除江陵令时县连火灾昆辄向火叩头多
　　能降雨止风【详火】　风俗通曰俗说孝明帝时尚书郎河东王乔迁为叶令乔有神术每月朔常诣台朝明帝怪其来数而无车密令太史候望言临至时常有双鳬从东南来因伏伺见鳬举罗但得一双舄使尚方识视四年中所赐尚书郎属履也【详仙】　益部耆旧传曰阎宪为绵竹令有男子杜成夜行于路得遗装开视有锦二十匹明早送诣吏曰县有明府君犯此则惭　鲁国先贤传曰孔翊为洛阳令置水庭前得嘱托书皆投水中一无所发　曹摅别传曰摅为临淄令放死囚还家如期并至　增太平御览曰晋范武子解褐除余杭令在县兴学校养生徒洁已志行之士莫不来宗朞年之后风化大行自中兴以来崇学敦化未有如者也山堂肆考曰宋顾恺之字伟仁为山阴令邑三万户
　　恺之御繁以约昼日埀帘门堦闲寂自宋为山阴者莫能尚也　太平御览曰梁张谭字元庆为和宁令政以德化不用刑威民有过者令读孝经及忠臣孝子传训导之百姓爱如父母号曰慈君　又曰后赵申录为广昌令白乌巢其庭树甘露降其防事后为三公　又曰北齐郎茂除衞国令时有系囚二百茂亲自究鞫数日释免者百余人厯年词讼不诣州省魏州刺史元晖谓曰长史言衞国人不敢申诉者畏明府耳茂曰人犹水也法令为隄防隄防不固必致奔突茍无决溢使君何患哉晖无以应　山堂肆考曰隋刘旷为萍乡令七年风敎大治狱无系囚争讼絶息囹圄草满庭可张罗高颎荐之以为莒州刺史　玉海曰开元二十三年时采访使以陆浑及诸道二十六县令李常等政号循良皆玺书奬饬县令赐绢五十匹　唐书曰韦济开元初调鄄城令或言吏部选县令非其人既众谢奉诏问所以安人者对凡二百人惟济居第一不能对者悉免官于是擢济醴泉令侍郎卢从愿李朝隐并贬官　山堂肆考曰鲁山令元德秀开元中帝御五凤楼酺宴时命三百里内刺史县令各率所部音乐集楼下德秀惟遣乐工数人连袂歌于蒍于蒍德秀所作也帝闻而异之叹曰贤人之言哉　唐书曰韦恒开元初为砀山令政寛惠吏民爱之天子东巡州县供张皆鞭扑趣办恒不立威而事给　山堂肆考曰崔隐甫迁洛阳令梨园子弟胡雏善笛有宠尝罪匿禁中帝以他事召隐甫从容指曰就卿丐此人对曰陛下轻臣而重乐工请解官再拜出帝遽谢与胡雏隐甫杀之有诏贳死不及矣赐隐甫百镒　唐书曰房琯字次律开元间举任县令科授卢氏令拜监察御史坐贬复为县所至尚德化兴长利以治最显　山堂肆考曰蒋沇乾元中厯陆浑盩厔咸阳高陵四县令美政流行长老纪焉郭子仪军出其县勅麾下曰蒋沇贤令供亿当有素得蔬饭足矣母挠其清也　又曰韦景骏为贵乡令有母子相讼者景骏曰令少不天常自痛尔有亲而忘孝耶敎之不孚令之罪也因呜咽流涕付授孝经于是母子感悟请自新遂为孝子　唐书曰李勉为梁州刺史假王晬南郑令晬为权幸所诬诏诛之勉曰方借牧宰为人父母岂可以谗杀良吏乎即拘晬为请得免晬后以推择为龙门令果有名　又曰李叔明本鲜于氏乾元中东都平拜洛阳令招徕遗民号能吏　太平御览曰冯伉迁膳部员外郎李抱真卒持节临吊归之帛不受又致京师伉上表固拒于是醴泉令缺宰相高选德宗曰前使泽潞不受币者其人清可用也遂以授伉　又曰唐大厯中诏以郎官宰畿辅韦夏卿授奉天令课为第一改长安令又曰韩愈为监察御史上疏论宫市贬阳山令有爱在民民生子多以其姓字之　宪宗时宣徽五坊小使方秋阅鹰狗所过挠官司厚得饷谢乃去下邽令裴寰才吏也不为礼因搆寰出丑言诏送狱宰相武元衡婉辞诤帝怒未置裴度见延英言寰无辜帝恚曰寰诚无罪杖小使小使无罪且杖寰度曰责若此固宜苐寰为令惜陛下百姓安可罪乃释寰　又曰石昂唐五代时不求仕进晋节度使符习高其行召为临淄令习入朝京师监军杨彦朗知留后事昻以公事至府上谒赞者以彦朗名石更其姓曰右昻趋于庭仰责彦朗曰内侍何以私害公昻姓石非右也彦朗大怒拂衣起去昻即趋出解官归语其子曰吾本不欲仕乱世果为刑人所辱子孙其以我为戒　后唐何泽为洛阳令庄宗好田猎数践民田泽乃潜身伏草间伺庄宗当马谏曰陛下未能一天下以休兵而暴敛疲民以给军食今田将熟奈何恣畋游以害多稼使民何以出租赋吏何以督民耕陛下不听臣言愿赐死马前使后知陛下之过庄宗笑为止猎　山堂肆考曰寇准知归州巴东县其治一以恩信为主后知成安县每期会赋役惟令具乡里姓名揭县门而百姓争赴之无稽违者　张咏令崇阳民以茶为业咏曰茶利厚官将之命拔茶植桑民以为苦其后茶他县失业而崇阳桑成民得其利　宋史曰苏颂字子容第进士知江宁县时建业承李氏后税赋图籍一皆无艺每发敛高下出吏手颂因治讯他事互问民邻里丁产识其详及定户籍民或自占不悉颂警之曰汝有某丁某产何不言民骇惧皆不敢隐遂刬剔夙蠧成赋一邑简而易行诸令视以为法时监司王鼎王绰杨綋于部吏少许可及观颂施设则曰非吾所及也　祥符知县陈诂治严急吏欲罪诂空县逃去太后果怒而诂连吕夷简亲执政以嫌不敢辨事下枢密院陈尧佐独曰罪诂则奸吏得计后谁敢复绳吏者诂由是得免　欧阳脩贬夷陵令时无以自遣因取旧案反复视之见其枉直乖错不可胜数叹曰以荒远小邑且如此天下固可知自尔遇事不敢忽　唐介知任丘县当辽使往来道驿吏以诛索破家为苦介坐驿门令曰非法所应给一切勿与稍毁吾什器者必执之皆帖伏以去　范纯礼知陵台令兼永安县永昭陵建京西转运使配木石砖甓及工徒于一路独永安不受令使者以白陵使韩琦琦曰纯礼岂不知此将必有说他日众质之纯礼曰陵寝皆在邑境岁时缮治无虚日今乃与百县均赋曷若置此使奉常时用乎琦是其言　又曰范纯仁知襄邑令县有牧地衞士牧马践民稼纯仁捕一人杖之牧地初不县主者怒曰天子宿衞令敢尔耶白其事于上劾治甚急纯仁言养兵出于税亩若使暴民田而不得问税将安出诏释之且听牧地县凡牧地县自纯仁始　任伯雨字德翁知雍丘县御吏如束湿抚民如伤县枕汴流漕运不絶旧苦多盗未尝有获者人莫知其故伯雨下令网舟无得宿境内始不从则命斧断其缆自是外户不闭　姜濳知陈留县至数月青苗令下濳出钱榜其令于县门已徙之乡落各三日无应者遂出榜付吏曰民不愿矣钱是以独不散常安民调知长洲县以至信为治人不忍欺故多盗
　　安民籍尝有犯者书其衣揭其门约能得他盗乃除盗为之息追科不下吏使民自输先他邑以办转运使许懋孙昌龄入邑境民颂其政皆称为古良吏　周敦颐徙知南昌县南昌人曰是能辨分宁狱者吾属得所诉矣【敦颐初为分宁主簿有狱久不决敦颐至一讯立辨邑人惊曰老吏不如也】富家大姓吏恶少惴惴焉不独以得罪于令为忧而又以汚秽善政为耻　程颢举进士迁晋城令民税粟多移近边载往则道远就籴则价高颢预使积粟以待费大省民以事至县者必告以孝弟忠信度乡村远近为伍保使之力役相助患难相防而奸伪无所容凡孤防残废者责之亲戚乡党使无失所行旅出于其涂者疾病皆有所养乡必有校暇时亲至召父老与语儿童所读书亲为正句读择子弟之秀者聚而敎之乡民为社会为立科条旌别善恶有劝有耻在县三岁民爱之如父母　呉择仁知大鹿县中贵人谭稹犯法按致于理稹羞恚造谮徽宗召宋乔年往鞫乔年伉吏也疾驱之候者惶遽入白择仁着衣冠坐庑下乔年虑囚擿隐剔抉帑庾出入不能得毫毛罪乃归传舎择仁上谒乔年大笑曰所以来为察君罪顾乃得一奇士吾今荐君矣居数日召诣阙　熊克绍兴中举进士第知诸暨县越帅课赋颇急诸邑率督责以应克曰宁吾获罪不忍困民他日府遣幕僚阅视有无时方不雨克对之泣曰此催租时耶部使者芮燀行县至其境谓克曰曩知子文墨而已今乃见古循吏为表荐之　叶衡绍兴十八年进士第歴迁知于潜县户版积弊富民多隐漏贫弱困于赔输衡定为九等自五等以下除其籍而均其额于上之四等贫者顿苏征科为期限榜县门俾里正谕民不遣一吏而赋自足岁灾蝗不入境治为诸邑最郡以政绩闻即召对上曰闻卿作县有法遣还任擢知常州　高登忤秦桧出为静江古县令广西帅沈晦问登何以治县登条十余事告之晦曰此古人之政今人诈疑不可行对曰忠信可行蛮貊不可行诚不至尔　辽史曰王鼎字虚中幼好学博通经史干统六年鼎宰县时憩于庭俄有暴风举卧榻空中鼎无惧色但觉枕榻俱高乃曰吾中朝端士邪无干正须臾榻复故处风遂止　元史曰金牛德昌中皇统二年进士第迁万泉令属蒲陜荐饥羣盗充斥州郡城门昼闭德昌到官即日开城门纵百姓出入榜曰民苦饥寒剽掠乡聚以偷旦夕之命甚可怜也能自新者一不问贼皆感激解散县境以安　沙全从丞相阿珠攻常州乘胜下沿海诸城华亭倾城出降以功授华亭军民达噜噶齐时民心未定有未附盐徒聚众数万掠华亭全击破之籍其民得六千人请于行省遣屯田于淮之芍陂行省委沃赫多罕等体察欲屠其城全言盐卒多非其土人若屠之枉死者众以死保其不叛遂止　吕思诚泰定间进士第授景州蓨县尹差民户为三等每春行田树畜勤敏者赏以农器人争趋事地无遗力印识文簿令社长藏之季月报县不孝弟不事生产者悉出之罚其输作胥吏至社者何人用饮食若干多者责偿其值　欧阳元延祐间进士调太平路芜湖县尹县多疑狱久不决元察其情皆为平反贡赋征发及时民乐趋事敎化大行改武冈县尹县控制溪洞蛮獠杂居抚字稍乖輙弄兵犯顺元至逾月赤水太清两洞聚众相攻官吏相顾失色计无所出元即日单骑从二人径抵其地谕之至则死伤满道战鬬未已獠人熟元名弃兵仗罗拜马首曰我曹非不畏法缘诉其事而县官不为直反以徭役横敛掊克之情有弗堪乃发愤就死耳不意烦我清廉官元谕以祸福为理其讼獠人遂安　干文传字寿道平江人歴长洲乌程两县尹所至俱有善政长洲为文传乡邑徙榻公署无事未尝辄出而亲旧莫敢通私谒　卢琦登至正二年进士第稍迁至永春县尹始至赈饥馑均赋役减口盐一百余引蠲包银铁之无征者已而讼息民安邻邑仙游盗发琦适在邑境盗遥见之迎拜曰此永春大夫也为大夫百姓者何幸之大乎吾邑长乃以暴毒驱我故至此耳琦因立马喻以祸福众皆投刃槊请缚其酋以自新琦许之酋至琦械送帅府自是威惠行于境外　献征録曰明洪武朝任勉令番阳时一以法绳治求受郡县寄而得全归者无几勉受事日思前令所以亟黜者率因袭茍且拂民情而壅上听曰是法所以逮也即大书孝弟忠信礼义廉耻八字于防壁访邑有德学为民所信向者随事酌轻重而处之有不便者或粘匿名文于县门命守之曰是敎我也俾勿坏后濳自毁去　欧阳铭为临淄令时副将军常遇春略定未附郡县过临淄兵士十余人入民家取酒不得相殴击讙动一市铭出呵止不服因笞遣焉且往见将军白之军校先走告军门曰知县殴卒几死且骂将军不戢士常公命铭诟之曰汝何敢尔铭曰军固王师民亦王民也民被殴击几死军士固不可笞耶此军士之过知县虽不贤其敢他有詈言常意解乃独责军士而释令由是申严约束无敢哗者　仁宗朝郑汝敬为上虞令居二年邑大治监察御史尹宗高号严厉有司多望风引退独嘉赏敬常问绍兴守六邑令孰优守曰惟郑令清介肯为但其人气大耳尹曰人惟有气斯能生圣贤能养是气故充塞宇宙可无气而为人乎守不能答既而考浙江七十二县令置汝敬为第一　华亭叶宗行夏原吉荐擢钱塘令不逾年翕然称治一日防事前有蛇蜿蜒若有所告诉宗行谓之曰若岂有寃乎吾为汝验之蛇返入饼肆中炉下发之得死尸乃肆主人利其资杀之埋此遂伏法　宣宗时范希正举贤良方正拜曹邑令九载考满民怀其惠争持金帛赠遗皆不纳有里长陈彬伺希正独居怀金潜入投于地疾趍而出时无吏卒无能追及及明旦出召彬彬不至乃召其父至庭谕之曰大丈夫不为昭昭信节不为冥冥惰行命领其子所遗金去其父赧愧领金而去　通纪曰天顺间御史盛颙以言石亨出知束鹿邑豪士闻其来相戒曰是尝劾石总兵者其人不可犯也颙至变搏击而为抚循吏畏而民安之未几丁内艰去民俟其服阕相率诣阙乞颙再任不复用刑罚有争讼者谕之以理辄听受不复辨邻邑讼多年不决者各来诣颙诉折以片言必心服而去时人有清如水明如镜之謡邑界真定二府四境之民亦闻风趍赴郊外有荒落地自然聚以成市邑人称为清官店　献征录曰张昺字仲明鄞人也成化间知铅山县政通神明有卖薪者食鳝鱼忽死邻保疑其妻杀之拷讯无他状械系逾年昺初至任尝白昼登堂恍惚见有緑袍乌巾者语昺曰吾非人乃某乡之土地也乡民某甲之妻以杀夫系狱此人本中鳝毒而殂非妇罪也公欲验之但置鳝于水瓮中昻头出水二三寸者必杀人试之则事白矣言讫不见昺异之诘旦命阖境渔者捕鳝得百斤以神言验之得昻头者凡七因召妇烹之以食死囚才下咽便称腹痛仆地死妇寃遂白乃释之其他摘发异政尚不胜书　成化间张公素为河阴令适岁大祲饿莩载途又承凋敝之余百蠧孔亟忧形于色亟求拯救之方曰是不可以他求也为之在我由是简讼狱罢追呼节防传平市价裁靡文息奢风一意与民休息岁余病者兴困者苏翕然大治庭无敲扑之烦斋有埀帘之静卒倚其杖于壁两两立左右结丝网以资用有太古之风焉　龚起凤嘉靖间为县令诸所兴革一意行已志无所顾惮狱囚三百鞫多寃者一夕尽遣之止留十二人即司府勾捕执弗与及它檄有弗便者辄罢之吏恐不敢署凤张目曰乃公自为之不以累若辈竟牒职往归德府豪民恣睢杀人贿其令为脱死监司以凤有亷平声辄覆讯之未至二十里令出迎谨甚嘱君无竟至县密遣吏囊千金致之凤大怒以囊提吏额流血被靣而去已竟穷治伏其辜人大称快　徐九思为句容令时应天尹有所任胥下邑索吏贿不得诟诸庭九思缚而笞之尹怒曰是不有我也会丁中丞有所下治荒者阔略不甚称九思以意格之而诸生见惩于令者共中以蜚语中丞恚甚见辞色三日父老数千人拥而庭见称令贤泣数行下曰微徐令吾曹有填沟壑而已中丞意稍动众又历叙救荒诸奇策与居恒善状中丞意解入都以语尹尹曰此强项令好以抗上自为名移之便会中丞有所举刺而九思在刺中事下吏部尚书熊浃怫然曰吾闻句容令不减古人今不以举而以刺耶考功具前后荐剡语报尚书乃论谪中丞而特留九思
　　县令三
　　原施其善政　为陈恩德【新序云鲁君使宓子贱为单父宰子贱辞去因请借善书者二人使书宪书敎品鲁君予之至单父使书子贱从旁引其肘书丑则怒之欲好书则又引之书者患之请辞而去归以告鲁君鲁君曰子贱苦我扰之使不得施其善政也乃命有司无得擅徴发单父单父之化大治续汉书鲁恭为中牟令为陈父母恩德吏民信服】　政敎大行　德惠普着【晋书】
　　【云贺循为武康令政敎大行邻城宗之然无援于朝久不进序著作郎陆机上疏荐循曰伏见武康令贺循德量茂才鉴清远　汝南先贤传云袁安为任城令云云】　道不拾遗　狱无系囚【续汉书云卓茂为密令数年敎化大行道不拾遗　华峤后汉书云刘平为全椒长云云】　民皆大恱　人莫敢欺【东观汉记云钟离意为堂邑令初到市无屋乃出俸钱作屋民赍茅竹或持材木争赴趋作不日而成既毕请解土祝曰兴工役者令也如有祸祟令自当之民皆大悦　后汉书周防字文通为博平令迁召陵侯相庭惮防严明欲损其威乃晨取死人断手足立寺门防闻便往至死人边若与死人共语状阴察视口眼有稻芒乃密问守门人曰悉谁载藁入城门者对惟有廷耳又问铃下外颇有疑令与死人语者不对曰廷疑君乃廷拷问具服不杀人取道边死人后人莫敢欺者】　相地起田　穿渠入河【益部耆旧传赞云徐韦除都梁长至县相地形势起田千有余顷　殷氏家传云裒为荥阳令先时霪雨百姓饥馑裒乃穿渠入河疏导原隰用致丰年民赖其利号殷渠而颂之】　养子曰贾所生　育男以郑为字【谢承后汉书曰贾彪举孝亷补新息长小民困贫多不养子彪严为其制与杀人同罪养子者十数佥曰贾父所生男名贾子女名贾女以此丰丁口　魏志曰郑浑为邵陵令天下未定民皆剽轻不念产殖生子无以相活率皆不举浑所在夺其渔猎之具课使耕桑又兼开稻田重去子之法民初畏罪后稍丰给无不举赡所育男女多以郑为字】　私粟为饭嘉禾生庭【韩子云季孙相鲁子路为郈令鲁以五月起众为长沟当此之时子路以其私秩粟】
　　【为浆饭要作沟者于五父之衢而餐之孔子闻之使子贡往覆其饭击毁其器曰鲁君有民子奚为乃餐之子路怫然怒攘臂而入请孔子曰夫礼天子爱天下诸侯爱境内大夫爱官职士爱其家过其所爱曰侵今鲁君有民而子擅爱之是子侵也言未卒而季孙使者至让曰肥也起民而使之先生使弟子令徒役而餐之将夺肥之民耶　续汉书云鲁恭为中牟令政有三异是岁嘉禾生恭便坐庭中府即奏上郡以檄劳曰君以明德久屈中牟物产之化流行天降休瑞应行而生】　鹰化为鸠　蝗不入境【钟离意别传云意迁东平瑕丘令男子儿直勇悍有力桀悖好犯长吏意到官召署捕盗勅谓之云令昔尝破三军之众不用尺兵尝缚暴虎不用尺绳尔之气势安若宜慎之复召直子涉署门下将游徼私出入寺门无所关白收涉鞭之直走之寺门吐气大言意勅直能为子屈自缚谢令不则鞭杀其子直果自缚意曰前告汝曹缚暴虎不用尺绳汝自视何如虎自缚邪勅狱械直父子结连其头对榜之欲死吏陈谏乃贷之由是相率为善所谓上德之政鹰化为鸠暴虎成狸此之谓也　续汉书云杨琳为茂陵令蝗不入茂陵界】　驺独致雨　县独不雹【谢承后汉书曰郑为驺令鲁国当春大旱五谷不丰驺独致雨徧熟永平十五年蝗起泰山流被郡国过驺界不集郡因以状闻诏书以为不然遣使案行果如言　东观汉记韩棱为下邳令视事未朞吏民爱慕时邻县皆雹伤稼惟下邳独无】　请雨自责　争水割指【益部耆旧传云赵瑶为缑氏令斋戒请雨于虚皇乃自责稽首流血应时天雨大澍　汝南先贤传云赵规为安阳令与朗陵黄萌云云】　设坛引咎　坐薪自焚【海内先贤传云公沙穆为农令界有蝗虫食禾穆设坛引咎请以身祷于是暴雨来螟蝗顿消人以为神明之宰　后汉书云戴封为西华令时郡界有蝗独不入西华境其年大旱封坐薪上自焚俄大雨至】　随车号泣　望柩设奠【续汉书呉汉为洛阳令病卒百姓哀痛老小随车昼夜号泣　干宝晋记刘蕃为江夏高新令及卒百姓如丧父母将归不受祭吏民往往相聚于路侧望柩设奠酹而哭之】　图画形像谓之神明【晋书云陆云补浚仪令县居都会之要名为难理云到官肃然下不能欺市无二价去官百姓追思之图画形像配食县社　续汉书云度尚为上虞长政治严峻明于疑理县中谓之神明】　放牛于野　系马道傍【续汉书云王涣为河南温县令土俗豪强涣到县举贤诛猾道不拾遗卧不闭户皆放牛于野　益部耆旧传云罗衡为万年令诛锄恶党县界肃然路不拾遗民夜不闭门牛马皆系于道傍曰以属罗公】　王涣履正　杨沛严能【续汉书云王涣为洛阳令治民履正　魏畧杨沛为邺令当官严能】　陶潜常醉　胡母节酒【晋书云陶潜为彭泽令在县公田悉令种秫谷曰令吾常醉于酒足矣　晋书泰山胡母辅之以家贫求试守繁昌令始节酒自厉甚有能名】　汲黯病归田里　贡禹免冠遂去【汉书汲黯为荥阳令黯耻为令称疾归田里　又曰贡禹为河南令歳余以职事少失为府官所责责令免冠谢禹曰冠一免安可复冠也遂去官】　解劒带之　挂冠而去【益部耆旧传云赵珜少好游侠行部带剑过亭长亭长谴之乃叹曰无大志故为防吏所轻耳于是解剑挂壁曰珜不乘辎车佩绶不复带剑因之京师诣太学受业治春秋变行厉操名德遂称除野王令乃解剑带之官治官清约以身率下烟火不举常食干糒也晋中兴书曰陶潜为彭泽令督邮察县县吏入白当板履而就谒潜曰吾不能为五斗米折腰向乡里小防于是遂挂冠而去】　不治官职　多脩家具【呉越春秋云文种荆平王时为宛令不治官职有若狂也　晋中兴书太原王述素清补宛陵令时多脩家具有劳役之声王导使人谓曰名人屈临小县甚不宜尔也】　增心事青天白日　器宇荆玉南金【山堂肆考宋边珝知洛阳县其兄玗尝为河南令兄弟迭尹京邑心事如青天白日　合璧事云晋孙绰孔松阳像赞曰君德器纯固基宇高荆玉不足喻其温南金未能方其利】　削木为牍　片纸榜门【宋史仁宗朝燕肃知临卭县民苦吏追扰削木为牍民讼有连逮者书其姓名以召之如期而至　彚苑详注云宋种世衡尝知武功县用刑严峻人亦服其威信或有追呼不使人执帖入乡但以片纸榜县门追某人期某日诣县皆如期而至】　使知养老事上　化为孝子悌弟【合璧事张横渠为岩令以厚俗为先毎以月吉具酒食召乡人高年会于庭亲为劝酬使人知养老事上之义问民疾苦　元史云吕思诚为蓨县尹刘智社民李愬其弟盗羊思诚叱之王青兄弟四人友爱弥笃思诚至其家取酒劝酬欢同骨肉李之兄弟相谓曰我等终不愿见尹矣各具酒食相切责悔前过析居三十年复还同防镇民张复叔母孀居且瞽丐食以活恐思诚闻之即日迎养之】　判衫　问髻【又任勉令番阳有妇人新寡者诉夫兄弗育已勉曰汝欲他适乎乃判其背衫曰饿死事极小失节事极大后妇终守节他嫠闻之亦无二志　又呉源深宰弋阳六年尝从其仆问弋之俗因谓妇人何髻仆讶曰主官弋六年今问髻诈我也源深曰吾殊不觉耳安有为民父母窥其子女者乎】　驯雉　纵雀【驯雉详艺文类聚献徴录成化间陈钢为黔阳令多惠政尝过他县道旁小儿黏雀为嬉问知钢来相顾曰公必恶戕物命悉纵雀去】　引舟　舁舆【彚苑详注何易于为益昌令县距州四十里刺史崔朴尝乘春与賔属泛舟出益昌旁索民挽縴易于身引舟朴惊问状易于曰方春百姓耕且蚕惟令不事可任其劳朴愧与賔客疾趍去　又休宁在万山间不通舟楫往来使客必以轿民病之周德诚为令谓县僚置一轿在防彼不应索而来索者吾属当自舁之闻者为之不敢启齿】　察大豪　汰冗役【又沈孚闻字芷阳为商城令邑大豪多入赀司农假衣冠文其贱令之官辄相率投谒通姓名而重其币因而借威福挟令长短孚闻至预约束典谒一刺之外而以他物入者榜百又伺察豪过失即燕处恐悚小民鼓腹而游　献征録商城既远大府鲜约束卒籍民于官者一而私籍者十孚闻一日汰六百人下令曰被汰而复入令庭者必戍其入丞尉庭者如之且谓羣吏彼一而十之民十其害使若为所欲为即十令也必戍不贷汝于是吏洗手而奉三尺令庭鸟雀下矣】　日食一升　不取一文【齐刘元明为山阴县令政为天下第一傅刿为代元明曰作县令惟日食一升饭莫饮酒此第一防　宋沈希颜知雩都公宇后妖禽夜啼希顔书其木云此处离朝路几千为官不取一文钱生平不养无情鸟遮莫妖禽夜哭天诘旦禽去治县三年灾沴不生百废具举】　卧纸帐　挈酒瓢【献征录云新安胡寿安宰蜀新繁麄衣粝食如韦布士尝卧一纸帐题其上曰紫丝步帐簇春华卧雪眠云自一家雪又不寒云又暖扶持清梦到梅花雅淡之情槩可想见　山堂肆考五代南唐廖凝为都昌县宰以亷自守秩满题诗脩江寺曰五斗徒劳更折腰三年两为民焦今朝解印言归去还挈来时旧酒瓢】　变井　徙滩【彚苑详注李锡为虞城令三月政成邻境取则官宅旧井水清而味苦锡下车尝之莞尔而笑曰既苦且清足符吾志遂汲不改变为甘泉蠡丘舘有三桞锡往来憩之饮水则去行路勿翦比于甘棠　翰苑新书张逸徙知青神县县东南有松柏滩夏秋暴涨多覆舟逸祷江神不逾月滩徙五里时人咸异之】　毁丛祠　杀灵蛇【元史刘宰为泰兴令有杀人狱具谓祷于丛祠以杀一人刃忽三跃乃杀三人是神实杀我也宰请于州毁其庙斩首以殉　又云吕思诚令蓨县时天旱道士持青蛇曰卢思谷小青谓龙也祷之即雨思诚以其惑人杀蛇逐道士雨亦随至】　瑞莲嘉禾　白雀青鹿【宋司马欣知遂昌县留心抚字敎化大行有瑞莲嘉禾之应　山堂肆考呉在木咸平中知余干县兴利除害邑中称治致有白雀青鹿之祥】　颍川四长　河清十竒【合璧事类荀淑为当涂长韩韶为瀛长陈寔为太丘长钟皓为林虑长皆颍川人　翰苑新书嘉祐中王允观知河清县军民歌咏十奇】　钱塘一叶清　徐公三字训【华亭叶宗行为钱塘令按察使周新风采严峻尤重之尝候宗行出潜至其舎视室中惟笠泽银鱼干一裹新叹息搆少许而去明日召以食曰此君家物也时呼为钱塘一叶清　献征録徐九思令句容生平不嗜肉惟噉菜佐脱粟又尝图一青菜于堂曰古不云乎民不可有此色士不可无此味迁工部主事濒行儿稚挽衣而泣其长者曰公幸训我使我奉之如奉公九思亦挥泪曰毋以训而曹惟俭与勤及忍耳于是父老刻所画菜而书勤俭忍于上曰徐公三字训也】　原象雷　应宿【雷霆百里县令象之分土百里　汉书云郎官出宰百里上应列宿】　生鱼　展骥【范丹为莱芜令清贫人歌曰甑中生尘范史云釡中生鱼范莱芜　厐统字士元刘备以为枣阳县令在县不治免官鲁肃曰士元之才百里不足以展骥足耳备大器之遂拜为治中】　烹鲜　驱鸡【理大县若烹小鲜　善理人如驱鸡】　茧丝　布被【国语赵简子使尹铎为晋阳将行请曰为茧丝乎抑保障乎简子曰保障哉尹铎至则损其户数人则优而税少简子谓襄子曰晋国有难无以晋阳为远必以归之所谓保障也茧丝谓重其税　后汉董宣为洛阳令死帝使人视家无余财以布被盖尸妻子守哭帝嗟之赐金帛】　泣罪　容奸【夏方为齐山令百姓有合将加捶拷者方向之涕泣初不加罪大小莫犯也　魏高柔为管城长令县中奸吏引去柔敎曰昔丙吉吏有非者容之此诸吏于吾未尝有失安得去皆自励也】　投巫　掩盗【西门豹为邺令亊详方畧　黄昌为宛令性严毅好发奸伏有盗车盖者昌不言密令至贼家掩取之悉一家一时杀之百姓惧咸称明也】　请试　咏归【冯野王以父任为中庶子年十八上书愿试守长安令　陶潜为彭泽令咏归去来遂纳印去官而归】　河阳花　彭泽桞【潘岳为河阳令树桃李花人号曰河阳一县花　陶渊明为彭泽令门栽五栁】　不刈麦益畜椹【宓子贱治单父齐宼来至鲁父老请曰寇将至民不及自刈请民出刈宓子不许季孙闻而让之宓子曰今年无麦明年可种若使不耕者得麦使民乐有寇也　魏畧曰杨沛除新郑长兴平末人多饥馑沛课民益畜干椹收防豆阅其有余以补不足如此积得千余斛藏在仓内会太祖为兖州刺史西迎天子所将千余人皆无粮过新郑沛谒见乃皆进干椹太祖甚喜及太祖辅政迁沛长社令】　辟田畴立学校【子路治蒲田畴开辟　晋范甯字武子为余杭令立学校劝生徒】　人不欺商露宿【西门豹为政人不能欺郑子产为政人不忍欺宓子贱为政人不敢欺　王涣字稚子为河内令大小震惧外户不闭商贾露宿后迁洛阳令】　全椒市哭　农路祭【孔奕为全椒令以母疾去官百姓哭送之及奕卒市皆哭　王涣为洛阳令病卒丧西归过农农人设祭于路曰常时持米至洛阳为卒司所抄自王君来乃不见侵枉】　武城弦歌　安邑口腹【子之武城闻歌之声　闵仲叔居安邑买猪肝食令乃进猪肝叹曰闵仲叔岂以口腹而累安邑哉遂去之】钟离义刑　卓茂礼敎【钟离意字子阿拜瑕丘令有吏行盗意不忍行刑罢其职放归其父曰有道君以义刑人乃令子自饮药而死　后汉卓茂为密令人有言亭长受其米肉馈者茂问吏求否曰自往遗之茂曰乡里尚相餽遗况吏乎吏不当承威取之耳民曰茍如是律令何以禁之茂曰我以礼敎汝必无怨恶以律治汝汝何所措其手足乎大者可论小者可杀姑归念之治宻人纳其训吏懐其恩】　蝗随督邮　稻生斥卤【后汉戴封字平仲为西华令蝗虫不入界时督邮随行蝗忽大至督邮去其日蝗亦顿除一境奇之　魏史起为邺令以西门豹旧渠引漳水灌邺田旁终古斥卤皆生稻粱】　暴身祈雨　叩头反风【祝长字幼卿为洛阳令是时亢旱天子雩祈不感长乃暴身堦前引罪自咎甘雨滂注人歌咏之　反风刘琨事】　王衍清谈　夏侯多暇【王衍字夷甫为元城令终日清谈县务亦理　晋书夏侯湛为野王令以防隐为急而缓于公调政清务闲优游多暇朝野叹其屈除中书侍郎】　安阳立祠　汝阴配社【晋荀朂字公曾为安阳令遗爱在人生为立祠　白帖宋登为汝阴令号曰神父及卒人皆配社祀之】　增留养　却荐【宋史范纯仁皇祐元年进士第调知武进县以远亲不赴易长葛又不往仲淹曰以远为嫌今近矣复何辞纯仁曰岂可重于禄食而轻去父母耶虽近亦不能遂留养焉　正德时壶关知县呉杰清苦罕俪衣粗布之衣食脱粟之饭故人有欲以私荐之杰力却之曰使我果贤也荐不必公使不贤也不必公荐】　清长官　菜知县【宋史呉猎徙林虑令县依山民以搜田为生不知学猎立孔子庙择秀民诲之汉杜乔墓在境中往奠谒建祠其旁居官无丝髪扰吏民爱信共目为清长官　献征录胡寿安宰新繁后圃种芦菔数畦使客往来者采之以供盘饤或为餽遗之礼人呼为菜知县】　浚仪辱客　洛阳禁僧【马周未遇时客汴为浚仪令崔贤所辱遂感激而西　唐书贾岛字阆仙初为浮屠名无本来东都时洛阳令禁僧午后不得出岛为书自伤】　催科不扰是催科中抚字刑罚无差是刑罚中敎化【宋史赵方知青阳县告其守史弥远云】　无能事之虚名有牧民之实惠【献征録刘彬为程乡令九年考绩方伯刘大夏署之云】　性禀刚方有百折不回之气　分安寒约有一尘不染之操【昆明令贺朝用】
　　县令四
　　原罢侯置县【崔寔政论云秦兼天下罢侯置县】　灭陈为县【史记云周定王时楚庄王灭陈为县】　汉万户以上为令【汉书百官公卿表云县令长皆秦官掌治其县万户以上为令秩千石至六百石减万户为长秩五百石至三百石皆有丞尉秩四百石至一百石是为长吏】晋千户以上为令【晋令云县千户以上及五百以上皆为令不满此为长】　从小补大表其能【崔寔政论云旧制万户以上置大县令以表其能】　才堪治民以参选【晋起居注太始元年诏曰若县令有属才堪治民者当以参】　大邑身之所庇【左传云子皮欲使尹何为邑子产曰子有美锦不使人学制焉大官大邑身之所庇也而使学者制之其为美锦不亦多乎】　长吏亲民之要【晋起居注太始元年诏曰百里长吏亲民之要也】治民重职【晋起居注太始元年诏曰昔孝宗重治民之职】　烦剧所钟【抱朴子三】
　　【台九列坐而论道州牧郡守操纲举领其官益大其事愈扰烦剧所钟其惟百里】　脩此三者【李康家诫曰武帝时有三长史俱来陛辞上曰为长史当清当慎当勤脩此三者何患不治乎】　称其三善【家语曰子路治蒲三年孔子过之入其境比至三称善子贡执辔而问曰夫子未见由之政而三称其善可得闻乎孔子曰吾见其政矣入其境田畴尽易草莱甚辟沟洫深治此其恭敬以信故其民尽力也入其邑墙屋完固树木甚茂此其忠信以寛故民不偷也至其庭庭甚清闲诸下用命此其明察以断故其政不扰也以此观之虽三称其善庸尽其美乎】　久无茍且【崔寔政论云建初中南阳阴意以诏除郎为饶阳长视事二十三年迁寿阳令又十八年相习虽久而无苟且竭诚尽节故能君臣和睦百姓康乐】朞月化成【王隐晋书云唐彬补邺令道德齐礼朞月化成】　法令为师【汉书薛宣传云宣子惠为彭城令宣从淮迁至陈留过其县桥梁邮亭不脩宣心知惠不能留数日终不问惠以吏事惠自知不称宣意遣门下掾送宣至陈留令掾进见从其所问不敎戒惠吏职意宣笑曰吏道以法令为师能与不能自有资材何可学也】　仁义为治【续汉书孔奋守姑臧长以仁义为治抑强扶弱】　不言而治【汉书曰原涉为谷口令时年二十余谷口闻其名不言而治】　以德化俗【续汉书曹裒字叔通圉令正身率下举动遵礼以德化俗五谷丰熟盗贼咸感化之也】　政化大行【东观汉记云贺元迁邺令政化大行】　令行风靡【魏畧云时苗为寿春令云云】　不任刑罚【后汉书云鲁恭为中牟令专以德化为理不任刑罚】　不行鞭杖【魏志司马朗为当阳长其政务寛惠不行鞭杖而民不敢犯禁】　三辅第一【世语张免除新丰令治为三辅第一】　一州之首【蜀志云吕乂迁新都绵竹令乃心隐防百姓称之为一州诸城之首】　沐并清名【魏畧云沐并为成臯令在位有清名为众所许】　何随清亷【华阳国志云何随除安汉令蜀亡去官时巴土饥荒所在无谷送吏行乏辄取道侧民芋随以绵系其处使足所取直民视芋见绵在语曰闻何安汉清亷行过从者无粮必能尔耳持绵追还之终不受因谓语曰安汉吏取粮令为之偿】　陈球清高【续汉书陈球迁繁阳令清高不动】　孔奋清洁【后汉书云孔奋守姑臧令是时天下未定士多不脩节操而奋力行清洁为众人所笑或以为身处脂膏不能以自润徒益辛苦耳奋不改其操也】毛米不犯【晋书□□改都安令励身居正毛米不犯】　贫无车马【魏志崔林除邬长贫无车马单步之官】　去留其犊【魏畧时苗为寿春令始至乘舆驾黄防后岁余牛生犊及去任留犊与主簿曰是淮土所生也】　无书京师【傅子云刘钧为颍阴相不为脂膏之染三年无书与京师】　惟有笠繖【呉书褚珍字孔琏罢乌伤令而归惟有笠繖】　不敢欺【续汉书鲁恭为中牟令有亭长借牛不还主讼之恭勅令还牛亭长仍不还恭叹曰化不行也欲解印绶去掾吏共留亭长慙还牛不敢欺也】　不忍欺【魏畧云凉茂除临汾令居官清净吏民不忍欺也】　殷裒有异政【殷氏家传曰裒为荥阳令学校仪礼济济如也民为之歌曰荥阳令有异政修立学校人复性令我子孙耻讼诤】　石崇有能名【王隐晋书曰石崇年二十余为脩武令有能名】　清白闻于州郡【陶氏家传云陶遂起家为龙阳长素有清洁之行其妻于月下纺续买纸笔寄之杜絶请谒计日受俸闻于州郡】　清亷训于百里【长沙耆旧传赞曰桓龙迁鲁令明断朗然狱无停系安贫乐道内无儋石之储门絶鱼米之馈故清亷训于百里仁惠洽于所莅黎元饮其德泽遐迩称其节防】　治有政化百姓怀附【续汉书钟离意为堂邑令云云】　脩德清净百姓以治【谢承后汉书陈寔迁太丘长脩德云云】　书佐无事令读孝经【汉书王涣为洛阳令云云】　吏好游戏下车公谒【后汉书曰种拂拜宛令时南郡吏好因休沐游戏市里为百姓患拂出逢之必下车公谒以愧其心自是莫敢出者政有能名累迁光禄大夫】防诸孤哀丧纪【家语孔子谓宓子贱曰子治单父众说子何施而得之对曰不齐之治也】
　　【父防其子子防诸孤而哀丧纪孔子曰善小节也小民附矣犹未足也】　抚百姓如赤子【东观汉记曰钟离意迁堂邑令慎刑轻罚抚循百姓如视赤子】　凤凰集境【荀氏家传云荀藐除太原榆次令为政以德人怀之时有凤凰集其境内晋武帝下诏襃美之】　鸾鸟集学【东观记云王阜补重泉令吏民向化鸾鸟集于学宫阜使官长沙叠为张雅乐鸟举足埀翼应声而舞翾翔复上县庭屋十余日乃去】　虎即出界【益部耆旧传云赵瑶为缑氏令到任虎其子出界】　虎皆渡江【续汉书刘平为全椒长先是县多虎为害平到政术治民虎即南渡江去】　百姓涕泣【续汉书云曹襃迁陈留圉令爱民救死为太守马严疾恶免官百姓涕泣】　男女号泣【崔氏传瑗字子玉为汲令迁济北相卒官汲县吏民男女号泣遂累石作坛春秋祀之立碑颂德也】　巨先治剧【汉书原涉字巨先大司徒史丹举能治剧为长陵令道不拾遗】　乐恢刚直【续汉书乐恢除守阳令在职刚直】　朝歌称神【后汉书云虞诩为朝歌长诩到官设令三科以募求壮士自吏以下各举所知其攻刼者为上伤人偷盗者次之带丧服不事家业为下收得百余人诩为飨会悉贳其罪使入贼中诱令刼掠乃伏兵以待遂杀贼数百人又潜遣贫人能缝者佣作贼衣以采綖缝其裾为识有出市里者吏辄禽之由是骇散咸称神明】　举县畏惮【东观汉记王阜为重泉令治政肃清举县畏惮】京师肃清【又云周行为泾令下车严峻贵戚局蹐京师肃清】　盗贼省减【续汉】
　　【书鲍昱为泚阳令盗贼省减】　梁车以不慈免【韩子云梁车为邺令其姊往看暮而逾郭入车刖其足赵成侯以为不慈免之详姊妹】　尹敏以仓漏免【续汉书尹敏为长陵令以县仓漏三所自免】　刘类托疾流闻州郡【北堂书钞魏畧云刘类守寻阳令见门干二人皆有色好之无由乃托疾诈卧斋中佯病引内官属阴伺知之莫不吐舌流闻州郡】　增虚堂悬镜【宋史陈良翰绍兴五年进士第知温州瑞安县俗号强梗吏治尚严良翰独抚以寛催租不下文符但揭示名物民竞乐输听讼咸得其情或问何术良翰曰无术但公此心如虚堂悬镜耳】　以指画心【献征録云明徐甫宰为武平程乡二邑令尝语人曰妄念一起辄以指画其心务令克去】　所赖调停【唐音为鸡泽令尝言于太守曰上司各行所见未尝亲覩民之疾苦故多操切为事所赖以调停其间者在吾有司耳若上司知操切而有司不知调停则民无所措手足矣】　惟知自检【又治间潘镗授蒲城令恺悌子育不设厉禁有巨猾张某者好败官政或讽镗杀之乃笑曰独非民耶吾知自检而已】矜防孤羸【汉周泽为渑池令奉公克己矜防孤羸】　代输下户【何易于督赋役】
　　【不忍迫下户或以俸自输租】　怀附流亡【唐书崔衍调清源令劝民力田怀附流亡观察使马燧荐其能】　均役他邑【辽史云马人望咸雍中第进士为松山县令岁运泽州官炭独役松山人望请于中京留守萧托欢均役他邑托欢怒下吏系几百日复引诘之人望不屈萧喜曰君为民如此后必大用以事闻于朝悉从所请】　请纾税限【宋史叶颙知上虞县凡徭役令民自推排货力甲乙不以付吏民忻然皆以实应催租各书其数与民约使自持户租至庭亲视其人咸便之帅漕令今岁夏租先期送什之八颙请少纾其期帅怒及麦大熟民输租反为诸邑最帅大喜许荐于朝】　使民并户【元史元初料民令敢隐实者诛籍其家董文炳为藁城令使民聚口而居少为户数众以为不可文炳曰为民获罪吾所甘心由是赋敛大减民皆富完】　谕遣就学【宋史云宋陈襄字述古知仙居县于正歳因耆老来贺作劝学一篇且谕之曰尔遣子弟亟来就学于是从学者翕然邑人自是有所矜式】　令归思三日【又李焘绍兴八年进士第知双流县仕族张氏子居丧而争产焘曰若忍坠先训乎盍归思之三日复来迄悔艾无讼】　人以讼为耻【又杨简知东平县兴学训士杨石二少年为民害简寘狱中谕以祸福咸感悟愿自赎由是人以讼为耻夜无盗警路不拾遗绍兴五年召为国子博士二少年率县民随出境外呼曰杨父】　盗者还遗【治间周盛为沐阳令其治以敦大务絶苛刻尝有乡人窃其邻舍物者主人翁觉而缚之县盛曰汝亦人耳胡为羞邻里如是贻之斗米而遣之居无何有遗物候还者诘之乃向贻米盗也一县闻之皆感化外户自是不闭】　清水明镜【翰苑新书云朱晦庵撰陈良翰行状公知温州瑞安县或问公何术公曰清水明镜不可逃形心澄亦犹是矣】　清如水平如衡【山堂肆考宋叶康直知光化县丰稷为谷城令人歌之曰叶光化丰谷城清如水平如衡】　邑庭如水【翰苑新书云宋李焘知双流县豪右敛迹邑庭如水】　庭中常空【献征録云明初凡仕都下者各为其县择令无锡县有秦尚书与诸朝官显者十余人为其县得郑海亭溥为令语民以奢败俭存一与民相安为寛平客或见溥坐县堂从容不苛庭中常空怪之问何能然溥曰惟不扰人以自累耳】神破胆【彚苑详注孔帖云李杲为洛阳令严毅公正吏民畏之有刘兼者过其境夜闻户外】
　　【语声曰古今正人李令是也见其行事令人破胆我辈可以他境血食兼开户视之无物乃神也】　神怕【献征録云正德初王勲为涞水令清亷着声有优进戏御前者一跳舞于途诸达官过之恬不畏忽传呼王勲来急窜伏问何故曰官不要钱神怕由是勲亷名征于内庭特诏旌异且令吏部移文为天下诸官式】　所治者三【宋史云张锡为太常博士诏能吏治畿县乃以锡知东明始至令其下曰吾所治者三恃力恃富恃赎者吾所先也歳中以治迹闻】　一判不移【山堂肆考元丁济为奉化尹凡公论所在一判不复移故民至今称之曰丁相公一字判】　不媚按君【献征録龚起凤为令御史行县凤供张俭甚寒月炉炭竭弗继衔之出俸金自膳以风而凤固自如监司召谓之曰按君严重可令坐折足床乎凤曰兹事令安从知监司皆掩口笑御史故久于欲征君阴事而不可得乃檄汴官吏皆集考刺以疲之最后谓凤知若亷吏奈不任剧何吾为若调简可全也凤对曰令即不可担一肩行李去耳调何为者御史竟以不及去之】　能按郡吏【宋史云李南公字楚老进士及第调楚江令郡猾吏恃守以陵县不输租南公捕系之守怒通判为谢曰能按郡吏徤令也卒寘诸法】　吏不敢仰视【又云董文炳以父任为藁城令同列皆父时人轻文炳年少吏亦不之惮文炳严于听断以恩济威未几同列束手下之吏抱案求署字不敢仰视里人亦大化服于是流离渐还数年民食以足】　不为御史挠【献征录何宏迁六合令尝具狱上御史田顼三反宏三执人谓必获罪矣顼竟荐之曰县令能不为御史所挠可不谓贤哉人以是贤顼】　被刑耘苗【宋史云周尧卿天圣二年进士歴知高安宁化提防刑狱杨纮入境有被刑而耘苗者纮就询其故对曰贫以利故为人直其枉令不我欺而我欺之我又何怨纮以所闻荐之朝】　移家入县【李衡知溧阳县专以诚意化民夏秋二税以期日榜县门乡无吏迹而输送先他邑办任歴四年狱户未尝系一重囚隆兴二年金犯淮堧人相惊曰寇深矣官沿江者多送其孥衡独自浙右移家入县民心大安盗猬起旁邑而溧阳靖晏自如帅汪撤转运使韩元吉等列上治状】　盗戒不入境【建中靖国间呉择仁知大鹿县时畿内多盗始至召令贼曹曰民穷而盗非天性也若亡命椎埋故犯我一切诛之毋得贷于是羣盗相戒不入境】　谕盗无入境【元史许义夫为封丘县尹值至正四年大饥盗贼羣起抄掠州县义夫闻贼至近境乃单马出郊十里外迎之见贼数百人义夫力言封丘县小民贫皆已惊惶逃窜幸无入吾境也言词愿欵贼遂他往】　惜累廉令【武清县令姜勇时有巨盗陈着奉朝命捕获下邑狱贼党啸聚欲刼之日中奔突而至扺署前贼忽自悔曰此事无难可惜累及亷令耳遂防马去】　毋累贤父母【献徴録刘谅为令盐城淮贼乔亮当道捕不获乔籍盐城责谅捕乔乔闻曰毋累贤父母遂自投听解出邑境仍亡入海】　丞尉均俸【唐书高智周迁费令与丞尉均取俸民安其化刻石颂美】　自奉尤薄【山堂肆考宋蒲尧仁知泰和县清白端谨自奉尤薄经旬不知肉味为官三年如一日】　室中萧然妇子纺绩【献征録汤阴人王勲少为诸生纳粟入太学授涞水令正德初宦官用事有归葬其亲者众阉会葬所过竞奢媚勲止馈酒醴刘瑾闻之怒欲加显祸奄人有家于涞者以勲清亷解之瑾俾逻者入其署觇之室中萧然惟巾带挂壁妇子纺绩耳瑾始信其亷犒以肉帛勲分给里甲一无所留诡言令众感刘之施也】　官舎萧然襆被阖门【龚起凤昆山人嘉靖间为杞县令其居县自月俸外即薪马多归之官日出二分银付小吏具饮食所从两仆人不胜困皆遯官舎萧然夜自襆被阖门而寝】　相君至矣【宋史王旦太平兴国五年进士及第为大理评事知平江县其有物怪凭戾居多不宁旦将至前夕守吏闻羣啸呼云相君至矣当避去自是遂絶】　绯衣复出【陈希亮字公弼以殿中丞徙知鄠县巫觋岁敛民财祭谓之春斋否则有火灾民讹言绯衣三老人行火希亮禁之民不敢犯火亦不作毁淫祠数百区勒巫为农者七十余家及罢去父老送之出境泣曰公去绯衣老人复出矣】　京邑同领【唐书韦抗景云初为永昌令辇毂繁要抗不事威刑而治前令无及者及为御史按察京畿弟拯方为万年令兄弟同领赤县人以为荣】　两县恐失【献征録徐甫宰字镜湖山阴人以举人谒出令武平邑当闽粤之界山寇蟠结时扰城邑吏无宁他吏得此辄不欲往甫宰拜命欣然携一仆兼程就道至则拊循其民岁余远近化之即薮泽诸寇亦皆倾心向化又以计擒他盗薮泽一空六年台使者奏其绩疏凡十余上程乡与武平接壤程乡人相率走督府愿借甫宰督府为请于朝调程乡令去之日武平老稚遮道哭恨程乡夺之来程乡闻其至则又悉老稚遮道以迎若恐武平又夺之去也】　萍乡善政【山堂肆考张希颜景德间为萍乡令时张咏守金陵范延贵为殿直押兵过金陵咏问曰天使沿路来曾见好官员否答曰昨过袁州萍乡县有邑宰张希颜者虽不识□知其为好官员也自入县境驿传桥道皆脩葺田畴皆垦辟至县则防肆无赌博市肆不喧哗夜宿于邸闻更鼓分明以是知其必有善政也咏叹曰希颜善矣天使亦好官员也即日同荐于朝】　射洪第一【宋史云张士逊迁射洪令转运使檄移士逊治郪民遮马首不得去因听还射洪安抚使至梓州问属吏能否知州张雍曰射洪令第一】　江东三岑【唐书云岑羲字伯华迁金坛令时弟仲翔为长洲令仲休为溧水令皆有治绩宰相宗楚客语本道巡察御史毋遗江东三岑】河朔三令【宋史刘挚字莘老嘉祐间甲科历南宫令其赋甚重输绢匹折税钱五百绵一两折】
　　【钱三十民多破产挚援例旁郡条请裁以中价转运使怒将劾之挚固请曰独一州六邑被此苦决非法意但朝廷不知耳遂告于朝三司使包拯从其议自是绢为钱千三百绵七十六民欢呼至泣下曰刘长官活我是时挚与信都令李冲清河令黄莘皆以治行闻人称为河朔三令】　鲁公浦【合璧事类云真宗时鲁宗道为海盐令疏治东南旧港口导海水至邑下人以为利号鲁公浦】　莱公柏【又寇准知巴东县手植双柏于县庭民以比为甘棠谓之莱公柏】　松关留郑【唐书郑至道知天台县专务敎化民心恱服后秩满邑民攀留不忍其行因留家松关至今有松关留郑故事谕民篇尚存】　嗣恭赐名【路嗣恭字懿范为萧关令连徙神乌姑臧二县考绩为天下最明皇以为可嗣汉鲁恭因赐名】绯衣银鱼【山堂肆考云唐李颂学为武仙令浚渠溉田懿宗嘉之赐绯衣银鱼】　换县皆理【汉书薛宣字赣君为左冯翊颍阳县大其令薛恭未尝理粟邑县小无事其令尹赏才有余宣乃奏赏与恭换县二人领后两县皆理】　众事不治【蜀志蒋琬字公琰除广都长众事不治常沉醉先主怒诸葛亮曰公琰社稷之器非百里之才先主乃重之】　持冰鉴【献征録成化间刘璧为元城令比上考父老持冰鉴以送之曰某等且老未见治邑平明如我侯者敢以为赠】　罢里长【山堂肆考宋庆歴时张掞知益都县罢里长弗用而国租自输石介献息民论请以益都为天下法】　乌程謡【元史云干文傅调乌程尹平反尤多异政治行为诸州县最韩镛为浙西廉访司作乌程謡以纪其绩】庐山高【宋史刘涣为颍上令以刚直不能事上官弃去家于庐山之阳欧阳脩与涣同年进士也高其节作庐山高诗以美之涣居庐山三十年环堵萧然饘粥以为食而游心尘垢之外超然无戚戚意】　秋风亭【合璧事类寇准为巴东令有秋风亭准拆韦应物一言为二句云野水无人渡孤舟尽日横识者知其必用】　县楼鼓【山堂肆考文彦博为榆次令尝题县楼鼓云置向谯楼一任挝挝多挝少不知他如今幸有黄绸被拏出头来早放衙东坡诗注世传宋太祖谓一县令曰切勿于黄绸被里放衙】　贷馈士客【唐书钱徽中进士第居谷城谷城令王郢善接侨士游客以财贷馈坐是得罪观察樊泽视其簿独徽无有乃表署掌书记】　白尚为百里【山堂肆考云宋呉靖为长沙令一日自叹曰读五车书辛苦十年不得缀鸳鹭班髪已埀白尚为百里陶元亮复何人耶】　治装不满一车【献征録潘镗为蒲城令丁父忧去任治装不满一车父老及诸生遮道泣送曰乃今见古亷吏】　试一县自效【唐书裴行立迁衞尉少卿口陈愿治民试一县自效除河东令寛猛时当】　负殿不得进【合璧事类云唐韦思谦及进士第累调应城令负殿不得进吏部尚书高季辅曰予始得此一人岂以小疵弃大德耶擢监察御史】　威奸惠鳏【又云桞浑为永丰令用重典以威奸暴嘘太和以惠鳏寡】　盛德遗范【唐书云韦陟调洛阳令宋璟见之叹曰盛德遗范尽在此矣陟安石子也】慈于抚字明于听断【献征録涞水令王勲】　庭无烦寃野无冻
　　馁【黔阳令陈钢】　蝗不入境雨不出疆【永乐间王源为深泽令】　羣吏奴仆百姓妻子【厉升为青田令青田在万山中与闽接壤民贫以猾号称难治升治甚易盖得昔人羣吏奴仆百姓妻子之意】
　　县令五
　　原诗晋潘岳怀县诗曰小国寡人民终日寂无事白水过庭激緑槐夹门植信美非吾土祗搅怀归志眷然顾巩洛山川邈离异愿言还旧乡畏此简书忌　潘尼赠河阳令潘安仁诗曰宓生化单父子竒莅东阿桐乡建遗烈武城播弦歌逸骥腾夷路潜龙跃海波弱冠步鼎铭既立宰三河徒美天姿茂岂谓人爵多　陈阴铿罢故章县诗曰秩满三秋暮舟虚一水濵漫漫遵归道凄凄对别津晨风下散叶岐路起飞尘长岑旧知远莱芜本自贫被里恒容吏正朝不系民惟当有一鹿留持赠后人　增唐杜甫会白水崔明府诗曰今日潘怀县同时陆浚仪坐开桑落酒来把菊花枝天宇清霜净公堂宿雾披晩酣留客舞鳬舄共差池　又七月一日题终明府水楼诗曰宓子弹琴邑宰日终军弃繻英妙时承家节操尚不泯为政风流今在兹可怜賔客尽倾盖何处老翁来赋诗楚江巫峡半云雨清簟疎帘看奕棋李商隐至裴明府所居诗曰伊人卜筑自幽深桂巷杉篱不可寻柱上雕虫对书字槽中秣马仰听琴求之流辈岂易得行矣关山方独吟賖取松醪一斗酒与君相伴洒烦襟　明高启送石明府之昆山诗曰茂苑行春罢携琴又向东潮声数里外山色半城中帆带桃花雨衣翻桞叶风岛夷闻善政为有舶船通　又送何明府之秦邮诗曰【何□三为曾令】马前风叶助离声楚驿都荒不计程一令尚淹三县事几家曾见十年兵夕阳远树烟生戍秋雨残荷水绕城父老不湏重叹息君来应有故乡情　又送哲明府之新淦诗曰花落春衫试剪裁石头城下楚帆开凭谁为报清江吏麦雉鸣时县令来　又送梅侯赴钱塘诗曰一鹤随车到郡朝剩山残水尚萧条盌藏秋冢金方出箭挿寒沙铁未消重见花开非旧赏初闻麦秀是新謡几时南作诸侯客酾酒江亭看晩潮　徐贲送张明府诗曰每喜论文久何堪又送行壶深淹别酒歌短促离程水驿孤临渡寒山半隐城潮生知海近木落见秋清　又送叶知县诗曰黄苇丹枫叶落时水云漠漠雁来迟秋风长是身为客已自伤心况别离　贝琼送朱质夫赴宁远令诗曰万里番禺自汉通乘槎有客气如虹地分铜柱风烟外山涌琼台雪浪中帝子旌旗何处问黎人衣服与时同兴来好和苏公语又度西南月半弓　王绂送张令诗曰作宰麻堤去民风杂五溪世传盘瓠后地接夜郎西腊酿多藤酒春禽半竹鸡到官应有便莫惜寄缄题　镏溥送蒋知县复任丹阳诗曰緑酒红亭紫禁东不堪行色苦匆匆正期霄汉登黄霸又见江湖复鲁恭沙气半蒸梅子雨浪花初过鲤鱼风道途跋涉须珍重自古循良简帝衷罗玘河源吟送熊节之知河源县诗曰出宰河源县非是黄河源维彼黄河源其名为火敦华言星宿海或曰此天根君能如火敦身高在昆仑块视人间世此县安足言请将天下县一一向主论县县令如君行行信鱼豚　郑善夫送杨明府入觐诗曰双阙层霄上三山沧海边云逵望鳬舄明府似神仙曲鼓离城调琴希清庙烦君告天子百姓尚颠连　王穉登送孙明府知崇明诗曰昔年芸阁侣鳬舄向南征官俸鱼租入衙斋蜃气成问程看日出到海听鸡鸣地僻无官长何须束带迎　高啓送长洲陞呉县令诗曰青山隔苑桥改邑去非遥官食新添俸民传旧布条稻花迎午放荷叶待秋凋寂寞长洲路空闻五袴謡　钱希言赠翁鄞县诗曰四明二百八峯盘雾阁云窻緑玊寒不信谢郎为县令三年骑马未曾看
　　原颂后汉蔡邕陈留太守行小黄县颂曰太颢为政建时春阳我君勤止戾兹小黄济济羣吏摄齐升堂乃训乃厉示之宪方原罪以心察狱以情钦于刑滥惟务求轻有辜小罪放死从生元化洽矣黔首用宁惟以作颂式昭德声　又考城县颂曰暧暧元路北至考城劝兹穑民东作是营农桑之业为国之经我君勤心德音邈成率尔苗民慎不敬听女执伊筐男执其耕申戒羣僚务在寛平罪人赦宥囹圄用清　晋江伟襄邑令傅浑颂曰君禀二仪之醇粹履元亨之贞和比德金玉而坚白不磨自处户庭而名称家不出门庭而声播诸华矣弱冠而应式叙起家而君斯民其为政也同厉秋霜等惠春日刑不滥疎赏不僭亲仪天地之简易则大道之清纯是以其道易行其教易遵也凡我士民襁老幼惴惴而怀君之恩颙颙而恋君之德相与援衡轩而雨涕若赤子于父母也明明君侯临下有赫克隆有光惠我咫尺于以具瞻有观其宅乃冰其清乃玉其白风抗其高云其泽宛荆未清淮夷孔炽春日萋萋我车既备光光我君爰登其司微微襄鲁有坰斯记君有遗爱民有余思敢扬斯颂埀之来志
　　原赞晋孙绰孔松阳像赞曰君德既纯固基宇高荆玊不及喻其温南金未能方其厉夫其温恭笃诚善诱勤劝外身崇物菲躬厚人指防必谦动静克让允有古贤之流风乃祖之遗令矣肇阶方尺临政弊邑洁齐冬冰泽侔春露于穆我后含和体纯行范乃祖德冠缙绅降迹化泽侔三春超然遐举遗爱在民　孙楚梁令孙侯颂曰于穆君侯英才宣朗神鉴将来思通既往受佐陜西临我壤声之所振下应如响明断决疑易于指掌野有寇盗惟侯屏之我有田畴惟侯辟之古人慎狱惟侯平之凡此三惠如何勿思
　　增制唐李峤授郑仙客长安县令制曰勅朝散大夫行鼎州长史郑仙客识量淹通理怀沉正摄官无怠厯职有声三辅名畿五方杂俗求人之瘼惟帝所难宜迁题坐之风俾试鸣弦之化可检校长安县令散官如故原啓梁任孝恭辞县启曰但以执笏丹墀累飞庭叶缨禁里屡改栏花顾慕阶墀不愿违奉下使恋主之心施于犬马倾日之志偏在葵藿　刘孝仪除建康令谢啓曰所恐长安少年易为操弹渭城游徼矜其独勇清路道奴固知难折轻绥飞驾且见为荣
　　增记唐李白兖州任城县令防壁记曰鲁境七百里郡有一十三县任城当其冲青帝太昊之遗墟白衣尚书之旧里也土俗古远风流清高贤良间生掩映天下地博厚川疎明汉则名王分茅魏则夫人列土所以代变豪侈家传文章君子以材雄自高小人以鄙朴难理况其城池爽垲邑屋丰润香阁倚日凌丹霄而欲飞石桥横波惊彩虹而不去其雄丽坱圠有如此焉公温恭克脩俨硕有立季野备四时之气士元纡百里之才拨烦弥闲剖剧无滞一之岁肃而敎之二之岁惠而安之三之岁富而乐之然后青衿向训黄髪履礼耒耜就役农无游手之夫机杼和鸣织罕嚬蛾之女物不知化陶然自春权豪锄纵暴之心吏返淳和之性行者让于道路任者升其轻重扶老携幼尊尊亲亲千数百年再复鲁道非神明博达孰能与于此乎白探竒东蒙窃听舆诵辄记于壁之将来俾后贤之操刀知贺公之絶迹者也
　　增碑唐杨烱益州温江县令任君神道碑曰若乃左太冲之咏史下寮实英俊之塲稽叔夜之著书贱职为老庄之地孔宣父中都之小宰陈仲弓太丘之一官是以德成者上道在斯尊陶潜则安枕北窻言偃则鸣弦东武抑扬足以仪四海顾盼足以破三军代有人焉于斯为盛公讳某乐安博昌人也诏迁朝散大夫行益州温江县令华阳西极汉水东流背靣通秦越之乡左右挟巴凉之地风烟可接悬车束马之山云物潜通织女牵牛之象神仙所宅则有二十四居途路所经则有五千余里金城石郭还闻上代之风国富人安时听中和之乐于是乎龙泉独断龟兆旁求品命千名封疆万户









　　御定渊鉴类函卷一百十六
&lt;子部,类书类,御定渊鉴类函&gt;
　　钦定四库全书
　　御定渊鉴类函卷一百十七
　　设官部五十七【县佐总载　县丞　主簿　县尉镇戍关市官　乡官　啬夫亭长　吏　小吏故吏　属吏】
　　县佐总载
　　原杜氏通典曰汉县有丞尉及诸曹【多以本郡人为之三辅县则兼用他郡及隋氏革尽用他郡人】后汉县诸曹略如郡员【桥为县功曹事具部郡从事篇又升光泥和为县功曹县令遣泥和拜檄谒巴郡太守】又五官为廷监乡五部春夏为劝农秋冬为制度【后汉爰延字季平外黄令牛述礼请延为廷范为功曹濮阳潜为主簿常共言谈而已】　晋县有主簿功曹廷法曹金仓贼曹兵曹贼捕等员　隋炀帝改县尉为县正寻改正为户曹法曹分司以承郡之六司其京四县则加置功曹为三司司各二人唐县有令而置七司一如郡制【武德元年诏京令五品丞一人七品正六人八品畿令六品丞一人七品正四人八品上县令六品丞一人八品正四人九品中下县各有差】丞为副贰【如州上佐】主簿上辖【如録事参军其曹谓之録事司并司功以下六曹总之为七司】尉分理诸曹【如州判司】録事省
　　受符歴佐史行其簿书　增宋史曰宋制有丞簿尉凡县不置丞则簿兼丞之事县不置簿则尉兼簿之事辽金俱设　元制上县丞簿尉各一人典史二人中县不置丞下县如中县民少事简之地以簿兼尉别有印典史一人　续文献通考曰明制县丞主簿各一人不及二十里者县丞主簿因事添设无定员其属典史一人
　　县丞一
　　原杜氏通典曰县丞汉诸县皆有兼主刑狱囚徒【史记曰诏捕淮南太子淮南相怒寿春丞留太子建不遣如淳注曰丞主刑狱囚徒故责之】后汉令长国相各置丞一人署文书典知仓狱署诸曹史凡诸县署丞皆铜印黄绶进贤一梁冠自晋后无丞宋时惟建康有狱丞隋及唐县丞各一人通判县事赤县置二人增宋史曰宋初不置丞天圣中因苏耆请开封两县
　　始各置丞一员在簿尉之上仍于有出身幕职令録内充熙宁四年编脩条例所言诸路州军繁剧县令户二万已上增置丞一员后罢置不一建炎元年诏万户处存留一员余并罢嘉定后小邑不置丞以簿兼　续文献通考曰明制县丞主簿为之贰县丞管马管河管粮　通纪曰成化九年添设苏松常镇湖州五府劝农通判县丞各一员寻复添设北直隶七十三州县江西二十县湖广十州县河南十三州县各州判县丞一员专理劝农
　　县丞二
　　原桓谭　温舒【白帖云桓谭字君山数言事忤旨出为安陵丞忽忽不乐道病卒　又云路温舒为石苞邑丞】　毋失贤者　徒劳人尔【汉书曰黄霸为颍川太守务在成就全安长吏许丞老病聋督邮白欲逐之霸曰许丞亷吏虽老尚能拜起送迎即重听何伤且善助之毋失贤者意如淳曰许县丞也　梁竦云州县之职徒劳人尔】　增长吏　闲官【山堂肆考云汉景帝纪县丞长吏也百官表县百户以上为令皆有丞尉秩四百石是为长吏　合璧事类云唐大中四年勅曰州有上佐县有丞簿俗谓之闲官不领公事殊乖制作之本意】　简静　真清【事文类聚云栁宗元武功县丞防壁记曰颍川陈南仲居是官号为简静夫以武功疆域之大人徒之众而陈生以简静辅其理斯亦难矣　山堂肆考云唐陆景倩为扶沟丞按察使覆州县殿最必欲得实有吏言状曰某强清某诈清惟景倩真清】　颁宴赏　赐玺书【献征録云周舟永嘉人洪武初由进士为新化县丞在官以亷谨闻验民贫富及丁税多寡第为上中下籍记之遇有赋役随轻重使之故民不扰而事易集由是流民归者益众以课最陞考功主事既而县民诣阙乞令再任上命复为县丞仍令吏部宴赏而遣之　又云武进县丞刘亨有治行建文三年赐玺书】　具眼　慈色【宋史云谢深甫调昆山丞为浙漕考官一时士望皆在中司业郑伯熊曰文士世不乏求具眼如深甫者实鲜深甫曰文章有气骨如泰山乔岳可望而知以是得之　献征録云长洲县丞刘干每出劝农周行塍垅呼老畯问疾苦慈孺之色溢于顔靣所至民欢迎曰父母来矣人有过当笞惟喻以礼终不下鞭棰卒于官贫无以敛邑民殡之及归葬士民留其衣冠于半塘侧聚土葬之名曰刘公墩】　原佐邑　主刑　佐理一同　贰职百里　贰子男之职　佐卓鲁之政　增常平义仓之赋受　丁口力役之简稽【洪咨防于潜丞防壁记】　秉正可比精钢　持己宛如良玉【献征録巡按荐云南嶍峨丞贺朝用】
　　县丞三
　　增风流不坠【山堂肆考云齐江斆字叔文湛之孙为丹阳丞袁粲为尹叹曰风流不坠正在江郎】铓刃不顿【翰苑新书云唐崔倕为临晋丞处烦应猝铓刃不顿】　称雨道晴【彚苑】
　　【详注曰裴子雨为下邳令张晴为县丞二人俱有声气而善言语曾论事移时人吏窃相谓曰县官甚不和长官称雨赞府道晴终日如此不和也】　正心诚意【宋史云杨万里中绍兴进士第调永州零陵丞时张浚谪永杜门谢客万里力请乃得见浚勉以正心诚意之学万里服其敎终身廼名读书之堂曰诚斋】随事及物【山堂肆考云朱子语録鄂渚敎官阙朱子曰某尝劝人不如作县丞随事犹可以及】
　　【物】　事无淹夕【宋史云仇愈大观三年进士调高密丞俗尚嚚讼愈摄县事剖决如神事无淹夕民至怀饼饵以侯决遣】　夺归【又云仇愈为高密丞州阙司録命愈摄事既行邑氓万余邀留至拥归县时天寒皆燃火警守愈由他道得出或追拜马首曰公舎我去我必使公复来他日愈方白事郡牙忽数千人径夺以归守将不能遏】　援裾【献征録云呉履字德基兰谿人李文忠为浙东左丞知其才辟为掾称疾辞有司举于朝为南康丞南康俗悍其民以为丞儒者也易之数月皆周知其情伪有所发摘一县惊伏乃更以寛化之视民如子民有诉召使前与语弗加咄叱民或援丞裾相尔汝弗责也】　经学化俗【翰苑新书云唐王义方贬吉安丞吉安蛮俗荒陋义方召诸首领集生徒亲为讲经行释奠礼清歌吹籥而登降有序蛮酋大伏】　尹为丞师【献征録云陶鲁为新会丞初至官而尹王重至重江右宿学也见鲁甚器之因谓曰丞尝问学矣乎对曰幼从先大夫于浙曾受业周先生先大夫殁而学术随落今已为吏其奈之何尹曰丞无伤我为丞师可乎鲁曰幸甚因下拜执弟子礼尹乃与约每晨后当授丞以经史讲解大义然后出视事何如鲁喜见睂宇又下拜曰谨受敎自是背诵覆讲日有新得尹喜曰丞才识已大过人今敏学如此异日必显庸为国名臣也　鲁字自强广西郁林人由父廕为新会丞陞知县历官湖广左布政使兼广东按察使辖治广西故称曰三广公云】　上言大计【宋史云上虞县丞娄寅亮上书言宗社大计欲太祖诸孙伯字行下有贤德者视秩亲王使牧九州以待皇嗣之生退处藩服疏入上大感悟富益柔从而荐之召赴行在除监察御史】　用兵如神【献征録云陶鲁为新会丞方弱冠时广右猺贼流刼尽雷亷高肇以东之境破城杀戮无宁日鲁誓与民守筑塞堡中立以捍东西寇之冲筑辅城以衞城浚外沟以衞辅城布铁蒺藜植刺以衞沟人守其土分殊死战立寨分兵相援一邑之势如腹心相联络贼至不得犯父老曰吾等保妻子长子孙皆陶丞之功陈白沙亦言其用兵如神也】　纵囚自归【彚苑详注云唐临为万泉丞县有轻囚十数人会春暮时雨临白令请出之令不许临曰明公若有所疑临请自当其罪乃令囚请假召囚悉归家耕种与之约令归系所囚等倍感恩义至期毕集诣狱临由是知名】救荒实迹【宋史云刘清之字子澄登绍兴进士第调万安县丞时江右大祲郡檄视旱徒步阡】
　　【陌亲与民接凡所蠲除悉得其实请均境内之地为八俾有粟者分赈其乡官为主之规画防闲使大家得钱细民得米两适其便民甚赖之帅龚茂良以救荒实迹闻于朝】　占气迁丞【山堂肆考云相书占气要诀曰口中有黄气如龙七十日迁为丞也故唐张鷟云九千里之丹凤自下升高七十日之黄龙从微知著】　数年列岳【彚苑详注云宋安恭为龙门丞年已五十八数年而列岳谓僚属曰公辈但守清白何忧不迁】　丞负余【韩愈蓝田县丞防壁记博陵崔斯立黜官为蓝田县丞既噤不得施用曰丞哉丞哉余不负丞而丞余】　不任事【山堂肆考云唐王绩大业中授秘书正字不乐在朝求为六合丞以嗜酒不任事因解去】　原县僚　县吏
　　主簿一
　　原杜氏通典曰主簿谓主诸簿目汉有之【后汉缪彤字孺公仕县为主簿时县令被章见考吏皆畏惧自诬而彤独证据掠考苦毒至体生虫螟因转换五狱逾涉四年令卒以自免　又宁阳主簿诣阙诉其县令之枉积六七岁不省乃复上书曰臣为陛下子陛下为臣父臣章百上终不见省臣岂可北诣单于以告寃乎帝大怒劾以大逆虞翊驳之曰主簿所重君父之怨百上不省是有司之过】晋亦有之他史多阙【自汉以来皆令长自调用至隋始置之】唐赤县置二人他县各一人掌付事勾稽省署抄目糺正县内非违监印给纸笔　增宋史曰宋开宝三年诏诸县千户以上置令簿尉四百户以上置令尉令知主簿事四百户以下置簿尉主簿兼知县事咸平四年王钦若言川陜县五千户以上请并置簿余仍旧以尉兼从之自后川蜀江南诸县各增置主簿中兴后置簿掌出纳官物销注簿书凡批销必亲书押【文献通考按称县佐者曰丞簿尉而汉书百官志所载只丞尉而已簿虽起于汉而志无之又丞尉虽皆县佐而各有印绶簿独无盖古者官府各有主簿一官上自三公及御史府下至九寺五监以至州郡县皆有之所职者簿书皆曹掾之流耳汉人所谓高士不为者御史府之主簿也容斋随笔言元丰令凡寺监主簿专以钩考簿书为职不得与卿丞联署文书然则主簿之官虽在雄要之司犹为卑贱而况县乎观后汉缪彤为令证枉及考城令王涣署仇览为主簿事则主簿之在汉其视县令犹吏之视使长安得与丞尉等后来以簿先于尉非古义也】金制中县而下以主簿与尉通领巡捕事下县则不置尉以主簿兼之明以主簿职巡捕
　　主簿二
　　原职司符印　主掌簿书　纠察　准绳　纠职【周礼】勾稽　鸿渐之资　凤栖之位【仇览字季智一名香初为蒲亭长有陈元者母告其子不孝览为陈慈孝之道卒成孝子考城令王涣政尚严猛闻览以德化人署为主簿曰闻陈元之过而不罪得无少鹰鹯之志耶览曰以为鹰鹯不若鸾凤涣谢曰枳棘非鸾凤所栖百里非大贤所托他时论道岩廊非主簿而谁乃以月俸资遣令入太学其名大振】　李宣不为　仇香无援【汝南先贤传曰李宣之子名表宋公令寇端召为主簿表不乐为吏于寺门焚烧衣帻云云　仇香学通三经然无知名之援乡里之举年四十召为县主簿】　增矮屋下　高士轩【山堂肆考云唐张彖登科为华阴簿为守令所抑叹曰大丈夫有凌云盖世之志而拘于下位若立身矮屋之下使人抬头不得遂弃官去　彚苑详注云宋朱熹为同安主簿有燕坐之室更名曰高士轩以令甲内凡簿所当为大书揭之楣间当路尊敬不敢以属吏待】　叹其后时【翰苑新书云唐韩琬少才华长安中为高邮主簿使于都塲以州县徒劳率然题客舎壁曰筋力尽于高邮容色衰于主簿吏部员外郎蒋钦绪与魏知古卢藏用偶见题壁谓诸公曰此高邮主簿叹后时邪钦绪考琬防遂入髙等】　少鹰鹯之志【陈留耆旧传云仇览考城人年四十为蒲亭长有陈元者母告其子不孝览为陈慈孝之道卒成孝子时考城令河内王涣政尚严猛闻览以德化人署为主簿谓览曰闻陈元之过不罪而化之得无少鹰鹯之志耶】　何敢躁进【宋史曰呉渊初调建德县主簿丞相史弥远舘留之语竟日大恱谓渊曰君国器也今开化新置尉欲以此处君对曰甫得一官何敢躁进弥远为之改容不复强】　张乐旌能【又曰赵贺举毛诗及第补临朐主簿贺有干才知州寇准具知贺淳化中调丁壮塞澶州决河众多逸去独贺全所部而归临朐父老张乐迎贺准使由谯门过曰旌贺之能】　散藏钱【元史曰元至大元年胡长孺转台州路宁海主簿大德丁未浙西大祲戊申复无麦民相枕死宣慰同知脱欢察议行赈荒之令敛富人钱一百五十万给之至县以余钱二十五万属长孺藏去乃行旁州长孺察其有干没意悉散于民间阅月再至索其钱长孺抱成案进曰钱在是矣脱欢察怒曰汝胆如山耶何所受命而敢无忌若此长孺曰民一日不食当有死者诚不及以闻然官书具在可征也脱欢察虽怒不敢问】　侦悍卒【又曰民荷器粪田偶触军卒衣卒抶伤民且碎器而去竟不知主名民来诉长孺佯怒其诬械于市俾左右潜侦之向抶者过焉防手称快执诣所隶杖而偿其器其行事多此】　伪为商人【又曰有铜岩恶少年狙伺山间恒出钞道为过客患官不能擒长孺伪衣商人服令苍头货以从阴戒驺卒蹑其后长孺至岩中人突出要之长孺方游辞以谢驺卒俄集皆成擒俾尽其党寘于法夜行无虞】　械系洞主【献征録云洪武戊午徐均为肇庆府阳春县主簿瘴疠嵓险洞豪雄据为奸利县官至受颐指少忤触之辄死均亷知之至县吏白往视莫大老叱曰何物大老复白此洞主老病居家宜就见叱曰若化外亦民伍也亟令来见不然且屠戮大老恐惧乘板舆至叱使下拜不得已蒲伏熟视谕遣之即伺其语有异而府符下问之遂系之狱均曰是必来劫狱戒吏士操鼓角自带劒挟弓矢披甲大啸大老二子各将其众来闻有备莫敢前诘朝舁两土安石榴十数枚致馈皆黄金大珠也均不一视即麾出械系大老送之府中后府官竟受赇释之均欲捕治大老震栗求府符调均摄阳江县】　授易【宋史曰李之才字挺之天圣八年进士为衞州获嘉主簿摄共城令时邵雍居母忧于苏门山百源之上之才叩门来谒劳苦之曰好学笃志果何似雍曰简策之外未有适也之才曰君非迹简防者其如物理之学何他日则又曰物理之学学矣不有性命之学乎雍再拜愿受业乃授易而终焉后雍卒以易名世】　酬唱【又曰梅尧臣字圣俞用父廕为河南主簿时钱惟演留守西京特嗟赏之为忘年友引与酬唱一府尽倾】　投劾拂衣【山堂肆考云宋呉江主簿李衡有部使者怙势作威侵刻下民衡不忍以敲扑迎合投劾于府拂衣而归】　挽令偶坐【宋史云司马池中第授永宁主簿与令相恶池以公事谒令令南面踞坐不起池挽令西向偶坐论事不为少屈】　清主簿【又云冷应征宝庆元年进士调庐陵主簿即以亷能着有诉事台府者必曰愿下庐陵清主簿】　名士【又云汤汉字伯纪江东提刑赵汝腾荐于朝授上饶县主簿转运使赵希塈言汉今海内知名士也岂得吏之州县哉诏差信州敎授又兼象山书院长】　闻人【五代史曰周广顺二年梁周翰举进士授虞城主簿辞疾不赴宰相范质王溥以其闻人不当佐外邑改开封府户曹参军】　簿领乃有是人【翰苑新书云宋呉择仁字智夫以父任为开封雍丘主簿元祐中金水河堤坏十六县皆属庀役得诣朝堂白事宰相范纯仁独异之曰簿领中乃有是人耶】　主簿乃若是侈【宋史曰廖德明乾道中进士第歴官广东提防刑狱有乡人为主簿德明闻其能荐之会德明行县簿置酒延之悉假富人觞豆甚盛德明怒曰一主簿乃若是侈邪必贪也于是追还荐章】　唐三杰【山堂肆考曰唐魏谷倚为太原主簿与晋阳簿富嘉谟新安簿呉少微皆以文词显名称北京三杰】　宋三杰【又曰宋程伯淳主鄠县簿张山甫主武功簿与万年主簿朱光庭皆以才名称关中号为三杰】
　　县尉一【典史附】
　　原杜氏通典曰县尉汉诸县皆有长安有四尉分为左右部后汉令长国相亦皆有尉大县二人小县一人主盗贼案察奸宄署诸曹史边县有障塞尉掌禁备羌夷犯塞【洛阳有四尉东西南北四部曹公为北部尉是也】魏因之晋洛阳建康皆置六部尉宋齐梁陈并因之余县如汉制诸县道尉铜印黄绶朝服武冠江左止单衣介帻北齐郡县置三尉隋改为正后置尉又分户曹法曹【说在县佐篇】唐初因隋制【武德元年万年县法曹孙伏伽上表论事后为尚书右丞】武德中复改为正七年三月复改为尉赤县置六员他县各有差分判诸司事【上县二员万户以上者增一员中县一员四千户以上者增一员中下县一员佐史以下各有差】　增文献通考曰五代久废尉不置盗贼鬭竞则属镇将宋朝建隆三年始每县复置尉一员在主簿之下俸赐与主簿同其镇将只许勾当镇下烟火争竞公事至和二年开封祥符两县增置一员元丰五年诏重立法地县尉并差使臣元祐元年苏辙言旧法县尉皆用人近岁并用武臣自改法以来未闻盗贼为之衰息请复旧法诏除沿边县尉依旧外余并用人　续文献通考曰元丞簿尉外置典史民少事简之地以簿兼尉又别置尉主捕盗之事别有印典史一员明不置尉置典史一员为令属
　　县尉二
　　原命卿　仙尉【应劭汉官仪曰大县丞左右尉所谓命卿三人中下县一丞一尉命卿二人白帖云梅福字子真为南昌尉故谓之神仙尉】　增仙吏　香尉【翰苑新书白氏六帖一命仙吏又云神仙之吏　山堂肆考云述异记汉雍仲进南海香拜洛阳尉号曰香尉】　少府　判司【合璧事类云李白赠瑕丘王少府杜甫贻华阳李少府唐时县尉多称少府　宋王阳休为台州黄岩尉人称铁面少府　山堂肆考云判司即县尉也唐武德中赤县置尉六员他县各有差分判诸司事故曰判司】春兰秋菊　黄绶青袍【翰苑新书云唐裴子余补鄠县尉时周烈李商隐程行谋】
　　【皆以文法著称子余独以文学知名或问三子优劣于陈崇业曰春兰秋菊俱不可废也　山堂肆考云岑参送麴少府诗青袍美少年黄绶一神仙又送张少府诗草羡青袍色花随黄绶新陈子昻送徐少府序黄绶位轻青云望重】　厌卑剧　谢亷慎【唐书云员半千擢高第历华原武功尉厌卑剧　金史云金刘焕为任丘尉县令贪汚焕每规正之秩满令持杯酒谢曰尉亷慎使我获考】　回身歩行【山堂肆考云商则任廪丘尉性亷洁县令丞多贪因宴会舞令丞舞皆动手尉则回身而已令问其故则曰长官动手赞府亦动手县尉更动手百姓何容活耶人皆大笑嘲曰令丞皆动手县尉止回身　太平御览云程坚字谌甫为北阳尉贫无车马常步行郡间给事】　代役　拔萃【唐书云裴佶字正授蓝田尉德宗诏发畿县民城奉天严节为京兆政刻急本曹尉韦重规妻乳且疾不敢免佶请代役时高其义　合璧事云宋余靖字安道为人质直刚劲为赣县尉书判拔萃改将作监丞】　弹琴莳药　据鞍读书【又云赵元亮字贞固少志畧好论辨武后称制调宜禄尉到职非公不言弹琴莳药如隐者之操　彚苑详注云江休复字邻几进士起家为蓝田尉驴之官毎据鞍读书至迷失道家人求得之】　方平与符　老人陈牒【山堂肆考云东汉桓帝时王方平降蔡经家有陈尉诣门乞见方平使前行向日而立从后观之曰君心邪不正未可敎以仙道乃以一符与之曰此不能度世止可以禳灾治病存君本寿出百岁上陈尉果至一百十岁　又云唐张旭为常熟尉有老人陈牒宿昔复来旭厌其烦诘之老人曰见公笔势竒妙欲以藏家耳】　聪明尉　台辅器【又云唐魏奉古授雍丘尉尝九日公燕有客草序五百言奉古曰此旧文也援笔倒疏之草序者黙然自失列坐抚掌奉古徐笑曰适览记之非旧文也奉古由是知名时姚挺莅汴州召奉古前曰此聪明尉邪他日持廏畧示之奉古一览便诵千余言挺惊起曰仕宦四十年未尝见此唐书云娄师德第进士调江都尉扬州长史卢承业异之曰子台辅器也】　鸂滩　射鸭堂【山堂肆考云唐河南伊阙县前有大溪每县官有入台省者水中先有小滩出石砾金沙澄澈可爱时牛僧孺为尉一日忽报滩出翌日邑宰与同僚列筵亭上观之有老吏云此必分司御史若是西台当有一双鸂僧孺祝曰既然有滩何惜鸂言讫俄有双鸂飞下不旬日召拜西台监察御史　合璧事云唐孟郊为溧阳尉好养鸭开射鸭堂东坡题县尉水亭诗已作观鱼槛仍开射鸭堂】　姚武功　杨临贺【唐书云姚合元和中进士第调武功尉善诗世号姚武功　又云杨凭贬临贺尉所善客徐晦者字大章第进士为栎阳尉凭得罪姻友惮累无敢往候者独晦至蓝田慰饯宰相权德舆称之朝李夷简遽表为监察御史晦过谢问所以举之之由夷简曰君不杨临贺肯国乎】　原一命　寸禄　驰声南昌　宣威北部增协赞鸣弦之化　式资防棒之威　子真忠谠之
　　气名著列仙　通泉志气之高文成宝劒【翰苑新书】　三官【事文聚云西京杂记拾遗立评事出赤尉坐吏部铨注皆以才望清高标格孤秀者为之俗号为三官】　亲民官【合璧事云宋仁宗至和间山阳尉李宗怒百姓诉蝗抑令食之提刑孙锡劾之上怒曰县尉亦亲民之官谓其能慰安于民而不与民除害反伤民命斥之】　人不欲【山堂肆考云五代之季武臣擅州县之权遂罢县尉宋太祖欲复旧制御讲武殿召三铨人有乐为尉者东面立人多不欲皆面西立帝曰迂儒如此令驱之出是后乐为者众矣】　人特试【宋史云宋筠字子仪为舘陶尉还会诏知制诰杨亿试人校太清楼书擢筠第一】　宝劒篇【唐书云郭震字元振年十八举进士为通泉尉任侠使气尝盗铸及掠卖部中口千余以饷遗賔客百姓厌苦武后知所为召欲诘既与语竒之索所为文上宝劒篇后览嘉叹】　报政録【翰苑新书云宋王博文为建昌南丰尉有能声里人饶光辅着盱江报政録】　直言得尉【宋史云咸淳中牟应龙擢进士第时贾似道擅国应龙对防直言考官不敢置上第调光州定城尉应龙曰昔吾祖对防以直言忤史弥远得洪雅尉今固当耳无愧也】　应对如神【太平御览云唐卢庄道为长安尉太宗将録囚京宰以庄道年幼惧不克举欲以他尉代之庄道不从翌日太宗召囚庄道徐以状进引诸囚入评其轻重及留系日月应对如神太宗惊叹】　无出人上【合璧事云唐高宗时刘延祐弱冠补渭南尉吏能为畿县最李勣曰足下春秋甫尔而有美名宜少自抑无为独出人上也】　有忧天下心【彚苑详注云宝元初有明州慈谿县尉裴明允倜傥不羣虽处下位有忧天下之心屡上书言事】　典史登鼎元【弇山堂别集云明曹鼐以泰和典史运粮至京乞会试得第二廷试复列第一人不十年登相位】　单言折狱【唐书云李程字表臣擢进士宏辞调蓝田尉县有滞狱十年程单言輙判京兆状最】　荒政画图【宋史云袁燮字和叔登进士第调江阴尉浙西大饥常平使罗防属任赈防燮命每保画一图田畴水道悉载之而以居民分布其间凡名数治业悉书之合保为都合都为乡合乡为县征发争讼追胥披图可立决以此为荒政首】　霸陵尉【太平御览云汉李广夜一骑出从人田野饮还至亭霸陵尉醉呵止广宿亭下】　秣陵尉【又搜神记云蒋子文广陵人嗜酒好色佻逹无度尝自言己骨青当为神汉末为秣陵尉遂死及孙呉初其故吏见子文于道乘白马执白羽扇侍从如平生吏见惊走子文进马追之谓曰我当为此土之神以福汝民汝宣告百姓为我立祠】
　　县尉三
　　增诗明张羽送萧县丞朝京诗曰天官妙待才贤茂宰清明众所传漠漠去帆冲暮雨萧萧行李似当年逶迤客路朝京口迢逓王程在日边为説乌程民吏待金陵酒美莫留连　罗玘送赵县丞之任招远诗曰海上羣山鱼立头待君单骑入登州飓风夜半惊批屋蜃气朝来防吐楼谚数慢从羣吏睨耳真聋有府公留寅賔出日今何处好与乘闲款款游　王穉登送陆丈移官海丰丞诗曰官舎有余清无言政未成头从潮上白水在槖中轻过鲁无鱼食归呉借马行簿书期倘暇一问济南生【以上县丞】　高启送孙主簿之德清诗曰【孙善琴】山水匝秋城君行思已清道逢迎吏拜田杂戍人耕地远知边信家贫称县名应移一琴去相和长官鸣　又送曾主簿之平乐诗云路出桂江东乡音想未通蛇飞山苦雾鹏运海多风木魅尝欺客花蛮少学农县防何处在榕树晩阴中　又送黄主簿之湖州归安县诗云我歌栁恽诗送子南汀发山城逢社雨緑树啼莺歇留连孤艇迟惆怅双瓶竭高士尚为簿休惭府中谒无事坐闲防弹琴看湖月【以上主簿】　罗玘送万典史之黄冈诗曰城脚更无地门开直到江县楼对鱼市驿舎接船窗鸟立藏蛇竹蚁縁系马桩听琴还听不是故园腔【以上典史】刘仁本过枫亭驿和周草庭巡检韵就寄诗曰餽粮千里又南征笑犯弓兵拥将星汗血沙尘前后骑驿书烽火短长亭天连闽海团团白山绕彭湖防防青遥望环峰三十六将军晏坐对沧溟　刘炳寄贾文彬巡检诗曰故人为别动经春野渡维舟送夕曛银烛照窗秋听雨角弓悬壁晩看云山城旗影中流见草阁书声隔岸闻江汉茫茫多旧识犹能俎豆説将军　高启送潘巡检之闽中诗云京师到闽海秋色几程余莎栅山兵守榕林岛户居晓衙鸡应鼓晩逻骑随车清世原无盗将军好读书【以上巡检】
　　镇戍关市官
　　原杜氏通典曰隋镇置将副戍置主副关市置令丞唐因之各有上中下三等【关令古官戍主晋宋之显职镇将后周之通班今以其卑贱与隋制同故举隋而已】　增文献通考曰宋制诸镇监官掌巡逻盗窃及火禁之事兼征税酤则掌其出纳会计镇寨凡杖罪以上并解本县余听决遣　续文献通考曰元置戍守万户府等官明不设其讥察诸务则有府州县卫所巡捕官及巡检司
　　乡官
　　原杜氏通典曰周礼有乡师乡老乡大夫之职其任大矣【乡老管万二千五百家】次有州长【二千五百家为州】党正【五百家为党】族师【百家为族凡师者帅也】闾胥【二十五家为闾凡胥者有才智之称】鄙师【五酂为鄙】酂长【四里为酂】里宰【五邻为宰】邻长【五家为邻皆不命之士为之】皆乡里之官也大凡各掌其乡党州里之政理云秦制大率十里一亭亭有长十亭一乡乡有三老有秩啬夫游徼【风俗通曰有秩者言其官才有秩耳】三老掌敎化啬夫职听讼收赋税游徼巡禁盗贼汉乡亭及官皆依秦制也县大率方百里其人稠则减稀则旷乡亭亦如之高后元年初置孝悌力田二千石者一人【特制孝悌力田官而尊其秩欲以劝厉天下令敦行务本】后废至文帝十二年又置三老及孝悌力田无常员平帝又置外史闾师官　后汉乡官与汉同有秩郡所署秋百石【乡户五千则置有秩】掌一乡人其乡小者县置啬夫一人平其差品三老掌敎化凡有孝子顺孙贞女义妇让财救患及学士为民式者皆扁表其门以兴善行【又有属乡主民收赋税】里有里魁民有什伍善恶以告里魁掌一里百家什主十家伍主五家以相检察民有善恶以告监官　晋县五百户以上皆置一乡三千户以上置二乡五千户以上置三乡万户以上置四乡乡置啬夫一人县率百户置里吏一人其土广人稀听随宜置里吏限不得减五十户户千以上置校官一人县皆置方畧吏四人　宋五家为伍伍长主之二伍为什什长主之十什为里里魁主之十里为亭亭长主之十亭为乡乡有乡佐三老有秩啬夫游徼各一人所职与秦汉同　隋以周齐州郡县职自州都郡正县正以下皆州郡将县令而自调用理时事至开皇初不知时事直谓之乡官官别置品皆吏部除授毎岁考殿最开皇十五年置州县乡官　唐凡百户为一里里置正一人五里为一乡乡置耆老一人以耆年平谨者县补之亦曰父老贞观九年每乡置长一人佐二人至十五年省太极元年初令老人年九十以上板授下州刺史朱衣执象笏八十以上板授上州司马緑衣执木笏天宝七年诏父老六十以上板授本县丞七十以上授县令三十里置一驿【其非通途大路则曰舘】驿各有将以州里富强之家主之以待行李【自至德之后民贫不堪命遂以官司掌焉】　增文献通考曰宋以后至明乡官不置皆为职役
　　啬夫一
　　原杜氏通典曰秦制乡有啬夫【风俗通云啬者省也夫赋也言当消息百姓均其赋役】职听讼收赋税汉因秦制后汉乡小者县置啬夫一人皆主知民善恶为役先后知民贫富为赋多少平其差品晋百户以上皆置乡乡置啬夫一人宋十亭为乡乡有啬夫所职与秦汉同
　　啬夫二
　　原扶助县国【交州记云秦兼天下又除附庸为乡有乡则有旅今之啬夫是也乡之为言境也言在人境域之中是社稷之臣非王所置故言乡也夫之为言扶也扶助县国无自专之威为主民之吏当爱人故言啬也】　听讼收赋【汉书百官表详通典】　得休不归【续汉书云郑元少为乡啬夫得休不归常诣学宫不乐为吏父数怒之不能禁常造太学受业师事京兆第五元先通京氏易公羊春秋三统九章算术】　仁化大行【后汉爰延字季平为乡啬夫仁化大行民但闻啬夫不闻郡县也】廉平不苛【汉书曰朱邑少时为桐乡啬夫亷平不苛以爱利为行未尝笞辱人】　不为
　　苛扰【殷氏世传云殷勤少年为乡啬夫省徭役赈贫乏尝矜孤寡不为苛扰民皆爱之】　得民欢心【后汉书云第五伦为乡啬夫平徭赋理怨结得民之欢心】　问民得失【会稽典録云郑为乡啬夫太守第五伦见问民之得失深异之】　东乡啬夫龙负升天【裴渊南海记云龙川县傅罗为东乡啬夫有龙潜于川后负啬夫升天因以龙川名其地】　虎圈啬夫从旁代对【史记张释之传云上问上林尉诸禽兽簿十余问尉左右视尽不能对虎圈啬夫从旁代尉对上所问禽兽簿甚悉欲以观其能口对响应无穷者文帝曰吏不当如是耶尉无赖】
　　亭长一
　　原杜氏通典曰秦制大率十里一亭亭有长汉亭及官皆依秦制后汉亭有亭长主禁盗贼【十里一亭五里一邮邮间相去二里半司奸盗亭长持一尺板以劾贼索绳以收执贼　后汉陈寔字仲弓为西门亭长　又仇览为蒲亭长详主簿　又先贤传曰逢萌字子康为县亭长时尉行过亭萌候迎拜谒既而掷楯叹曰大丈夫安能为人役哉遂去之至王莽时解冠挂东都门而遁】魏晋无闻宋制同秦汉
　　亭长二
　　原宿会之所【风俗通云汉家因秦十里一亭亭留也盖行旅宿会之所亭中民有争讼吏留辨处勿失其政也案颜师古曰亭长者主亭之吏也亭谓停留行旅宿食之馆】　一亭之长【又云亭长者一亭之长率也陈楚宋魏谓之亭父齐谓之师】　旧名负弩【亭吏旧名负弩今改为亭长或谓亭父】　旧名亭员【亭长旧名亭员后改为长】　习调五兵【汉旧仪云亭长习调五兵五兵言弩防刀劒铠也】　求捕盗贼【续汉书百官志】　舣船以待【史记云乌江亭长舣船待项羽孟康曰附船着岸曰舣】　蓐食去汉【汉书云韩信从南昌亭长食亭长妻苦之乃晨炊蓐食食时信往不为具食信亦知其意自絶去】　寄声谢赵【又云赵广汉尝记召湖都亭长湖都亭长西至界上界上亭长戏曰至府为我多谢问赵君亭长既至广汉与语问事毕谓曰界上亭长寄声谢我何以不为致问亭长叩头服实有之广汉因曰还为我谢界上亭长勉思职事有以自效京兆不忘卿厚意】　分平喜任【史记云任安为亭长邑人俱出猎任安尝为分禽兽部署老幼皆喜曰任少卿分别平也】　龙寿杀苍梧女【汉书云苍梧女子苏娥行宿鹊巢亭亭长杀之并其婢致富取其财物埋置楼下交趾刺史行部宿亭觉寿奸罪奏之杀寿】　游徼杀涪令妻【益部耆旧传云王纯为郿令防亭有毎杀止客纯直入亭止宿至夜半有女子称寃曰妾涪令妻也过此亭亭长杀之妾十余口埋楼下夺取财物亭长今门下游徼是也其旦召问游徼具服其罪】
　　吏
　　原石苞贩铁　朱师送书【王隐晋书曰石苞为县吏乃贩铁于邺市　传云朱师为吏効力夜送军书触冒山阻一郡所知也】　郑元常诣校官　冯良耻在厮役【续汉书曰郑元少给县为吏得休不归家常诣校官读经家贫无资县中嘉之　东观汉记曰冯良少作县吏耻在厮役因坏车杀马毁裂衣冠从杜抚学】　理之所出【贾谊新书云吏者理也理之所出也】　福归于君【鬻子云昔之帝王所以为明者以其吏也昔之君子其所以为功者以其民也功最于吏福归于君】　理乎百揆【杨泉物理论云吏者所以助万机理百揆】　民有三勤【扬子法言云民有三勤政善而吏恶一勤也吏善而政恶二勤也政吏骈恶三勤也】　善树德【胡子云善为吏者树其德】　长子孙【汉书云武帝之初为吏者长子孙】　着巾帻【魏武举令云闻小吏或有着巾帻】　负青幡【务本论云】　委吏【孟子云孔子尝为委吏】狱吏【史记云以千金与狱吏】　削木为吏【汉书云画地为牢期不入削木为吏议不对】刀笔之吏【王杰儒吏论云彼刀笔之吏岂生而察寇哉起于几案之下也】　万人爱
　　之【鬻子云民者至卑者也而使之取吏焉必取所爱故十人爱之则十人之吏也百人爱之则百人之吏也千人爱之则千人之吏也万人爱之则万人之吏也故万人之吏卿相矣】　百贾畏之【汉书云尹翁归为市吏公亷不受馈百贾畏之】　有劝农之名无赏罚之实【王粲务本论云末世吏有劝农之名云云】　兼人之吏未易得也【汉武举令云】　增本胥吏【睿宗以钟绍京为中书令薛稷言于帝曰绍京本胥吏素无才望今特以勲进师长百僚恐非朝廷具瞻之美】　代计吏【唐书云张行成以随资为谷熟尉家贫代计吏集京师】　少习吏事【宋史云周显德初永兴军节度刘词辟赵普为从事普少习吏事寡学术太祖尝劝以读书】　始为吏胥【通纪云况钟始为吏胥事礼部尚书吕震震荐其才授本部主事进郞中宣德朝擢苏州知府授玺书假便宜从事驰驿之任】　门资为吏【宣宗时于琮以门资为吏久不调驸焉都尉郑颢独器之】　置吏不精【唐书云李吉甫疾吏员广由汉至隋未有多于今者乃奏曰方今置吏不精流品厐襍存无事之名食至重之税所以生人日困冗食日滋】　防禁下吏【明宣宗问廷臣谁可掌宪者杨士竒杨荣同举通政使顾佐廉公有威尝为京尹能防禁下吏政清弊革遂陞右都御史】　吏多避免【宋史云三司补吏率以赀进多恣横及雷有终知监受署者惮之率多避免】　折节读书【又云陈恕字仲言少为县吏折节读书】　禄命竒术【续文献通考云万祺江西南昌人少遇异人授以禄命书及吏办铨部多竒其术景帝不豫有议召襄藩者石亨问祺对曰帝在南宫何事他求遂刻期复辟盖祺一言之助云】　吏汚文书【尚书夏原吉在户部吏捧精微文书押之因风为墨所汚吏惧即肉袒以俟原吉曰汝何与焉明日持至上前自咎不谨被汚上命易之一时士大夫雅量推原吉第一】　召吏示状【通纪云顾佐为都御史吏有遭笞者捃摭其过谓受皁隶赂放归悉具名姓诉通政司以闻上密以示杨士竒士竒曰朝廷月俸止给米一石薪炭马刍咸资于皁不得不遣半归使备所用皁亦乐得归耕官皁两便此京师大小臣僚皆然臣亦然自永乐以来如此上叹曰朝臣之艰如此因怒诉者曰朝廷用一好官辄为小人所排上召佐以吏诉状授之俾自治佐叩头退召吏示之状吏恐甚佐曰上命我治汝我姑容汝但改行为善竟不治之上闻之喜曰佐得大体矣】　州县吏【唐书云穆宗以温造为太原宣谕使召见辞曰臣府县吏也不宜行恐四方易朝廷】　良吏【又云权怀恩为尚乘奉御驭人安毕罗为高宗所宠见帝戏慢不恭怀恩奏事适见之退杖四十帝嗟赏曰良吏也擢万年令】　清吏【又云张元素仕隋为景城县户曹窦建德陷景城执将杀之邑人千余号泣请代曰此清吏杀之是无天也建德命释之】　健吏【又云崔日知与张说同为魏元忠朔方判官以健吏称】　材吏【又严挺调义兴尉号材吏】　吏干【又云第五琦少以吏干进颇能言经国富民术】　宿奸老吏【又裴延龄领度支素不善财计乃广为钩距取宿奸老吏与谋】　纳贿吏　舞文吏【唐书云栁公绰为山南东道节度使行部至邓县吏有纳贿舞文二人同系县令以公绰素持法谓必杀贪者公绰判曰赃吏犯法法在奸吏坏法法亡诛舞文者】
　　小吏
　　原翁归文法　王尊史书【汉书云尹翁归少孤为狱小吏晓习文法　又云王尊少孤归诸父使牧羊泽中尊窃学问能史书年十三为狱小吏数岁给事太守府问诏书行事尊无不对太守竒之】　曹着庐山配女　呉龛浮石为妻【祖台之志怪云建康小吏曹着为庐山使君所迎配以女婉着意不安屡求请退婉然垂涕赋诗序别并赠缯织之物　述异记云武帝小吏呉龛得一浮石取置床头化作一女端正与龛为夫妻】　幼未有用从容在职【韦昭辨释名云门下之吏当作三纲幼未有用从容在职也】　张既畜好刀笔【魏畧曰张既世单家富为人有容仪少小工书疏为郡门下小吏而家富自惟门寒念无以自达乃常畜好刀笔及版奏伺诸大吏有乏者辄给与以是见识焉】　许嘉持劒抱火【先贤传云许嘉为郡小吏常持劒抱火】　孝廉越坛欢语而别【袁山松后汉书曰呉祐举孝亷将行郡中为祖道祐越坛共小吏雍丘黄真欢语移时与结友而别后真亦举孝廉】　秀才顿亭指语笺体【王隐晋书云刘官有亭民举秀才刺史笺久不成官指语笺体然后成秀才语县令曰刘官公之精者何况为亭民令召为门下小吏】　增小吏累劳【唐书云孙伏伽以小吏累劳补万年县法曹武德初上言三事高祖大恱以为治书侍御史】　左藏小吏【宋史云用世宗时张美少善书计初为左藏小吏以强干闻】　诫遣小吏【唐书云陆象先按察河东小吏有罪诫遣之大吏白以可杖象先曰人情大抵不相远必责者当以汝为始大吏慙而退】　邸吏匿奏【宋史云雍熙时推官冯伉屡表邑豪李益奸事为邸吏所匿不得达】
　　故吏
　　原避席　同升【汉田蚡起为寿人皆避席魏其侯为寿故吏賔客避席余皆半席　胡广字伯始凡七为三公故吏陈蕃李咸并为三司每朝会蕃等每称疾避广时人荣之见本传】　任安不去桓见泣【汉卫青日衰霍去病益贵门下故人多事去病惟任安不去　桓年七岁服终州】
　　【府文武吏辞其叔父冲抚元曰此汝家故吏元涕泣被面】　令复君臣　毎同朝会【世说云向雄为河南郡公事不毕太守刘淮笞之后俱在朝不相往来晋武令复君臣之好雄曰臣于河内不为戎首何好之有帝从之　白帖云蜀杨洪为蜀郡太守时书佐何祗数年后为广汉太守毎朝会祗次洪朝洪曰君马何驶只曰故吏不敢驶但明府未着鞭也】　增分掌财赋　从给笔札【事文聚云唐刘晏为度支转运盐铁使其商防财用之术者皆一时之故殁后二十年韩洄元绣裴腆包佶卢贞李继相继分掌财赋有声者皆晏之故吏也　王继英少从赵普给笔札普再入相继英名隶中书五房院时真宗在藩邸为导吏太宗召见谓曰汝昔事赵普朕所备知今奉亲贤尤宜尽节】　忝府辟【权德舆作杜佑志曰德舆尝忝府辟晩联台座每荷同升之义盍陈无愧之辞】　真相知【事文聚云鞠咏为进士以文受知于王化基及化基知杭州咏擢第知仁和县至任畧不加礼课其职事甚急咏大失望于是不复冀其相知而专脩吏干矣后化基入为参知政亊首以咏荐或问其故答曰鞠咏之才不虑不达所忧者气俊而骄我故抑之以成其德耳咏闻之始以化基为真相知也】
　　属吏
　　原如賔　见母【孙宝字子严为京兆尹故吏侯文不肯仕宝以恩礼请文署为进见如礼賔孔奋字君鱼为姑臧令太守梁竦未尝待以官属之礼尝迎于大门引入见其母也】　登车
　　入被【王徽之字子猷为桓冲骑兵参军从行遇雨下马跳入冲车曰岂独擅一车耶　光逸为博昌小吏县令使逸送客遇寒雨沾湿冻甚还遇令不在遂解衣入令被中令还怒将加刑逸曰若不暂温必冻死岂惜一被而杀一人故不疑令竒而释之】　谓师友　敎拜起【严诩为颍川谓吏为师友朱博为琅邪守门下贡遂耆儒拜起舒徐博出敎主簿云贡不习吏礼主簿且敎拜起】　问马未知　买牛不与【王徽之为桓冲兵参军问卿所主何曹子猷搔首曰似马曹又问马死多少曰未知生焉知死　后汉朱晖字文季为郡吏太守阮况欲市牛晖不从及况卒晖厚赠送曰前有所求不与不敢以货汚君德也】　名参下吏　职隶外台【白帖】　增奉行文书拏问僚属【唐书云刘晏出纳一委士人吏惟奉行文书而已　通纪云况钟玺书有僚属不法】
　　【径自拏问之语既宣勅于是诸吏皆惊】　原统摄【统属摄僚】　僚吏【长吏下列下位资事】未尝名【郑当时未尝名吏与官属言若恐伤之】　案旧令【盖寛饶字次公左迁衞司】
　　【马先时拜谒衞官尝为繇使市买寛饶案旧令遂揖官属行衞者私使寛饶诣尚书辞也】　不为礼【后汉范景拜河东孝王相谒王王不正服箕踞殿上待郎赞拜景不为礼问王所在虎贲曰是非王邪景曰不正服与民何异】　不脩谒【殷仲文东阳太守何无忌甚重之东阳无忌所统许便道脩谒无忌钦迟之仲文失志恍惚遂不过府无忌为薄已大怒遂中伤之】　面折官长【郅恽字君章太守欧阳歙请为功曹十月飨会歙敎曰西郡督邮繇延天资忠贞云云恽愀然曰明府以恶为善恽敢再拜奉觞详督邮】　善事官长【任延字长孙为武威守帝戒曰善事官长无失名誉延曰忠臣不和和臣不忠上下雷同非陛下之福帝曰善】　增使吏尽清【唐武后时蜀吏贪暴姚璹为益州长史擿发无所容贷后降玺书慰劳因谓左右曰为二千石清其身者易使吏尽清者难惟璹为兼之】　请自逮捕【宋史云周显德初郭崇出镇澶渊辛仲甫掌书记崇所亲吏为厢虞候部民有被劫杀者诉阴识贼魁即捕盗吏也官不敢诘仲甫请自逮捕鞫之吏故稽其狱仲甫请易吏以雪寃愤崇悟移鞫之乃得实状】召三司吏对崇政殿【又云太宗留意金谷召三司吏李溥等二十七人对于崇政殿询以计司利害溥等共上七十一事赐等白金缗钱悉补侍禁殿直领其职】　耕当问奴织当问婢【又云太宗谓宰相曰溥等条奏事颇有所长朕尝语恕等若文章稽古此辈固不可望若钱谷利病自幼至长寝处其中必周知根本卿等但假以颜色引令剖陈必有所益恕等刚强终不肯降意询问吕端对曰耕当问奴织当问婢寇准曰夫子入太庙毎事问乃以贵下贱先有司之义恕三司使陈恕也】
  </div>
  <div class="pagination">
   <a href="御定渊鉴类函_page92.html">
    上一页
   </a>
   <span>
    ...
   </span>
   <a href="御定渊鉴类函_page88.html">
    88
   </a>
   <a href="御定渊鉴类函_page89.html">
    89
   </a>
   <a href="御定渊鉴类函_page90.html">
    90
   </a>
   <a href="御定渊鉴类函_page91.html">
    91
   </a>
   <a href="御定渊鉴类函_page92.html">
    92
   </a>
   <span class="current-page">
    93
   </span>
   <a href="御定渊鉴类函_page94.html">
    94
   </a>
   <a href="御定渊鉴类函_page95.html">
    95
   </a>
   <a href="御定渊鉴类函_page96.html">
    96
   </a>
   <a href="御定渊鉴类函_page97.html">
    97
   </a>
   <a href="御定渊鉴类函_page98.html">
    98
   </a>
   <span>
    ...
   </span>
   <a href="御定渊鉴类函_page94.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
