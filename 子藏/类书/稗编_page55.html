<!DOCTYPE html>
<html>
 <head>
  <meta charset="utf-8"/>
  <title>
   稗编 - 第 55 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稗编 - 第 55 页/共 67 页
  </h1>
  <div class="content">
   唐制皇后而下有贵妃淑妃徳妃贤妃是为夫人昭仪昭容昭媛修仪修容修媛充仪充容充媛是为九嫔婕妤美人才人各九合二十七是代世妇寳林御女采女各二十七合八十一是代御妻自余六尚分典乘舆服御皆有员次后世改复不常开元时以后下复有四妃非是乃置恵丽华三妃六仪四美人七才人而尚宫尚仪尚服各二参合前号大抵踵周官相损益云然则尚矣礼本夫妇诗始后妃治乱因之兴亡系焉盛徳之君帷薄严奥里谒不忓于朝外言不内诸阃闗雎之风行彤史之化修故淑范懿行更为内助若夫艳嬖之兴常在中主笫裯既交则情与爱迁顔辞媚熟则事为私夺乘易昏之明牵不断之柔憸言似忠故受而不诘丑行已效反狃而为好左右附之憸壬惎之狡谋钳其悟先哀誓楗于宠初天下之事已去而恬不自觉此武韦所以遂簒弑而防王室也至于杨氏未死乱厥谋张后制中肃几敛衽吁可叹哉中叶以降时多故矣外有攻讨之勤内寡嬿溺之私羣阉朋进外戚势分后妃无大善恶取充职位而已故列着于篇
　　赞曰或称武韦乱唐同一辙武持久韦亟灭何哉议者谓否武后自髙宗时挟天子威福脇制四海虽逐嗣帝改国号然赏罚已出不假借羣臣僣于上而治于下故能终天年阽乱而不亡韦氏乘夫淫烝于朝斜封四出政令不一既鸩杀帝引睿宗辅政权去手不自知戚地已踈人心相挺宗借其事以撼英豪故取若掇遗不旋踵宗族夷丹势夺而事浅也然二后遗后王戒顾不厚哉【唐太宗尝谓侍臣曰妇人幽闭深宫情实可愍隋氏末年求采无已至于离宫别馆非幸御之所多聚宫人此皆竭人财力朕所不取且洒扫之余更何所用今将出之任求伉俪非独以省费息人亦各得遂其情性于是后宫及掖庭前后所出三千余人○张邦基墨庄漫録云妇人之纒足起于近世前世书传皆无所自南史齐东昏侯为潘贵妃凿金为莲花以帖地令妃行其上曰此歩歩生莲花然亦不言其弓小也如古乐府玉防新咏皆六朝词人纤豓之言类多体状美人容色之姝丽及言妆饰之华媚唇口腰脂手指之类无一言称纒足者如唐之杜牧之李白李商隠之辈作诗多言闺帏之事亦无及之者韩渥香奁集有咏屧子诗云六寸肤圆光致致唐尺短以今校之亦自小也而不言其弓惟道山新闻云李后主宫嫔窅娘纤丽善舞后主作金莲髙六尺饰以寳物细带缨络莲中作品色瑞莲令窅娘以帛绕脚令纤小屈上作新月状素韈舞云中回旋有凌云之态唐镐诗曰莲中花更好云里月长新因窅娘作也由是人皆效之以纤弓为妙以此知扎脚自五代而来方为之如熈寕元丰以前人犹为者少近年则人人皆为之不为者为耻也】
　　储
　　论申生　　　　　　　　　真徳秀【后同】
　　真氏曰骊姬之谗申生也其机变亦甚巧矣夫父子之情日相亲近则间言不得而入惟以术离之然后譛愬可施焉故骊姬首赂二五使説献公出三子于外此离人之术也献公者喜功贪得之人辟地启土正其所欲故二五因以啗之且为之辞发诸歌咏以动荡其心志公安得不悦而从之三子既出则图之易矣既又与优施谋作难之先后优施知申生之可陷也则请先之其言曰精洁易辱又曰甚精必愚盖精洁之人惜名顾行惟恐防汚故曰易辱以节自励不以智自全故曰必愚申生惟其精洁也故一辱以弑君之名则必以死自明而后已臣前论石显之陷萧望之其情亦然夫必顽钝无耻沉鸷有谋之人则虽辱之而不动淮隂少年尝辱韩信矣信寕俛出袴下之耻不死也诸葛亮尝辱司马懿矣懿寕得畏蜀如虎之诮不战也若申生则轻死重名不能如信懿之忍可以术激之而使死故优施欲先防焉然恐献公未忍果于杀也则又夜半而泣以危言动之谓申生有将为逆之意自请先死公惧而谋之则又劝授之政而避祸焉夫献公刚猛人也能灭霍魏虢虞诸国以大其封虽齐威久主夏盟未尝一为之屈而肯为其子屈乎懐怒必杀之心自此启矣然犹患无隙以加之罪也则使将兵而伐翟焉胜则加以得众之名败则绳以覆师之罪申生至是无逃死之路矣然又虑大臣或守正力争则公之意未必不回也则又使优施徃饮里克而讽其为附丽之计鸟乌之歌亦犹二五晋都之歌也诗歌于人最为易动故三奸之言无不售焉里克大臣也许以中立则杀嫡立庶之谋成矣献公既惑骊姬之谗故归胙之诈最为易辩而不复辩申生之仁恐伤君意又不忍自辩惟有一死而已申生死而二子奔无不如优施之所料者卒之献公卒奚齐立里克弑之卓子立又弑之夷吾立不终迨重耳立而后定晋国之乱垂二十年由骊姬之谗而三奸助之也褒姒有一虢石父犹能合谋以逐宜臼况骊姬有三奸之助乎故女子小人表里交缔者危国亡家之本也
　　论戾太子
　　又曰戾园之祸由江充之谗是则然矣而所以致江充之谗者其失有四焉方太子之生也武帝甚爱之迨其后也后宫嬖幸多王夫人等皆生子皇后太子宠寖衰于是用法大臣毁之黄门小臣又毁之其卒也江充兴巫蛊事陷之以死大抵谗人之为谗必先窥伺上意上意所向谗人亦向之上意所背谗人亦背之惟帝之于太子眷意先有所移然后臣下从风而靡其失一也当苏文之譛也帝当考覈其实有则太子谴无则苏文诛二者必居一于此顾乃泯焉不问遽増太子宫人以愧之是浸润之譛肤受之愬行矣自今小人为谗者谁复忌惮其失二也太子无他职问安视膳而已父子之亲岂容一日不相接哉自卫后之宠衰太子希得进见方常融之譛犹能微察其情伪诛之盖父子之情未尽隔塞故也其后帝幸泉而太子不从家吏请问而帝不之报父子之间乖隔至此欲无谗间之入得乎其失三也江充以告赵太子隂事而得幸是其倾险有素又尝以太子家使车马属吏而白奏焉是其讐憾有素帝治巫蛊之狱不属之他人而属之充以倾险之人挟讐憾之意则致螫于太子必矣而帝曽不之察是假以斧斤而使之戕伐国本其失四也虽然四者其事尔而本源实出于一心帝惟其多欲也故宠嬖盛而庶孽蕃爱憎之意既形储副之位安得而定惟其多惑也故溺于方士巫觋之説精神意虑久已昏乱及年老气惫百邪乘之于是妖言煽于外妖梦惑于内巫蛊之事由此而起使其以董仲舒正心之言铭诸盘盂朝夕是戒顾安有是哉江充谗贼小人其情无足论者独推原武帝之失庶来者有所儆云
　　论愍懐太子
　　又曰贾谧之譛太子于后也后信之以其未有可废之罪故为不臣之语强使醉而书之然其迹甚明其情易察孰有臣子将为逆于君亲而敢露其手书乎借使诚有此书不知何所从得太子自发之邪抑他人发之也恵帝昏庸既莫之辨大臣惟裴頠所请粗得其要而亦未能深辨其妄也遂使储君被诬莫能自白卒寃以死岂不哀哉夫事之可验莫如手书而亦有不可尽据者此类是也本朝庆厯中石介作圣徳诗誉富弼而讥夏竦竦怨之切骨则使婢习为介书既成则伪作介与富弼书劝其废立播之朝野二臣者非遇仁祖之圣其得免乎英宗践位有恶三司使蔡襄而譛之曰仁宗选上为皇嗣襄尝沮之也上颇怒襄大臣欧阳修为言陛下尝见襄书邪抑传闻之也臣在先朝有伪为臣防请沙汰宦官者欲以激怒左右陛下果尝见书犹当辩其真伪况传闻乎英宗于是释然其后元符小人亦伪为谏书以陷邹浩世降俗末情伪日滋何所不有公私贸易所凭者契劵而巧诈者能为之况谗人之工于谗者乎故因愍懐之事并着之以见臣子遇谗虽有可验如手书者犹难遽信要必审而覈之不然将有不获自明如愍懐者
　　论太子勇
　　又曰隋文以术数取天下其操制羣下亦以术数宜非臣子所能欺也而太子勇任情率直则疑之晋王广矫情饰诈则信之夫勇之天资中人耳使帝能博选名儒责以辅导切磋琢磨未必不为令徳而广则大贼也方其平时自媚于帝后欲为夺嫡之计久矣一闻后意有所不平于是縁饰者弥工而倾挤者弥巧观广之所以取谋于宇文述而述之输货于杨约以自通于杨素者其安排布置一如战国纵横之徒帝徒知勇之当废而不知其所谓罪戾者成于诸人织组之手也徒知广之可立而不知所谓善美者出于诸人捭阖之口也而其实安在哉帝至是如聋如瞆不复能自辨是非而一废一立秪以为杨素等鬻卖之地耳不知平时所谓术数者果焉在耶广既升储又以勇付于其手迨其垂没乃始知广之不足付而出召勇之言则徒以杀其身而已矣吁后之人主其于谗言防极之际可不察哉
　　论秦隋势之相似　　　　　李徳
　　自周之衰而天下裂为战国至秦始皇然后并六国而称帝自晋之亡而天下分为南北朝至隋文帝然后混南北为一区彼始皇隋文皆有防才大略过人之聪明其所建立又有卓然杰出于后世者方驾驭将帅削平四方据闗中金城之固而都之以临制天下其意皆欲传子孙于无穷然而身没而国危皆以二世而遂亡者失所以为君之道缪所以为治之术亡所以维持天下之具不知其子而付托非其人也夫人君之道秉本执要简而常逸元首丛脞则万事隳此不易之理也至秦隋则不然以察为明以苛为徳窃窃然惟恐人之轧已而夺之权故始皇衡石量书隋文卫士传餐皆日夜有程不中程不得休息天下事无小大皆决于上丞相大臣不过受成事奉行文书而下皆持禄欺谩以取容此风不改卒至于亡故曰失所以为君之道者此也古之王者得天下以仁虽取之以干戈而治之以礼义其善政美化必有以深结其民之心而信厚和平必有以变移其风俗故三代之所以享国长久者用此道也至秦隋则不然彼见所以取天下之难而常有猜防不安之心以为不决于法刻削而急持之则后世且复分裂而为敌国有曩者英防割据之患故始皇刚毅戾深乐以刑杀为威专任狱吏而亲幸之海内愁苦无聊而陈胜项籍攘臂大呼天下响应秦遂以亡隋文亦制为严法峻刑以杜天下之变谋臣宿将诛灭略尽元元不胜其毒而杨元感李宻倡之羣盗蜂起天下大乱涂地而不复振借使秦隋已并天下而以仁义之恵泽在民虽有胡亥炀帝之不肖天下必思所以继其后而奉之者其亡不若是之遽故曰缪所以为治之术者此也古者立国未尝私有天下必封建亲戚功臣以为藩屏资其犬牙盘石之势以夹辅王室故商周之王皆几千年夫岂无僻王頼诸侯扶之以定其国彼秦见周衰而诸侯便相诛伐天子弗能禁也以为天下之所以战鬭不休者以有侯王于是罢侯置守分天下以为三十六郡其地东至海西至临洮南至响户北并隂山至辽东身有海内而子弟为匹夫内有奸臣之祸外有大盗之虞一夫作难九世隳庙而莫之救彼隋之所以亡者亦无以异于秦故曰亡所以维持天下之具者此也古者立嗣以为国本既得其人而又付之可以托六尺之孤临大节而不可夺之大臣故本定而国安朝委裘而天下不乱武王则托之周公武帝欲立昭帝则托之霍光此周汉之隆也始皇有一长子扶苏怒其正谏而使圵监恬于上郡沙立之事虽为玺书以召之而付之赵髙故得与李斯同为奸谋而胡亥卒以夺嗣隋文有一太子勇聴谗譛而忧囚之临终以广失礼虽有召勇之言而付之杨素故卒及于大故而焬帝得便其欲故曰不知其子而付托非其人者此也秦隋相去千有余载其所以混一海宇传二世而遂亡与夫所以致亡之道皆若合符节书所谓与乱同事防不亡者也然秦亡而汉继之传二十余主享国四百年隋亡而唐继之亦传十帝享国三百余年自三代以来未有与之比隆者然则秦隋者其汉唐之驱除乎不然何其兴之盛而亡之暴也论唐髙祖睿宗定储得失　　苏　辙
　　唐髙祖起于太原其谋发于太宗诸子不与也及克长安诛锄羣盗天下为一其功亦出于太宗盖天心之所付予人心之所归向其在太宗者审矣至立太子髙祖以长立建成建成当之不辞于是兄弟疑间卒至大乱夫建成不足言也其咎在髙祖其后武氏之乱废中宗立睿宗以睿宗长子宪为太子矣及中宗之复睿宗父子皆以王就第韦氏之乱临淄以兵入讨睿宗践阼而唐室复安又将以长立宪宪辞曰时平先长嫡国乱先有功不如此必且有难敢以死请睿宗从之而后临淄之位定以太宗之贤而不免于争夺宗之贤不逮太宗而晏然受命则宪之让贤于人逺矣吾尝论之髙祖睿宗皆中主也其欲立长非专其私也以为立嫡以长古今之正义也谓之正义而不敢违胡不考之前世乎太王舍太伯仲雍而立季歴文王舍伯邑考而立武王而周以之兴诚天命之所在而吾无心焉乱何自生虽然太伯奔吴以避王季亦畏乱故尔废长而立少虽圣贤犹难之宪与宗兄弟相安终身无间言焉盖古今一人而已乎
　　论唐太宗帝范【附武后召太子】　　　呉　莱
　　初唐太宗帝范一卷十有二篇太宗常手撰以教太子五代防乱书有録而遂阙暨今上征云南□夷始出以献而旧十有二篇复完予闻古今欲治之主不世出常必立为治天下之法使其后嗣子孙有以世守之而不敢失坠不幸而一旦昏庸懦弱之君或继其后亦得有所扶持凭籍不至于甚乱而仅存此虽三代圣人制基垂綂立经陈纪而务欲定为法度典章者然亦不过数传则已自弃其先祖之训防国败家接踵而有夏之太康商之帝甲武乙周之幽厉宜若无异于汉唐之季世然犹幸頼其法度典章之炳然播于宗庙布在有司贤圣之君复有赫然而振起者有此具也自是以来汉承秦乱而髙祖立汉家之法唐受隋乱而太宗设唐室之制呜呼汉法逺矣盖惟唐制传之未久而天下多事夷狄侵陵藩镇防扈盗贼相挺而起莫之能救此其故何哉当隋氏大壊太宗始锐然尽举天下于盗手即议立国法粉饰朝章诚欲创其基业于前而特垂其綂绪于后使后嗣子孙得以继续而行且将有恃于此而不苦于无所守者是故职官之任定以常员师徒之备设以府卫用以授田则口分世业之法均度以敛财役民则田租身庸户调之制不紊自古者圣贤之道不作而一切覇强茍简之术用太宗乃能慨然庶几乎先王仁义之意而务成贞观二十余年治平之功自汉以来可谓古今欲治不世出之主矣然而太宗毎知太子之仁孝慈懦恐不足以任国而仅述古昔圣贤之遗训帝王之常法强而教之谓为帝范及至太子即位曽不几时内则惑于嬖后外则斥逐贤相则夫天下国家纷纭变故之迭至曽不可以思患而预防者卒至于易姓改号杀僇宗姓而后已然犹幸其有所扶持凴借且不至于尽乱而仅存者頼有法也惜乎当时太宗立法之际身教则从言教则讼毎求其所以致然者自其法度典章之中或不能自免其瑕衅间隙之可议书有之曰丕显哉文王谟丕承哉武王烈佑启我后人咸以正防缺太宗之为治无乃文谟武烈一本于正又能无缺者岂或犹有可憾者耶何则太宗亲定防内盖因隋氏髙丽防师之后而得之自其即位北灭突厥薛延陀西制髙昌徙其种人编置沿边州郡而荡然无有蕃汉内外之防及其晩年又且东征髙丽濒死而弗已是虽髙宗之慈懦犹袭其故深异乎汉孝元之议罢珠崖者降及数世而明皇继之君臣晏安边隙数动至竭天下之兵委之西北付以藩臣中国空虚大盗承之而遽起由是天下多故藩镇盘错奚契丹深入河北吐蕃回鹘连防秦陇震惊都邑师徒挠败土境日防而唐室之号令所及曽不出淮浙巴广数十郡地而遂已职官之任师徒之备授田之法敛财役民之制大抵悉改于其旧此岂非当世边境用兵之或过遂致蔓延于中国而不少熄哉然以唐之子孙昬庸懦弱或危或微不絶若线是虽太宗之法守之有未尽犹得以扶持凴借不至于甚乱而仅存诚求其所以致是亦由太宗平日贪胜好名之过瑕衅间隙实有以先开其源而渐炽其祸是则太宗前者包括四海指麾羣夷适足以为当今屈已和亲败军却境之効不可救已夫然故唐之一代天下之致治莫如太宗天下之致乱亦或自于太宗而后世议者不之觉也呜呼予观太宗之志尝欲法三代欲行周礼遂绌封徳彛之说而专用魏徴之仁义贞观之治夫岂近世所可遽及使其当时立法之际而其身之所行者一本于正无复可议则虽三代圣人创基垂綂立经陈纪之道何异于是然而太宗终以不能企及者是亦贪胜好名之一过也讵不信夫【唐武后长安三年突厥遣使谢许昏宴于宿羽台太子预焉宫尹崔神庆上疏以为今五品以上所以佩者为别敇徴召恐有诈妄内出合然后应命况太子国本古来徴召皆用玉契此诚重慎之极也昨縁突厥使见太子应预朝参直有文符下宫曽不降敕处分臣愚谓太子非朔望朝参应别召者望降墨敕及玉契太后甚然之】
　　论宋仁宗髙宗建储之得　　真徳秀
　　或曰国本之宜蚤建固也然在位久而继嗣未生如之何曰本朝则有故事矣仁宗皇帝春秋四十有四圣嗣未立张述以太常博士请遴择宗亲才而贤者异其礼秩试以职务俾内外知圣心有所属【皇祐五年】其后范镇以谏官言之【嘉祐元年】赵抃以御史言之司焉光以并州通判亦言之【嘉祐元年】自是文彦博欧阳修王尧臣吴奎诸臣莫不言者迄頼韩琦而后定焉太山磐石之基于是乎壮吁此我祖宗公天下之心三代以来之所未有者也因傅着于此云臣伏见髙宗皇帝建炎三年元懿太子薨布衣李时雨乞于皇族中择宗室之贤者一人使视皇子以系四海之望是时髙宗年甫二十有三耳不以太蚤为忤也迨绍兴元年张浚言之娄寅亮又言之上读寅亮之章于是大悟越五年孝宗皇帝有建国之封是高宗以二十五而定议二十九而锡命也其为宗社之计尤蚤于仁祖呜呼懿哉
　　论建炎登极　　　　　　　罗大经【后同】
　　宋靖康之乱元祐皇后手诏曰汉家之厄十世宜光武之中兴献公之子九人唯重耳之独在事词的切读之感动盖中兴之一助也建炎登极之诏曰亹亹万机难以一日而旷位皇皇四海讵可三月而无君又曰圣人何以加孝朕毎懐问寝之思天子必有所尊朕欲救在原之急嗟我文武之烈若时忠义之家不食而哭秦庭士当勇于报国左袒而为刘氏人咸乐于爱君期一徳而一心伫立功而立事同徯两宫之复终图万世之安其词明白亦占地歩昔唐明皇幸蜀肃宗即位灵武元次山作颂谓自古有盛徳大业必见于歌颂若今歌颂大业非老于文学其谁宜为去盛徳而止言大业固以肃宗即位为非矣伊川谓非禄山叛而肃宗叛也山谷云抚军监国太子事胡乃趣取大物为此皆至论今二圣蒙尘逺狩无还期髙宗不得已而即位今又出于元祐皇后之命与唐肃宗天渊不同似亦可以无说然胡致堂万言书首论此事谓建炎以来有举措大失人心之事今欲收复人心而图存则既徃之失不可不追不可不改昨陛下以亲王介弟受渊圣皇帝之命出师河北二帝既迁则当紏合义师北向迎请而遂膺翊戴亟居尊位遥上徽号建立太子不复归觐宫阙展省陵寝斩戮直臣以杜言路南廵淮海偷安嵗月此举措失人心之最大者也今须一反前失亟下诏曰继绍大綂出于臣庶之谄而不悟其非廵狩东南出于侥幸之心而不虞其祸今义不戴天志思雪耻父兄旅泊陵庙荒残罪乃在予无所逃责以此号召四海耸动人心不敢爱身决意讲武然后选训兵戎衣临阵天下忠义之士必云合而影从凡所欲为孰不如志致堂此论明白正大惜其说之不行也然唐肃宗即位何尝有一人敢言其非今致堂能言之而髙宗能受之已为盛徳事矣中兴以来致堂澹庵二书闗系最大
　　论太子防决之非
　　孝宗之末诏皇太子参决庶务杨万里时为宫僚上书太子曰民无二主国无二君今陛下在上又置防决是国有二君也自古未有国二而不危者盖国有二则天下向背之心生向背之心生则彼此之党立彼此之党立则防间之言启防间之言启则父子之隙开开者不可复合隙者不可复全昔赵武灵王命其子何聴朝而从傍观之魏太武命其子冕监国而自于外间隙一开四父子皆及于祸唐太宗使太子承乹监国旋以罪废国朝天禧亦尝行之若非冦准王曾几生大变盖君父在上而太子监国此古人不幸之事非令典也当时诸公皆甚其言至绍熈甲寅始服其先见
　　元卫率府太子
　　至大元年命以中卫兵万人立卫率府属之东宫时仁宗为太子曰世祖立五卫象五方也其制犹中书之六部殆不可易遂命江南行省万户府选汉军之精锐者一万人为东宫卫兵立左卫率府延祐五年以詹事图们岱尔所管苏克鼐尔万户府及迤东女直两万户府右翼屯田万户府兵合为右卫率府皇太子位下






　　稗编卷九十一
　　谨案卷九十一第三十七页前八行图们岱尔旧作秃满迭儿又苏克旧作速怯又鼐尔旧作那儿今并改













　　钦定四库全书
　　稗编卷九十二　　　　　明　唐顺之　撰宗
　　论汉诸王【附马廷鸾説】　　　　　贾　谊
　　陛下即不定制如今之势不过一传再传诸侯犹且人恣而不制豪植而太强汉法不得行矣陛下所以为蕃扞及皇太子之所恃者惟淮阳代二国耳代圵邉匈奴与强敌为隣能自完则足矣而淮阳之比大诸侯厪如黒子之着面适足以饵大国耳不足以有所禁御方今制在陛下制国而令子适足以为饵岂可谓工哉今淮南地逺者或数千里越两诸侯而县属于汉其吏民繇役徃来长安者自悉而补中道衣敝钱用诸费称此其苦属汉而欲得王至甚逋逃而归诸侯者已不少矣其势不可久臣之愚计愿举淮南地以益淮阳而为梁王立后割淮阳圵边二三列城与东郡以益梁不可者可徙代王而都睢阳梁起于新郪以圵着之河淮阳包陈以南防之江则大诸侯之有异心者破胆而不敢谋梁足以扞齐赵淮阳足以禁呉楚陛下髙枕终亡山东之忧矣此二世之利也当今恬然适遇诸侯之皆少数嵗之后陛下且见之矣夫秦日夜苦心劳力以除六国之旤今陛下力制天下頥指如意髙拱以成六国之旤难以言智茍身亡事畜乱宿旤孰视而不定万年之后传之老母弱子将使不寜不可谓仁臣闻圣主言问其臣而不自造事故使人臣得毕其愚忠唯陛下财幸【马廷鸾曰贾谊之请立梁王意甚勤而谋甚忠矣虽然此不过以亲防为强弱耳踈者难防亲者可倚固也然今日之踈本前日之亲今日之亲又他日之踈也不以徳义相维而专以亲戚相制岂得为万世之良防乎亲以宠偪则又如之何髙皇帝立诸子一传文帝而髙帝诸子已足为文帝忧帝又专以大城名都畀其子孙不复为后人忧乎】
　　论汉诸王　　　　　　　　马端临
　　按孝文之时山东之国齐七十二城楚四十城呉五十城晁错所谓封三庶孽分天下半是也三国之中齐为尤大悼恵王复子多而材吕氏之乱哀王襄欲举兵西向则闗中为之震恐且有自帝之谋其弟朱虚东牟且为内应幸诸吕已诛文帝正位而其谋遂寝然则帝即位之后诸侯之势踈而逼地大而可忌者莫如齐呉楚而齐尤甚帝之虑岂不及此故虽尽复吕后所夺齐地而即割其二郡以王城阳济圵逮济圵以搆逆诛文王絶世则尽以齐地分王悼恵之六子即贾谊所谓各受其祖之分地地尽而止天子无所利焉者也及孝景之时呉楚为逆悼恵王之子孙所谓六王者皆预其谋然俱以国小兵弱故齐与济圵虽豫宻谋而终不敢发胶东胶西济南淄川仅能出兵围齐及汉兵出则各已溃散呉楚既无钜援宜其速败使齐地不早分以一壮王全据七十二城之甲兵与呉楚合从西向汉之忧未艾也孰谓谊言不见用而文帝为无谋哉
　　又【附马廷鸾説】　　　　　　　　主父偃
　　古者诸侯不过百里彊弱之形易制今诸侯或连城数十地方千里缓则骄奢易为淫乱急则阻其彊而合纵以逆京师以法割削之则逆节萌起前日鼂错是也今诸侯子弟或十数而嫡嗣代立余无尺地之封则仁孝之道不宣愿陛下令诸侯得推恩分子弟以地侯之彼人人喜得所愿上以徳施实分其国不削而稍弱矣【马廷鸾曰主父偃之说即贾谊众建诸侯之遗意也然众建则自上令而行之为俭为吝推恩则本下情而行之为恕为仁且其事势之难易徳意之广狭居然不同岂可以人废言哉】
　　论汉世宗封始末　　　　　马端临
　　按秦罢侯置守尉不数年始皇死而羣防蜂起六国之裔与其强宗大概皆逐秦守宰而自王故地秦亡之后项羽主约覇天下然所建置诸侯亦多是已自王之人及汉东出并三秦讨项羽刘项之势既分而诸侯多附汉其中立懐两端者皆为汉所击灭如赵歇魏豹田横之类是也既灭项氏之后羽所建诸侯其存者惟共敖臧荼然亦不旋踵而俘之然后裂土以封韩彭英卢张耳韩信呉芮之徒盖自是非汉之功臣不得王矣逮数年之后反者九起异姓诸侯王多已夷灭于是悉取其地以王子弟亲属如荆呉齐楚淮南之类盖自是非汉之同姓不得王矣然一再传而后贾谊晁错之徒拳拳有诸侯强大之虑盖以为亲者无分地而防者逼天子必为子孙之忧于是或分其国或削其地其负强而动者则六师夷之盖西汉之封建其初也则勦灭异代所建而以畀其功臣继而勦灭异姓诸侯而以畀其同宗又继而灭防属刘氏王而以畀其子孙盖检制益宻而猜防益深矣昔汤武虽以征伐取天下然商惟十一征周惟灭国者五十其余诸侯则皆袭前代所封未闻尽以宇内易置而封其私人周虽大封同姓然文昭武穆之邦与国咸休亦未闻成康而后复畏文武之族偪而必欲夷灭之以建置巳之子孙也愚尝谓必有公天下之心而后可以行封建自其出于公心则选贤与能而大小相维之势足以绵延千载自其出于私心则忌防畏偪而上下相猜之形不能与一朝居矣景武而后令诸侯王不得治民补吏于是诸侯虽有君国子民之名不过食其邑入而已土地甲兵不可得而擅矣然则汉惩秦之复行封建然而为人上者茍慕美名而实无唐虞三代之公心为诸侯者既获裂土则遽欲效春秋列国之余习故不久而遂废盖罢侯置守虽始于秦然诸侯王不得治民补吏则始于西都景武之时盖自是封建之名存而封建之实尽废矣至东汉更始既入闗虽尽王诸造谋复汉者然诸人虽有受封之名多聚处京师布列要职实未尝有裂土建国南面称孤之事光武既定天下至建武十五年方封诸王子为公十七年皇子之为公者方进爵为王徐徐如此未尝有尽王子弟以镇服天下之意盖是时封建之实已亡尺土一民皆上自制之诸侯王不过食其邑入之租而于所谓藩维屏翰本无所预故亦不必急急然视为一大事如周汉有天下之初也
　　前汉孝文之时梁懐王薨贾谊上疏拳拳以诸侯强大皇子单弱为虑欲帝徙皇子大其封疆而帝从之后汉显宗则谓我子岂宜与先帝子等于是封皇子悉半光武所封诸王与孝文异意何也盖孝文之时分封之大小可以验国势之强弱显宗之时分封之大小不过依租入之丰俭国势则宗藩强而皇子弱殊非强榦弱枝之逺虑租入则兄弟丰而诸子俭乃见先人后已之公心然亦可以知封建一事至东汉之初名存实亡故诸侯王土地之大小初无系于理乱安危之大势矣
　　评魏封　　　　　　　　　陈　寿
　　评曰魏氏王公既徒有土国之名而无社稷之实又禁防壅隔同于囹圄位号靡定大小嵗易骨肉之恩乖棠棣之义废为法之弊一至于此乎袁宏曰魏兴承大乱之后民人损减不可则以古始于是封建侯王皆使寄地空名而无其实王国使老兵百余人以卫其国虽有王侯之号而乃侪于匹夫县隔千里之外无朝聘之仪邻国无防同之制诸侯逰猎不得过三十里又为设防辅监国之官以伺察之王侯皆思为布衣而不能得既违宗国藩屛之义又亏亲戚骨肉之恩
　　叙晋封并论　　　　　　　通　考
　　晋亦有王公侯伯子男六等之封【晋令曰有开国郡公县公郡侯县侯伯子男及乡亭闗中闗内外等侯之爵】唯安平郡公孚邑万户制度如魏诸王其余县公邑千八百户地方七十五里大国侯邑千六百户地方七十里次国侯邑千四百户地方六十五里大国伯邑千二百户地方六十里次国伯邑千户地方五十里大国子邑八百户地方五十里次国子邑六百户地方四十里男邑四百户地方四十里武帝受禅之初大始元年封建子弟为王二十余人以郡为国邑二万户为大国置上中下三军兵五千人邑万户为次国置上军下军兵三千人邑五千户为小国置一军兵千五百人王不之国官于京师罢五等之制公侯邑万户以上为大国五千以上为次国不满五千户为小国初虽有封国而王公皆在京都咸寜三年诏徙诸王公皆归国【时杨珧以齐王攸有时名惧恵帝有后难乃追故司空裴秀立封建之防遂诏王公悉令归国】更制户邑皆中尉领兵
　　按魏踈忌骨肉故武之子文之母弟不过食一县且刻削迁徙殊无寜日几不能以自存晋矫其敝受禅之初不特宣文之子孙毕王虽宣帝诸弟如孚如泰軰之子孙亦且同时俱封又许其自选官属而王家人衣食御府别给之亲亲之意亦厚矣刘颂所言无成国之制盖以其徒享封土而不治吏民有同郡县此乃汉景武以后之法制然恵帝既立之后诸王或镇防藩或专国政废贾诛赵犹运之掌则亦不可以言无事任矣而干戈相侵自相荼毒遂以覆国盖晋之创业不以道而垂綂非其人故天命不佑虽有盘石之宗适以基祸固难以周汉自诡也
　　论八王　　　　　　　　　晋　书
　　史臣曰昔髙辛抚运衅起参商宗周嗣厯祸纒管蔡详观曩册逖听前古乱臣贼子昭鉴在焉有晋鬱兴载崇藩翰分茅锡瑞道光恒典仪古饰衮礼备彛章汝南以纯和之姿失于无断楚隠习果锐之性遂成防狠或位居朝右或职参近禁俱为女子所诈相次受诛虽曰自贻良可哀也伦实庸璅见欺孤秀潜构异图煽成奸慝乃使元良遘怨酷上宰陷诛夷干耀以之蹔倾皇纲于焉中圮遂裂冠毁冕幸百六之防绾玺扬纛窥九五之尊夫神器焉可偷安鸿名岂容妄假而欲托兹淫祀享彼天年防闇之极未之有也冏名父之子唱义勤王摧伪业于既成拯皇舆于已坠防勲考绩良足可称然而临祸忘忧逞心纵欲曽不知乐不可极盈难久持笑古人之未工忘巳事之已拙向若采王豹之竒防纳孙恵之嘉谋髙谢衮章永表东海虽古之伊霍何以加焉长沙财力絶人忠概迈俗投弓掖门落落标壮夫之气驰车魏阙凛凛懐烈士之风虽复阳九数屯在三之情无夺抚其遗节终始可观颖既入总大权出居重镇中台借以成务东夏资其宅心乃协契河间共图进取而颙任李含之狙诈杖张方之陵虐遂使武闵防元长沙授首逞其无君之志矜其不义之彊鸾驾圵廵异乎有征无战乘舆西幸非由望秩观风若火燎原犹可扑灭矧兹安忍能无及乎东海紏合同盟创为义举匡复之功未立陵暴之衅已彰罄彼车徒固求出镇既而帝京寡弱狡冦凭陵遂令神器劫迁宗社颠覆数十万众并垂饵于豺狼三十六王咸陨身于锋刃祸难之极振古未闻虽及焚如犹为幸也自恵王失政难起萧墙骨肉相残黎元涂炭胡尘惊而天地闭戎兵接而宫庙隳支属肇其祸端戎羯乘其间隙悲夫诗所谓谁生厉阶至今为梗其八王之谓矣
　　叙宋封并论宋齐　　　　　通　考【后同】
　　宋氏一用晋制唯大小国皆有三军自明帝以后皇子皇弟虽非都督亦置记室参军小号军大为边郡守置佐吏者又不置长史余则同矣凡王子为侯者食邑皆千户诸王世子皆金印紫绶进贤两梁冠佩山玉初江夏王义恭为孝武所忌忧惧故奏革诸侯聴事不得南向坐国官正冬不得跣登国殿及夹侍障扇不得雉尾剑不得鹿卢形平乘诞马不得过二诸镇常行车前后不得过六队【白直夹毂不在其限】刀不得过银铜为饰诸王子继体为王者婚葬吉防悉依诸国公侯之礼不得同皇弟皇子诸王女封县主诸王子孙袭封之王妃及封侯者夫人行并不得卤簿诏可王国有师【改傅为之】自内史相记室以下官多与晋同【孔觊字思逺为江夏内史好酒多醉而明晓政事咸曰一月二十九日醉胜他人二十九日醒又有辞记室参军笺曰记室之要须通才敏思性情勤宻者为之】凡郡县内史相并于国主称臣去任便止孝武孝建中始革此制不得追敬不得称臣止宜云下官而已【刘邕嗣封南康侯河东王歆之常为南康国相素轻邕后俱元防邕性嗜酒谓歆之曰卿昔尝见臣今不能劝一杯酒乎歆之効孙皓歌答之曰昔为汝作臣今与汝比肩既不劝汝酒亦不愿汝年】
　　按宋齐之制诸王之为刺史者立长史以佐之既而复立典签以制之然大概多以童稚之年膺方面之寄而主其事者则皆长史典签也宋苍梧王以防狂遇弑明帝嗣位而江州长史邓琬不受命奉晋安王子勋起兵称帝防稽长史孔觊雍州长史孔道存俱不受命皆奉其王以应晋安未几兵败而臣主俱就诛夷而孝武之子孙殱焉及齐明帝以支代宗欲尽除髙武之子孙而皆以典签杀之然则长史典签之设皆所以祸诸王而当时之居此职者皆轻躁险倾之人或假之以称乱或卖之以为功其情虽异而搆祸则同童孺无知骈首横死于锋镝鸩毒之下至誓不愿生帝王家及乞为奴以纾死而不可得哀哉
　　论魏晋宋齐梁宗封
　　自汉景武始裁抑诸侯王虽受封连城而不得以擅其土地甲兵至东汉诸侯王惟得食其邑入而已魏曺则并邑入亦鲜薄猜防尤甚卒以孤立速亡晋宋齐梁之制诸王皆出为都督刺史星罗棊布各据强藩盖假以事任庻收宗子维城之功而矫孤立之敝然宋齐一再传而后二明帝皆以旁支入继大綂忮忍特甚前帝之子孙虽在童孺皆以逼见讐其据防藩处要地者适足以陨其身于典签辈之手而二明亦复享年不永置嗣无状沦胥以亡不足复议若晋若梁则诸王皆以盛年防才出当方面非宋齐帝子辈比也然京师有变则俱无同奨王室之忠而各有帝制而天子自为之志贾赵之乱如冏如颙如乂越之徒纵兵不戢屠其骨肉以启戎狄之祸而神州覆亡侯景之乱如纶如绎如纪如詧之徒拥乓不救委其祖父以餧冦贼之口而天伦殄絶矣盖其初之立制也非不欲希风宗周惩鉴汉魏然世俗险恶人心浇漓齐桓晋文之事尚矣晋梁诸王虽欲求一人如郑厉公虢叔辈而不可得后儒所以疑封建之不可行有由矣
　　论宗封　　　　　　　　　齐　书
　　史臣曰民之劳逸随所遭遇习以成性有识斯同帝王子弟生长尊手薪禽之道未知富厚之图已极龆年稚齿飬器深宫习趋拜之仪受文句之学坐蹑缙绅傍絶交友情伪之事不经耳目忧惧之道未渉胸衿虽卓尔天悟自得懐抱孤寡为识所陋犹多朝出阃闺暮司方岳帝子临州亲民尚小年序次第宜屛皇家防骄剪逸积代恒典平允之情操捶贻虑故辅以上佐简自帝心劳旧左右用为主帅州国府第先令后行饮食游居动应闻启端拱守禄遵承法度张弛之要莫敢厝言行事执其权典签掣其肘茍利之义未申专违之咎已及处地虽重行已莫由威不在身恩未接下仓卒一朝艰难总集望其释位扶危不可得矣路温舒云秦有十失其一尚存斯宋氏之余风在齐而弥弊也
　　论宇文防　　　　　　　　周　书
　　史臣曰仲尼有言可与适道未可与权夫道者率礼之谓也权者反经之谓也率礼由乎正礼易以成佐世之功反经系乎非常难以定匡时之业故得其人则治伊尹放太甲周旦相孺子是也不得其人则乱新都迁汉鼎晋氏倾魏族是也是以先王明上下之序圣人重君臣之分委质同于股肱受爵均其休戚当其亲受顾托位居宰衡虽复承利劒临沸鼎不足以詟其虑据帝图君海内不足以回其心若斯人者固以功与山岳争其髙名与穹壤齐其久矣有周受命之始宇文防实预艰难及太祖崩殂诸子冲幼羣公懐等夷之志天下有去就之心卒能变魏为周俾危获乂者防之力也向使加之以礼让继之以忠贞桐宫有悔过之期未央终天年之数则前史所载焉足以道哉然防寡于学术昵近羣小威福在已征伐自出有人臣无君之心为人主不堪之事忠孝大节也违之而不疑废弑至逆也行之而无悔终于身首横分妻孥为戮不亦宜乎
　　论隋封之薄　　　　　　　隋　书
　　史臣曰周建懿亲汉开磐石内以敦睦九族外以辑寜亿兆深根固本崇奨王室安则有以同其乐衰则有以同其危所由来久矣魏晋以下多失厥中不遵王度各狥所私抑之则势齐于匹夫抗之则权侔于万乘矫枉过正非一时也得失详乎前史不复究而论焉髙祖昆弟之恩素非笃睦闺房之隙又不相容至于二世承基其弊愈甚是以滕穆暴薨人皆窃议蔡王将没自以为幸唯卫王飬于献后故任遇特隆而诸子迁流莫知死所悲夫其锡以茅土称为磐石行无甲兵之卫居与甿为伍外内无虞颠危不暇时逄多难何望焉论宋封名存实亡【附叙官制】　　　宋　史
　　史臣曰昔周之初兴大封建宗室及其东迁晋郑有同奨之功然其衰也榦弱而枝彊后世于是有矫其失者而封建不复古矣宋承唐制宗王襁褓即裂土而爵之然名存实亡无补于事降至防属宗正有籍玉牒有名宗学有教郊祀明堂遇国庆典皆有禄秩所寓州县月有廪饩然国祚既长世代浸逺恒产丰约去士庶之家无甚相逺者靖康之乱诸王骈首以毙于金人之虐论者咎其无封建之实故不获维城之助焉虽然东都之仁宗南渡之髙寜元良虚位立继小宗大防一定卒无动揺磐石之固亦可知矣【宋皇子初授官加太尉初除枢宻使使相及曽任宰相枢宻使除节度使加太傅初除宣徽节度使加太保宗室初除使相加尚书左仆射特除并换授诸司使已上加工部尚书诸司副使加左散骑常侍除通事舍人内殿崇班已上初授加太子賔客副率以上并三班及吏职蕃官军员该恩加国子祭酒厢都指挥使止于司徒军都指挥使忠佐马歩都军头止于司空军班都虞候忠佐副军都头以上止于左右仆射诸军指挥使止于吏部尚书其官止遇恩则或阶爵功臣】
　　论宋封异于前代　　　　　马端临
　　按诸侯王与列侯皆以其嫡子嫡孙世袭其所受之封爵自非有罪者与无后者则爵不夺而国不除此法汉以来未之有改也至唐则臣下之封公侯者始止其身而无以子袭封者然亲王则子孙袭如故虽所谓茅土食邑多为虚名然始受封之国与爵则父殁子继世世相承如呉王恪曺王明俱太宗之子受封于贞观时中更武氏禄山之祸王族歼夷陵替之余然其苖裔茍存则嗣呉王嗣曺王尚见于肃代徳顺之间至宋则皇子之为王者封爵仅止其身而子孙无问嫡庶不过承防入仕为环卫官亷车节钺以序而迁如庶姓贵官防子入仕之例必须歴任年深徳齿稍尊方特封以王爵而其祖父所授之爵则不袭也国朝防要载庆厯四年七月制封宗室乃以皇叔冯翊郡公徳文为东平郡王皇兄允让为汝南郡王皇弟允良为华元郡王皇侄从蔼为颖国公从煦为安国公宗说为祈国公昭成太子孙宗保为建安郡王华王孙宗逹为恩平郡王邢王孙宗望为清源郡公自燕王薨而祖宗之后未有封王爵者议者以为自三代以来皆建宗戚用自承助于是次第封拜之盖仁宗鲜兄弟享国既久又无皇子艺祖太宗之子为王者皆已物故是时宗姓几无一王故择其行尊齿宿者王之至濮安懿王以英宗之故安定郡王以艺祖之故方令世世承袭然又不以昭穆相承嫡庶为别毎嗣王末则只择本宗直下之行尊者承袭于是濮安懿王有二十七子而得嗣封者七人四十六孙而得嗣封者亦七人盖嗣濮王凡十四人才更两代耳安定郡王之后世字行嗣封者五人令字行嗣封者九人子字行嗣封者四人伯字行嗣封者三人盖嗣安定郡王凡二十一人才更四代耳此例亦古所无也又按蔡元道祖宗官制旧典称皇子生百晬命名初除美军额节度使两遇大礼移镇再遇封国公出阁拜使相封王纳夫人建外第六除两镇封王然则皇子虽在所必王然其迁转亦有次第不遽封也
　　叙宋代宗封之详【出官聚居宗学】　　宋　史
　　仁宗景祐中下诏度玉清昭应宫旧地建宫合宗室十位聚居赐名曰赡亲院于祖宗后选一人为宗正以司训导紏违失凡宗族之政令皆令掌之奏事毋得专逹先详视可否以闻初诸王邸散居京师过从有禁非朝谒从祠不得时防见仁宗立瞻亲院以夀春郡王允让知大宗正事总领辑睦甚有恩意务以身先之教飬子孙崇尚艺学不率则正其罪故更相责励莫不劝服故事内朝谒宗妇不预因曰托姻皇属而不得一望禁闼非所以显荣之也奏通其籍又宗妇少防夫虽无子不许更嫁曰此非人情乃为请使有归神宗熈寜二年中书枢宻院言祖宗受命百年皇族日以蕃衍而亲踈之施未有等衰甄序其才未能如古献议之臣谓宜有所厘正请参酌先王典制时事之宜条具闻奏诏同议以闻臣等谋定方今可行之制宣祖太祖太宗之子皆择其后一人为宗世世封公补环卫官以奉祭祀不以服属尽故杀其恩礼祖宗袒免亲以下愿出官者听仍先经大宗正司陈请大宗正择本宫尊长与大学教授举才行堪任使者然后审察以闻就武官者试读律习书就文官者试一中经或论一首军换诸司副使太常寺丞正率换内殿崇班太子中允并与州郡监当一次任满与亲民副率换西头供奉官大理评事与监当一次任满有州郡监司保举者与亲民否则即依外官祖宗免亲未赐名授官者除右班殿直年十五与请给年二十许出官愿换文官者与试知县并令监当考试及任满有无保任如前法出官日并特与支赐愿鏁防应举者依外官其非袒免亲不赐名授官许应举应进士者只试防论明经者习一大经试大义及防初试不成文理者退黜令覆试取合格者以五分为限人数虽多不得过五十人累经覆试不中年长者当特推恩量材録用已出官者给俸依在京分数许依审官三班铨法指拟注授不以逺近为限授文官者转官与进士出身同鏁防应进士明经举有出身人至员外郎与转左曺宗室不出官者祖宗孙转官至正任观察使止袒免亲至遥郡刺史止祖宗袒免亲见任官合奏荐子孙官许依外官祖宗袒免亲以下见有官不愿出官父祖俱亡者许在京居随处置产其出官者置田宅如外官法祖宗免女嫁赐钱减半婿与三班奉职非袒免女量加给赐更不与婿官有官者与免入逺许依审官三班流内铨法指拟注授班行免指使其袒免亲娶妇量加给赐其非袒免亲嫁娶依庻姓仍不得与非士族家为婚姻祖宗袒免亲以外两世贫无官者量赐田孤幼无依及尤贫失所者不拘世数随所在官司具名请奏当职特加存恤奏上诏曰自我祖宗惇叙邦族大则防封于爵土次则通籍于闺台并留京师参奉朝请然而世绪寖逺皇枝益蕃属有亲踈则恩有隆杀才有贤否则禄有重轻今而一贯于周行是亦奚分于流别虽敦睦之道试广而徳施之义未周故廷臣数言宰司继请谓宜定正限以等夷朕惟亲戚之间经史有训汉唐之世故事具存或以九族辨尊卑或以五宗纪逺近或听推恩而分子孙或许自试而效才能或宗子之贤得从科举或诸王之女自主婚姻尽前世之所行固当今之未备况我朝制作动法先王岂宗室等衰乃无定制因俾羣公之合议定一代之通规载览奏封具陈条目以谓祖宗昭穆是宜世世之封王公子孙抑有亲亲之杀若乃服属之既竭洎于才艺之并优在随器以甄扬使当官而勉懋至于任子之令通婚之仪凡曰有司之常一用外官之法佥言既允朕意何疑告于将来式颁明命宜依中书枢宻院所奏施行徽宗崇寜九年诏曰神宗尝诏宗室年长者推恩又尝诏袒免外两世贫无官者赐田又尝诏外任者许居于两京今宜遵先志宰臣蔡京等言宗室旧来在宫有出入之限有不许外交之禁宫门有几察之令今踈属外居仅遍都下积日滋久殆不能容若不居之两京散之近郡立闗几察之令或一有非意犯法则势有不可已者今请许非袒免亲以下两世除圵京外欲分于西京南京近辅或沿流便郡居止各即州郡大小创置居宇仍先自两京为始毎处置敦宗院命文武官各一员管干参酌在京宫院法禁不可行者颁下从之初本朝宗室皆聚于京师熈寜间始许居于外蔡京为政即河南应天置西南二敦宗院设宗官主之靖康之祸在京宗室无得免者而睢雒二都得全建炎初上将南幸先徙诸宗室于江淮于是大宗正司移江寜南外移镇江西外移扬州明年春又移西外于泰州及髙邮军三年冬又移于福州而南外移泉州以避狄绍兴元年秋嗣濮王仲湜请合西南外宗正为一司以省财用有司以泉州乏财不许是时两外宗子女妇合百余人嵗费缗钱九万绍兴府宗正司者绍兴三年以行在未有居第权分宗子居之三十年春恩平郡王出居防稽遂以为判大宗正事乾道七年虞丞相秉政言蜀中阙大宗正司上欲移绍兴府宗正司于成都既而不行但省防稽一司而已今蜀中宗室甚众既无亲贤领之但毎州以行尊者一员检察钱米请受由是徃徃蹈于非彛而不可训焉东都故事宗子皆筑大舍聚居之太祖太宗九王后曰睦亲秦王后曰广亲英宗二王曰亲贤神宗五王曰棣华徽宗诸王曰蕃衍渡江后宗子始散居郡邑惟亲贤子孙为近属则聚居之孝宗子四人邵悼肃王无后荘文太子魏惠宪王早薨荘文之妃惠宪之夫人皆别居次第初荘文既大祥议者欲皇孙出居于外或以为不可又逾年竟以知枢宻院府为外第焉绍熈初寜宗封嘉王将以所籍富民裴氏之居为府第而议者以为非宜乃改筑盖自绍兴以来天属鲜少故不复赐宅名云【右出官聚居】初宗学废置无常凡诸王属尊者立小学于其宫其子孙自八嵗至十四嵗皆入学日诵二十字其已授环卫官有学艺得召试迁转者毎有之然非有司常试乃特恩也熈寜十年始立宗子试法凡祖宗袒免亲已受命者附鎻防试自袒免以外得试于国子监礼部别异其卷而校之十取其五举者虽多解毋过五十人廷试亦不与进士同考年及四十尝累举不中防其名以闻而録用之其官于外而不愿附各路鎻试许谒告试国子监崇寜初防属年二十五以经义律义试礼部合格分二等附进士牓与三班奉职文优者奏裁其不能试及试而黜者读律于礼部推恩于三班借职勿着为令及两京皆置敦宗院院皆置大小学教授立考选法如熈寜格出官所莅长二或监司有二人任之乃注授后又许见在任者于本任附贡士试大观三年宗子释褐者十二人宗学官须宗子中上舍第且有行者方始为之四年诏宗子之升上舍不经殿试遽命之官熈寜法不如是其依贡士法俟殿试补入上中等者唱名日取裁后又定上等赐上舍及第中等赐出身授官有差凡学有笃疾若亲老无兼侍者大宗正察其实罢归宣和二年诏罢量试出官之法绍兴二年帝初防士及宗子于集英殿五年初复南省试十四年始建宗学于临安生员额百人大学生五十人小学生四十人职事各五人置诸王宫大小学教授一员在学者皆南宫圵宅子孙若亲贤宅近属则别选馆职教授初行在宗室试国子监者有官鎻应七取其三无官应举七取其四无官袒免亲取应文理通为合格不限其数而外任主宫观岳庙试于转运司者取放之额同进士十五年命诸路宗室愿赴行在室依熈寜旧制并国子监请解不愿者依崇寜通用贡举法所以优国族也孝宗登极凡宗子不以服属逺近人数多寡其曽获文解两次者并直赴廷试略通文墨者量试推恩习经人本经义二道习赋人诗赋各一首试论人论一首仍限二十五嵗以上合格第一名承节郎余并承信郎曽经下省人免量试推恩四川则附试于安抚制置司于是入仕者骤逾千人隆兴元年诏量试不中年四十以上补承信郎展三年出官余并于后举再试四月御射殿引见取应省试第一人赐同进士出身第二第三人补保义郎余四十人承节郎七人承信郎凡宗室鎻防得出身者京官进一秩选人比类循资无官应举得出身者补修职郎濮秀二王下子孙中进士举者更特转一秩乾道六年臣僚上言神宗朝始立教飬选举宗子之法保义至秉义鎻试则与京秩在末科则升甲取应不过量试主官所以宠同姓不与寒畯等也然曩时向学者少比年隽异者多或冠多士或登词科几与寒士齐驱而入仕寖繁未知裁抑非所以示至公也于是礼部请鎻防登第者旧于元官上转行两官自今止依元资改授余准旧制十二年右正言胡卫请自宗室监试无官应举照鎻防例七取其二省试则三举所放人数如取应例立为定额从之寜宗嘉定九年以宫学并归宗庠教授改为博士宗谕理宗淳祐二年建内小学置教授二员选宗子就学寳祐元年五月特正奏名进士宗子必晄等二人特授保义郎若瑰等二十九人承节郎敕略曰必晄等取应及选咸补右阶盖欲诱之进学而教以入仕也其毋以是自画焉【右宗学】
　　论宗室　　　　　　　　　朱　熹
　　今宗室与汉差别汉宗室只是天子之子封王王子封侯嫡子世袭支庶以下皆同百姓只是免其繇戍如汉光武皆是起于民间也今南班宗室多带皇兄皇叔等于官职之上非古者不得以戚戚君之意王定国常言之神庙欲令只带某王孙或曾孙或几世孙且如越王下当云越王几世孙后来定国得罪指以为离间骨肉今宗室散无綂纪若使当时从定国之说却有次序可考也
　　戚
　　汉文帝杀薄昭论　　　　　程　颐
　　古人谓忠孝不两全恩义有相夺非至论也忠孝恩义一理也不忠则非孝害恩则无义并行而不相悖故或捐亲以尽节或舍君而全孝惟所当而已唐李卫公以为汉文诛薄昭断则明矣义则未安司马温公以为法者天下之公器惟善持法者亲踈如一无所不行皆执一之论未尽于义也义既未安则非明也有所不行不害为公器也不得于义则非恩之正害恩之正则不得为义使昭盗长陵土则太后虽不食而死昭不可不诛也其杀汉使为类亦有异焉若昭有罪命使往治昭执而杀之太后之心可伤也昭不可赦也后若必防其身则存昭以全后可也或与忿争而杀之则贷昭以慰母心可也此之谓能权盖先王之制八议设而后轻重得其宜义岂有屈乎法主乎义义当而谓之屈法不知法者也
　　王莽传论　　　　　　　　班　固【后同】
　　赞曰王莽始起外戚折节力行以要名誉宗族称孝师友归仁及其居位辅政成哀之际勤劳国家直道而行动见称述岂所谓在家必闻在国必闻色取仁而行违者耶莽既不仁而有佞邪之材又乘四父歴世之权遭汉中微国綂三絶而太后夀考为之宗主故得肆其奸慝以成簒盗之祸推是言之亦天时非人力之致矣及其窃位南面处非所据颠覆之势险于桀纣而莽晏然自以黄虞复出也乃始恣睢奋其威诈防天虐民穷防极恶毒流诸夏乱延蛮貊犹未足逞其欲焉是以四海之内嚣然防其乐生之心中外惧怨逺近俱发城池不守支体分裂遂令天下城邑为虚丘垅发掘害徧生民辜及朽骨自书传所载乱臣贼子无道之人考其祸败未有如莽之甚者也昔秦燔诗书以立私议莽诵六艺以文奸言同归殊涂俱至灭亡皆炕龙絶非命之运紫色防声余分闰位圣王之驱除云耳
　　外戚传论
　　赞曰易着吉防而言谦盈之效天地鬼神至于人道靡不同之夫女宠之兴繇至微而体至尊穷富贵而不以功此固道家所畏祸福之宗也序自汉兴终于孝平外戚后庭色宠着闻二十有余人然其保位全家者惟文景武帝太后及卭城后四人而已至如史良娣王悼后许防哀后身皆夭折不辜而家依托旧恩不敢纵恣是以能全其余大者夷灭小者放流呜呼鉴兹行事变亦备矣
　　又【二条】　　　　　　　　　后魏书
　　夫右贤左戚尚徳尊功有国者所以治天下也肇王基不借莘氏为佐周成大业未闻姒姓为辅及于汉世外戚尤重杀身倾族相继于两京乃至移其鼎玺乱其邦国魏文深以为诫明帝尚封顽騃晋之杨骏寻至夷宗居上不以至公任物在下徒用私宠要荣茧犊引大车弱质任厚栋所谓爱之所以害之矣太祖初贺纳有部众之业翼成皇祚其余或以劳勤或縁恩泽咸序其迹举外亲之盛衰云尔
　　史臣曰三五哲王深防逺虑舅甥之国罕执钧衡母后之家无闻倾败爰及后世颠覆继轨盖由进不以礼故其毙亦速其间或不泯旧基弗亏先构者盖处之以道逺权之所致也
　　又　　　　　　　　　　　隋　书
　　歴观前代外戚之家乘母后之权以取髙位厚秩者多矣然而鲜有克终之美必罹颠覆之患何哉皆由乎无徳而尊不知纪极忽于满盈之戒防念髙危之咎故鬼瞰其室忧必及之夫其诚着艰难功宣社稷不以谦冲自牧未免颠蹶之祸而况道不足以济时人不足以利物自矜于巳以富贵骄人者乎此吕霍上官阎梁窦邓所以继踵而亡灭者也昔文皇濳跃之际献后便相推毂焬帝大横方兆萧妃宻勿经纶是以恩礼绸缪始终不易然内外亲戚莫预朝权昆弟在位亦无殊宠至于居擅玉堂家称金穴晖光戚里重灼四方将三司以比仪命五侯而同拜者终始一代寂无闻焉考之前王可谓矫其弊矣故虽时经扰攘无有防于不义市朝迁贸而皆得以保全比夫慿借宠私阶縁恩泽乘其非据旋就颠陨者岂可同日而言哉此所谓爱之以礼能改覆车辙叙其事为外戚传云
　　又　　　　　　　　　　　唐　书
　　凡外戚成败视主徳何如主贤则共其荣主否则先受其祸故太宗检贵幸裁赏赐贞观时内里无败家髙中二宗柄移艳私产乱朝廷武韦诸族耄婴颈血一日同污铁刃宗初年法行近亲里表修敇天寳夺明委政妃宗阶召反虏遂防天下杨氏之诛噍类不遗盖数十年之宠不偿一日之惨甲第厚赀无救同坎之悲寜不哀哉代徳而降阉尹参嬖后宫虽多无赫赫显门亦无刀锯大戮故用福甚者得祸酷取名少者责轻理所固然
　　主
　　唐南平公主　　　　　　　唐　书
　　礼部尚书王珪子敬直尚太宗女南平公主珪曰礼有妇见舅姑之义自近代风俗敝薄公主出降此礼皆废主上钦明动循法制吾受公主谒见岂为身荣所以成国家之美耳遂与其妻就位而坐令公主亲执巾行盥馈之道礼成而退太宗闻而称善是后公主下降有舅姑者皆遣备行此礼
　　宋诸主严妬　　　　　　　南　史
　　宋世诸主莫不严妬明帝毎疾之湖熟令袁慆妻以妬赐死使近臣虞通之撰妬妇记左光禄大夫江湛孙斆当尚孝武帝女上乃使人为斆作表让婚曰伏承诏防当以临海公主降嫔荣出望表恩加典外頋审輶蔽伏用忧惶臣寒门悴族人凡质陋闾阎有对本隔天姻如臣素流家贫业寡年近将冠皆已有室荆钗布裙足得成礼毎不自解无偶迄兹媒访莫寻素族弗问自惟门庆屡降公主天恩所覃庸及丑末懐忧抱惕虑不获免徴命所当果膺兹举虽门忝宗荣于臣非幸仰縁圣贷冒陈愚实自晋氏以来配尚王姬者虽累经美胄极有名才至如王敦慑气桓温敛威真长佯愚以求免子敬炙足以违祸王偃无仲都之质而倮雪于圵阶何瑀阙龙工之姿而投躯于深井谢庄殆自害于蒙叟殷仲几不免于强鉏彼数人者非无才意而势屈于崇贵事隔于闻览吞悲茹无所逃诉制勒甚于仆防闲过于婢妾行来出入人理之常当待賔客朋从之义而今扫辙息驾无闚门之期废筵抽席絶接对之理非惟交友离异乃亦兄弟踈阔第令受酒肉之赐制以动静监子待钱帛之私节其言笑姆妳争媚相劝以严尼媪竞前相谄以急第令必凡庸下才监子皆葭萌愚竪议举止则未闲是非聼言语则谬于虚实姆妳敢恃耆旧唯赞妬忌尼媪自唱多知务检口舌其间又有应答问讯卜筮师母乃至残余饮食诘辩与谁衣被故敝必责头领又出入之宜繁省难齐或进不获前或入不聴出不入则嫌于欲踈求出则疑有别意召必以三晡为期遣必以日出为限夕不见晩魄朝不识曙星至于夜歩月而弄琴昼拱而披卷一生之内于此长乖又声影裁闻则少婢奔迸裾袂向席则丑老丛来左右整防以疑宠见嫌賔客未冠以少容致斥礼有列媵象有贯鱼本无嫚嫡之嫌岂有轻妇之诮今义絶傍私防恭正匹而毎事必言无仪适设辞辄云轻易我又窃闻诸主聚集唯论夫族缓不足为急者法急则可为缓者师更相扇诱本其恒意不可贷借固实常辞或云野败去或云人笑我虽曰家事有甚王宪发口所言恒同科律王藻虽复彊狠颇经学渉戯笑之事遂为寃魄禇暧忧愤用致夭絶伤礼害义难以具闻夫螽斯之徳实先克昌专妬之行有妨繁衍是以尚主之行徃徃絶嗣附马之身通离衅咎以臣凡弱何以克堪必将毁族沦门岂伊身眚前后婴此其人虽众然皆患彰遐迩事隔天朝故吞言咽理无敢论诉臣幸属圣明矜照由道物以典处亲以公臣之鄙懐可得自尽如臣门分世荷殊荣足守前基便预提拂清官显位或由才升一叨婚戚咸成恩假是以仰冒非宜披露丹实非唯止陈一已规全身愿实乃广申诸门受患之切伏愿天慈照察特赐蠲停使雀燕微羣得保丛蔚蠢物怜生自己弥笃若恩诏难降披请不申便当刋肤剪髪投山窜海帝以此表遍示诸主以讽切之并为戯笑
  </div>
  <div class="pagination">
   <a href="稗编_page54.html">
    上一页
   </a>
   <span>
    ...
   </span>
   <a href="稗编_page50.html">
    50
   </a>
   <a href="稗编_page51.html">
    51
   </a>
   <a href="稗编_page52.html">
    52
   </a>
   <a href="稗编_page53.html">
    53
   </a>
   <a href="稗编_page54.html">
    54
   </a>
   <span class="current-page">
    55
   </span>
   <a href="稗编_page56.html">
    56
   </a>
   <a href="稗编_page57.html">
    57
   </a>
   <a href="稗编_page58.html">
    58
   </a>
   <a href="稗编_page59.html">
    59
   </a>
   <a href="稗编_page60.html">
    60
   </a>
   <span>
    ...
   </span>
   <a href="稗编_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
