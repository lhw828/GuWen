<!DOCTYPE html>
<html>
<head>
    <meta charset="UTF-8">
    <title>广博物志 - 第 58 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 58 页/共 80 页</h1>
    <div class="content">　　玉金象革木等路是为五路竝天子之法车皆朱班漆轮画为文三十辐法月之数朱橑二十八象宿两箱之后皆玳瑁为鹍翅加以金银雕饰世俗谓之金鹍车【晋书】
　　车坐乘者谓之安车倚乘者谓之立车亦谓之高车按周礼惟王后有安车也王亦无之自汉已来制乘舆乃有之有青立车青安车赤立车赤安车黄立车黄安车白立车白安车黑立车黑安车合十乘名为五时车俗谓之五帝车【上】
　　车有巾葢谓之武刚车武刚车者为先驱又有属车轻车为后殿焉【兵法】
　　皂轮车青油幢朱丝络诸王三公有功者特加之【晋书】帝尝大备法驾嫌属车太多顾谓阎毗曰开皇之日属车十二乘于是亦得今八十一乘以牛驾车不足以益文物朕欲减之从何为可毗曰臣初定数共宇文恺参详故实据汉胡伯始蔡邕等议属车八十一乘此起于秦遂为后式故张衡赋云属车九九是也次及法驾三分减一为三十六乘此汉制也又据宋孝建时有司奏议晋迁江左唯设五乘尚书建平王宏曰八十一乘义兼六国三十六乗无所凖慿江左五乗俭不中礼但帝王文物旂旒之数爰及冕王皆用十二今宜凖此设十二乗开皇平陈因以为法今宪章徃古大驾依秦法驾依汉小驾依宋以为等差帝曰何用秦法大驾宜三十六法驾宜十二小驾除之毗研精故事皆此类也【北史】女为帝制司南车当其前记里皷车居其右【黄帝内传】记里皷车一名大章车晋安帝时刘裕灭秦得之有木人执槌向皷行一里打一槌【古今注】
　　黄帝与蚩尤战涿鹿之野蚩尤作大雾兵士皆迷于是作指南车【上】
　　舜时金车见帝庭【瑞应图】
　　周公致太平越裳氏来献白雉一黑雉二象牙一使者迷其归路周公锡以文锦二疋軿车五乗皆为司南之制【古今注】
　　孔子曰自季孙之赐我千钟而友益亲自南宫顷叔之乗我车也而道加行故道有时而后重有执而后行微夫二子之赐丘之道几于穷矣【説苑】
　　晋平公为驰逐之车龙旌众色挂之以犀象错之以羽芝车成题金千镒立之于殿下令羣臣得观焉田差三过而不一顾平公作色大怒问田差尔三过而不一顾何为也田差对曰臣闻説天子者以天下説诸侯者以国説大夫者以官説士者以事説农夫者以食説妇姑者以织桀以奢亡纣以淫败是以不敢顾也平公曰善乃命左右曰去车【上】
　　子路与巫马期薪于韫丘之下陈之富人有处师氏者脂车百乗觞于韫丘之上子路与巫马期曰使子无忘子之所知亦无进子之所能得此富终身无复见夫子子为之乎巫马期喟然仰天而叹闟然投鎌于地曰吾尝闻之夫子勇士不忘丧其元志士仁人不忘在沟壑子不知予与试予与意者其志与子路心惭故负薪先归【韩诗外传】
　　齐庆封献车于季武子美泽可以鉴展庄叔见之曰车甚泽人必瘁宜其亡也【左传】
　　西门豹为邺令佯亡其车辖令吏求之不能得使人求之而得之家人屋间【韩非子】
　　郑县人有得车轭者而不知其名问人曰此何种也对曰此车轭也俄又复得一人问曰此是何种也对曰此车轭也问者大怒曰曩者曰车轭今又曰车轭是何种也此女欺我也遂与之鬭【上】
　　郢人有买屋栋者求大三围之木而人予车毂跪而度之巨虽可而长不足【淮南子】
　　俗説齐人有空车行鲁人有负釡者便持釡置车中行三百里临别取釡不相问亦不谢后车家系狱当死釡主径徃簒之穿壁未逹曰极哉车者怒不肯出釡主惭欲俱死明日主者以事白齐君齐君义而原之【风俗通】汉昭帝崩霍光奏遣太仆以軨轕车迎曾孙为帝郭丹字少卿从师于长安买符入函谷关记入封符乞乃慨然叹曰不乘使者车终不出关【东观汉记】
　　刘翊曾行于汝南界中有陈国张季礼逺赴师丧遇寒冰车毁顿滞道路翊见而谓曰君慎终赴义行宜速逹即下车与之不告姓名策马而去【东汉书】
　　袁忠为沛相乗苇车到官以清亮称
　　夏贺为彭城相袁闳徃省谒变姓名徒行既至数日吏不敢通阿母出见惊白夫人乃密呼入去遣车送之闳称疾不肯乗车
　　许劭字子将同郡袁绍公族豪侠去濮阳令归车徒甚盛将入郡界乃谢遣客曰吾舆服岂可使许子将见【并上】吴有徐随居丹徒左慈过随门下有客车六七欺慈云徐公不在慈去客皆见牛在杨树杪车毂中皆生荆木客惧逐慈叩头陈谢客还见牛如故毂中亦无复荆木【神仙传】
　　房丽者赵之贤人立东门之外有行商车辖亡丽告之不悟复更告商人怒曰吾辖自亡何湏汝告惠加于已而反怒之吾欲比之草木草木有心矣【符子】
　　阮裕在剡曾有好车借无不给有人塟母意欲借而不敢言后裕闻之乃叹曰吾有车而使人不敢借何以车为命焚之【晋书】
　　安平王孚薨塟给徘徊黑耳车一乗【晋公卿礼秩】
　　鹿轓轺梁制三公开府尚书令给之凤辖轺尚书仆射中书监秘书监临之聊泥轺尚书列卿等给之龙雀轺诸王除刺史带将军给之方葢轺中丞给之朱两轓二千石皂葢朱两轓千石六百石朱左轓【通典】












　　广博物志卷四十
<子部,类书类,广博物志>
　　钦定四库全书
　　广博物志卷四十一
　　明　董斯张　撰
　　食饮【总食　肉　酒　茗　药饵附】
　　王者居中央制御四方平旦食少阳之始也昼食太阳之始也晡食少隂之始也暮食太隂之始也【白虎通】膳夫【食官之长】掌王之食饮膳羞以养王及后世子凡王之馈食用六谷【黍稷稻粱苽麦】膳用六牲【马牛羊豕犬鸡】饮用六清【水浆醴防酏】羞用百有二十品珍用八物【淳熬淳毌炮豚炮牂珍清熬肝膋】酱用百有二十罋【醢六十罋醯六十罋】王食一举【谓朝食也杀牲盛馔曰举】鼎十有二【牢鼎九陪鼎三】物皆有爼【谓牢鼎之实亦九爼】以乐侑食膳夫授祭品甞食【防有毒也】王乃食卒食以乐彻于造【作乐毕彻于造食之所】王齐日三举【齐谓散齐也齐必变食故特加二举】大丧则不举大荒则不举大札则不举天地有烖则不举【日月薄蚀为天灾山崩川沸为地灾】邦有大故则不举【防戎之事凡此皆不举盛馔以自贬损也】王燕食【谓日中与夕食】则奉膳赞祭【燕食则其祭不如朝食之盛故膳夫受而赞之】凡王祭祀賔客食则彻王之胙爼凡王之稍事【有小事而饮酒】设荐餔醢王燕饮酒则为献主【君尊不与臣敌故膳夫代王酌酒献賔】掌后及世子之膳羞凡肉修之颁赐皆掌之【王以肉及修餔颁赐羣臣皆膳夫掌之】凡祭祀之致福者受而膳之以挚见者亦如之岁终则会【计颁赐之多少】唯王及后世子之膳不会【不以有司法数拘之也　周礼】
　　内饔【调和熟食曰饔内饔所主在内】掌王及后世子膳羞之割亨煎和之事【割肆解肉也亨煑也煎和齐以五味也】辨体名肉物【体名脊脇肩背臑之属肉物胾燔之属】辨百品之物王举则陈其鼎爼以牲体实之【取其以实鼎取于鼎以实爼】选百羞酱物珍物以俟馈【选择其中御者】共后及世子之膳羞辨腥臊膻香之不可食者牛夜鸣则庮羊冷毛而毳羶犬赤股而躁臊鸟皫色而沙鸣貍豕盲眡而交脻腥马黑脊而般臂蝼凡宗庙之祭祀掌割烹之事凡燕饮食亦如之凡掌共羞修刑膴胖骨鱐以待共膳凡王之好赐肉修则饔人共之
　　外饔【所主在外】掌外祭祀之割亨【谓天地四望山川社稷外神】共其脯修刑膴【脯薄析肉也修鍜肉也刑铏羮也膴腊肉大脔也】陈其鼎爼实之牲体鱼腊凡賔客之飱饔飨食之事亦如之【飱谓客始至之礼饔谓既将币之礼飨谓行飨礼之时食谓食礼之时】邦飨耆老孤子【孤子死王事者之子也】则掌其割烹之事飨士庶子亦如之【士庶子卫王宫者】师役则掌共其献赐脯肉之事凡小丧纪陈其鼎爼而实之
　　庖人掌共六畜六兽六禽【六畜即六牲也六兽麋鹿狼麕野豕兎六禽雁鹑鷃雉鸠鸽】辨其名物凡其死生鱻薧之物【新肉曰鱻干肉曰薧】以共王之膳与其荐羞之物及后世子之膳羞　共祭祀之好羞共丧纪之庶羞賔客之禽献凡令禽献以法授之其出入亦如之凡用禽兽春行羔豚【行用也羔羊子豚豕子】膳膏香【膳治也谓治羔豚以牛脂】夏行腒鱐【腒干雉鱐干鱼】膳膏臊【治腒鱐以大膏】秋行犊麛【犊牛子麛鹿子】膳膏腥【治犊麛以鸡膏】冬行鱻羽【鱻鱼也羽雁也】膳膏羶【治鱻羽以羊脂】岁终则会唯王及后之膳禽不防
　　亨人【主为内外饔煑肉也】掌共鼎以给水火之齐【齐量也水火皆有多少之量亨人给之】职外内饔之防亨煑辨膳羞之物祭祀共大羮铏羮【大羮煑肉汁太古不和之羮铏羮加以五味也】賔客亦如之
　　腊人【干物曰腊】掌干肉凡田兽之脯腊膴胖之事【大物解体肆干之谓之干肉小物全干曰腊膴防肉大脔也胖如防而腥】凡祭祀共豆脯荐脯膴胖凡腊物【豆当为羞声之误也脯谓庶羞之脯荐脯谓荐献之脯】賔客丧纪共其脯腊凡干肉之事
　　笾人掌肆边之事【四笾谓朝事馈食加笾羞笾各实以当用之物】朝事之笾其实防蕡白黑形盐膴鲍鱼鱐馈食之笾其实枣防桃干橑榛实加笾之实菱茨防脯羞笾之实糗饵粉餈　凡祭祀共其笾荐羞之实【荐笾谓朝事馈食之笾羞笾则加笾羞笾是也】丧事及賔客之事共其荐笾羞笾为王及后世子共其内羞【房中之羞笾】凡笾事掌之
　　醢人掌肆豆之实【与四笾同】朝事之豆其事韭葅醯醢昌夲麋臡菁菹鹿臡馈食之豆其实葵菹蠃醢脾析蠯醢蜃蚳醢豚拍鱼醢加豆之实芹菹兎醢深蒲醯醢箈菹雁醢笋菹鱼醢羞豆之实驰食糁食　凡祭祀共荐羞之豆实賔客丧纪亦如之为王及后世子共其内羞【房中之羞豆】王举则共醢六十罋【即酱用百二十罋之半也】以五齐七醢七菹三臡实之【五齐谓昌本睥析蜃豚柏深蒲也七醢谓醯蠃蠯蚔鱼兎雁也七菹谓韭菁茆葵芹箈笋也三臡谓麋鹿麞也臡乃兮反】賔客之礼共醢五十罋【上公醯醢共百二十罋侯伯百罋子男八十罋此五十罋则百罋之半也】凡事共醢
　　醯人掌共五齐七菹凡醯物以共祭祀之齐菹凡醯酱之物賔客亦如之王举则共齐菹醯物六十罋【齐菹醢也而醯人亦共之者葢齐菹有湏醯以成者此六十罋亦酱用百二十品之半也】共后及世子之酱齐菹賔客之礼共醯五十罋【并醢人五十罋为百罋葢侯伯之礼也】凡事共醯【并上】
　　一切众生有四种食以资诸天得自住持何等为四一麤段及微细食二触食三意思食四识食何等众生应食麤段及微细食如阎浮提人等饭麨豆肉等名为麤段食按摩澡浴拭膏等名为微细食自外三洲下人及六欲诸天等并以麤段微细为食自此以上色界无色天并以襌悦法喜为食无复麤段微细食也问曰何等众生以触为食答曰一切卵生得身故以触为食何等众生以思为食若有众生意思资润三益诸根夀命者此等皆用思为食何等众生以识为食所谓地狱众生及无边识处天等等皆用识持以为其食四天王天并食湏陀味朝食一撮暮食一撮食入体转成身是湏陀味园林池苑皆自然生是湏陀味亦能化作佉陀摩尼等八种饮食一切欲界诸天食亦如是色界诸天从初禅乃生遍净以喜为食无色界已上诸天以意业为食问曰诸天饮食云何答曰如经説云欲界诸天随其好恶贵贱不同其福厚者随其所思无不具足饮则甘露盈杯食则百味俱至其福薄者虽有饮食恒不称心以不足故犹下食来故经云譬如诸天共宝器食随其福徳饭色有异上者见白中者见黄下者见赤色界诸天以禅悦为味若以四食言之唯有触食法也【法苑珠林】文王嗜胆曾晢嗜枣胆苦枣酸二子甘之与众异也【论衡】管仲束缚自鲁之齐道而饥渴过绮乌封人而乞食乌封人跪而食之甚敬封人因窃谓仲曰适幸及齐不死而用齐将何报我曰如子之言我且贤之用能之使劳之论我何以报子封人怨之【韩非子】
　　昔者仲尼先饭黍侍者掩口笑子游裼裘而谚曾子挥指而哂以圣贤之举措非有谬也而不免于嗤诮奚况世人未有名称其容止文华能免于其诮者岂难也【刘子】鲁有俭者瓦鬲煑食食之而美盛之土铏之器以进孔子孔子受之欢然而悦如受大牢之馈弟子曰瓦甂陋器也煑食薄膳也而先生何喜如此乎孔子曰吾闻善谏者思其君食美者念其亲吾非以馔为厚也以其食美而思吾亲也【説苑】
　　晏子相景公食脱粟之食炙三弋五卵苔菜耳矣公闻之徃燕焉睹晏子之食也公曰嘻夫子之家如此其贫乎而寡人不知寡人之罪也晏子对曰以世之不足也脱粟之食饱士之一乞也炙三弋士之二乞也五卵士之三乞也婴无倍人之行而有参士之食君之赐厚矣婴之家不贫再拜而谢【晏子】
　　晏子侍于景公朝寒公曰请进暖食晏子对曰婴非君奉馈之臣也敢辞公曰请进服裘对曰婴非君茵席之臣也敢辞【上】
　　伍子胥适吴治味以求亲阖闾任而安之【贾子】
　　昔师旷食饭云是劳薪所防晋平公使视之果然车辋【北史】
　　陈尫性多秽訾每得酒食必先拨捐之然后乃食子高告之曰子无然也侣有态者昔君子之于酒食有率甞之义无捐放之道假其可食其上下何择假令不洁其下滋甚陈尫曰吾知其无益意欲如此子高曰意不恣也夫木之性以櫽括自直可以人而不如木乎子不见夫鸡耶聚谷如陵跪而啄之若纵子之意则与鸡寕有异乎陈尫跪曰吾今而后知过矣请终改之【孔丛子】汉景帝为太子时帝钟爱既居东宫文帝念之曰太子之食必料差殊乃命所在每日具两檐椟以赐之樊晔与世祖少游旧徴迁河东都尉引见云台世祖微时尝以事拘新野晔为市吏馈饼一笥帝不忘乃赐御服及乗舆衣物因戏之曰一笥饼得都尉何如晔顿首辞谢【后汉书】
　　延笃与李文德书曰吾食赤乌之防麦饮化益之醴折张骞大宛之蒜防晋国郇理之盐【化益即伯益】
　　第五伦字伯鱼修行清白常召见上曰闻卿为吏不过从兄饭寕有之耶对曰臣生遭饥馑米食万钱不敢妄过人饭【东观汉记】
　　吕子义当世清贤士也有旧人徃存省嫌其设酒食懐干糒而徃主人荣其降已乃盛为馔义出懐中干糒求一杯冷水而食之为率更令有人就之宿非其度数之内子义燃烛危坐通晓目不转睛膝下不移处【物理论】郭林宗尝不睡夜间命作粥魏德公为之进焉林宗一歠以杯掷地怒而呼之曰为粥不加味如何可食徳公无变色【别传】
　　郭林宗友来夜冒雨剪韭作饼
　　陈蕃待客拌饭以鹿脯芼羮以牛脯未尝别为异馔左慈明六甲能役鬼神坐致行厨
　　束晢饼赋有牢九之目葢食具名也酉阳杂爼引伊尹书有笼上牢丸汤中牢丸九字乃是丸字【牢丸今汤饼也　丹铅録】刘穆之好徃妻兄江氏乞食多见辱江氏庆会嘱勿来穆之犹徃食毕求防榔江曰防榔消食君乃饥何湏此穆之尹丹阳令以金盘贮防榔一斛进之【宋书】
　　宋公至长安得姚时故大官丞程季者了了人也公曰今日之食何者最先季曰仲秋御景离蝉欲静爕爕晓风凄凄夜冷臣当此景唯能説饼公曰善季乃称曰安定噎鸠之麦洛阳董德之磨河东长若之葱陇西防背之犊抱罕赤髓之羊张掖北门之豉然以银屑煎以金铫洞庭负霜之橘池连蔕之椒调以济北之盐剉以新丰之鸡细如华山之玉屑白如梁甫之银泥既闻香而口闷亦见色而心迷公曰善【梁吴均饼説】
　　陶渊明日用铜鉢煑粥遇火发则再拜曰非有是火何以充腹【别传】
　　谢仆射陶太常诣吴领军坐乆呉畱作食曰已身使婢卖狗供客此得一顿食殆无复气可与语【俗説】
　　齐明帝尝饮食捉竹筯谓衞尉应昭光曰卿解我用竹筯意否答曰昔忧禹衣恶徃话流言象箸豢腴先哲垂诫今睿情冲素清风反古太平之迹惟竹筯而已【谈薮】河南人赵良与其郷人诸生至长安至新安界遇霖雨粮乏相谓曰饥那得美食耶应时美饭备具有人声语云进疏食【刘义庆幽明録】
　　大官进食有裹蒸明帝曰我食此不尽可四片破之余充晚食【南齐书】
　　王俭问周颙卿山中何所食曰赤米白盐緑葵紫蓼文惠太子问菜食何味最曰春初早韭夏末晚菘【上】殷孚殷淳子也少有父风尝与侍中何朂共食孚羮尽曰益殷莼羮朂司空无忌子也孚徐辍筯曰何无忌讳【南史】
　　安成公何朂无忌之子临汝公孟灵休防之子以肴膳器服车马相高都下语曰安成食临汝餙【上】
　　吕僧珍既有大勲任总心膂性甚恭慎当禁中盛暑不敢解衣每侍御坐屏气鞠躬果食未尝举筯尝醉后取一甘食帝笑谓曰卿今日便是大有所进【梁书】
　　洛中沙门数百人各请耆域中食域皆许徃明旦五百舎皆有一域始谓独过未相讐问方知分身降焉【神僧传】彭城王攸自沧州召还父老相率具馔曰殿下惟饮此乡水未食百姓食聊献疏薄攸为食一口【北史】
　　崔瞻为侍御史在台宅中送食备尽珍羞别室独飡有一御史姓裴伺瞻食便造焉瞻不与交言又不命匙箸观瞻食罢而退明日防匙筯恣情饮噉瞻曰我初不唤君食又不与君语遂能不拘小节昔刘毅冒亲鹅炙岂亦异是君定竒士即与同食【北齐书】
　　越公以食经遗子子不受曰羮藜含糗无所用也答之以酒诰及洪范三徳【文中子】
　　尔时有老母名曰难阤躬自作饼时尊者賔头卢时到着衣持鉢入罗阅城乞食渐渐至老母难阤舎从地涌出舒手持鉢从老母难阤乞食是时老母见賔头卢极怀瞠恚作是恶言比丘当知设汝眼脱我终不乞汝食是时賔头卢即入三昧便双眼脱出是时老母复倍瞠恚正使沙门空中倒悬终不与汝食是时尊者从在空倒悬老母复倍瞠恚正使沙门举身烟出我终不与汝食是时尊者复举身出烟老母复倍瞠而作是语正使沙门举身然者我终不与汝食是时賔头卢使身尽然老母见已复作是语正使沙门举身出水我终不与汝食时賔头卢举身尽皆出水老母见已复作是语正使沙门在我前死我终不与汝食是时賔头卢即无出入息在老母前死老母见不出入息即懐恐怖衣毛皆竖而作是语此沙门多所知识国王所敬闻我家死必遭官事恐不免济若还活者我当与食是时賔头卢即从三昧起时老母复作是念此饼极大当更作小者与之时老母取少许面作饼饼遂长大老母见已此饼极大当更作小者与之然饼遂大当取先作者与之然复诸饼皆共相连老母语賔头卢曰比丘湏食者便自取之何故相娆乃尔賔头卢报曰大姊我不湏食但湏母欲有所説老母报曰何所诫勅賔头卢报曰今持此饼徃世尊所若有诫勅我共奉行老母报曰此事甚快是时老母躬负此饼从賔头卢从徃世尊所头靣体足在一靣立白世尊曰此母难陁是防提长者姊悭贪独食不肯施人惟愿世尊为説笃信之法使得开解尔时世尊告老母曰汝今持饼施佛及诸比丘僧比丘尼优婆塞优婆夷并贫穷者然故有饼可持弃净地及无虫水中即以此饼次第赋之及着净水中即时熖起老母见已寻懐恐惧世尊渐与説法施戒生天之论苦集尽道即于座上得法眼净承事三尊受持五戒使发欢喜礼佛而去【阿含经以下肉】
　　肉之美者猩猩之唇獾獾之炙隽觾之翠述荡之掔旄象之约流沙之西丹山之南有凤之丸沃民所食鱼之美者洞庭之鱄东海之鲕醴水之鱼名曰朱鳖六足水之鱼名曰鳐其状若鲤而有翼常从西海夜飞游于东海菜之美者昆仑之苹夀木之华指姑之东中容之国有赤水木之叶焉余瞀之南南极之崖有菜其名曰嘉树其色若碧阳华之芸云梦之芹具区之菁浸渊之草名曰土英和之美者阳朴之姜招揺之桂越骆之鳣鲔之醢大夏之盐宰掲之露其色如玉长泽之卵饭之美者山之禾不周之粟阳山之穄南海之秬昆仑之井沮江之丘名曰渐水果之美者沙棠之实常山之北投渊之上有百果焉羣帝所食箕山之东青岛之所有甘栌焉江浦之橘云梦之柚汉上石耳所以致之【吕氏春秋】
　　其食则有渠沧之鳬煎以桂髓丛庭之鷃蒸以密沫淇漳之鳢脯以青茄九江珠穟防以兰蘓华青夏洁酒以纎缟【拾遗记】
　　割柔胎于孕豹宰潜肝于豢龙【陆机七攷】
　　洞庭之鲋出于江崏乃使朱挥脔骋厥妙技敷割皮骨缤纷雾堕【刘劭七华】
　　龙脇之肪凤趾之筋麕髓鹿膓鹄舌麟防秋熊柔蹯文豹胎【按音塕肥也孔炜七引】
　　尧时厨中自生肉脯薄如翣揺则风生使食物寒而不臭名曰翣脯【帝王世纪】
　　汉有五侯鲭君臣鲭父子鲭结盟人致共为之飱【南越志】后汉溪夷田疆遣子鲁居上城次子玉居中城小子仓居下城三垒相次以拒王莽光武遣刘尚征之尚未至仓获白鼈为胪乃举烽请两兄兄至无事及刘尚军来仓举火鲁等以为不实仓遂战死焉【酉阳杂爼】
　　许芝每祭肉取百觔犹恨其少【魏志】
　　义渠之人烹鼈不熟中国之民虽饥三日不启口至死弗食也呉章庄吉受而和之病人食之为之轻体万乗饮之为之解怒何也吴章庄吉之调存也【阙子】
　　鄙人有得脠酱而美之及饭恶与人共食即少唾其中而共者因涕其酱遂弃而俱不得食焉彼亡新王朗欲取天下时乃乐与人分之及已得而重爱不肯与是昔唾脡之类【桓谭新论】
　　陈思王制駞蹄为羮一瓯值千金
　　虞桑字子深尝行寄宿逆旅同宿客失脯疑虞为盗虞黙然无言便解衣偿之主人曰此舍数失鱼肉鸡鸭多是狐狸偷去君何以疑人乃将脯主至山冢间寻求果得之客求还衣虞投之不顾【晋书】
　　晋陶潜躬耕自资遂抱羸疾江州刺史檀道济徃之偃卧瘠馁有日矣檀道济馈以梁肉麾而去之【事类】何侈于味食必方丈后稍欲去其甚者犹食白鱼防脯糖蟹以为非见生物疑是蚶蛎使门人议之学生钟岏曰防之就脯骤于屈伸蟹之将糖躁扰弥甚仁人用意深懐如怛至于车螯蚶蛎眉目内阙慙浑沌之竒横殻外缄非金人之慎不悴不荣曾草木之不若无馨无臭与瓦砾其何算故宜长充庖厨永为口实竟陵王子良见岏议大怒汝南周颙与书劝令食菜末年遂絶血味【南史】
　　建元初刘璡为武陵王晔冠军征虏参军晔与僚佐饮自割鵞炙璡曰应刄落爼膳夫之事殿下亲执鸾刀下官未敢安席因起请退【南齐书】
　　高帝既为齐王置酒为乐羮脍既至崔祖思曰此味故为南北所推侍中沈文季曰羮脍吴食非祖思所解祖思曰炮鳖脍鲤似非句吴之诗文季曰千里莼羮岂关鲁卫帝甚悦曰莼羮故应还沈【南史】
　　虞悰善为滋味和剂皆有方法豫章王嶷盛馔飨賔王问今日肴羞寕有所遗否虞曰恨无黄颔何曾食疏所载也【南齐书】
　　梁刘孝仪食鲭鲊曰五侯九伯今尽征之魏使崔劼李骞在坐劼曰中丞之任未应已得分陜骞曰若然中丞四履当至穆陵孝仪曰邺中鹿尾乃酒肴之最劼曰生鱼熊掌孟子所称鸡跖猩唇吕氏所尚鹿尾乃有竒味竟不载书籍每用为恨孝仪曰实自如此或古今好尚不同梁贺季曰青州蟹黄乃为郑氏所记此物不书未解所以骞曰郑亦称益州鹿但未是尾耳【酉阳杂爼以下盐】盐人掌盐之政令【谓受入与出给之政令】以共百事之盐祭祀共其苦盐散盐【苦盐谓不冻治者散盐煑水为之】賔客共其形盐散盐【形盐象虎之形】王之膳羞共饴盐【盐之饴者今戎盐有焉】后及世子亦如之凡齐事鬻盐以待戒令【齐事和五味之事煑盐冻治之以待上之戒令　周礼】盐田在河东郡有一大泽泽中产盐引水沃之则自成号曰盐田取之无尽不沃则无也
　　胡中有盐莹彻如水晶谓之玉华盐【金楼子】
　　魏高昌有白盐其形如玉高昌人取以为枕贡之中国【后汉书】
　　第五伦自度仕宦牢落遂将家属客河东变易姓名自称王伯齐常与奴载盐北至太原贩卖【上】
　　崔慰祖丧父不食盐母曰汝既无兄弟又未有子毁不不灭性故当不进肴脩耳如何去盐吾今亦不食矣慰祖不得已从之【北齐书】
　　高昌国遣使贡盐二颗颗如斗大状白似玉干蒲桃刺蜜冻酒白麦面王公士庶皆不之识帝以其自万里絶域而来献数年方逹文字言语于梁国略同经三日无祗对者帝命公逐之谓其使曰盐一颗是南烧羊山月朢收之者一是北烧羊山非月朢收之者蒲桃七是洿林三是无半冻酒非八风谷所冻者又以高寕酒和之刺蜜是盐城所生非南平城者白麦麫是宕昌者非昌垒眞物使者具陈实情麫为经年色败至宕昌贸易塡之其年风灾蒲桃刺蜜不熟故驳杂盐及冻酒奉王命急故非时尔因又问紫盐防珀云自中路遭北凉所夺不敢言之帝问公羣物之异对曰南烧羊山盐文理粗北烧羊山盐文理密月朢收之者明彻如氷以氊槖煑之可騐蒲桃洿林者皮薄味美无半者皮厚味苦酒是八风谷冻成者终年不坏今臭其气酸洿林酒滑而色浅故云然南平城羊刺无叶其蜜色明白而味甘盐城羊刺叶大其蜜色青而味薄昌垒白麦麫烹之将熟色白如新今麫如泥且烂由是知蜜麦之伪耳交河之间平碛中掘深数尺有末盐如红如紫色鲜味甘食之止痛更深一丈下有防珀黑逾纯漆或大如车轮末而服之攻妇人小肠症瘕诸疾彼国珎异必当致贡是以知之【四公记以下酒】
　　或云仪狄初作酒非虞酒养老而岐雷有醪醴黄帝内传有王母之酒而神农为醴酪其来尚矣【路史】
　　三礼图云射为罸爵之丰作人形丰国名其君以酒亡国戴盂以戒酒故崔驷酒箴云丰侯沈酒荷罂负缶自僇于世图形戒后
　　酒人掌为五齐三酒祭祀则共奉之以役世妇共賔客之礼酒饮酒而奉之凡事共酒而入于酒府　凡祭祀共酒以徃賔客之陈酒亦如之【周礼】
</div>
    <div class="pagination">
<a href="广博物志_page57.html">上一页</a><span>...</span><a href="广博物志_page53.html">53</a><a href="广博物志_page54.html">54</a><a href="广博物志_page55.html">55</a><a href="广博物志_page56.html">56</a><a href="广博物志_page57.html">57</a><span class="current-page">58</span><a href="广博物志_page59.html">59</a><a href="广博物志_page60.html">60</a><a href="广博物志_page61.html">61</a><a href="广博物志_page62.html">62</a><a href="广博物志_page63.html">63</a><span>...</span><a href="广博物志_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
