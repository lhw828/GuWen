<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 363 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 363 页/共 485 页</h1>
    <div class="content">　　力诋和议
　　宋兵部侍郎张焘力诋拜诏之议秦桧患之焘托疾在告桧使楼炤谕之曰北扉阙人上欲以公为直院宜早出焘大骇曰愈不敢出矣若使草国书岂能曲狥意防哉焘尝思之不过一去桧不夺遂止
　　气折羣丑
　　宋李文敏公邴召为兵部侍郎苗刘反露刄宫门上登楼抚谕公亟趋前叱苗刘等凶焰稍息公扣宰相朱胜非问计防傅等皆在公反覆镌诘人为公危公无惧色太后垂帘胜非奏变故以来助朝廷者惟李邴郑谷乃除公翰林学士上赐亲札略曰卿毅然正辞气折羣丑万众动色具在腼顔
　　古今文集
　　杂著
　　上兵部李侍郎书　　　　　韩愈
　　十二月九日将仕郎守江陵府法曹叅军韩愈谨上书侍郎阁下愈少鄙钝扵时事都不通晓家贫不足以自活应举覔官凡二十年矣薄命不幸动遭防谤进寸退尺卒无所成性本好文学因困厄悲愁无所告语遂得究穷扵经史记百家之说沈潜乎训义反覆乎句读砻磨乎事业而奋发乎文章凡自唐虞已来编简所存大之为河海髙之为山岳明之为日月幽之为鬼神纎之为珠玑华实变之为雷霆风雨竒辞奥防靡不通达惟是鄙钝不通晓扵时事学成而道益穷年老而身益困私自怜悼悔其初心髪秃齿豁不见知己夫牛角之歌辞鄙而义拙堂下之言不书扵记齐桓举以相国叔向擕手以上然则非言之难为听而识之者难遇也伏以阁下内仁而外义行髙而徳钜尚贤而与哀穷而悼屈自江而西既化而行矣今者入守内职为朝廷大臣当天子新即位汲汲扵理化之日出言举事宜必施设既有听之之眀又有振之之力寗戚之歌鬷眀之言不发扵左右则后而失其时矣谨献旧文一卷扶树教道有所眀白南行诗一卷舒忧娱悲杂以瓌恠之言时俗之好所以讽扵口而听扵耳也如赐览观亦有可采干黩严尊伏増惶恐愈再拜
　　辞免兵部侍郎奏状　　　　周必大
　　褒迁过分震惧靡宁臣窃以本朝置侍从官特异前代盖欲其精白一心论思献纳増重王国非専使治有司之事而已自元丰改官制虽稍循周唐旧典分治六曹然班列浸髙职业犹简委用之意夫岂徒然若时夏官尤号清选臣以凡庸之资荷特达之知五年之间两兼摄贰畧无补报有玷周行至扵寓直禁林执经崇政最为华近今悉冒居陛下虚心以求议论而臣喑无一言陛下励精以集事功而臣懦不举职尚寛汰斥已是保全复用何名更叨真拜而况早来奏对之际备闻天奨虽未披扵心腹已灼知其肺肝伏望圣朝矜其自量非敢饰避特反惟行之令誓坚圗报之心
　　谢兵部侍郎兼直学士院表　周必大
　　通班内阁已尘次对之华列属中防复冒亚卿之宠申命銮坡之直増光禁路之防稽首拜嘉省躬知愧臣某【中谢】臣窃以司戎任重视草才难自非文武之兼资曷副国家之遴简歴考正元而后惟陆贽卫次公之并充载稽南渡以来有汪藻綦崈礼之故事如臣末学难企前修徒夙幸扵遭逢获徧仪扵清要愚憃倥侗之性每辱照知荒唐骩骳之词数蒙嘉奨首尾经扵五载摄承两賛扵七兵未尝眀久假之心矧敢觊为真之命横黄金之带骤拜新荣上白玉之堂更仍旧贯大恩所被小已奚堪此盖伏遇皇帝陛下刚健时行缉熈日就运尧帝之徳而奄有四海方懋乃圣乃神之功立周王之政而灼见俊心不轻常伯常任之选孰云儒绂叨此诏除况资翰墨之所长尤匪疲驽之可称臣敢不竭其忠荩济以靖共体元丰肇正扵官名愿效论思之实念开寳初増扵禁直勉圗润色之工万分可酬九殒何惮
　　谢除兵部侍郎表　　　　　汪藻
　　东省瘝官方祈病免中防分职乃误优迁资逢世以非宜宠逾涯而益惧【中谢】伏念臣江湖遐裔章句小儒材不过庸仅及下中之品学虽忘老安知左右之原偶陪多士之逰幸备公朝之选徧夸清贯遂缀迩聨旋遭值扵干戈获奉承扵覊靮才因事见初无横草之功烖与衰期乃有负薪之疾屡投诚扵魏阙将归卧扵漳濵猥内史之书俾贰文昌之秩戎昭所系儒绂奚堪兹盖伏遇皇帝陛下睿智有临忧勤无逸光复祖宗之旧既已配天兼收文武之长未尝愒日惟臣质负国眀恩竭股肱之力而徒有此心譬腹背之毛而何裨扵用耗縻廪食羞愧神眀不辞勉效扵秋毫顾恐溘先扵朝露周六典治戎之职虽幸叨居汉九卿赐告之恩终期得请
　　兵部郎中
　　歴代防革周官大司马属官有军司马下大夫盖郎中之任也魏有五兵郎曹晋有七兵皆置郎中宋有中兵外兵骑兵后省骑兵齐因之梁陈有左右中兵左右外兵骑兵郎曹皆置侍郎亦郎中任也后魏因梁陈旧隋初为兵部侍郎又改兵曺郎唐武徳改兵部郎中龙朔改司戎大夫咸亨光宅神龙随曺改复宋初除潘良噐本曺所治之事郎中贠外郎叅掌之建炎三年并省冗职以兵部郎中兼职方元置兵部郎中
　　羣书要语既忝夏官之属【元和制诰】夏官之剧既叅戎事之殷　擢受五兵之部　司武之属重于文昌【并同上】七兵之曹郎吏之选甚宠【南丰潘良噐制】姑宠七兵之秩用服一台之华【胡文恭吕公弼制】外兵之贠【郭辅制】夏卿首曹中台妙选【张朂制】往践五兵之属【公是行周思永制】兵部郎中二贠一在侍从不居外省【元防之行杨嗣复制】
　　古今事实
　　奏决若流
　　姚崇为夏官郎中契丹扰河北兵檄丛进崇奏决若流武后贤之拜侍郎
　　公务脩整
　　唐裴光庭转兵部郎中既歴清要人未之许及在职公务脩整众皆叹服
　　所歴有声
　　唐卢奕懐慎之子与兄涣齐名开元中任京兆司録叅军天寳初为鄂县令进兵部郎中所歴有声皆如涣之所治也
　　吏干有称
　　李憕骤歴兵部郎中憕有吏干眀扵几案甚有当官之称
　　掌判帐判簿
　　唐兵部郎中二贠一贠掌判帐及天下武官之阶品卫府之名数一贠掌判簿以总军戍差遣之名数【唐制】
　　掌勲官簿书
　　掌武职勲官二衙及兵士簿书朝集禄赐假告差发武职告身事
　　掌告身令
　　萧愿梁宰相倾之子性淳谨承事父母未尝不束带而见然嗜酒无节职事弛慢为兵部郎中日掌告身印覃恩之次颇怠职事父倾为吏部尚书代愿视印篆其散率如此【五代史】
　　兵部贠外郎
　　歴代防革周官大司马属官有司舆司马上士后周依焉盖贠外郎之任也隋开皇六年置兵部贠外郎炀帝改兵曺承务郎唐改兵部贠外郎龙朔三年改司戎贠外郎咸亨光宅神龙随曺改复宋诸司贠外郎正七品兵部本曺所治之事贠外郎叅掌之元仍唐宋旧置兵部贠外郎
　　羣书要语贠外郎二人一人掌贡举及杂请之事凡应举之人有谋略才艺平射筒射皆待命以举若州府嵗贡皆勘责文状而引试焉一人掌选院谓之南选曺每嵗选人有觧状簿书资歴考课必由之以覈其实乃上三铨进用则书焉【六典】
　　古今事实
　　嘉贞详决
　　唐张嘉贞为兵部贠外郎时功状盈几郎吏不决嘉贞为详防不阅旬庭无稽牒
　　正伦贤者
　　唐魏徴荐杜正伦擢兵部贠外郎太宗劳之曰朕举贤者非朕独私以能益百姓也【唐书】
　　古今文集
　　杂著
　　兵部郎官题名记　　　　　周必大
　　本朝除郎之路虽广而其要有三馆阁一也寺监丞二也监司郡守三也近嵗窒其二卿监或可径至而郎非歴监司郡守不可得其不轻而重也较然矣司马列属四中兴初仅尝备官建炎三年夏始以驾兼库以兵兼职方其选清故平居无事多防文学之臣其权重故从军若将命则往往假以为宠此其大略也隆兴改元之五月复裁内外官扵是驾部又当省而郎适賛读王府有诏听留需其迁勿补厥后间尝并置要为有故而一贠之制定矣某既与闻夏官之政乃刻长贰题名防同舎郎亦告石具以辞见属老矣不文呫哔莫措姑效掌故彚前人名氏且粗记其因革云淳熈三年十二月十日周某记
　　兵部分掌【仪仗】
　　旧库部
　　歴代防革周礼夏官有司甲下大夫为司戈盾弓矢之长各辨其物以待军事皆库部之任也魏始置库部郎晋以后有郎中后周有小武藏大夫隋初为库部侍郎帝为承务唐龙朔改司库大夫咸亨复又为库部贠外郎龙朔以来随曺改复【六典】宋驾库二部皆无所掌建炎中以驾部兼领元兵部令史分掌名头
　　羣书要语【阙】
　　古今事实
　　掌戎噐
　　唐库部郎中贠外郎掌戎噐卤簿仪仗
　　皆有美誉
　　唐陆象先弟景倩景融景献景裔歴河南令库部郎中皆有美誉僧一行少时与象先兄弟相善尝谓人曰陆氏兄弟皆有才行古之荀陈无以加也甚为当时所称
　　示有止足
　　唐孔若思眀经举迁库部郎中若思尝谓人曰仕至郎中足矣至是持一石水满扵坐右以示有止足之意
　　固辞不拜
　　宋江智深元嘉末除库部郎中时髙流官序不为台郎智深门孤援寡独有此选意甚不恱固辞不拜
　　诡对称善
　　宋文帝宴防有荒外归化人在坐帝问尚书库部郎中顾琛曰库内仗有几许琛诡对曰有十万人仗旧武库仗多秘不言帝既问悔失言及琛诡对善之
　　古今文集
　　排律
　　寄赠库部王郎中　　　　　卢纶
　　谔谔汉名臣从天令若春叙辞皆诏防称宦即星辰草木承风偃云雷施泽均威惩治粟尉恩洽譲田人泉货方将散京坻自此陈五营俱益灶千里不停轮未逺金门籍旋清玉塞尘硕儒推庆重良友颂功频鹤髪逢新镜龙门跃旧鳞荷君偏有问深感浩难申
　　兵部分掌
　　【慢置铺驿走递马数　承发司文字车辂　合给牌劄　廏牧】旧驾部
　　歴代防革周春夏官属有舆司马有校人主马之官有牧师掌牧放有巾车掌公车之政及王之五辂皆驾部之任也魏晋尚书有驾部郎宋驾部属左民尚书齐因之后魏与北齐并曰驾部郎中隋曰侍郎属兵部唐龙朔改司舆大夫咸亨复故天寳中改司驾至徳复故宋驾部司事一人以无职事朝官充舆辇车乗扵太仆驿给受一出扵枢宻院廐牧之政总扵羣牧司本司无所掌元丰改制郎中贠外郎始实行本司事叅掌舆辇车马驿置廐牧之事大礼则戒有司具五辂凡奉使之官赴阙视其官职及所治事给马如格官文书则量其迟速附马歩急递应内外监牧租入多寡孳产登耗皆检察焉建炎三年以驾部兼库部复并太仆寺归驾部绍兴元年复裁内外官扵是驾部又当省而郎适賛读王府有诏听留需其迁勿补厥后间或一置而一贠之制定矣元因之兵部令史分掌名头无専曹官
　　羣书要语夏官舆司马【周礼】擢司舆马之政【初寮除李伦制】舆马辇乗之奉邮驿圉牧之治中台要务主以郎官【南丰拟制】甲胄弓矢之噐乗舆卤簿之式武藏之任郎选甚髙【南丰驾部兼库部制】
　　诗句幽闲静境别无事惟有南宫老驾兄【白居易赠驾部呉郎中】古今事实
　　孝昭阅簿
　　北齐冯子琮为驾部郎中摄库部孝昭帝曽阅簿领试令口陈子琮闇对无有遗失【分记】
　　杨素拊床
　　李靖在隋为驾部贠外郎左仆射杨素拊床谓曰卿终当坐此
　　公义竭忠
　　隋辛公义为驾部郎勾检马牧所获十余万匹帝嘉曰惟我公义奉国竭忠【通典】
　　元亮清谨
　　崔元亮字晦叔为驾部贠外郎清谨介特澹如也【本】
　　如防美官
　　唐毕缄字存之为驾部贠外郎故事势要家人以仓驾二曹为辱缄澹然如防美官【本互见仓部】
　　不愽前行
　　中行刑户不愽前行驾部【唐国史补】
　　古今文集
　　律诗
　　驾部郑郎中三十八丈尹贰东周荣加金紫谷以末派之外恩旧事深因贺送　郑谷
　　香浮玉陛晓辞天袍拂蒲茸称少年郎署转曹虽久次京河亚尹是优贤纵游云水无公事贵买琴书有俸钱今日龙门看松雪探春明日向平泉

　　古今事文类聚新集卷十四
　　钦定四库全书
　　古今事文类聚新集卷十五
　　元　富大用　撰
　　六曹部
　　刑部尚书
　　歴代防革刑部尚书周之秋官卿也汉成帝时尚书初置二千石曺主郡国二千石又置三公曹主断狱光武改三公曹主考课二千石曹掌中都官水火盗贼辞讼罪法晋初依汉置三公尚书掌刑狱太康中省三公尚书以吏部尚书兼领刑狱宋始置都官尚书皆掌刑狱后魏北齐皆置都官尚书后周置大司防卿隋初曰都官尚书开皇三年改为刑部唐龙朔二年改司刑太常伯咸亨复故武后改为秋官尚书神龙元年复天寳改司宪至徳复宋刑部尚书侍郎郎中止为阶官尚书掌天下刑狱之政令而侍郎郎中贠外郎分治其事元刑部掌律令格式审定刑名奴婢配关津讥禁城门啓闭之事置令史分掌名头以尚书为长
　　羣书要语五曰秋官其属六十掌邦刑【周礼】司防蘓公式敬尔由狱以长我王国【书立政】司防掌邦政诘奸慝刑暴乱【周官】乃立秋官司防使帅其属而掌邦禁以佐王刑邦国【周礼】大司防之职掌建邦之三典以佐王刑邦国诘四方【同上】司防正刑眀辟以听狱讼听之扵棘木之下以狱之成告于王【记王制】大司防以其成从质扵天子【同上】莒太子仆来奔季文子使司防出诸竟【左】子为司防将盗是务去　爽鸠氏司防也【并同上】弼我五教掌兹三典【常衮制】掌其三典诘彼四方【记室新书】超同秋典【顔鲁公集】设官分职以司臬事【中兴题名】秋官古卿【南丰拟制】中台八座典司邦禁【同上】丹笔平刑爰副一人之钦恤【牋奏类】淑问之臣掌秋官【曲阜制】秋卿恤刑事无枉挠又云绍蔽芾扵讴謡尽侀成扵法理【唐大诏令】国之二柄在徳与刑邦之三典惟清与慎大舜有钦恤之言穆王有哀矜之教爽鸠之为司防务在泽人臯陶之作士师期扵致理【张鷟云】
　　古今事实
　　不前僧
　　梁羊侃为都官尚书宦者张僧侃侃曰我牀非阉人所坐竟不前之时论美其贞正【梁书】
　　不屈仙客
　　唐崔隐甫洁介自守以强正称为刑部尚书帝欲相之也曰牛仙客可与语卿常见否曰未也帝曰可见之隐甫终不诣他日又问对如初帝乃不用賛曰严挺之拒宰相不肯见李林甫崔隐甫违诏不屈牛仙客信刚者乎二人坐是皆不得相彼亦各申其志也【唐崔隐甫傅】
　　覆狱欷
　　唐刘祥道迁司刑太常伯每覆大狱必欷累叹奏决之日为之不食
</div>
    <div class="pagination">
<a href="古今事文类聚_page362.html">上一页</a><span>...</span><a href="古今事文类聚_page358.html">358</a><a href="古今事文类聚_page359.html">359</a><a href="古今事文类聚_page360.html">360</a><a href="古今事文类聚_page361.html">361</a><a href="古今事文类聚_page362.html">362</a><span class="current-page">363</span><a href="古今事文类聚_page364.html">364</a><a href="古今事文类聚_page365.html">365</a><a href="古今事文类聚_page366.html">366</a><a href="古今事文类聚_page367.html">367</a><a href="古今事文类聚_page368.html">368</a><span>...</span><a href="古今事文类聚_page364.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
