<!DOCTYPE html>
<html>
<head>
    <meta charset="UTF-8">
    <title>喻林 - 第 50 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 50 页/共 195 页</h1>
    <div class="content">　　三王之统若循连环周则复始穷则反本【文选西征赋注】如尺蠖寻条安前足进后足尽树端更无所依止还归本防【大智度论卷六十六】
　　难全
　　松栢之下其草不殖【左传襄公二十九年】
　　神知吉凶而骨直空枯日爲徳而君于天下辱于三足之乌月爲刑而相佐见食于虾蟆猬辱于鹊腾蛇之神而殆于即且竹外有节理中直空虚松栢为百木长而守门闾日辰不全故有孤虚黄金有疵白玉有瑕事有所疾亦有所徐物有所拘亦有所据防有所数亦有所疎人有所贵亦有所不如何可而适乎物安可全乎天尚不全故世爲屋不成三瓦而陈之以应之天【史记策传】
　　明有所不见聴有所不闻人虽贤不能左画方右画圎日月之明而时蔽于浮云羿名善射不如雄渠蠭门禹名爲辩智而不能胜鬼神【史记策传】
　　昼长则宵短日南则景北天且不堪兼况以人该之【后汉书张衡列传】
　　凤阙司晨之功火无内照之美【梁书元帝纪】
　　佼丽之苦窳也而丑则坚牢华璧之易以碎也而金铁则难陶甚矣物之不可以全也如是【子华子大道】
　　天地无全功圣人无全能万物无全用故天职生覆地职形载圣职教化物职所宜然则天有所短地有所长圣有所否物有所通【列子天端】
　　目能视手能操目之与手所任各异故曰其异任也目自不能见于坚不可以手代目之见坚手自不能知于白亦不可以目代手之知白故曰其无以代也【公孙龙子坚白论注】
　　以全举人固难物之情也尺之木必有节目寸之玉必有瑕瓋先王知物之不可全也故择务而贵取一也【吕氏春秋举难】
　　鲁人有公孙淖者告人曰我能起死人人问其故对曰我固能治偏枯今吾倍所以为偏枯之药则可以起死人矣物固有可以爲小不可以爲大可以爲半不可以爲全者也【吕氏春秋别类】
　　火烛一隅则室偏无光骨节早成空窍哭厯身必不长【吕氏春秋士容】
　　察一曲者不可与言化审一时者不可与言大日不知夜月不知昼日月为明而弗能兼也唯天地能函之【淮南子缪称训】
　　羽翼美者伤骨骸枝叶美者害根茎能两美者天下无之也【淮南子诠言训】
　　小谨者无成功訾行者不容于众体大者节疏蹠距者举逺自古及今五帝三王未有能全其行者也【淮南子汜论训】月照天下饴于詹诸腾蛇防雾而殆于蝍蛆乌力胜日而服于防礼能有修短也【淮南子説林训】
　　衣成则必缺衽宫成则必缺隅屋成则必加措示不成者大道然也【韩诗外传】
　　意不并鋭事不两隆盛于彼者必衰于此长于左者必短于右憙夜卧者不能早起也【説苑谈丛】
　　子独不闻和氏之璧乎价重千金然以之间纺曽不如瓦塼隋侯之珠国之寳也然用之弹曽不如泥丸骐骥騄駬倚衡负轭而趋一日千里此至疾也然使捕鼠曽不如百钱之貍干将镆鎁刜钟不铮试物不知刃离金斩羽契鐡斧此至利也然以之补曽不如两钱之锥今子持楫乗扁舟处广水之中当阳侯之波而临渊流适子所能耳若诚与子东説诸侯王见一国之主子之蒙蒙无异夫未视之狗耳【説苑杂言】
　　太公田不足以偿种渔不足以偿网治天下有余智文公种米曽子驾羊孙叔敖相楚三年不知轭在衡后务大者固忘小智伯厨人亡炙选而知之韩魏反而不知邯郸子阳园人亡桃而知之其亡也不知务小者亦忘大也【説苑杂言】
　　夫尺有所短寸有所长骅骝騄骥天下之骏马也使之与貍鼬试于釜灶之间其疾未必能过貍鼬也黄鹄白鹤一举千里使之与燕服翼试之堂庑之下庐室之间其便未必能过燕服翼也辟闾巨天下之利器也击石不缺刺石不锉使之与管槀决目出眯其便未必能过管槀也由此观之华发堕颠与卭何以异哉【新序杂事五】啧以牙者童其角防以翼者两其足【太经太棿】
　　稻谷千钟糠皮大半阅钱满亿穿决出万大羮必有澹味至寳必有瑕秽大简必有大好良工必有不巧【王充论衡自纪篇】
　　明白之士逹动之机而暗于虑虑之人识静之原而困于速防犹火日外照不能内见金水内映不能外光二者之义盖隂阳之别也【刘邵人物志九征】
　　夫体适于一方者造余涂则阂矣王弼曰形必有所分声必有所属若温也则不能凉若宫也则不能商【张湛注列子天瑞】
　　他人之所念虑蚤虱之所首向隔之朱紫林下之草芥匣匮之书籍地中之寳藏丰林防薮之鸟兽重渊洪潭之鱼鼈令周孔委曲其采色分别其物名经列其多少审实其有无未必能尽知【抱朴子内篇辩问】
　　騕褭能奋兰筋以絶防而不能履冰以乗深猛虎能似雷霆以搏噬而不能踊云雾以凌虚鸿鶤不能振翅于笼罩之中轻鹞不能电击于九筵之下物既然矣人亦如之故能调和隂阳者未必能兼百行修简书也能敖五迈九者不必能全小洁经曲碎也【抱朴子外篇备】
　　天不能平其西北地不能隆其东南日月不能摛光于曲穴冲风不能波于井底擿齿则松槚不及一寸之莛挑耳则栋梁不如鹪鹩之羽弹鸟则千金不及丸泥之用缝缉则长劔不及数分之针何必伏巨象而捕防制大鹏以司晨乎【抱朴子外篇备】
　　寻飞绳防之足而不能骋逸放于吕梁凌波泳渊之属而不能陟峻而攀危故离朱剖毫于百歩而不能辨八音之雅俗子野合通灵之絶响而不能指白黒于咫尺【抱朴子外篇博喻】
　　冲飇倾山而不能効力于枝毫火铄金石而不能耀烈以起湿是以淮隂善战守而拙理治之策绛侯安社稷而乏承对之给【抱朴子外篇博喻】
　　粗理不可浃全能事不可毕兼故悬象明而可蔽山川滞而或移金玉刚而可柔坚冰宻而可离公旦不能与伯氏跟絓于冯云之峻仲尼不能与吕梁较伎于百仭之溪【抱朴子外篇广譬】
　　能走者夺其翼善飞者减其指有角者无上齿丰后者无前足盖天道不使物有兼焉也古人云多爲少善不如执一鼯鼠五能不成伎术【顔氏家训省事】
　　神明有所不及圣人有所不训【子法言注五百篇】
　　人戴盆则不得望天望天则不得戴盆事不可兼施言已方一心营职不假修人事也【李善注文选司长子长报任少卿书】夫尺有所短寸有所长物有所不足智有所不明数有所不逮神有所不通【文选屈原卜居】
　　目无常音之察耳无照影之神故在乎我者不诛之于已存乎物者不求备于人【文选陆机演连珠】
　　鳞者无毛毛者无羽者无牙角者无齿见于昼者灭于夜得于前者失于后再便重利未之甞有【道徳经指归卷十三】鸡司夜貍执鼠日烛人此皆不能自全【意林尸子】
　　人多患逺见百歩而不自知眉颊知眉颊者复不能察百歩也【意林唐子】
　　宋元君夜梦人披发云予为清江使河泊之所渔者豫且得予元君觉使人占之曰此神也君曰渔者有豫且乎左右曰有明日豫且朝君曰渔何得对曰旦之网得白圎五尺君曰献若之至君再欲杀再欲活心疑卜之曰杀以卜吉乃刳七十鑚而无遗防仲尼曰神能梦于元君而不能避豫且之网智能七十鑚无遗防不能避刳肠之患是则智有所困神有所不及【艺文类聚灵异部梦】
　　盈虚之道虽修平而必陂损益之由在至象而无蠲是以谓地之厚而东南缺唯天为大而西北悬【艺文类聚杂文部连珠】
　　天精为日地精为月天地至贵精不两明【太平御覧天部三上】墨子曰甘苦蔕天下物无全美也【埤雅卉物门】
　　俗之谈者以为火外照无纳影之能内鉴无朗闇之功【初学记器用部火注】
　　戴角者无上齿【何氏语林言语】
　　犹如满月盛光昼则不明【元阳妙经卷一】
　　譬如大海其水一味多有诸寳亦有水精下价之珠【大方等大集经十八】
　　如孔雀好青项鸟飞行不如野雁歩【四阿含暮抄解借五】
　　孔雀虽有色严身不如鸿雁能逺飞【大智度论卷三】
　　夫长左者必短右大前者必狭后孟公绰为赵魏老则优不可以为滕薛大夫【明集牟子理惑论】
　　难制
　　豕之性能水又唐突难禁制四蹄皆白曰骇则白蹄其尤躁疾者今离其缯牧之处与众豕渉入水之波涟矣喻荆舒之人勇悍防敏其君犹白蹄之豕也【郑氏笺诗渐渐之石】笱者捕鱼之器弊败之笱在于鱼梁其鱼乃是鲂鳏之大鱼非弊败之笱所能制【毛诗正义敝笱】
　　草之滋长引蔓则难可芟除喻叚之威势稍大难可图谋也【春秋正义隠公元年】
　　恐蛟龙得云雨终非池中物也【吴志周瑜传】
　　坚若得洛不可复制此为除狼而得虎也【吴志孙坚传注】隼质难羁狼心自野【晋书慕容寳列传】
　　失笼之鸟非罗所羁脱网之鲸岂罟所制【晋书慕容垂传】蛟龙猛兽非可驯之物不如除之【晋书苻坚上纪】
　　遂使冲鲸溃流暴鳞奔汉【宋书武帝上本纪】
　　猛兽安可出穴【北齐书髙祖十一王永安传】
　　騊駼野骏产自北域交颈相摩分背翘陆虽有孙阳终不能服【山海经海外北经图讃】
　　禽鹿长而见羁则赴蹈汤火【文选范蔚宗皇后纪论注】
　　其下注也若奔车失辔狂牛无縻【广文选崔子玉汉桂阳太守周府君碑】譬如狂象之牙不可触也【大寳积经卷六十一】
　　譬如大力狂象搪揬蹴蹋无能制者【大智度论卷一】
　　但众生心性譬若猕猴戯跳攀縁欢娱奔逸【法苑珠林卷八十四】


　　喻林卷二十九
<子部,类书类,喻林>
　　钦定四库全书
　　喻林卷三十　　　　　　明　徐元太　撰人事门
　　难必
　　我所言国家之难备矣日日思念之乃以作室爲喻若父作室营建基址既致法矣其子乃不肯爲之堂况肯搆架成之乎又以治田爲喻其父菑耕其田杀其草已堪下种矣其子乃不肯布种况肯収获乎其此作室治田之父乃是敬事之人见其子如此其肯言曰我有后不弃我基业乎【尚书正义大诰】
　　虽有亲父安知其不爲虎虽有亲兄安知其不爲狼【史记韩长孺传】
　　种之爲稼敛之爲穑良农能善种之未必能敛获之【史记孔子世家注】
　　数之所隔虽近则难情之所符虽逺则易是以渉叹流霜时获感天之诚泣血从刑而无悟主之智【南齐书刘祥传】我犹箭耳随人所射安能自裁【周书文帝上纪】
　　伯夷叔齐能无盗而不能使人不意已【鹖冠子备知】
　　牛缺者上地之大儒也下之邯郸遇盗于耦沙之中尽取其衣装车牛歩而去视之欢然无忧之色盗追而问其故曰君子不以所养害其所养盗曰嘻贤矣夫既而相谓曰以彼之贤往见赵君使以我爲必困我不如杀之乃相与追而杀之燕人闻之聚族相戒曰遇盗莫如上地之牛缺也皆受教俄而其弟适秦至闗下果遇盗忆其兄之戒因与盗力争既而不如又追而以卑辞请物盗怒曰吾活汝矣而追吾不已迹将着焉既爲盗矣仁将焉在遂杀之又傍害其党四五人焉【刘子説符】人主莫不欲其臣之忠而忠未必信故伍员流于江苌死于蜀藏其血三年而化爲碧人亲莫不欲其子之孝而孝未必爱故孝已忧而曽参悲【庄子外物】
　　有鸟将来张罗而待之得鸟者罗之一目也今爲一目之罗则无时得鸟矣今被甲者以备矢之至若使人必知所集则悬一札而已矣【淮南子説山训】
　　决指而身死或断臂而顾活类不可必【淮南子説山训】
　　人有盗而富者富者未必盗有亷而贫者贫者未必亷【淮南子説林训】
　　望人者不至恃人者不久【韩诗外传】
　　对君之坐岂不安哉尚有差跌一食之上岂不美哉尚有哽噎今若泛所谓幸者也固未能自必【説苑敬慎】
　　天以至明爲不可蔽乎日何爲而食地以至安爲不可危乎地何爲而动天地而尚有动蔽是故圣贤説于世而不得行其道【説苑至公】
　　神蛇能断而复属不能使人弗断圣贤能困而复通不能使人弗害【王充论衡定贤篇】
　　夫天地之有湛也何以知不如人之有水病也其有旱也何以知不如人有瘅疾也祷请求福终不能愈变操易行终不能救使医食药冀可得衰命尽期至医药无效【王充论衡顺鼓篇】
　　今夫陶冶者初埏埴作器必模范爲形故作之也燃炭生火必调和鑪灶故爲之也及铜烁不能皆成器燔不能尽善不能故生也【王充论衡物势篇】
　　夫贤君能治当安之民不能化当乱之世良医能行其针药使方术验者遇未死之人得未死之病也如命穷病困则虽扁鹊末如之何夫命穷病困之不可治犹困乱民之不可安也药气之愈病犹教导之安民也皆有命时不可令勉力也【王充论衡治期篇】
　　耒耜耕耘因春播种者人爲之也及谷入地日夜长大人不能爲也或爲之者败之道也【王充论衡自然篇】
　　牛缺以无招患燕人假有惜受祸安危之不可豫图皆此类【张湛注列子説符】
　　采采荣木于兹托根防华朝起慨慕不存贞脆由人祸福无门【陶靖节集诗四言】
　　墨者田鸠欲见秦恵王留三年而不得见客有言之于楚王乃往见楚王王悦之与将军之节以如秦至而得见出而告人曰吾不识秦之道乃当由楚也物固有近之而逺逺之而近【艺文类聚仪饰部节】
　　惊舟失柂于空壑山足无绊于泽中【明集张融门论】
　　夫扁鹊之所以称良医者以其应疾投药不失其宜耳不责其令有不死之民也【明集正诬论】
　　宁可见犂牛不登宗庙之用而永弃于牢饩之具耶【明集疑夷夏论谘】
　　难合
　　火本干燥泽本润湿燥湿殊性不可共处若其共处必相侵尅既相侵尅其变乃生变生则本性改矣水热而成汤火灭而气冷是谓革也【周易正义革】
　　大风有隧【音遂】有空大谷维此良人作爲式谷维彼不顺征以中垢【诗大雅桑柔】
　　此乃以冠双屦将丝综麻方凿圎枘其可入乎【春秋正义序】比于连鸡埶不俱栖立可离也【后汉书吕布传】
　　涔不容尺鲤染之谓也【晋书刘聪记】
　　吾所以説吾君者横説之则以诗书礼乐从説之则以金板六弢奉事而大有功者不可爲数而吾君未甞启齿【庄子徐无鬼】
　　夫青不与白爲青而白不与青爲白故曰不相与【公孙龙子通变论注】
　　虽有美行盛誉不可比目合翼相须也此乃气不合音不调者也【鬼谷子本经隂符】
　　商角不二合征羽不相配能爲四声主者其唯宫乎【鬼谷子本经隂符】
　　大夫种知所以强越而不知所以存身苌知周之所存而不知身所以亡知逺而不知近【淮南子説山训】
　　神蛇能断而复续而不能使人勿断也神能见梦元王而不能自出渔者之笼【淮南子説山训】
</div>
    <div class="pagination">
<a href="喻林_page49.html">上一页</a><span>...</span><a href="喻林_page45.html">45</a><a href="喻林_page46.html">46</a><a href="喻林_page47.html">47</a><a href="喻林_page48.html">48</a><a href="喻林_page49.html">49</a><span class="current-page">50</span><a href="喻林_page51.html">51</a><a href="喻林_page52.html">52</a><a href="喻林_page53.html">53</a><a href="喻林_page54.html">54</a><a href="喻林_page55.html">55</a><span>...</span><a href="喻林_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
