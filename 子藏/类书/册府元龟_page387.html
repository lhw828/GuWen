<!DOCTYPE html>
<html>
<head>
    <meta charset="UTF-8">
    <title>册府元龟 - 第 387 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 387 页/共 736 页</h1>
    <div class="content">    隋高祖开皇二年颁新令遵北齐之制丁男一床桑土调以绢纯麻土调以布绢纯以疋加绵三两布一端加麻三斤单丁及仆隶各半之。
    九年平陈高祖亲御朱雀门劳凯旋师行庆赏自门外夹道列布帛之积达于南郭以次颁给所费三百馀万。
    十二年有司上言库藏皆满高祖曰：朕既薄赋於人。又大经赐用何得尔也。对曰：用处常少纳处常多略计每年赐用至数百万段曾无减损，於是更辟左藏之院构屋以受之。
    唐高祖初平京师倾府藏以赐勋人既而。又患国用不给太原人刘义节进计曰：今义师数十万并在长安樵贵而布帛贱。若伐街衢及苑中之树为樵以易布帛岁取数千万疋立可致也。又藏内缯绢疋皆有馀轴之使申截取剩物以供杂费动盈十馀万矣。高祖并从之大收其利。
    武德七年定令每丁调随其乡土所产绫绢纟各二丈布加五分之一输绫绢纟者兼调绵三斤输布者麻三斤。
    代宗大历中诏曰：王制命市纳贾以观人之好恶布帛精粗不中度广狭不中量不鬻於市汉诏亦云：纂组文绣害女红也。朕思以恭俭克己淳朴化人每尚素玄之服庶齐金土之价而风俗不一逾侈相高浸弊於时其来自久耗缣缯之本资锦绮之奢异彩奇文恣其夸竞今师旅未戢黎元不康岂使淫巧之功更亏常制在外所织造大张锦独软锦瑞锦透背及竭凿六破已上锦独窠文纱四尺幅及独窠吴绫独窠司马绫等并宜禁断其长行高丽白锦杂色及常行小。《文子》绫锦等任依旧例造其绫锦花文所织盘龙对凤麒麟狮子天马辟邪孔雀仙鹤芝草万字双胜及诸织羌样文字等宜亦禁断。
    宪宗元和八年四月以钱重货轻出内库钱五十万贯命两常平收市布帛每端疋於旧估加十之一。
    九年八月诏太府奏建州泉州寿州所纳物粗恶短狭布帛有幅制度所存近日劝课不精窳滥方甚遂使女工都弃国用空虚。若无所惩何以知惧刺史宜各罚一月课料录事参军本县令各罚一季课料本曹官罚一季课料仍书下考。
    十一年六月京兆府奏今年诸县夏税折纳绫绢纟纟由丝绵等并请依本县时价只定上中二等每疋加饶二百文绵每两加饶十五文丝每两加饶二十文其下等物不在纳限小户本钱不足任纳丝绵斛<豆斗>须是本户如有本户辄合集买成疋代纳者所由决十五枷项令众。
    宣宗以会昌六年三月即位十一月刑部尚书判度支崔元式奏准今年七月二日敕诸道所出次弱绫绢纱等宜令禁断。若旧织得行使仍委所在官中收纳如辄更有织造行便买卖同罪须指射出次弱物州府令户部度支盐铁三司同条流闻奏者省司先牒左藏库勘到所出次弱疋帛州府名额伏以绫绢纱等州府所买机杼织造并合勘充煮练既不堪衣着则虚费织功今欲委诸道节度观察使刺史差清强官搜获百姓织造滥恶疋狭小机杼焚毁其恶弱疋仍具收纳数闻奏从之其向後犯者亦条流有差。
    後唐明宗天成二年十二月中书舍人程逊上言以民间机杼多有假伪虚费丝缕不堪为衣请下禁止庶归朴素。
    汉隐帝乾三年左司员外郎卢振上言古先哲王之制布帛不中度不鬻於市比来组织之物轻重皆有定规近年已来织帛之家过为疏薄徒劳杼轴无益公私臣请三京邺都诸道州府凡织造之家所织绫罗纟帛诸物并须斤两尺度合官定规程不得辄为疏薄所在官吏觉察禁止不得更然。
    周世宗显德三年五月诏曰：化民成俗须务真纯蠹物害能莫先浮伪织杼轴之制素有规程礻卑贩贸易之徒不许违越久无条理渐致浇讹苟所鬻之或精则酬直之必重宜从朴厚用革轻浮应天下今後公私织造到绢帛纟由布绫罗锦绮及诸色疋其幅尺斤两并须合向来制度不得轻弱假伪罔冒取价如有已上物色等限一百日内并须破货了绝如限外敢有违犯织造货卖者即所在节级所由擒捉送官十月诏曰：旧制织造纟纟由绢布绫罗锦绮纱等幅阔二尺五分不得夹带粉药宜令诸道州府严切指挥来年所纳官绢每疋须及一十二两河北诸州须及一十两务要夹密停匀其长依旧四十二尺。
    ●卷五百五
    ○邦计部　俸禄
    国非贤不贤非后不食古先哲王官设居方必先正位位定然後制禄三代相氵公官倍於古周官太宰以八柄驭群官其二曰禄秦汉而下命秩尤众差定名数以月受俸下足以代耕上足以行义斯经世之令典官人之达道虽百代孰能易哉！若乃上无虚授下无虚受赏之以礼报之以功使贤者无家食之叹居官绝素餐之讥。《传》曰：行爵出禄必当其位斯之谓至治矣。
    周武王初定天下更立公侯伯子男凡五等诸侯之上大夫卿下大夫上士中士下士凡五等天子之田方千里公侯田方百里伯七十里子男五十里不能五十者不达於天子附於诸侯曰：附庸天子之三公之田视公侯天子之卿视伯天子之大夫视子男天子之元士视附庸（皆象星辰之大小也。不达谓不列朝会也。附庸者以国事附于大国未能以其名通也。视犹比也。元善也。善士谓命士也。此比殷所因夏爵三等之制也。）制农田百亩百亩之分上农夫食九人其次食八人其次食七人其次食六人下农夫食五人庶人在官者其禄以是为差（农夫皆受田於公田肥硗有五等收入不同也。庶人在官者谓府史之属官长所除不命於天子国君者分或为粪）诸侯之下士视上农夫禄足以代耕也。中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄君十卿禄（此班禄尊卑之差）诸侯之下士禄食九人中士食十八人上士食三十六人下大夫食七十二人卿食二百八十八人君食二千八百八十人次国之卿食二百一十六人君食二千一百六十人小国之卿食百四十四人君食千四百四十人次国之卿命於其君者如小国之卿天子之大夫为三监监於诸侯之国者其禄视诸侯之卿其爵视次国之君其禄取之於方伯之地方伯为朝天子皆有汤沐之邑於天子之县内视元士（给斋戒自洁清之用汤沐用燔）。
    汉高帝时因秦官号有御史大夫秩中二千石有两丞秩千石博士秩比六百石廷尉有正左右监秩皆千石太子门大夫庶子秩皆六百石先（先或作洗）马秩比谒者是时三公号称万石其奉月各三百五十斛中二千石者月各百八十斛二千石者百二十斛比二千石者百斛千石者八十斛六百石者七十斛比六百石者六十斛四百石者五十斛比四百石者四十五斛三百石者四十斛比三百石者三十七斛二百石者三十斛比二百石者二十七斛百石者十六斛斗食十一斛佐史奉八斛。
    文帝二年置一丞相有两长史秩千石。
    武帝建元三年置期门仆射秩比千石。
    元狩五年置部刺史秩六百石。
    太初元年更名中大夫为光禄大夫秩比二千石太中大夫秩比千石。又更名郎中令为光禄勋大行令为大鸿胪大农中尉为执金吾自太常光禄卫尉太仆太理鸿胪宗正司农少府执金吾皆中二千石丞皆千石。又更右内史为京兆尹左内史为左冯翊都尉为右扶风自太子太傅将作少府詹事将行（皇后卿即大长秋也。）典属国水衡都尉左冯翊右扶风皆秩二千石丞六百石是时司隶城门中垒屯骑步兵越骑长水胡骑射声虎贲射士校尉秩皆二千石奉车都尉驸马都尉秩比二千石前後左右将军长史秩千石。又有议郎中郎侍郎郎中皆无员多至千人议郎中郎秩比六百石侍郎比四百石郎中比三百石中郎有五官左右三将秩皆二千石郎中有车户骑三将（主车曰：车郎主户卫曰：户郎汉仪注郎中令主郎中左右车将主左右车郎左右户将主左右户郎也。）秩皆比千石谒者秩比六百石有仆射（谒请也。白也。仆主也。）秩比千石郡守秩二千石有丞边郡。又有长史秩皆六百石郡尉秩比二千石有丞秩皆六百石县令长万户以上为令秩千石至六百石减万户为长秩五百户至三百石皆有丞尉秩四百石至二百石是为长吏（吏理也。主理其县内）百石以下有斗食（汉官名秩簿云：斗食月俸十一斛佐史月奉八斛一说斗食者岁俸不满百而计日而食一斗二升故云：斗食也。）。
    宣帝地节二年置西域都护有副校尉秩比二千石帝。又令中郎将骑都尉监羽林比二千石。
    三年置左右廷尉平秩皆六百石。
    神爵三年八月诏曰：吏不廉平则治道衰今小吏皆勤事而奉禄薄欲其毋侵渔百姓难矣。其益吏百石以下奉十五（。若食一斛则益五斗）。
    元帝初元元年置戊巳校尉有丞司马各一人候五人秩比六百石。
    成帝阳朔二年除八百石五百石秩（除八百就六百除五百就四百也。）。
    绥和元年大司马大司空禄比丞相更部刺史名牧秩二千石二年益吏三百石以下俸凡比二千石以上年老致仕者参分故禄与之终其身（参音三其时亦有俸钱之差但本史不具耳故元帝时贡禹上。《书》曰：臣为谏大夫秩八百石俸钱月九千二百廪食太官。又拜为光禄大夫秩二千石俸钱月万二千禄赐愈多家日以益富）。
    哀帝元寿二年大司马有长史秩千石。
    平帝元始元年更名虎贲郎置郎中将秩比二千石後汉光武建武二十六年增百官俸有千石以下减於西京旧制六百石以下增於旧秩是时太傅太尉府长史一人千石东西曹掾比四百石馀掾比三百石属比二百石。故曰：公府掾比古元士三命者也，或曰：汉初掾史辟皆上言之故有秩比命士其所不言则为百石属其後皆自辟除故通为百石（汉旧注曰：公令史百石自中兴以後注不说石数）司徒司空府长史千石大将军府长史司马皆千石从事中郎六百石其领军皆有部曲大将军营五部部校尉比二千石军司马比千石部下有曲曲有军候比六百石曲下有（屯）（屯）长比百石太史令六百石丞三百石博士祭酒六百石博士比六百石太祝令太宰令太子令高庙令世祖庙令陵园令每陵食官令太卜令皆六百石五官中郎将及左右中郎将虎贲中郎将羽林中郎将皆比二千石五官及左右虎贲中郎比六百石五官左右虎贲侍郎比四百石五官左右虎贲郎中比三百石左右仆射左右陛长比六百石节从虎贲比二百石羽林郎比三百石羽林左右监六百石奉车都尉驸马都尉比二千石骑都尉二千石光禄大夫比二千石太中大夫千石中散大夫谏议大夫议郎常侍谒者皆六百石谒者仆射比千石其给事谒者四百石灌谒者郎中皆三百石公车司马令南北宫卫士令左右都候左右式道中候左右较令百军中候考功令车府令未央厩令（六厩令同）廷尉正左监右平鸿胪大行令公主家令太仓令平准令道官令廪牺令太医令太官令守宫令上林苑令黄门及黄门令掖庭今永巷令御府令祠祀令钩盾令中藏府令内谒者令尚方黄门穴从仆射符节令武库令皆六百石公主家丞三百石濯龙监直里监宦者丞从丞黄门署长玉堂署长丙署长皆四百石永巷长比四百石宦者比三百石永巷郎中三百石中黄门比百石侍中比二千石中常侍千石（宦者无员後增秩比三千石）黄门侍郎六百石尚书令御史中丞千石尚书治书侍御史六百石左右丞侍郎四百石尚书令史符节令史二百石兰台令史六百石执金吾太子太傅太常光禄卫尉太仆廷尉大鸿胪宗正大司农少府诸卿皆中二千石丞千石太子少傅将作大匠二千石太子家令太子仆千石太子门大夫中庶子仓令食官令六百石洗马比六百石太子厩长中盾比二千石丞比六百石令相千石丞尉四百石其六百石丞尉三百石长相四百石及三百石丞尉皆二百石诸侯公主家丞秩皆比二百石诸边鄣塞尉诸陵校尉长皆二百石有常例者不署秩司隶校尉比二千石京都尹郡太守二千石属国都尉使匈奴中郎将护乌桓校尉护羌校尉比二千石州刺史六百石每县邑道大者置令千石其次六百石其次置长四百石其次三百石侯国之相亦如之（前汉雒阳令秩千石丞及孝廉左右尉四百石）乡三老游徼百石（乡户五千则置有秩）皇子封王其郡为国王传相皆二千石。
    殇帝延平元年中二千石俸月钱九千米七十二斛二千石钱六千五百米三十六斛比二千石钱五千米三十四斛千石钱四千米三十斛六百石钱三千五百米二十二斛四百石钱二千五百米十五斛三百石钱二千米十二斛二百石钱一千米九斛百石钱八百米四斛八斗大将军三公腊赐钱各二十万牛肉二百斤粳米百斛（将进侯以下各有差）立春之日遣使者赐文官司徒司空帛三十疋九卿十五疋武官太尉大将军各六十疋执金吾诸校尉各三十疋武官倍文官也。
    桓帝延熹三年九月诏无事之官权约俸丰年如故献帝建安八年颁赐三公下金帛繇是三年一赐以为常例。
    晋武帝泰始三年九月诏曰：古者以德诏爵以庸制禄虽下士犹食上农外足以奉公忘私内足以养亲施惠今在位者禄不代耕非所以崇化之本也。其议增吏俸。
    太康元年平吴之後定官品第一至第九各以贵贱占田品第一者占五十顷第二品四十五顷第三品四十顷第四品三十五顷第五品三十顷第六品二十五顷第七品二十顷第八品十五顷第九品十顷。又得荫人以为衣食客及佃客品第六以上得衣食客三人第七第八品二人第九品及举辇迹禽前驱繇基强弩司马羽林郎殿中穴从虎贲殿中虎贲推持斧武骑虎贲持穴从虎贲命中虎贲武士一人其应有佃客者官品第一第二者佃客无过四十户第三品三十五户第四品三十户第五品二十五户第六品二十户第七品十五户第八品十户第九品五户其佃皆与大家量分。
    简文帝咸安二年三月诏曰：往者事故之後百度未充群僚常俸并皆寡约盖随时之义也。然退食在朝而禄不代耕非经通之制今资储渐丰可筹量增俸宋高祖永初元年六月诏曰：百官事殷俸薄禄不代耕虽国储未丰要令公私周济诸供给等减半者可悉复旧六军见禄租可不在此例其馀官僚或自本俸素少者亦畴量增之。
    二年二月制中二千石加公田一顷。
    文帝元嘉二十七年正月制交宁二州假收郡县俸禄听依台除。
    二月以军兴减百官俸三分之一。
    三月淮南太守诸葛阐求减俸禄同内百官，於是州及郡县丞尉并悉同减。
    孝武大明二年正月复郡县田秩并九亲俸禄。
    四年十月制郡县减禄并先充公限。
    五年五月制帝室期亲官非禄官者月给钱十万。
    八月制方镇所假白收郡县年限依台除禄三分之一不给送。
    六年二月复百官禄。
    前废帝永光元年二月减州郡县田禄之半。
    明帝泰始五年六月以军兴已来百官断俸并给坐食。
    南齐武帝永明元年正月诏经邦之寄资莅民守宰俸禄盖有常准往以边虞告警故沿时损益今区宁晏庶绩咸熙忠勤简能宜加优奖郡丞尉可还田秩（又云：齐氏众官有僮之役而不详其制）。
    七年正月诏曰：诸大夫年秩隆重禄力殊薄岂所谓下车惟旧趋桥敬老可增俸评给见役。
    八年十二月诏尚书丞郎职事繁剧┰俸未优可量增赐禄。
    十年正月诏增内外有务众官禄俸。
    明帝建武三年闰十二月诏今岁不须光新可以见钱为百官供给。
    东昏侯永元元年正月诏三品清资以应食禄者二亲或祖父母年登七十并给见钱。
    梁高祖天监初定九品令帝於品下注一品秩为万石第二第三品为中二千石第四第五品为二千石大通元年正月诏曰：朕思利兆民惟日不足气象环周每弘优简百官俸禄本有定数前代以来皆多评准顷者因循未遑改革自今以後可长给见钱依时放出勿令逋缓。
    太清末侯景之乱国用尝褊京官文武月别唯得廪食多遥带一郡县官而取其禄秩焉扬徐等大州比令仆（州督王畿理在建康徐州督重镇京口并外官刺史最重者尚书令仆射官品第三）宁桂等小州比参军班（宁州理建宁今南郡桂州理始安今郡并与外官刺史最轻者府参军官品第六）丹阳郡吴郡会稽等大郡同太子詹事尚书班（丹阳理建康吴郡会稽即今郡并列郡重者詹事尚书官品第三）高源晋康等小郡王班而已（高源晋康即今郡并列郡军轻者梁武帝定九品後其内官吏为十班以班多者为贵同班者即以居下为劣则兴品第高下不论当是其时更以清浊为差耳本史既略不可详焉）大郡六班小县两转方至一班其州郡禄米绢布丝绵当处转台传仓库。若给刺史令等先准其所部文武名物多少繇敕而裁凡如禄秩既通所部兵士给之其家得盖少诸王诸主出阁就第婚冠所须及衣裳服饣希并酒米鱼鲜香油纸烛等并定官给之王主胥外禄者不给解任还京仍亦公给。
    後魏孝文太和八年六月诏曰：置官班禄行之尚矣。周扬礼有食禄之典二汉著受俸之秩逮于魏晋不聿稽往宪以经纶治道自中原丧乱兹制中绝朝政因循未遑改朕永鉴四方求民之瘼夙兴昧旦至於忧勤故宪章旧典以班俸禄罢诸商人以简民事户增调三疋二斛九斗以为官司之禄均预调为二疋之赋即兼商用虽有一时之烦终克永逸之益禄行之後赃满一疋者死变法改度宜为更始其赦天下与之惟新初临淮王他奏求依旧断禄文明太后令召群臣议之中书监高闾。表曰：天生蒸民树之以君明君不能独理必须臣以作辅君使臣以礼臣事君以忠故车服有等差爵命有分秩德高者则位尊任广者则禄重下者禄足以代耕上者俸足以行义庶民均其赋以展奉上之心君王聚其财以供事业之用君班其俸垂惠则厚臣受其禄感恩则深，於是贪钱之心止竭效之诚笃兆庶无侵削之烦百辟备礼容之美斯则经世之明典为治之至术自尧舜已来逮至三季虽优劣不同而斯兹弗改自中原运否天下幅裂海内未一民数耗减国用不充俸禄遂废此则事出临时之宜良非长久之道大魏应期绍祚昭临万方九服既和八表咸谧二圣钦明文思道冠百代动遵礼式稽考旧章准百王不易之胜法述前圣利世之高轨置立邻党颁宣俸禄事设令行於今已久苛慝不生上下无怨奸巧革虑觎绝心利润之厚同於天地以斯观之如何可革。又洪波奔激则堤防宜厚奸悖充斥则禁网须严。且饥寒切身慈母不保其子家给人足礼让可得而生但廉清之人不必皆富丰财之士未必悉贫今始其俸则清者足以息其滥窃贪者足以感而劝善。若不班禄则贪者肆其奸情清者不能自保难易之验灼然可知如何一朝便欲去俸淮南之议不亦谬乎！帝从闾议。
    十月诏曰：俸制已立宜时班行其以十月为首每季一请，於是内外百官受禄有差。
    九年二月制皇子封王者皇孙及皇曾孙绍封者皇女封者岁禄各有差。
    十月诏均给天下民田诸宰人之官各随近给公田刺史十五顷太守十顷治中别驾各八顷县令郡丞六顷更代相付卖者坐如律。
    十年十一月议定民依户给俸。
    十八年十二月诏王公侯伯子男开国食邑者王食半公三分食一侯伯四分食一子男五分食一。
    十九年五月减官禄以礻卑军国之用。
    孝明以延昌四年即位先是孝文时以军国多事用度不足百官之禄四分减一及帝即位侍中领军将军于忠既擅权欲以惠泽自固乃悉复所减之禄。
    东魏孝静天平二年十二月诏文武百官量事各给禄。
    北齐文宣天保七年十一月制刺史今尽行兼不给物是时官秩一品每岁八百疋（二百疋为一秩）从一品七百疋（百七十五疋为一秩）二品六百疋（百五十疋为一秩）从二品五百疋（百二十五疋为一秩）三品四百疋（百疋为一秩）从三品三百疋（七十五疋为一秩）四品二百四十疋（六十疋为一秩）从四品二百疋（五十疋为一秩）五品百六十疋（四十疋为一秩）从五品百二十疋（三十疋为一秩）六品百疋（二十五疋为一秩）从六品八十疋（二十疋为一秩）七品六十疋（十五疋为一秩）从七品四十疋（十疋为一秩）八品三十六疋（九疋为一秩）从八品三十二疋（八疋为一秩）九品二十八疋（七疋为一秩）从九品二十四疋（六疋为一秩）禄率一分帛一分以粟一分钱事繁者优一秩平者守本秩闲者降一秩长兼试守者亦降一秩非执事不朝拜者皆不给禄州郡制禄之法刺史守令下车各前取一时之秩上上州刺史岁秩八十疋与司州牧同上中上下各五十疋为差中上降上下百疋中中及中下亦以五十疋为差下上降中下百疋下中下下亦各五十疋为差上郡太守岁秩五百疋降清都尹五十疋上中上下各以五十疋为差中上降上下四十疋中中及中下各以三十疋为差下上降中下四十疋下中下下各以三十疋为差上上县岁百五十疋与邺临漳成安三县同上中上下各以十疋为差中上降上下三十疋中中及中下各以五疋为差下上降中下二十疋下中下下各以十疋为差州自长史下逮于史吏郡县自丞以下逮于掾佐亦皆以帛为秩郡有尉减丞之半皆以其所出尝调课给之自一品以下至流外勋品各给事力一品至三十人流外勋品，或以五人为等，或以四人三人二人一人为等繁者加一等平者守本力者降一等诸州刺史守令以下及力皆听敕乃给其出所部之人一输绢十八疋身放之则白直充。
    武成河清四年以年不登诏减百官食廪各有差後周太祖为西魏相创制六官禄秩下士百二十五石中士以上至於上大夫各倍之上大夫是为四千石卿二分孤三分公四分各益其一公因盈数为万石其元秩百二十石八秩至於七秩每二秩六分而下各去其一二秩一秩俱为四十石釜颁禄亲年之上下亩至四凡为上年上年颁其正三釜为中年中年颁其半二釜为下年下年颁其一无年凶荒不颁禄。
    武帝保定二年四月诏曰：比以寇难犹梗九州未一文武之官立功效者虽锡以茅土而未给租赋诸柱国等勋德隆重宜有优崇各准别制邑户听寄食他县。
    隋高祖开皇元年十月颁新令自诸王已下至于都督比给永业田各有差多者至一顷少者至四十亩京官。又给职分田一品给五顷每品以五十亩为差至五品则为田三顷六品二顷其下每品以五十亩为差至九品为一顷县官亦各有职分田是时京官正一品禄九百石其下每以百石为差至正四品是三百石从四品二百五十石其下每以五十石为差至正六品是为百石从六品九十石以下每以十石为差至从八品是为五十石食封及官不判事者并九品皆不给禄其给皆以春秋二季刺史太守县令则计户而给禄各以户数为九等之差大州六百二十石其下每以四十石为差至於下下则三百石大郡三百四十石其下每以三十石为差至於下下则百石大县一百四十石其下每以十石为差至於下下则六十石其禄唯及刺史二佐及郡守县令。
    八年五月仆射高奏诸州无课调及有课调州管户数少者官人禄力乘前已来尝出附近之州但判官本为收人役力理出所部请於所管户内计户徵税从之。
    唐高祖初为隋相国罢外官给禄每十斛给地二十亩。
    武德元年十二月因隋制文武官给禄正一品七百石从一品六百石正二品五百石从二品四百六十石正三品四百石从三品三百六十石正四品三百石从四品二百六十石正五品二百石从五品一百六十石正六品一百石从六品九十石正七品八十石从七品七十石正八品六十石从八品五十石正九品四十石从九品三十石（并每年给）诸给禄者三师三公及太子三师三少。若在京诸司文武官职事九品以上并左右千牛备身左右太子千牛并依官给其春夏二季春给秋冬二季秋给（凡京文武官每岁绐禄总五千万一千五百三十三石二斗自至德之後不给）其在外武官九品以上准官皆降京官一等给其文武官在京官上者则不降（诸给禄应给等者正从一品各以五十石为一等二品三品皆以三十石为一等四品五品皆以二十石为一等六品七品皆以五石为一等八品九品皆以二石五斗为一等）其俸钱之制京司诸官初置公廨令行署及番官兴易以充俸。又制内外官各给职分田京官一品十二顷二品一十顷三品九顷四品七顷五品六顷六品四顷七品三顷五十亩八品二顷五十亩九品二顷雍州及外州官二品十二顷三品十顷四品八顷五品七顷六品五顷七品四顷八品三顷九品二顷五十亩其统军府及镇戍关津之官。又节给量减京司及州县。又各公廨田课其营种以供公私之费。
    太宗贞观二年二月诏官人得上考给一季禄。
    六月制官人出使皆廪食妻子。
    十二月诏外官新到任多有匮乏准品计日给粮。
    三年正月诏官人得上下考给一年禄。
    八年中书舍人高季辅上。表曰：仕以应务亦以代耕外官卑品犹未得禄既离乡井理必贫煎但妻子之恋贤达其犹累怀饥寒之加夷惠罕全其行为政之道期於易从。若不恤其匮乏难欲俾其清俭几在末品中庸者多正恐巡察岁出轩继轨不能肃其侵渔何以求其政术今户口渐殷仓廪已实斟量给禄使得养亲然後督以严科责其报效则庶官毕力物议斯免。
    十年正月诏有司收内外职田除公廨田园外并官收先给逃还贫下户及欠丁田户其职田以正仓粟亩率二升给之。
    十一年三月敕内外官职田恐侵百姓先令官收虑其禄薄家贫所以别给地子去岁缘有水旱遂令总停如闻卑官颇难支济事须优恤使得自资宜准元敕给其地子。
    十二年三月谏议大夫褚遂良以武德已後国家仓库犹属虚应京官料钱并给公廨本令当司令史番官兴易给利计官员多少分给乃上疏曰：为政之本在於择人不正其源遂差千里汉家以明经拜职或四科辟召必择器任使量才命官。然则市井子孙不居官吏大唐制令宪章古昔商估之人亦不居官位陛下近许诸司令史捉公廨本钱诸司取此色人号为捉钱令史不简性识宁论书艺但令身能估贩家足赀财录牒吏部即依补拟大率人捉五十贯已下四十贯已上任居市肆恣其贩易每月纳利四千一百年凡输五万送利不违年满受职有国家者尝笑汉代卖官今开此路颇类於彼在今七十馀司大率司引九人更一二载後年别即有六百馀人输利受职伏惟陛下理致升平任贤为政或文学高第或诸州进士皆策同片玉经。若悬河奉先圣之格言慕昔贤之廉耻拔十取五量能授官然犯禁违公辄罗刑法况乎！捉钱令史主於估贩志意分毫之末耳目厘肆之闻输钱於官以获品秩荏苒年岁陛下能不用之乎！此人习於性成惯於求利苟得无耻莫蹈廉隅使其居职从何而可将来之弊宜绝本源臣每周游人间为国视听京司僚庶爰及外官异口同辞皆言不便伏愿敕朝臣遣其详议帝纳之是月敕并停改署胥士七千人以诸州上户充准防ト例输课二年一替计官员多少分给。
    十八年三月复京官职田以京兆及岐同华朔万等州空闲地及陂泽堪佃食者充之。
    二十一年二月令在京诸司依旧置公廨给钱充本置令史士等令回易纳利以充官人俸。
    二十三年九月敕诸王并宜食一千户封。
    高宗永徽元年四月废京官诸司捉钱士其官人俸料以诸州租脚充。
    八月诏文武五品以上解官充侍者宜准致仕例每给以半禄并赐缣帛。
    麟德二年八月诏文官五品已上同武职班给仗身以掌闲幕士充之咸亨元年四月十二日停给。
    乾封元年八月诏京文武官应给防阁庶仆俸料始依职事品其课及赐各依本品凡京文武正官每岁供给俸食等钱总十五万二千七百二十贯员外官不在此数外官则以公廨田收及息钱等尝食公用之外充月料先以长官定数其州县少尹长史司马及丞各减长之半大都督府长史副都督别驾及判司准上佐以职田数为加减其参军及博士判试判司主簿县尉丞各三分之一诸内外员同正员者禄料赐会食料一事以上并同正员其不以同正员者禄赐食料亦同正员馀各给半职田并不给自乾元之後以常赋不给内外官俸禄各减其半矣。内供俸及里行不带本官者禄俸食料防ト庶仆一事以上并同正官带官者听从多处给。若带外官者依京官给诸简较及判试知试等官不带内外者料度一事以上准员外官同正员例给。若简较及判试之处正官见阙者兼给杂用其职田不应入正官者亦给其侍御史殿中及监察御史知试并同供俸里行例仪凤三年八月诏廪食为费同资於上农岁俸所颁并课於编户因地出赋则沃瘠未均据丁收物则劳逸不等俾之富教其可得乎！永念於斯裁怀创如闻文武内外官应给俸料课钱及公廨料度封户租调等远近不均贵贱有异输纳简选事甚艰难运送脚钱损费实广公廨出举回易典吏因此侵渔抚字之方岂合如此宜令王公已下百姓已上率口出钱以充防ト庶仆邑士白直折冲府仗身并封户内官人俸食等料既依户次贫富有殊载详职务繁简不类率钱给用须有等差宜具条例并各逐便。
    中宗神龙二年七月制功臣志玄屈突通萧李靖秦叔宝长孙顺德刘弘基宇文士及钱九陇程知节庞卿恽窦琮苑君章李子和张平高张公瑾梁雒仁安仁秦行师独孤卿苏定方李安远郑仁泰杜君绰李孟尝等二十六家所食实封并依旧给景龙二年九月敕诸色应食实封家户一定已後不得辄有移改。
    三年十月敕应食封邑者一百四十馀家应出封户凡五十四州皆天下膏腴物产其安乐太平公主封。又取富户不在捐免限百姓着封户甚於征行。
    ●卷五百六
    ○邦计部　俸禄第二
    唐玄宗开元五年十月诏曰：养老乞言人惟求旧尊儒尚齿风化攸先其致仕官所请物宜令所司专定一官勾当送至宅六年七月秘书少监崔涵议州县官月料钱状曰：养贤之禄国用尤先取之齐人未为剥下何用立本息利法商求资皇运之初务革其弊本收利以绳富家固乃一切权宜谅非经通彝典顷以州县典吏并捉官钱收利数多破产者众散诸编户本少利轻人用不休时以为便付本收利患及於人。然则议国事者亦当忧人为谋恤下立计天下州县积数既多大抵皆然为害不少。且五十之本七分生利一年所输四千二百兼劳费不啻五千在於平人已为重赋富户既免其徭贫户则受其弊伤人刻下俱在其中未。若大率群臣通计众户据官定料均户出资常年发赋之时每丁量加升尺以近及远损有兼无合而筹之所增盖少时则不扰简而易从庶乎！流亡渐归仓库稍实则当咸出正赋罢所新加天下坦然什一而税上下各足不其远矣。
    十年正月敕内外官职田除公廨田园外并官收。又令有司收天下公廨钱其官人料以万户税钱充每月准旧分利数给。
    是月甲子。又敕王公已下视品国官及京官五品已下每月别给仗身悉停凡京司文武职事官五品已上给防ト一品（九十六人）二品（七十二人）三品（四十八人）四品（三十二人）五品（二十四人）六品以下给庶仆六品（五人）七品（四人）八品（三人）公主邑士（八十人）郡主（六十人）县主（四十人）特封县主（二十四人）京官任两职者从多给凡州县官皆有白直二品（四十人）三品（三十二人）四品（二十四人）五品（十六人）六品（十人）七品（六人）八品（五人。）九品（四人）凡诸亲王府属并给士力数如白直其防ト庶仆白直士力纳课者每年不过二千五百执衣元不过一千文防ト庶仆旧制季分月俸食料杂用即月分诸官应月给。
    乙丑命有司收内外官职田以给逃还贫下户其职田以正仓粟亩二升给之。
    六月初置职田本非古法，爰自近制是以因循事有变通应须删改其内外官所给职田子从今年九月已後并宜停给。
    十六年十一月敕文武百官俸料钱所给物宜依时价给。
    十八年三月敕京官职田将令准令给受。
    其年九月御史大夫李朝隐奏请薄税一年税钱充本依旧令高户及典正捉随月收供官人料钱。
    十九年四月敕天下诸州县并府镇戍官等职田四至顷亩造帐申省仍依元租价封定六<豆斗>已下者依旧定以上者不得过六<豆斗>。
    二十二年二月敕京官兼外州都督刺史大都督府长史俸料并宜两给。
    二十四年六月敕百官料钱宜令为一色都以月俸为名各据本官随月给付其贮米宜令入禄数同申应合减折及申请时限并依常式一品三十一千（月俸八千食料一千八百防ト二十千杂用一千二百文）二品二十四千（月俸六千食料一千五百防ト一十五千五百杂用一千文）三品十七千（月俸五千食料一千一百防ト一十千杂用九百文）四品一十一千八百六十七文（月俸四千五百食料七百文防ト六千六十七文杂用六百文）五品九千二百（月俸三千食料六百防ト五千杂用六百文）六品五千三百（月俸二千三百食料四百庶仆二千二百杂用四百文）七品四千五十（月俸一千七百五十食料三百五十庶仆一千六百杂用三百五十文）八品二千四百七十五（月俸一千三百食料三百庶仆六百二十五杂用二百五十文）九品一千九百一十七（月俸一千五十食料二百五十庶仆四百一十七杂用二百文）。
</div>
    <div class="pagination">
<a href="册府元龟_page386.html">上一页</a><span>...</span><a href="册府元龟_page382.html">382</a><a href="册府元龟_page383.html">383</a><a href="册府元龟_page384.html">384</a><a href="册府元龟_page385.html">385</a><a href="册府元龟_page386.html">386</a><span class="current-page">387</span><a href="册府元龟_page388.html">388</a><a href="册府元龟_page389.html">389</a><a href="册府元龟_page390.html">390</a><a href="册府元龟_page391.html">391</a><a href="册府元龟_page392.html">392</a><span>...</span><a href="册府元龟_page388.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
