<!DOCTYPE html>
<html>
<head>
    <meta charset="UTF-8">
    <title>记纂渊海 - 第 75 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 75 页/共 130 页</h1>
    <div class="content">　　本朝自古竒伟之士如周处戴渊之流皆出于羣盗改恶修善不害为贤【东坡】鈆铁性殊防化为金则不辨鈆铁之性【鸣道集】
　　妙理不传
　　经民可使由之不可使知之【语】
　　子梓匠轮舆能与人规矩不能使人巧【孟】凿枘之麄伎而轮扁有不传之妙掇蜩之薄术而伛偻有入神之巧【抱朴对俗】轮扁曰得之于手而应于心口不能言有数存焉于其间臣不能以喻臣之子臣之子亦不能受之于臣【庄】
　　史李广天性善射虽子孙他人学者莫能及【西汉本传】心之精防口不能言也言之微妙书不能文也【张敞传】垂能目制方圎心度曲直然不能以教人【唐太宗】
　　传记司马太傅问谢恵子五车何以无一言入谢曰当是妙理不传【世说】埒有常径的有常所虽每发辄中非至妙也若驰平原赴丰草要狡兽截轻禽使弓不虚弯所中必洞斯则妙矣【典论】隋末王灵学射于督谟以为尽妙欲射杀谟独擅其美谟持短刀箭来辄截之惟有一矢谟张口承之遂齧其镝笑曰学射三年未教汝齧镞法【段成式酉阳杂爼】
　　集妙不可尽之于言事不可穷之于笔【郭璞赋】轮扁不能言微于其弟伯乐不能语妙于其子【阮籍】古之君天下者化之不示其所以化之之道及其弊也易之不示其所以易之之道【韩文】
　　本朝糟粕所传非粹美丹青难写是精神　如萧何之识韩信此岂有法而可传者哉【并东坡】丹青妙处不可轮扁斵轮如此用【山谷】
　　自得三昧
　　子理义之恱我心犹刍豢之悦我口【孟】庖丁曰始臣解牛之时所见无非牛者三年之后未尝见全牛也方今之时臣以神遇而不以目视　庖丁为文恵君解牛手之所解肩之所倚足之所履膝之所踦砉然向然奏刀騞然莫不中音合于桑林之舞乃中经首之防【并庄】得之于辔应之于手得之于手应之于心【列】郢人垩墁其鼻若蝇翼使匠石斵去之匠石运斤成风尽垩其鼻不伤　梓庆削木为鐻见者惊犹鬼神【并庄】屠牛坦一朝解九牛而刃可以剃毛庖丁为刀十九年刃如新硎【淮南】般之运斤羿之激矢【渊骞】
　　史介葛卢闻牛鸣曰是生三牺皆用之矣其音云问之而信【左】屠牛坦一朝解十二牛而芒刃不顿所排击剥割皆中理解也【贾谊传】牙旷清耳于管弦离娄眇目于毫分逢絶技于弧矢班输推巧于斧斤良乐轶能于相驭乌获抗力于千钧龢鹊发精于鍼石研桑心计于无垠【西汉班固叙传】谢安每言陶公虽用法而恒得法外意【晋成纪】裴子野曰为文人皆得于手我独得于心【南史本传】贾坚字世固弯弓三石余烈祖以坚善射故亲试之乃取一牛置百步上召坚使射曰能中之乎坚曰少壮之时能令不中今已年老正可中之恪大笑射发一矢拂脊再一矢磨腹皆附肤落毛上下如一恪曰复能中乎坚曰所贵者以不中为竒中之何难一发中之坚时年六十余矣观者咸服其妙【燕书】
　　传记长沙僧懐素好草书自言得草书三昧【李肇国史补】广汉翁伟能听鸟兽之音乗蹇马之野而田间有放马者相去数里鸣声相闻翁伟谓其御曰彼放马目眇其御曰何以知之曰骂此辕中蹇马蹇马亦骂之曰眇马御者不信使往视之马目果眇【论衡】
　　集弓不虚发应声而倒【司马相如子虚赋】画宫于堵盈尺而曲尽其制计其毫厘而搆大厦无进退焉【栁】弓矢入养叔之手徽弦在师旷之膝何微之不中何妙之不尽【欧】陶士冶铸匠成于心【崔黯】韩干之马籍籍知名薛稷之鹤翩翩有声【白侍郎】如良庖投刃无复肯綮【唐文粹】
　　本朝至哉天下乐终日在几案【欧】吴道子画人物如以灯取影逆来顺往旁见侧出横斜平直各相乗除得自然之数不差毫发出新意于法度之中寄妙理于豪放之外　所谓游刃余地运斤成风　付八音于师旷孰敢争能捐六辔于王良坐将致逺【并东坡】信手斫方圎规矩一中节【山谷】
　　事理倒置
　　经以妾为妻以孽代宗【诗序】俾昼作夜【诗】故不爱其亲而爱他人者谓之悖徳不敬其亲而敬他人者谓之悖礼【孝经】
　　子庖有肥肉廏有肥马民有饥色野有饿莩【孟】
　　史贱妨贵少陵长逺间亲新间旧小加大淫破义所谓六逆也　妇养姑者也亏姑以成妇逆莫大焉【并左】鸾凤伏窜兮防枭翺翔阘茸尊显兮谗谀得志贤圣逆曳兮方正倒置谓伯夷贪兮谓盗跖防【贾生传】章甫荐屦【贾谊传】犹塞川原而为潢污【食货志】本末舛逆首尾衡决【贾谊传】荀恱曰简父兄之尊而崇賔客之礼薄骨肉之恩而笃朋友之爱略脩身之道而求众人之誉割衣食之业以供飨宴之好【西汉】汲黯曰陛下用羣臣如积薪后来者居上【西汉本传】羣小得志士大夫皆丧气【汉灵纪】足反居上首顾居下倒悬如此莫之能解犹为国有人乎非亶【师古音但】倒悬而已【贾谊传】今世俗谓不智者为能谓智者为不能【鲍宣传】听纳小吏雕琢大臣【朱云传】鹰隼横厉鸾徘徊兮【息夫躬传】论大道则先黄老而后六经【司马迁传賛】杨赐曰冠屦倒易陵谷代处【通鉴】保字螟蛉剿拉同气【宋纪】魏徴曰隋末百姓彊而陵官吏【唐太宗】倒持太阿授之以柄【唐吴兢传】啖糟粕弃醇醪传记直如弦死道边曲如钩反封侯【李固外传】
　　集众鸟皆有行列兮凤独翔而无所薄　凤凰不翔兮鹑鷃飞　蔡女黜而出帷兮戎妇入而防绣服　菽藟兮蔓衍芳虈兮挫枯　鹄窜兮枳棘鹈集兮帷幄腥臊并御芳不得薄兮　嫫母衣锦西施负薪【李白】凤凰在笯兮【笼也】鸡鹜翔舞【并楚辞】停潦鱼招獭空仓防敌猫【元微之】郁郁涧底松离离山上苗以彼径寸茎防此百尺条【左太冲咏史】羣沙秽明珠众草凌孤芳【李白】苹兰憔悴兮稂莠繁滋麟凤匿迹兮枭獍腾威愦匠罢斧兮拙者搆之离娄闭目兮瞽者眉子都袂兮敦冶骋姿【皮日休】幽桂遗蓁菅　马厌谷兮士不厌糠籺土被文綉兮士无短褐【并韩】
　　本朝驽骀自饱方争路騕褭长饥不在闲【临川】
　　清浊不分
　　经火炎昆冈玉石俱焚【书】
　　子驽骥同辕玉石相揉【孔丛子】
　　史牛骥同皁【邹阳传】李膺谓钟觐曰公何太无皁白【后汉书】黄金与土同价【南史】冠冕隷皂混为一区【唐书】
　　传记从风纵火荻芝俱死【焦氏易林】
　　集玉与石而同柜贯鱼眼与珠玑驽骏杂而不分服罢牛而骖骥　并茅丝以为索　菎蕗杂于靡蒸【以留切麻茎皮】茅丝兮同综冠屦兮共絇　同揉玉石兮一槩而相量苦称量之不审兮同权槩而就衡【并楚辞】凤阙悲巢鵩
　　鹓行乱野麏【元微之】火炎昆岳砾石与琬琰俱焚严霜夜零萧艾与芝兰同尽【刘孝标论】齐竽混夏韶燕石厠琳琅【白乐天】滥吹混奏于齐竽【骆賔王】昔虞阪之上逸骥与驽骀俱疲吴灶之中孤桐共樵苏并爨【韦缁】
　　本朝家鸡野骛同登爼　天边鸿鴈不易得便令作对随家鸡【并坡诗】
　　心无二用
　　经采采卷耳不盈顷筐嗟我懐人寘彼周行　终朝采緑不盈一掬　终朝采蓝不盈一襜【并诗】
　　子百里奚爵禄不入于心故饭牛而牛肥【庄山木】采易得之物实易满之器以懐人寘周行之心贰之则不能满【荀】齐人有欲金者清旦衣冠之市适鬻金者之所因攫其金而去吏捕得之问曰人皆在焉子攫人之金何故对曰取金之时不见人徒见金【列】白刃捍乎胷则目不见流矢　目不两视而明耳不两听而聪【并荀】逐兽者目不见太山嗜欲在外则明有所蔽　夫目察秋毫之末而耳不闻雷霆之声耳调金石之声而目不见太山之髙小有所志则大有所忘【并淮南】使左手画方右手画圎令一时俱成虽执规矩之心回剟劂之手而不能者由心不两用则手不并运　离娄察秋毫之锐不闻雷霆之声季子听清角之韵不见嵩岱之形【刘子】
　　史明有所不见聴有所不闻虽贤不能左画方右画圎【史记】董仲舒下帷讲诵三年不窥圎【西汉本传】刘峻勤学行常读书不息地有坑坎每常倒蹶然后始悟【梁书】
　　传记目察秋毫之末者视不能见太山耳聴清浊之调者聴不闻雷霆之声何也唯其意有所偏也【说苑】贾岛为诗当其苦吟虽逢公卿贵人皆不之觉一日见京兆尹跨驴不避呼诘之乆乃释【韩愈传】禇遂良为太宗哀自朝还马误入人家而不觉【隋唐佳语】
　　集仰面贪看鸟囘头错应人【杜诗】
　　本朝方其得意于五物也太山在前而不见疾雷破柱而不惊【六一居士传】吾将使世人左手运斤而右手执削目数飞鴈而耳节鸣鼓首肯旁人而足识梯级虽有智者有所不暇矣【东坡】
　　心随事移
　　子事物交滑如理乱棼如渉惊浸一则以之怵惕一则以之忌讳一则以之惩剏是则一日之间一时之顷而径寸之地如炎如冰矣【子华子】人有亡鈇者意在隣之子视其行步窃鈇也顔色窃鈇也言语窃鈇也作动态度无为而不窃鈇也俄而抇【音拙】其谷而得鈇他日复见其隣之子动作态度无似窃鈇者【列】心忧恐则口衔刍豢而不知其味耳聴钟鼓而不知其声目眡黼黻而不知其状轻暖平簟而体不知其安【荀】昔弥子瑕有宠于君卫国之法窃驾君车罪刖弥子之母有疾告弥子矫驾君车君曰孝哉为母之故犯刖罪及弥子色衰爱弛得罪于君君曰是甞矫驾吾车也【韩】昔弥子瑕有宠于卫君与君游于果园食桃而甘以其半啖君君曰爱我哉忘其口而啖寡人及弥子瑕色衰爱弛得罪于君曰是固甞啖我以余桃【同上】
　　史昔贾大夫恶娶妻而美三年不言不笑御以如臯射雉获之其妻始笑而言贾大夫曰才之不可以已我不能射汝遂不言不笑【左】田单将攻狄见鲁仲连曰将军攻狄不能下也田单曰臣以即墨破亡余卒破万乗之燕复齐之墟今攻狄不下何也仲连曰将军之在即墨坐则织蒉立则仗锸为士卒倡当此之时将军有死之心士卒无生之气所以破燕也今将军东有渑池之奉西有淄上之娱黄金横带而骋乎淄渑之间有生之乐无死之心所以不胜也【周赧王】子夏圣门之髙弟也犹且出见纷华盛丽而说入闻夫子之道而乐二者心战未能自决而况中庸以下渐溃于失教被服于成俗乎【史记礼书】李广出猎见草中石以为虎而射之中石没矢视之石也他日射之终不能入矣【西汉本传】物之兴衰情之起伏理有固然矣而崇替去来之甚者必唯宠惑乎当其接牀第承恩色虽险情赘行莫不徳焉及至移意爱析嬿私虽恵心妍妆愈献丑焉爱升则天下不足容其髙欢坠故九服无所逃其命【东汉皇后纪论】韦曜素饮酒不过二升孙皓初见礼异时常为裁减或宻赐茶茗以当酒至于宠衰便见逼强辄以为罪【吴志】乐广甞有亲客乆阔不复来广问其故答曰前在坐赐酒方饮见杯中蛇意甚恶之既饮而疾于时河南防事壁上有角漆画作蛇广意杯中蛇即角影也复置酒于前处谓客曰杯中复有所见不答曰所见如初广乃告其所以客豁然意解沉疴顿愈【晋书】苻坚败于淝水众奔溃闻风声鹤唳皆以为王师至此【谢传】
　　传记熊渠子夜行见寝石以为伏虎弯弓而射之没金引羽下视知其石也因复射之矢跃无迹【韩诗外传】应郴为汲令请主簿杜宣赐酒时北壁上有挂赤弩照于杯中其影如蛇宣恶之便得疾云蛇入腹后郴使宣于故处设酒杯中复有蛇因谓宣曰此乃壁上弩影耳非有他怪宣意遂解【风俗通】芭蕉叶上无愁雨自是多情聴断肠【雅言系述】
　　集服药求汗或有弗获而愧情一集涣然流离终朝未餐则嚣然思食而曽子衔哀七日不饥夜分而坐则低迷思寝内懐殷忧则达旦不瞑劲刷理鬓醇醴发顔仅乃得之壮士之怒赫然殊观植发冲冠【嵇康养生论】昔贾氏之如臯姑解顔于一箭丑夫为之改貌憾妻为之释怨【谢雉赋】居懽惜夜促在戚怨宵长【选情诗】匪外物兮或改固懽哀兮情换【潘安仁】自縁今日人心别未必秋香一夜衰【郑谷诗谓十日菊花】涧谷之水深不过咫尺丘垤之山髙不逾寻丈人则狎而玩之及至临泰山之悬崖窥巨海之惊澜莫不战掉悸栗惑自失所观变于前所守易于内【韩文】始知无正色爱恶随人情【白乐天】举食于人当饥渴之望也一饭千金及饫而进于前虽海陆备鼎顾与糠籺齿【沈下贤】
　　本朝唐庄宗问郭崇韬曰昔吾与梁对垒于河上虽祁寒盛暑披甲跨马不以为劳今吾居深宫防广厦不胜其热何也崇韬对曰陛下昔以天下为心今以一身为意艰难逸豫为虑不同势自然也【续世说】论八珍者必咽言粪者必唾二者未甞与我接也唾与咽何从生哉【东坡】食中有蛆人之见者必呕也其不见而食者未甞呕也【同上】
　　不拘形迹
　　经同声相应髙下不必均也同气相求体质不必齐也【易略】
　　史祁大夫外举不弃雠内举不失亲【左】晋魏献子为政魏戊为梗阳大夫【献子庶子】庾亮在武昌诸佐吏殷浩之徒乗秋夜往共登南楼不觉亮至诸人将起避之亮曰诸君少住老子于此兴复不浅便据胡牀而坐与浩等谈咏【晋书】吴中大夫家有好竹王徽之欲观之便造竹下讽啸良乆主人洒扫请坐徽之不顾将出主人乃闭门徽之以此赏之尽懽而去【王徽之传】陶潜既絶州郡觐谒其乡亲张野及羊松龄庞遵等或有酒要之共至酒坐虽不识主人亦欣然无忤酣醉便反【晋书本传】或告右丞相魏徴私其亲戚上使温彦博按之曰徴不存形迹逺避嫌疑心虽无私亦有可责【唐太宗】崔祐甫作相未逾年凡除吏防八百多称允当上曰有人谤卿除拟官多涉亲故如何祐甫曰进拟必须谙其才行臣若与其相识方可粗谙若素不知闻何由知其言行获谴之由实在于此【旧唐本传】髙元裕为中丞文宗难其代表言兄逸少才可任因以命之【同上】
　　传记晋王徽之有隽才少为桓冲参军从冲值雨便下马入冲车中谓曰岂有独擅一车不容国士乎【世说】集古之知己者不待来求而后施徳举能而已其受徳者不待成身而后拜赐感知而已故不叩而响不介而合则其举必至而其感亦甚【栁文啓】
　　本朝王子猷之爱竹造门不问于主人陶渊明之卧舆遇酒便留于道上【欧公】


　　记纂渊海卷五十五
<子部,类书类,记纂渊海>
　　钦定四库全书
　　记纂渊海卷五十六　　　宋　潘自牧　撰论议部
　　相忘形迹
　　子乐其俗安其居隣国相望鸡狗之声相闻民至老死而不相往来若此之时则至治已　鱼相忘乎江湖人相忘乎道术【并庄】列子乗风而归曰噫不知风乗我耶我乗风耶　海上之人有好鸥鸟者每旦之海上从鸥鸟游鸥鸟之至者百数不止【并列】田里相距鸡犬相闻人至老不相往来葢自足也【文中子】
　　史陶潜絶州郡觐谒其乡亲张野及羊松龄庞遵等或有酒要之共至酒坐虽不识主人亦欣然无忤酣醉便反【晋本传】
　　传记尧之时有老人击壤于路曰吾日出而作日入而息凿井而饮耕田而食帝力何有于我哉【帝王世纪】司马徳操甞造庞徳公值其渡沔上先人墓径入其室呼徳公妻子皆罗拜堂下奔走供设须臾徳公还直入相就不知何者是客也【蜀志庞统传】
　　集尧民不自知有尧但见安闲聊击壤【元稹】鸡息鸟无疑【孟浩然】生于天地不知天地之髙厚饮于江海不知江海之广深【张説集】但请主人空扫地自携杯酒筦来【白乐天】本朝经年未通书子孰知我懒相期宇宙外无复较繁简【后山】韩魏公喜用知名之士或不识其面既用之其人亦不知所荐进也【行状】
　　徒劳无补
　　经九载绩用弗成【书尧典】作伪心劳日拙【书周官】犹无耜而耕也【记】
　　子犹縁木而求鱼也　助之长者揠苗者也非徒无益而又害之【孟子互入自作不靖及爱适为害】朱泙漫学屠龙于支离益殚千金之家三年技成而无用其巧　推舟于陆劳而无功【庄】
　　史舌弊耳聋不见成功【战国策】系风抟影终不可得【前汉郊祀志】从之如抟影【西汉主父偃传】陆展染白发欲以媚侧室青青不解乆星星行复出【宋谢灵运传】唇腐齿落而不知益【儒林传】梁武穷心于释氏简文锐意于法门倾帑藏以给僧尼殚人力以供庙塔及乎三淮沸浪五岭腾烟假余息于熊蹯引残魂于雀子孙覆亡而不暇社稷俄顷而为墟报施之徴何其谬也【通鉴唐太宗】
　　集以直鍼而为钓兮又何鱼之能得【楚辞】虽家置一喙以自称道诟益甚耳【栁文】徧啄邓林求一虫虫孔未穿长觜秃【元稹集】掬玉移山望山尽投石填海望海满持索捕风几时得将刀刮水几时断【韦应物】家藏今古帖墨色照箱筥饥来据空牀一字不堪煑【东坡】虽家置一喙以自解市列千金以购人人必不信谤亦不止【东坡上皇帝书】短绠徒施巧终然莫汲深【后山诗】炊沙作糜终不饱【山谷诗】入海筭沙徒自困【永嘉证道歌】
　　不劳余力
　　经如取如携【诗】
　　子西戎锟铻之劔用之切玉如切泥焉【列汤问】庖丁解牛奏刀騞然莫不中音【庄养生主】薄氷当白日藂毛遇猛火【魏子】史张耳陈余杖马棰下赵数十城郦生伏轼下齐七十余城【史】以鸿毛燎于鑪灰之上【荆轲传】举秦如鸿毛取楚若拾遗【前汉】腐肉之齿利剑也【枚乗传】犹以强弩射且溃之痈【韩安国传】取青紫如拾地芥【夏侯胜传】譬之蚊蝱之螫敺之而已【严尤传】摧枯朽者易为力【西汉】易于太山破鸡子轻如四马载鸿毛【思王传】摧强易于折枯消坚易于汤雪【皇甫嵩传】若举炎火以焚飞蓬覆沧海而注熛炭【刘表传】无异迅风之振秋叶【通鉴】排山压卵以汤沃雪【列女传】杜预曰兵威已振譬如破竹数节之后迎刃而解【晋书】以大吞小犹豺狼之食豚也【晋纪】譬如以驹犊鬬虎狼也何惧之有【晋书】隋帝曰取尔如笼内鸡雏耳【陈纪】
　　传记决江河而灌荧火磨萧斧而伐朝菌【说苑】以千钧之弩射溃痈　堕千钧之重集于鸟卵之上必无幸矣驰韩卢而逐蹇兔也【战国策】
　　集若纵火于秋蓬　执棠谿以荆蓬　秉干将以割肉【并楚辞】顺风而纵烈火晒白日而扫朝云也【曹植论】若骇鲸之决细网奔兕之触鲁缟未足以喻其易【陈孔璋】落叶俟微风以陨而风之力盖寡【陆士衡豪士赋序】犹烈火之燔秋蓬冲飚之扫落叶也【庾鬭若石虎文】譬犹回太阳以消湛露运沧海以灌燎火【庾亮表】颠木之余枿痤疽之遗种斧斨欲加而先折鍼石未攻而自溃【白傅集】因云洒润则芳泽易流乗风载响则音徽自逺【陆机演连珠】霜风冽冽摧朝菌　连年收科第若摘颔底髭【韩文】众轻鬬蚁勇劣怒蛙纎缟当强弩之初孤豚偾肥牛之下事同拾芥力易摧枯杪忽蜂腰虚见辱于齐斧【阙】梯防首滥欲寄于旄头【栁表】余力一挥应手糜碎【栁文】洪鑪炽炭燎一毛大鼎烦汤沃残雪【韦应物】以赤刀效小割【皇甫堤】如利刃之破朽索【唐文粹】
　　势不可恃
　　史四岳三涂太室荆山终南九州之险也是不一姓冀之北土马之所生无兴国焉恃险与马不可以为固也从古而然是以先王务修徳音以享神人不闻其务险与马也【左昭四年】夫郤昭子其富半公室其家半三军恃其富宠以泰于国其身尸于朝其宗灭于绛不然夫八郤五大夫三卿其宠大矣一朝而灭莫之哀也唯无徳也【国语】穰侯昭王亲舅也秦所以东益地称帝穰侯之功也穰侯贵极富溢一夫开説身折势夺况于羇旅之臣也【史】夏桀殷纣手搏豺狼足追四马勇非微也权非轻也秦二世力非弱也势非寡也其威尽势极闾巷之人为敌国【律书】旦握权则为卿相夕失势则为匹夫【雄传】屈丐蒸土筑城而朕灭之岂在城也【出通鉴】王晞曰人主恩私何由可保万一披猖求退无地【通鉴】
　　传记鸿鹄冲天岂不髙哉矰缴尚得而加之虎豹为猛人尚食其肉席其皮【说苑正谏】魏武侯浮西河而下中流谓吴起曰美哉山河之固此魏之寳也对曰在徳不在险昔三苗氏左洞庭而右彭蠡徳义不脩而禹灭之夏桀之居左河济而右太华伊阙在南羊膓在北脩政不仁而汤放之殷纣之国左孟门而右太行常山在其北大河经其南脩政不徳而武王伐之由此观之在徳不在险若君不脩徳船中之人尽敌国也武侯曰善【说苑】晋有河华九阿而夺于六卿齐有太山巨海而胁于田常【桓寛盐铁论】
　　集隆隆者絶炎炎者灭【选解嘲】洞庭虽峻负之者北【魏都赋】不见三公后寒饥出无驴【韩文】作书报鲸鲵勿恃风涛势涛落归泥沙翻遭蝼蚁噬【李太白互入儆戒】日近恩虽重云髙势却孤翻身落霄汉失脚倒泥涂【白侍郎】荣难乆借【唐文粹】剪袖防虽重残桃爱不终【刘遵诗】
　　明不可恃
　　子岂惟形骸有聋盲哉夫知亦有之【庄】
　　史智者千虑必有一失【西汉韩信传】
　　集智有所不明数有所不逮神有所不通【楚辞】智亦有盲聋【刘賔客】
　　众不可犯
　　史众怒难犯【左襄十年】犯众兴祸【左襄十年】众怒如水火焉不可为谋【左昭十三年】众之所为不可奸也【并左】灌夫骂坐【西汉本传】众之所怒在于不平【通鉴】
　　人生罔测
　　史方其鼓刀屠狗卖缯之时岂自知附骥之尾徳流子孙哉【灌婴传】司马喜髌脚于宋卒相中山范雎折胁折齿于魏卒为应侯百里奚乞食于鲁缪公委之以政甯戚饭牛车下齐桓公任之以国【邹阳传】刘敬脱挽辂而建金城之安叔孙通舎枹鼔而立一王之仪身名俱荣【汉本赞】卜式拔于刍牧羊擢于贾竖卫青奋于奴仆日防出于降虏【公孙传】司马相如成都人家徒四壁立后数嵗为中郎至蜀太守以下郊迎县令负弩矢先驱蜀人以为宠【西汉本传】信惟饿隷布实黥徒越以狗盗芮尹江湖【西汉叙传】郑詹缚于晋终亦无死钟仪南音卒获返国叔向囚虏自期必免范座骑危以生易死蒯通据鼎耳为齐上客张苍韩信伏斧鍎终取将相邹阳狱中以书自活贾生斥逐复召宣室倪寛摈死后至御史大夫董仲舒刘向下狱当诛为汉儒宗【栁宗元传】
　　集緑骥垂耳于林下鸿雀戢翼于污池之者固以为园囿之凡鸟外廏之下乗也及整阑筋挥劲翮陵厉清浮顾盻千里岂可谓其借翰于晨风假足于六驳哉【陈孔璋书】朝为讐虏夕为上将【陈孔璋檄文】安国免徒起纡青组张敞亡命坐致朱轩【陆士衡】不见公与相起身自犁锄【韩文】李斯逐焉而为上卿邹阳囚焉而为上客【刘賔客】
　　本朝士方穷时困阨闾里庸人孺子皆得易而侮之若季子不礼于其嫂买臣见弃于其妻一旦髙车驷马旗旄导前骑卒拥后夹道之人相与骈肩累迹瞻望咨嗟而所谓庸夫愚妇者奔走骇汗羞愧俯伏以悔罪于车尘马足之间者此一介之士得志当时而意气之盛昔人比之衣锦之荣者也【欧公画锦堂记】赵广汉河间之郡吏也尹翁归河东之狱吏也张敞大守之卒吏也王尊涿郡之吏左也出之为将入之为相【老苏】
　　世路崄巇
　　集荆棘聚而成林【楚辞】世路崄太行孟门岂云嶃絶【刘孝标】世议迫阨不容其髙　云海方荡潏孤鳞安得宁【并陈子昻】世路如秋风相逢尽萧索　世路有屈曲【李太白】世梗悲路澁【杜诗】世路知交薄　时危人事急风逆羽毛伤浮生有荡汨吾道正羁束人众难容身石壁滑侧足云雷屯不已艰险路更局普天无川梁欲济愿水缩举头向苍天安得骑鸿鹄【同上】盈盈一尺水浩浩千丈波【白乐天】时情变寒暑世利等锱铢　若比世路难犹自平于掌【乐天初入太行诗】世涂昏险拟步如漆【栁文】世路山河险君门烟雾深【刘賔客】官途似风水【白傅】可怜百鸟纷纵横虽有深林何处宿【韦应物】人心虽自硬世路终难抝【韩】
　　本朝线路不容足【东坡】要路风波无限恶【栾城】平地生﨑岖【山谷】
　　人心难托
　　子喜则交颈相靡怒则分背相踶【大计反庄子】孔子曰人心险于山川难于知天天亦有春秋冬夏旦暮之期人有厚貌深情【庄子】使信士分财不如探筹使防士守财不如闭户【文中子】
　　史史佚曰非我族类其心必异　子晳曰我好见之不知其有异志也　子产曰人心不同如其面焉吾岂敢谓子面如吾面乎【并左】虽有亲父安知其不为虎虽有亲兄安知其不为狼【韩安国传】始常山王成安君为刎颈交卒灭亡患生于多欲而人心难测也【蒯通传】入吾室操吾戈以伐我【郑传】苻丕曰垂在邺如借虎侵咬常恐为肘腋之变【晋纪】昔吕布杀丁原以事董卓终诛董而为贼刘牢反王恭以归晋还背晋以搆妖【梁髙祖】惟有人心相对间咫尺之情不能料【五代晋髙祖】李繁者汝之子也阳城尽疏裴延龄过恶欲宻论之以繁故人子使之缮冩繁径以告延龄先诣上一一自解疏入上以为妄不之省【唐徳宗】集孰知其不合兮若竹柏之异心【楚辞】失意杯酒间白刃起相讐【选少年行】无曰父子无间昔有潘崇无曰至亲无二或容江充【王广之保傅箴】人心若波澜　他人方寸间山海防千重轻言托朋友对面九疑峰【李太白】翻手为云覆手雨纷纷轻薄何足数【杜工部】天可度地可量唯有人心不可防但见丹诚赤如血谁知伪言巧似簧【白乐天】太行之路能摧车若比君心是坦途巫峡之水能覆舟若比君心是安流【太行路诗】理平则为鸾为凤为鹓为鹭世变则为蛇为豕为猊为枭者十恒八九【元微之】平生亲友心岂得知浅深【白乐天】今夫平居里巷相慕恱酒食游戏相徴逐诩诩强笑语以相取下握手出肺肝相示指天日涕泣誓死生不相背负一旦临小利害仅如毛发比反眼若不相识落陷穽不一引手救反挤之又下石焉者皆是也【韩】湜辈虽屡指教不知其果不叛去否【韩文】小人之虑险平地生太行【孟东野】大海波涛浅小人方寸深海枯终见底人死不知心【杜荀鹤】世情本难合对面隔山丘【王建】儿冠出门父翁不知其往止女筓上车夫人不保其贞污一人千万心【并唐文粹】一日天无风四溟波尽息人心
　　风不吹波浪髙百尺【唐王绩】识貌不识肠【王建】长恨人心不如水等闲平地起波澜【刘宾客】天下之言事为修洁者有如河间之始为妻妇者乎天下之言朋友相慕望者有如河间之与其夫切宻者乎河间以自败于暴强诚服其利归敌其夫犹盗贼仇讐不忍一视其面卒计以杀之无须臾之戚则凡以情爱相恋结者得不有邪利之滑其中耶亦足以知恩之难恃矣【栁文】
　　本朝丑好随手翻【山谷】人心百态巧且难临危利害两相闗朝为亲戚暮讐敌自古常叹交道难【欧公】当人尽賔主对面如蛮夷【邵尧夫观棋集】
　　其居使然
　　经墟墓之间未施哀于民而民哀社稷宗庙之中未施敬于民而民敬【记】目不自见【荀子】市井相与言则以财与利【子】十仭之城楼季弗能逾者峭也千仭之山跛羊易牧者夷也甚雾之朝可以细书不可以望寻常之外秃腐之山无十丈之材【淮南子】眼能察天衢而不能周项领之间【抱朴子】两目不相为视【蒋子】昆山之下以玉抵乌彭蠡之濵以鱼食犬而人不爱者非性轻财所重故也【刘子】史叔向之母曰深山大泽实生龙蛇【左】如目见毫毛而不见其睫也【史越世家】齐鲁之闲于文学自古以来其天性然也【儒林传】髙眀之家鬼瞰其室【扬雄传】邹鲁守经学齐楚多辩智韩魏有竒节【邹阳传】秦汉以来山东出相山西出将【赵充国传】万室之邑必有万钟之藏千室之邑必有千钟之藏【食货志】猛虎在深山百兽震恐及其在穽槛之中摇尾而求食钧天广乐必有竒丽之观帝室皇居必蓄非常之宝【祢衡传】富贵生不仁沉溺致愚疾【大臣穆宗赞】河南帝城多近臣南阳帝乡多近亲【光武纪】衣人物尽在中原【梁武纪】京师衣冠所聚身名所出从容附防不勤而成【张九龄传】水清无大鱼【汉和纪】
　　传记楚国食贵于玉薪贵于桂　争名者于朝争利者于市【战国策】髙山之巅无美木伤于多阳也大树之下无美草伤于多隂也【说苑】与君子游苾乎如入兰芷之室乆而不闻则与之化矣与小人游贷乎如入鲍鱼之肆乆而不闻与之俱矣是故君子慎其所去就与君子游如履长日加益而不自知也与小人游如履薄冰每履而下防何而不陷乎哉【大戴】髙山多林必有怪虎豺藏孕焉深渊大川必有蛟龙焉【大戴礼】林中多疾风富贵多谀言【盐铁篇】鬼谷先生曰子不见河边之树乎仆御折其枝风浪荡其根此木岂与天地有讐怨所居然也子不见嵩岱之松柏乎上枝干于青云下根通于九泉千秋百嵗不逢斧斤之患此木岂与天地有骨肉所居然也【张般祐髙士传】市防所防万商之渊【左太冲蜀都赋】虱处头而黒麝食柏而香颈处险而瘿齿居晋而黄【嵇康养生论】五陵佳气无时无【杜】帝都名利塲鸡鸣无安居　温饱充于内清防形于外南山多白云洛阳惟红尘　闇生魑魅蠧生虫【并白乐天】
　　贫士少顔色贵门多轻肥【孟东野】懐贝玉以之名都之肆未有不售者也挈而之三家之野未有不盗而困者【皇甫湜】枯巢无还羽　在富易为容居贫难自好【孟东野】蓬门自古少车尘【韩偓】知君五陵客不乐石门游【刘賔客】青云岂有窥梁燕浊水应无避钓鱼独树髙髙风势急平湖渺渺月明多【许用晦】松柏之下无凡草鸑鷟之侣无凡禽【欧阳】水宿知寒早愁眠觉夜长【李义山】水积而深纵壑之鳞跃风积而厚垂天之翼奋【尹和叔文】火山无冷地浊流无清源【王建】
　　本朝居贫贱而有闻易处富贵而无过难【东坡】日近先知晓天低易得春【邵尧夫】近水楼台先得月向阳花木易逢春【翰府名谈】公子何自知秋阳哉生于华屋之下而坐朝廷之上出拥大盖入侍帷幄暑至于温寒至于凉而已【东坡】
　　其势使然
　　经何以聚人曰财【易】世禄之家鲜克由礼　位不期骄禄不期侈【书】
　　子子路曰负重涉逺不择地而休家贫亲老不择禄而仕【家语】三尺之岸虚车不能登百仭之山任负车登焉陵迟故也【孙卿子】衰麻苴杖者志不存乎乐非耳不闻服使然也黼黻衮冕者容不防慢非务庄服使然也介胄执戈者无退懦之气非体纯猛服使然也【家语三恕篇】夫刍狗之末陈也盛以箧衍巾以文綉尸祝斋戒以将之及其已陈也行者践其首脊苏者取而爨之【庄】谚曰长袂善舞多资善贾此言多资易为功也【韩子】衣食足而知荣辱【管子】夫尧舜在上虽十桀纣而不能乱者势治也桀纣在上虽十尧舜而不能治者势乱也【韩文】饥嵗之春幼弟不饱穰嵗之秋疎客必食【韩非子】遗腹子不思其父无貌于心也【淮南子】夫民有余即让不足则争让则礼义生争则暴乱起扣门求水莫不与者所饶足也林中不卖薪湖上不鬻鱼所有余也故物丰则欲省求赡则争止【同上】尧为匹夫不能使隣家至为主则令行禁止【慎子】明月之光可以逺望而不可以细书盛雾之朝可以细书而不可以望防常之外【淮南子】富不学奢而奢【任子】舜之方陶不能利其巷也及南面而君天下蛮夷皆被其福【尹子】挈瓶丐水执爟求火而人不吝非性好施有余故也【刘子】悬千金于市而人不敢取者分定矣委一钱于地童子争者分不定矣【同上】
　　史膏粱之性难正　食鲜肥者多骄放【国语】安民可与行义危民可与为非【秦始皇纪】治狱吏上下相殴以刻为明深者获公名平者多后患故治狱之吏皆欲人死非憎人也自安之道在人之死人情安则乐生痛则思死捶楚之下何求不得故囚人不胜痛则饰词以视之吏治者利其然则指道以明之上奏畏却则锻链而周内之虽咎繇聴之犹以为死有余辜何则成练者众文致之罪明也【路温舒传】勇略震主者身危功盖天下者不赏【通鉴】衣食足而知荣辱谦让生而争讼息【食货志】夫百人作之不能衣一人欲天下亡寒胡可得也一人耕之十人聚而食之欲天下无饥不可得也饥寒切于民之肌肤欲其亡为奸邪不可得也【汉文帝】孤者易伤贫者易感【邴原传】本根既微枝叶强大故其末流有纵横之事势数然也【汉光武】生而富者骄生而贵者傲生富贵而不能骄傲者未之有也【汉和纪】势存则威无不加势亡则不保一身【汉献纪】贵不与骄期而骄自至富不与奢期而奢自至【魏征传】贫不学俭富不学奢非人性也势使然耳【魏志】厦屋初成而大匠先立其下嘉禾始熟而农夫先甞其粒【王粲】晋刘毅曰上品无寒门下品无势族【通鉴】宋明帝诏曰贵髙有危殆之惧卑贱有沟壑之忧【宋纪】辛雄曰凡人所以临阵忘身触白刃而不惮者一求荣名二贪重赏三畏刑罚四避祸难非此数者虽圣王不能使其臣慈父不能厉其子矣【梁髙祖】朱敬则曰急趋无善迹促柱少和声【续世说】乆安之民骄佚则难教经乱之民愁苦则易化譬犹饥者易为食渴者易为饮也【唐太宗】
　　传记市朝则满夕则虚非朝爱市而夕憎之也求存故往亡故去【战国策】贵不与富期而富自至富不与粱肉期而粱肉至粱肉不与骄侈期而骄侈至【同上】与骥俱走则人不胜骥矣居于车上而任骥则骥不胜人矣【吕氏春秋】渔人匠者何患山海之贫罄哉【同上】
　　集广川无逆流【谢灵运书】钱之所在危可使安死可使活钱之所去贵可使贱生可使杀【鲁褒钱神论】洪波振壑川无恬鳞惊颷拂野林无静柯【殷仲文表】髙风摧秀木　少年乐新知衰暮思故友文章之作恒发于羇旅草野至若王公贵人气得意满非性能而好之则不暇以为　夫和平之音淡薄而愁叹之声要妙欢愉之辞难工而穷苦之言易好也【李太白】络首縻足兮骥不能逾跬步无所阻兮跛鼈千里　炎天无冽井　日月停午物无邪隂【刘賔客】
</div>
    <div class="pagination">
<a href="记纂渊海_page74.html">上一页</a><span>...</span><a href="记纂渊海_page70.html">70</a><a href="记纂渊海_page71.html">71</a><a href="记纂渊海_page72.html">72</a><a href="记纂渊海_page73.html">73</a><a href="记纂渊海_page74.html">74</a><span class="current-page">75</span><a href="记纂渊海_page76.html">76</a><a href="记纂渊海_page77.html">77</a><a href="记纂渊海_page78.html">78</a><a href="记纂渊海_page79.html">79</a><a href="记纂渊海_page80.html">80</a><span>...</span><a href="记纂渊海_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
