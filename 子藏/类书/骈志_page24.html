<!DOCTYPE html>
<html>
<head>
    <meta charset="UTF-8">
    <title>骈志 - 第 24 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 24 页/共 67 页</h1>
    <div class="content">　　髙士亷改蜀风
　　北史辛公义为岷州刺史土俗畏病若一人有疾即合家避之父子夫妻不相防养公义因分遣官人廵检部内凢有疾病皆以床轝来安置听事迎医眕之躬劝其饮食于是悉差方召其亲戚而喻之曰死生由命不闗相着前汝弃之所以死耳今我聚病者坐卧其间若言相染那得不死病儿复差汝等勿复信之诸病家子孙慙谢而去后人有遇疾者争就使君其家亲属固留飬之始相慈爱此风遂革
　　旧唐书高士防为益州太都督府长史蜀土俗薄畏鬼而恶疾父母病有危殆者多不亲扶侍杖头挂食遥以哺之士廉随方训诱风俗顿改
　　独立使君
　　铛脚刺史
　　北史裴侠为河北郡守侠躬履俭素爱人如子所食唯菽麦盐菜而已吏人莫不懐之歌曰肥鲜不食丁庸不取裴公贞惠为世规矩侠尝与诸牧守俱谒周文帝周文命侠别立谓诸牧守曰裴侠清慎奉公为天下之最令众中有如侠者可与之俱立众皆黙然周文乃厚赐侠朝野服焉号为独立使君
　　旧唐书薛大鼎为沧州刺史时与瀛州刺史贾敦頥曹州刺史郑徳本俱有美政河北称为铛脚刺史
　　改架柱为浮桥
　　以赋塼当苫筑
　　旧唐书韦景骏为肥乡令县北界漳水连年泛溢旧隄廹近水漕虽修筑不息而漂流相继景骏审其地势拓南数里因高筑隄瀑水至隄南以无患水去而隄北称为神腴田漳水旧有架柱长桥每年修葺景骏又改造为浮桥自是无复水患至今頼焉
　　又牛僧孺为鄂州刺史武昌军节度鄂岳蕲黄观察等使江夏城风土散恶难立垣墉每年加版筑赋菁茆以覆之吏縁为奸蠧弊绵岁僧孺至计茆苫版筑之费岁十余万即赋之以塼以当苫筑之价凡五年墉皆甃葺蠧弊永除
　　祝神数虎悉毙
　　移文虎不为害
　　九国志谢杰为高州刺史境多虎夜入郭中为暴人不安居杰一日沐浴谒城隍庙举酒祝神曰愚民何辜而虎暴之盖刺史无徳化愿虎只食刺史无伤愚民因屏左右独宿殿庭中是夜三鼓庙东南隅忽有物咆哮其声如雷良久乃止迟明视之数虎悉毙汝南先贤传顾少连补登封主簿邑有虎孽民患之少连命塞陷穽移文岳神虎不为害
　　邓遐斩蛟而江水俱赤
　　赵昱斩蛟而江水尽赤
　　襄阳耆旧传晋邓遐为襄阳太守城北江水中有蛟常为人害遐遂拔劔入水蛟绕其足遐挥劔截蛟流血江水为之俱赤因名曰斩蛟渚亦谓之斩蛟津方舆胜览犍为潭中老蛟为害太守赵昱率甲士千人夹江鼓噪昱持刀入水有顷江水尽赤昱左手持蛟首右手持刀奋波而出隋大乱隐去不知所终嘉陵水涨蜀人见昱青雾中骑白马从数猎者于波面过宋太宗封神勇大将军庙食灌江口
　　羌胡以刀自割
　　匈奴棃面流血
　　后汉书邓训为吏人羌胡爱惜及卒旦夕临者日数千人戎俗父母死耻悲泣皆骑马歌呼至闻训卒莫不吼号或以刀自割又刺杀其犬马牛羊曰邓使君已死我曹亦俱死耳
　　又耿秉性勇壮而简易于事军行常自被甲在前休止不结营部然逺斥明要誓有警军陈立成士卒皆乐为死及卒匈奴闻之举国号哭或至棃面流血【按棃即剺字古通用剺割也】
　　诸胡以刀割面
　　夷人为之劈面
　　魏志仓慈为炖煌太守先是属城狱讼众猥县不能决多集治下慈躬往省阅料简轻重自非殊死但鞭杖遣之一岁决刑曾不满十人又常日西域杂胡欲来贡献而诸豪族多逆断絶既与贸迁欺诈侮易多不得分明胡常怨望慈皆劳之欲诣洛者为封过所欲从郡还者官为平取辄以府见物与共交市使吏民护送道路由是民夷翕然称其徳惠数年卒官吏民悲感如丧亲戚图画其形思其遗像及西域诸胡闻慈死悉共防聚于戊己校尉及长吏治下发哀或有以刀画面以明血诚又为立祠遥共祠之
　　又清河王怿为元义诬死逺近夷人在京及归闻怿之丧为之劈面者数百人
　　太公诛齐居士
　　孔子诛鲁闻人
　　韩子太公望东封于齐齐东海上有居士曰狂矞华士昆弟二人者立议曰吾不臣天子不友诸矦耕作而食掘井而饮之吾无求于人也无上之名无君之禄不事仕而事力太公望至于营丘使吏执杀之以为首诛
　　家语孔子为鲁司冦七日而诛乱政大夫少正卯子贡进曰夫少正卯鲁之闻人也今夫子为政而始诛之或者为失乎孔子曰居吾语汝以其故天下有大恶者五而窃盗不与焉一曰心逆而险二曰行僻而坚三曰言伪而辩四曰记丑而博五曰顺非而泽此五者有一于人则不免君子之诛而少正卯皆兼有之其居处足以撮徒成党其谈説足以饰褒荣众其强御足以反是独立此乃人之奸雄者也不可以不除　又世説中朝人共论少正卯盗跖其恶孰深有人云少正卯虽奸不至剖人充膳盗跖为甚顔光禄曰为恶彰露人思加戮隐伏之奸非圣不诛由此言之少正卯为甚众莫能屈
　　叔向不坐弟虎
　　刘廙不坐弟伟
　　左传晋栾盈出奔楚范宣子杀羊舌虎【叔向弟】囚叔向人谓叔向曰子离于罪其为不知乎叔向曰与其死亡若何诗曰优哉游哉聊以卒岁知也乐王鲋见叔向曰吾为子请叔向弗应出不拜其人皆咎叔向叔向曰必祁大夫【祁奚也】室老【叔向家臣】闻之曰乐王鲋言于君无不行求赦吾子吾子不许祁大夫所不能也而曰必由之何也叔向曰乐王鲋从君者也何能行祁大夫外举不弃讐内举不失亲其独遗我乎诗曰有觉徳行四国顺之夫子觉者也晋矦问叔向之罪于乐王鲋对曰不弃其亲其有焉于是祁奚老矣闻之乗驿而见宣子曰诗曰惠我无疆子孙保之书曰圣有谟训明征定保夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎鲧殛而禹兴伊尹放太甲而相之卒无怨色管蔡为戮周公右王若之何其以虎也弃社稷子为善谁敢不勉多杀何为宣子説与之乗以言诸公而免之不见叔向而归叔向亦不告免焉而朝
　　魏志魏讽反刘廙弟伟为讽所引当相坐诛太祖令曰叔向不坐弟虎【详见左传】古之制也特原不问　廙别传曰初廙弟伟与讽善廙戒之曰夫交友之美在于得贤不可不详而世之交者不审择人务合党众违先圣人交友之义此非厚已辅人之谓也吾观魏讽不修徳行而专以鸠合为务华而不实此直搅世沽名者也卿其慎之勿复与通伟不从故及于难
　　典衣典冠兼罪
　　先令后令俱诛
　　韩非子昔者韩昭侯醉而寝典冠者见君之寒也故加衣于君之上觉寝而説问左右曰谁加衣者左右对曰典冠君因兼罪典衣与典冠其罪典衣以为失其事也其罪典冠以为越其职也非不恶寒也以为侵官之害甚于寒故明主之畜臣臣不得越官而有功不得陈言而不当越官则死不当则罪守业其官所言者贞也则羣臣不得朋党相为矣　论衡卫之骖乘者见御者之过从后呼车有救危之义不被其罪夫骖乘之呼车典冠之加衣同一意也加衣恐主之寒呼车恐君之危仁惠之情俱发于心然而于韩有罪于卫为忠骖乗偶典冠不偶也
　　韩非子昔者舜使吏决鸿水先令有功而舜杀之禹朝诸矦之君防稽之上防风之君后至而禹斩之以此观之先令者杀后令者斩则古者必贵如令矣
　　汉高约法三章
　　李特约法三章
　　汉书沛公召诸县豪杰曰父老苦秦苛法久矣诽谤者族耦语者弃市吾与诸矦约先入闗者王之吾当王闗中与父老约法三章耳杀人者死伤人及盗抵罪余悉除去秦法吏民皆按堵如故凡吾所以来为父兄除害非有所侵防母恐
　　晋书李特时罗尚贪残为百姓患而与蜀人约法三章施舍赈贷礼贤拔滞军政肃然　又李雄僣称成都王赦其境内建元为建兴除晋法约法七章
　　李离必行理官之法
　　腹防必行墨者之法
　　史记李离者晋文公之理也过听杀人自拘当死文公曰官有贵贱罚有轻重下吏有过非子之罪也李离曰臣居官为长不与吏让位受禄为多不与下分利今过听杀人传其罪下吏非所闻也辞不受令文公曰子则自以为有罪寡人亦有罪邪李离曰理有法失刑则刑失死则死公以臣能听微决疑故使为理今过听杀人罪当死遂不受令伏劒而死
　　吕览墨者有钜子腹防居秦其子杀人秦惠王曰先生之年长矣非有他子也寡人已令吏勿诛矣先生之以此听寡人也腹防对曰墨者之法曰杀人者死伤人者刑此所以禁杀伤人也夫禁杀伤人者天下之大义也王虽为之赐而令吏勿诛腹防不可不行墨者之法不许惠王而遂杀之子人之所私也忍所私以行大义钜子可谓公矣
　　宣子举韩厥厥执戮其仆
　　杨素荐荣毗毗法防左右
　　晋语赵宣子言韩献子于灵公以为司马河曲之役赵孟使人以其乘车干行献子执而戮之众咸曰韩厥必不没矣其主朝升之而莫戮其车其谁安之宣子召而礼之曰吾闻事君者比而不党夫周以举义比也举以其私党也夫军事无犯犯而不隐义也吾言汝于君惧汝不能也举而不能党孰大焉事君而党吾何以从政吾故以是观汝汝勉之茍从是行也临长晋国者非汝其谁皆告诸大夫曰二三子可以贺我矣吾举厥也而中吾乃今知免于罪矣
　　隋书杨素荐荣毗为华州长史世号为能素之田宅多在华隂左右放纵毗以法防之无所寛贷毗因朝集素谓之曰素之举卿适以自罚也毗答曰奉法一心者但恐累公所举素笑曰前者戏耳卿之奉法素之望也
　　左雄荐周举举劾奏雄
　　崔洪荐郤诜诜后紏洪
　　后汉书左雄荐周举为尚书既称职议者咸称焉及在司又举故冀州刺史冯直以为将帅而直尝坐臧受罪举以此劾奏雄雄悦曰吾尝事冯直之父而又与直善今宣光以此奏吾乃是韩厥之举也由是天下服焉
　　晋书崔洪为吏部尚书举用甄明门无私谒荐雍州刺史郤诜代巳为左丞诜后紏洪洪谓人曰我举郤丞而还奏我是挽弩自射也诜闻曰崔侯为国举才我以才见用惟官是视各明至公何故私言乃至此洪闻其言而重之
　　案法者冀州刺史
　　杀卿者兖州刺史
　　后汉苏章迁冀州刺史故人为清河太守章行部案其奸臧乃请太守为设酒殽陈平生之好甚欢太守喜曰人皆有一天我独有二天章曰今夕苏孺文与故人饮者私恩也明日冀州刺史案法也遂举正其罪
　　晋书茍晞从母子求为将晞距之曰吾不以王法贷人将母后悔邪固欲之晞乃以为督护后犯法晞杖节斩之从母叩头请救不听既而素服哭之流涕曰杀卿者兖州刺史哭弟者茍道将其杖法如此
　　将吏卒入丞相府
　　率吏卒入太尉府
　　汉书赵广汉使所亲信长安人为丞相魏相府门卒令微伺丞相门内不法事地节三年七月中丞相傅婢有过自绞死广汉闻之疑丞相夫人妬杀之府舎广汉即上书告丞相罪制曰下京兆尹治广汉遂自将吏卒突入丞相府召其夫人跪庭下受辞收奴婢十余人去责以杀婢事丞相魏相上书自陈妻实不杀婢事下廷尉治罪实丞相自以过谴笞传婢出至外第乃死不如广汉言司直萧望之劾奏广汉摧辱大臣欲以刼持奉公逆节伤化不道宣帝恶之下广汉廷尉狱又坐赃杀不辜鞫狱故不以实擅斥除骑士乏军兴数罪天子可其奏吏民守阙号泣者数万人或言臣生无益县官愿代京兆死使牧养小民广汉竟坐要斩
　　后汉书厐参夫人疾前妻子投于井而杀之参素与洛阳令祝良不平良闻之率吏卒入太尉府案实其事乃上参罪遂因灾异策免有司以良不先闻奏辄折辱宰相坐系诏狱良能得百姓心洛阳吏人守阙请代其罪者日有数千万人诏乃原刑
　　来俊臣按狄仁杰
　　侯思止按魏元忠
　　旧唐书地官尚书狄仁杰为来俊臣所胁引之承反仁杰叹曰大周革命万物唯新唐朝旧臣甘从诛戮反是实仁杰既承反有司但待报行刑不复严备仁杰得凭守者求笔砚拆被头帛书状叙寃苦置于绵衣遣谓王徳夀曰时方热请付家人去其绵家人得衣中书仁杰子光逺持之称变得召见则天览之愕然防凤阁侍郎乐思晦男年八九岁其家已族宜于司农上变得召见言俊臣苛毒愿陛下假条反状以付之无大小皆如状矣则天意少解乃召见仁杰曰卿承反何也仁杰等曰不承反臣已死于枷棒矣则天曰何为作谢死表仁杰曰无因以表示之乃知其代署遂出之
　　又侯思止按制狱苛虐日甚尝按中丞魏元忠曰急认白司马不然即吃孟青白司马者洛阳有坂号白司马坂孟青者将军姓孟名青即棒杀琅琊王冲者也思止闾巷庸奴尝以此谓诸囚也元忠辞气不屈思止怒而倒曵元忠元忠徐起曰我薄命如乗恶驴坠脚为镫所挂被拖曵思止大怒又曵之曰汝拒捍制使奏斩之元忠曰侯思止汝今为国家御史须识礼数轻重如必须魏元忠头何不以锯截将无为抑我承反柰何尔佩服朱紫亲衔天命不行正直之事乃言白司马孟青是何言也非魏元忠无人抑教思止惊起悚怍曰思止死罪幸中丞教引上牀坐而问之元忠徐就坐自若思止言竟不正时人效之以为谈谑之资
　　防春顿足叹
　　防赦未暇省
　　汉书王温舒为河内太守以九月至尽十二月郡中无犬吠之盗其颇不得失之旁郡追求防春温舒顿足叹曰嗟乎令冬月益展一月足吾事矣
　　北史田式每赦书到州式未暇省读先召狱卒杀重囚然后宣示百姓其刻防如此
　　董宣为洛阳令豪彊震栗
　　周防为洛阳令贵戚局蹐
　　后汉书董宣字少平为洛阳令搏击豪彊莫不震栗京师号为卧虎歌之曰枹鼓不鸣董少平
　　又周防拜洛阳令下车先问大姓主名吏数闾里豪强以对防厉声怒曰本问贵戚若马窦等軰岂能知此卖菜佣乎于是部吏望风旨争以激切为事贵戚局蹐京师肃清
　　乳虎
　　卧彪
　　汉书甯成家居上欲以为郡守御史大夫公孙曰臣居山东为小吏时甯成为济南都尉其治如狼牧羊成不可令治民上廼拜成为闗都尉岁余闗吏税肄郡国出入闗者号曰宁见乳虎无直甯成之怒【按李竒曰肄阅也师古曰直读曰值】
　　北史李崇沉深有将略寛厚善御众在州凢十年常养壮士数千人冦贼侵边所向摧破号曰卧彪贼甚惮之
　　号曰苍鹰
　　呼为皂雕
　　汉书郅都为人勇有气公廉不发私书问遗无所受请寄无所听常称曰已背亲而出身固当奉职死节官下终不顾妻子矣都迁为中尉丞相条矦至贵倨也而都揖丞相是时民朴畏罪自重而都独先严酷致行法不避贵戚列矦宗室见都侧目而视号曰苍鹰
　　旧唐书王志愔为左台御史加朝散大夫执法刚正百僚畏惮时人呼为皂雕言其顾瞻人吏如雕鹗之视鷰雀也
　　少年塲
　　例竟门
　　汉书尹赏以三辅高第选守长安令得一切便宜从事赏至脩治长安狱穿地方深各数丈致令辟为郭以大石覆其口名为虎穴乃部户曹掾史与乡吏亭长里正父老伍人杂居长安中轻薄少年恶子无市籍商贩作务而鲜衣凶服被铠扞持刀兵者悉籍记之得数百人赏一朝防长安吏车数百两分行收捕皆劾以为通行饮食羣盗赏亲阅见十置一其余尽以次内虎穴中百人为軰覆以大石数日一发视皆相枕籍死使舆出瘗寺门垣东掲着其姓名百日后乃令死者家各自发取其尸亲属号哭道路皆歔欷长安中歌之曰安所求子死垣东少年塲生事谅不谨枯骨后何葬
　　旧唐书则天于丽景门别置推事院专令来俊臣等按鞫亦号为新开门但入新开门者百不全一王义戏谓丽景门为例竟门言入此门者例皆竟也俊臣与其党朱南山軰造告宻罗织经一卷皆以条贯支节布置事状由绪来俊臣每鞫囚无问轻重多以醋灌鼻禁地牢中或盛之瓮中以火圜绕炙之并絶其粮饷至有抽衣絮以噉之者又令寝处粪秽备诸苦毒自非身死终不得出每有赦令俊臣必先遣狱卒尽杀重囚然后宣示又以索元礼等作大枷凡有十号一曰定百脉二曰喘不得三曰突地吼四曰着即承五曰失魂胆六曰实同反七曰反是实八曰死猪愁九曰求即死十曰求破家复有铁笼头连其枷者轮转于地斯须闷絶矣囚人无贵贱必先布枷棒于地召囚前曰此是作具见之魂胆飞越无不自诬矣则天重其赏以酬故吏竞劝为酷矣
　　虏来尚可尹来杀我
　　蜀贼尚可罗尚杀我　　　　谟尚可宗越杀我后汉书前中郎将尹就讨益州叛羌益州谚曰虏来尚可尹来杀我
　　晋书罗尚为平西将军性贪少断蜀人言曰尚之所爱非邪则佞尚之所憎非忠则正富拟鲁卫家成市里贪如豺狼无复极已又曰蜀贼尚可罗尚杀我平西将军反更为祸
　　南史沈攸之曰宗公可惜故有胜人处而性严酷好行刑诛时王谟御下亦少恩将士为之语曰宁作三年徒不逐王谟谟犹尚可宗越更杀我
　　勿跋扈付丁旿
　　勿反顾付奚度
　　南史诸葛长人谋作乱及到门武帝引前却人闲语凡平生言所不尽者皆与及之长人甚悦帝已宻命左右丁旿自幔后出于坐拉焉死于牀侧舆尸付廷尉并诛其弟黎人旿骁勇有力时人语曰勿跋扈付丁旿
　　又大明中有奚显度者孝武尝使主领人功而苛虐无道动加捶扑暑雨寒雪不听暂休人不堪命或自经死时建康县考囚或用方材压额及腂胫人间謡曰宁得建康压额不能受奚度拍又相戏曰勿反顾付奚度其酷虐如此前废帝尝戏曰显度刻虐为百姓疾此当除之即日宣杀焉时人比之孙皓杀岑昏【附】又高帝诛黄回回时为南兖州部曲数千欲收恐为乱召入东府停外斋使桓康数回罪然后杀之时人为之语曰欲侜张问桓康　又北史崔楷性严烈能摧挫豪强时人语曰莫獬付崔楷　又唐永在北地四年与贼数十战未尝败北时人语曰莫陆梁恐尔逢唐将
　　宁饮三斗酢不见崔度
　　宁食三斗葱不见屈突通
　　隋书崔度为襄州总管吏人莫不战栗长安为之语曰宁饮三斗酢不见崔度
　　旧唐书屈突通为右武侯车骑将军奉公正直虽亲戚犯法无所纵舍时通弟盖为长安令亦以严整知时人为之语曰宁食三斗艾不见屈突盖宁食三斗葱不见屈突通
　　以酢灌鼻
　　以醋灌鼻【见上】
　　北史元嗣文帝时为幽州总管每鞫囚多以酢灌鼻或椓弋其下窍无敢隐情
</div>
    <div class="pagination">
<a href="骈志_page23.html">上一页</a><span>...</span><a href="骈志_page19.html">19</a><a href="骈志_page20.html">20</a><a href="骈志_page21.html">21</a><a href="骈志_page22.html">22</a><a href="骈志_page23.html">23</a><span class="current-page">24</span><a href="骈志_page25.html">25</a><a href="骈志_page26.html">26</a><a href="骈志_page27.html">27</a><a href="骈志_page28.html">28</a><a href="骈志_page29.html">29</a><span>...</span><a href="骈志_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
