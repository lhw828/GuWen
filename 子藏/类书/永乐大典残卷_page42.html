<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 42 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 42 页/共 331 页</h1>
    <div class="content">　　【陈宗道诗】《寒窗听雪》：水楼台月，山围花柳春。宸居一望近，风景四时新。画舫断桥聚，清箫夹岸闻。游人归去晚，车马闹红尘。
　　【宁越志】《西湖》：宁越佳山水，西湖似浙城。桂多天竺子，潮欠海门声。路出林稍转，桥随野色横。从兹倚楼客，无复渡江情。
　　【史尧弼涟峰集】《癸亥秋，陪张丞相游西湖，和周去华机宜韵》二首：天上辞魁柄，衣拂岩石间。乾坤双眼静，日月一身闲。目极朝东水，心怀直北山。应怜沙际雁，亦解向阳关。幸陪双绝，偶念莽苍间。楚旱经时赤，行云尽日闲。萧萧看脱木，悄悄对空山。几欲兼忘去，江湖独往还。《重题》：林端落照尽，湖上远风清。水榭芝兰室，仙舟鱼鸟情。人琴文寂寞，烟月足平生。一泛钓璜处，再吟锵玉声。春晚饮西湖上以归，借榻吴山景和仲通判位，睡起偶作，盖《国风》好色不淫之意：旅愁底物堪破除，闲出西湖弄妍靡。苍山为鬓水为鉴，烟幕霓裳秀而绮。兴酣剧饮醉如泥，妄意将湖比西子。傍人见之为绝倒，谓我愚痴长康似。归来寂历竟何得，只有熏熏黑甜美。梦魂依旧过西湖，潮怒殷床惊不起。
　　【王梅溪家政集】《春日游西湖》：山色绿如染，湖光清似磨。峰高捧日近，波阔浸天多。瑞气浮城阙，春光醉绮罗。能将比西子，妙句有东坡。
　　【诗海会章】：刘景文《三月十三日过西湖》：春风湖上过，数顷卷琉璃。断岸独无语，扁舟谁可期？水云僧有约，凫鹭莫相疑。一一吾乡似，伤心渡此时。《过西湖》湖之名犯先子讳，在晋州西五里临汾人事迫，初喜到西湖。遇雪非尘世，和山是画图。水消鱼欲出，春近柳先苏。只就亭前宿，幽怀不可拘。又：湖上无尘事，重来看旧题。暖风回草木，晴浪浴凫鸟医殳。竹细阴犹薄，蒲繁势尚低。放船当月醉，早晚见西溪。
　　【王志道浪风吟藁】《六月八日夜步西湖即事》：步绕西湖路，荷盘送晚香。归舟初袅缆，斜月已侵廊。水外钟声杳，风前曲韵长。然思远举，逸兴渺难量。
　　【刘子澄玉渊吟藁】《会饮西湖，闻黄浦捷，用余制干韵》：湖边重度夏，风物恍如初。竹喜儿孙密，花怜姊妹疏。小舟逢寺泊，淡句欠僧书。此乐何从得？淮报贼除。
　　【赵孟坚彝疏文编】：乙未春，初解漕幕兼职，访秋壑西湖探韵得柳字：浮生恍流萍，聚难别易久。经年稀会面，感叹两执事。佳宾稍翕集，历落马蹄骤。竞夸擒锦文，雄骋翻河口。主人金叵罗，颇费黄封酒。环坐松下亭，海纳翕敷受。饮酣气张王，联题健挥肘。山凹日斜射，檐额风穿逗。恨无秉烛游，以夜继斯昼。联追擘韵戏，险窄互呈斗。分携上木兰，漾浆几回首。遥追飞盖归，数偏苏堤柳。《追咏西湖行乐寄傅清叔》：闻借侯家宅，湖边度夏凉。钟鱼连梵寺，雉堞旁城墙。闲适心无事，清和日正长。藕花虽尚稚，荷叶自多香。苦笋回余味，青梅弄半黄。生绢画图扇，细葛制轻裳。水近风尘座，檐虚月满廊。龙舟花桨，骝马紫绦缰。竟日歌声沸，通宵水面光。不妨投辖饮，更称静琴张。诗杜联行卷，仙姝学道妆。英游伴王谢，清梦到羲皇。曾约陪游盖，惭稽动客樯。忆君成怅望，为我也思量。几度吟成后，凭谁远寄将。意多收不尽，事鄙每牵忙。今夕微醺起，中宵捉笔狂。浪吟无次第，聊表未息忘。《和陈鲁山社日西湖二首》：绕堤千障碧，过雨一回新。并驾馆中杰，分题湖上春。杯觞同臭味，篇什倍精神。招手年时燕，遄归尚及辰。海棠料客醉，故作晕微红。借路山无雨，惜花天不风。杨联胜士，琢句策奇功，读身何许，晴光荡漾中。
　　【吴礼部集】《西湖》：花柳空春雾，蒲荷淡荡秋晖。水光山色长好，舞榭歌台易非。
　　【任希夷斯庵集】：中浣西湖之集，斯远有诗，辄奉同游一笑。志士不厌朝市喧，幽人终爱山林静。一生遑遑为斗食，匪石有怀徒炯炯。今朝结客来西湖，然会心尘虑屏。珠宫贝阙同天游，阆风元圃非人境。留连山色即传觞，眷恋柳阴还系艇。诸公湖海气不除，万里昂昂羽毛整。岂但笑语同娱嬉，正须药石相箴警。东坡仙去今几时，寥落风烟谁与领？浪言夏日如许长，乐哉未央等俄顷。不堪归骑催入关，清梦犹应在云岭。
　　【沈继祖栀林集】《和黄叔万游西湖韵》：城西去天才尺五，溯游从之不修阻。西湖春水涨旧痕，葡萄盎盎浮春醑。鱼成队阵影虚游，禽呼友朋声乐与。船行是处有佳趣，芳草和烟迷断浦。小桥曲径通深幽，疑在阆风与玄圃。花飞犹有半妆在，柳长尚作画眉妩。酒中之仙仅八人，把杯谁是湖山主。楼台倒影俯清漪，密树摇风翠交舞。妙处政自落笔难，安得君房妙言语。只将剧饮饯残春，一醉忘形到尔汝。黄香可人招不来，云烟落纸英词吐。三年与君巴峡游，至今诗名播西土。金华不生有嫡孙，一时纸贵人争睹。维莫之春作兹游，绝忆苏仙赋东武。从今风月三十篇，要扫冰溪九万楮。芰荷立水更重游，当戒行厨治尊俎。《游西湖用中字韵，呈直院高舍人》：制兼内外文章伯，远过当年高侍中。见《世说》运笔不停池水黑，举觞未厌酒珠红。泛舟但仰膺门峻，登岘夫何湛辈同。傥以言诗许适赐，诗工宁复恨人穷。
　　【史浩峰真隐漫录】《游西湖分韵得要字》：儒生纸上争攻剽，传癖书痴等贻诮。不然利海竞锥刀，或向名场羡华要。纷纷臧两亡羊，说以西湖却头掉。西湖自倚倾城姿，肯与西施角年少。品题定价有前贤，陈迹班班犹可吊。试因休沭许寻盟，净洗缁尘一登眺。身疑孤月破浮云，心逐惊猱走空峤。野竹万个秋声虚，败荷十里香风妙。凌霄金刹梵仙居，怪石嶙峋余万窍。高敷桂子新黄，好傍长枝发清啸。老禅林外熟蹲鸱，双耳不闻天使召。行行欲问处士桥，路转忽逢水仙庙。未羞菊蕊荐芳馨，一盏寒泉敢先。翩翩沙乌没苍烟，红蓼丹枫舞斜照。急呼艇子汛漪涟，正欲波间狎渔渔钓。同行磊落三数公，嘉此襟期非素料。襞笺吟写乐游诗，愈使西湖有光曜。伊余同赋却忘言，了知造物工相撩。千古游人安在哉？城郭山林归一窖。会须象罔得元珠，可免小儿轻侮笑。《次韵李知几国录游西湖》：平生林处士，一叶老波光。坐令西湖名，千古磨苍苍。迩来子李子，掉鞅出柴桑。官闲到休日，清浅寻幽香。金风度林麓，野艇生微凉。竹阁寄登览，孤岑水中央。拂石辨奇迹，哦诗味遗芒。归来笔不停，醉墨翻淋浪。他时三贤亭，合著君在傍。只恐作霖雨，幽梦通适王。《次韵唐太博重过西湖》尧封嘉猷：红尘汨汨解穷年，试说西湖思豁然，上下层楼涵倒影，联翩飞鸟没寒烟。未须梅萼催诗兴，长有春风在日边。安得扁舟去招隐，云窗相对听鸣泉。
　　【当然宽西溪集】《西湖醉归作》：涌金门外看春色，水流不尽花枝碧。一番洗雨一番风，堕蕊零红收不得。密房羽客寻芳歇，蝶翎粉尽金翠灭。云昏草暖天欲迷，日暮杨花散成雪。倾城一醉争狂荡，踏歌相携大堤上。湘妃有意解明，桃叶竟谁迎雨浆。东君无情背人去，脉脉那由话里素。归来帘幕护残红，一梦闲阶月如雾。
　　【章忄享玉堂集】《和上已西湖胜游》：清明风日战方酣，朱毂雍容拥旆。火令正严绵上俗，禊游仍胜会稽岩。马盘金埒连乾湿，人映毡车帽角搀。湖水绿烟浮醉席，杏花红雨拂春衫。公如庾老情非浅，客似渊君调不凡。只恐颍川飞召节，便随五凤隆绨函。《和梅龙图游西湖见寄》：湖上喜明霁，寻春偶啸俦。花多红夹马，山远翠藏楼。水气烟中合，风光草际流。都人待千骑，快作谢公游。
　　【朱翌诗】《上已陪诸公集西湖》：今日我上已，乐哉天气新。青春在西湖，湖水绿以匀。诸公乃肯游，盘餐仍集珍。少纵方外谈，一洗城中尘。唤船若不早，行酒不计巡。始叹葑欲合，终喜鸥来亲。茫茫天宇间，何地寄此身。共偷一日闲，恐负三月春。遥瞻后湖游，海若从铭陈。车驾是日次京口，颜延年有车驾幸京口。三月三日，侍游曲阿后湖作一首。《六月十五日西湖宿斋》：并湖西去望南屏，但见烟云日日新。山色渐争秋气势，荷花全露晓精神。洗心用此无边绿，处世端能不染尘。惭愧西湖敦风夜，从今长作境中人。
　　【姚成一雪坡集】《西湖别雪坡》：别了东坡更乐天，重来荐菊又明年。欲行且止真难去，再泛西湖半日船。又：渐是梅花雪片时，雁书底苦趣归期。须然未赏西湖雪，犹及梅花第一枝。《九月十三日饮湖上》：闭门十日厌尘埃，才见湖光眼便开。最爱平堤杨柳外，几舟撑去几撑来。
　　【李忠定公集】《次韵李似表县丞出示游西湖古风二首》：迂愚与世违，深眇方自屏。萧然岩壑心，不与余事并。澄湖武林西，风物非尘境。愿为境中人，此志久已定。卜居梁溪滨，日汲陆子井。幽梦绕湖山，妙趣神光领。浮家苕间，初不费驰骋。招携得佳友，高咏笑匡鼎。富贵如浮云，功名真画饼。且尽季鹰杯，更饱卢仝茗。李侯东南来，胸次涵万顷。作诗纪幽寻，句法言可永。念子到山中，天地正凄冷。青鞋踏水霜，共赏谁复肯。胜游子先之，吾亦行买艇。李侯嗜学古，余事皆远屏。昂昂鸾鹄姿，岂与几禽并。捧檄来南州，初识浙江境。寻盟款吾庐，不待日中定。从容叩所得，响答如汲井。时方罗后，宁久淹簿领。清秋雕鹗飞，大道骅骝骋。词章尤激昂，笔力可扛鼎。虚堂纵谈笑，霜月挂金饼。夜阑言愈微，至味嚼佳茗。古来会合难，岁月积俄项。愿子谨所之，万里路方永。吾衰老闲旷，轩冕志已冷。栖迟丘壑间，此兴良自肯。他日来相遇，梁溪寻钓艇。
　　【朱晦庵大全集】：伏承侍郎使君垂示，所与少傅国公唱酬西湖佳句，谨次高韵聊发一笑二首百年地辟有奇功，创见犹惊鹤发翁。共喜安车迎国老，更传佳句走邮童。闲来且看潮头入，乐事宁忧酒斛空。会见台星与卿月，交光齐照广寒宫。又：越王城下水融融，此乐从今与众同。满眼芰荷方永日，转头禾黍便西风。湖光尽处天容阔，潮信来时海气通。酬唱不夸风物好，一心忧国愿年丰。
　　【遗风集】《吴大有晓过西湖诗》：曙色溟溟湿袍，涌金门下上轻桡。五更钟鼓星初没，两岸楼台雾未消。路傍柳洲人语近，山连葛岭鹤声遥。冲寒亦有寻梅客，拥袖骑驴过短桥。
　　【赵无咎应斋杂著】《跃马西湖》：晓来何事到湖西？风急飞红衬马蹄。望信只愁秋雁断，爱春还恨早莺啼。山连楼阁云容重，水浸栏干月影底。归棹采菱重惜晚，一声歌过绿杨堤。
　　【王君实轩集】《西湖会八友》：波平烟霁晚风和，船到湖心水没篙。凉绝不知三伏暑，醉酣齐唱八仙歌。赏梅洞口怜和靖，种柳堤边忆老坡。鱼钥他时如共直，好论旧事卷新荷。
　　【徐衡仲西窗集】《望西湖呈汪茂南诸公》：四面垂杨起碧烟，移船交近玉壶边。铺排楼观归图画，收入湖山入管弦。浓抹淡妆随处改，浅颦轻笑逐人便。忄番然自得嗟游女，齐唱菱歌去采莲。《酬景仁浩然再次游湖韵》：柳堤花岸锁轻烟，共指仙游到日边。水阔天光平画舸，声清风力遏朱弦。持杯觅酒情方狎，揭鼓催归兴未便。好在重门尚开阖，六街灯市有金莲。《重游用韵呈周召》：经时重续断头烟，亦有新声到耳边。病客屡辞千日酒，素娥犹拨四条弦。湖光滟滟秋方韵，鬓影丝丝老更便。毕竟青衫为谁湿，尽携红袖恼重莲。左帑同官，约许曜卿泛湖，以“若把西湖比西子，淡妆浓抹总相宜”为韵。分得妆字：共泛兰舟乐未央，不容残日照残妆。宁虚醉笔三千首，忍负金钗十二行。雨过轩窗消溽暑，风来樽俎借新凉。人间自有扬州鹤，十万腰缠不计赃。
　　【杨简诗】：侍象山先生游西湖，舟中胥必先周元忠弈：百里平湖十里堤，新芜苒苒绿齐齐。水晶宫里光风静，碧玉壶中远近迷。局外有基谁解着，口边得句岂须题。流莺却会幽人意，故向林间亦雨啼。
　　【蔡定斋集】《同顾广文游西湖》：老来多病盍归休，只为江山得二留。万顷澄波环胜境，千峰倒影漾中流。十年两作西湖表，一日同为北牖游。预约他时官事了，与君重醉百花洲。东坡知颍川谢表，两作西湖之长。
　　【周巽初诗】：陪班提举恕斋李提举一初、苏掾史伯逵，泛西湖，访山居杨御史元诚宴舟中。伯逵有诗次韵奉酬。涌金门外玉骢骄，缓拂吟鞭出画桥。鬟拥双峰初过雨，镜涵一水不通潮。苏公堤上柳烟散，和靖亭前梅雪飘。来访山居杨御史，酒酣归弄木兰桡。
　　【吴仲孚诗】《送薛沂叔过西湖》宁海山人数亩松筠种不成，荒坛祭别酒频倾。老天辜负归乡志，冷地寻思到世情。日落关河孤鹤远，夜凉灯火小虫鸣。应须趁取黄金在，买宅西湖住一程。《晚过西湖》：鹭鸶立处无秋暑，舴艋行时正晚凉。诗兴似山来衮衮，归心如水去洋洋。经风杨柳高偏折，隔浦芙蓉远更香。俯仰之间易陈迹，不知醉了几千场。
　　【晁冲之集】《和叶甥少蕴内翰重开西湖见寄二首》：使君重凿西湖罢，也复封诗寄我来。洲上新题花岛处，苑中旧体柏梁台。风烟直觉钟山近，鱼鸟浑疑涧水开。挥翰玉堂还有日，行春停骑且留杯。又：一麾偃蹇江湖去，五马侵寻观阙来。就日金坡通汉苑，望云玉涧断苏台。自迎楫立看人渡，手种花行到处开。笑语风流韩别驾，莫令鹦鹉诉余杯。
　　【陆佃陶山集】《宴西湖用前韵呈诸公》：十项湖光辟尽尘，女郎台榭占沙滨。杜鹃言语为客，杨柳腰支瘦似人。便拟曲留今夜月，已知虚度去年春。凭君为伴花前醉，况复香醪特地醇。
　　【裕庵先生诗藁】《西湖》：湖面新开一镜奁，湖边十里卷珠帘。芳尘不上凌波袜，春色浑归卖酒帘。晴幄笼香花冉冉，烟堤漾绿柳纤纤。兰舟掠水归来晚，箫鼓声中月蒲檐。
　　【郑居贞诗】《西湖次友人韵，呈同游卜执中刘士玄》：一入湖山兴有余，六桥杨柳澹烟芜。楼台掩映凌空界，云水涵融混太虚。狂客当筵挥采笔，美人纤手脍银鱼。醉归却笑重游者，寄语山灵莫谢逋。
　　【李洪芸庵类藁】《寒食怀西湖去岁游从》：去年寒食醉西湖，山色空蒙暮有无。风急落花随步积，雨昏垂柳要人扶。偶携胜友寻泉石，俱有新诗入画图。越绝故人应念我，明年春好会皇都。
　　【北山诗话】《和吴唐辅雪中同游西湖之作》：平生闻说西湖好，眼碍红尘未得看。款奉亲朋今始到，俯临波浪不知寒。异乡把盏人都醉，同道论情我最欢。莫向城头听传漏，且将灯烛照更阑。
　　【抄录杂诗】《同景舟外史宝玉舍人游西湖》：十里平湖抱海宽，苏堤一望思漫漫。群山倒影随城尽，微雨吹秋入浦寒。画舫直疑天上坐，彩云浑在镜中看。雷峰南去八九寺，多在湖山媚处安。肩舆冲雾湖头去，却向城南载酒来。燕子多情先客至，榴花解事向人开。也知曲尽湖光恼，每到诗成海思催。金碧数峰秋几仞，并随残照落银杯。又：明月吹董王子晋，画船载酒贺知章。向来事业能几许，如此湖山不一狂。候客断桥题积雪，放歌曲院把琼芳。贾生似道废宅闲秋草，无怪啼鸦怨夕阳。又：柳浪闻莺秋水渡，竹枝留客木兰桡。故人海内无双士，美酿山南第一桥。不是壮游轻远首，懒将乡梦寄归潮。锦衣公子肯同调，共扫明月双吹箫。又：剪取新荷作酒觞，人生只合老钱塘。李膺固与林宗并，严武焉知杜甫狂。鸥渚鱼梁分野水，凤笙龙管到斜阳。涌金门外鸟啼早，辜负荷花送月凉。
　　【周密澄怀录】：泛西湖，景修为余言，往尝以九月望夜道钱塘，与诗僧可久泛西湖。过孤山已夜分，是岁早寒月色正中。湖面渺然如银，旁山松桧参天，露下叶间皆有光，微风动湖水晃漾。与林叶相射可久清癯苦吟，坐中凄然而寒，索衣无有，以空米囊覆其背，谓平生得此无几。吾为作诗云：霜风猎猎将寒威，林下山僧见亦稀。怪得诗无俗气，十年肝鬲湛清辉。
　　【韩维南阳集】《同士则游西湖》：今日西湖好，来游未觉喧。柳枝风处乱，花滟暖中繁。桥远归人渡，舟移集鸟翻。何须更樽酒，道胜有清言。别本作何须樽酒乐。《和晏相公西湖》：鸣蝉忽以急，夏景晏林塘。不知何山雨，飒然送微凉。荷芰忽翻倒，四散飘暗香。清渠决决流，碧色浸稻秧。零落堕林实，琐碎开水芳。公来必乘晚，散步方徜徉。箫鼓不从后，笔牍常在傍。游鱼自成族，飞鸟不乱行。周览时景佳，郁穆发新章。何意蓬荜士，传贶谬所当。时当苦炎，汗下挥且滂。三复大雅作，清风肃衣裳。《和谢主簿游西湖》：云阴开剥日光穿，和气随风近酒船。湖面波清浑见底，楼头山碧似生烟。兴长不忍回孤棹，歌懒才能逐缓。因子樽前话归计，醉魂先到岘山边。《和张太中馆于西湖》：湖榭从来与众同，况于清宴奉群公。驱车即日趋翔凤，就馆初寒听过鸿。霜雪蒲前仍自壮，珠玑落笔不知穷。太平鱼鳖今咸若，岂击区区一老翁。《和晏相公西湖》：荷香时傍清樽落，菱蔓遥迎画舸开。行到东亭莫回首，绿杨阴外即风埃。《和曾令绰资政西湖见贻》：虎节尝三换，琳宫亦再来。白添新鬓发，红识旧亭台。酒为迎寒好，花应趁暖栽。但愁衰谢意，未到已思回。西湖雨中，同公懿诸君饮席上得空字：十月平湖上，繁霜藻荇空。柳枝黄堕雨，波面细生风。水鸟飞幽碧，寒花折浅红。谁能尽一醉，灯火宿船篷。
　　【张文潜诗】《西湖三绝句》：沙鹭汀鸥尽日闲，水边风起万荷翻。客来莫厌重楼望，树杪栏干直对山。水上亭台凉气多，扣舷倚棹唱吴歌。何人为放青莲出，剪却翻翻一万荷。一曲清池柳岸风，长苗新稻短蒲茸。功名由命何须问，有沧浪作钓翁。
　　【叶茵须适堂吟藁】《西湖》：湘桃深处五陵家，堤柳阴中百宝车。多是问桃寻柳去，近来山下少梅花。
　　【赵崇白云小藁】《西湖》：洞府烟霞锦绣丛，车如流水马如龙。东风烂熳花时节，也有人行九里松。
　　【东鲁林表民玉溪吟草】《西湖》：十三楼寺朝餐饭，六一泉亭晚举觞。千古湖山难摸处，淡烟微雨更斜阳。
　　【邓林性之皇夸曲】《西湖》：高价租船作胜游，穷逋那敢斗风流。西湖多少闲春水，不洗中原二百州。
　　【王炎双溪集】《西湖》：呼舟特地度西湖，欲访山中幽子居。山色湖光浑似旧，人间万事有乘除。
　　【张磁诗】《四月上浣日同寮约游西湖十绝》：自得城隅水北居，西湖幽讨句全疏。今朝掩簿抽身出，更向谁边不一书。清晓溟雨气浓，出关晴色便葱笼。层云特为诗人喜，添起山头四五峰。卖龟船小漾漪涟，折得苹花亦当钱。我自沧洲隔三载，此花风调只依然。饭余飞盖北山来，上苑虚堂柳际开。系马林间宁复散，却容拄杖卓青苔。赐沐山行策最长，游人此日却相妨。洞天只得东边赏，开过灯花断杀肠。夹堤全少露桃红，独许垂杨翠拂空。千古苏仙几曾死，骑鲸时或下亭中。茭葑茸茸展翠氇，六桥分舞燕翎纤。撑船捷出苍湾去，要看山围玉镜奁。喜逐争刍荛禁苑东，舜调处剩薰风。戎葵学得宫衣缬，不作人间锦样红。寮招邀胜引多，旷怀真语当歌。联翩逸驾知难及，乞我扁舟著钓蓑。丰乐楼前未夕晖，可堪鱼钥限城扉。诗成快向归时写，丹墨明朝与兴违。《鸥渚亭次韵茂洪西湖三诗》：出城犹记四年前，朝看西湖到暮烟。自有南湖相暖热，可曾频过六桥边。谓苏堤。老子看山令一工，只怜云气不怜峰。抬头半饷无人说，自向波心泛短篷。尘土奔忙举世人，无过白白鬓毛新。一般要撰眼前乐，泉石由来乐校真。又，《三月望日微雨泛舟西湖四首》：清明才过雨边风，着色湖山便面中。草上踏青人自出，舣船无地不飞红。非是天悭一日晴，晦明多态属诗人，云翻画样烘墨，波卷纹头起突银。倭缬帘垂柳外楼，靓妆微露玉搔头。承平气象应如此，忆杀金明水殿游。堤树枝条老更成，岂容他处夏阴清。东风不惜吹芳草，绿蒲鹅儿燕子情。
　　【林石田别藁】《西湖》：小舫撑春花浪香，第三桥底弄晴光。吟边飞起轻鸥片，十里天风舞绿杨。
　　【高僧诗】《酬苏屯田西湖韵》：雨余残景照渔家，渔子鸣榔彻郡衙。今夜相呼好垂钓，晚来新雨涨蒹葭。
　　【许景衡横塘集】《过西湖怀詹致一》：忆昨篮舆出城郭，灵芝轩槛共徘徊。故人短棹今天末，斜日湖山我独来。
　　【姜特立诗】《出西湖至天竺》：宝叔山前翠打围，涌金门外水涟漪。出关便有渔讴起，底事公卿都不知。
　　【释圆至牧潜集】《晓过西湖》：水光山色四无人，清晓谁看第一春。红日渐高弦管动，半湖烟雾是游尘。
　　【北涧禅师集】《元日送客归西湖》：采笔春消御柳边，擢歌忽听采菱船。三贤见说迁居了，只寄梅花问水仙。
　　【曾由基兰墅集】《西湖夜景》：处处芙蕖处处堂，闲行何地不清香。归舟又赴晚凉急，十里湖光蘸夕阳。
　　【周伯弓弓端平诗隽】《西湖初夏》：花飞春减绿阴成，不住风光绕禁城。山寺晚晴蝉欲噪，柳林犹啭数声莺。
　　【叶绍翁靖逸小集】《西湖秋晚》：爱山不卖城中地，畏客长撑屋后船。荷叶无多秋事晚，又同鸥鹭过残年。
　　【大梁张良臣集】《西湖晚归》：帖帖平湖印晚天，踏歌游女锦相牵。凤城半掩人争路，犹有胡琴落后船。
　　【僧永颐云泉诗】《西湖日暮》：渺渺春湖夕霭浮，落花飞燕打兰舟。游人半入烟城去，月照笙歌上水楼。
　　【僧亚愚江浙纪行集】《游西湖》：西湖招提三百六，佳处如春有眉目。一番雨过吞青空，万项无波鸭头绿。望湖楼阁独自登，烟霏向背攒寒玉。想见襄阳孟浩然，此中有司不容续。道人长坐西山河，骨清气明韵出俗，久居京阙厌尘土，一夕归心后如鹄。明窗为君研破砚，落笔转头风雨速。龙山深处如定居，就彼结邻容我卜。《西湖晚泛》：苏堤一带柳阴长，柳外西风特地狂。晚泊孤舟古祠下，自弹别鹤送斜阳。
　　【宋芳庭采芝集】《西湖晚望》：久雨初晴睡正长，春蛙鸣遍旧池塘。小亭寂寞斜阳里，一阵东风过木香。
　　【熊冕山瞿梧集】《送黄爱梅过西湖》：梅得名诗书早，梦不与梨花同。谁欤以桃花序牵引之乃今草木吾味竹无人爱，菊无人爱，莲无人爱，雪霜贸贸，孤山无复年时风致。佳公子尚肯爱梅，异哉！醉横短笛谱一二吟，起唤青衣，为客歌舞。紫牡丹开竞洛豪，春风吹面看载桃。琼琚多少非初服，却笑梅花不入骚。朱顶千年去不回，两峰南北白云堆。谁人得似黄公子，不爱闲花尚爱梅。《西湖歌饯杨泽之回杭》：余项游六馆，与杭之友朋交际者多矣。别去四十年，才挹杨德父泛红依绿之清，于冠冕琵琶山水间。又二年复识德父弟泽之，襟怀洒落，尚有前时风致。信知宇宙无穷，人材何限，惜余老矣。安得见故旧？谈往昔于其归也。因作西湖歌以饯之。謇余畴昔睹古杭，繁华不减开元唐。画船日日湖山堂，珠翠围绕沸笙簧。西湖西子斗艳妆，香车宝马桥绿杨。少年游冶荡春光，醉眠罗绮百花芳。当时湖上有平章，胡不早为计包桑。一朝鼙鼓动渔阳，席卷羽衣与霓裳。后来枉费古锦囊，感怀金铜增悲伤。嗟尔何知涕泪滂，身不由己心难忘。画阑桂树寂无香，土花惨淡月荒凉。绵绵此恨天何长，道逢老翁重徨。慎勿开口谈兴亡，潮生潮落钱塘江，且唱阳关举一觞。《和邹思道寄咏西湖》：画桥杨柳不胜愁，万缕千条俯碧流。问着翠华霜日事，人人只道好杭州。
　　【楼攻愧先生集】：同倪正父尚书游西湖灵芝寺，临西湖倪正父尚书曰：此湖如贤者别久再见，俨然如昨。感其言而作：旧说西湖比西子，君言西湖似贤士。于嗟契阔十五年，一旦相逢只如此。南山北山两高峰，春波滟滟摩青铜。未能荡桨穷胜处，倚栏一望开心胸。老我挂冠隐田里，岂知再见烟连水。少须夏日醉蒲荷，脱屣东归甘已矣。
　　【何澹小山杂著】《和王成之同赵达明游西湖》：只对西湖也自凉，雨余天更辟商羊。水交秋色心田静，风入山花鼻观香。别驾殷勤能设醴，吾曹嬉戏且逢场。凤凰池上今文伯，犹忆春闱夜卷长。
　　【陈杰自堂存藁】《重过西湖感事》：衣如飞鹑马如狗，二尺锦囊香宇宙。车如流水马如龙，濯龙桥边次断篷。诸公南渡亦不恶，百年西湖最行乐。师王园地号山庄，戚畹洞天标水乐。铜铺珠箔锦为茵，玉箫金管歌遏云。曲江三月势绝伦，此占四时长作春。岁月无情留不住，园上送官洞更主。当时一聚冶游尘，雨打风飘去安所。三间古屋余老梅，千年放鹤归来暮。《泛西湖》：百年岁月此池台，十里云霞镜面开。青鸟惯含红旆去，杜小娃频采白莲回。白玉箫吹沸玻璃国，绣毂穿交金碧堆。好是太平人自乐，宫车咫尺不曾来。《西湖》：小春好风日，湖上足池台。彼美少年子，适从何处来。恩光被鞍马，艳丽照樽。今者不自乐，后人谁尔哀。
　　【古今诗弦】《宋彭来西湖》：九里青青十里红，湖山步步是吟踪。秋深烟雨朦胧处，不见荷花只见松。
　　【中州集】《任南麓诗》：西湖环武林，澄澄大圆镜。仰观湖上寺，即是镜中影。湖光与天色，一碧千万顷。堤径截烟来，楼台自昏暝。奉使江左，读同官萧显之西湖行记，因题其后：云烟浓淡费临摹，行记看来即画图。云梦不妨吞八九，笔头滴水了西湖。
　　【中州元气】《房灏寄西湖》：昔年曾向西湖住，日夕闲行湖上路。东风二月梅花开，香得孤山无著处。六尺瘦藤双翠屦，眼前物物皆诗具。被人牵挽出山来，荷衣尽为缁尘污。世态翻腾不如故，青镜无情又衰暮。富贵浮云何有哉！一杯且乐闲中趣。长江浩浩东南注，梦寐孤山飞不去。若见梅花频寄音，黄金炼出相思句。《别西湖》：闻说西湖可乐饥，十年劳我梦中思。湖边欲买三间屋，问遍人家不要诗。蒲城罗绮照青春，湖上风光日日新。人在画船泥样醉，安知西北有兵尘。书生老眼厌风埃，天遣临安看一回。便是西湖不留客，也曾身到日边来。
　　【中兴江湖集】：大梁李氏：舞凤翔龙拱帝城，秀涵积水驻川灵。青山楼观排云出，画舫笙歌隔柳听。撩乱花光浮绮陌，参差马影绕旗亭。振衣直上南峰顶，谁似盘溪却独醒。蒲阳柯氏《西湖乐》：雪花浦衣香欲融，王孙白马金蟠胸。山南山北晚霞红，须臾直下明珠宫。一样越罗天水碧，乱插宝花长一尺。王孙大醉信船流，船尾船头自吹笛。庐陵刘氏：西湖湖上山如画，二十年前曾客来。飞絮满城归未得，江南老却贺方回。
　　【江湖续集】《雪后复雨过西湖》：触目成幽兴，诗吟十数篇。风倾竹上雪，鸟度水中天。急雨涔涔日，迎人小小船。更逢清管发，声到客愁边。《秋日泛西湖》：水凉宜照影，与客上湖船。白浪翻红楫，青山映碧莲。鸟飞荷叶下，人散柳条边。烟盖归来晚，灯前鹤未眠。《西湖会上和赵靖轩韵》：不着人间半点愁，每于胜处一凭楼。吟边只欠林和靖，坐上追思马少游。晕脸芙蕖酣薄暮，低眉杨柳拂新秋。酒阑拍掌狂歌舞，自是忘机可狎鸥。
　　【江湖后集】《安晚堂》：黑云妒日故要遮，剩得轻红一缕霞。小雨挟风针水面，薄奁皱毂起团花。官程未了是敲推，课督无人只自催。不到西湖无半句，西湖端合号诗媒。
　　【元刘文贞公集】《西湖赏归》：悠悠归思水东流，暂别西湖记此游。十里烟波明落日，几家弦管咽清秋。酒郎尚卧垂杨岸，思女应登望远楼。半醉半醒呼不起，要人扶上木兰舟。《西湖幽赏》：湖上风光照日华，湖中烟景尽堪夸。清江沃出五色锦，老藕放开千叶花。香逐风来薰俗麝，影随波动晃明霞。一樽酒尽山衔月，醉卧兰舟不去家。
　　【刘静修集】《西湖》：水窦深藏十亩烟，卖书真欲买渔船。数椽破屋已自足，四海虚名良可怜。醉后不知清露下，兴来拟共白鸥眠。濂溪谩有当年志，老去而今只爱莲。
　　【贡泰甫闽南集】《陪亻契少监海修撰饮西湖》：十年不到西湖上，此日重来意倍亲。尊酒暂陪天上使，画船犹待水边人。题诗香渍笺花旧，度曲声传玉树新。归醉小楼明月曙，开元钟鼓正朝真。
　　【陈景仁诗】《秋晚西湖寄兴》：落日孤云弄薄阴，湖亭闲坐悟升沉。黄花尚忆田园在，红叶不禁霜雪深。安道破琴方有节，徽之拄笏本无心。醉余转觉思乡切，静看栖鸦集晚林。《西湖即事》：湖中无日不春风，古往今来景不同。惟有断桥西大佛，不知看尽畿英雄。《西湖别仇山村先生》：迩来一月留西湖，篇诗时对酒一壶。东驰西鹜何区区，客中行李唯琴书。吟朋来往日不疏，片言投合德不孤。扁舟兴尽归故庐，西风江上多鲈鱼。蹇驴莫羡长安道，天涯何处无芳草。《寓西湖端午雨中和仇山村先生诗韵》：西湖重午水亭居，座有琴书俗事无。客里逢时聊对酒，心中无谄不须符。青山爱我旧相识，白首娱亲家庆图。几欲访师无谢屐，满城风雨阻泥涂。《题西湖寓舍二绝》：湖山有趣难留客，朋旧无情可断金。雨霁水亭秋夜静，一钩新月印湖心。波心风起粼粼绿，山顶云开叠叠青。画舫醉归歌吹散，小楼闲坐独醒醒。《西湖闲居》：交朋日至壶无酒，谈笑风生座有春。岂只湖山娱俗子，湖山更会恼诗人。《寓西湖对景》：长日笙歌笑语声，几家画舸醉湖汀。须臾酒罢入归后，唯有西山对我青。《西湖晚咏二绝》：市井谁家几少年，红裙醉里笑掀天。晚来未忍轻分袂，睥睨余尊懒下船。诗书误我头先白，湖海谁人眼为青。欲破愁城时命酒，不堪酒薄易为醒。
　　【陆厚幼壮俚语】：泰定丙寅正月谷日，云间钱存耕、吴门李士廉，松江曹明善，泛舟西湖，入灵鹫访王庭长老，存耕赋《木兰花慢》，余因书其卷末：梅柳争春风日妍。翠峰深处礼金仙。自惭冯掖多尘滓，便欲从师学问禅。已酉夏初，偕浦江吴止翁游西湖之上。辛亥夏初，余独因事往，止翁已成古人矣，故写此惨怆之意：昔年拉友步城西，水色山光去马嘶。小仆携壶载酒，倦行环宴柳阴低。青茭白鹭惊人起，绿树黄鹂教子啼。圆荷点翠浮轻浪，落絮铺毡掩淤泥。风领闲云笼岳，雨添新水拍苏堤。今日重来情惨惨，故人永逝草萋萋。粉墙隐见留诗迹，记得当时醉后题。唯有湖山青不改，白云飞去两峰齐。
　　【董嗣杲庐山集】《客中怀西湖》二首：一日无诗气还浊，百年有限身更孱。西湖多少好风月，何时买屋安萧间。闲多便可赋诗健，客少应能减酒豪。风雪六桥入图画，此身可并南山高。杜陵《至节后诗》有“远在剑南思洛阳”句，子客九江，远过兴国，至后忽动西湖之感，口占实情，得四韵。何尝神交，杜陵于梦寐中，必亦一笑也。杜陵曾吟至后诗，我今客远愁归迟。蜀中想重洛阳忆，江上亦起钱塘思。地异心同一今古，风饕雪虐共路岐。西湖何殊灞桥趣，亟归乘兴无复疑。
　　【林清源诗】《二月十九偕正斋运司茂之经历游西湖》：放鹤亭前载酒还，吴娃荡桨绿杨湾。一番华信笙歌里，十万人家烟树间。风送轻船过两岸，云移残雨入西山。登临未了催归去，回首不如白鹭闲。《西湖》二首：锦绣湖山碧玉天，风流歌舞想多年。无情最是苏堤月，犹照宫妆入画船。南朝君相弃东都，换得钱塘十里湖。惹起胥潮千载恨，西湖西子两忘吴。
　　【顾世名梅山集】《西湖堤上书所见》：湖上相逢几少年，绿杨阴里拂柔鞭。伤心顶笠骑驴者，不是襄阳孟浩然。
　　【戴表元剡源集】《送旨上人游西湖并寄邓善之》：闻说西湖也自怜，君游更傍早春天。六桥水暖初杨柳，三竺山深未杜鹃。旧璧草生寻旧刻，新岩茶熟试新泉。城中诗友须相觅，西蜀遗儒解草玄。
　　【刘仁本亦玄集】《陪丞相宴西湖》：南北两峰青未了，西湖一曲柰愁何。玲珑宫殿嘶戎马，寂寞楼船掩翠娥。红锦水云秋色老，绿漪风露晚凉多。叨陪相府开恩宴，喜报淮夷已倒戈。《西湖行春》：丝丝杨柳映苏堤，沙软风和快马蹄。千里湖光春雨过，两峰塔影夕阳低。落花芳草西山路，怪石眠松后润溪。月下归来人半醉，满城灯火闹香泥。
　　【张子渊诗】《次勾曲外史西湖感怀韵》：一鞭春入晓萧萧，长记寻诗过段桥。花底莺声闲送客，马头山影欲凌霄。情怀忽尔思前载，风物多应似故朝。蹋尽春光生感慨，当年王气逐虹销。
　　【赵达明诗】《太社四月一日招游西湖》：今日清和和又清，王孙领客出都城。好天胜日能多少，三到西湖如一晴。画舫侵晨系柳枝，主人生怕客来迟。娇云嫩日无风色，幸是湖船好放时。船从咏泽过孤山，径度琉璃一簟间。隔岸多情杨柳树，向人招唤俯烟鬟。御池水满苑门开，泥带飞花路带苔。到得孤山翻作恶，海棠开日不曾来。萍生儿子点疏星，何卷文书立万丁。回首南高峰上塔，手中攀得玉立令。橘花如雪细吹香，杏子团枝未可尝。行到陈朝枯柏处，孤山山背水中央。和靖先生坟已荒，空余松竹故苍苍。王孙自洗鸬鹚杓，满酌真珠酹一觞。行尽孤山碧四围，却寻初路得来时。好风借与归船便，吹近琼林却不吹。聚景前小泊风撩太液小荷欹，日丽长杨花影低。闲入苑中啼不歇，恨身不及一黄鹂。葱笼晚色正佳哉，苦被归鞍紧紧催。船压浮荷沉水底，须臾船过却浮来。给事葛楚辅侍郎余处恭、二詹事招储禁同寮沈虞卿、秘监谕德尤延之、右司侍讲何自然、少监罗春伯，大着二宫教，及予泛舟西湖，步登孤山五言：晓雨捣珠屑，吹作空山尘。拂水无落晕，映峦有遮痕。承华两端尹，嘉招出城。一尊浇云师，借风开昼昏。诸鬟忽脱帽，孤镜亦卷衤因。西湖翳复皎，南山洗如新。舍舟步柳堤，曳杖啄松门。乃是小上林，亦有虎守阍。桂落剩金粟，蓉妆浓绣屏。高堂竹稍上，幽榭荷叶滨。君仙此小憩，呼酒领一欣。秋花隔水笑，笑我堕纱巾。更酬不知筹，互嘲还作春。行乐戒多取，况复仄羲轮。归鬃兀颓玉，那知醉与醒。同岳大用抚干，雪后游西湖。早饭显明寺，步至四圣观，访林和靖故居，观鹤听琴得四绝句。时去除夕二日：湖暖开冰已借春，山留晴雪要娱人。昨游未当清奇在，踏冻重来眼却新。紫陌微干未放尘，青鞋不惜泥痕。春风已入寒蒲节，残雪犹依古柳根。冰壶底里步金沙，直到林逋处士家。未办寒泉荐秋菊，且将瘦句了梅花。道堂高绝俯空明，上下跻攀取意行。净阁虚廊人寂寂，鹤声断处忽琴声。 
　　【王恽秋涧集】《西湖》：一湖碧水山三面，满眼楼台堰一条。只为近年荒废久，花无容色竹无。《西湖》：西湖三面簇青山，净拭菱花照翠鬟。沧海月寒龙穴露，彩云仙去凤箫闲。无多楼观犹图画，最好风烟近市。郑重绣衣周漕使，画船春酒待余还。《题西湖图》：东南形势说余杭，谁办山溪作国防。踏雪欲寻龙井去，表忠祠下谒钱王。
　　【王逢梧溪集】《靳士达宪幕遣从子惟正，邀饮西湖二道》：楼舰围青幕，宫壶络锦丝。忘形犀首饮，留意《鹿鸣》诗。十里天开画，双峰月上眉。涌金饶夜色，歌吹送行迟。湖山千古胜，富贵一时心。茉莉花浮酒，芙蓉火炷况。骢文停岸马，绣羽并沙禽。再度云回曲，萧萧鹤林。
　　【马虚中霞外集】《西湖晚思》：日落湖水黑，众山生远尘。船回载酒客，楼倚独吟人。老态多思旧，时情只贵新。篱边古梅树，开谢几年春。《西湖春感》：花间院落水边亭，冠盖逢迎几醉醒。柳巷春残泣苏小，梨园云散老秦青。浮浮光景消扶杖，坦坦行藏信出庭。缩项鳊鱼元自好，钓槎耆旧已晨星。《西湖春日庄游即事并序》：延戊午春，偶以钓槎之暇，因念西湖春日壮游，尚历历然眉睫间。光阴几何？余矍铄矣。遂成七言二韵诗三十首，以写幽怀。后我之生，或不我信，傥遗老览之，则将同一兴感焉。绕湖无处避芳尘，叠鼓红旗彩益鸟新。冉冉春云来不断，涌金门外踏春人。霍山庙食庆流虹，民物讴歌乐岁丰。七宝杜回呈了马，年年归路雨和风。南屏山色染春烟，路接高峰社鼓喧。第一桥边春更好，御舟闲在翠芳园。问谁偏解占风光，飞盖金鞍白面郎。山北山南游欲遍，画船教舣集贤堂。瑞烟祠宇隐垂杨，士女穿花语笑香。三十九贤森翠碣，虚舟亭上借传觞。镂玉雕琼簇闹竿，珠花翠叶缕金篮。东家年少贪游冶，正值明朝三月三。流苏两两挂船头，绣额珠帘不上钩。金宴缓歌家宴静，午前先入里湖游。紫染春罗窄袖裁，伶人楚楚自恢谐。部头教奏金娥曲，尽向船棚一字排。笙歌箫鼓沸春涛，耳目难禁应接劳。院落秋千谁氏女，采绳掷起过墙高。绮陌游人隘暖烟，去年时节卖饧天，邻家儿女归来晚，买得塘鱼折柳穿。万柳摇金接画桥，一清堂外景偏饶。文章太守开华宴，预报龙舟夺锦标。歌妓娉婷画不成，去年初籍教坊名。新腔翻得梨园谱，喜入王孙喝采声。园丁花木巧杯，万紫千红簇绮筵。折得青梅小如豆，献来远索赏人钱。揉蓝染水翠浮山，堤上亭台锦绣间。花柳禁人攀折去，要留春色大家看。进余薇露与流香，散落人间任品尝。处处旗亭招客醉，大书水是赶春场。珍禽翠羽养雕笼，列向船头尽不同。怜杀锦鹦偏解语，唤人提挈避东风。潋滟春波镜面平，扁舟卖物往来轻。翩翩鸥鹭翻晴雪，惯听笙歌也不惊。豪家游赏占头船，趁得风轻放纸鸢。手拍丝轮争上下，一时回首看青天。乍暖春衫薄似纱，少年三五自喧哗。醉眠芳草醒来晚，尚觅鱼羹向酒家。娇民技艺也天生，斗巧搜奇事事能。稚子土宜偏剧戏，浪儿黄累十三层。一路亭台间酒家，渐看杨柳绿藏鸦。太平官府无民讼，补种沿堤四季花。画船过午入西林，人拥孤山陌上尘。曾被弁阳模写尽，晚来闲却半湖春。要嘱园丁取折枝，红桃白李紫蔷薇。石函桥畔人烟晚，挑得春光一担归。遥看暝色下渔汀，金鸭香消酒半醒。倒转船头元有意，褴边人报放流星。天街夜市已喧阗，半掩城门玉漏传。笼烛绛纱争道入，湖心犹有未归船。秋千罢蹴彩绳低，林馆莺声白日迟。处处荼縻艹开似雪，不堪便作送春诗。桃杏移春点碧苔，柳绵飞尽小池台。凭君莫信啼鹃语，更有花王最后开。送得春归夏又初，名园不放玳筵虚。只知富足家家事，肯为儿孙教读书。谁家乳燕掠船过，小小荷钱出水多。梅雨乍晴人病酒，绿阴天气正清和。惯见升平春复秋，分明往事昔年游。西林桥外青山色，几度夕阳人白头。
　　【黄文献公集】《三月三日西湖舟中》：黄尘奔走愧平生，对客犹称旧姓名。此事正堪三太息，只今忍负四难并。放舟乍落空境，送酒元无窈窕声。金谷兰亭嗟已矣，不妨时暂濯吾缨。
　　【僧大伟竹窗小藁】《西湖》：梦绕西湖二十年，偶来游览兴悠然。石从大观半成佛，梅到咸平始遇仙。欲把六桥归画里，先教十景属吟边。山灵似识诗人意，分付幽禽当管弦。
　　【高彦敬房山集】《同郭之，泛舟西湖晚归》：积翠岩隈生白烟，斜晖金碧落鲸川。偶陪好客留长日，尽取香风入画船。明日再来休负约，大家归去莫争先。举头忽见东山月，更酌清樽酹谪仙。
　　【王景初兰轩集】《西湖》：绿波三面浸青山，楼阁香围万顷寒。蓬岛忽惊尘世外，兰舟如在画图间。从来富贵欢游处，合作风流鸩毒看。斗米千钱人饿死，近来箫鼓觉声闲。《雪后游西湖》：湖山明霁雪，逸兴生扁舟。一棹入空阔，孤吟消百忧。珠宫映贝阙，瑶水连琨丘。我无神仙骨，安得有斯游。欲起孤山翁，一樽同献酬。再咏梅花句，清风动岸幽。高怀寄千载，世事真悠悠。
　　【汪济饭牛藁】：番闵济甫以儒官守选于杭，比游西湖有诗，余欠一行，姑次其韵。西湖本西子，簪珥散未收。汪子好事人，乃独啬兹游。诚不如凫鸟医殳，脚楫身为舟。于焉舆吾神，载驱薄冥搜。烟雾环两髻，日月悬双眸。鱼纹蹙锦幛，香草蒙茸裘。规为大圆镜，六合共拍浮。云光恣远览，照耀无时休。尤物不解语，与人作伶优。是中有正色，窈窕河之洲。闵君陶朱公，耦此佳匹俦。同行六七辈，拨棹穷清幽。并阅古今宙，同泛天人沤。笔札生风雨，谈笔轻公侯。不惜连城价，索我高歌酬。謇余方寸中，一洗万斛愁。试效捧心颦，敢贻西子羞。语妙固绝倒，会胜能再否。愿言勖兄弟，相好无相犹。
　　【东洲杜国英诗】《游杭州西湖》：景入西湖便不同，画桥香细藉花风。短长亭过三天竺，南北峰来九里松。船载笙歌游水面，山擎庭馆立城中。欲寻和靖吟梅处，踏破苏堤藓几重。
　　【王仲贤录史】《西湖》宋高宗渡江，驻跸杭州，乃为钱塘歌舞之地。至理宗朝贾似道作相家湖上，得占西湖四时之景。今为江浙省府。西湖杨柳属谁家，立尽旗亭只暗嗟。惟有钓翁浑不管，一竿明月伴荷花。
　　【僧雪窗集】《西湖五首》：孤山西畔荡云东，日照青光紫翠中。茅屋竹篱成小市，柴门斜插海旗红。西山烟雾接林齐，林下人烟隔水低。菰叶苹花开处好，管弦长送夕阳西。修吉寺边春水生，竹篱茭岸鸟飞鸣。过桥野色添新绿，落日风吹钓艇横。湖山堂上看春回，堤上桑麻翠作堆。十只画船归去后，白鸥闲近桥来。苏堤柳色半浮空，一带晴烟弄晚风。十里荷花残照里，红妆翠袂出波中。
　　【曹文贞公汉泉集】《游西湖》：郁郁羁愁暑不堪，画船西出事奇探。柳边和气苏公路，梅底清风处士庵。已觉湖山入胸臆，更容丝竹荐肥甘。锦云一段三千顷，记取平生作盛谈。
　　【贯酸斋诗】《西湖游》：会意追游分主宾，隔篷别调忽伤神。水边芳草去时雨，风外落花何处春。紫陌抱蓝归市女，画桥携手买舟人。龙香准为湖山赋，重嘱西施莫厌贫。
　　【龙麟洲诗】《西湖》：西湖湖上山如画，二十年前曾客来。飞絮蒲城归未得，江南老却贺方回。
　　【国朝刘基诗】《涧和尚西湖图歌》：大江之南风景殊，杭州西湖天下无。浮光吐景十里外，叠嶂涌出青芙蕖。百年王气散荆棘，惟有歌舞留欢娱。重楼峻阁如铅黛，媚柳娇花使人爱。老僧不善儿女情，故作粗豪见真态。想其笔欲画时，高视化工如小儿。千岩万壑吾意匠，夸娥巨灵吾指麾。却忆往年秋雨夕，画舫冲烟度空碧。苍茫不辩云与山，但觉微风响芦荻。须臾冷月迸深雾，时见松杉半昏黑。开尊命客弹焦桐，扣舷大笑惊海童。鲛人唱歌鱼鳖应，水底影动双高峰。只今倏忽成老翁，可怜此乐难再逢。愁来看画欲自适，谁知感生愁转剧。
　　【顾禄诗】《题西湖小景》：曾买西湖罨画船，锦云香里醉神仙。如今江海空看画，辜负风流二十年。
永乐大典
卷之二千二百六十五
卷之二千二百六十五
　　六模湖
　　西　湖
　　【宋林淳定斋集】《西湖》鹧鸪天：天近知寸露浓，湖山无日不春风。闲花野草皆掀舞，曾在君王顾盼中。时易得，会难逢，朝为逆旅暮三公。蛟龙得雨飞无便，鸡犬腾云夙有功。《游西湖》柳稍青：水月光中，烟霞影里，化出楼台。空外笙箫，云间笑语，人到蓬莱。天香散逐风回。三十里，荷花盛开。买个船儿，山南游遍，山北归来。富贵园林，清虚池馆，随意登临。物外风光，云明花媚，鸟语烟深。徐徐缓辔微吟。迤逦度，松间柳阴。览遍幽奇，小舟归晚，月映波心。《忆西湖》浣溪沙：却忆西湖烂熳游，水涵山影翠光浮，轻舟短棹不惊鸥。带露精神花妩媚，依风情态柳温柔，莺歌燕语巧相留。《次赵帅开西湖韵》水调歌头：湖波涨新绿，环绕越王山。棠斋清昼余暇，赢得静中观。四面屏园碧玉，十里障开云锦，冰鉴倒晴澜。目送孤鸿远，心与白鸥闲。　隘游人，喧鼓吹，杂歌欢。晓天澄霁，花羞柳怯春寒。好在风光满眼，只恐阳春有脚，催诏下天关。胜写鹅溪幅，归去凤池看。疏水绕城郭，农利遍三山。使君重本，雅志初不在游观。化出玉壶境界，挥洒锦囊词翰。笔下涌波澜，天巧无余蕴，意匠自舒闲。　拥鳌头，民同乐，颂声欢。养花天气，云柔烟腻护朝寒。桃李满城阴合，杨柳绕堤绿暗，幽鸟语间关。似诉风光好，留与后人看。螺水亘千古，鳌顶冠三山。年丰帅阃尘静，栏槛纵遐观。四望潮登浦溆，万项绿浮原野，堤岸溢波澜。畎浍皆沾足，日永桔槔闲。　肆华筵，于鸟乐，众宾欢。良辰好景，年年莫放此盟寒。且念新湖遗爱，莫作故园遐想，到处是乡关。勋业知非晚，聊把镜频看。
　　【刘麟洲集】《游西湖》贺新郎：睡觉啼莺晓。醉西湖、千场日日，买花簪帽。去尽酒徒无人问，惟有玉山自倒。任拍手、儿童争笑。一舸乘风翩然去避，鱼龙不见波声悄。歌韵远，唤苏小。神仙路远蓬莱岛。紫云深、参差禁树，有烟花绕。人世红尘西障日，百计不如归好。付乐事、与他年少。费尽柳金梨雪句，问沉香亭北何时召，心未惬，鬓先老。
</div>
    <div class="pagination">
<a href="永乐大典残卷_page41.html">上一页</a><span>...</span><a href="永乐大典残卷_page37.html">37</a><a href="永乐大典残卷_page38.html">38</a><a href="永乐大典残卷_page39.html">39</a><a href="永乐大典残卷_page40.html">40</a><a href="永乐大典残卷_page41.html">41</a><span class="current-page">42</span><a href="永乐大典残卷_page43.html">43</a><a href="永乐大典残卷_page44.html">44</a><a href="永乐大典残卷_page45.html">45</a><a href="永乐大典残卷_page46.html">46</a><a href="永乐大典残卷_page47.html">47</a><span>...</span><a href="永乐大典残卷_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
