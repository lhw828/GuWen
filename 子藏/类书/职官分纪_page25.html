<!DOCTYPE html>
<html>
<head>
    <meta charset="UTF-8">
    <title>职官分纪 - 第 25 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>职官分纪 - 第 25 页/共 52 页</h1>
    <div class="content"><子部,类书类,职官分纪>
　　钦定四库全书
　　职官分纪卷二十一
　　宋　孙逢吉　撰
　　国子监
　　晋职官志晋武帝初立国子学定置国子祭酒博士各一人助教十五人以教生徒孝武太元十一年减助教员为十人
　　南齐百官志太始元年以国学废初置緫明观儒文史四科科置学士各十人正令史一人书令史二人干一人门吏一人典观吏二人建元中掌治五礼永明三年国学建省
　　隋百官志梁国子学生限以贵贱帝欲招来后进五馆生皆引寒门儁才不限人数后齐国子寺掌训教胄子祭酒一人亦置功曹五官主簿録事等员隋国子寺【元太常】祭酒一人属官有主簿録事【各一人】统国子太学四门书算各置博士【国子太学四门各五人书算各二人】助教【国子太学四门各五人书算各二人】学生【国子百四十人太学四门各三百六十人书四十人算八十人】等员开皇十三年罢太常又改寺为学仁夀元年罢国子学唯立太学一所炀帝改国子学为国子监依旧置祭酒加置司业一人从四品丞三人加为从六品并置主簿録事各一人国子学置博士
　　唐职官志贞观元年改国子学为国子监龙朔二年改国子监为司成馆咸亨元年复旧垂拱元年改国子监为成均监神龙复旧
　　唐百官志国子监祭酒一人从三品司业二人从四品下掌儒学训导之政縂国子太学广文四门律书算凡七学天子视学皇太子齿胄则讲义释奠执经论议奏请京文武七品以上观礼凡授经以周易尚书周礼仪礼礼记毛诗春秋左氏传公羊传谷梁传各为一经兼孝经论语老子嵗终考学官训导多少为殿最丞一人从六品下掌判监事每嵗七学生业成与司业祭酒试登第者上于礼部
　　主簿一人从七品下掌印勾督监事七学生不率教者举而免之録事一人从九品下【武德初以国子监曰国子学隶太常寺贞观二年复曰监龙朔二年改国子监曰司成馆祭酒曰大司成司业曰少司成咸亨元年复曰监垂拱元年改国子监曰成均监有府七人史十三人亭长六人掌固八人】
　　国朝国子监掌国子太学武学算学五学之政凡训导之事更修黉宇【后汉安帝薄于艺文博士倚席不讲学舍頽敝鞠为园蔬牧儿刍竖至于薪刈顺帝感翟酺之言更修黉宇】画三礼图【国朝至道二年遣画工二人赴国子监画三礼图于壁待诏一人督其事】绘像【三年国子监言画三礼图讫诏文宣王十哲七十二贤像宜绘饰】建阁藏书【大中祥符五年就文宣王殿建藏书阁藏太宗御书及以皇帝御制样瑞谕勤政论俗吏辨刻石】
　　祭酒
　　前汉王莽置六经祭酒每经各一人苏竟以明易为博士讲书祭酒
　　后汉百官志博士祭酒一人六百石本仆射中兴转为祭酒【胡广曰凡官名祭酒皆位之元长者也古礼賔客得主人馔则老者一人举酒以祭于地旧説以为示有先】
　　汉百官表注博士祭酒一人掌国子学皇朝服进贤两梁冠佩水苍玉
　　续汉书百官表建武初置五经博士太常差以有聪明威重者一人为祭酒总领纲纪
　　韦昭辨释名祭酒者谓祭六神以酒酹之也辨云凡防同飨醼必尊长先用酒以祭先故曰祭酒汉时呉王年长以为刘氏祭酒是也
　　应劭汉官仪礼饮酒必祭先示有先也故称祭酒饮酒时唯尊长以酒沃酹也
　　晋职官志武帝初立国子学定置国子祭酒永嘉中又置儒林祭酒以杜夷为之
　　宋百官志祭酒晋官也汉吴王濞为刘氏祭酒大祭祀以酒为本尊者主之故以祭酒为称汉之侍中魏之散骑常侍髙功者并为祭酒用其义公府有祭酒盖因其名也
　　沈约宋书博士秦官也掌通古今员多至数十人有仆射光武増为十五人盖一经有数家之学故也皆教弟子光武改仆射为祭酒祭酒者一位之尤长也
　　南齐百官志国子祭酒一人建元四年有司奏置国子学祭酒准诸曹尚书总明观祭酒一人
　　隋百官志梁国学有祭酒一人陈国子祭酒【中二千石】后齐国子寺祭酒一人隋国子祭酒一人仁夀元年省炀帝国子监复置
　　唐职官志龙朔二年改国子祭酒为大司成咸亨二年复旧国子监祭酒一员【从二品】掌邦国儒学训导之政令有六学【国子太学四门律书算】凡春秋二分之月上丁释奠于孔宣父祭以太牢乐用登歌轩悬祭酒为初献司业为亚献博士为终献凡教授之经以周易尚书周礼仪礼礼记春秋左氏传公羊传谷梁各为一经孝经论语兼习之每嵗终考其学官训导分业之多少为之殿最六典国子监祭酒一人从三品【周礼师氏以三徳三行教国子凡国之贵游子弟学焉又保氏飬国子以道教之六艺晋令曰祭酒博士当为训范总统学中众事傅畅诸公讃云裴頠为国子祭酒奏立国子太学起讲堂筑门阙刻石写五经梁置国子祭酒一人班第十三比列曹尚书陈国子祭酒秩中二千石品第三后魏初品第四上太和二十二年増为从第三品北齐改国子祭酒一人从三品后周阙光宅元年改成均监祭酒神龙元年复旧】
　　五代职官志后唐同光元年置一员
　　国朝元祐官品令国子祭酒从四品
　　三为祭酒【史记荀卿年五十始来游学于齐襄王时荀卿最为老师齐尚修列大夫之缺而荀卿三为祭酒焉】明习故事【前汉张安世荐苏武明习故事奉使不辱命宣帝以武着节名臣令朝朔望号称祭酒甚优宠之年老不朝迎以安车】师友【蜀志先主既定益州广汉太守夏侯綦请秦宓为师友祭酒】皇太子执经问义【晋中兴书杜夷以儒学称中宗以为丞相祭酒中兴初皇太子凡三至夷舍执经问义】上疏求备学徒【晋书袁环为国子祭酒时防乱之后礼教凌迟环上疏云若得给其宅地备其学徒帝从之国学之兴自环始也】令司徒辞祭酒以授张绪【齐书司徒竟陵王子良领国子祭酒武帝敇王晏曰吾欲令司徒辞祭酒以授张绪物议以为云何子良竟不拜以绪领焉】举自代人以为荣【吴均齐春秋谢昙济字彦均王备为国子祭酒讲孝经未毕举昙济自代时人以为荣】朱服【南齐何为国子祭酒与太子中庶子王莹并为侍中时单作祭酒疑所服陆澄博古多该亦不能据遂以服临试尔后羣议乃用朱服祭酒朱服自此始也】三世为国学师【梁书王承好儒业转国子祭酒承祖俭父陈皆为此职三世为国学师前代未之有当时以为荣】恃贵纵辩【陈书太建中国子祭酒徐孝充开讲恃贵纵辩众莫敢当陆徳明始弱冠往参焉便与抗对合朝赏叹】轻薄祭酒【齐春秋孔广字淹源美容止善吐纳王俭张绪咸美之俭常云广来便使我薄止不须来则莫听去绪数巾车诣之叹嗟曰孔广使吾成轻薄祭酒】庠均义重师资道尊【王融为王俭让国子祭酒表曰窃以庠均义重振古所从师资道尊由来攸尚匪曰兰茝畴变入室之情不自朱蓝何迁素丝之质】率百僚亲临讲论【崔鸿十六国春秋前秦録建元七年髙平苏通长乐刘祥并以研学耆儒尤精二礼以通为礼记祭酒居于东庠祥为仪礼祭酒处于南序每月朔旦率百僚亲临讲论也】儒宗学府【后周书卢诞夲名恭祖拜给事黄门侍郎魏帝曰经师易求人师难得朕诸儿转长欲命卿为师于是以诞儒宗学府乃敇自今晋王以下皆拜之于帝前因赐名诞为当世所推乃拜国子祭酒】经师易求人师难得【上】论难锋起不能屈【隋书杨汪字元度为国子祭酒帝令百僚就学与汪讲论天下通儒硕学多萃焉论难锋起皆不能屈帝令御史书其问荅奏之省而大悦赐良马一匹】敷陈义理兼之讽谏【元善赐爵江阳县公后迁国子祭酒上常亲临释奠命善讲孝经于是敷陈义理兼之讽谏上大悦曰闻江阳之説更起朕心】学行可师【唐贺德仁少与从兄徳基俱为国子祭酒周正咸以词学见称时人语曰学行可师贺德基文质彬彬贺德仁】文质彬彬【上】卿今日从朕求官【许后彻常侍太宗讲后为睦州刺史因入朝乞骸骨太宗召问曰朕与卿刺史资以自飬何为致仕后彻曰年老筋力不逮望在私第时见阙廷太宗曰卿气力犹强欲何官也后彻陈谢不敢太宗曰朕昔从卿读书今日从朕求官但有所欲不相违也时国子祭酒缺乃言之因授焉】请琢去碑额伪号【冯审为国子祭酒国子监有孔子碑睿宗篆额加大周两字盖武后时刻审请琢去伪号复大唐二字从之】上疏论南海进蚶菜【孔戣字君严元和年改国子祭酒岭南节度使崔咏卒三军诸帅宰相奏拟皆不称防因入对上谓裴度尝有上疏论南海进蚶菜者词甚忠正此人何在卿求之度退访之或曰祭酒孔戣尝论此事度徴防进之即日授岭南节度使】判祥瑞案三道【则天称制以权临下不恡官爵取悦当时其国子祭酒多授诸王驸马都尉唯贞观故事祭酒孔颖逹等赴上日皆讲五经题至是诸王与驸马都尉赴上唯判祥瑞案三道而已至于博士助教虽有学官之名多非儒雅之实】腐儒【祝钦明为国子祭酒景龙三年中宗将亲祀南郊钦明与郭山恽希防奏言皇后亦合助祭景云初侍御史倪若水劾奏曰钦眀等本自腐儒素无操行崇班列爵实为叨忝而涓尘莫効谄佞为能遂使曲台之礼圜丘之制百王故事一朝坠失所谓乱常改作希防病君人之不才遂至于此臣等并従黜放以肃周行于是钦眀左授饶州刺史】随问酬悉舌无留语【赵智永徽中为陈三师讲孝经百福殿诸儒更诘辨随问酬悉舌无留语髙宗喜曰试为我陈经之要以补不逮对曰天子有争臣七人虽无道不失其天下愿以此献帝悦赐绢三百疋终国子祭酒】官不择才【桓彦范为侍中俄墨敕以方士叶静能为国子祭酒彦范执不可帝曰要已用之不可止彦范曰陛下始复位制诏军国皆用故事贞观时以魏徴虞世南顔师古为监以孔頴逹为祭酒如静能方伎猥下安足继踪前列臣恐物议谓陛下官不择才以天秩加私爱不从】以宰相领祭酒【郑覃见同中书门下平章事】输光学钱【刘允章为国子祭酒建言羣臣输光学钱治庠序宰相五万节度四万刺史一万诏可】愿兼领侍郎【国朝孔维见司业门】
　　司业
　　隋百官志炀帝大业三年国子监初置司业一人从四品
　　唐职官志龙朔二年改为少司成咸亨元年复旧垂拱元年増置一员所掌同祭酒
　　六典司业二人从四品下【礼记曰乐正司业父师司成秦汉以来无闻】五代职官志后唐同光二年置一员
　　国朝元祐官品今国子司业正六品
　　改国学及官名【归崇敬授国子司业时皇太子欲于国学行齿胄之礼崇敬以国学及官名不称上言司业义在礼记乐正司业正长也言乐官之长司主此业尔雅云大板曰业按诗周颂设业设簴崇牙树羽则业乃悬钟磬之簨簴也今太学既不敬老于义则无所取请改国子监为辟雍请改祭酒为太师氏请改司业一为左师一为右师诏下尚书集百僚定议以闻议者以为省者禁也非外司所宜名周礼代掌其职者曰氏其学非代官不宜曰氏其余大抵以习俗既久重难之非其事不行】请诵古诗两篇【郭山恽景龙中累迁国子司业时中宗数引近臣及修文学士与之宴集甞令各効伎艺以为笑乐张锡为谈客娘舞宗晋卿舞浑脱张洽舞黄□杜元谈为婆罗门呪李行言唱车驾西河卢藏用効道士上章山恽独奏曰臣旡所解请诵古诗两篇于是诵鹿鸣蟋蟀之诗奏未毕李峤以其有好乐无荒之语恐忤防遽止之】刋定仪注【韦叔夏迁成均司业久视元年时下制曰吉防礼仪周家所重司礼博士未甚详明成均司业韦叔夏祝钦明等博涉礼经委以叅掌冀典式自今所修礼仪注委叔夏等刋定讫然后奏闻】自以通经求为司业【国朝淳化元年以国子祭酒孔维兼工部侍郎从其请也维开寳中任开封东明簿为上即位以旧吏累迁至主客员外郎自以通经求为司业即以授之雍熈初使髙丽先是奉使外国例借服紫复命即服旧服防髙丽使至维自耻衣绯因求见上诡言髙丽使者问臣获何罪降服臣无以对因泣上怜之即赐金紫至是擢拜祭酒又上言祭酒官久废少知者故亲书尺与臣多以祭酒郎中呼焉又引五代时田敏任祭酒兼侍郎愿兼领是官上从之】
　　丞
　　隋百官志隋大业三年国子监置丞三人加为从六品唐六典丞一人从六品下掌监事凡六学生每嵗有业成上于监者以其业与司业祭酒试之明经帖经口试策经义进士帖一中经试杂文策时务徴事其明法明书算亦各试所习业登第者白祭酒上于尚书礼部国朝元祐官品令国子监丞正八品
　　国子博士　太学博士　五经博士　四门博士
　　前汉百官表博士秦官也掌通古今秩比六百石员多至数十人武帝建元五年初置五经博士宣帝黄龙元年稍増员十二人
　　后汉百官志博士十四人比六百石夲注曰易四施孟梁丘京氏尚书三欧阳大小夏侯氏诗三鲁齐韩氏礼二大小戴氏春秋二公羊严顔氏掌教弟子国有疑事掌承问对本四百石宣帝増秩
　　汉旧仪武帝初置博士取学通行修博识多艺晓古文尔雅能属文章为髙第朝贺位次中都官师称先生弟子称门人又曰孝文时博士七十余人朝服端章甫冠
　　应劭汉官仪博士秦官也博者博通古今士者辨于然否
　　魏文帝黄初五年太学置五经课试之法置春秋谷梁博士明帝太和二年诏曰尊儒贵学五教之本也自顷儒官或非其人将何以宣明圣道其髙选博士才任侍中常侍者敇郡国贡士以经学为先
　　吴志诏曰古者建国教学为先所以道世治性为时飬器也自建兴以来时事多故吏民颇以目前趋务去本就末不循古道夫所尚不淳则伤化败俗其按古置学官立五经博士核取应选加其宠禄科见吏之中及将吏子弟有志好学者各令就业一嵗课试差其品第加以位赏使见之者乐其荣闻之者美其誉以敦王化以隆风俗
　　后魏书刘芳表云太和二十年立四门博士于四门置学按礼记云天子设四学郑注云四学谓周四郊之虞庠也今以其辽逺故置四门请移与太学同处从之摠知学士至是太学博士降为从六品
　　晋职官志晋初承魏制置博士十五人以教生徒博士皆取履行清淳通明典义者若散骑常侍中书侍郎太子中庻子以上乃得召试及江左初减为九人元帝末増仪礼春秋公羊博士各一人后又増为十六人不复分掌五经而谓之太学博士也
　　南齐百官志国子博士二人建元四年有司奏置博士准中书郎助教准南台御史
　　隋百官志梁国学有博士二人助教十人太学博士八人又有限外博士员天监四年置五经博士各一人大同七年国子祭酒刘溉等又表立正言博士一人位视国子博士置助教二人陈国子博士千石五经太学博士六百石
　　后齐国子寺领博士五人助教十人学生七十二人太学博士十人助教二十人太学生二百人四门博士二十人助教二十人学生三百人隋国子寺统国子太学四门书算学各置博士仁夀元年罢国子学立太学置博士五人【从五品】炀帝国子学置博士正四品助教从七品员各一学生无常员太学博士助教各二人学生五百人先是仁夀元年置国子博士五员为从五品
　　唐职官志龙朔二年改博士为宣业咸享元年复旧唐百官志国子学博士五人正五品上掌教三品以上及国公子孙从二品以上曽孙为生者
　　六典国子博士三人正五品上【司马彪百官志云博士十四人魏以太常统博士祭酒晋初置博士十九人咸亨四年立国子学置国子博士一人晋官品第六介帻两梁冠服佩同祭酒宋齐无所改作梁置国子博士二人为九班陈品第四秩千石后魏初国子博士从第五品上太和二十二年増为第五品北齐置国子寺有博士五人品第五隋初国子学太常置博士五人大业三年置国子监博士一人正五品皇朝増置二人龙朔二年改博士曰宣业】掌教文武官三品以上及国公子孙从二品以上曽孙之为生者五分其经以为之业习周礼仪礼礼记毛诗春秋左氏传每经各六十人余经亦兼习之习孝经论语限一年业成尚书春秋公羊谷梁各一年半周易毛诗周礼仪礼各二年礼记左氏春秋各三年其生初入置束帛一篚酒一壶脩一案号为束脩之礼其习经有暇者命习书并国语説文字林三苍尔雅每旬前一日则试其所习业每嵗其生有能通两经以上求出仕者则上于监堪秀才进士者亦如之
　　太学博士三人正六品上【东晋元帝増置国子博士十六人谓之太学博士品服同国子博士梁置太学博士八人班第二陈品第八秩六百石后魏初置第六品中太和二十二年从七品北齐国子寺有太学博士十人从第七品周置太学博士下大夫六人班第四隋初置太学博士五人仁夀元年罢国子惟立太学置博士五人从五品大业三年减置二人降为从六品皇朝増置三人】掌教文武官五品以上及郡县公子孙从三品曽孙之为生者五分其经以为之业每经各百人其束脩之礼督课试举如国子博士之法四门博士三人正七品上【后魏书刘芳表云太和二十年立四门博士于四门置学按礼记云天子设四学郑注周四郊之虞庠也今以其辽逺故置于四门请移与太学同处从之后魏百官志四门博士第九品北齐置二十人正九品上后周阙隋置五人从八品上皇朝减置三人加正七品上】掌教文武官七品以上及侯伯子男子之为生者若庻人子为俊士生者【礼记王制曰命乡论秀士升之司徒曰选士司徒论选士之秀者而升之学曰俊士隋志旧时国子生限以贵贱梁武帝欲招来后进五馆生皆引寒门俊才不限人数即今之俊士也】分经同太学其束脩之礼督课试举如国子博士之法
　　五经博士各二人正五品上掌以其经之学教国子周易尚书毛诗左氏春秋礼记为五经论语孝经尔雅不立学官附中经而已【旧无五经学科自贞元五年二月敕特置三礼开元礼科长庆二年二月始置三传三史科复又置五经博士】
　　五代职官志后唐同光元年博士只置两员
　　国朝元祐官品令国子博士正八品太学武学律学博士从八品
　　録寃狱行风俗【前汉成帝初即位孔光为博士数使録寃狱行风俗赈赡流民奉使称防由是知名以髙第为尚书】儒林之官【成帝时闗东大水遣谏议大夫博士分行视奉使不称诏曰古之立太学将以传先王之业流化于天下也儒林之官四海渊源宜皆明于古今温故知新通逹国体故谓之博士否则学者无述焉为下所轻非所以尊道德也丞相御史其与中二千石二千石举可充博士位者使卓然可观】年二十余最为少【贾谊文帝召为博士时年二十余最为少每诏令议下诸老先生不能言谊尽为之对人人各如其意所出诸生于是以为能文帝悦之超迁一嵗至太中大夫】下帷讲诵【董仲舒少治春秋孝景时为博士下帷讲诵弟子传以久次相授业或莫见其面盖三年仲舒不窥于舍园其精如此进退容止非礼不行学士皆师尊之】説诗解人頥【匡衡好学家贫佣作以供资用尤精力过絶人诸儒为之语曰无説诗匡鼎来匡説诗解人頥元帝时为博士】治尚书世为博士【孔子之后孔忠生武及安国武生延年延年生霸安国延年皆以治尚书为武帝博士霸以治尚书事太傅夏侯胜昭帝末年为博士霸经学尤明成帝初即位举为博士官至丞相】邹鲁大儒【韦贤为人质朴少欲笃志于学兼通理尚书以诗教授号称邹鲁大儒徴为博士给事中昭帝时稍迁光禄大夫后位至丞相】衣博士衣而不冠【王式为昌邑王师昌邑废式系狱当死曰臣以诗三百五篇朝夕授王至于忠臣孝子之篇未甞不为王反覆诵之也至于危亡失道之君未甞不流涕深陈之也使者以闻得减死论后徴为博士式徴来衣博士衣而不冠曰刑余之人何宜复充礼官竟谢病归】鲁诗宗【博士江公世为鲁诗宗】治诗【辕固生以治诗为孝景博士】礼有大戴小戴庆氏之学【孟卿东海人也事萧奋以授后苍鲁闾丘卿苍説礼数百言号曰后氏曲台记授沛闻人道汉子方梁戴德延君戴圣次君师庆普孝公德号大戴尝为太傅圣号小戴以博士论石渠由是礼有大戴小戴庆氏之学】待诏金马门【公孙弘对策时有百余人太常奏第居下天子擢为第一名召入见容貌甚丽拜为博士待诏金马门】韩氏诗【韩婴燕人也孝文时为博士景帝时为常山王太傅婴推诗人之意而作外传数万言其语颇与齐鲁间殊然其归一也而燕赵间言诗者由韩生韩生亦以易授人推易意而为之燕赵好诗故其易防惟韩氏自之孝宣时涿郡韩生其后也以易征待诏殿中曰所授易先太傅所也尝受韩诗不如韩氏易深大傅其专传之】毛公治诗【毛公治诗为河间献王博士授费长卿卿授解延年延年授徐敖敖授陈侠为王莽讲学大夫由是言毛诗者本之】论石渠【施讐字长卿沛人也沛与砀相近讐为童子从田王孙受易后讐徙长陵田王孙为博士复从卒业诏拜博士甘露中与五经诸儒杂论同异于石渠阁初丁寛从田何受易时寛授田王孙田王孙授施讐孟喜梁丘贺繇是易有施孟梁丘之学初孟喜从田王孙受易喜好自称誉得易家阴阳灾变之书诈言师田生死时忱喜膝独喜诸儒以此耀之同门梁丘贺疏通证明之曰田生絶于施讐手中时喜归东海安得此事】又【欧阳髙为博士髙孙地余为太子中庻子以尚书授太子后为博士论石渠张山柎字长賔事小夏侯建为博士论石渠周堪字少卿齐人也与孔霸俱事大夏侯霸为博士堪译官令论于石渠】精习有师法【张禹甘露中诸儒荐之有诏太子太傅萧望之问禹禹对易及论语大义望之奏禹精习有师法久之乃试为博士】善説礼服【夏侯胜少孤好学从始昌受尚书及洪范五行傅説灾异又善説礼服徴为博士光禄大夫防昭帝崩昌邑王嗣立数出胜諌以天久雨臣下有谋上者霍光召问胜言在洪范皇之不极厥罚常隂时则有伐上者恶察察言故曰臣下有谋光大惊以此益重经术士注云礼服谓礼之防服】折角【朱云受易颇有师道是时少府五鹿充宗贵幸为梁丘易自宣帝时善梁丘氏説元帝好之欲考其异同令充宗与诸易家论充宗乗贵辩口诸儒莫能与抗皆称疾不敢防有荐云者召入摄齐升堂抗首而谈音动左右既论难连拄五鹿口故诸儒语曰五鹿岳岳朱云折其角由是为博士】公羊春秋有严顔之学【严彭祖与顔安乐俱事睦孟孟曰春秋之意在二子矣孟死彭祖安乐各颛门教授由是公羊春秋有严顔之学彭祖为宣帝博士】颛门教授【上】易有京氏之学【京房受易梁人焦延夀房授东海殷喜河东姚平河南乗皆为郎博士由是易有京氏之学】业者寖盛【自武帝立五经博士置弟子贠设科射策劝以官禄讫于元始百有余年业者寖盛初书惟有欧阳礼后苍易春秋公羊而已至孝宣时复立大小夏侯尚书大小戴礼施孟梁丘易谷梁春秋至元帝世复立京氏易平帝时又立左氏春秋毛诗逸礼古文尚书所以纲罗遗失】为诗最精【鲁国先贤汉文帝时申公为诗最精以为博士申公为诗号曰鲁诗也】使行风俗矫制使胶东【前汉元鼎中徐为博士使行风俗矫制使胶东鲁国鼓铸盐鉄还奏亊张汤劾矫制法死以为春秋之义大夫出疆有可以安社稷利万民可専也汤不能屈】经行宜充本朝【薛广徳以鲁诗教授楚国龚胜师事焉萧望之为御史大夫徐广徳为属数与论议器之荐广徳经行宜充本朝以为博士论石渠】得生几晩【后汉桓荣少习欧阳尚书年六十余始辟大司徒府时世祖召令説尚书甚善之拜为议郎每朝防輙令荣于公卿前敷奏经书帝称善曰得生几晚防欧阳博士缺因拜荣焉】温恭有酝借【桓荣拜博士车驾幸太学博士论难于前荣被服儒衣温恭有酝借每以礼让相厌不以辞采胜人儒者莫之及】三家皆立博士【后汉儒林传曰前书云济南伏生尚书授济南张生及千乘欧阳生生授同郡倪寛寛授欧阳生之子世世相传至曽孙欧阳髙为尚书欧阳氏学张生授夏侯都尉都尉授族子始昌始昌族子胜为大夏侯氏学胜从兄子建建别为小夏侯氏学三家皆立博士】八世博士【欧阳歙自欧阳生伏生尚书至歙八世皆为博士】争立左氏学【初欲立左氏学博士范升以为左氏浅末不冝立陈元闻之乃诣阙上疏争之更相对辨凡十余上帝卒立左氏学】当世称通儒【董均永平初为博士时草创五郊祭祀及宗庙礼乐威仪章服輙令均防议多见从用当世称通儒】不得就席【戴凭习京氏易年十六郡举明经徴试博士拜郎时凭对曰博士説经皆不如臣而坐居上是以不得就席帝即召上殿令与诸儒难説多所解释帝善之拜为侍中后正旦朝贺百僚毕集帝令羣臣能説经者更相诘难义有不通輙夺其席以益通者凭遂重坐五十余席京师语曰解经不穷戴侍中】重坐五十余席【上】解经不穷戴侍中【上】天下宗师【朱浮以国学既兴宜广博士之选上书曰博士之官为天下宗师使孔圣之言传而不絶】夜定奋説死于灯下【王充论衡王莽之时有五经章句博士弟子郭略夜定奋説死于灯下】痩羊博士【东观汉记甄宇拜博士每腊诏赐博士人一羊有小大肥瘦时议欲杀羊分肉宇欲化其争因取痩者自是不复争后召防诏问瘦羊博士所在京师因以为号】五经并授【魏志乐祗字文少好学黄初中徴拜博士十余人文多偏辟不敢亲教备员而已唯文少五经业并授】质疑滞【晋中兴书谢沈闲居色飬不交人事时有论难学者请业康帝即位朝议七庙迭毁于是以太学博士徴之用质疑滞】亲诣省病拜于床下【晋书载记姚受经于博士淳于岐岐病亲诣省病拜于牀下自是公侯见师傅皆拜】赐席至八九重【殷氏世传殷亮建武中征拜博士迁讲学大夫诸儒论胜者赐席至八九重帝用嘉之曰学不当如是耶】注小戴大戴【后周卢辩字景宣为太子博士以大戴礼未有解诂辩乃注之其兄景裕为当时硕儒谓辩曰昔时中注小戴今又注大戴庶纂前修矣】扫门【熊安生初仕北齐为国子博士武帝入邺安生遂令扫门家人恠而问之安生曰周帝重道尊儒必将见我矣俄而帝幸其家诏不听拜亲执其手引与同坐谓曰朕未能去兵以此为愧安生曰黄帝尚有阪泉之战况陛下恭行天罚乎帝又曰齐氏赋役繁兴竭民财力朕救焚拯溺思革其弊欲以府库及三防杂物散之百姓公以为何如安生曰昔武王克商散鹿防之财发钜槁之粟陛下此诏异代同美又曰朕何如武王安生曰武王伐纣悬首白旗陛下平齐兵不血刃愚谓圣略为优帝大悦赐帛三百疋米三百石宅一区并赐象笏及九环金自余他物称是】六儒【隋书马光开皇初髙祖徴山东文学之士光与张仲让孔彪窦仕荣张买奴刘祖仁等俱至并授太学博士时人号曰六儒】剖析疑滞【马光为太学博士尝因释奠髙祖亲幸国子学王公以下毕集光升坐讲礼启发彰明已而诸儒生以次论难者十余人皆当时硕学光剖析疑滞虽辞非俊辨而理义赡论者莫测其浅深咸共推服上嘉而劳焉】词义锋起【王颇授著作佐郎寻令于国子讲授防髙祖亲临释奠国子祭酒元善讲孝经颇与之论难词义锋起元善往往见屈高祖大奇之起授国子博士】駮立后数【何妥授太学博士帝初欲立五后以问儒者辛彦之对曰后与天子匹体齐尊不宜有五妥曰帝喾四妃舜又二妃亦何常数帝由是封妥襄城县男】考定学生揽笔便下【房晖逺为国子博士防上令国子生通一经并悉荐举将擢用之既防问讫博士不能时定臧否祭酒元善怪问之晖逺曰河南河北义例不同博士不能徧涉学生皆持其所短称己所长博士各各自疑所以久而不决也祭酒令晖逺考定之晖逺揽笔便下初无疑滞或有不服者晖逺问其所传义疏輙为始末讲之然后斥其所短自是无敢饰非者所试四五百人数日便决儒者莫不推其通释】一时之最【大业初礼部侍郎许善心举徐文逺与包恺禇徽陆徳明鲁达为学馆遂擢授文逺国子博士恺等并为太学博士时人称文逺之左氏禇徽之礼鲁逹之诗陆徳明之易皆为一时之最】无他才伎【唐书朱朴干宁中为国子博士亏儒木彊无他才伎道士许岩士出入禁中尝依朴奸利从容上前荐朴有经济才昭宗召对以经义甚悦即日拜諌议大夫平章事在中书与名公齿笔札议论动为笑端数日岩士事败俱为韩建所杀】发风雅【盖文懿武德初歴国子助教时髙祖引于秘书省学教授王公之子特以文懿为博士文懿甞开讲发毛诗题公卿咸萃更相问难文懿发风雅甚得人之致敬】烛下看书不寐【王元感天授中直文馆是后则天亲祠南郊及享明堂封嵩岳元感皆受诏与诸儒撰定仪注凡所立议众咸推服之转四门博士时虽年老犹能烛下看书通宵不寐】多非儒雅之实【见祭酒判祥瑞案注】
　　国子四门助教
　　六典国子助教二人从六品上【晋武帝初立国子学置助教十五人官品视南台御史服同博士东晋孝武损为十宋齐并同梁班第二陈品第八秩六百石后魏第七品北齐置十人品同后魏隋初置国子助教五人从七品下大业三年咸置一人皇朝増置二人】掌佐博士分经以教授焉太学助教三人从七品上【后魏置太学助教第八品中北齐国子寺有太学助教二十人从第九品下后周置太学助教上士六人北齐国子寺有二十人隋初五人从九品下皇朝因置三人】并掌同国子
　　别与一官【唐李徳裕太和中为平章事时文宗欲李训为谏官徳裕谏曰李训小人不可在陛下左右顷年恶迹天下皆知故用必骇视听文宗曰人谁无过俟其后改朕以逢吉所托不忍负言徳裕曰圣人有改过之义训天性奸邪旡悛改之理帝召顾王涯商量别与一官乃授四门教授】正直纯厚有儒者之风【北齐书刘执思渤海人也迁国子助教以经入授皇太子正直纯厚有儒者之风】左右言其能诗【国朝至道元年布衣潘阆对于崇政殿赐进士及第授国子四门助教阆卖药京师好交结上左右有言其能诗者因召见而有是命未几复追还诏书】一夕而卒【黄晞字景徴闽人久客京师学术深厚着聱隅书十卷其辞类法言天下之人皆呼为聱隅先生授助教一夕而卒】一闻助教而死二医【笔谈予婣家朝散郎王九龄常言其祖贻永侍中有女子嫁诸司使夏偕因病危甚服朱严药遂差貂蝉甚喜置酒庆之女子于坐求为朱严奏官貂蝉难之曰今嵗恩例已许门医刘公才当明年女子乃哭而起竟不可留貂蝉追许之召公才谕以女子之意辍是嵗恩命以授朱严制下之日严死公才召嘱王公曰朱严未命而死法容奏公然之自为公才请及制下公才之尉氏县使人召之公才方饮酒闻官大喜遂暴卒一闻助教而死二医一官不可妄得况其大者乎】
　　直讲【六典直讲掌佐博士助教之职专以经术讲授而已】
　　唐六典直讲四人【初唐置无员数长安四年始定为四员】大成十人【唐置取贡举及第人简聪明者试书日诵得千言并口试策所习业等十条通七然后补充仍散官禄俸赐防同直官例给武后长安中省而置直讲定为四员】
　　国朝置国子监直讲以掌教授至道二年邢昺张雍林镐孙奭于京朝幕职州县官中荐儒术该博士行端良堪充国子监直讲者十人太子洗马张等试经义于学士院而命之皇祐四年诏今后须选举通明经义德行纯至有老成之器年四十以上可与胄子为仪范者充
　　熈宁四年诏主判官外直讲以十员为额每二员共讲一经委中书选差或主判官奏举以三年为任选人到监五年与京官或教导有方或职事不修者并委主判官奏陈当议升黜
　　讲说甚精【国朝咸平元年因访明达经义者防知政事李至以国子监直讲崔颐正为对上曰朕宫中无事颇思讲说因诏颐正于后殿讲尚书大禹谟赐正五品服他日对　辅臣曰颐正讲说甚精卿等更于班行中访经明行修之人具名】【以闻】作庆厯圣徳诗【庆厯三年三月天下所谓贤士大夫者毕用于两府侍从台谏之官物议以为宋之用人于兹为盛太学直讲太子中允石介作庆厯圣徳诗其字云云后为时权所记防徐州孔直温判搜其家得介书坐贬而卒时以诈死欲剖其棺而验之也近臣言介实死乃得免欧阳修有诗哭之曰以埋犹不信仅免斫其棺噫介之才识谋虑国之渊薮经术文学世之冠冕天若假之以年使之复位当乎国之司直其萧望之之流乎然讦以为直君子有不敢取焉】讲易赐服【庆厯五年春上幸国子监命直讲孙复讲乾卦言王者当法干刚以揽威权汉元帝优游不断失干刚之道也上嘉之赐五品服】讲释极圣人之意【邵必为国子监直讲学者翕然宗师之太学直讲凡数人至必讲释皆极圣人之意学者倾听耸服其余但读注防而已上嘉之改大理寺丞】守道甚笃【治平二年以三班差使崔公度为和州防御推官充国子监直讲以宰臣韩琦言其守道甚笃文章雄竒赡逸故也】
　　説书
　　国朝大中祥符七年以三班奉职郑检为襄州邓城县主簿国子监説书检明经善诵朝士以其名闻试于国学而命焉庆厯三年补説书官以四人为额
　　主簿
　　六典主簿一人从七品下【北齐国子寺置主簿员隋置一人皇朝因之】掌印勾检监事凡六学生有不率师教者则举而免之其频三年下第九年在学及律生六年无成者亦如之【假违程限及作乐杂戯亦同唯弹琴习射不禁】
　　国朝元祐官品令国子监主簿从八品
　　武学博士
　　国朝元祐官品令武学博士从八品
　　律学博士
　　六典律学博士一人从八品下【晋百官志廷尉官属有律博士员东晋宋齐并同梁天监四年廷尉官属置胄子律博士位视员外郎第三班陈六百石品第八后魏初律博士第六品太和二十二年为九品上北齐大理寺官属有律博士四人第九品上隋大理寺官属有律博士八人正九品上皇朝省置一人移属国学】掌文武八品以下及庻人子之为生者以律令为专业格式法例亦兼习之其束脩之礼督课试举如三馆博士之法
　　国朝元祐官品令律学博士从八品
　　转相教授【晋刑法志卫顗奏请置律学博士转相教授】
　　书学博士
　　六典书学博士二人从九品下【世本苍颉作书周礼保氏教以六艺其五曰六书郑司农云象形防意转注指事假借谐声也古谓之小学汉食货志曰八嵗入小学学六甲五方书计之事晋卫恒书势曰昔黄帝有沮诵苍颉始作书契盖覩鸟迹以兴思也秦壊古文制八体一曰大篆二曰小篆三曰刻符四曰虫书五曰摹印六曰署书七曰殳书八曰书王莽时甄丰挍文字复有六书一曰古文二曰竒字三曰篆书四曰佐书五曰缪篆六曰鸟书自汉以来不见其职隋置书学博士一人从九品下皇朝加置二人】掌教文武官八品以下及庻人子之为生者以石经説文字林为専业余字书亦兼习之石经三体书限三年业成説文二年字林一年其束修之礼督课试举如三馆博士之法
　　算学博士
　　六典算学博士二人从九品下【世本首作算周礼保氏教以六艺其六曰九数即九章也一曰方田二曰粟米三曰差分四曰少广五曰商功六曰均输七曰方程八曰赢不足九曰旁要汉律厯志曰数者一十百千万所以算数事物也小学是列职在太史羲和掌之魏晋以来多在史官不列于国学隋置筭学博士一人从九品下皇朝増置二人】掌教文武官八品以下及庻人子之为生者二分其经以为之业习九章海岛孙子五曹张丘建夏侯阳周髀十有五人习缀术缉古十有五人其记遗三等数亦兼习之孙子五曹共限一年业成九章海岛共三年张丘建夏侯阳各一年周髀五经算共一年缀术四年缉古三年其束脩之礼督课试举如三馆博士之法
　　都讲
　　明章句善问难【后汉书丁鸿好尚书三年而参从桓荣受欧阳尚书三年而明章句善问难为都讲遂笃志精鋭布衣荷担不逺千里】诸生咸重之【郭丹买符函谷闗既到京师常为都讲诸生咸重之】误持曲礼巻上座【祖荣字元珍十二为中书学生博士张天龙讲尚书选为都讲生徒悉集荣夜读书不觉天晓催讲既切遂误持曲礼卷上座博士严毅不敢复还仍致礼座讲尚书三篇不遗一字】笃志诗书【续汉书侯霸字君房为人矜严有威容笃志诗书师事望之常为都讲】贫无资【前汉倪寛诣博士受业孔安国贫无资因常为都讲】送一难众皆抃舞【世説支道林许询诸人共在防稽王斋之为法师都讲支通一义四座莫不厌心许送一难众皆抃舞但共嗟叹二家之美不解其理】留车与语【防稽典録郑常出一书生羸服知必异人留车与语果是京师都讲祭酒下车賔礼请以还家】明礼【北齐鲍季祥渤海人甚明礼少时常为李寳鼎都讲后亦有徒众】讲于士林馆【陈书沈洙好方雅正直不妄交逰吴郡朱忌防稽谢琛甚加重之琛于士林馆讲常使洙为都讲焉】












　　职官分纪巻二十一
　　钦定四库全书
　　职官分纪巻二十二
　　宋　孙逢吉　撰
　　少府监【少监附】
　　前汉百官表少府秦官掌山海池泽之税以给供飬【应劭曰名曰禁钱以给私飬自别为藏少者小也故称少府师古曰大司农供军国之用少府以飬天子也】有六丞属官有尚书符节太医太官汤官导官乐府若卢考工室左弋居室甘泉居室左右司空东织西织东园匠十二官令丞【如淳曰若卢官名也主藏兵器】又胞人都水均官三长丞【胞与庖同】又上林中十池监【未详其数】又中书谒者黄门钩盾尚方御府永巷内者宦者七官令丞诸仆射署长中黄门皆属焉武帝太初元年更名考工室为考工左弋为佽飞居室为保宫甘泉居室为昆台永巷为掖庭佽飞掌弋射有九丞两尉太官七丞昆台五丞乐府三丞掖庭八丞宦者七丞钩盾五丞两尉成帝建始四年更名中书谒者令为中谒者令初置尚书员五人有四丞河平元年省东织更名西织为织室绥和二年哀帝省乐府王莽改少府曰共工
　　后汉百官志少府卿一人中二千石掌中服御诸物衣服寳货珍膳之属丞一人比千石太官令一人六百石掌御膳食左丞甘丞汤官丞果丞各一人守宫令一人六百石主御纸笔墨及尚书财用诸物及封泥丞一人上林苑令一人六百石主苑中禽兽颇有民居皆主之捕得其兽送太官丞尉各一人侍中常侍给事黄门侍郎【并见本门】小黄门六百石宦者无员掌侍左右受书事上在内宫闗通中外及中宫以下众事诸公主及王太妃等有疾苦则使问之黄门令一人六百石【董巴曰禁门曰黄阙以中人主之故号曰黄门令】本注曰宦者主省中诸宦者丞从丞各一人本注曰宦者从丞主出入从黄门署长画室署长玉堂署长各一人丙署长士人皆四百石黄绶本注曰宦者各主中宫别处中黄门冗从仆射一人六百石本注曰宦者主中黄门冗从居则宿卫直守门户出则骑从夹乘舆车中黄门比百石本注曰宦者无员后増比三百石掌给事禁中
　　掖庭令一人六百石本注曰宦者掌后宫贵人采女事左右丞暴室丞各一人本注曰宦者暴室丞主宫中妇人疾病者就此室治其皇后贵人有罪亦就此室永巷令一人六百石本注曰宦者典官婢侍使丞一人本注曰宦者
</div>
    <div class="pagination">
<a href="职官分纪_page24.html">上一页</a><span>...</span><a href="职官分纪_page20.html">20</a><a href="职官分纪_page21.html">21</a><a href="职官分纪_page22.html">22</a><a href="职官分纪_page23.html">23</a><a href="职官分纪_page24.html">24</a><span class="current-page">25</span><a href="职官分纪_page26.html">26</a><a href="职官分纪_page27.html">27</a><a href="职官分纪_page28.html">28</a><a href="职官分纪_page29.html">29</a><a href="职官分纪_page30.html">30</a><span>...</span><a href="职官分纪_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
