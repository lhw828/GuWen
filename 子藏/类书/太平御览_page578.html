<!DOCTYPE html>
<html>
<head>
    <meta charset="UTF-8">
    <title>太平御览 - 第 578 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 578 页/共 737 页</h1>
    <div class="content">又曰：叔文相莒，三年归。其母自织，请其母曰：“文相莒三年，有马千驷，今犹自绩，文之所得事，皆将弃之？”母曰：“妇人不好纺，绩织，必有淫佚之心。”
《韩子》曰：吴起示其妻以组，曰：“为我织组，令如是组。”已就而效之，其组异善，起曰：“非诏也。”使衣而归，其父请往之，起曰：“家无虚言。”
又曰：鲁人身善织屦，妻善织缟，而欲徙於越。或谓之曰：“子必穷矣！”鲁人曰：“何也？”曰：“屦为履之也，而越人舟行；缟为冠之也，而越人被发。以子之所长也，游於不用之国，欲使无穷，其可得乎？”
《国语》曰：勾践非其身之所种则不食，非夫人之所织则不衣，十年不收於国。
焦赣《易林□蒙之无妄》曰：织帛未成，纬尽无名。长子逐免，鹿起失路。
《列女传》曰：孟子之少也，既学而归。孟母方织，问曰：“学何所至矣？”子曰：“自若也。”（言未能博。）母以刀断其织，子惧而问其故，母曰：“子之废学，若吾断斯织也。夫君子，学以立名，问则广知，是以居则安宁，动则远害。今而废之，则是不免於厮役，而无以离於患祸，何以异於织绩而中道废而不为？岂能衣其夫子而长不乏粮食哉？”孟子惧，旦夕勤学不息。
又曰：文伯相鲁，敬姜谓之曰：“吾语汝治国之要，尽在经耳。（经者，总丝缕以成文采，有经国治民之象。）夫幅者，所以正枉也，不可不强，故幅可以为将。（枉，曲也。幅强乃能正曲，将强乃能除乱，以幅喻将也。）昼者，所以均不服也，故昼可以为正。（昼，傍也。正，官长也。缌缕得昼，以喻徒庶得长而後齐。）物者，所以治芜与莫莫也，故物可以为都大夫。（物谓一文墨也。不知丈尺多少，使意世与芜而莫莫也。都大夫，主治民理众也。）持交而不失，出入不绝者，悃也，以为大行人。（悃，使缕交错出入不失理也。似大行人，交好邦国不离也。大行人，主使命者。）推而往，引而来者，综也，综可以为关内之师。（综，惟缕令往，引之令来，似开内师收合人众，使令有节。关内师，主境内之师众。）主多少之数者，均也，均可为内史。（均谓一齿，受一缕多少有数，犹内史之治民也。）服重任，行远道，正直而固者，轴也，可以为相。（相当大任，坚固不倦，死而後已，有若轴。）舒而无穷者，摘。摘者，可以为三公。”（摘谓胜也，舒而不穷。喻三公道德洁备，无匮竭也。”）文伯载拜受教。
《孝子传》曰：董永性至孝，而家贫。父死，卖身以备棺敛。既葬，即诣主人，将偿其直。路逢一女子，云能织，愿为永妻。永不得已与同诣主人。问其故，永具以对。主人曰：“必尔者，但令尔妇为我织缣百匹。”於是妻为主人织，十日，百匹具焉。主人大惊，即遣永夫妻。妻出门，谓永曰：“我，天之织女也，卿笃孝，卖身葬父，故天使我为卿偿债耳！”言终，忽然不见。
《仇池记》曰：仇池县库下，悉安织婢绫罗绢布数十张机。
崔元始《正论》曰：仆前为五原太守，土地不知缉绩，冬至，积草伏卧其中。若见吏，以草缠身，令人酸鼻。吾乃卖储峙，得二十馀万，诣雁门广武迎织师，使巧手作机及纺，以教民织。具以上闻。
《古艳歌》曰：孔雀东飞，苦寒无衣。为君作妻，中心恻悲。夜夜织作，不得下机，三日载匹，尚言吾迟。
古歌辞曰：大妇织绮罗，中妇织流黄。小妇无所为，挟琴上高堂。大人且徐徐，调弦遽未央。
古诗曰：迢迢牵牛星，皎皎河汉女。纤纤擢素手，扎扎弄机杼。
《被徒元书》曰：宜修田农，作园圃，织纺绩，为坐作之本利。常令供养之物有兼副。
纺绩
《左传□昭公十九》曰：初，莒有妇人。莒子杀其夫，以为嫠妇。（寡妇为嫠。）及老，托於纪鄣，纺焉以度而去之。（因纺纟卢连所纺，以度城而藏之，以待外攻者，欲以报仇。）及师至，则投诸外。（投绳城外，随之而出。）
《毛诗□国风□东门之》曰：不绩其麻，市也婆娑。（《笺》云：绩麻丝，妇人之事也，今也不为。）
又曰：八月载绩，载玄载黄，我朱孔阳，为公子裳。（载绩丝事毕而麻事起矣。）
《汉书》曰：张安世尊为公侯，食邑万户。身衣弋绨，夫人自纺绩。
又曰：冬，民既入，妇人同巷相从夜织。妇女一月得四十五日。必相从者，所以省费燎火，同巧拙，而合习俗也。
《晋书》曰：郑袤妻曹氏，事舅姑甚孝，躬纺绩之勤，以充奉养。
《南史》曰：宋袁粲幼孤，饥寒不足。母琅邪王氏，太尉长史延之女也，躬事绩纺，以供朝夕。
又曰：齐刘楷为交州，与垣昙深同行，昙深未至交州而卒。昙深妻郑字献英，荥阳人，时年二十；子文凝，始生。仍随楷到镇，昼夜纺织。居一年，私装了，乃告楷求还。
又曰：梁武丁贵嫔少时，与邻女月下纺绩，诸女并患蚊蚋，而贵嫔弗之觉也。乡人魏益将聘之，及成，而武帝镇樊城，尝登楼以望，见汉滨五采如龙，下有女子擘纟光，则贵嫔也。又，丁氏因人以闻之於帝，帝赠以金环，纳之，时年十四。
又曰：诸暨东ㄜ里屠氏女，父失明痼疾，亲戚相弃，乡里不容。女移父母，远住舍，昼采樵，夜纺绩，以供养父母。
《陈书》曰：陈灵洗为公侯，数妾无游手，并督之纺绩。至於散用赀财，亦不俭吝。
《隋书》曰：孝妇覃氏者，上郡锺氏妇也。与其夫相见，朱几而夫死。时年十八，事後姑以孝闻。数年之间，姑及伯叔皆相继而死。覃氏躬自节俭，昼夜纺绩，畜财十年而葬八丧，为州里所敬。上闻，而赐米百石，表其门闾。
又曰：郑善果母，清河崔氏，既寡之後，恒自纺绩，每夜分寐。善果曰：“儿封侯开国，位居三品，秩俸幸足，母何自勤如是耶？”答曰：“呜呼！汝年已长成，吾谓汝知天下之理，今闻此言，故犹未也。至於公事，何由济乎！今此秩俸，乃是天子报尔先人之用命也，当须散赡六姻，为先君之惠，妻子奈何独擅其利，以为富贵哉？又丝纺绩，妇人之务，上自王后，下至大夫士妻，各有所制。若堕业者，是为骄逸。吾虽不知礼，其可自败名乎？”
《唐书》曰：永泰二年夏，赐安南节妇金氏两丁侍养。金氏本贼帅陶齐亮之母，以忠义训齐亮，齐亮不受，遂与齐亮绝。自绩而衣，自田而食，州里称之。仍诏本道使每季给银二两，充衣服以终其身。
《国语》曰：鲁公父文伯退朝朝其母，母方绩，文伯曰：“以蜀之家，而主犹绩，（言家有宠，不当绩也。）惧忄干季孙之怒也。（季孙康子位尊，又为大宗。）其以蜀为不能事主乎？”其母叹曰：“鲁其亡乎！使僮子备官，而未之闻耶？”（僮蒙不达也。言已居官而未闻道。）
《春秋後语》曰：甘茂奔齐，路逢苏代，将为齐使於秦。甘茂曰：“臣得罪於秦，逃遁至此，（遁，潜也。）无所容迹。（容迹，犹容足也。）吾闻贫人女与富人会绩，贫人女曰：‘我无钱以买烛，而子烛幸有光，子可以分我馀光，无损子明，而得一斯便焉。’（斯，在也。言贫女子此一便也。）今臣困，而子方使秦而当路矣。茂之妻子在秦，愿君以馀光振之。”（振，整也。又赡给之义。）苏代许诺。
《列女传》曰：齐女徐吾者，东海上贫妇人也。邻妇李吾之属合烛相从夜绩，徐吾曰：“我无以买烛，而子之火光有馀，分我馀光，无损子明，而我为斯便，不亦可乎？”
《异苑》曰：昔有老姥雨夜纺绩，断，失钅奏所在，姥独骂云：“何物鬼担去？”户外即有应，言“暂寄避雨，实不偷钅奏。宜自执觅。”姥惊惧，窥外，无所见，钅奏亦寻获。
《王子年拾遗记》曰：魏文帝所爱美人薛灵芸，常山人，父业经为郑乡亭长，母陈氏随业舍於亭傍。芸年十七，生居贫贱，至夜每聚邻妇夜绩，以麻蒿自照。
漂
《说文》曰：漂，水中击絮也。
《史记》曰：韩信从下乡城下钓，有漂母，见信饥，饭信，竟漂数十日。
《越绝书》曰：伍子胥至溧阳，见一女子击絮於濑水中，子胥曰：“岂可得餐乎？”女曰：“诺。”即发其箪饭，清其壶浆而与之。子胥谓女子：“毋令之露。”子胥行五步，还顾，女子自投濑水之中。（《吴越春秋》同。）
《庄子》曰：宋人有善为不龟手之药者，世世以纟光为事。（郭象注曰：其药能令手不拘折，故常漂絮於水中也。）
浣
《礼记□礼器》曰：晏平仲祀其先人豚肩不掩豆，浣衣濯冠以朝，君子以为隘矣。（隘犹狭陋也。祀不以火牢，与无田者同，不盈礼也。大夫、士有田则祀，无田则荐。浣衣濯冠，俭不务新。）
又《内则》曰：父母舅姑冠带垢，和灰请漱；衣裳垢，和灰请浣。（手曰漱，足曰浣。和，渍也。）
又曰：是日也，妻以子见於父，贵人则为衣服。由命士以下，皆漱浣。（贵人，大夫以上也。由，自也。）
又曰：妾子生，三月之未，漱浣夙齐，见於内寝。
《毛诗□葛覃》曰：薄我私，薄浣我衣。（，烦也。私，燕服也。妇人有副盛饰，以朝事舅姑，接见于宗庙，进见于君子，其馀则私也。浣谓濯之耳。）
又《柏舟》曰：心之忧矣，如匪浣衣。（如衣之不浣矣。《笺》云：衣之不浣，则愦辱无照察。）
《汉书》曰：石奋以上大夫禄归老于家，长子建为郎中，令少子庆为内史。建老白首，万石君尚无恙。每五日，洗沐归谒，亲入子舍，窃问侍者，取亲中裙厕プ身自浣洒，（师古曰：亲谓父也。中裙，若今言中衣也。厕プ者，近身之小衫，若今小衫也。）复与侍者，不敢令万石君知之，以为常。
《晋书》曰：王师败绩於汤阴，百官侍卫莫不溃散。惟嵇绍以身捍卫，遂被害於帝侧，血溅御服，天子深哀叹之。及事定，左右欲浣衣，帝曰：“此嵇侍中血，勿去。”
又曰：郑袤妻曹氏食无重味，服浣濯之衣。
《宋书》曰：左仆射谢景仁性严整洁，居宇净丽。每坐，辄唾左右人衣，事毕，即听一日浣濯。每欲唾，左右争来受之。
又曰：江湛为吏部尚书，家甚贫，不营财利，饷馈盈门，无一所受，无兼衣馀食。尝为上所召，遇浣衣，称疾，经日衣成，然後起。
《梁书》曰：武帝虽衣浣衣，而左右衣必须洁。尝有侍臣，衣带卷摺，帝怒曰：“卿衣带如绳，欲何所缚？”
又曰：昭明太子统欲以己率物，服御朴素，身衣浣衣，膳不兼肉。
《南史》曰：陈王逡之衣裳不浣，几案尘黑。
《唐书》曰：肃宗性俭约，衣服无绮绣。尝出衣袖示韩择木曰：“朕已三浣矣。”
《淮南子》曰：楚庄王诛里史，孙叔敖制冠浣衣。
仲长子《昌言》曰：攻玉以石，浣布以灰。
《龙鱼河图》曰：妇人无以夫衣合集浣之，使之不利。
《韩诗外传》曰：孔子南游适楚，至阿谷隧，有处子佩璜而浣者。孔子抽觞以受子贡，曰：“以观其辞。”子贡曰：“将南之楚，逢天之暑，欲乞一饮。”妇人曰：“阿谷之隧，隐曲之，其水载清，流而趣海。欲饮则饮，何问婢子？”
《风俗通》曰：东海王景兴议曰：“晏平仲以齐君奢，故浣其朝冠，振其鹿裘。”
卷八百二十七　资产部七
市
《说文》曰：市，买卖所也。
《周礼□天官下□内宰》曰：凡建国，佐后立市，设其次，置其叙，正其肆，陈其货贿，出其度量淳制，祭之以阴礼。（市朝者，君所以建国也。建国者必面朝後市，王立朝而后立市，阴阳相承之义。）
又《地官下□司市》曰：司市掌市之治教、政刑、量度、禁令。（量，豆区斗斛之属。度，丈尺也。）大市，日侧而市，百族为主；朝市，朝时而市，商贾为主；夕市，夕时而市，贩夫贩妇为主。（市，杂聚之处。言主者，谓其多。）国君过市，则刑人赦；夫人过市，罚一幕；世子过市，罚一；命夫过市，罚一盖；命妇过市，罚一帷。
又曰：司掌宪市之禁令，禁其斗嚣者与其乱者、出入相陵犯者、以属游饮食于市者。（嚣，喧也。郑司农云：以属游饮食，群饮食者。）若不可禁，则搏而戮之。
又《秋官□掌戮》曰：凡杀人者踣诸市，肆之三日，刑盗于市。（踣，僵尸也。肆犹申也，陈也。凡言刑盗，罪恶莫大焉。）
《周礼□冬官□匠人》曰：左祖右社，面朝後市。（王宫所居也。祖，宗庙。面犹乡也，王宫当中经之途也。）
《礼记□月令□仲秋》曰：是月也，易关市，来商旅，纳货贿，以便民事。四方来集，远乡皆至，则财不匮，上无乏用，百事乃遂。（易关市，谓轻其税，使民利之。商旅，贾客也。匮亦乏也。遂犹成也。）
又《王制》曰：有圭璧金璋，不粥於市；命服命车，不粥於市；宗庙之器，不粥於市；牺牲，不粥於市；戎器，不粥於市；用器不中度，不粥於市；兵车不中度，不粥於市；布帛精粗不中数，幅广狭不中量，不粥於市；奸色乱正色，不粥於市；锦文珠玉成器，不粥於市；衣服饮食，不粥於市；五谷不时，果实未熟，不粥於市；草木不中伐，不粥於市；（伐之非时，不中用。）禽兽鱼鳖不中杀，不粥於市。（杀之非时不中用。）
又曰：命市纳贾，以观民之所好恶、志淫好辟。（市，典市者。贾，谓物贵贱厚薄也。质则用物贵，淫则侈物贵，民之志淫邪，则其所好者不正。）
又曰：爵人於朝，与士共之；刑人於市，与众弃之。（必共之者，所以审慎之也。《书》曰：古明德慎罚。）
《左传□文公》曰：夫人姜氏归於齐，大归也。（恶视之母出姜也。嫌与有罪出者异，故复发传。）将行，哭而过市，曰：“天乎！仲为不道，杀嫡立庶。”市人皆哭，鲁人谓之哀姜。
又《宣公上》曰：晋人获秦谍，杀诸绛市，六日而苏。
又《宣公下》曰：楚子使申舟聘于齐，不假道于宋，及宋，宋人杀之。楚子闻之，怒，投礻而起，履及於窒皇剑，及於寝门之外，车及蒲胥之市。秋，楚围宋也。
又《昭公三年》曰：齐景公欲更晏子之宅，曰：“子之宅近市，湫隘嚣尘，不可以居，（湫，下；隘，小也。嚣，声；尘，土也。）请更诸爽垲者。”（爽，明。垲，燥。）辞曰：“君之先臣容焉，（先臣，晏子之先人。）臣不足以嗣之，於臣侈矣。（侈，奢也。）且小人近市，朝夕得所求，小人之利也。敢烦里旅？”（旅，众也。不敢劳众为己宅。）公笑曰：“子近市，识贵贱乎？”对曰：“既利之，敢不识乎？”
又《昭公十九年》曰：“楚令尹子瑕言蹶由於楚子曰：“彼何罪？谚所谓‘室於怒，市於色’者，楚之谓矣！（言灵王恕吴子而执其弟，犹人忿於室家而作色於市人。）舍前之忿可也。”乃归蹶由。（言楚子能用善言。）
《毛诗□国风》曰：《东门之》，疾乱也。幽公淫荒，风化之所行，男女弃其旧业，亟会於道路，歌舞於市井尔。
又曰：《定之方中》，卫文公徙居楚丘，始建城市，而营宫室。
《论语比考谶》曰：从善绎绎，纟强负如归市。（爵不失德，故耻无道主，徒归茂德之君。绎绎，相寻及之貌。）
《古史考》曰：神农作市。高阳氏衰，市官不修。祝融修市。
《战国策》曰：王孙假年十五，事闵王。王出走，失王之处。其母曰：“汝事王，王出走，汝不知其处，汝尚何归？”王孙假乃入市中，曰：“淖齿乱齐，杀闵王，欲与我者袒右。”市人从者四百人，与之诛淖齿。
又曰：齐桓公宫中九市，管仲为三归之家，以掩桓公之非也。
《汉书》曰：曹参相齐，使者召参去，属其後相曰：“以齐狱市为寄，慎勿扰也。”後相曰：“治无大於此者乎？”参曰：“夫狱市者，所以并容也。今若扰之，奸人安所容乎？”
又曰：楚王戊与吴通谋，申公、白生二子谏不听，乃胥靡之，（应邵曰：《诗》云：“若此无罪，沦胥以铺。”靡，刑名也。晋灼曰：胥，相也。亦靡随。）衣之赭衣，使杵臼雅舂於市。
又曰：尹翁归，河东平阳人，晓习文法。大将军霍光秉政，诸霍在平阳，奴客持兵入市斗变，吏不能禁。及翁归之为市门吏，莫敢犯者。
又曰：何武兄弟五人，皆为郡吏，郡县敬惮之。武弟显家有市籍，租常不入，县数负其课。市啬夫求商辱捕显家，显怒，欲以吏事中商。武曰：“以吾家租赋繇役不众为先奉公吏，不亦宜乎？”
又曰：“刺绣文，不如倚市门。”此言末业，贫者之资也。
又曰：司隶校尉解光奏王根“纵横恣意，大治宫室，第中起土山立两市，殿上赤墀，户下青琐”。
又曰：永平中，王尊为京兆尹，拊循贫弱，不私豪强。长安宿豪大猾东市贾万城、西万章、箭张禁、酒赵放，（晋灼曰：箭张禁、酒赵放，此二人作酒、箭之家。）尊以正法按诛，皆伏其辜。
又曰：人君不理，则畜贾游市，乘民之不给，百倍其本矣。
《後汉书》曰：寇恂为颍川太守。执金吾贾复在汝南，部将杀人于颍川，（部将，谓军部之下小将也。）恂捕得系狱。时尚草创，军营犯法，率多相容。恂乃戮之於市，复以为耻。
《东观汉记》曰：樊君重治家产业，起治庐舍高楼阁，陂池灌注，竹木成林，六畜，杂果，檀漆桑麻，门成市。
又曰：江革客东海下邳，佣赁以养父母。下邳知其孝，市买辄与好善者，虽无钱，任贳与之。
又曰：光武以蔡遵为市令，上家人犯法，遵格杀之。
《东观汉记》曰：闵仲叔客居安邑，老病家贫，不能买肉，日买一片猪肝，屠或不肯为断也。安邑令出，敕市令，遂买得。仲叔怪问，其子道状，乃叹曰：“闵仲叔岂以口腹累安邑耶？”遂去之沛。
又曰：京兆尹阎兴召第五伦署督铸掾，领长安市，平铨衡，正斗斛。其後小民争讼，辄云：“第五掾平市，无奸枉欺诈之巧。”
又曰：更始在长安，官爵多群小，里闾语曰：“使儿居市，决作者不能得佣，之市空返。”问何故，曰：“今日骑都尉往会日也。”犹是四方不复信向京师。
又曰：王郎起，上在蓟，郎移檄购上。上令王霸至市中募人，将以击郎。市人皆大笑，举手揶揄之，霸惭而去。
又曰：窦融请孔奋置议曹掾，守姑臧长。天下扰乱，惟西河独安，而姑臧称为富邑，通货胡羌，市日四合。每居县者，不盈数日，辄致丰积。
</div>
    <div class="pagination">
<a href="太平御览_page577.html">上一页</a><span>...</span><a href="太平御览_page573.html">573</a><a href="太平御览_page574.html">574</a><a href="太平御览_page575.html">575</a><a href="太平御览_page576.html">576</a><a href="太平御览_page577.html">577</a><span class="current-page">578</span><a href="太平御览_page579.html">579</a><a href="太平御览_page580.html">580</a><a href="太平御览_page581.html">581</a><a href="太平御览_page582.html">582</a><a href="太平御览_page583.html">583</a><span>...</span><a href="太平御览_page579.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
