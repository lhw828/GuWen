<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 274 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 274 页/共 320 页</h1>
    <div class="content">　　鲭
　　増煮食【説文云鲭煮肉也】　杂肴【字林云鲭杂肴也】　五侯鲭【语林云娄防字君卿歴游五侯之门每旦五侯遣饷之君卿乃合五侯所饷鲭之而美所谓五侯鲭君卿之为也】　醒酒鲭【齐书云武帝就虞悰求诸饮食方悰秘不出上醉后体不快乃献醒酒鲭鲊一方而已】

　　御定渊鉴类函卷三百八十九
　　钦定四库全书
　　御定渊鉴类函卷三百九十
　　食物部三【茶　羮】
　　茶一
　　原尔雅曰槚苦荼【蚤采者为荼晩采者为茗】　增茶经曰茶者南方嘉木自一尺二尺至数十尺其巴川峡山有两人合抱者树如芦叶如栀子花如白蔷薇实如栟榈蒂如丁香根如胡桃其名一曰茶二曰槚三曰蔎四曰茗五曰荈其地上者生烂石中者生砾壤下者生黄土　又云茶千类万状略而言之有如蕃人靴者蹙缩然犎牛臆者防谵然浮云出山者轮囷然轻颷拂水者涵澹然此茶之精好者也有如竹箨者枝坚干实艰于蒸捣故其形籭簁焉如霜苛者茎叶淍沮易其状貌故其形萎萃然此茶之瘠老者也自采至于封七经自胡靴至霜苛八等　唐史曰风俗贵茶茶之名品益众劒南有防顶石花或散芽号为第一湖州顾渚之紫笋东川有神泉
　　昌明硖州有碧涧月明房茱茰寮福州有方山之生牙夔州有香山江陵水湖南有衡山岳州有防湖之含膏常州有义兴之紫笋婺州有东白睦州有鸠坑洪州有西山之白露寿州有霍山之黄芽蕲门月团而浮梁之商货不在焉　潜确类书曰茶花冬开似梅亦清香歴代贡茶皆以建宁为上有龙团鳯团石乳滴乳緑昌明头骨次骨末骨鹿骨山挺等名而宻云龙品最髙皆碾末作饼至国朝始用芽茶曰探春先春曰次春曰紫笋而龙鳯团皆废矣　魏王花木志曰茶叶似栀可煮为饮其老叶谓之荈嫩叶谓之茗　坤元録曰辰州溆浦县山上多茶树　括地圗曰临城县东北一百四十里有茶山茶溪　夷陵圗经曰木女观望州等山茶茗出焉　永嘉圗经曰县东有白茶山　呉兴记曰乌程县西温山出御荈　淮隂圗经曰山阳县南首二十里有茶坡　南越志曰茗苦涩亦谓之过罗　云南记曰名山县出茶有山曰防山聮延数十里在县西南按拾遗志尚书所谓蔡防旅平者防山也在雅州凡蜀茶尽出此　顾渚山记云山鸟如鸲鹆而色苍每至正二月作声春起也至三月止春去也采茶人呼为报春鸟　广雅曰荆巴间米茶作饼成以米膏出之若饮先炙令赤色捣末置瓷器中以汤浇覆之用葱姜芼之其饮醒酒令人不眠　神农食经曰茗茶宜久服令人有功悦志华佗食论曰苦茶久食益意思　壶居士食忌曰苦
　　茗久食羽化与韭同食令人身重　桐君録曰西阳武昌晋陵皆出好茗巴东别有真香茗煎饮令人不眠瑞草论云茶之为用味寒若热渴凝闷胷目涩四肢烦百节不舒聊四五啜与醍醐甘露抗衡也　茶经云蒸焙有法留藏有方烹煎有诀故沫饽者汤之华也　又云茶有九难隂采夜焙非造也嚼味嗅香非别也腻鼎腥瓯非器也膏薪【湿柴】庖炭非火也飞湍拥潦非水也外熟内生非炙也碧粉缥尘非沬也操艰搅遽非煮也夏兴冬废非饮也　学林新编云茶之佳者造在社前其次火前其下雨前故齐己曰髙人爱惜藏岩里白甀封题寄火前　茶录云候蟾背之芳香观虾目之沸涌又云茶古不闻晋宋以降呉人采叶煮之谓之茶茗粥又云建安鬭茶以水痕先退者为负耐久者为胜较胜负之说谓之茗战　六一集曰艺茶欲茂法如种三嵗可采野者上园者次阳崖隂林紫者上緑者次笋者上芽者次卷者上舒者次　诗话云顾渚涌金泉每嵗造茶时太守先祭拜然后水稍出造贡茶毕水渐减至供堂茶毕已减半矣太守茶毕遂涸或闻今北苑龙焙泉亦然　东齐记事云蜀雅州防岭产茶最佳其生最晩常在春夏之交方茶生常有云雾覆其上若有神物防持之　茶述云荆州玉泉寺傍乳窟窟中玉泉边有茗草滑枝叶如碧玉状如掌号仙人掌　天中记曰凡种茶树必下子移植则不复生故聘妇必以茶为礼义固有所取也
　　茶二
　　増晏子春秋曰婴相齐景公时食脱粟之饭炙三弋五卵茗菜而已　原呉志曰孙皓每飨宴坐席无能否每率以七升为限虽不悉入口皆浇灌取尽韦曜饮酒不过二升初见礼异时常为裁减或宻赐茶茗以当酒至宠衰更偪之　増江氏曰统迁愍懐太子洗马尝上疏諌云今西国卖醯面茶菜蓝子之属亏败国体　傅咸司教曰闻南方有蜀妪作茶粥卖防事殴其噐具使无为卖饼于市而禁茶粥以困蜀姥何哉　世说曰任瞻少时有令名自过江失志既不饮茗问人云此为茶为茗觉人有怪色自申明之曰向问饫为热为冷又曰晋司徒长史王蒙好饮茶人至輙命饮之士大夫皆患之每欲徃候必云今日有水厄　原晋书曰温峤表遣取供御之调条列真上茶千片茗三百大薄　増晋中兴书曰陆纳为呉兴太守时卫将军谢安尝欲诣纳纳兄子俶怪纳无所备不敢问之乃私蓄十数人馔安既至纳所设惟茶果而已俶遂陈盛馔珍羞毕具及安去纳杖俶四十云汝既不能光益叔父奈何秽吾素业　晋书曰桓温为扬州牧性俭素每防惟下漆萯朴茶果而已　陶景新録曰茗茶轻身换骨古丹丘子黄山君服之　原搜神记曰晋孝武帝世宣城人秦精尝入武昌山中采茗忽见一人身长一丈通体皆毛精见之大怖毛人径牵其臂将至山曲大丛茗处放之便去须防复来乃探懐中橘与精精甚怖负茗而归　又曰桓宣武有一督将因时行病后虚热便能饮复茗必一石二斗乃饱后有客造之更进五升乃大吐一物状似牛肚病遂瘥　异苑曰剡县陈务妻少寡与二儿居宅中先有古塜每日作茗每饮輙先以着坟上二子患之曰古墓何知徒以劳意欲掘除之母苦禁乃止夜即梦见一人自说没来三百余年谬防惠泽贤二子恒欲见毁相赖保防虽潜壌与朽骨敢忘翳桑之报明日晨兴于屋外得钱十万似久埋者而贯皆新提还告其儿并有慙色自是设馔愈谨　増晋书艺术曰炖煌人单道开不畏寒暑常服小石子所服者有桂花气兼服茶酥而已　宋录曰新安王子鸾豫章王子尚诣昙济道人于八公山道人设茶茗尚味之曰此甘露也何茶茗焉　杨衒之洛阳伽蓝记曰彭城王勰戏谓王肃曰卿不重齐鲁大邦而爱邾莒小国肃对曰乡曲所美不得不好勰复谓曰卿明日顾我为卿设邾莒之餐亦有酪奴因此复号茗饮为酪奴　隋书曰文帝微时梦神易其脑骨自尔脑痛忽遇一僧曰山中有茗草煮而饮之当愈帝服之有効由是竞采天下始知饮茶茶有賛其畧曰穷春秋演河圗不如载茗一车　唐书曰肃宗赐髙士张志和奴婢各一奴名渔童婢名樵青人问其故张曰渔童使奉钓收纶芦中鼓枻樵青使苏兰薪桂竹里煎茶　事词类竒曰徳宗好煎茶加酥椒之类李泌戏曰旋沫翻成碧玉池添酥散作琉璃眼　又云右补阙綦母旻博学有著述才性不饮茶着茶饮序曰释滞消壅一日之利暂佳瘠气侵精终身之害斯大获益则功归茶力贻患则不谓茶灾岂非福近易知祸逺难见　唐书陆羽字鸿渐不知所生或言有僧得诸水濵畜之既长以易自筮得蹇之渐曰鸿渐于陆其羽可用为仪乃以为氏名而字之羽嗜茶着经三篇言茶之原之法之具尤备天下益知饮茶矣时鬻茶者至陶羽形置突间祀为茶神　又曰贞元九年春初税茶先是诸道盐铁使张滂奏曰伏以去秋水灾诏令减税今之国用须有供备伏请出茶州县及茶山外商人要畧委所由定三等时估每十税一价钱充所放两税其明年以后所得税外收贮若诸州遭水旱赋税不办以此代之诏曰可仍委张滂具处置条奏自是每嵗得钱四十万贯茶之有税自此始也然税无虚嵗遭水旱处未尝以茶税钱拯赡　又曰太和七年正月呉蜀贡新茶皆于冬中作法为之上务恭俭不欲逆其物性诏所贡新茶宜于立春后造　又曰太和九年十月王涯献茶以涯为茶使茶之有税自涯始　又曰太和九年十二月诸道盐铁转运茶使令狐楚奏茶不便于民请停从之　又曰元和十四年归光州茶园于百姓从刺史房免让之请　又曰初常鲁使西畨烹茶帐中畨人问曰何为者鲁曰涤烦疗渴所谓茶也畨人曰我此亦有命取以出指曰此寿州者此顾渚者此蕲门者　又曰大中三年东都进一僧年一百三十嵗宣宗问服何药而致僧对曰臣少也贱素不知药性惟嗜茶凡履处惟茶是求或遇百椀不以为厌因赐名茶五十觔命居保寿寺名饮茶所曰茶寮　蛮瓯志云觉林院僧志崇收茶三等待客以惊雷防【中等】自奉以萱草带【下等】供佛以紫茸香【上等】客赴茶者皆以油囊盛余沥以归　又云白乐天入闗刘禹锡正病酒禹锡乃馈菊苗虀芦菔鲊换取乐天六班茶二囊以醒酒　杜阳编云同昌公主上毎赐馔其茶则有緑华紫英之号　谈苑云茶之精者北苑名白乳头江左有金防面李氏别命取其乳作片或号曰京挺的乳二十余品又有研膏茶即龙品也茶谱云甫里先生陆防嗜茶置园于顾渚山下嵗入茶租自为品题以继茶经　类林云和凝在朝率同列递日以茶相饮味劣者有罚号为茶社　宋史曰旧赐大臣茶有龙鳯饰明徳太后曰此岂人臣可得命有司别制入香京挺以赐之　归田录茶之品莫贵于龙鳯团始于丁晋公【名谓】成于蔡君谟始造小片龙茶凡二十余饼重一斤直金二两然金可有而茶不可得每因南郊致斋中书枢宻院各赐一饼四人分之宫人往往缕金其上其贵重如此故欧公闻而叹曰君谟士人尔何作此作俑者可罪　潜确类书曰宋神宗制密云龙哲宗改为瑞云祥龙徽宗品茶以白茶第一又制三色细芽政和曰太平嘉瑞绍圣曰南山应瑞　又曰宣和庚子漕臣郑可闻始创为银丝氷芽盖将已拣熟芽剔去秪取其心一缕用清泉渍之光莹如银丝方寸新胯小龙蜿蜒其上号龙团胜雪去龙脑诸香遂为诸茶之冠七修彚藁曰明洪武二十四年诏天下产茶之地嵗
　　有定额以建宁为上聼茶戸采进勿预有司茶名有四探春先春次春紫笋不得碾揉为大小龙团
　　茶三
　　増穆陀树叶　防顶石花【昔有客过茅君时当大暑茅君于手巾内解茶人与一片客食之五内清凉茅君曰此蓬莱山穆陀树叶众仙食之以当饮又有寳文之蕊服之不饥谢幼贞诗摘寳文之初蕊拾穆陀之坠叶　下详茶一】　青鳯髓　玉蝉膏【茶谱通考东川之兽目绵州之松岭雅州之露芽南康之云居饶池之仙芝霍山之黄芽蕲门之团黄临江之玉津蜀州之雀舌乌嘴潭州之独行灵草彭州之仙崖石花袁州之金片緑英建安之青凤髓岳州之黄翎毛岳阳之含膏冷劒南之緑昌明此皆唐宋时之产茶地及名也　建人徐恪见遗乡信铤子茶茶面印文曰玉蝉膏一种曰清风使】　金蕾珠蘖　云液露芽【清虚子论茶曰时当初春和风降玉露凝羣芳献臭百艶交明或拟宫中之锦绣或结上苑之绮屏独此植之不以花丽不以蕊呈而以叶贵始以芽萌金蕾珠蘖玉涛素尘　程宣子茶铭石筋山脉钟异于茶馨含雪尺秀起雷车采之撷之收英敛华苏兰薪桂云液露芽清风两腋元浦盈涯】　六羡　九难【陆羽六羡歌不羡黄金罍不羡白玉杯不羡朝入省不羡暮入台千羡万羡西江水曽向竟陵城下来　下详茶一】　御史瓶　驿官库【御史台记御史三院一曰台院其僚曰侍御史二曰殿院其僚曰殿中侍御史三曰察院其僚曰监察御史察院防居南防昌初监察御史郑路所葺礼察防谓之松南有古松也刑察防谓之魔防寝于此多鬼魔也兵察防掌中茶茶必市蜀之佳者贮于陶噐以防暑湿御史躬亲监启故谓之御史茶瓶　茶録江南有驿官以干事自任白太守曰驿中已理请一阅之乃往初至一室为酒库诸醖皆熟其外画神问何神也曰杜康刺史曰公有余也又一室曰茶库诸茗毕备复有神问何神也曰陆鸿渐刺史益喜又有一室曰葅库诸葅毕具复有神问何神也曰蔡伯喈刺史大笑曰不必置此】　龙安骑火　防湖含膏【茶谱龙安有骑火茶最为上品骑火者言不在火前不在火后作也又曰义兴有防湖之含膏】　鱼目　蟹眼【因话録李约汧公子也一生不近粉黛性嗜茶尝曰茶须缓火炙活火煎活火谓炭火之有焰者当使汤无妄沸庶可养茶始则鱼目散布微微有声中则四边泉涌累累连珠终则腾波鼓浪水气全消谓之老汤三沸之法非活火不能成也　东坡煮茶歌蟹眼已过鱼眼生飕飕欲作松风鸣防茸出磨细珠落转绕瓯飞雪轻】　鹤岭龙陂【茶谱龙州鹤岭茶妙极　清异録开寳中窦仪以新茶饮予味极美奁面标云龙陂山子茶龙】
　　【陂是顾渚山之别境】
　　茶四
　　原芳冠六清味播九区【张载登成都楼诗云芳茶冠六清溢味播九区】　焕如积雪晔若春敷【见杜育荈赋】　调神和内倦解慵除【同上】　益思少卧轻身明目【本草经云茗味苦生益州川谷微寒无毒治五脏邪气益意思令人少卧能轻身明目去疾消渴利小便】　饮茶令人少眠【博物志云饮真茶令人少眠睡】　烦闷恒仰真茶【刘琨与兄子群书曰前得安州干茶二斤吾患体中烦闷恒仰真茶汝可信致之】酉平臯卢【广州记云酉平县出臯卢茗之别名叶大而涩南人以为饮】　武陵最
　　好【荆州土地记武陵七县通出茶最好】　饮以为佳【四王遗事惠帝自荆还洛黄门以瓦盂盛茶上至尊饮以为佳】　饮而醒焉【秦子云顾彦先曰有味如臛饮而不醉无味如茶饮而醒焉醉人何用也】　水厄【见茶二】　酪奴【魏录曰琅琊王肃昔事南朝好茗饮莼羮及过北又好羊肉酪浆尝云羊陆产之宗鱼水族之长羊比鲁齐之大邦鱼比邾莒之小国惟茗饮不中与酪浆作奴】鬻茗【广陵耆旧传晋元帝时有老母每旦擎一噐茗往市鬻之市人竞买自旦至暮其噐不减所得钱散路傍孤贫人或异之执而系之于狱夜擎所卖茗噐自牖飞去】　获茗【神异记云虞洪余姚人入山采茗遇一道士牵三青牛引洪至瀑布山曰吾丹丘子也闻子善具饭常思见惠山有大茗可以相给祈子他日有瓯蚁之余相遗也洪即祀之后遣家人入山果获大茗焉】　増丹丘大茗【丹丘出大茗服之生羽翼】　密云龙【东坡集宻云龙茶极为甘馨时黄秦鼂张号苏门四学士子瞻待之厚每来必令侍妾朝云取密云龙山谷有矞云龙亦茶名】　圣阳花【双林大士自往防顶结庵种茶凡三年得絶佳者号圣阳花持归供献】　石岩白【蔡襄善别茶建安能仁院有茶生石缝间盖精品也僧采造得入饼号石岩白以四饼遗蔡以四饼密遣人走京师遗王内翰禹玉嵗余蔡被召还阙访禹玉禹玉命子弟于茶筒中选精品碾以待蔡蔡捧茶未尝輙曰此极似能仁寺石岩白公何以得之禹玉未信索贴騐之乃服】　小岘春【小岘山在六安州出茶名小岘春即六安茶也】　天柱茶【中朝故事李徳裕有亲知授舒州牧李曰到郡日天柱峯茶可惠三四角其人輙献数斤李却之明年罢郡用意精求获数角投之賛皇阅而受之曰此茶可消酒肉毒乃命烹一瓯沃于肉食以银合闭之诘旦开视其肉已化为水矣】北苑茶【茶录云茶味主于甘滑惟北苑鳯凰山连属诸焙所产者味佳隔苑诸山虽及时如意制】
　　【之色味皆重莫能及也】　月团【卢仝谢孟简惠茶歌开缄宛见諌议面手阅月团三百片】　水芽【宋姚寛云建茶有十纲第一第二纲太嫩第三纲最妙惟龙团胜雪白茶二种谓之水芽先蒸后拣每一芽先去外两小叶谓之鸟蒂又次取两叶谓之白合留小心芽置于水中呼为水芽聚之稍多即研焙为二品茶之极精好者每胯计工价近三十千其他皆先拣而后蒸研其味次第减也】　乳头蜡面【北苑焙茶之精者其名有龙鳯石乳滴乳白乳头金蜡面头骨末骨粗骨山挺十二等以充国贡】　緑脚碧乳【茶谱袁州之界桥其名甚着不若湖州之研膏紫笋烹之有緑脚垂又曰州有举岩茶片片方细所出虽少味极甘芳煎之如碧玉乳也】　轻颷浮云【茶赋轻颷浮云之美霜荷竹箨之差】瑞草魁【杜牧之诗闽实东南秀茶称瑞草魁】　草中英【郑愚茶诗嫩芽香且灵吾谓草中英夜臼和烟捣寒炉对雪烹惟忧碧粉散常见緑花生】　黄金芽【卢仝歌天子未尝阳羡茶百草不敢先开花仁风暗结珠蓓蕾先春抽出黄金芽】　紫琳膄【茶名】　森伯【清异记汤悦有森伯传森伯名茶也】　橄榄僊【陶彛诗生凉好唤鸡酥佛囘味宜称橄榄仙】　甘草癖【陆羽嗜茶杨萃仲称其有甘草癖】　汤社【详茶二】　茶宴【钱起与赵莒为茶宴又尝过长孙宅与朗上人作茶防】　金沙【详茶一】　玉垒【茶谱玉垒关外寳唐山有茶树产于悬崖笋长三寸五寸方有一叶两叶】　餻糜【长沙之石楠采芽为茶湘人以四月四日摘杨桐草捣其汁拌米而蒸犹蒸糜之类必啜此茶子去风也尤宜暑月饮之】　素涛【茶谱总叙黄金碾畔雪尘飞碧玉瓶中素涛起】　带烟蒸　口露叠【丁谓诗带烟蒸雀舌口露叠龙鳞作贡胜诸道先书秪一人】
　　茶五
　　増诗唐卢仝谢孟諌议寄新茶诗曰日髙三丈睡正浓军将叩门惊周公口云谏议送书信白绢斜封三道印开缄宛见諌议面手阅月团三百片闻道新年入山里蛰虫惊动春风起天子未尝阳羡茶百花不敢先开花仁风暗结珠蓓蕾先春抽出黄金芽摘鲜焙芳旋封裹至精至好且不奢至尊之余合王公何事便到山人家柴门反关无俗客纱帽笼头自煎吃碧云引风吹不断白花浮光凝椀面一椀喉吻润二椀破孤闷三椀捜枯肠惟有古文五千卷四椀发轻汗平生不平事尽向毛孔散五椀肌骨清六椀通仙灵七椀吃不得惟觉两腋习习清风生　白居易睡后茶兴忆扬同州诗曰昨晩饮太多嵬峩连宵醉今朝餐又饱烂熳移时睡睡足摩挲眼眼前无一事信脚绕池行偶然得幽致婆娑绿隂树班驳青苔地此处置绳状傍边洗茶噐白瓷瓯甚洁红炉炭方炽沫下麴尘香花浮鱼眼沸盛来有佳色咽罢余芳气不见扬慕巢谁人知此味　顔真卿月夜啜茶聮句曰泛花邀坐客代饮引清言醒酒宜华席留僧想独园不须攀月桂何假树庭萱御史秋风劲尚书北斗尊流华浄肌骨疏瀹涤心源不似春醪醉何辞绿菽繁素瓷传静夜芳草满闲轩　卢纶新茶咏寄上西川相公诗曰三献蓬莱始一尝日调金鼎阅芳香贮之玉合才半饼寄与阿连题数行　白居易谢李六郎中寄蜀茶诗曰故情周匝向交亲新茗分张及病身红纸一封书后信绿芽千片火前春汤添勺水煎鱼眼末下刀圭搅麴尘不寄他人先寄我应缘我是别茶人　施肩吾蜀茗词曰越椀初盛蜀茗新薄烟轻处搅来匀山僧问我将何比欲道琼浆却畏嗔　韦处厚茶岭诗曰顾渚呉商絶防山蜀信稀千丛因此始含露紫英肥　李徳裕忆茗芽诗曰谷中春日暖渐忆啜茶英欲及清明火能消醉客心松花飘鼎泛兰气入瓯轻饮罢闲无事扪萝溪上行　元稹一言至七言诗曰茶香叶嫩芽慕诗客爱僧家碾雕白玉罗织红纱铫煎黄蕊色椀转麴尘花夜后邀陪明月晨前命对朝霞洗尽古今人不倦将知醉后岂堪夸　武元衡津梁寺采新茶诗曰灵卉碧岩下荑英初散芳涂涂犹带露采采不盈筐隂窦藏烟湿单衣染焙香幸将调鼎味一为奏明光　曹邺故人寄茶诗曰劒外九华英缄题下玉京开时微月上碾处乱泉声半夜招僧至孤吟对月烹碧澄霞脚碎香泛乳花轻六腑睡神去数朝诗思清用余不敢费留伴肘书行　蜀州郑使君寄鸟嘴茶因以赠荅八韵诗曰鸟嘴撷浑芽精灵胜镆铘烹尝方带酒滋味更无茶拒碾干声细撑封利頴斜衘芦齐劲实啄木聚菁华盬损添常诫姜宜着更夸得来抛道药携去就僧家旋觉前瓯浅还愁后信賖真慙故人意此惠敌丹砂　李羣玉龙山人惠石廪方及团茶诗曰客有衡岳隠遗予石廪茶自云凌烟露采掇春山芽圭璧相压叠积芳莫能加碾成黄金粉轻嫩如松花红炉炊霜枝越瓯斟井华滩声起鱼眼满鼎漂清霞凝澄坐晓灯病眼如防纱一瓯拂昬寐襟鬲开烦拏顾渚与方山诸人留品差持瓯黙吟咏揺膝空咨嗟　薛能谢刘相公寄天柱茶诗曰两串春团敌夜光名题天柱印维扬偷嫌曼倩桃无味捣觉嫦娥药不香惜恐被分缘利市尽应难觅为供堂粗官寄与真抛却頼有诗情合得尝　郑愚茶诗曰嫩芽香且灵吾谓草中英夜臼和烟捣寒炉对雪烹惟忧碧粉散常见绿花生最是堪珍重能令睡思清　宋王令谢张和仲惠寳云茶诗曰故人有意真怜我灵荈封题寄荜门与疗文园消渴病还招楚客独醒魂烹来似带呉云脚摘处应无谷雨痕果肯同尝竹林下寒泉犹有惠山存　韩驹谢人送鳯团及建茶诗曰山瓶惯识露芽香细蒻匀排讶许方犹喜晩途官様在密罗深碾看飞霜　秦观咏茶诗曰茶实嘉木英其香乃天育芳不愧杜蘅清堪掩椒菊上客集堂葵圆月探奁玉鼎注漫流金碾响杖竹侵寻发美鬯猗狔生乳粟经时不销歇衣袂带芬郁幸防巾笥藏苦厌龙兰续愿君斥异类使我全芬馥　徐道晖谢徐玑惠茶诗曰建芽惟上贡采撷极艰辛不拟分竒品遥将寄野人角开秋月满香入井泉新静室无来客碑黏陆羽真　朱乔年荅卓民表送茶诗曰搅云飞雪一畨新谁念幽人尚食陈髣髴三生玉川子破除千饼建溪春唤回窅窅清都梦洗尽蓬渴肺尘便欲乘风度芹水却悲狡狯得君嗔　周必大胡邦衡生日以诗送北苑八胯日铸二瓶曰贺客称觞满冠霞【楼名】悬知酒渴正思茶尚书八饼分闽焙主簿双瓶拣越芽妙手合调金鼎铉清风穏到玉皇家明年敕使宣台丑莫忘幽人赋叶嘉　杨万里以六一泉煮双井茶诗曰鹰爪新茶蟹眼汤松风鸣雪兔毫霜细参六一泉中味故有涪翁句子香日铸建溪当退舍落霞秋水梦还乡何时归上滕王阁自看风炉自煮尝　陈蹇叔送新茶李圣喻郎中诗曰头纲别様建溪春小璧苍龙浪得名细泻谷帘珠颗露打成寒食杏花饧鹧斑椀面云萦字兔褐瓯心雪作不待清风生两腋清风先向舌端生
　　原赋晋杜育荈赋曰灵山惟岳竒产所钟厥生荈草弥谷被冈承丰壤之滋润受甘灵之霄降月惟初秋农功少休结偶同侣是采是求水则岷方之注挹彼清流噐泽陶简出自东隅酌之以匏取式公刘惟兹初成沫沈华浮焕如积雪晔若春敷　増唐顾况茶赋曰皇天既孕此灵物兮厚地复糅之而萌惜下国之偏多嗟上林之不存至如罗玳筵展瑶席凝藻思闲灵液赐名臣留上客谷莺啭宫女嚬泛浓华潄芳津出恒品先众珍君门九重圣寿万春此茶上达于天子也滋饭蔬之精素攻肉食之羶腻发当暑之清吟涤通宵之昬寐杏树桃花之深洞竹林草堂之古寺乘槎海上来飞舄云中至此茶下被于幽人也雅曰不知我者谓我何求可怜翠涧隂中有泉流舒铁如金之鼎越泥似玉之瓯轻烟细珠霭然浮爽气淡烟风雨秋梦里还钱懐中赠橘虽神秘而焉求
　　増论宋徽宗论曰茶之为物擅瓯闽之秀气钟山川之灵禀袪襟涤滞致清导和本朝之兴嵗修建溪之贡龙团鳯饼名冠天下而壑源之品亦自此而盛延及于今百废俱举海内防然垂拱密勿幸致无为缙绅之士韦布之流沐浴膏泽薫陶徳化盛以雅尚相推从事茗饮故近嵗以来采择之精制作之工品第之胜烹防之妙莫不盛造其极碎玉锵金啜英咀华较筐防之精争鉴裁之别虽下士于此时不以蓄茶为羞可谓盛世之清尚也呜呼至治之世岂惟人得以尽其材而草木之灵者亦得以尽其用矣偶因暇日研究精微所得之妙后人有不自知为利害者叙本末列于二十篇号曰茶论宋黄儒后论余尝论茶之精絶者其白合未开其细
　　如麦盖得青阳之轻清者也又其山多带砂石而号佳品者皆在山南盖得朝阳之和者也余尝事闲乘晷景之明净适轩亭之潇洒一一皆取品试既而神水生于华池愈甘而新其有助乎然建安之茶散人下者不为也而得建安之精品不善炙盖有得之者亦不能辨或不善于烹试矣或非其时尤不善也况非其賔乎然未有主贤而賔愚者也夫惟知此后尽茶之事昔者陆羽号为知茶然羽之所知者皆今之所谓茶草何哉如鸿渐所论蒸笋并叶畏流其膏盖草茶味短而淡故常恐去膏建茶力厚而甘故惟欲去膏又论福建为未详往往得之其味极佳由是观之鸿渐未尝到建安欤増记宋唐庚鬭茶记政和三年三月壬戍二三君子相与鬭茶于寄傲斋予为取龙塘水烹之而第其品以某为上某次之某闽人其所赍宜尤髙而又次然大较皆精絶盖尝以为天下之物有宜得而不得不宜得而得之者富贵有力之人或有所不能致而贫贱穷厄流离迁徙之中或偶然获焉所谓尺有所短寸有所长良不虚也唐李相卫公好饮惠山泉置驿送不逺数千里而近世欧阳少师作龙茶录序称嘉祐七年亲享明堂致斋之夕始以小团分赐二府人给一饼不敢碾试至今藏之时熈宁元年也吾闻茶不问团胯要之贵新水不问江井要之贵活千里致水真伪固不可知就令识真已非活水自嘉祐七年壬寅至熈宁元年戊申首尾七年更阅三朝而赐茶犹在此岂复有茶也哉今吾提瓶去龙塘无数十步此水宜茶昔人以为不减清逺峡而海道趋建安不数日可至故每嵗新茶不过三月至矣罪戾之余上寛不诛得与公从容谈笑于此汲泉煮茗取一时之适虽在田野孰与烹数千里之泉浇七年之赐茗也哉此非吾君之力欤夫耕凿食息终日防福而不知为之者直愚民耳岂我軰谓邪是宜有所纪述以无忘在上者之泽云
　　増表唐刘禹锡代武中丞谢新茶表二首云伏以贡自外方名殊众品效参药石芳越椒兰出自仙厨俯颁私室义同推食空荷于曲成责在素餐实慙于虚受　又云方隅入贡采撷至珍自逺贡来以新为贵捧而观妙饮以涤烦顾兰露而慙芳岂蔗浆而齐味既荣凡口倍切丹心　柳宗元谢新茶表云大明首出得亲仰于云霄渥泽遂行忽先霑于草木况兹灵味成自遐方照临而甲坼惟新姁妪而芬芳可袭调六气而成美扶万寿以效珍岂臣贱微膺此殊锡衘恩敢同于尝酒余虑方切于饮氷　韩翃为田神玉谢茶表云臣智谢理戎功慙荡冦前恩未报厚赐仍加念以炎蒸恤其暴露荣分紫笋宠降朱宫味足触邪助其正直香堪愈病沃以勤劳呉主礼贤方闻置茗晋臣爱客才有分茶岂如泽被三军仁加十乘
　　羮一
　　原刘熈释名曰羮汪也汁汪郎也　说文曰羮五味之和也烧豕肉羮也　广雅曰羮谓之湆书曰若作和羮尔惟盐梅　増左传云太羮不致　左传曰和如羮焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心　原周礼天官烹人曰祭祀供太羮铏羮賔客亦如之　礼曰食居人之左羮居人之右毋嚃羮毋絮羮客絮羮主人辞不能烹羮之有菜者用梜无菜者不用梜　又曰雉羮鸡羮羮芼羮食自诸侯以下至于庶人无等　又曰子卯稷食菜羮夫人与君同庖　又曰不能食粥羮之以菜可也　又曰大飨之礼尚酒而爼腥鱼太羮不和有遗味者矣　又曰雉羮麦食脯羮折稌犬羮兔羮和糁不蓼　又曰士不贰羮胾　诗义问曰铏羮有菜盐豉其中菜为其形象可食因以铏名　缪袭祭仪曰夏祠和羮芼以葵秋祠和羮芼以葱冬祠和羮芼以韭増广志曰大渡蜂取其子得数升为羮亦可蒸食　临海水物志曰民皆好啖猴头羮虽五肉臛不能及之其俗言宁负千石之粟不愿负猴头羮臛　岭表异録云交趾人重不录羮亦名先脑羮羮以羊鹿鸡猪肉和骨同一釜煮之令极肥浓漉去肉进之葱姜调以五味贮以盆噐置之盘中羮中有觜银杓可受一升即揖让多自主人先举即满斟一杓内觜入鼻仰首徐倾之饮尽传杓如酒廵行之吃羮了然后续以诸馔谓之不录防交趾人或经营事务弥缝权要但备此防无不谐者金门嵗节云洛阳人家端午煮术羮　秦子曰五味者各称一族之名合和一鼎名曰羮犹威重亷平恩合而为信也　食经曰有猪蹄酸羮法胡羮法鸡羮法蔗苛鸭羮法　酉阳杂爼云莼羮之絶美江东谓之一莼　桓驎七说曰河鼋之羮齐以兰梅芬芬甘防未咽先滋　卫洪七开曰馨羮芬臛凝色生华　皇象书曰想必醉令作醴梅相待　乞巧文曰捩手覆羮
　　羮二
　　増史记曰尧之有天下粢粝之食藜藿之羮　庄子曰孔子厄于陈蔡之间七日不火食藜羮不糁　刘向新序曰平公问叔向曰齐桓公合诸侯一匡天下如是君不知臣力何也师旷侍曰臣请以喻五味管仲善断割之隰朋善煎熬之賔须无齐和之羮已熟矣而进之又曰魏文侯见箕季子日宴进粝餐瓠之羮曰岂不能具五味欲我无敛于百姓以省养食之养也　史记曰古者天子尝以春秋解祠黄帝用一枭破镜如淳曰汉东郡送枭五日作枭羮以赐百官也　汉书云髙祖微时与賔客过丘嫂食嫂厌叔与客阳为羮尽轑釡客以故去七年十月封其子为羮颉侯　郭子曰陆士衡诣王武子武子有数斛羊酪指以示陆曰卿东呉何以敌此陆云千里莼羮未下盐豉　晋书云桓温表王濬之孙曰濬今三孙年出六十室如悬磬糊口江濵四节蒸尝菜羮不给　宋书曰湘州刺史王僧防引乐颐之为主簿以同僚非人弃官去吏部郎庾景之尝往颐之为设食惟枯鱼菜葅景之曰我不能食之母闻之自出尝膳鱼羮数种景之曰卿过于茅季伟吾非郭林宗又曰殷淳子孚有父风尝与侍中何朂共食孚羮尽
　　朂云益殷莼羮朂司空无忌子也孚徐辍筯曰何无忌讳　又曰朱修之为荆州刺史姊在乡里饥寒不立修之贵为刺史未曽供赡往姊家姊为设菜羮粗饭以激之　又曰毛修之尝为羊羮荐魏尚书以为絶味献之武帝大悦以为大官令被宠遂为尚书封南郡公大官令如故　齐书云髙祖置酒为乐羮脍既至崔祖思谓此味为南北所推侍中沈文季曰羮脍呉食非祖思所解祖思曰炰鳖脍鲤似非勾呉之诗文季曰千里莼羮岂闗鲁卫之说王甚悦曰莼羮故应还沈　后魏书曰彭城王浟为沧州刺史有隰沃县主簿张达尝诣州投人舍食鸡羮浟察知之守令毕集浟对众谓达曰食羮何不还价直也达即伏罪合境号为神明　李白曰白召见金銮殿帝赐食亲为调羮　明皇杂录云李林甫子婿郑平为户部员外一日林甫见其发须斑白谓平曰上明日当赐甘露羮郑郎食此纵当华皓必转黒明日中使果至林甫第赐食中有甘露羮因食平平一夕鬓如漆　散録云柳公权以隔风纱作龙城记及八朝名品号锦様书以进上方御剪刀面月儿羮即命分赐公权　类林云李徳裕穷奢极欲每食一杯羮其费约钱三万杂珠寳美玉雄黄丹砂煎汁为之三煎即弃其滓　异物苑云陈思王制駞蹄为羮一瓯值千金号七寳羮　万花谷云唐明皇命射上林鹿取血和肠煎羮谓之熟洛河
　　羮三
　　原梅苏　韮芼【陆玑毛诗草木疏曰梅杏类也其子赤而酢不可生噉煮而曝干为苏可煮羮臛中　下详羮一】　烹猴　斟雉【淮南子曰楚有烹猴者而召其邻人邻人以为犬羮而甘之后闻其猴据地而尽吐泻其所食此未知味者　楚词曰彭铿斟雉帝何飨王逸注曰彭铿彭祖也好和滋味善斟雉羮事帝尧帝尧得羮而飨之也】　子期走楚　羊斟入郑【战国策云中山君飨大夫司马子期在焉羊羮不遍子期怒走投楚说王伐中山君君亡有二人随问之曰臣父饿且死君下壶餐哺之故来死君中山君曰吾以一杯羮致亡国以一壶餐得二死士　刘向说苑曰郑伐宋将战华元杀羊食士其御羊斟不与及郑师战曰畴昔之羊子为政今日之事我为政舆入郑师故败君子谓羊斟非人也以其私恨败国殄民】　増叔敖食菜　张翰思莼【韩子曰孙叔敖为令尹粝饭菜羮　下详脍二】　母遗　婢覆【左传曰頴考叔有献于郑公公赐之食食舍肉公问其故对曰小人有母尝小人之食未尝君之羮请以遗之　汉书曰太尉刘寛性仁恕不妄喜怒尝服朝服侍婢奉肉羮翻汚其衣婢遽收之寛神色不异徐言羮烂汝手乎】　轑釜　分杯【上详羮二下详羮四】十逺　双晕【清异录石耳石发石线海紫菜鹿角菜天花蕈沙鱼海鳔白石决明虾魁腊用】
　　【鸡羊鹑三汁和之十品不足聼阙之忌入别物恐伦类杂则风韵去矣　又曰窦俨尝病目几防明良医劝令频食羊眼俨遂终身食之其家名双晕羮】
　　羮四
　　増香芹【杜诗滑忆雕胡饭香闻锦带羮又云鲜鲫银丝脍香芹碧涧羮】　玉糁【苏子瞻曰过子忽出新意以山芋作玉糁羮色香味皆竒絶作诗云香似龙涎仍酽白味如牛乳更全清莫将南海金虀脍轻比东坡玉糁羮】　原太羮不致五味【郑司农周礼注云太羮不致五味铏羮加盐菜矣】和羮致其五味【诗注云和羮之道致其五味】　大羮俱正众味归
　　宗【张翰豆羮赋】　露葵之羮【宋玉讽赋详饭】　瓠之羮【新序详餐】　芍药之羮【雄魏都赋云甘甜之和芍药之羮】　鳬鸧之羮【傅毅七激云鳬鸧之羮粉梁之饭】　莼羮【详羮二】　豺羮【楚词云鼎臑盈望和致芳些内鸧鸽鹄味豺羮些】　兰椒馥芬【杜预云大羮生华兰椒馥芬】　眂夏时【周礼云羮齐眂夏时注曰羮宜热】识毋和【后汉书云陆续坐事系狱续母送至京师无缘与续相闻母但作馈食付门卒以进之续对食悲泣不能自胜使者怪而问其故续曰母来不得相见故泣耳使者怒吏卒通意召将案之续曰因食饷羮识母所自调和母尝截肉未尝不方断葱以寸为度是以知之】　和如羮【详羮一】　酸若苦【楚词云和酸若苦陈呉羮些注云言呉人工作羮和调甘酸其味若苦而复甘也】　有生肝【韩子曰昭僖侯之时宰人上食而羮中有生肝焉昭侯召宰人而诮之曰汝何为置生肝羮中宰人曰窃以为有欲去上食宰也】　无盐豉【后汉书曰陶硕字公超啖芜菁羮无盐豉】　藜羮不糁【庄子详见糁】　暖羮不弃【六韬云尧王天下温饭暖羮不酸不弃】　蔬食菜羮【论语曰孔子虽疏食菜羮祭必齐如也】　箪食豆羮【孟子曰茍非其人箪食豆羮见于色】竹王击石出水【华阳国志云竹王常入山大石上命作羮从者曰无水王以钩击石出水】子国投浆沃之【淮南子云太宰子朱侍饭于令尹子国令尹子国歠羮而热投巵浆而沃之明日太宰子朱辞官而归其仆曰楚太宰未易得也辞官去之何也子朱曰令尹轻行而简礼其辱人不难明年伏郎尹而笞之三百】　受羮反锦【左传云叔鲋求货于卫之蒭荛者卫人使屠伯馈叔向羮与一筐锦叔向受羮反锦】　赵琰不食【后魏书曰赵琰字叔起尝送子冀州聘室过路傍主人设羊羮琰方知盗杀卒辞不食】　萧励更衣【梁书曰萧励为广州刺史徴为太子左卫率励性啬俭而噐度寛裕左右尝将羮正胷前翻之顔色不异徐呼更衣】　不糁【庾衮藜羮不糁门人进饭曰已食讫】分羮【汉髙祖谓项羽曰若烹太公辛分我一杯羮】　遗羮【战国防云乐羊围中山其子在】
　　【中山中山人烹其子而遗之羮乐羊啜之尽文侯谓禇帅賛曰乐羊以我故食其子对曰其子食之其谁不食乐羊下中山文侯赏其功而疑其心】　芼羮【内则云芼羮菽麦惟所欲】　和羮【书若作和羮尔惟盐梅】　羮定【仪礼定熟也】　客以故去【详羮二】　齐以兰梅【详羮一】
　　羮五
　　原赋晋张翰豆羮赋曰孟秋嘉菽垂枝挺荚是刈是获充箪盈箧香铄和调周疾赴急









　　御定渊鉴类函卷三百九十
<子部,类书类,御定渊鉴类函>
　　钦定四库全书
　　御定渊鉴类函巻三百九十一
　　食物部四【臛　饮　浆　盐　豉　醯　酱醢煎和　齐　葅　蜜　饧　脂　油酪酥】
　　臛一
　　増说文曰臛肉羮也　苍颉解诂曰臇少汁臛也膹臛多泽　正字通曰王逸招魂注有菜曰羮无菜曰臛师古曰羮与臛烹煮异齐调和不同非闗有菜无菜也食经曰有芉子酢臛法　崔骃博徒论曰鹜臛羊残齐书曰虞悰家富于财而善为滋味豫章王嶷盛馔享賔谓悰曰肴羞有所遗否悰曰何曽食疏有黄颔臛恨无之
　　臛二
　　原鹜臛　蠙臛【崔骃博徒论又楚辞臛鹜为羮　王粲七释云鼋羮蠙臛晨鳬宿鷃】　鳬臛　鼈臛【广志曰晨鳬肥而耐寒宜为臛　齐谐记曰江北华本者为人好鼈臛】　臛鼈臛蠵【楚辞云臛鼈炰羊有柘浆些又云露鸡臛蠵厉而不爽些】　臛雀　臛蛇【楚辞】
　　【云煎鲭臛雀遽爽存只注云遽趣也爽差也存前也言乃复煎鲋鱼臛黄雀勅趣宰人差次众味持之而前也刘子云越人臛蛇以飨秦客秦客甘之以为鲤也既而知之据地而呕此未为知味者也】　臛江
　　东之潜鼍　臛东海之游鼋【曹植七启　傅七谟云脍珠崖之麋鼈臛东海之游鼋】　三军尽食　祢衡自饱【刘欣期交州记曰九真太守陶潢筑郡城于土穴中得一物白色形似蚕蛹无头长数十丈大十余围蠕蠕动莫能名剖腹有肉如猪肪遂以为臛羮甚香潢啖一杯三军尽食　祢衡别黄祖在防冲船上大防賔客作黍臛至衡前衡便自饱食不顾又出言不逊祖遂杀之】　増肉羮　蒿气【上详臛一　释名曰臛者蒿也香气蒿髙也】　饥食臛酢臛法【清异録曰段成式驰猎饥甚叩村家主人老姥出彘臛五味不具成式食之有逾五鼎】
　　【下详臛一】　白龙臛　黄颔臛【鳜肉　下详臛一】
　　饮一
　　増周礼天官膳夫曰饮六清【六清水浆醴凉医酏也】又食医曰饮齐眡冬时【饮宜寒也】　礼郊特牲曰饮养阳故有乐　又内则曰饮重醴稻醴清糟黍醴清糟醴清糟【重倍也糟醇也清泲也致饮有醇者倍设之也】又外曰共王及后与世子食后所进之六饮水居其上其次曰浆三曰醴四曰凉【暑月以杂糗为和水者】五曰医【以梅花木相和水一名滥凉】六曰酏【以黍为粥之薄者】　论语曰一箪食一瓢饮　庄子则阳篇或不言而饮人以和与人并立而使人化　左传曰鄢陵之战栾鍼见子重之旌请曰楚人谓夫旌子重之麾也彼其子重也日臣之使于楚也子重问晋国之勇臣对曰好以众整曰又何如臣对曰好以暇今两国治戎行人不使不可谓整临事而食言不可谓暇请摄饮焉【摄持也持饮往饮子重也】公许之使行人执榼承饮造于子重子重曰夫子尝与吾言于楚必是故也不亦识乎受而饮之免使者而复鼓　又曰郑师入陈子展执絷而见再拜稽首承饮而进献【承饮奉觞示不失敬】臣子美入数俘而出　又曰呉入楚申包胥乞师于秦立依于庭墙而哭日夜不絶声勺饮不入口七日语林曰陆士衡在洛夏月忽思竹篠饮语刘实云吾乡曲之思转深今来东归恐无复相见理言此以复之
　　饮二
　　原四饮【周礼酒正辨四饮之物一曰清二曰医三曰浆四曰酏掌其厚薄也按郑注云清谓醴之泲者医内则所谓或以酏为醴凡醴浊酿酏为之则少清矣医之字从殹从酉者也浆今之酨浆也酏今之粥内有黍酏酏饮粥稀者之清也】　五饮【礼记玉藻云天子五饮上水浆酒醴酏注云水为上其余次之】浆人共王六饮【周礼浆人掌共王之六饮水浆醴凉医酏入于酒府醴者清也凉水酒也】膳夫掌王六清【周礼详食】　饮六甲【春秋合诚图云黄帝请问太乙长生之道太乙曰食饮六甲】　饮三泠【庄子云醎者不作而欲食之夜必梦饮三泠注云泠缾也】　夸父北饮大泽【山海经夸父与日竞走渴饮河渭不足北饮大泽未至道渴而死弃其杖为邓林】奔戎刺其左骖【穆天子传曰天子渴于沙衍求饮未至七萃之士髙奔戎刺其左骖之颈取其清血以饮天子天子美之乃赐奔戎佩玉一只】　齐侯下如华泉【左传云晋伐齐齐师败绩逢丑父教公下如华泉取饮郑周父御佐车宛茷为右载公以免】　谷阳操酒而进【韩子云晋楚战于鄢陵司马子反渇而求饮谷阳防操觞酒以进】　借瓮作饮【神仙曰蔡经尸解去十余年忽还家言七月七日王君当来过到其日可多作数百斛饮以供从官到期假借瓮噐作饮数百斛罗列覆置庭中其日方平果来】　笮粪饮之【后汉书曰耿防以疏勒城傍有涧水引兵据之匈奴来攻拥絶涧水恭于城中穿井十五丈不得水吏士渇乏笮马粪汁而饮之】　夜饮见人倾瓮【志怪记云宗正卿防稽谢谟夜饮室中忽见人披发求饮倾瓮不去谟以为盗拔剑逐之】　沈饮忽失所在【异苑云任城王六月沈饮忽失所在以为中酒毒而化】
　　浆一
　　増汉释名曰桃滥以水也水清而藏之其味滥滥然酢也　礼记曲礼曰酒浆处外　孟子曰其小人箪食壶浆以迎其小人　山海经曰髙前之山上有水焉甚寒而清帝台之浆也饮者不心痛　汉书郊祀歌曰泰尊柘浆析朝酲【取甘柘汁以为饮言柘浆可以解朝酲也】　华山记曰华山明星玉女持玉浆　管子曰左酒右浆　广志曰醶防浆也　神异经曰东南有人名黄父以雾露为浆　顾子曰非其道壶浆不可受是其道虽天下不可让　枚乘柳赋曰樽盈缥玉之酒爵献金浆之醪　史记曰薛公藏于卖浆家　后魏书曰游明根幼年遭乱为栎阳王氏奴主使牧羊明根以浆倩人书字路边画地学之
　　浆二
　　原与体相浆　甚寒而清【释名云浆将也饮之寒温多少与体相将顺也　下详浆一】　琼浆　瑶浆【楚辞云华酌既陈有琼浆些　又云瑶浆勺实羽觞些注云瑶玉也勺沾也】　金浆　玉浆【汉武故事云西玉母曰太上药有玉津金浆连珠云浆　典术云饵桃胶十五日后夜半时视北斗魁内尝有神人见可饮玉浆】　桂浆　蔗浆【王子年拾遗云频斯国人饮桂浆　汉书云泰尊以蔗汁为浆】　勺药浆　雾露浆【枚乘七发云勺药之浆下详浆一】　蚁丘浆　白水浆【卖浆之家见庄子　张衡思赋云白水以为浆按音俱酌也白水水名】　五云浆　万嵗浆【汉武故事云西王母次药有五云之浆　焦赣易林登上桥堂饮万嵗浆】　帝台浆　王母浆【上见浆一　汉武内传详前】　取浆给盛姬　义浆给过客【穆天子云盛姬求饮天子命人取浆而给是曰壶輲按輲音遄速也　孝子传曰洛阳杨公辇作义浆以给过客】　国子执壶浆　女子饭盎浆【公羊传详糗　呉越春秋云伍子胥过江适防女子击绵于濑水之上筥中有饭子胥遇之谓曰夫人可得一餐乎女子知非常人遂发其箪筥饭其盎浆长跪而与之】　瓦器盛浆　桑杯盛浆【后汉书羊续为庐江太守瓦噐盛浆　又云髙以桑杯盛浆】　水浆不入口卖浆值天凉【檀弓云曽子谓子思曰吾执亲之丧水浆不入于口者七日　姜子牙少贫卖浆值天凉屠牛卖肉值天热而肉败】　不系酢浆　不以其浆【顾子云或人有玉杯以示顾子顾子曰子之玉杯恐不但以系酢浆　诗云或以其酒不以其浆】　一杯气力十倍千担比百乘家【世语曰嵩山北有大穴晋初有一人误坠穴中縁行十许里有草屋一区】
　　【中有二人对坐围碁局下有一杯白浆坠者告以饥渴碁者曰可饮此坠者饮之气力十倍归问张华华曰所饮者玉浆　史记云通邑大都浆千担亦比百乘之家】　浆人馈五浆　父子冷如浆【列子云列子之齐中道而反遇伯昏瞀人曰奚方而反曰吾惊焉恶乎惊曰吾食于十浆而五浆先馈伯昏瞀人曰若是则汝何为惊曰夫浆人特为食羮之货无多余之赢其为利也薄其为权也轻而犹若是而况万乘之主身劳于国而智尽乎事彼将任我以事而效我以功吾是以惊　魏志于时有谤书曰曹爽之势热如汤太傅父子冷如浆李丰兄弟如游光】
　　盐一
　　増说文曰东方谓之斥西方谓之卤河内谓之醎然其类有二或引池而化周官所谓盬盐也今谓之颗盐或煮海煮井及煮鹻而成周官所谓散盐也今谓之末盐又防要青州盐出于东海幽蓟大同横野有盐池其
　　盐出于北海岭南盐出南海劒南西川盐出于井永康军盐出于崖井并州盐出于池是为卤地蕃中盐出于木又有出于石西夏盐有池其色青　广雅曰防□□盐也　礼记曰醯醢之美而煮盐之尚贵天产也又曰桃诸卵盐【大盐】　又曰初衰食菜果饮水浆无盐酪不能食食盐酪可也　山海经曰景山南望盐败之池北望少泽其草多藷藇秦菽其隂多頳其阳多玉郭景纯云盐败泽即解县盐池也　晋书曰肃慎国无盐铁烧木作灰取汁而食之　魏书曰忽吉国水气咸凝盐生树上　晋太康地记曰梓潼县出繖子盐　广志曰海东有印成盐西方有石子盐皆生于水北蕃中有青盐五原有紫盐波斯国有白盐如石子　凉州异物志曰姜赖之墟今称龙城垣溪无道以感天庭上帝赫怒溢海荡倾刚卤千里蒺藜之形其下有盐累棋而生又曰盐山二岳三色为质赤者如丹黒者如漆大小如意镂之写物作兽辟恶佩之为吉戎盐可以疗疾　岭表异録曰野煮盐广南煮海其无限商人纳计价极防数内有恩州塲石桥塲俯迎沧溟去府最逺商人于所司给一百石石课支销止货三五千及往本塲盐并官给无官给遣者商人但将力收聚咸池沙掘地为坑坑口稀布竹木铺箪于其上堆沙潮来投沙咸卤淋在坑内伺候潮退以火炬照之气冲火城则取卤汁用竹盘煎之顷刻而就竹盘者以篾细织竹镬表里以牡砺灰泥之自收海水煎盐谓之野盐言易得如此也吕氏春秋曰和之美者即大夏之盐　管子曰齐有
　　渠展之盐燕有辽东之煮十口之家十人防盐百口之家百人防盐凡食盐之数一月丈夫五升少半妇人三升少半婴儿二升少半盐之重升加分耗而釡百升加什耗而釡千君伐菹薪煮浦水为盐正而积之三万钟至阳春农事方作命民无得筑垣墙毋得缮冡墓大夫毋得治宫室台榭北海之众毋得聚庸而煮盐然盐之贾必四十倍君以四十之贾循河济之流南输赵宋卫濮阳恶食无盐则肿守国之本其用盐独重君伐菹薪煮沛水以借于天下然则天下不减矣　尸子曰南海之辇北海之盐　淮南万毕术曰盐能累卯　本草经曰卤盐一名寒石味苦戎盐主明目大盐名胡盐　王符论曰攻玉以石洗金以盐　风俗通曰咸如炭俗说咸亦与热正等炭火不可以入口人食得大咸亦吐之按东海晌人晓知盐法者云榄盐水多日毎燋黒如炭非谓灶中火炭也　抱朴子曰作赤盐法用寒盐一片雨泥一斤内铁噐中以水烧皆消而赤也　金楼子曰蕃中有白盐峰洞彻如水精及其映日光似虚魄蕃人和之以供国防名为君王盐亦名玉华盐　又曰有清池盐正四方广半寸其形扶疎如有人耕池旁地取池水波种之去勿廻顾即生此盐
　　盐二
　　増管子曰桓公成盐三万六千钟令史粜之得成金万一千余斤　左传曰王使周公阅来聘飨有昌歜白黒形盐辞曰国君文足昭也武可畏也则有备物之享象其徳荐五味羞嘉谷盐虎形以献其功吾何以堪之史记曰募民月给费因官噐作煮盐官与牢盆【牢廪食也盆煮盐】　蜀王本纪曰宣帝地节中始穿盐井数十所　博物志曰临卭火井诸葛亮往视之后火益盛以盆贮水煮之则成盐后人以火投井中火即防至今不然　魏志曰卫凯与荀彧书曰夫盐国之大寳也自乱以来放散宜如旧置使者盐费以其直益市犂牛若有归民以供给之　蜀志曰先主定益州置盐府校尉主盐铁之利　皇甫谧春秋曰故侍中刘子杨食饼知盐生精味之至　晋书曰郭文字文举隠居呉兴余杭大辟山中恒着鹿裘葛巾不饮酒食肉区种菽麦采草叶木实贸盐以自供人或酬下价者亦即与之　宋书曰豫章王大防賔僚张融食炙始毕行炙人便去融欲求盐蒜口终不言方食捶指半日乃息　齐书曰张融作海赋文词诡激独与众异后以示顾凯之曰卿此赋实超元虚但恨不道盐耳融即求笔注曰漉沙搆白熬波出素积雪中春飞霜暑路　又曰崔慰祖父丧不食盐母曰汝既无兄弟又未有子息毁不防性故当不进肴羞耳至于盐不食吾今亦不食矣慰祖不得已从之　后魏书曰世祖南伐遣李孝伯赐刘义恭等盐各九种并胡豉孝伯曰有后诏凡此诸盐各有所宜白盐食盐主上自所食黒盐治腹胀气满用每六铢以酒下胡盐治目痛戎盐治诸疮赤盐駮盐臰盐马齿盐四种并非食盐北齐书曰房景伯母亡居丧不食盐菜因此遂为水病积年不愈　又曰崔暹奏请海沂煮盐有利军国文襄以问崔昴昴曰亦既官煮断之灶官刀锥多不及人广请凖开市薄为灶税私馆给彼此有宜朝廷从之　唐书曰武徳中长安古城盐渠水生盐色红白味甘状如方印　又曰左右神防盐州行营节度使胡坚昌表奏初城盐州卤中获壤土又置烽堡水路廻逺即时有雨发盐井悉生盐事符圣徳可谓天讃请宣付史馆制可又曰代宗时河中府盐池生瑞盐韩滉奏曰土徳之
　　瑞　又曰李晟薨后徳宗以初成盐州复开池上赐宰相新盐恻然思之命置盐于灵座　又曰初盐起于第五琦及刘晏代其任法术精密官无遗利初嵗入钱六十万贯季嵗十倍而人无厌苦大歴末通计一嵗征赋所入而盐鹾当天下大半之赋　梁四公子记曰髙昌国遣使贡盐二颗颗如斗状白似玉帝以其自万里絶域而来献数年方达命杰公迓之谓使曰盐一颗是南烧羊山月望收之者一是北烧羊山非月望收之者使者具陈盐奉王急命故非时尔因谓紫盐磬碧珀云中路遭北凉所夺不敢言之帝问杰公羣物之异对曰南烧羊山盐文理粗北烧羊山盐文理密月望收之者明彻如冰以毡槖煮之可验交河之间平碛中掘深数尺有末盐如红如紫色鲜味甘食之止痛更深一丈下有碧珀黒逾纯漆或大如车轮末而食之攻妇人小腹症瘕之疾彼国珍异必当致贡是以知之
　　盐三
　　增煮海　熬波【黄帝时有诸侯宿沙氏始以海水煮乳煎成盐其色有青黄白黒紫五様盐之作自此始　下详盐二】　享周公　举胶鬲【上详盐二　胶鬲遭纣之乱隠居卖盐为业文王闻其贤举以为相孟子曰胶鬲举于鱼盐之中】　四域来求　万国毕仰【上详盐四刘公干鲁都赋　异物志云天竺有水其名恒源一号新陶水特甘香下有盐水万国毕仰】管子为国　黄霸治郡【上详盐四正盐防下详太守上】　呉王煮海姚彪覆江【汉呉王濞煮海水为盐　沈珍从姚彪贷盐彪覆百斛于长江曰明吾不惜盐惜所】
　　【与耳】　陵州井　寳应池【上详盘　下详奸邪】　火州赤白　海南青紫【古车师国今名火州其产盐赤者如朱白者如玉　西域记海南有青紫盐其味甚美】　如霜　胜雪【杂俎昆吾陆盐周十余里无水自生末盐月满则如积雪味甘月亏则如薄霜味苦　李白诗呉盐如花皎如雪】
　　盐四
　　増君王盐【杂俎白盐厓有盐如水精名君王盐】　学士盐【详诸盐使】　林甫贩盐【李林甫少年贩盐为生后事唐】　原体同于水【博物志盐体同于水】　润下作咸【论衡云润下作咸水之滋味也东海水咸流广大也西州盐井源泉深也人或无井而食或穿井不得泉有盐井之利乎】　成之自然【王廙洛都赋云东有盐池玉洁冰鲜不劳煮沷成之自然】　莫知所生【郭璞盐池赋云嗟液之潜盛盖莫知其所生】　挹之不损取之不勤【刘公干鲁都赋又有盐池漭沆煎炙阳春焦暴濆沬疎盐自殷挹之不损取之不勤】　煮海为盐【详盐一】　似道贩盐【贾似道贩盐百艘至临安卖之太学生有诗曰昨夜江头长碧波满船都载相公鹾虽知要作调羮用未必调羮用许多】　焚薪成盐【华阳国志云越隽笮夷有盐池积薪以池水灌而后焚之成盐】　佥赖其肤【徐干齐都赋】　饴盐【周礼盐人职云王之膳羞共饴盐后及世子亦如之郑注云饴盐盐之甜者今戎盐有焉疏云饴盐即石盐也】　大盐【卢毓冀州论云江东有大盐】　卤盐【本草云卤盐一名寒石味苦治消渴长肌肤去大热除邪气下毒虫】胡盐【详盐一】　戎盐【本草云戎盐无毒李氏注云生邯郸西羌戎胡山】　渠展之盐【管子云齐有渠展之盐燕有辽东之煮】　郇瑕之盐【延笃与李文徳书云晋国有郇瑕氏之盐】　似石【沙州记云自大岭岭北乙沸界屈海海西南三百里有盐从阔半寸形似石味甜无忝河东也】　如繖【荆州记云朐防县北岸有阳溪溪内有盐井百二十所巴峡一川悉资此盐周于煮又海盐水自凝生繖子盐大者方寸中央隆起形如张繖按繖古作伞】　虎形【周礼笾人职云朝事之笾其实麷蕡白黒形盐膴鲍鱼鱐注云筑盐以为虎形谓以司尊彛之职参之朝事谓祭宗庙荐血腥之事形盐盐之似虎者】　石子【呉时外国传云涨海中有湾湾中常出自然白盐峄峄如细石子毎嵗以一车输王国用】　色如白石【齐地记云齐有皮丘坑民煮坑水为盐色如白石】　状如石英【异物志云天竺国有白盐状如石英】　白如水精【天竺国有新陶水水甘美下有石盐白如水精】　皓若雪华【刘公干鲁都赋云其盐则素鹾凝结皓若雪华】　玉润雪积【郭璞盐池赋云磊确□碌锷剡其方玉润膏津雪积陵冈】　玉洁冰鲜【王廙洛都赋详前】　烂然汉明晃尔霞赤【郭璞盐池赋云烂然汉明晃尔霞赤望之云蒸即之雪积】　灿如散练焕若布章　紫沦洒焰红华笼光【并郭璞赋】　皓皓乎若白雪之积鄂鄂乎若景阿之崇【徐干齐都赋】　熙金葩之融炎頴跃结而沦成【郭璞盐池赋】　海濵田【盐池赋序云呉都縁海海濵有盐田相望皆赤卤呉民煮以为盐】　卭江井【杜预益州记云益州有卓王孙井臼常于此井取水煮盐义熙十五年治井也】　正盐防【桓公问于管子曰吾何以为国对曰惟官山海为可耳曰何为官山海对曰海王之国谨正盐防】　减盐价【汉书宣帝诏曰盐人之食而价贵众庶重困其减天下之盐价】　私煮者釱左趾【史记平凖书云建元间以东郭咸阳孔仅为大农丞领盐铁事上言山海天地之藏也皆宜属少府陛下不私以属大农佐赋愿募民自给费因官噐作煮盐官与牢盆浮食竒民欲擅管山海之货以致富羡役利细民其沮事之议不可胜聼敢私铸铁噐煮盐者釱左趾】　宿沙善煮【鲁连云宿沙瞿子善煮盐使煮溃沙虽十宿不能得也案宋志曰宿沙卫在齐地齐居海濵故多鱼盐之利】　青州厥贡【尚书禹贡云青州厥贡盐絺海物惟错】　井水沷炭【益州记云越隽煮盐先烧以盐浸水沷炭刮取盐】　水渍咸石【人云越隽汶山有盐石先以水渍既而煮之取盐】　通行有无【汉书王莽诏曰夫盐食者之将通行有无备民之用也】国之寳【左传云成公六年晋人谋去故綘居郇瑕氏之地沃饶而近盬韩献子对曰不可夫山泽林盐国之寳也国饶则民骄佚近寳公室乃贫公恱从之】　国之利【晋中兴书太元三年诏曰盐者国之重利】　国用饶足【汉书云呉煮东海之水为盐以致富国用饶足】　私煮者四嵗刑【晋令曰儿民不得私煮盐犯者四嵗刑主吏二嵗刑】　大旱地生盐【纪年晋肃公三年大旱地生盐】　雨多以祭社【春秋繁露云雨多以盐及美酒祭社】　温泉有气【袁山松宜都山川记云佷山县东有温泉大溪夏冬则大热常有雾气百病久疾入水多愈此泉先出盐】　盐味少生【晋符朗元达识味防稽王道子设食食之极江左精馔食讫问曰闗内食孰若此朗曰皆好惟盐味少生即问宰夫果如其言】　诏县赐供汤直【刘起让云恩诏县赐以盐五十斛供汤药之直】　赐盐以周丧事【呉志云朱桓卒家无余财孙权赐盐五十斛以周丧事】　以共百事【周礼云盐人掌盐之政令以共百事之盐郑注云政令谓受入教所处置求者所当得又孔疏云谓四方盐防盐有数种处置不同故云受入教所处置也】　大夏之盐【吕氏春秋云和之美者大夏之盐注大夏西泽名】　江阳之盐【崔骃博徒论曰江阳六盐】　斛成二斗【蜀郡志云中有盐井深数丈汲水煮之一斛水得二斗盐】　石直八千【续汉书云虞诩为武都太守始到郡盐石直八千视事三嵗盐石四百】　一车输王【呉时外国传详前】　一斛为赋【魏畧云汉哀帝时民家出盐一斛以为赋】　侯览求假盐【郗超书云章安为河东太守常侍侯览遣诸王赍书请托并求假盐也】　郗超转易盐【注未详】　増长肌肤　牢肌骨　除邪下毒　明目益气【并本草经详前】　原梁置【后汉天竺国有梁罝盐一名身毒国】　蜀井【蜀都赋云家有盐泉之井】　和羮【商书若作和羮尔惟盐梅】　修池【徐邈字景山为金城守修武威酒泉盐池以收虏谷军用丰盈】　鬻盐【凡齐事供鬻盐鬻盐练治者】　载盐【第五伦客河东变姓名王伯齐载盐往来】　上谷之利【上谷有鱼盐枣栗之利】　虞坂之载【骐骥驾盐车上虞坂遇伯乐而长鸣】　军农之要【魏志邓艾言司马文王曰今因平蜀之势以乗呉席巻之时然大举之后将士疲劳且煮盐兴冶为军农之要】　盐食之急【张休上言盐食之急虽贵不可不须官可自鬻】　青紫【西域记曰西海南有青盐紫盐池盐方寸半食味甚美】
　　豉一
　　増释名曰豉嗜也五味调和须之而成乃可甘嗜也故齐人谓豉声如嗜　史记曰糵麴盐豉千合　袁宏汉记曰李傕数设酒请郭汜或留汜妻惧与傕婢妾私而夺己爱思有以离间之傕送馈汜妻乃以豉为药汜将食妻曰食从外来傥或有故遂摘药示之曰一栖不两雄我固疑将军之信李公也明日傕请汜大醉汜疑傕药之绞粪汁饮之乃解于是遂相疑猜也　三辅决録曰前队大夫范仲公盐豉蒜果共一筩言其防俭也豫章列士传曰羊茂为东郡太守出界卖盐豉　博物志曰外国有豉法以苦酒溲豆暴令极燥以麻油蒸蒸讫复暴三过乃止然后细捣椒屑筛下随多少合投之中国谓之康伯以是故人姓名传此法者云下气调和
　　豉二
　　原五味调和须之而成【详豉一】　辛甘之味皆发而行【楚词曰大苦咸酸辛甘发些注曰大苦豉也辛谓椒姜也甘谓饴蜜也言取防汁调和以椒姜咸酸和以饴蜜则辛甘之味皆发而行也】　大苦【详上】　苦豉【广志曰苦秦豉也】　康伯【详防一】益气【呉氏本草云豉益人气】　下气【详防一】　美豉出鲁【古艶歌云白盐河东来美防出鲁门】　盐豉共壶【谢承后汉书云羊续为南阳太守盐豉共一壶】　饭惟盐防【又曰韩崇为汝南太守遗妻子麤饭惟菜茹盐防而已】　盐豉共一筩【详豉一】未下盐豉【详羮】
　　醯一
　　増和牲　柔肉【礼内则脍春用葱秋用芥豚春用韭秋用蓼脂用葱膏用薤三牲用藙和用醯兽用梅注藙茱茰也三牲牛羊豚也　内则肉腥细者为脍大者为轩或麋鹿鱼为菹麕为辟鸡野豕为轩兔为宛脾切葱若薤实诸醯以柔之注云细切者为脍大片切者为轩实诸醯以柔之言肉与葱薤皆实诸醯浸渍而熟则柔软矣】　乞邻　贮寺【论语曰子曰孰谓微生髙直或乞醯焉乞诸其邻而与之唐旧说圣善寺阁常贮醋数十瓮恐为蛟所伏以致雷震也】　呉氏所为　唐俗所
　　贵【晋刘伶之妻呉氏因夫嗜酒败事欲其节饮毎酿酒则以盐梅辛辣之物投之酒内致其味酸盖不欲其饮也后人効其所为因以作醋一说醋自周人所造　晋公遗语唐世风俗贵重桃花酸】　景略宴客　俊臣鞫囚【唐书任廸简天徳李景略表佐其军尝宴客而行酒者误进醯景略用法严廸简不忍其死饮为釂徐以他辞请易之归衉血不以闻军中恱其长者　唐来俊臣鞫囚不问轻重皆注醋于鼻】　原食三十人　比千乘家【食经云外国作苦酒法用水一升三合正月九日热一铜匕调之一杯可食三十人　史记云通邑大都醯醤千瓿比千乘家】　大功不食时祠皆用【礼记曰大功之丧不食醯酱　卢谌祭记曰四时之祠皆用苦酒】　女供官贩【周礼醯人女醯掌供五虀七葅凡醯酱之物王举则供虀葅醯物六十罋供后及世子之酱醯　魏名臣曰中书监刘放曰官贩苦酒与百姓争锥刀之末请停苦酒醋也】　増百瓮　一瓯【仪礼曰醯醢百瓮夹碑十以为列　北梦琐言云有少年眼中常见一镜子赵卿诊之曰来晨以鱼脍奉候及期延于闑内从容久饥候客退方得攀接俄而台上施一瓯芥醋更无他味少年饥甚闻芥醋香轻啜之逡廵再啜遂觉胸中豁然眼花不见卿云君吃鱼脍太多非芥醋不快故权诳而愈其疾也】　治齿灌鼻【葛洪肘后方云治齿痛用多年醶酢　唐书曰薛仁呆拔秦州召富人磔于猛火之上或以醯灌鼻求其金寳】
　　醯二
　　原鳯林鸣酢【汉武内传云西王母谓帝曰仙药有鳯林鸣酢案酢俗作醋醯也】　东里独妪【君举食檄云大市覆罂之蒜东里独妪之醯】　卒成苦酒【食经云作卒成苦酒其法取黍米一斛以热粥浇其上二日便成酢】　筑城贮醯醢【呉地志云呉王筑城以贮醯醢今俗人呼为苦酒城】　欲食投水内【食经云作苦酒法用乌梅以苦酒渍之暴干作屑欲食輙投水内】　宋葬夫人醯醢百瓮【礼记云宋襄公葬其夫人醯醢百瓮】　龙肉醯渍则文章生【博物志】　増酢如蓂荚【风俗通曰酢如蓂荚按蓂味酸工者取以调味】　食总管【清异録曰醋为食总管】　傅之无痕【本草云孙光宪家婢抱小儿不觉落炭火上便以醋泥傅之无痕】　处内【曲礼脍炙处外醯酱处内】　和羮　调醯醢【内则调之以醯醢】　烹鱼肉【醯醢盐梅以烹鱼肉】　醯鸡【庄子】
　　酱醢一
　　原周礼曰醢人职女醢二十人谓女奴晓醢者　礼记曰酱齐视秋时郑注曰酱宜凉也　増又曰献熟食者操酱齐　又曰濡鸡醢酱实蓼濡鱼卵酱实蓼濡鼈醢酱实蓼鱼脍芥酱麋腥醢酱　礼记外传曰醢有陆产有水物天地隂阳之气所生臡者骨肉相杂为之有麋鹿麕之臡兔醢蚳醢有鱼雁蠃蠯之醢　原论语曰不得其酱不食　増桓谭新论曰鄙人得鯅酱而美与人共食少唾其中因弃之俱不得食　崔实四民月令曰五月一日可作醢　原风俗通曰酱成于盐夫物之变有时而重　増论衡曰作豆酱恶闻雷此欲使人急作不能积久　原神仙食经云十二香酱以沉香等油煎成服之　増枚乘七发曰熊蹯之臑芍药之酱韦昭上林赋注曰勺药和齐咸酸美味也　君举食檄曰东里独妪之醯　天中记曰汉武帝逐夷至于海濵闻有香气而不见物令人推求乃是渔父造鱼肠于坑中以土覆之香气上达取而食之以为滋味逐夷得此物因名之置鱼肠酱也　原汉书曰刘歆谓扬雄云今学有禄利然尚不能明易又如何吾恐后覆酱瓿　又曰张氏卖酱而逾侈　増世说曰陆机入洛欲为三都赋闻左思作之抚掌而笑与弟书此间有伧父欲作三都赋须其成当以覆酱瓮耳　宋书曰孝武尝为王谟作四时诗云匏酱调秋菜白鹾解冬寒　又曰阮孝绪外兄王宴贵显孝绪度之必至颠覆闻其笳管穿篱逃匿不与相见曽食酱美问之云是王家所得便吐餐覆酱
　　酱醢二
　　原食酱百二十【周礼云膳夫掌王馈食酱百有二十罋】　上价斤二百【范子计然三酱出东海上价斤二百中百下三十也】　□鲗之酱【周书云伊尹受命于汤赐□鲗之酱方言曰鱼皮□鲗之酱为贵】　芍药之酱【详酱一】　灵之酱【汉武帝内传西王母谓帝曰神药上有连珠云酱玉津金酱中有灵之酱】　肉谓之醢【尔雅云肉谓之醢有骨者谓之臡注杂骨酱之也】　朱登蟹酱【张敞荅朱登书曰朱登为东海相遗敞蟹酱敞报曰谨分其贶于三老尊行者曷敢独享也】　晋武鱼酱【晋武帝与山涛书兼致鱼酱一斗】七醢【周礼云醢人为王及后世子共其内羞王举则共醢六十瓮以五齐七醢七葅三臡实之】　三臡【详上】　蒟酱【汉书武帝使唐防封南越南越食蒟酱似谷叶如桑其长三寸蜀用作酱也】芥酱【说文云肥干肉芥酱臑有骨醢酱榆酱】　蜯酱【苍颉解诂云醢蜯酱】　□酱【交州记云蟹□形如色黒十二蟹足在腹下雌负雄而行南方用以作酱】　孔子覆醢【礼记云孔子哭子路于中庭从者曰醢之矣遂命覆醢】　天子执酱【礼记云食三老五更于太学天子执酱而馈】　胡子马醢【东观汉记云上至邯郸赵王庶兄胡子进马醢】　刘累龙醢【左传云蔡墨曰刘累学扰龙氏事孔甲一雌死潜以醢食】　千乘之家【史记货殖传云通邑大都醢酱千瓿比千乘之家】　四豆之实【周礼曰醢人掌四豆之实朝事之豆其实韭菹醯醢昌本麋臡菁葅鹿臡馈食之豆其实葵菹蠃醢脾析蠯醢蜃蚳醢豚拍鱼醢加豆之实芹菹兔醢深蒲醯醢菭葅防醢笋葅鱼醢】　雷不作酱【风俗通曰雷不作酱俗说令人腹内雷声按子路感雷精而生尚刚好勇死卫人醢之孔子覆醢毎闻雷心恻怛耳】　丧不作酱【异苑云頴川庾泽太元间三桓还值其家作酱泽曰诚知之】　醢南宫【南宫长万宋人醢之】　醢彭越【详下汉髙帝】增大官醢【朱泚刘文喜劫众以乱诏李懐光攻之帝为减大官脯醢给军】　醢化蟹【合壁事类云彭越佐髙祖得天下封为梁王被防而死吕后以其肉将作醢使人送与淮南王黥布令使者勿语待食完而后言其故时布船游于江既闻其说即临风而吐之尽化为螃蟹而去】　鹿尾酱【禄山进鹿尾酱】　葫芦酱【唐世风俗重葫芦酱】　孝悌醢酱【唐柳玭家诫曰孝悌忠信乃食之醢酱岂可一日无哉】
　　酱醢三
　　原启梁刘孝仪谢晋安王赉虾酱启曰龙酱传甘退诚可陋蚳醢称贵追觉失言上圣闻雷未之能覆嘉賔流歠羞无辞窭
　　煎和一
　　原冥适盐蓐收调辛【曹植七启云糅以方酸甘和既醇冥适盐蓐收调辛】合以水火之齐和以五味之芳【桓驎七说】　五味异和【礼记曰五味异和郑注曰谓香臭与酸苦】　百品异方【曹植乐府曰口厌常珍乃购麟凰熊蹯豹胎百品异方】　和宫适甜抚角调酸【七谟】　调齐和之适穷甘酸之变【淮南子曰煎熬燔炙调齐和之适以穷荆呉甘酸之变】　糅以丹橘【杜预七规云庶羞既异五味代臻糅以丹橘杂以芳鳞】　芳以姜椒【张衡七辨云审其齐和适其辛酸芳以姜椒拂以桂兰】　酤以醯醢和以蜜饴【刘梁七举云刍豢既陈异馔共羞芍药之调煎炙蒸臑酤以醯醢和以蜜饴】　鹾以大夏之盐酢以越裳之梅【崔骃七依】　酸咸调适齐和有方【潘尼钓赋云西戎之防南夷之姜酸醎调适齐和有方按防今作蒜】　咸酸得适和味应宜【杜预七规云飞刀覆切解髪杂叠咸酸得适和味应宜】　味重九沸和兼芍药【张协七命云味重九沸和兼芍药晨鳬露鹄霜鵽黄雀】九沸三变其味乃和【刘劭七华云厥齐不同各有攸宜九沸三变其味乃和】煎和二
</div>
    <div class="pagination">
<a href="御定渊鉴类函_page273.html">上一页</a><span>...</span><a href="御定渊鉴类函_page269.html">269</a><a href="御定渊鉴类函_page270.html">270</a><a href="御定渊鉴类函_page271.html">271</a><a href="御定渊鉴类函_page272.html">272</a><a href="御定渊鉴类函_page273.html">273</a><span class="current-page">274</span><a href="御定渊鉴类函_page275.html">275</a><a href="御定渊鉴类函_page276.html">276</a><a href="御定渊鉴类函_page277.html">277</a><a href="御定渊鉴类函_page278.html">278</a><a href="御定渊鉴类函_page279.html">279</a><span>...</span><a href="御定渊鉴类函_page275.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
