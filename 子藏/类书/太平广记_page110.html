<!DOCTYPE html>
<html>
<head>
    <meta charset="UTF-8">
    <title>太平广记 - 第 110 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 110 页/共 323 页</h1>
    <div class="content">张曙、崔昭纬，中和初西川同举，相与诣日者问命。时曙自恃才名籍甚，人皆目为将来状元。崔亦分居其下。无何，日者殊不顾曙，第目崔曰："将来万全高第。"曙有愠色。日者曰："郎君亦及第，然须待崔家郎君拜相，当此时过堂。"既而曙果以惨恤不终场，昭纬其年首冠。曙以篇什刺之曰："千里江西陪骥尾，五更风小失龙鳞。昨夜浣花溪上雨，绿杨芳草为何人？崔甚不平。会夜饮，崔以巨觥饮张，张推辞再三。崔曰："但喫却，待我作宰相，与郎君取状头。"张拂衣而去，因之大不叶。后七年，崔自内廷大拜。张后于裴贽下及第。果于崔下过堂。（出《摭言》）


崔昭矩
崔昭矩，大顺中裴贽下状元及第。翌日，兄昭纬登庸。王倜，丞相鲁公损之子。倜及第。翌日，损登庸。倜过堂别见。归点（按唐《摭言》八"点"作"黯"。）亲迎拜席曰："状元及第，榜下版巡。脱白期月，无疾而卒。（出《摭言》）


贾泳
贾泳父修有义声。泳落拓，不拘细碎。尝佐武臣倅晋州，时昭宗幸蜀。三榜裴相贽，时为前主客员外，客游至郡。泳接之傲睨。裴尝簪笏造泳，泳戎装一揖曰："主公尚书邀放鹞子，勿怪。"如此偬偬而退，裴贽颇衔之。后裴三主文柄，泳两举为裴所黜。既而谓门人曰："贾泳老倒可哀，吾当报之以德。"遂放及第。（出《摭言》）





卷第一百八十四　贡举七（代族附）
贡举　昭宗　韦甄　刘纂　钟傅　卢文焕　赵光逢　卢延让　韦贻范　杨玄同　封舜卿
　高辇
氏族　李氏　王氏　七姓　李积　崔湜　类例　李峤　张说　杨氏　李益　庄恪太子妃
　白敏中　汝州衣冠　黄生


昭宗
昭宗皇帝，颇为孤进开路。崔凝覆试，但是子弟，无问文章高下，率多退落，其间屈人颇多。孤寒中，唯程晏、黄韬擅场之外，其


韦甄（本条原缺。据明抄本、陈校本补）
韦甄及第，势固万全矣。然未知名第高下，未免挠怀。俄聆于光德里南街。忽睹一人扣一板门甚急。良久，轧然门开。呼曰："十三官尊体万福。"既而甄果是第十三人矣。（出《摭言》）


刘纂
刘纂者，商州刘蜕之子也，亦善为文。乾宁中，寒栖京师。偶与一医士为邻。纂待之甚至，往往假贷之。其人即枢密使门徒。嗣薛王为大京兆，医工因为知柔诊脉。从容之际，盛言纂之穷且屈。知柔甚领览。会试官以解送等第，禀于知柔。知柔谓纂是开府门前人医者之言，必开府之意也，非解元不可。由是以纂居首送，纂亦莫知其由。自是纂落数学，方悟。竟无以自雪。（出《摭言》）


钟傅
僖宗广明之乱（庚子误为甲辰）甲辰，天下大荒，车驾再幸岐梁。饥殣相望，郡国率不以贡士为意。江西节帅钟傅起于义聚，奄有疆土，充庭述职，为诸侯表式。而乃孜孜以荐贤为急务。虽州里白丁，片文只字求贡于有司者，莫不尽礼接之。至于考试之辰，设会供帐，甲于治平。行乡饮之礼，尝率宾佐临视，拳拳然有喜色。后大会以饯之，筐箧之外，率皆资以桂王。解元三十万，解副二十万，其余皆不减十万。垂三十载，此志未尝稍息。时举子者以公卿关节，不远千里而求首荐，岁常不下数辈。


卢文焕
卢文焕，光化二年状元及第，颇以宴醵为急务。常府开宴，同年皆患贫，无以致之。一旦绐以游齐国公亭子，既自皆解带从容。焕命团司牵驴。时柳璨告文焕，以驴从非己有。文焕曰："药不瞑眩，厥疾弗瘳。"璨甚衔之。居四年，璨登庸，文焕忧戚日加。璨每遇之曰："药不瞑眩，厥疾弗瘳。"（出《摭言》）


卢延让
卢延让光化三年登第。先是延让师薛能为诗，词意入癖，时人多笑之。吴融向为侍御史，出官峡中。延让时薄游荆渚，贫无卷轴，未遑贽谒。会融表弟滕籍者，偶得延让百篇。融既览，大奇之。且曰："此无他贵，语不寻常耳。于是称之于府主成汭。时故相张公职于是邦，常以延让为笑端。及融言之，咸所改观。由是大获举粮。延让深所感激。然犹困循，竟未相面。值融赴急征，寻入内庭，孜孜于公卿间称誉不已。光化戊午岁，来自襄之南。融一见如旧相识，延让呜咽流涕，于是攘臂成之矣。（出《摭言》）


韦贻范
罗隐、顾云，俱受知于相国令狐绹。顾虽鹾贾之子，而风韵详整。罗亦钱塘人，乡音乘刺。相国子弟每有宴会，顾独预之。风韵谈谐，莫辨其寒素之士也。顾文赋为时所称，而切于成名。尝有启事陈于所知，只望丙科尽处，竟列于尾株之前也。罗既频不得意，颇怨望，竟为贵游子弟所排，契阔东归。黄寇事平，朝贤议欲召之。韦贻范沮之曰："某与同舟而载，虽未相识，舟人告云：'此有朝官。'罗曰：'是何朝官，我脚夹笔，亦可敌得数辈。必若登科通籍，吾徒为粃糠也，"由是不果召。（出《北梦琐言》）


杨玄同
唐天祐年，河中进士杨玄同老于名场，是岁颇亦彷徨，未涯兆朕，宜祈吉梦，以卜前途。是夕，梦龙飞天，乃六足。及见榜，乃名第六。则知固有前定矣。（出《玉堂闲话》）


封舜卿
封舜卿梁时知贡举。后门生郑致雍同受命，入翰林为学士。致雍有俊才。舜卿才思拙涩，及试五题，不胜困弊，因托致雍秉笔。当时识者，以为座主辱门生。同光初致仕。（出《北梦琐言》）


高辇
礼部贡院，凡有榜出，书以淡墨。或曰，名第者，阴注阳受，淡墨书者，若鬼神之迹耳。此名鬼书也。范质云：未见故实，涂说之言，未敢为是。尝记未应举日，有登第者相告，举子将策名，必有异梦。今聊记忆三数梦，载之于此。高辇应举，梦雷电晦冥，有一小龙子在前，吐出一石子。辇得之。占者曰：雷电晦冥，变化之象，一石十科也。将来科第，其十数矣。及将放榜，有一吏持主文贴子至，问小吏姓名：则曰姓龙。询其名第高卑，则曰第十人。又郭俊应举时，梦见一老僧屐于卧榻上，蹒跚而行。既寤，甚恶之。占者曰：老僧上座也，著屐于卧塌上行，屐高也，君其巍峨矣。及见榜，乃状元也。王汀应举时，至滑州旅店，梦射王慎征，一箭而中。及将放榜，或告曰：君名第甚卑。汀答曰：苟成名，当为第六人。及见榜，果如所言。或者问之，则告以梦。王慎征则前年第六人及第，今射而中之，故知亦此科第也。质于癸巳年应举，考试毕场。自以孤平（明抄本"孤平"作"幼年"。）初举，不敢决望成名，然忧闷如醉。昼寝于逆旅，忽有所梦。寐未吪间，有九经蒋之才相访。即惊起而坐，且告以梦。梦被人以朱笔于头上乱点，己牵一胡孙如驴许大。蒋即以梦占之曰："君将来必捷，兼是第三人矣。"因问其说，即曰："乱点头者，再三得也；朱者、事分明也；胡孙大者为猿，算法圈三径一，故知三数也。"及放榜，即第十三人也。（出《玉堂闲话》）


氏族
李氏
后魏孝文帝定四姓，陇西李氏大姓，恐不入，星夜乘鸣驼，倍程至洛。时四姓已定讫。故至今谓之驼李焉。（出《朝野佥载》）


王氏
太原王氏，四姓得之为美，故呼为釢镂王家，喻银质而金饰也。（出《国史补》）


七姓
高宗朝，以太原王，范阳卢，荥阳郑，清河博陵二崔，赵郡陇西二李等七姓，其族望耻与诸姓为婚，乃禁其自相姻娶。于是不敢复行婚礼，密装饰其女以送夫家。（出《国史异纂》）


李积（国史补。积作慎）
李积。酒泉公义琰侄孙，门户第一而有清名。常以爵位不如族望，官至司封郎中怀州刺史，与人书札，唯称陇西李积。（出《国史补》）


崔湜
崔仁师之孙崔湜、涤（"涤"原作"湜"，据明抄本改。）等昆仲数人，并有（"并有"二字原缺，据唐《摭言》十二补。）文翰，列官清要。每私宴之际，自比王谢之家。谓人曰："吾之门第（"门第"原作"人门"，据明抄本改。）及出身官历，未尝不为第一。丈夫当先据要路以制人，岂能默默受制于人。"故进取不已，而不以令终。（出《摭言》）


类例世有山东士大夫类例三卷。其有非士族及假冒者，多不见录。署云相州僧昙刚撰。后柳冲亦明族姓，中宗朝为相州刺史。询问旧老，云："自隋已来，不闻有僧昙刚。"盖惧嫉于时，故隐其名氏。（出《国史补》）


李峤
初，李峤与李迥秀同在庙堂，奉诏为兄弟。又西祖王璋与信安王祎同产。故赵郡陇西二族，昭穆不定，一会之中，或孙为祖，或祖为孙。（出《国史补》）


张说
张说好求山东婚姻，当时皆恶之。及后与张氏亲者，乃为甲门（"甲门"原作"申明"，据明抄本改。）四姓。郑氏不离荥阳，又岗头卢，泽底李，土门崔，皆为鼎甲。（出《国史补》）
张说家族喜欢同山东人结为姻亲，被人看不起。后来，凡是同张说家族结为姻亲的，都是学问有成的，被称为甲门四姓。荥阳郑氏、岗头的卢氏、泽底的李氏、土门的崔氏，都是张说家的女婿，都中进士。$
杨氏
杨氏，自杨震号关西孔子，葬于潼关亭，至今七百余年，子孙犹在阌乡故宅，天下一家而已。（出《国史补》）


李益
李尚书益有宗人庶子同名，俱出于姑臧公。时人谓尚书为文章李益，庶子为门户李益，而尚书亦兼门地焉。尝姻族间有礼会，尚书归，笑谓家人曰："太甚笑，今日局席，两个坐头，总是李益。（出《因话录》）


</div>
    <div class="pagination">
<a href="太平广记_page109.html">上一页</a><span>...</span><a href="太平广记_page105.html">105</a><a href="太平广记_page106.html">106</a><a href="太平广记_page107.html">107</a><a href="太平广记_page108.html">108</a><a href="太平广记_page109.html">109</a><span class="current-page">110</span><a href="太平广记_page111.html">111</a><a href="太平广记_page112.html">112</a><a href="太平广记_page113.html">113</a><a href="太平广记_page114.html">114</a><a href="太平广记_page115.html">115</a><span>...</span><a href="太平广记_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
