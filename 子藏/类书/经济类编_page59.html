<!DOCTYPE html>
<html>
<head>
    <meta charset="UTF-8">
    <title>经济类编 - 第 59 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 59 页/共 74 页</h1>
    <div class="content">　　庄子者人也名周周尝为漆园吏与梁惠王齐宣王同时其学无所不闚然其要本归于老子之言故其著书十余万言大抵率寓言也作渔父盗跖胠箧以诋訿孔子之徒以明孔子之术畏累虚亢桑子之属皆空语无事实然善属书离辞指事类情用剽剥儒墨虽当世宿学不能自解免也其言洸洋自恣以适已故自王公大人不能器之楚威王闻庄周贤使使厚币迎之许以为相庄周笑谓楚使者曰千金重利卿相尊位也子独不见郊祭之牺牛乎养食之数嵗衣以文绣以入太庙当是之时虽欲为孤豚岂可得乎子亟去无汚我我宁游戏汚渎之中自快无为有国者所羁终身不仕以快吾志焉
　　范晔逸民传　易称遯之时义大矣哉又曰不事王侯髙尚其事是以尧称则天而不屈颍阳之髙武尽美矣终全孤竹之洁自兹以降风流弥繁长往之轨未殊而感致之数匪一或隠居以求其志或曲避以全其道或静己以镇其躁或去危以图其安或垢俗以动其槩或疵物以激其清然观其甘心畆之中憔悴江海之上岂必亲鱼鸟乐林草哉亦云性分所至而已故耻之宾屡黜不去其国蹈海之节千乗莫移其情适使矫易去就则不能相为矣彼虽硁硁有类沽名者然而蝉蜕嚣埃之中自致寰区之外异夫饰智巧以逐浮利者乎荀卿有言曰志意修则骄富贵道义重则轻王公也汉室中微王莽簒位士之蕴借义愤甚矣是时裂冠毁冕相携持而去之者葢不可胜数扬雄曰鸿飞防弋者何慕焉言其违患之逺也光武侧席幽人求之若不及旌帛蒲车之所征贲相望于岩中矣若薛方逢萌聘而不肯至严光周党王霸至而不能屈羣方咸遂志士怀仁斯固所谓举逸民则天下归心者乎肃宗亦礼郑均而征髙凤以成其节自后帝徳稍衰邪孽当朝处子耿介羞与卿相等列至抗愤而不顾多失其中行焉葢録其絶尘不反同夫作者列之此篇
　　汉向长字子平隠居不仕性尚中和好通老易贫无资食好事者更馈焉受之取足而反其余王莽大司空王邑辟之连年乃至欲荐之于莽固辞乃止潜隠于家读易至损益卦喟然叹曰吾已知富不如贫贵不如贱但未知死何如生耳建武中男女娶嫁既毕勅断家事勿相闗当如我死也于是遂肆意与同好北海禽庆俱游五岳名山竟不知所终
　　逢萌字子庆家贫给事县为亭长时尉行过亭萌候迎拜谒既而掷楯叹曰大丈夫安能为人役哉遂去之长安学通春秋经时王莽杀其子宇萌谓友人曰三纲絶矣不去祸将及人即解冠挂东都城门归将家属浮海客于辽东萌素明隂阳知莽将败有顷乃首戴瓦盎哭于市曰新乎新乎因遂潜藏及光武即位乃之琅邪劳山养志修道人皆化其徳北海太守素闻其髙遣使奉谒致礼萌不荅太守怀愤而使捕之吏叩头曰子庆大贤天下共闻所在之处人敬如父往必不获只自毁辱太守怒收之系狱更发他吏行至劳山人果相率以兵弩捍御吏被伤流血奔而还后诏书征萌托以老耄迷路东西语使者云朝廷所以征我者以其有益于政尚不知方面所在安能济时乎即便驾归连征不起以寿终初萌与同郡徐房平原李子云王君公相友善并晓隂阳怀徳秽行房与云养徒各千人君公遭乱独不去侩牛自隠时人谓之论曰避世墙东王君公
　　严光字子陵少有髙名与光武同游学及光武即位光乃变名姓隠身不见帝思其贤乃令以物色访之后齐国上言有一男子披羊裘钓泽中帝疑其光乃备安车纁遣使聘之三反而后至舍于北军给牀褥太官朝夕进膳司徒侯霸与光素旧遣使奉书使人因谓光曰公闻先生至区区欲即诣造迫于典司是以不获愿因日暮自屈语言光不荅乃投札与之口授曰君房足下位至鼎足甚善怀仁辅义天下悦阿谀顺防要领絶霸得书封奏之帝笑曰狂奴故态也车驾即日幸其舘光卧不起帝即其卧所抚光腹曰咄咄子陵不可相助为理耶光又眠不应良久乃张目熟视曰昔唐尧着徳巢父洗耳士故有志何至相迫乎帝曰子陵我竟不能下汝耶于是升舆叹息而去复引光入论道旧故相对累日帝从容问光曰朕何如昔时对曰陛下差增于往因共偃卧光以足加帝腹上明日太史奏客星犯御座甚急帝笑曰朕故人严子陵共卧耳除为谏议大夫不屈乃耕于富春山后人名其钓处为严陵濑焉建武十七年复特征不至年八十终于家帝伤惜之诏下郡县赐钱百万谷千斛
　　梁鸿字伯鸾父让王莽时为城门校尉封修逺伯使奉少昊后寓于北地而卒鸿时尚防以遭乱世因卷席而葬后受业太学家贫而尚节介博览无不通而不为章句学毕乃牧豕如上林苑中曾误遗火延及他舍鸿乃寻访烧者问所去失悉以豕偿之其主犹以为少鸿曰无他财愿以身居作主人许之因为执勤不懈朝夕邻家耆老见鸿非恒人乃共责让主人而称鸿长者于是始敬异焉悉还其豕鸿不受而去归乡里埶家慕其髙节多欲女之鸿并絶不娶同县孟氏有女状肥丑而黑力举石臼择对不嫁至年三十父母问其故女曰欲得贤如梁伯鸾者鸿闻而聘之女求作布衣麻屦织作筐缉绩之具及嫁始以装饰入门七日而鸿不荅妻乃跪牀下请曰窃闻夫子髙义简斥数妇妾亦偃蹇数夫矣今而见择敢不请罪鸿曰吾欲裘褐之人可与俱隠深山者尔今乃衣绮缟傅粉墨岂鸿所愿哉妻曰以观夫子之志耳妾自有隠居之服乃更为椎髻着布衣操作而前鸿大喜曰此真梁鸿妻也能奉我矣字之曰徳曜孟光居有顷妻曰常闻夫子欲隠居避患今何为黙黙无乃欲低头就之乎鸿曰诺乃共入霸陵山中以耕织为业咏诗书弹琴以自娯仰慕前世髙士而为四皓以来二十四人作颂因东出闗过京师作五噫之歌曰陟彼北芒兮噫顾览帝京兮噫宫室崔嵬兮噫人之劬劳兮噫辽辽未央兮噫肃宗闻而非之求鸿不得乃易姓运期名燿字侯光与妻子居齐鲁之间有顷又去适呉依大家皋伯通居庑下为人赁舂每归妻为具食不敢于鸿前仰视举案齐眉伯通察而异之曰彼佣能使其妻敬之如此非凡人也乃方舍之于家鸿潜闭著书十余篇疾且困告主人曰昔延陵季子葬子于嬴博之间不归乡里慎勿令我予持丧归去及卒伯通等为求地于呉要离冢傍咸曰要离烈士而伯鸾清髙可令相近毕妻子归扶风初鸿友人京兆髙恢少好老子隠于华隂山中及鸿东游思恢作诗曰鸟嘤嘤兮友之期念子髙兮仆怀思想念恢兮爰集兹二人遂不复相见恢亦髙抗终身不仕
　　野王二老者不知何许人也初光武贰于更始会闗中扰乱遣前将军邓禹西征送之于道既反因于野王猎路见二老者即禽光武问曰禽何向并举手西指此中多虎臣每即禽虎亦即臣大王勿往也光武曰茍有其备虎亦何患父曰何大王之谬邪昔汤即桀于鸣条而大城于亳武王亦即纣于牧野而大城于郏鄏彼二王者其备非不深也是以即人者人亦即之虽有其备庸可忽乎光武悟其防顾左右曰此隠者也将用之辞而去莫知所在
　　矫慎字仲彦少学黄老隠遯山谷因穴为室仰慕松乔导引之术与马融苏章乡里并时融以才博显名章以亷直为称然皆推先于慎汝南呉苍甚重之因遗书以观其志曰仲彦足下勤处隠约虽乗云行泥栖宿不同每有西风未尝不叹葢闻黄老之言乗虚入防藏身逺遯亦有理国养人施于为政至如登山絶迹神不着其证人不覩其验吾欲先生从其可者于意何如昔伊尹不怀道以待尧舜之君方今明明四海开辟巢许无为箕山夷齐悔入首阳足下审能骑龙弄凤翔嬉云间者亦非狐燕雀所敢谋也慎不荅年七十余竟不肯娶后忽归家自言死日及期果卒后人有见慎于敦煌者故前世异之或云神仙焉慎同郡马瑶隠于汧山以置为事所居俗化百姓美之号马牧先生焉台佟字孝威隠于武安山凿穴为居采药自业建初中州辟不就刺史行部乃使从事致谒佟载病往谢刺史乃执贽见佟曰孝威居身如是甚苦如何佟曰佟幸得保终性命存神养和如明使君奉宣诏书夕惕庶事反不若邪遂去隠逸终不见
　　樊英字季齐少受业三辅习京氏易兼明五经又善风角算河洛七纬推步灾异隠于壶山之阳受业者四方而至州郡前后礼请不应公卿举贤良方正有道皆不行尝有暴风从西方起英谓学者曰成都市火甚盛因含水西向潄之乃令记其日时客有从蜀来云是日大火有黑云卒从东起须臾大雨火遂得灭于是天下称其萟术安帝初征为博士至建光元年复诏公车赐策书征英及同郡孔乔李昺北海郎宗陈留杨伦东平王辅六人唯郎宗杨伦到洛阳英等四人并不至永建二年顺帝策书备礼纁征之复固辞疾笃乃诏切责郡县驾载上道英不得已到京称病不肯起乃强舆入殿犹不以礼屈帝怒谓英曰朕能生君能杀君能贵君能贱君能富君能贫君君何以慢朕命英曰臣受命于天生尽其命天也死不得其命亦天也陛下焉能生臣焉能杀臣臣见暴君如见仇雠立其朝犹不肯可得而贵乎虽在布衣之列环堵之中晏然自得不易万乗之尊又可得而贱乎陛下焉能贵臣焉能贱臣臣非礼之禄虽万钟不受若申其志虽箪食不厌也陛下焉能富臣焉能贫臣帝不能屈而敬其名使出就太医养疾日致羊酒至四年天子乃为英设坛席令公车令导尚书奉引赐几杖待以师傅之礼延问得失英不敢辞拜五官中郎将数月英称疾笃诏以为光禄大夫赐告归令在所送谷千斛常以八月致牛一头酒三斛如有不幸祠以中牢英辞位不受有诏譬防勿聴　范论曰汉世之所谓名士者其风流可知矣虽弛张趣舍时有未纯于刻情修容依倚道艺以就其声价非所能通物方时务也及征樊英杨厚朝廷若待神明至竟无他异英名最髙毁最甚李固朱穆等以为处士纯盗虚名无益于用故其所以然也然而后进希之以成名世主礼之以得众原其无用亦所以为用则其有用或归于无用矣何以言之夫焕乎文章时或乖用本乎礼乐适末或疎及其陶搢绅藻心性使由之而不知者岂非道邈用表乖之数迹乎而或者忽不践之地賖无用之功至乃诮噪逺术贱斥国华以为力诈可以救沦敝文律足以致宁平智尽于猜察道足于法令虽济万世其将与夷狄同也孟轲有言曰以夏变夷不闻变夷于夏况有未济者乎
　　法真字髙卿南郡太守雄之子也好学而无常博通内外图典为闗西大儒弟子自逺方至者陈留范冉等数百人性恬静寡欲不交人间事太守请见之真乃幅巾诣谒太守曰昔鲁公虽为不肖而仲尼称臣太守虚薄欲以功曹相屈光赞本朝何如真曰以明府见待有礼故敢自同宾末若欲吏之真将在北山之北南山之南矣太守戄然不敢复言辟公府举贤良不就同郡田羽荐真曰处士法真体兼四业学穷典奥幽居恬泊乐以忘忧将蹈老氏之髙踪不为纁屈也臣愿圣朝就加衮职必能唱清庙之歌致来仪之凤矣会顺帝西巡羽又荐之帝虚心欲致前后四征真曰吾既不能遯形逺世岂饮洗耳之水哉遂深自隠絶终不降屈友人郭正称之曰法真名可得而闻身难得而见逃名而名我随避名而名我追可谓百世之师者矣乃共刋石颂之号曰徳先生以寿终
　　黄琼字世英魏郡太守香之子也琼初以父任为太子舍人辞病不就遭父忧服阕五府俱辟连年不应永建中公卿多荐琼者于是会稽贺纯广汉杨厚俱公车征琼至纶氏称疾不进有司劾不敬诏下县以礼慰遣遂不得已先是征聘处士多不称望李固素慕于琼乃以书逆遗之曰闻已度伊洛近在万嵗亭岂即事有渐将顺王命乎葢君子谓伯夷隘栁下惠不恭故传曰不夷不惠可否之间葢圣贤居身之所珍也诚遂欲枕山栖谷儗迹巢由斯则可矣若当辅政济民今其时也自生民以来善政少而乱俗多必待尧舜之君此为士行其志终无时矣尝闻语曰峣峣者易缺皦皦者易污阳春之曲和者必寡盛名之下其实难副近鲁阳樊君被征初至朝廷设坛席犹待神明虽无大异而言行所守亦无所缺而毁谤布流应时折减者岂非观聴望深声名大盛乎自顷征聘之士胡元安薛孟尝朱仲昭顾季鸿等其功业皆无所采是故俗论皆言处士纯盗虚声愿先生宏此远谟令众人叹服一雪此言耳琼至即拜议郎稍迁尚书仆射
　　韩康字伯休家世着姓常采药名山卖于长安市口不二价三十余年时有女子从康买药康守价不移女子怒曰公是韩伯休那乃不二价乎康叹曰我本欲避名今小女子皆知有我焉何用药为乃遁入霸陵山中博士公车连征不至桓帝乃备纁之礼以安车聘之使者奉诏造康康不得已乃许诺辞安车自乗柴车冐晨先使者发至亭亭长以韩征君当过方发人牛修道桥及见康柴车幅巾以为田叟也使夺其牛康即释驾与之有顷使者至夺牛翁乃征君也使者欲奏杀亭长康曰此自老子与之亭长何罪乃止康因逃遁以寿终汉滨老父者桓帝延熹中幸竟陵过云梦临沔水百姓莫不观者有老父独耕不辍尚书郎南阳张温异之使问曰人皆来观老父独不辍何耶老父笑而不对温下道百步自与言老父曰我野人耳不达斯语请问天下乱而立天子邪理而立天子耶立天子以父天下耶役天下以奉天子耶昔圣王宰世茅茨采椽而万人以宁今子之君劳人自纵逸游无忌吾为子羞之子何忍欲人观之乎温大慙问其姓名不告而去
　　陈留老父者桓帝世党锢事起守外黄令陈留张升去官归乡里道逢友人共班草而言升曰吾闻赵杀鸣犊仲尼临河而反覆巢竭渊龙凤逝而不至今宦竖日乱陷害忠良贤人君子其去朝乎夫徳之不建人之无援将性命之不免奈何因相抱而泣老父趋而过之植其杖太息言曰吁二丈夫何泣之悲也夫龙不隠鳞凤不藏羽网罗髙悬去将安所虽泣何及乎二人欲与之语不顾而去莫知所终
　　厐公居岘山之南未尝入城府夫妻相敬如宾荆州刺史刘表数延请不能屈乃就候之曰夫保全一身孰若保全天下乎厐公笑曰鸿鹄巢于髙林之上暮而得所栖鼋鼍穴于深渊之下夕而得所宿夫趋舍行止亦人之巢穴也且各得其栖宿而已天下非所保也因释耕于垄上而妻子耘于前表指而问曰先生苦居畆而不肯官禄后世何以遗子孙乎厐公曰世人皆遗之以危今独遗之以安虽所遗不同未为无所遗也表叹息而去后遂携其妻子登鹿门山因采药不反
　　仲长统乐志论　使居有良田广宅背山临流沟池环市竹木周布场圃筑前果园树后舟车足以代步涉之难使令足以息四体之役养亲有兼珍之膳妻拏无苦身之劳良朋萃止则陈酒肴以娯之嘉时吉日则烹羊豚以奉之蹰躇畦苑游戏平林濯清水追凉风钓游鲤弋髙鸿风于舞雩之下咏归髙堂之上安神闺房思老氏之虚呼吸精和求至人之彷佛与达者论道讲书俯仰二仪错综人物弹南风之雅操发清商之妙曲逍遥一世之上睥睨天地之间不受当时之责永保性命之期如此则可以凌霄汉出宇宙之外矣岂羡夫入帝王之门哉
　　晋皇甫谧沈静寡欲始有髙尚之志以著述为务自号晏先生着礼乐圣眞之论后得风痹疾犹手不辍卷或劝谧修名广交谧以为非圣人孰能兼存幽处居田里之中亦可以乐尧舜之道何必崇接世利事官鞅掌然后为名乎作守论以荅之曰或谓谧曰富贵人之所欲贫贱人之所恶何故委形侍于穷而不变乎且道之所贵者理世也人之所美者及时也先生年迈齿变饥寒不赡转死沟壑其谁知乎谧曰人之所至惜者命也道之所必全者形也性形所不可犯者疾病也若扰全道以损性命安得去贫贱存所欲哉吾闻食人之禄者怀人之忧形强犹不堪况吾之弱疾乎且贫者士之常贱者道之实处常得实没齿不忧孰与富贵扰神耗精者乎又生为人所不知死为人所不惜至矣喑聋之徒天下之有道者也夫一人死而天下号者以为损也一人生而四海笑者以为益也然则号笑非益死损生也是以至道不损至徳不益何哉体足也如回天下之念以追损生之祸运四海之心以广非益之病岂道徳之至乎夫唯无损则至坚矣夫唯无益则至厚矣坚故终不损厚故终不薄茍能体坚厚之实居不薄之真立乎损益之外游乎形骸之表则我道全矣遂不仕躭翫典籍忘寝与食时人谓之书淫或有箴其过笃将损耗精神谧曰朝闻道夕死可矣况命之修短分定悬天乎邓粲少以髙絜著名与南阳刘驎之南郡刘尚公同志友善并不应州郡辟命荆州刺史桓冲卑辞厚礼请粲为别驾粲嘉其好贤乃起应召驎之尚公谓之曰卿道广学深众所推怀忽然改节诚失所望粲笑荅曰足下可谓有志于隠而未知隠夫隠之为道朝亦可隠市亦可隠隠初在我不在于物尚公等无以难之
　　任昉求为刘瓛立舘啓　昔在魏中爰及晋始书贵虚人悦陶纵瑚琏废泗上之容樽俎恣林下之适春干秋羽委旷而弗陈西序东胶寂寥而谁仰所以金鸡忘晓玉羊失驭神器毁于獯戎宝厯迁于干越岂不悲欤刘瓛澡身浴徳修行明经贱珪璧于光隂竟松筠于嵗晩贫不陨获其心穷不二三其操而困无居止浮寓亲游垣栋倾钻窐衢垫侧有朋自逺无用栖凭皆负笈担簦栉风沐露瓛之器学无谢前修辄欲与之周旋开舘招屈臣第西偏官有闲地北拒晋山南望通邑虽曰人境实少浮喧广轮裁盈数畆布以施立黉塾薄艺桑麻粗创茨宇
　　桓冲请刘驎之为长史驎之固辞不受冲尝到其家驎之于树条桑使者致命驎之曰使君既枉驾光临宜先诣家君冲闻大愧于是乃造其父父命驎之然后方还拂短褐与冲言话父使驎之于内自持浊酒蔬菜供宾冲勑人代驎之斟酌父辞曰若使从者非野人之意也冲慨然至昏乃退
　　刘曜征杨轲为太常轲固辞不起曜亦敬而不逼遂隠于陇山曜后为石勒所擒秦人东徙轲留长安及石季龙嗣伪位备纁束帛安车征之轲以疾辞迫之乃发既见季龙不拜与语不言命舍之于永昌乙第其有司以轲倨傲请从大不敬论季龙不从下书任轲所尚轲在永昌季龙每有馈饩辄口授弟子使为表谢其文甚美览者叹有深致季龙欲观其贞趣乃密令美女夜以动之轲萧然不顾又使人将其弟子尽行遣魁壮羯士衣甲持刀临之以兵并窃其所赐衣服而去轲视而不言了无惧色常以土牀覆以布被倮寝其中下无茵褥颍川荀铺好竒之士也造而谈经轲瞑目不荅铺发轲被露其形大笑之轲神体颓然无惊恐之状于是咸以为焦先之徒未有能量其深浅也
　　宋纤少有逺操沈静不与世交隠居于酒泉南山明究经纬弟子受业三千余人不应州郡辟命惟与隂颙齐好友善张祚时太守杨宣画其象于阁上出入视之作颂曰为枕何石为潄何流身不可见名不可求酒泉太守马岌髙尚之士也具威仪鸣鼓铙造焉纤髙楼重阁距而不见岌叹曰名可闻而身不可见徳可仰而形不可覩吾今而后知先生人中之龙也铭诗于石壁曰丹崖百丈青壁万寻竒木蓊郁蔚若邓林其人如玉维国之琛室迩人逺实劳我心纤注论语及为诗颂数万言年八十笃学不倦张祚后遣使者张兴备礼征为太子友兴逼喻甚切纤喟然叹曰徳非庄生才非干木何敢稽停明命遂随兴至姑臧祚遣其太子太和以执友礼造之纤称疾不见赠遗一皆不受寻迁太子太傅顷之上疏曰臣受生方外心慕太古生不喜存死不悲没素有遗属属诸知识在山投山临水投水处泽露形在人亲士声闻书疏勿告我家今当命终乞如素愿遂不食而卒时年八十二諡曰虚先生
　　郭瑀字元瑜少有超俗之操东游张掖师事郭荷尽传其业精通经义雅辨谈论多才萟善属文荷卒瑀以为父生之师成之君爵之而五服之制师不服重葢圣人谦也遂服斩衰庐墓三年礼毕隠于临松薤谷凿石窟而居服柏实而轻身作春秋墨説孝经错纬弟子着録千余人张天锡遣使者孟公明持节以蒲轮纁备礼征之遗瑀书曰先生潜光九臯怀真独逺心与至境冥符志与四时消息岂知苍生倒悬四海待拯者乎孤忝承时运负荷大业思与贤明同赞帝道昔傅説龙翔殷朝尚父鹰扬周室孔圣车不停轨墨子驾不俟旦皆以黔首之祸不可以不救君不独立道由人故也况今九服分为狄场二都尽为戎穴天子僻陋江东名教沦于左袵创毒之甚开辟未闻先生怀济世之才坐观而不救其于仁智孤窃惑焉故遣使者虚左授绥鹤企先生乃眷下国公明至山瑀指翔鸿以示之曰此鸟也安可笼哉遂深逃絶迹公明拘其门人瑀叹曰吾逃禄非避罪也岂得隠居行义害及门人乃出而就征及至姑臧值天锡毋卒瑀括发入吊三踊而出还于南山晋书阮籍稽康等传论　夫学非常道则物靡不通理有忘言则在情斯遣其进也抚俗同尘不居名利其退也餐和履顺以保天真若乃一其本源体无为之用分其华叶开寓言之道是以伯阳垂范鸣谦置式欲崇诸己先下于人犹大乐无声而跄鸾斯应者也庄生放达其防而驰辨无穷弃彼荣华则俯轻爵位怀其道术则顾蔑王公防痔兼车鸣鸢吞腐以兹自口于焉翫物殊异虚舟有同攘臂嵇阮竹林之会刘毕芳樽之友驰骋庄门排登李室若夫仪布天宪百官从轨经礼之外弃而不存是以帝尧纵许由于埃之表光武舍子陵于潺湲之濑松萝低举用以优贤巗水澄华兹焉赐隠臣行厥志主有嘉名至于嵇康遗巨源之书阮氏创先生之传军谘散发吏部盗樽岂以世疾名流兹焉自垢临锻灶而不回登广武而长叹则嵇琴絶响阮气徒存通其旁径必雕风俗召以效官居然尸素轨躅之外或有可观者焉咸能符契情灵各敦终始怆神交于晚笛或相思而动驾史臣是以拾其遗事附于篇云　赞曰老篇爰植孔教提衡各存其趣道贵无名相彼非礼遵乎达生秋水扬波春云敛映防酒厥徳凭虚其性不翫斯风谁亏王政
　　隠逸传序　若夫穹昊垂景少微以躔其次文系探幽贞遯以成其象故有避于言色其道闻于孔公骄乎富贵厥义详于孙子是以处柔伊存有生之恒性在盈斯害惟神之常道古先智士体其若兹介焉超俗浩然养素藏声江海之上卷迹嚣氛之表潄流而激其清寝巢而韬其耀良画以符其志絶机以虚其心玉辉氷洁川亭岳峙修至乐之道固无疆之休长往邈而不追安排窅而无闷修身自保悔吝弗生诗人考槃之歌抑在兹矣至于体天作制之后讼息刑清之时尚乃仄席幽贞以康神化征聘之礼贲于岩穴玉帛之贽委于窐衡故月令曰季春之月聘名士礼贤者斯之谓欤自典午运开旁求隠逸谯元彦之杜絶人事江思悛之啸咏林薮峻其贞白之轨成其出尘之迹虽不应其嘉招亦足激其贪竸今美其髙尚之徳缀集于篇　君子之行殊涂显晦之谓也出则允厘庶政以道济时处则振拔嚣埃以卑自牧详求厥义其来夐矣公和之居窟室裳唯编草诫叔夜而凝神鉴威辇之处丛祠衣无全帛对子荆而陈贞则并灭景而弗追柳禽尚平之流亚夏统逺迩称其孝友宗党髙其谅直歌小海之曲则伍胥犹存固贞石之心则公闾犹愧时幸洛滨之观信乎兹言宋纤防怀逺操清规映拔杨宣颂其画象马岌叹其人龙虚之号实斯为美余之数子或移病而去官或著论而矫俗或箕踞而对时人或弋钓而栖衡泌含和隠璞乗道匿辉不屈其志激清风于来叶者矣
　　简文帝辅政以孟陋为防军陋称疾不起桓温躬往造焉或谓温曰孟陋髙行学为儒宗宜引在府以和鼎味温叹曰会稽王尚不能屈非敢儗议也陋闻之曰桓公正当以我不往故耳亿兆之人无官者十居其九岂皆髙士哉我疾病不堪共相王之命非敢为髙也由是名称益重
　　隋书隠逸传　自肇有书契绵歴百王虽时有盛衰未尝无隠逸之士故易称遯世无闷又曰不事王侯诗云皎皎白驹在此空谷礼云儒有上不臣天子下不事王侯语曰举逸民天下之人归心焉虽出处殊途语黙异用各言其志皆君子之道也洪崖兆其始箕山扇其风七人作乎周年四皓光乎汉日魏晋以降其流逾广其大者则轻天下细万物其小者则安苦节甘贱贫或与世同尘随波澜以俱逝或违时矫俗望江湖而独往狎玩鱼鸟左右琴书拾遗粒而织落毛饮石泉而防松柏放情宇宙之外自足怀抱之中然皆欣欣于独善鲜汲汲于兼济而受命哲王守文令主莫不束帛交驰蒲轮结辙奔走岩谷唯恐不逮何哉以其道虽未志不可夺纵无舟楫之功终有坚贞之操是以立懦夫之志息贪竸之风与夫茍得之徒不可同年共日所谓无用以为用无为而无不为者也故叙其人列其行以备隠逸篇云
　　周千牛衞将军安平王武攸绪少有志行恬澹寡欲求弃官隠于嵩山之阳太后疑其诈许之以观其所为攸绪遂优游岩壑冬居茅椒夏居石室太后所赐服器皆置不用买田使奴耕种与民无异
　　宋太祖以王昭素有学行召见便殿年已七十余问以治世养身之术对曰治世莫若爱民养身莫若寡欲帝爱其言书于屏几
　　太宗召陈入见待之甚厚谓宰臣曰抟独善其身不干势利方外之士也遣中使送至中书宋琪等从容问曰先生得黙修养之道可以教人乎抟曰抟山野之人于时无用亦不知神仙黄白之事吐纳养生之理非有方术可传假令白日上升亦何益于世今圣上龙顔秀异有天日之表博达古今深究治乱真有道仁圣之主也正君臣协心同徳兴化致治之秋勤行修炼无出于此琪等以闻帝益重之赐号希夷先生还华山种放沈黙好学隠居终南以讲习为业从学者众资以养母母亦能乐道薄滋味放不喜浮图尝裂佛经以制帷帐所着有书及嗣禹説转运使宋惟干言其才行诏使召之其母恚曰尝劝汝勿聚徒讲学身既隠矣何用文为果为人知而不得安处我待弃汝深入穷山矣放乃称疾不起其母尽取其笔砚焚之与放转至穷僻人迹罕至太宗嘉其节命有司时加存问　张齐贤言放孝行纯至简朴退静可厉风俗真宗下诏召之放乃诣京师对于崇政殿赐坐询以民政边事放对曰明王之治爱民而已惟徐而化之余皆谦让不对即日授左司谏直昭文舘放固让不许赐予甚厚时召对焉明年请暂还山许之迁起居舍人放既还后数朝京师东封西祀无不预禄赐既丰颇饰舆服置田长安强市争讼时议薄之王嗣宗守京兆因条上其不法事极其丑诋会赦而止杜镐尝因宴饯赋诗诵北山移文以讥之放不之愧
　　魏野不求闻达居陜之东郊为诗精苦真宗自汾隂还次陜州遣陜令王希召之不起命工图其所居观之尹焞师事程颐绍圣初尝应举发策有诛元祐诸臣议焞曰噫尚可以干禄乎哉不对而出告颐曰焞不复应进士举矣颐曰子有母在焞归告其母母曰吾知汝以善养不知汝以禄养颐闻之曰贤哉母也于是终身不就举聚徒洛中非吊丧问疾不出士大夫宗仰之种师道荐焞徳行钦宗召至京师不欲留赐号和靖处士遣还户部尚书梅执礼部侍郎邵溥中丞吕好问中书舍人胡安国合奏焞言动可以师法器识可以任大乞擢用之不报
　　郭雍之父忠孝师事程颐着易説号兼山先生雍传其学通世务隠居峡州乾道中守臣荐于朝召不起孝宗念其贤每对辅臣称道之命所在州郡嵗时致礼存问至是赐号颐正先生令部使者遣官就问雍所欲言备録来上时雍年八十三矣
　　古伊啰斡齐在燕惟事货赂以姚枢为幕府长分及之枢一切拒絶因辞职去携家往辉州之苏门作家庙别为室奉孔子及宋儒周程张邵司马六君子像刋小学四书并诸经传注以惠学者读书鸣琴若将终身
　　萧初出为府史语当道不合即引退力学三十年不求进乡人有暮行遇盗诡曰我萧先生也盗惊愕释去元世祖辟为陜西儒学提举不赴后累授集贤直学士国子司业改集贤侍读学士皆不赴至成宗徴拜太子右谕徳扶病至京师入觐东宫书酒诰为献以朝廷时尚酒也寻以病请解职或问之则曰礼东宫东面师傅西面此礼今可行乎俄擢集贤学士国子祭酒依前谕徳疾作固辞而归卒諡贞敏杜本在武宗时尝被召至京师即归隠武夷山中文宗闻其名徴之不起至是托克托荐之顺宗召为翰林待制兼国史院编修官使者趋至杭州称疾固辞既又徴处士旺札勒图执礼哈郎董立李孝光张枢枢辞不至诏以旺札勒图济尔噶朗为翰林待制立修譔孝光著作郎或疑其太优右丞相特穆尔逹实曰隠士无求于朝廷朝廷求于隠士区区名爵何足吝惜识者诵之
　　髙士【二十六则】
　　汉司马迁伯夷列传　夫学者载籍极博犹考信于六艺诗书虽缺然虞夏之文可知也尧将逊位让于虞舜舜禹之间岳牧咸荐乃试之于位典职数十年功用既兴然后授政示天下重器王者大统传天下若斯之难也而説者曰尧让天下于许由许由不受耻之逃隠及夏之时有卞随务光者此何以称焉太史公曰余登箕山其上葢有许由冢云孔子序列古之仁圣贤人如呉太伯伯夷之伦详矣余以所闻由光义至髙其文辞不少概见何哉孔子曰伯夷叔齐不念旧恶怨是用希求仁得仁又何怨乎余悲伯夷之意睹轶诗可异焉其传曰伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之国人立其中子于是伯夷叔齐闻西伯昌善养老盍往归焉及至西伯卒武王载木主号为文王东伐纣伯夷叔齐叩马而谏曰父死不葬爰及干戈可谓孝乎以臣弑君可谓仁乎左右欲兵之太公曰此义人也扶而去之武王已平殷乱天下宗周而伯夷叔齐耻之义不食周粟隠于首阳山采薇而食之及饿且死作歌其辞曰登彼西山兮采其薇矣以暴易暴兮不知其非矣神农虞夏忽焉没兮我安适归矣于嗟徂兮命之衰矣遂饿死于首阳山由此观之怨耶非耶或曰天道无亲常与善人若伯夷叔齐可谓善人者非耶积仁洁行如此而饿死且七十子之徒仲尼独荐顔渊为好学然回也屡空糟糠不厌而卒早夭天之报施善人其何如哉盗跖日杀不辜肝人之肉暴戾恣睢聚党数千人横行天下竟以寿终是遵何徳哉此其尤大彰明较著者也若至近世操行不轨専犯忌讳而终身逸乐富厚累世不絶或择地而蹈之时然后出言行不由径非公正不发愤而遇祸灾者不可胜数也余甚惑焉傥所谓天道是耶非耶子曰道不同不相为谋亦各从其志也故曰富贵如可求虽执鞭之士吾亦为之如不可求从吾所好嵗寒然后知松柏之后凋举世汚浊清士乃见岂以其重若彼其轻若此哉君子疾没世而名不称焉贾子曰贪夫徇财烈士徇名夸者死权众庶冯生同明相照同类相求云从龙风从虎圣人作而万物覩伯夷叔齐虽贤得夫子而名益彰顔渊虽笃学附骥尾而行益显岩穴之士趋舍有时若此类名堙灭而不称悲夫闾巷之人欲砥行立名非附青云之士恶能施于后世哉
　　郭太字林宗太原界休人也家世贫贱早孤母欲使给事县廷林宗曰大丈夫焉能处斗筲之役乎遂辞就成臯屈伯彦学三年业毕博通坟籍善谈论美音制乃游于洛阳始见河南尹李膺膺大竒之遂相友善于是名震京师后归乡里衣冠诸儒送至河上车数千两林宗唯与李膺同舟而济众宾望之以为神仙焉司徒黄琼辟太常赵典举有道或劝林宗仕进者对曰吾夜观乾象昼察人事天之所废不可支也遂并不应性明知人好奬训士类身长八尺容貌魁伟襃衣博带周游郡国尝于陈梁间行遇巾一角垫时人乃故折巾一角以为林宗巾其见慕皆如此或问汝南范滂曰郭林宗何如人滂曰隠不违亲贞不絶俗天子不得臣诸侯不得友吾不知其它后遭母忧有至孝称林宗虽善人伦而不为危言覈论故宦官擅政而不能伤也及党事起知名之士多被其害唯林宗及汝南袁闳得免焉遂闭门教授弟子以千数建宁元年太傅陈蕃大将军窦武为阉人所害林宗哭之于野恸既而叹曰人之云亡邦国殄瘁瞻乌爰止不知于谁之屋耳明年春卒于家时年四十二四方之士千余人皆来会葬同志者乃共刻石立碑蔡邕为其文既而谓涿郡卢植曰吾为碑铭多矣皆有慙徳唯郭有道无愧色耳其奬援士人皆如所鉴初太始至南州过袁奉髙不宿而去从叔度累日不去或以问太太曰奉髙之器譬之泛滥虽清而易挹叔度之器汪汪若千顷之波澄之不清挠之不浊不可量也已而果然太以是名闻天下后之好事或附益增张故多华辞不经又类卜相之书今録其章章効于事者着之篇末　范晔论曰庄周有言人情险于山川以其动静可识而沈阻难征故深厚之性诡于情貌则哲之鉴惟帝所难而林宗雅俗无所失将其明性特有主乎然而逊言危行终亨时晦恂恂善导使士慕成名虽墨孟之徒不能絶也
　　左原为郡学生犯法见斥郭林宗尝遇诸路为设酒殽以慰之谓曰昔顔涿聚梁甫之巨盗段干木晋国之大驵卒为齐之忠臣魏之名贤蘧瑗顔回尚不能无过况其余乎慎勿恚恨责躬而已原纳其言而去或有讥林宗不絶恶人者对曰人而不仁疾之已甚乱也原后忽更怀忿结客欲报诸生其日林宗在学原愧负前言因遂罢去后事露众人咸谢服焉
　　茅容字季伟陈留人也年四十余耕于野时与等軰避雨树下众皆夷踞相对容独危坐愈恭郭林宗行见之而竒其异遂与共言因请寓宿旦日容杀鸡为馔林宗谓为已设既而以供其母自以草蔬与客同饭林宗起拜之曰卿贤乎哉因劝令学卒以成徳
　　范晔周黄徐姜申屠列传论易曰君子之道或出或处或黙或语孔子称蘧伯玉邦有道则仕邦无道则可卷而怀也然用舍之端君子之所以存其诚也故其行也则濡足垢出身以効时及其止也则穷栖茹菽藏宝以迷国太原闵仲叔者世称节士虽周党之洁清自以弗及也党见其含菽饮水遗以生蒜受而不食建武中应司徒侯霸之辟既至霸不及政事徒劳苦而已仲叔恨曰始嘉命且喜且惧今见明公喜惧皆去以仲叔为不足问邪不当辟也辟而不问是失人也遂辞出投劾而去复以博士征不至客居安邑老病家贫不能得肉日买猪肝一片屠者或不肯与安邑令闻勅吏常给焉仲叔怪而问之知乃叹曰闵仲叔岂以口腹累安邑邪遂去客沛以寿终仲叔同郡荀恁字君大少亦修清节资财千万父越卒悉散与九族隠居山泽以求厥志王莽末匈奴冦其本县广武闻恁名节相约不入荀氏闾光武征以病不至永平初东平王苍为骠骑将军开东阁延俊贤辟而应焉及后朝会显宗戏之曰先帝征君不至骠骑辟君而来何也对曰先帝秉徳以惠下故臣可得不来骠骑执法以检下故臣不敢不至后月余罢归卒于家桓帝时安阳人魏桓字仲英亦数被征其乡人劝之行桓曰夫干禄求进所以行其志也今后宫千数其可损乎廐马万匹其可减乎左右悉权豪其可去乎皆对曰不可桓乃慨然叹曰使桓生行死归于诸子何有哉遂隠身不出若二三子可谓识去就之槩候时而处夫然岂其枯槁茍而已哉葢诡时审己以成其道焉余故列其风流区而载之
　　黄宪字叔度世贫贱父为牛医颍川荀淑至慎阳遇宪于逆旅时年十四淑竦然异之揖与语移日不能去谓宪曰子吾之师表也既而前至袁闳所未及劳问逆曰子国有顔子宁识之乎闳曰见吾叔度邪是时同郡戴良才髙倨傲而见宪未尝不正容及归罔然若有失也其母问曰汝复从牛医儿来邪对曰良不见叔度不自以为不及既覩其人则瞻之在前忽然在后固难得而测矣同郡陈蕃周举常相谓曰时月之间不见黄生则鄙吝之萌复存乎心及蕃为三公临朝叹曰叔度若在吾不敢先佩印绶矣太守王龚在郡礼进贤达多所降致卒不能屈宪郭林宗少游汝南先过袁闳不宿而退进往从宪累日方还或以问林宗林宗曰奉髙之器譬诸泛滥虽清而易挹叔度汪汪若千顷波澄之不清淆之不浊不可量也宪初举孝亷又辟公府友人劝其仕宪亦不拒之暂到京师而还竟无所就年四十八终天下号曰征君　范论曰黄宪言论风防无所传闻然士君子见之者靡不服深逺去玭吝将以道周性全无徳而称乎余曾祖穆侯以为宪隤然其处顺渊乎其似道浅深莫臻其分清浊未议其方若及门于孔氏其殆庶乎故尝著论云
　　徐穉字孺子家贫常自耕稼非其力不食恭俭义让所居服其徳屡辟公府不起时陈蕃为太守以礼请署功曹穉不免之既谒而退蕃在郡不接宾客唯穉来特设一榻去则县之后举有道家拜太原太守皆不就延熹二年尚书令陈蕃仆射胡广等上疏荐穉等曰臣闻善人天地之纪政之所由也诗云思皇多士生此王国天挺俊乂为陛下出当辅弼明时左右大业者也伏见处士豫章徐穉彭城姜肱汝南袁闳京兆韦着颍川李昙徳行纯备着于人聴若使擢登三事协亮天工必能翼宣盛美增光日月矣桓帝乃以安车纁备礼征之并不至帝因问蕃曰徐穉袁闳韦着孰为先后蕃对曰闳生出公族闻道渐训着长于三辅礼义之俗所谓不扶自直不镂自雕至于穉者爰自江南卑薄之域而角立杰出宜当为先穉尝为大尉黄琼所辟不就及琼卒归葬穉乃负粮徒步到江夏赴之设鸡酒薄祭哭毕而去不告姓名时会者四方名士郭林宗等数十人闻之疑其穉也乃选能言语生茅容轻骑追之及于涂容为设饭共言稼穑之事临诀去谓容曰为我谢郭林宗大树将颠非一绳所维何为栖栖不遑宁处及林宗有母忧穉往吊之置生刍一束于庐前而去众怪不知其故林宗曰此必南州髙士徐孺子也诗不云乎生刍一束其人如玉吾无徳以堪之灵帝初欲蒲轮聘穉会卒时年七十二子字季登笃行孝弟亦隠居不仕
　　申屠蟠字子龙九嵗丧父哀毁过礼服除不进酒肉十余年每忌日辄三日不食同郡缑氏女玉为父报雠杀夫氏之党吏执玉以告外黄令梁配配欲论杀玉蟠时年十五为诸生进谏曰玉之节义足以感无耻之孙激忍辱之子不遭明时尚当表旌庐墓况在清聴而不加哀矜配善其言乃为谳得减死论乡人称美之家贫佣为漆工郭林宗见而竒之同郡蔡邕深重蟠及被州辟乃辞让之曰申屠蟠禀气妙性敏心通丧亲尽礼几于毁灭至行美义人所鲜能安贫乐潜味道守真不为燥湿轻重不为穷达易节方之于邕以齿则长以徳则贤后郡召为主簿不行遂隠居精学博贯五经兼明图纬始与济隂王子居同在太学子居临殁以身托蟠蟠乃躬推辇车送丧归乡里遇司从事于河巩之间从事义之为封传防送蟠不肯受投传于地而去事毕还学太尉黄琼辟不就及琼卒归葬江夏四方名豪会帐下者六七千人互相谈论莫有及蟠者唯南郡一生与相酬对既别执蟠手曰君非聘则征如是相见于上京矣蟠勃然作色曰始吾以子为可与言也何意乃相拘教乐贵之徒耶因振手而去不复与言再举有道不就先是京师游士汝南范滂等非讦朝政自公卿以下皆折节下之太学生争慕其风以为文学将兴处士复用蟠独叹曰昔战国之世处士横议列国之王至为拥篲先驱卒有坑儒烧书之祸今之谓矣乃絶迹于梁砀之间因树为屋自同佣人居二年滂等果罹党锢或死或刑者数百人蟠确然免于议论后蟠友人陈郡冯雍坐事系狱豫州牧黄琬欲杀之或劝蟠救雍蟠不肯行曰黄子琰为吾故邪未必合罪如不用吾言虽往何益琬闻之遂免雍罪大将军何进连征不诣进必欲致之使蟠同郡黄忠书劝曰前幕府初开至如先生特加殊礼优而不名申以手笔设几杖之坐经过二载而先生抗志弥髙所尚益固窃论先生髙节有余于时则未也今颍川荀爽载病在道北海郑北面受署彼岂乐羁牵哉知时不可逸豫也昔人之隠遭时则放声灭迹巢栖茹薇其不遇也则裸身大笑被发狂歌今先生处平壤游人间吟典籍袭衣裳事异昔人而欲速蹈其迹不亦难乎孔氏可师何必首阳蟠不荅中平五年复与爽及颍川韩融陈纪等十四人并博士征不至明年董卓废立蟠及爽融纪等复俱公车征唯蟠不到众人咸劝之蟠笑而不应居无几爽等为卓所胁迫西都长安京师扰乱及大驾西迁公卿多遇兵饥室家流散融等仅以身脱唯蟠处乱末终全髙志年七十四终于家
　　范赞曰琛宝可怀贞期难对道茍违运理用同废与其遐栖岂若秽凄凄硕人陵阿穷退韬伏明姿甘是堙暧
　　越嶲太守李文徳素善延笃时在京师谓公卿曰延叔坚有王佐之才奈何屈千里之足乎欲令引进之笃闻乃为书止文徳曰夫道之将废所谓命也流闻乃欲相为求还东观来命虽笃所未敢当吾尝昧爽栉梳坐于客堂朝则诵羲文之易虞夏之书歴公旦之典礼览仲尼之春秋夕则逍遥内阶咏诗南轩百家众氏投间而作洋洋乎其盈耳也涣烂兮其溢目也纷纷欣欣兮其独乐也当此之时不知天之为葢地之为舆不知世之有人己之有躯也虽渐离击筑傍若无人髙凤读书不知暴方之于吾未足况也且吾自束修已来为人臣不陷于不忠为人子不陷于不孝上交不謟下交不渎从此而殁下见先君逺祖可不慙赧如此而不以善止者恐如教羿射者也慎勿迷其本弃其生也
　　陈寔居乡平心率物其有争讼辄求判正晓譬曲直退无怨者至乃叹曰宁为刑罚所加不为陈君所短时嵗荒民俭有盗夜入其室止于梁上寔隂见乃起自整拂呼命子孙正色训之曰夫人不可不自勉不善之人未必本恶习以性成遂至于此梁上君子者是矣盗大惊自投于地稽颡归罪寔徐譬之曰视君状絶不似恶人宜深克已反善然此当由贫困令遗绢二疋自是一县无复盗窃
　　王烈字彦方少师事陈寔以义行称乡里有盗牛者主得之盗请罪曰刑戮是甘乞不使王彦方知也烈闻而使人谢之遗布一端或问其故烈曰盗惧吾闻其过是有耻恶之心既怀耻恶必能改善故以此激之后有老父遗劒于路行道一人见而守之至暮老父还寻得剑怪而问其姓名以事告烈烈使推求乃先盗牛者也诸有争讼曲直将质之于烈或至涂而反或望庐而还其以徳感人若此察孝亷三府并辟皆不就遭黄巾董卓之乱乃避地辽东夷人尊奉之太守公孙度接以昆弟之礼访酬政事欲以为长史烈乃为商贾自秽得免曹操闻烈髙名遣征不至终于辽东年七十八
　　晋郭文字文举爱山水尚嘉遯年十三每游山林弥旬忘反父母终服毕不娶辞家游名山歴华隂之崖以观石室之石函洛阳陷乃步担入呉兴余杭大涤山中穷谷无人之地倚木于树苫覆其上而居焉亦无壁嶂时猛兽为暴入屋害人而文独宿十余年卒无患害恒着鹿裘葛巾不饮酒食肉区种菽麦采竹叶木实贸盐以自供人或酬下价者亦即与之后人识文不复贱酬食有余谷辄恤穷匮人有致遗取其粗者示不逆而已有猛兽杀大麋鹿于庵侧文以语人人取卖之分钱与文文曰我若须此自当卖之所以相语正以不须故也闻者皆嗟叹之尝有猛兽忽张口向文文视其口中有横骨乃以手探去之猛兽明旦致一鹿于其室前猎者时往寄宿文夜为担水而无勌色余杭令顾飏与葛洪共造而携与俱归飏以文山行或须皮衣赠以韦袴褶一具文不纳辞归山中飏追遣使者置衣室中而去文亦无言韦衣乃至烂于户内竟不服用王导闻郭文名遣人迎之文不肯就船车荷担徒行既至导置之西园园中果木成林又有鸟兽麋鹿因以居文焉于是朝士咸共观之文頽然箕踞傍若无人温峤尝谓文曰人皆有六亲相娯先生弃之何乐文曰本行学道不谓遭世乱欲归无路是以来也又问曰饥而思食壮而思室自然之性先生安独无情乎文曰思由忆生不忆故无情又问曰先生独处穷山若疾病遭命则为乌鸟所食顾不酷乎文曰藏埋者亦为蝼蚁所食复何异乎又问曰猛兽害人人之所畏而先生独不畏乎文曰人无害兽之心则兽亦不害人又问曰茍世不宁身不得安今将用先生以济时若何文曰山草之人安能佑世导尝众宾共集丝竹并奏试使呼之文瞪眸不转跨蹑华堂如行林野于时坐者咸有钩深味逺之言文常称不达来语天机铿宏莫有闚其门者温峤尝称曰文有贤人之性而无贤人之才柳下梁﨑之亚乎永昌中大疫文病亦殆王导遗药文曰命在天不在药也夭寿长短时也居导园七年未尝出入一旦忽求还山导不聴后逃归临安结庐舍于山中临安令万宠迎置县中及苏峻反破余杭而临安独全人皆异之以为知机自后不复语但举手指麾以宣其意病甚求还山欲枕石安尸不令人殡葬宠不聴不食二十余日亦不瘦宠问曰先生复可得几日文三举手果以十五日终宠葬之于所居之处而祭哭之葛洪庾阐并为作传赞颂其美云
　　孙登字公和无家属于汲郡北山为土窟居之夏则编草为裳冬则被发自覆好读易抚七琴见者皆亲乐之性无恚怒人或投诸水中欲观其怒登既出便大笑时时游人间所经家或设衣食者一无所受辞去皆舍弃尝住宜阳山有作炭人见之知非常人与语登亦不应文帝闻之使阮籍往观既见与语亦不应嵇康又从之游三年问其所图终不荅康每叹息将别谓曰先生竟无言乎登乃曰子识火乎火生而有光而不用其光果在于用光人生有才而不用其才而果在于用才故用光在乎得薪所以保其耀用才在乎识真所以全其年今子才多识寡难乎免于今之世矣子无求乎康不能用果遭非命仍作幽愤诗曰昔慙柳下今愧孙登或谓登以魏晋去就易生嫌疑故或嘿者也竟不知所终庾阐赞曰灵岩霞蔚石室鳞构青松标空兰泉吐漏笼荟可游芳津可潄谷萧寥鸣琴独奏先生体之寂坐幽岸凝水结朴熙阳靡焕潜贞内全飞荣外散凌崖髙啸希风朗弹道有冥废运有昏消达隠不岩迹不标或曰先生晦道逍遥嵇子秀达英风朗烈道儁薰芳鲜不玉折兆动初萌妙览竒絶翘首丘防仰想哲董京字威辇初与陇西计吏俱至洛阳被发而行逍遥吟咏常宿白社中时乞于市得残碎缯絮结以自覆全帛佳绵则不肯受或见推排骂辱曾无怒色孙楚时为著作郎数就社中与语遂载与俱归京不肯坐楚乃贻之书劝以今尧舜之世胡为怀道迷邦京荅之以诗曰周道斁兮颂声没夏政衰兮五常汨便便君子顾望而逝洋洋乎满目而作者七岂不乐天地之化也哀哉乎时之不可与对之以独处无娯我以为欢清流可饮至道可飡何为栖栖自使疲单鱼悬兽槛鄙夫知之夫古之至人藏器于灵緼袍不能令暖轩冕不能令荣动如川之流静如川之渟鹦鹉能言泗滨浮磬众人所翫岂合物情鸟纡幙而不被害鸤隼逺巢咸以欲死眄彼梁鱼逡巡倒尾沈吟不决忽焉失水嗟乎鱼鸟相与万世而不悟以我观之乃明其故焉知不有达人深穆其度亦将闚我卑顣而去万物皆贱惟人为贵动以九州为狭静以环堵为大后数年遁去莫知所之于其所寝处惟有一石竹子及诗二篇其一曰乾道刚简坤体敦密茫茫太素是则是述末世流奔以文代质悠悠世目孰知其实逝将去此至虚我自然之室又曰孔子不遇时彼感麟麟乎麟乎胡不遁世以存眞
　　夏统字仲御防孤贫养亲以孝闻睦于兄弟每采梠求食星行夜归或至海边拘螊以资养雅善谈论宗族劝之仕谓之曰卿清亮正直可作郡纲纪与府朝接自当显至如何甘辛苦于山林毕性命于海濵也统勃然作色曰诸君待我乃至此乎使统属太平之时当与元凯评议出处遇浊代念与屈生同污共泥若污隆之间自当耦耕沮溺岂有辱身曲意于郡府之间乎闻君之谈不觉寒毛尽戴白汗四布顔如渥丹心热如炭舌缩口张两耳壁塞也言者大慙统母病诣洛市药会三月上巳洛中王公以下并至浮桥士女骈填车服烛路统侍在船中曝所市药诸贵人车乗来者如云统不之顾太尉贾充怪而问之统初不应重问乃徐荅曰会稽夏仲御也充使问其土地风俗统曰其人循循犹有大禹之遗风太伯之义让严遵之抗志黄公之髙节又问卿居海滨颇能随水戏乎荅曰可统乃操柂正橹折旋中流初作鲻鰞跃后作鯆引飞鹢首掇兽尾奋长稍而船直逝者三焉于是风波振骇云雾杳防俄而白鱼跳入船者有八九观者皆悚遽充心尤异之乃更就船与语其应如响欲使之仕即俛而不荅充又谓曰昔尧亦歌舜亦歌子与人歌而善必反而后和之明先圣前哲无不尽歌卿颇能作卿土地间曲乎统曰先公惟寓稽山朝会万国授化鄙邦崩殂而葬恩泽云布圣化犹存百姓感咏遂作慕歌又孝女曹娥年甫十四贞顺之徳过越梁宋其父堕江不得尸娥仰天哀号中流悲叹便投水而死父子丧尸后乃俱出国人哀其孝义为歌河女之章伍子胥谏呉王言不纳用见戮投海国人痛其忠烈为作小海唱今欲歌之众人佥曰善于是统以足叩船引声喉啭清激慷慨大风应至含水天云响集叱咤讙呼雷电尽集气长啸沙尘烟起王公已下皆恐止之乃已诸人顾相谓曰若不游洛水安见是人聴慕歌之声便髣髴见大禹之容闻河女之音不觉涕泪交流即谓伯姬髙行在目前也领小海之唱谓子胥屈平立吾左右矣充欲耀以文武卤簿觊其来观因而谢之遂命建朱旗举旛校分羽骑为队军伍肃然须臾鼓吹乱作胡葭长鸣车乗纷错纵横驰道又使妓女之徒服袿襡金翠绕其船三匝统危坐如故若无所闻充等各散曰此呉儿是木人石心也统归会稽竟不知所终
　　汜腾字无忌举孝亷除郎中属天下兵乱去官还家太守张閟造之闭门不见礼遗一无所受叹曰生于乱世贵而能贫乃可以免散家财五十万以施宗族柴门灌园琴书自适张轨征之为府司马腾曰门一杜其可开乎固辞两月余而卒
　　郭翻为庾亮所荐公车博士征不就咸康末乗小船暂归武昌省坟墓安西将军庾翼以帝舅之重躬往造翻欲强起之翻曰人性各有所短焉可强逼翼又以船小狭欲引就大船翻曰使君不以鄙贱而辱临之此固野人之舟也翼俯屈入其船中终日而去
　　戴逵字安道少博学好谈论善属文能鼓琴工书画其余巧萟靡不毕综总角时以鸡卵汁溲白瓦屑作郑碑文为文而自镌之词丽器妙时人莫不惊叹性不乐当世常以琴书自娯师事术士范宣于豫章宣异之以兄女妻焉太宰武陵王晞闻其善鼓琴使人召之逵对使者破琴曰戴安道不为王门伶人晞怒乃更引其兄述述闻命欣然拥琴而往逵后徙居会稽之剡县性髙洁常以礼度自处深以放达为非道乃著论曰夫亲没而采药不反者不仁之子也君危而屡出近闗者茍免之臣也而古之人未始以彼害名教之体者何达其防故也达其防故不惑其迹若元康之人可谓好遯迹而不求其本故有捐本狥末之弊舍实逐声之行是犹美西施而学其颦眉慕有道而折其巾角所以为慕者非其所以为美徒贵貌似而已矣夫紫之乱朱以其似朱也故乡原似中和所以乱徳放达似通所以乱道然竹林之为放有疾而为颦者也元康之为放是无徳而折巾者也可无察乎且儒家尚誉者本以兴贤也既失其本则有色取之行怀情丧真以容貌相欺其弊必至于末伪道家去名者欲以笃实也茍失其本又有越检之行情礼俱亏则仰咏兼忘其弊必至于本薄夫伪薄者非二本之失而为弊者必托二本以自通夫道有常经而弊无常情是以六经有失二政有弊茍乖其本固圣贤所无奈何也嗟夫行道之人自非性足体备随蹈而当者亦曷能不栖情古烈儗规前修茍非儗之然后动议之然后言固当先辨其趣舍之极求其用心之本识其枉尺直寻之防采其被褐怀玉之由若斯涂虽殊而其归可观也迹虽乱而其契不乖也不然则流遯忘反为风波之行自驱以物自诳以伪外嚣华内丧道实以矜尚夺其真主以尘垢翳其天真贻笑千载可不慎欤又着闲游赞曰昔神人在辅其天理知溟海之禽不以笼樊服养栎散之质不以斧斤致用故能树之于广汉栖之于江湖载之以大猷覆之以风使夫淳朴之心静一之性咸得就山泽乐闲旷自此而箕岭之下始有闲游之人焉降及黄绮逮于台尚莫不有以保其太和肆其天真者也且夫岩岭髙则云霞之气鲜林薮深则萧瑟之音清其可以藻莹素庇其皓然者舍是焉归故虽援世之彦翼教之杰放舞雩以发咏闻乗桴而懔厉况乎道乖方内体絶风尘理楫长谢歌凤逡巡荡八疵于流澄云崖而颐神者哉然如山林之客非徒逃人患避争门谅所以翼顺资和涤除机心容养淳淑而自适者尔况物莫不以适为得以足为至彼闲游者奚往而不适奚时而不足故防映岩流之际偃息琴书之侧寄心松竹取乐鱼鸟则澹泊之愿于是毕矣然竒趣难均契罕遇终古皆孤栖于一岩独玩于一流茍有情而未亡有感而无对则缀斤寝弦之叹固已幽结于林中骤感于遐心为日久矣我固遂求方外之美略举养和之具为杂赞八首畅其所托始欣闲游之遐逸终感嘉契之难会以广一往之咏以抒幽人之心云尔茫茫草昧绵邈世三极未鼓天人无际万器既判大朴乃翳寔有神宰忘怀司契防外旁通潜感莫滞总顺巢卨兼应夷惠缅矣遐心超哉絶步顾揖百王仰怡泰素矜其天真外其嚣矜详观羣品驰神万虑谁能髙佚悠然一悟
　　庾亮翟征君赞　夫所谓至人者体包杰量神凝域表该落万动心独融故能虬骧庆霄而不绁豢龙之辔凤鸣瑶林而不屈伶伦之笼岂必欣太清而乐琼蔼哉顾蹄涔不足以濯神须翳荟不足以翔云翮是故藐姑有绰约之庐箕阜有髙啸之宇唐勲表于庭夏功忘于虚室晋征士南阳翟君禀逸韵于天陶含冲气于特秀体任虚而委顺恢昭旷而髙蹈先生载营抱一泊然独处神栖飚蔼之表形逸岩泽之隅虽束帛仍降轺冕屡招而弓旌屈于匪石帝命慙于虚复矣是以髙风振宇宙逺咏冠当时方将表大庭于絶代恢解以释纷仰朝霞而晞翼陵扶摇以独翔景命不延卒于寻阳之南山哲人其萎髙轨孰仿余钦若人之风常问道于无何之庐宾想珠主以瞻授沐道霑淳固以实而归矣自昔之违于兹七稔何悟先生忽矣升遐感至徳之长泯悼仁风之永翳标尔其伤澘然增欷乃援翰咏迹以宣来叶其辞曰卓哉先生逸韵遐超蚪盘玉津凤戢琼条涤耳夏鼎髙揖唐朝洪崖邈矣迹载劭淳风沐世飞芳九霄
　　沈约髙士赞　今之所谓髙士者悠悠皆是请试言之圣人莅天下则贤人赞务卨益臯陶是也自中智以下莫有不学以从政佐国安民者也易曰圣人之大宝曰位非学则不得也学所以行其志孝弟慈仁信义是也虽诵先王之典谟而不行其志圣人之大宝亦不可得也要须学行兼全然后取之悠悠之徒莫不攘袂而议进取怒目而争权利悦愚謟闇茍得忘廉若斯人者岂入国士之涂动衣冠之眄借此而登髙位未或有也赞曰亦有哲人独执髙志避世避言不友不事耻从污禄靡或芳饵心安藜藿口絶炮胾取足落毛宁怀组织如金在沙显然自异犹玉在泥而不缁身标逺迹名重前记有美髙尚处之若无劣哉羣品事静心驱茍能立志争此匹夫进忘陨获退守恬愉曰仁与义其径不迂为之则至非物所拘宦成名立陟彼髙衢
　　陶潜字渊明或云渊明字元亮浔阳柴桑人也曾祖侃大司马潜少有髙趣尝着五柳先生传以自况时人谓之实録亲老家贫起为州祭酒不堪吏职少日自解归州召主簿不就躬耕自资遂抱羸疾复为镇军建威防军谓亲朋曰聊欲歌以为三径之资可乎执事者闻之以为彭泽令公田悉令吏种秫稻妻子固请种秔乃使二顷五十畆种秫五十畆种秔郡遣督邮至县吏白应束带见之潜叹曰我不能为五斗米折腰向乡里小儿即日解印绶去职赋归去来义熙末征著作佐郎不就江州刺史王欲识之不能致也潜尝往庐山令潜故人厐通之赍酒具于半道栗里要之潜有脚疾使一门生二儿轝篮舆既至欣然便共饮酌俄顷至亦无忤也先是顔延之为刘抑后军功曹在浔阳与潜情欵后为始安郡经过日日造潜每往必酣饮致醉临去留二万钱与潜潜悉送酒家稍就取酒尝九月九日无酒出宅边菊丛中坐久值送酒至即便就酌醉而后归潜不解音声而畜素琴一张无每有酒适辄抚弄以寄其意贵贱造之者有酒辄设潜若先醉便语客我醉欲眠君可去其真率如此郡将候潜值其酒熟取头上葛巾漉酒毕还复着之潜弱年薄官不洁去就之迹自以曾祖晋世宰辅耻复屈身后代自髙祖王业渐隆不复肯仕所着文章皆题其年月义熙以前则书晋氏年号自永初以来唯云甲子而已与子书以言其志并为训戒曰天地赋命有往必终自古贤圣谁能独免子夏言曰死生有命富贵在天四友之人亲受音防发斯谈者岂非穷达不可妄求寿夭永无外请故邪吾年过五十而穷苦荼毒家贫东西游走性刚才拙与物多忤自量为己必贻俗患僶俛辞世使汝防而饥寒耳常感仲贤妻之言败絮自拥何慙儿子此既一事矣但恨隣靡二仲室无莱妇抱兹苦心良独罔罔少年来好书偶爱闲静开卷有得便欣然忘食见树木交防时鸟变声亦复欢尔有喜尝言五六月北窻下卧遇凉风暂至自谓是羲皇上人意浅识陋日月遂往缅求在昔眇然如何疾患以来渐就衰损亲旧不遗每以药石见救自恐大分将有限也恨汝辈稚小家贫无役柴水之劳何时可免念之在心若何可言然虽不同生当思四海皆兄弟之义鲍叔敬仲分财无猜归生伍举班荆道旧遂能以败为成因丧立功他人尚尔况共父之人哉颍川韩元长汉末名士身处卿佐八十而终兄弟同居至于没齿济北汜防春晋时操行人也七世同财家人无怨色诗云髙山仰止景行行止汝其慎哉吾复何言又为命子诗以贻之元嘉四年卒时年六十三着五柳先生传曰先生不知何许人也亦不详其姓字宅边有五柳树因以为号焉闲静少言不慕荣利好读书不求甚解每有会意便欣然忘食性嗜酒家贫不能常得亲旧知其如此或置酒而招之造饮辄尽期在必醉既醉而退曾不情去留环堵萧然不蔽风日短褐穿结箪瓢屡空晏如也常着文章自娯颇示己志忘怀得失以此自终赞曰黔娄有言不戚戚于贫贱不汲汲于富贵味其言兹若人之俦乎酣觞赋诗以乐其志无怀氏之民欤葛天氏之民欤
　　王裒门人为本县所役告裒求属令裒曰卿学不足以庇身吾徳薄不足以防卿属之何益且吾不执笔已四十年矣乃步担干饭儿负盐豉草屩送所役生到县门徒随从者千余人安丘令以为诣己整衣出迎之裒乃下道至土牛旁罄折而立云门生为县所役故来送别因执笔涕泣而去令即放之一县以为耻
　　北周处士韦夐志尚夷简魏周之际十征不出周太祖甚重之不夺其志世宗礼敬尤厚号曰逍遥公晋公防延之至第访以政事防盛修第舍夐视堂叹曰酣酒嗜音峻宇雕墙有一于此未或不亡防不悦
　　冦隽少有学行家人尝卖物多得绢五疋隽知之曰得财失行吾所不取访主还之敦睦宗族与同丰约教训子孙必先礼义自大统中称老疾不朝谒周主欲见之隽不得已入见周主引与同席问以旧事以御舆送之元杨恭懿至元初与许衡俱被召屡辞不起太子真金令有司以汉聘四皓故事聘之至京师与定科举之议及考正厯法厯成授集贤学士兼太史院事即辞归自是复屡召之皆不起至是监察御史商琥上书荐天下名士若胡只遹王晖陈天祥等十余人而恭懿与焉诏起恭懿防议中书省事亦辞不至寻亦卒


　　经济类编卷八十七
　　钦定四库全书
　　经济类编卷八十八
　　明　冯琦冯瑗　撰
　　人品类五
　　让国【七则】
　　宋穆公疾召大司马孔父而属殇公焉曰先君舍与夷而立寡人寡人弗敢忘若以大夫之灵得保首领以没先君若问与夷其将何辞以对请子奉之以主社稷寡人虽死亦无悔焉对曰羣臣愿奉冯也公曰不可先君以寡人爲贤使主社稷若弃徳不让是废先君之举也岂曰能贤光昭先君之令徳可不务乎吾子其无废先君之功使公子冯出居于郑八月庚辰宋穆公卒殇公即位君子曰宋宣公可谓知人矣立穆公其子飨之命以义夫商颂曰殷受命咸宜百禄是荷其是之谓乎襄公兹父爲桓公太子桓公有后妻子曰公子目夷公爱之兹父爲公爱之也欲立之请于公曰请使目夷立臣为之相兄以佐之公曰何故也对曰臣之舅在卫爱臣若终立则不可以徃絶迹于卫是背毋也且臣自知不足以处目夷之上公不许彊以请公公许之将立公子目夷目夷辞曰兄立而弟在下是其义也今弟立而兄在下不义也不义而使目夷为之目夷将逃乃逃之卫兹父从之三年桓公有疾使人召兹父若不来是使我以忧死也兹父乃反公复立之以为太子然后目夷归也
　　曹公子喜时字子臧曹宣公子也宣公与诸侯伐秦卒于师曹人使子臧迎防使公子负刍与太子留守负刍杀太子而自立子臧见负刍之当主也宣公既葬子臧将亡国人皆从之负刍立是为曹成公成公惧告罪且请子臧子臧乃反成公遂为君其后晋侯防诸侯执曹成公归之京师将见子臧于周天子而立之子臧曰前记有之圣达节次守节下不失节为君非吾节也虽不能圣敢失守乎遂亡奔宋曹人数请晋侯谓子臧反国吾归尔君于是子臧反国晋乃言天子归成公于曹子臧遂以国致成公成公爲君子臧不出曹国乃安子臧让千乗之国可谓贤矣故春秋贤而褒其后
　　延陵季子者吴王之子也嫡同母昆弟四人长曰遏次曰余祭次曰夷昧次曰札札即季子最小而贤兄弟皆爱之既除防将立季子季子辞曰曹宣公之卒也诸侯与曹人不义曹君将立子臧子臧去之遂不为也以成曹君君子曰能守节矣君义嗣也谁敢干君有国非吾节也札虽不才愿附子臧以无失节固立之弃其室而耕乃舍之遏曰今若是迮而与季子季子必不受请无与子而与弟弟兄迭为君而致诸侯乎季子皆曰诺故诸其为君者皆轻死为勇饮食必祝曰天若有吾国必疾有祸予身故遏也死余祭立余祭死夷昧立夷昧死而国宜之季子也季子使而未还僚者长子之庶兄也自为吴王季子使而还至则君事之遏之子曰王子光号曰阖闾不悦曰先君之所为不与子而与弟者凡为季子也将从先君之命则国宜之季子也如不从先君之命而与子我宜当立者也僚恶得为君于是使専诸刺僚而致国乎季子季子曰尔杀我君吾授尔国是吾与尔爲乱也尔杀我兄吾又杀尔是父子兄弟相杀终身无已也去而之延陵终身不入吴国故号曰延陵季子君子以其不受国为义以其不杀为仁是以春秋贤季子而尊贵之也
　　独孤及季札论　谨按季子三以吴国譲而春秋褒之余征其前闻于旧史氏窃谓废先君之命非孝附子臧之义非公执礼全节使国君弑非仁出能观变入不讨乱非智左丘明太史公书而无讥余有惑焉夫国之大经实在择嗣王者慎徳之不建故以贤则废年以义则废卜以君命则废礼是以太伯之奔勾吴也盖避季歴季歴以先王所属故纂服嗣位而不私太伯知公器有归亦断髪文身而无怨及武王继统受命作周不以配天之业譲伯邑考官天下也彼诸樊无季歴之贤王僚无武王之圣而季子爲太伯之譲是狥名也岂曰至徳且使争端兴于上替祸机作于内室遂错命于子光覆师于夫差陵夷不返二代而吴灭以季子之闳达博物慕义无穷向使当寿梦之眷命接余昧之絶綂必能光啓周道以霸荆蛮则大业用康多难不作阖闾安得谋于窟室专诸何所施其匕首呜呼全身不顾其业专让不夺其志所去者忠所存者节善自牧矣谓先君何与其观变周乐虑危戚钟曷若以萧墙爲心社稷是恤复命哭墓哀死事生孰与先衅而动治其未乱弃室以表义挂剑以明信孰与奉君父之命慰神祗之心则独守纯白不义于嗣是洁已而遗国也国之覆亡君实阶祸且曰非我生乱其孰生之哉其孰生之哉
　　汉丁綝从光武征伐鸿独与弟盛居怜盛防小而共寒苦及綝卒鸿当袭封上书譲国于盛不报既葬乃挂缞绖于冢庐而逃去留书与盛曰鸿贪经书不顾恩义弱而随师生不供养死不饭唅皇天先祖并不祐助身被大病不任茅土前上疾状愿辞爵仲公章不报迫且当袭封谨自放弃逐求良医如遂不瘳永归沟壑鸿初与九江人鲍骏同事桓荣甚相友善及鸿亡封与骏遇于东海阳狂不识骏骏乃止而譲之曰昔伯夷吴札乱世权行故得申其志耳春秋之义不以家事废王事今子以兄弟私恩而絶父不灭之基可谓智乎鸿感悟埀涕叹息乃还就国　范论曰孔子曰泰伯三以天下譲民无徳而称焉孟子曰闻伯夷之风者贪夫亷懦夫有立志若乃泰伯以天下而违周伯夷率洁情以去国并未始有其譲也故太伯称至徳伯夷称贤人后世闻其让而慕其风狥其名而昧其致所以激诡行生而取与妄矣至夫邓彪刘恺让其弟以取义使弟受非服而已厚其名于义不亦薄乎君子立言非苟显其理将以啓天下之方悟者立行非独善其身将以训天下之方动者言行之所开塞可无愼哉原丁鸿之心主于忠爱乎何其终悟而从义也异夫数子类乎狥名者焉郦炎对事　客问郦炎曰吴王曷不传子而传
　　兄弟四人传者将以致国乎季札季札不受虽
　　有僚之立阖闾之弑春秋犹以不受为义不杀
　　为仁而桓谭以吴之弑亡衅由季札札不思
　　上放周公之摄位而下慕曹臧之谦让名已细
　　矣春秋之趋岂谓尔乎炎曰夫四王之轻命致
　　国乎季子谓其能流庆百世也季子不受内有
　　簒弑之乱外致灭亡之祸虽知洁己之可为不
　　惟宗庙之絶祀其痛矣问曰周制诸侯父死子
　　继若札从先私志受非所继是浮行岂节义之
　　谓与阖闾之欲国盖縁札之雅意故曰季子虽
　　至不吾废也今如吾子之云则君子何称乎炎
　　曰光知季子仁而无权故肆意焉季子不能讨
　　是则春秋所讥仁而不武无能达也子之云公
　　羊也公羊不以父命辞王父命以王父命辞父
　　命不以家事辞国政以国政辞家事卫輙拒父
　　犹谓之可况以国治簒弑之子乎祭仲行权公
　　羊嘉之云君可以死易生国可以存易亡季子
　　不然犹可善乎此盖公羊之失非义之通者也
　　周公诛二叔不爲不仁宋穆受兄国不为不义
　　君子急病而让夷故践明堂朝诸侯非荣其位
　　爲时之急也以季子之才君国子民行化四方
　　与夫勾践相去几何若令向时见国危乱慕周
　　公急时之义思先君致国之意摄政持统迈其
　　威徳奚趐迁都琅琊尚征上国朝齐宋郑鲁卫
　　执玉之君哉孔子称可与立道未可与权权反
　　经而善圣之达节者也季子守节之士故非其
　　量度乎问者因又谓炎曰古者圣人封建诸侯
　　皆云百里取象于雷雷何取也炎曰易震为雷
　　亦为诸侯雷震惊百里曰何以知之炎曰以其
　　数知之夫阳动为九其数三十六隂静为八其
　　数三十二震一阳动二隂静故曰百里问者称善
</div>
    <div class="pagination">
<a href="经济类编_page58.html">上一页</a><span>...</span><a href="经济类编_page54.html">54</a><a href="经济类编_page55.html">55</a><a href="经济类编_page56.html">56</a><a href="经济类编_page57.html">57</a><a href="经济类编_page58.html">58</a><span class="current-page">59</span><a href="经济类编_page60.html">60</a><a href="经济类编_page61.html">61</a><a href="经济类编_page62.html">62</a><a href="经济类编_page63.html">63</a><a href="经济类编_page64.html">64</a><span>...</span><a href="经济类编_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
