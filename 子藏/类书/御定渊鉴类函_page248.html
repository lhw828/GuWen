<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 248 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 248 页/共 320 页</h1>
    <div class="content">　　玛瑙一
　　原广雅曰玛瑙石次玉　增格古要论曰玛瑙出北地南番西番以红多者为上其中有人物鸟兽形者最贵有锦花者谓之花红玛瑙有漆黒中一线白者谓之合子玛瑙有红白相间者谓之截子玛瑙有红白杂色如丝相间者谓之纒丝玛瑙俱贵有淡水色谓之浆水玛瑙有紫红色者谓之酱班玛瑙有海蛰色鬼面花者俱低　原魏略曰大秦国多玛瑙　中记曰玛瑙出月氏国　广志曰玛瑙出西南诸国　增潜确类书宋周公谨云见玛瑙杯二只其一纯白中有金鱓鱼一条其一纯红中有白防鱼一条　宋蔡绦铁围山丛谈曰政和间治极之际地不爱寳汝海诸郡县山石皆变玛瑙动千百块而致诸辇下　续文献通考曰金制庶人不得用玛瑙之类为器皿及装饰刀把鞘　又曰元至元九年置大都等处玛瑙局管领玛瑙匠户五百有竒又曰明日本琉球常贡玛瑙
　　玛瑙二
　　增拾遗记曰帝颛顼时丹丘国献玛瑙瓮以盛甘露丹丘之地有夜又驹跋之鬼能以赤玛瑙为瓶盂及乐器皆精妙于中国有者一云玛瑙者恶鬼之血凝成此物也黄帝时有玛瑙瓮尧时犹在甘露在其中盈而不竭古今注曰魏武帝以玛瑙石为玛瑙勒　原凉州记
　　曰吕纂咸宁二年盗发张骏陵得玛瑙钟榼　增北齐书曰武平中除傅伏为东雍州刺史防周克并州遣韦孝寛来招伏曰并州已平故遣来报授上大将军武乡郡开国公即给告身以金玛瑙二酒钟来为信伏不受合璧曰唐裵行俭有玛瑙盘广二尺文采粲然军吏
　　趋跌盘碎惶惧叩头流血行俭曰尔非故也何至是色不小吝　潜确类书曰宋周公谨云越人董六千蓄红玛瑙一块径二寸许揺撼之其中有声汨汨然盖中虚有水在内故也　续文献通考曰金太宗天防中获宋内府图书印三十八内封字一御画一二面并玛瑙元史特格传成帝即位以特格先朝旧臣赐以玛瑙椀谓特格曰此器先皇所用朕今赐卿以卿久侍先皇故也
　　玛瑙三
　　增竹叶【明曹昭格古要论有竹叶玛瑙石】　柏枝【潜确类书曰玛瑙出西洋者名番玛瑙红色为佳内有柏枝及五色纒丝者胜白者最殿今云南处处有之名土玛瑙盖玉之贱者】　缛文【陆机灵赋曰若车渠统理玛瑙缛文】　纒丝【详柏枝注】
　　玛瑙四
　　増诗宋苏轼诗曰玛瑙盘承金缕杯
　　原赋魏文帝玛瑙勒赋曰玛瑙玉属也出自西域文理交错有似玛瑙故其方人因以名之命夫良工是剖是镌追形逐好从宜索便乃加砥砺刻方为圆沈光内灼浮景外鲜繁文缛藻交采接连嘉镂锡之盛美感戎马之首饰固兹物之攸宜信君子之所服尔乃借彼朱华勒用成骈居别趾焕若罗星　王粲玛瑙勒赋曰游大国以广观览希世之伟寳总众材而课羙信莫臧于玛瑙被文采之华饰杂朱緑与苍阜于是乃命工人裁以饰勒因姿象形匪雕匪刻厥容应规厥性顺德御世嗣之骏服表騄骥之仪则　增陈琳玛瑙勒赋曰托瑶溪之寳岸临赤水之朱波
　　瑠璃一
　　原广雅曰瑠璃珠也　集韵曰瑠璃火齐珠也　增孝经援神契曰神灵滋液则瑠璃镜　续汉书曰哀牢出火精瑠璃　原魏略曰大秦国出赤白黒黄青緑绀缥红紫十种瑠璃　吴厯曰黄武四年扶南诸外国来献瑠璃增魏书曰天竺国人商贩至京自云能铸石为五色瑠璃于是采砺山石于京师铸之既成光泽美于西方来者乃诏为行殿容百余人光色映彻观者见之莫不惊骇以为神明所作自此中国瑠璃遂贱人不复珍之　宋书璧瑠璃王者不隐过则见　又曰须弥之山有吠瑠璃焉火不能烧金不能破或云是金翅鸟壳原十洲记曰方丈山上有瑠璃宫　广志曰瑠璃出
　　黄支斯调大秦日南诸国　南州异物志曰瑠璃本质是石欲作器以自然灰治之自然灰状如黄灰生南海滨亦可浣衣用之不须淋但投之中滑如苔石不得此灰则不可释　增歳时杂记曰陇西穷州卖药朱家灯号为天下第一以瑠璃为诸物之形　续文献通考曰明古里贡瑠璃椀
　　瑠璃二
　　原汉书曰武帝时使人入海市瑠璃　増汉武故事曰武帝好神仙起神屋扉悉以白瑠璃作之光明洞彻又曰汉成帝为赵飞燕造汤殿緑瑠璃为户　拾遗记曰董偃设紫瑠璃屏风　原诸葛恢集诏荅恢令致瑠璃椀　世设曰满奋畏风在武帝瑠璃窓内坐实密似疎奋有疑帝问之荅曰臣犹吴牛见月而喘　又曰武帝尝幸王武子家供馔盘悉用瑠璃器　又曰王敦尚主至石崇舎如厠毕婢擎金澡盘盛水瑠璃椀盛澡豆王取豆着水中饮之谓之干饭增邺侯家传曰唐代宗大厯十三年上召李泌入见因言路嗣恭初平岭南献瑠璃盘径九寸朕以为至寳又破元载家得嗣恭所遗载盘径尺　五行志五代废帝悉书清望官名投于瑠璃瓶中夜焚香祝天以箸挟之首得卢文纪欣然相之　宋蔡绦铁围山丛谈曰江湖间小龙号灵异崇宁中发运使以香奁携至都天子异之取大瑠璃盒贮龙亲加封识降付都门外小龙祠中封识如故变化去矣
　　瑠璃三
　　增五色　十种【上下并详前一】　投钱【太平广记唐贞元中扬州市坊有丐者自称胡媚儿怀中出瑠璃瓶可受半升表里通明如不隔物曰施满此圣瓶子足矣瓶项如苇管与之百钱投之琤然有声见瓶中大如粟粒众异之复与千钱以至万钱亦然好事者以驴与之入瓶如蝇大动行如故俄有度支纲至数十车纲人驻车观之纲主戏曰尔能令诸车入瓶中乎媚儿曰可乃微侧瓶口令车悉入厯厯如行蚁然有顷渐不见媚儿即跳入瓶纲官大惊以挺撞瓶破一无所有后月余有人于清河北逢媚儿见部领车乗趋东平而去】　行酒【晋书曰汝南王醼公卿以瑠璃钟行酒酒及崔洪洪不肯执问其故曰虑有执玉不趋之义】　盛露【洞记曰东方朔得五色露以瑠璃器盛之献武帝】　走珠【山堂肆考唐同昌公主以红瑠璃盘盛夜光珠立堂中光如昼】　流离【潜确类书瑠璃汉书为流离】　清彻【世説王公与朝士共饮酒举瑠璃椀谓周伯仁曰此椀腹殊空谓之寳器何耶荅曰此椀英英诚为清澈所以为贵耳】
　　瑠璃四
　　增诗唐元稹咏瑠璃诗曰有色同寒冰无物隔纤尘象筵看不见堪将对玉人
　　原赋晋潘尼瑠璃椀赋曰济流沙之絶险越葱岭之峻危于是逰西极望大歴钟山闚烛龙觐王母访仙童取瑠璃之攸华诏旷世之良工纂元仪以取象准三辰以定容光映日耀圆成月盈纤瑕防丽飞尘靡停灼爚旁烛表里相形凝霜不足方其洁澄水不能喻其清刚过金石劲迈琼玉磨之不磷湼之不浊
　　车渠一
　　原广雅曰车渠石次玉也　增魏略曰大秦国多车渠原苏子曰车渠玛瑙出于荒外今冀州之土曽未得
　　其竒也　中记曰车渠出天竺国　广志曰车渠出大秦国及西域诸国　增西域记曰西域重堂殿檐皆以七寳饰之车渠其一　又曰车渠西国重寳形似蜂蛤
　　车渠二
　　增螭升　鸿逺【王处道车渠觯赋曰温若蟠螭之升天耀似游鸿之逺臻】　作杯【古今注曰魏武帝以车渠为酒杯】　饰堂【详一】
　　车渠三
　　原赋魏文帝车渠椀赋曰车渠玉属也多纤理缛文生于西国其俗寳之惟二仪之普育何万物之殊形料珍怪之上美无兹椀之独灵苞华文之光丽发符采而扬荣理交错以连属似将离而复并或若朝云浮髙山忽似飞鸟厉苍天夫其方者如矩圆者如规稠希不谬洪纤有宜　王粲车渠椀赋曰侍君子之宴坐览车渠之妙珍挺英才于山岳含隂阳之淑真飞轻缥于浮白若惊风之飘云光清朗以内曜泽温润而外津体贞刚而不挠理条达而有文兼五德之上美超众寳而絶伦增陈思王车渠椀赋曰惟椀之所生于凉风之峻湄光如激电景若浮星何神怪之瓌玮信一览而九惊
　　瑇瑁一
　　原周书王防曰伊尹谓汤曰请以瑇瑁为献増孝经援神契曰神明滋液则瑇瑁背【背文也】　史记曰江南出丹砂犀象瑇瑁珠玑　汉书西域传赞曰故能覩犀布瑇瑁则建珠崖七郡感枸酱竹杖则开防柯越嶲原续汉书舆服志曰贵人助蚕瑇瑁钗增晋命曰士卒百工不得服犀瑇瑁　原广志曰瑇瑁形似出南海巨延州　南州异物志曰瑇瑁如生南方海中大者如籧篨背上有鳞其大如扇发取其鳞因见其文欲取作器则煑之因以刀截任意所作冷乃以枭鱼皮错治之后以枯条木叶莹之乃有光耀　增续文献通考曰金皇后犀冠上玉簪一下瑇瑁盘一　又曰元瑇瑁局大使至元十五年置　又曰明伯冠前后瑇瑁为蝉又曰明沙罗贡瑇瑁壳
　　瑇瑁二
　　原史记曰赵使于春申君欲夸楚为瑇瑁簮劔器悉饰以瑇瑁　增后汉书曰和熹邓皇后临朝上方珠玉犀象瑇瑁雕镂之物皆絶　齐书曰少帝夜醉乗马如西歩廊向北驰走如此两三将倒临汝侯坦之谏不从执马控帝运拳坦之倒地坦之与曹道刚扶抱还夀春殿瑇瑁牀上卧　又曰庐陵王为荆州刺史在镇营造服饰多违制度作瑇瑁乗具诏责之令速还都　杜阳杂编唐敬宗时南昌国进瑇瑁盆可容十斛外以金玉饰之盛夏贮水令满遣嫔御酌水相沃终不竭焉
　　瑇瑁三
　　增献榼【唐书曰宪宗朝诃陵国献瑇瑁榼生犀等】　为床【西京杂记曰韩嫣以瑇瑁为床】天竺出【后汉书曰天竺国出象犀瑇瑁也】　海中生【吴録曰岭南虑宾县涨海中瑇瑁似而大】　文甲【西域传明珠文甲文甲即瑇瑁也】　绮波【详潘赋】
　　瑇瑁四
　　原诗魏繁钦诗曰何以表别离耳后瑇瑁钗
　　原赋晋潘尼瑇瑁椀赋曰有瑇瑁之竒寳亦同旅于介虫下法川以矩夷上拟干而规隆或歩趾于清源或掉尾于泥中随隂阳以潜跃与龙乎齐风包神藏智备体兼才髙下斯处水陆皆能文若绮波背负蓬莱尔乃遐夷效珍越裳贡职横海万里逾岭千亿挺荒峦摛藻辰极光曜晃昭烂熻赩嘉斯寳之兼美料众珍而靡对文不烦于错镂采不假乎藻缋岂翡翠之足俪胡犀象之能逮
　　原牋后汉班固与窦宪牋曰明将军赐固瑇瑁簪原书口髙文与妇书曰今致瑇瑁梳一枚
　　増序陈徐陵序曰珠帘以瑇瑁为压
　　水精一
　　增广雅曰水精谓之石英　潜确类书曰水精千年水也倭水精第一南水精白北水精黒信州水精浊　山海经曰堂庭之山多水玉【注今水精也】　续汉书曰哀牢出水精　魏略曰大秦国一名黎难宫室皆水精为柱食器亦然　元史献宗七年回鹘献水精盆珍珠繖等物可直银三万余锭帝曰方今百姓疲弊所急者钱耳朕独有此何为却之赛音迪延齐以为言帝稍偿其直且禁其勿复有所献　广志曰水精出大秦黄支国　十洲记曰昆仑山上有水精阙　拾遗记曰郁夷国于山上架楼室向明以开户牖以水精火藻为阶　宋蔡绦铁围山丛谈曰政和间伊阳太和山崩奏至上与鲁公皆有慙色及复上奏山崩者出水精也以木匣贮之进匣可五十斤而多至数十百匣来上　太平寰宇记曰幽州宻云郡都管有水精是寳出昌平县　续文献通考辽时臣寮系带以金玉水精靛石缀饰为之　又曰明实喇山苏门荅刺等国贡水精　明曹昭格古要论曰多年老冰为水精然日本国有青水精红水精则水精非冰也明矣
　　水精二
　　増列仙传曰赤松子服水玉　拾遗记曰周灵王二十三年起昆昭之防筛水精为泥　唐段成式酉阳杂俎马侍中尝寳一水精椀夏蝇不近盛水经月不腐不耗或目痛含之立愈宋邵氏闻见録楚元辅家藏一水精中有杏一枝希世之寳也续文献通考金太宗天防中获宋水精寳一　元史博果宻传王师征交趾失利复谋大举博果宻请遣使谕以祸福交趾感惧谢罪贡物帝嘉曰卿一言之力也即以其半赐之博果宻辞曰此陛下神武不杀所致臣何功焉惟受沈水假山象牙镇纸水精笔格而已
　　水精三
　　増杏枝【详前二】　水叶【明云烟过眼録曰宋叶森家旧有水精钩一中空有声汨汨内有叶一枝随水倾防】　灯笼【东斋记事宋刘随待制为通判严明通达谓之水精灯笼】　如意【拾遗记孙和月下舞水精如意误伤邓夫人颊】　寒【嚼水精寒】　花露【花露水精图详见合璧】　挈瓶【九国志蜀王宗铢有海客鬻龙脑蜀中贮以水精瓶殿直李葩欲买之海客邀善价数倍葩造宗铢曰海客有水精瓶为尔取之翌日至其所令持锦衾至宗铢索衾与海客共观叹其纤细久之葩因目从者挈瓶去】　为户【拾遗记魏明帝时有潄金鸟性畏寒处之小屋水精为户内外通光名辟寒舍详金】　磊砢【司马相如上林赋曰水玉磊砢】　倾泻【详水叶注】
　　水精四
　　增诗唐韦应物咏水精诗曰映物随顔色含空无表里持来向明月的皪愁成水　王建水精诗曰映水色不别向月光还度倾在荷叶中有时看是露　罗维水精环诗曰王室符长庆环中得水精任圆循不极见素质仍贞信是天然瑞非因朴斲成无瑕胜玉美至洁过冰清未肯齐珉价宁同杂佩声能衔任黄雀亦欲应时鸣増赋魏刘桢清虑赋曰入镣碧之间出水精之都上青艧之山蹈琳瑉之涂
　　琥珀一
　　增广雅曰琥珀珠也其上及旁不生草浅者五尺深者八九尺大如斛削去皮成琥珀初时如桃胶凝坚乃成其方人以为枕出博南县　续汉书曰哀牢出光珠琥珀　典略曰大秦国多琥珀　西京杂记曰宣帝有身毒寳镜一枚大如八铢钱帝以琥珀筒盛之　中记曰枫脂沦入地中千秋为琥珀　博物志曰松脂沦入地中千年化为茯苓又千年化为琥珀琥珀一名江珠今泰山有茯苓而无琥珀益州永昌出琥珀而无茯苓或云烧蜂窠所作未详此二説　宋苏轼物类相感志曰琥珀拾芥　续文献通考元大德十一年博士议宋制天子服冕上缀玉为七星傍施琥珀
　　琥珀二
　　增拾遗记曰汉武帝寳鼎元年西方贡珍怪有琥珀燕置之静室自于室内飞翔　宋洪遂侍儿小名録曰汉武帝所幸宫人丽娟以琥珀佩置衣中不使人知言骨节自鸣也　又曰吴主闻潘夫人有色令进其图图成吴主见之惊喜以琥珀如意抚案即折曰此神女也因纳之　沈约宋书曰武帝时宁州常献琥珀枕甚光丽时诸将北征需琥珀治金疮上命捣碎分付诸将　山堂肆考曰石虎为浴堂以碔砆为题琥珀为杓　元黄文献公集大德中嘉兴张枢以官本船浮海至西洋遇亲王格藏所遣使臣诺海等如京师遂载之以来诺海等朝贡事毕请仍以枢防送西还丞相哈喇哈斯逹尔罕如其请奏授忠显校尉海运副千户佩金符与俱行以八年发京师十一年乃止其登陆处用私钱市其土物白马黒犬琥珀蒲萄酒畨盐之属以进平章政事察纳等引见于宸庆殿
　　琥珀三
　　增和獭【拾遗记孙和月下舞水精如意误伤邓夫人颊令太医疗之以白獭髓和琥珀末涂之遂差】烧蜂【西域诸国志曰摩卢水边沙中有细腰蜂窠烧治以为琥珀】　翔鷰【详前二】
　　刻鸡【神农本草经曰取鸡卵黄白混杂者熟煑及尚软随意刻作物以苦酒渍数宿既坚内琥珀粉中佳者乱真矣】　桃沈【潜确类书曰琥珀世説以为桃沈所化】　松脂【详一】
　　琥珀四
　　增诗宋梅尧臣诗曰松液为茯苓又因爲琥珀遇物必得形毛髪曾不隔　元郭钰诗曰日射水精江石白云封琥珀岭松青
　　增赋魏左思蜀都赋曰琥珀丹青江珠瑕英
　　增赞晋郭璞赞曰磁石吸铁琥珀取芥气有潜通数亦冥防物之相感出乎意外
　　玻瓈一
　　增天中记曰大雪山中有寳山诸七寳并生取可得惟玻瓈寳生髙峯难得　中记曰大秦国有五色玻瓈红色最贵　十洲记曰昆仑山上有红碧玻瓈宫　唐段成式酉阳杂俎曰千嵗积冰结为玻瓈一説狮子乳以金银寳器盛之皆漏惟玻瓈则否　宋蔡绦铁围山丛谈曰奉宸库中玻瓈母二大篚玻瓈母者若今之铁滓然块大小犹儿拳人莫知其用又嵗久无籍不知其所从来或云柴世宗显德间大食所贡又谓真庙朝物也诸珰以意用火煆而模写之但能作珂子状青红黄白随其色而不克自必也　续文献通考金庶人不得以玻瓈之类为器皿　明徐常吉事词类竒曰今朝鲜诸国皆出玻瓈
　　玻瓈二
　　增梁四公记云武帝时扶南大舶从西天竺国来卖碧玻瓈镜　唐书曰髙宗二年十二月投汗般王献碧玻瓈兹王素稽献银玻瓈　太真外传李白进清平调太真持玻瓈七寳杯酌西凉州所献葡萄酒
　　玻瓈三
　　增酒色　花【潜确类书曰玻瓈出南番有酒色紫色白色者与水精相似器皿碾雨花儿者是真其用药烧者入手轻有气眼与瑠璃相似】　积冰　盛乳【并详前一】
　　玻瓈四
　　增诗唐李贺诗曰羲和敲日声玻瓈
　　云母一
　　增淮南万毕术曰云母入地千嵗不朽云母在足无践棘【注曰取大云母涂足下践棘不能匊】　抱朴子曰云母五色其多青者名云英宜以春服之多赤者名云珠宜以夏服之多白者名云液宜以秋服之多黒者名云母宜以冬服之但有青黄二色者名云砂宜以季夏服之皛皛纯白者名嶙石可四时长服　洛阳宫殿记曰宫中有林商观皆云母作窓日照之炜炜有光　裵渊广州记曰增城县有云母向日照之光耀　地理志曰琅邪定山出云母
　　云母二
　　增列仙传曰方回尧时隐人练食云母　三齐记曰东武城有云母山山有云母因以为名安期先生常所游饵　西京杂记曰幽王甚髙羡门开皆是石垩拨除深入乃得云母深处见百余人纵横相枕籍皆不朽惟一男子余皆女子或坐或立或卧衣服形色不异生人后汉书曰郑为太尉第五伦为司空初伦为防稽
　　召署督邮每朝曲躬自卑帝听置云母屏风分隔其间　晋阳秋曰孙秀降赐云母车　梁书曰南岳邓先生名都隐居衡山极峻之岭立小板屋两间足不下山谷断食三十余载惟以涧水服云母屑　唐书曰吴王杜伏威性好左道因合金丹求长生之术常服云母散　又曰尉迟敬德飞链白石闲居服云母散
　　云母三
　　増致水【淮南子曰云母来水注云母可致水】　散星【春秋运斗枢曰枢星散为云母】　三云【西京杂记曰成帝设云母帐云幄云幕于甘泉殿世谓之三云殿】　五色【详前一】　赐辇【晋公卿礼秩曰赐太宰安平王云母辇】　名船【晋书阙名曰含元池中有云母船】　钱班　水露【王建平典术曰云母有五合其色青黒乱文者名曰云母白而防者名云英如水露黄白名云沙青白赤杂色名云珠黄白而赤重厚名阳起石云母根也其中黒文斑如钱名云胆伤人不可服第一磷石第二云母第三云珠第四云英第五云光服磷石夀五千服云母夀三百年服云英千年服云光与天地同保】








　　御定渊鉴类函卷三百六十四
<子部,类书类,御定渊鉴类函>
　　钦定四库全书
　　御定渊鉴类函卷三百六十五
　　布帛部一【素　锦　绣绢　绫　罗】
　　素一
　　原释名曰素朴素也已织则供用不复饰也　毛诗曰素衣朱绣　礼记曰天子素带朱屦　范子计然曰白素岀三辅　盐铁论曰缟素不能自分于缁墨贤圣不能自治于乱世　增史记曰苏代遗燕王书云齐紫败素也而贾十倍　汉旧仪曰事天地鬼神玺皆以武都紫泥封青囊白素里两端无缝尺一板中约署曰素裹汉官仪曰印绶盛以箧箧以緑绨表曰素裹　宋玉
　　赋曰东家之子腰如束素　魏志曰学者资于人犹蓝之染素　唐代宗大厯中敕曰朕思以恭俭克已敦朴化人每尚素之服庶齐金玉之价
　　素二
　　增韩子曰齐桓公好衣紫国人皆好服之至五素不得
　　一紫　原东观汉记曰郑据守正尽节赐素六十疋由是显名　增又曰刘向典校书先书竹为易刊定可缮写者以上素　原汉班固与弟超书曰今赍白素三匹欲以市月氏马苏合香闟登　汉扬雄荅刘歆书曰天下上计孝亷及内郡衞卒防者雄常把三寸弱翰赍油素四尺以问其异语归即以铅擿次之于椠二十七嵗于今矣
　　素三
　　原束腰　擢手【洛神赋曰纤腰如束素古诗曰纤纤擢素手】　增挟瑟　授丝【梁书曰张欣泰辄着鹿皮冠挟素瑟有以启武帝曰将家儿何敢作此举止　辨物论曰缣帛则授以素丝】　武侯素舆　元忠素筝【诸葛武侯乗素舆葛巾毛扇指挥三军　北魏李元忠载素筝浊酒奉迎神武】
　　素四
　　原新制【古诗新制齐纨素皎洁如霜雪】　工织　缣素【并见素五】　尺素【古诗云呼童烹鲤鱼中有尺素书又文赋云非尺素之所拟】　增五素【详素二】　改为素【晋书要事云议立秋应读令不应着缃帻改为素】　振素【陆士衡拟古诗华容一何冶挥手如振素】油素【任彦升为范始兴作求立太宰碑表人蓄油素家怀铅笔】　竹素【张景阳杂诗游思竹】
　　【素园又详素二】　毫素【杜甫山水障歌对此融心神知君重亳素又选诗深心托毫素】　比素【南部新书韩愈自河南令除职方员外归朝问前后之政如何对曰将缣比素又详后素五】　霜素【戴符画松石序暴请霜素愿防竒踪】　东园素【柳宗元诗染毫东园素】　洁白心【陆蒙素丝诗端然洁白心】　三素【李商隐诗三素云中侍玉楼　又苏轼诗万年枝上看春色三素云中望玉宸】
　　素五
　　原诗古诗曰上山采蘼芜下山逢故夫长跪问故夫新人复何如新人工织缣故人工织素织缣日一匹织素五丈余持缣将比素新人不如故　增唐韦应物诗曰残工委筐箧余素经刀尺　杜牧诗曰寒衣一匹素夜借邻人机　元倪瓒素衣诗曰素衣湼兮在彼公庭载伤廹隘中心怔营
　　原赋汉班媫妤捣素赋曰若乃广除悬月晖水流清桂露朝满凉襟夕轻改容饰而相命卷霜帛而下庭曵罗裙之绮靡振珠佩之精明若乃盼睐生姿动容多致弱态含羞妖风靡丽于是投香杵叩玫砧择鸾声争凤音梧因虚而调逺桂由贞而响沈散繁轻而浮防节疎亮而清深调非常律声无定本任落手之参差从风飇之近逺或连跃而更投或暂舒而长卷侈长袖于妍袂缀半月于兰襟表纤手于微缝庶见迹而知心计修路之遐夐恐芬芳之易泄书既封而重题笥已缄而更结
</div>
    <div class="pagination">
<a href="御定渊鉴类函_page247.html">上一页</a><span>...</span><a href="御定渊鉴类函_page243.html">243</a><a href="御定渊鉴类函_page244.html">244</a><a href="御定渊鉴类函_page245.html">245</a><a href="御定渊鉴类函_page246.html">246</a><a href="御定渊鉴类函_page247.html">247</a><span class="current-page">248</span><a href="御定渊鉴类函_page249.html">249</a><a href="御定渊鉴类函_page250.html">250</a><a href="御定渊鉴类函_page251.html">251</a><a href="御定渊鉴类函_page252.html">252</a><a href="御定渊鉴类函_page253.html">253</a><span>...</span><a href="御定渊鉴类函_page249.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
