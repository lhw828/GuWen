<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 142 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 142 页/共 331 页</h1>
    <div class="content">　　【新唐书】
　　《元结传》：会代宗立，固辞，丐侍亲，归樊上。授著作郎。益著书，作《自释》曰：河南，元氏望也。结，元子名也。次山，结字也。世业载国史，世系在家谍。少居商余山，著《元子》十篇，故以元子为称。天下兵兴。逃乱入猗王于洞，始称猗王于子。后家滨，乃自称浪士。及有官，人以为浪者亦漫为官乎，呼为漫郎。既客樊上，漫遂显。樊左右皆渔者，少长相戏曰，更聱叟。彼诮以聱者，为其不相从听，不相钩加。带而尽船，独聱齿牙而挥车。酒徒得此，又曰：‘公之漫其犹聱乎？公守著作，不带乎？又漫浪于人间，得非聱齿牙乎？公漫久矣，可以漫为叟。’於戏，吾不从听于时俗，不钩加于当世，谁是聱者，吾于从之！彼聱叟不惭，带乎，吾又安能薄乎著作？聱叟不羞聱齿牙于邻里，吾又安能漫浪于人间？取而醉人议，当以漫叟为称。直荒浪其情性，诞漫其所为，使人知无所存有，无所将待。乃为语曰：‘能带，全而独而保生。能学聱齿牙，保宗而全家。聱也如此，漫乎非邪！
　　【宋秦观淮海集】
　　《漫郎诗》：元公机鉴天所高，中兴诸彦其非曹。自呼漫郎示真率，日与聱叟为嬉遨。是时胡星殒未久，关辅扰扰犹弓刀。百里不闻易五，三士空传杀二桃。心知不得载行事，俯旨刻意追风骚。字偕华星章对月，漏泄元气烦挥毫。猗王于春深茂花竹，九疑日暮吟哀猱。红颜白骨付清酉票，一官于我真鸿毛。乃知达人妙知水，浊清显晦惟所遭。无时有禄亦可隐，何必龛岩远遁逃。
　　【陈简斋集】
　　《漫郎诗》：漫郎功业大悠然，拄笏看山了十年。黑白半头明镜里，白乐天《白发》诗：最憎明镜里，黑白半头时。丹青千树恶风前。杜夔州歌、枫林橘树丹青合。又《西京杂记》：中甫山有树如车盖，叶一青一赤，长安绢之丹青树。星霜屡费惊人句，天地元须使鬼钱。踏破九州无一事，只今分付结跏禅。白乐天《洛滨禊饮诗诣》：踏破魏王堤。又，《清渭吟》：若不结跏禅，即须开口笑。
　　慎郎
　　【太平广记】
　　《许真君传》：真君尝过豫章，遇一少年，容仪修整，自称慎郎。许君与之谭话，知非人类。指顾之间，少年辞去。真君谓门人曰：“适来少年乃是蛟蜃之精。”真君逐之，少年走归潭州。先是，潭之刺史贾玉有女端丽，纳少年为婿，常求旅游江湖，归则珍宝巨万，至是一身空归。许君遂诣刺史曰：“闻君有贵婿，略请见之。”慎郎托疾不出。真君厉声而言曰：“此是江湖害物，蛟蜃老魅，焉敢遁形。”于是蜃精复变本形，宛转堂下，寻为吏兵所杀。详蜃字。
　　塑韦郎
　　【太平广记】
　　高骈惑于神仙之说，尝于后土夫人帐中塑一绿衣年少，谓之“韦郎”。庙成，有人于西庑廊楝上题曰：“四海干戈尚未宁，谩劳淮海写仪形。九天玄女犹无信，后土夫人岂有灵。一带好云侵鬓绿，两行岩岫拂衣青。韦郎年少耽闲事，案上休看太白经。”好事者竞相传诵。
　　拓跋大郎
　　【太平广记】
　　天宝中，扶风令暇日宴客方集。忽有一客，广颡长大尺余，策杖携帽，神色甚高，谓谒者曰：“拓跋大郎，要见府君。”谒者曰：“长官方食，请候罢宴。”客怒曰：“吾将自入门，走白令。”令不得已，邀之升阶。令意不悦，而客亦不平。及终宴，皆不乐。客揖去，流言而出。时李簿疑为异人，归召裴尉而告之，云：“恐是侠者，吾当召而谢之。”命吏邀客，客亦不让而至。时已向夜，李见甚敬，裴尉见，忽避之，曰：“此峨嵋山人，道术至高。”公服趋入再拜，客言令之过，李为辞谢再三，仍宿于李厅。李夙夜省问，已失所在。比旦，吏人报云：“令中恶已绝，而心微暖。”诸寮省之，至食时而苏。令乃召李簿谢之曰：“赖君免死耳。昨晚客是神仙，吾昨夜被录去，见拓跋据胡床，责吾不接宾客，命折桑条鞭至数百。”乃云：‘赖主簿言之，不然死矣。’敕左右送归，方得苏耳。”
　　青衫外郎
　　【马明叟实宾录】
　　太牢乃元和中青衫外郎尔。穆宗世，因承和荐，不三二年，位兼将相。《牛羊日历》，谓牛僧孺云。
　　慕势诸郎
　　【洛阳伽蓝记】
　　齐土之民，风土浅薄。虚论高谈，专在荣利。太守初欲入境，皆怀砖扣首，以美其意。及其代下还家，以砖击之，言其向背，速于返掌。颍川荀济，风流名士。高鉴妙识，独出当世。清河崔叔仁称齐士大夫曰：“齐人外矫庶几，内怀鄙吝。轻同羽毛，利等锥刀。好驰虚誉，阿附成名。威势所在，侧肩竞入。求其荣利，甜然浓厚。比于四方，慕势最甚，号齐士子为慕势诸郎。”临淄官徒布在京邑，闻怀砖慕势，咸共耻之。唯孝忠一人，不以为意。问其故，孝忠曰：“营丘风俗，太公余化。稷下儒林，礼义所出。”今虽陵迟，足为天下模楷。荀济人非许郭，不识东家。虽复莠言自口，岂荣辱也。
　　缁郎
　　【南郡新书】
　　崔慎由镇西川，有异人张叟者，与迹熟，因谓之曰：“今四十无子，良可惧也。”叟曰：“为公求之，唯终南翠微寺，有僧绝粒五十年矣。君遗之服玩，若爱而受之，则其嗣也。”果受之，僧寻卒，遂生。叟复相之曰：“贵则过公，恐不得其终。”因字曰衲僧，又云缁郎。
　　【资治通鉴】
　　景福二年九月，以御史中丞崔胤为户部侍郎、同平章事。胤，慎由之子也。崔慎由历事文武，宣大中间为相。外宽弘而内巧险，与崔昭纬深相结，故得为相。季父安，潜谓所亲曰：“吾父兄刻苦，以立门户，终为缁郎所坏。”坏音怪缁郎，胤小字也。
　　归郎
　　【司令南唐书】
　　《灭减国传》：王，王审知子也。后唐同光中，即皇帝位。国号闽。有嬖吏归守明者，以色见幸，号归郎。
　　遗荣郎
　　【张君房丽情集】
　　郑生过李娃儿，徘徊不能去，诈遗策以驻马。后访娃，娃呼曰：“前遗策郎来也。”
　　姜豉郎
　　【能改斋漫录】
　　今市中所卖姜豉，以细抹猪肉冻而为之，自唐以来有也。朝野佥载：姜悔为吏部侍郎，恨不识字，手不解书，滥掌铨衡，曾无分别。选人歌曰：“今年选数恰相当，抑由坐主无文章。案后一腔冻猪肉，所以名为姜豉郎。”
　　索郎
　　【能改斋漫录】
　　索郎杯者，桑落河出美酒，讹为索郎耳。见郦元《水经》。皮日休诗云：“分明不得同君赏，尽日倾心羡索郎。”全无理意。本朝高若纳《后史补》：“河中桑落坊有井，每至桑落时，取其寒暄得所，以井水酿酒甚佳。”乐天诗云：“桑落气熏珠翠暖，柘枝声引弦高。”号桑落酒，旧京人呼为桑郎，盖语讹耳。高说后出，恐或未然也。
　　会郎
　　【吴自牧梦梁录】
　　杭州婚娶之法，新人于三日，或七朝九日，往女家行拜门礼。女亲家广设华筵，款待新婿。名曰“会郎”。
　　粉郎
　　【浩然斋雅谈】
　　若驸马则以何晏事称粉郎、粉侯。文及甫称韩忠彦为粉昆，以其为嘉彦之兄。又指王师约之父克臣为粉爹，益可怪。详见粉字。
　　老郎
　　【韵语阳秋】
　　郎官之选，唐朝尤重。郑谷尝自好称老郎。《赠秀上人》诗云：“唯恐兴来飞锡去，老郎无路更追攀。”《访宋禅者诗》云：“初尘芸阁辞禅阁，却访支郎是老郎。”《春阴诗》云：“舞燕歌莺莫相认，老郎心是老僧心。”是也。
　　花郎
　　【吴箕常谈】
　　大中遗事：择贵人子弟之美者，傅粉装饰之，名曰花郎。国人皆尊事之。
　　闱编郎
　　【酉阳杂俎】
　　太极真仙中，庄周为闱编郎。
　　白水郎
　　【三山志】
　　白水郎夷人，亦曰游艇子，或曰庐循。余种散居海上。武德中，王义童招其首领周造麦细陵等，授骑都尉，以船为居。寓庐海旁。船首尾尖高，中平阔，冲浪无惧，名了鸟。乾符中有陈蓬者，从海来，家于后崎。号曰“白水仙”。有诗曰：竹离疏见浦，茅屋漏通星。又曰：石阶荦确高低踏，竹户彭亨左右开。尝留谶曰：东去无边海，西来万顷田。松山西港沙径合，朱紫出其间。蔡襄记：福唐水居船，举家止一舟。寒暑饮食，疾病昏姻，未始去，所谓白水姨，其斯人之徒乎？
　　撞令郎
　　【辽东】
　　西夏国，记兵之勇健者，号撞令郎。
　　伴仙郎
　　【王梅溪诗】
　　《咏桃》：何时清禁里，一笑伴仙郎。
　　玉节郎
　　【苏东坡诗】
　　《送王敏仲》：洗眼忽惊笑，见此玉节郎。
　　白面郎
　　【杜子美诗】
　　马上谁家白面郎？云云指点银瓶索酒尝。
　　绣衣郎
　　【岑嘉州集】
　　《送郑侍御归东台》：江亭酒瓮香，白面绣衣郎。
　　黑衣郎
　　【苏东坡诗】
　　《食荔枝》：分甘遍铃下，也到黑衣郎。
　　绿衣郎
　　【王荆公诗】
　　红裙争看绿衣郎。
　　索酒郎
　　【黄山谷诗】
　　但见索酒郎。
　　入枣郎
　　【晋书】
　　王浚，字彭祖。在幽州，不亲为政，所任多苛刻。谣曰：十囊五囊入枣郎。棘，嵩浚子婿也。
　　误持郎
　　【柳宗元集】
　　弘农公复大僚献诗毕志云：璧非真盗客，金有误持郎。
　　汉家郎
　　【唐耿氵韦诗】
　　《宿韦员外宅》：传经韦相后，赐笔汉家郎。
　　薄情郎
　　【苏拯集】
　　《寄远》：若能侵鬓色，先染薄情郎。
　　游冶郎
　　【李翰林集】
　　《采莲曲》：岸上谁家游冶郎？三三五五映垂杨。
　　粉署郎
　　【皇甫冉集】
　　《送邹判官赴河南》：始罢沧江吏，还随粉署郎。
　　唯服郎
　　【魏书】
</div>
    <div class="pagination">
<a href="永乐大典残卷_page141.html">上一页</a><span>...</span><a href="永乐大典残卷_page137.html">137</a><a href="永乐大典残卷_page138.html">138</a><a href="永乐大典残卷_page139.html">139</a><a href="永乐大典残卷_page140.html">140</a><a href="永乐大典残卷_page141.html">141</a><span class="current-page">142</span><a href="永乐大典残卷_page143.html">143</a><a href="永乐大典残卷_page144.html">144</a><a href="永乐大典残卷_page145.html">145</a><a href="永乐大典残卷_page146.html">146</a><a href="永乐大典残卷_page147.html">147</a><span>...</span><a href="永乐大典残卷_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
