<!DOCTYPE html>
<html>
 <head>
  <meta charset="utf-8"/>
  <title>
   记纂渊海 - 第 100 页/共 130 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   记纂渊海 - 第 100 页/共 130 页
  </h1>
  <div class="content">
   记纂渊海卷七十三
&lt;子部,类书类,记纂渊海&gt;
　　钦定四库全书
　　记纂渊海卷七十四　　　宋　潘自牧　撰人情部
　　感叹
　　经知我者谓我心忧不知我者谓我何求　昔先王受命有如召公日辟国百里今也日蹙国百里【诗】赵文子与叔誉观乎九原文子曰死者如可作也吾谁与归孔子曰我观周道幽厉伤之吾舎鲁何适矣鲁之郊禘非礼也周公其衰矣【礼记】子在川上曰逝者如斯夫不舎昼夜　楚狂接舆歌而过孔子曰鳯兮鳯兮何徳之衰子曰殷礼吾能言之宋不足徴也文献不足故也足
　　则吾能征之矣　子曰鳯鸟不至河不出圗吾已矣夫【并论语】
　　子故家遗俗流风善政犹有存者【孟子】其中开口而笑者一月之中不过四五日而已矣　人生天地间若白驹之过隙忽然而已【荘子】
　　史仲尼视麟曰河不出圗洛不出书吾已矣夫【孔子世家】鲁季桓子见鲁城喟然叹曰昔此国几兴矣以吾获罪于孔子故不兴也谓其嗣康子曰若相鲁必召仲尼【史记世家】人生一世间如白驹过隙【前汉魏豹传】阮孚好蜡屐因自叹曰未知一生当着几緉屐【晋书本传】桓温过淮泗践北境与诸寮属登东平乗楼眺瞩中原慨然曰遂使神州陆沈百年丘墟王夷甫诸人不得不任其责【晋书本传】桓温自江陵北伐行经金城见少为琅琊时所种栁皆已十围慨然曰木犹如此人何以堪　羊祜逰岘山言咏终日尝顾从事邹湛等曰自有宇宙便有此山由来贤达胜士登此逺望如我与卿者多矣皆湮灭无闻使人悲伤【晋书】古称一世三十年子厚之斥十三年殆半世也【唐书】传记古人混混去不返今人纷纷来更多【续仙传】
　　集年嵗晩暮时已斜安得壮士翻日车【李九曲歌】所遇无故物焉得不速老【古诗】连连丘壑改微微市朝变局涂顿逺策畱欢恨奔箭春貌既移红秋林岂停蒨一倍【倍一作陪】茂陵道宁思栢梁宴【沈约长歌行】变燧回星【刘孝标书】人生一百年欢笑惟三五【庾信对酒】后之视今亦犹今之视昔【王羲之兰亭记】临川感流以叹逝登山懐古而悼逺　感冬索而春敷嗟夏茂而秋落【潘安仁】天地无终极人命若朝露【曹子建】未厌青春好已睹朱明移【谢灵运诗】頺魄不再圎倾曦无两旦【曹子建】百川东到海何时复西归【长歌行】对酒当歌人生几何譬如朝露去日苦多【短歌行】人夀如朝露时华不载阳来日苦短阳去日苦长【同上】故人虽故昔经新新人虽新复应故【隋江诗】彤庭所分帛本自寒女出鞭挞其夫家聚敛贡城阙　信知生男恶反是生女好生女犹是嫁比隣生男埋没随百草　怅望千秋一洒泪萧条异代不同时　嵗暮日月疾　古来白骨无人收【杜诗】但见好花开易落从来尤物不长生【刘賔客】长使英雄泪满襟　即今千种恨惟共水东流　王侯与蝼蚁随尽同丘墟万事随转烛　乾坤万里眼时序百年心　日月不相饶节序昨夜隔【杜诗】仙鹤来归辽东之城郭犹是灵乌代谢汉南之陵谷已非　临水感逝川之叹　百年三万日一别几千秋【骆賔王】吾操镘以入于富贵之家有年矣有一至者焉又往过之则为墟矣有再至三至者焉而往过之则为墟矣问其隣或曰噫刑戮也或曰身既死而子孙不能有也或曰死而归之官也吾以是观之非所谓食焉怠其事而得天殃者耶非彊心以智而不足不择其才之称否而冐之者耶非多行可愧知己之不可彊而为之者耶将富贵难守薄功而厚享之者耶抑丰悴有时一去一来而不可常者耶【韩集】坐观万象化方见百年侵【陈子昂】孟郊死葬北邙山日月风云顿觉闲樽酒相逢十载前君为壮夫我少年樽酒相逢十载后我为壮夫君白首【韩集】人生大限虽百歳就中三十称一世晦眀乌兎相推迁霜雪渐到双鬓边沈忧戚戚多浩叹不得如意居大半一气暂聚常恐散黄河清兮白石烂【权集】城池百载后耆旧几家残处处蓬蒿遍归人掩泪防　白首相逢征战后青春已过乱离中　苍苔换古今　万事依然在无如嵗月何【刘长裕】长明灯是前朝焰曽照青春年少时　世事不同心事新人何似故人【刘禹锡】所叹别此年永无长庆厯　凄凉百年事应与一年同　风光少时新【同上】一夜思量十年事几人强健几人无【同上】二百年来城里宅一家知换几多人　西施顔色今何在但看春风百草头　不知山下东流水何事长须日夜流【元微之】不是花中偏爱菊此花开后更无花【郑谷诗】功名富贵若常在汉水亦应西北流【元防之集】冠盖散为烟雾尽金舆玉座成寒灰　今人不见古人月今月曾经照古人【李白】时来天地皆同力运去英雄不自由　欲招屈宋当时魄兰败荷枯不可寻【罗隐】析羽不复飞逝水不复归　树有百年花人无一定顔花送人老尽人悲花自闲【同上】四时如逝水【孟郊】春早见花枝朝朝恨发迟及防花落后却忆未开时　芳林新叶催陈叶流水前波让后波【刘禹锡】人凶非宅凶【同上】三百年来庾楼上曾经多少望乡人　胭脂化为泥铅黛复何有　百龄同一寐人夀不如山年光忽如水　因惊成人者尽是旧童
　　孺　同是天涯流落人相逢何必曾相识　昔如云光今如素丝帛鵶头与鹤颈至老长如墨独有人鬓毛不得终身黑　黄金不惜买蛾眉拣得如花三四枝歌舞教成心力尽一朝身去不相随　自嗟名利客扰扰在人间何事长淮水东流亦不闲【同上】大都好物不坚牢彩云易散琉璃脆　春销不得处惟有鬓边霜　惟有愁人鬓边雪不随春尽逐春生【白侍郎】义和走驭趂年光不许人间日月长　年年只是人空好处处何曾花不开【白傅集】朝钟暮角催头白【同上】真宰倒持生杀柄闲物命长人短命松枝上鹤蓍下龟千年不死仍无病人生不得似龟鹤少去老来同旦暝　天色晴眀少人生事故多【同上】天时人事常多故一嵗春能几度防不是尘埃便风雨若非疾病即悲忧贫穷心苦多无兴富贵身忙不自由【同上】春日虽迟不再中　摇落覆井梧荒凉故篱菊【白侍郎】百川趂海返潮易一叶报秋归树难【鲍溶】刼灰飞尽古今平【王维】天若有情天亦老【李贺】隠迹今尚存髙风邈已逺白云何时去丹桂空偃蹇【孟浩然】人生无几何如寄天地间心有千载忧身无一日闲【白集】南朝三十六英雄各逐兴亡自此中有国有家皆是梦为龙为虎亦成空【唐韦荘】人生天地之间若流电之过户牖轻尘之栖弱草【李康逰仙序】恨如春草多事与孤鸿去　彭殇共一筹　景物不尽人自老　芳草何时【时一作年】恨即休　日月如跳丸相趂走不住　南去北来人自老夕阳长送钓船归浮生冷似氷底水日夜东流人不知　邮亭寄人世人世寄邮亭　聚散真漂梗光隂极转邮【杜牧之】花若有情还怅望水应无事莫潺湲　墓平春草緑碑折古苔青【温飞卿】全胜已随流水去黄鹂空嘲旧春声【武伯苍】日日人空老年年春更归【王维集】一向破除愁不尽百方回避老新来【王建】千金立碑髙百尺终作谁家柱下石【张文昌】旧国别多日故人无少年　不觉年华似箭流【贾浪仙】主人何处独徘流水自流花自开若见故交皆散去即应新燕不归来【方雄飞】世事随时变交情与我违空余主人栁相见即依依【钱起诗】只闻丞相夷三族不见扁舟泛五湖【张承吉】朝悲辞树叶夕感归巢禽【韩集】地下若逢陈后主岂宜重问后庭花　几时心绪休无事得及逰丝百尺长纵使有花兼有月可堪无酒又无人【李义山】年年歳嵗
　　花相似嵗嵗年年人不同【唐文粹】四时轮转春常少百刻支分夜苦长【白侍郎】
　　本朝沈碑身后念陵谷把酒泣下悲山川　春风自是无情物肯为汝惜无情花今年花落眀年好只见开花人自老【欧公集】月如无恨月长圆【石曼卿集】好山緑水万里有尽清风眀月千古无忘【忘一作老时名谈】山阿昔留赏屐齿无遗迹　异乡物态与人殊惟有东风旧相识　庙堂元老今华衮岩壁遗文已緑苔　一生勤苦书千卷万事消磨酒百杯【欧公集】往事无迹难追寻　秦征天下材入作阿房宫宫成非一木山谷为穷空子羽一炬火骊山三月红能令扫地尽岂但焚人功　世上惟知古有秦山中岂料今为晋　天下纷纷经几秦　六朝人物随烟埃金舆玉几安在哉　事事只随波浪去年年空得鬓毛新　废陵坏冢空冠剑谁复沾缨酹一缸　山花落尽山长在山水空流山自闲　歌舞可怜人暗换花开花落几春风　丹楼碧閤昔时事只有江山到古今【临川集】世道如奕棋变化不容覆　洛阳泉水今谁主莫学痴人李与牛　坏壁无由见旧题　人生营居宅竟为何人卜　常怪刘伶死便埋岂伊忘死未忘骸乌鸢夺得与蝼蚁谁信先生无此懐　盛衰哀乐两须防过眼荣枯电与风　荣华坐销歇阅世如邮传惟有长眀灯依然照深殿　有生共处覆载内扰扰膏火同烹煎近来愈觉世议隘每到寛处差安便　世事如今腊酒醲交情自昔秋云薄　过眼百嵗如风灯　一番花老一番新　雕栏能得几时好不独凭栏人易老百年兴废更堪哀悬知草莽化池台　生前富贵草头露身后风流陌上花　亲友如抟沙放手还复散　出处升沈十年后死生契阔几人存【同上】此生此夜不长好明月眀年何处看【东坡诗】歳月如宿昔人事几反覆【东坡诗】近来世上无徐庶谁向桑麻识卧龙【诗话】平生功业数张纸千古英雄一窖尘【闻见录】邯郸炊未熟荣谢隔逡巡　时事无端日日新　凄凉百年后事付何人笔【栾城集】襄阳耆旧内无复姓厐人【陈后山诗】日月过箭疾　自古非一秦六籍盖多难　春不能朱镜里顔　青莎径里香未干黄鸟阴中实已团【山谷诗】今日牛羊上丘陇当时近前左右嗔【同上】向来歌舞地夜雨鸣寒蛩【后山诗】
　　感伤
　　经父没而不能读父之书手泽存焉尔母没而杯圏不能饮焉口泽之气存焉尔【礼记】
　　子仰视榱桷俯察几筵其器皆存而不覩其人以此思哀则哀可知矣【家语】其物存其人亡不言哀自至【荘子】史长老言匈奴失隂山之后过之未尝不哭也【西汉】杜延年居父官府不敢当旧位坐卧皆易其处【西汉】孤者易伤贫者易感【魏邴原传】读诗至哀哀父母生我劬劳未尝不三复流涕门人受业者并废蓼莪之篇　王献之卒徽之奔丧上灵牀取献之琴弹之乆而不调叹曰呜呼子敬人琴倶亡【晋书】薛收卒太宗曰吾与伯褒欵曲襟袍何期一朝忽成万古【旧唐书】
　　集生存华屋处零落归山丘【曹子建诗】懿亲戚属亡多寡存昵交宻友亦不半在或曾共逰一涂同宴一室十年之外索然而已尽　嗟人生之短期孰长年之能执时飘忽其不再老晼晩其将及　触万类以生悲叹同节而异时顾旧要于遗存得十一于千百【陆士衡】不见耆旧老但见新少年【曹子建】谓百年已分可共相保何圗数年之间零落略尽　徐陈应刘一时倶逝痛可言耶【魏书】旧齿皆凋防【车马行】有泪皆成血无声不断膓【张説之】衣綉而归虽荣之在昼累茵以坐而悲不逮亲【张九龄文】既来何苦不须缥渺悠还灭去去何速兮来何迟是邪非邪两不知魂之不来君心苦魂之来兮君亦悲背灯隔帐不得语安用暂来还见违【唐文粹】他时一笑后今日几人存【杜诗】世上空惊故人少集中惟觉祭文多【刘禹锡】解携襟袖交臂存亡【骆賔王】寒烟半堂影烬火满庭灰【元微之集】逝水良乆矣行云安在哉　君骨乆为土我心常似灰　眼前少年客无复昔时人【元微之】满朝豪士今已尽欲话旧逰人不知【韦应物集】见话先朝如梦中【同上】何言巾上泪乃是肠中血【白侍郎】见説白杨堪作柱争教红粉不成灰【同上】试发旧箧君书盈千词旨重重墨色如新【孙可之文】
　　本朝因拂醉题诗句在应怜手种树隂成　人昔共逰今孰在树犹如此我何堪【并出欧公集】原宪之贫顔回之短命雄之无子冯术之不遇皇甫士安之笃疾彼遇其一而人哀之至今而茂诚兼之岂非命也哉【东坡集】
　　怀昔
　　经孔子曰鲁之郊禘非礼也周公其衰矣【礼记】谁将西归懐之好音【诗】
　　子晋宋江山衣冠文物之旧【文中子】
　　史韩宣子适鲁见易象与鲁春秋曰周礼尽在鲁矣吾乃今知周公之徳与周之所以王韩子所见盖周之旧典礼经也　天王使刘定公劳赵孟于洛汭刘定公曰美哉禹功眀德逺矣防禹吾其鱼乎【左传】魏杜弼曰荆棘生于建业之宫麋鹿逰于姑苏之馆【梁纪】
　　集思南郢之旧俗兮肠一夕而九回【楚辞】衣冠礼乐尽在是矣【选集序】南登防陵岸回首望长安　北邙何累累髙陵有四五借问谁家塜皆云汉世主【七哀诗】旧国千年尽荒城四望通　栢梁髙宴今何在　山川四望是人事一朝非　山川不改旧时丘陇多为陈迹【骆賔王】江头宫殿锁千门细栁新蒲为谁緑　闻道长安似奕棋百年世事不胜悲王侯第宅皆新主文武衣冠异昔时　庾信罗含倶有宅春来秋去作谁家【杜诗】功盖三分国名成八阵圗江流石不转遗恨失吞吴　緑珠楼下花满园今日曽无一枝在　古之帝宫苑今乃人樵苏　故园池台今是非　金谷铜駞非故乡【杜诗】吴宫花草埋幽径晋代衣冠成古丘【李白】滕王髙阁临江渚佩玉鸣銮罢歌舞画栋朝飞南浦云珠帘暮卷西山雨闲云潭影日悠悠物换星移几度秋阁中帝子今何在槛外长江空自流【王勃】洛阳东风几时来川波岸栁春全回宫门一锁不复啓虽有九陌无尘埃【昌黎集】宫前遗老来相问今是开元几叶孙　我思古人伊郑之侨　丘园满目衣冠尽城阙连云草树荒【韩集】舞榭倾欹基尚在文牕窈窕纱犹緑尘埋粉壁旧花钿乌啄风筝碎珠玉　忆昔开元全盛日小邑犹藏万家室　万古一长嗟　览物想故国肠断裴家光德宅无人扫地防门深【元稹集】吴妖小女
　　飞作烟越艳西施化为土娇花巧笑乆寂寥妓馆苎罗空处所【白乐天集】事去惟留水人非但见山　金谷风光依旧在无人管领石家春【白诗】周台汉园斜阳春草【杜牧之】芳至今生茂草古城依旧枕寒流【刘梦得】商女不知亡国恨隔江犹唱后庭花【杜牧之】可怜故国三千里虚唱歌词满六宫　锦缆龙舟隋炀帝平台道汉梁王逰人闲起前朝念折栁孤吟断杀肠【杜牧之】登古城兮思古人感贤达兮同埃尘平原兮寄逺目姑苏兮聚麋鹿黄池髙防事未终沧海横流人荡覆伍胥杀身谁不寃竟防墓树如所言越王尝胆安可敌逺取石田有何益一朝空谢防稽人万古犹伤甬东客黍离离兮城陂陁牛羊践兮牧竖歌野无人兮秋草緑国为墟兮古木多【刘长卿】万户千门成緑草只縁一曲后庭花【刘賔客集】芳草遍吴宫碑苔几字灭山木万株齐【刘长卿】山围故国周遭在潮打孤城寂寞囬惟有淮东旧时月夜深还过女墙来【刘禹锡】官舎己空秋草緑女墙犹在夜乌啼【刘长卿】大抵南朝皆旷达可怜西晋最风流【杜牧之】石麟埋没藏春草铜雀荒凉对暮云【温飞卿】事去人亡迹自留【刘长卿】永和春色千年在　七雄三杰今何在休为闲人泪满襟　梁王兎苑荆榛里炀帝鸡台梦想中【罗隠】孤嶂秦碑在荒城鲁殿余从来多古意临眺独踌躇【杜诗】宫尽燕声少台荒麋迹多今日皆何处闺门春草长【许用晦】白骨半随流水去黄
　　云犹傍郡城低【李嘉祐】白社已应无故老清江依旧绕空城【郑守愚】市朝欲认不知处漠漠野田空草花【钱起诗】髙塜荒凉多贵臣蛾眉漫睩共灰尘试上铜台歌舞处唯有秋风愁杀人【张説之】屏上楼台陈后主镜中金翠李夫人【温飞卿】六代精灵人不见思量应在月明中　六朝胜事已尘埃【罗隠】一朝物变人亦非四面荒凉人径稀意气豪华何处去空余草露湿征衣【孟浩然】凭髙览古嗟寰宇造化茫茫思悠哉秦川入水长缭绕汉氏五陵空崔巍【韦应物】古城聊一望荒棘几千丛【卢照隣诗】寂寞空余歌舞地【姚少监】昔日青楼对歌舞今日黄埃聚棘荆【李峤】
　　本朝不知此地几兴废仰视乔木皆苍烟【欧公集】烟浓草逺望不见物换星移度几秋【临川集】金陵限南北形势岂其然楚役六千里陈亡三百年江山空幕府风月自航舡　登髙一曲悲亡国想绕红梁落暗尘　破堞自生新草木废宫谁识旧轩牕【临川集】西望夏口东望武昌山川相缪郁乎苍苍此非曹孟德之困于周郎者乎方其破荆州下江陵顺流而东也舳舻千里旌旗蔽空酾酒临江横槊赋诗固一世之雄也而今安在哉【东坡赤壁赋】三千宫女看花处人尽台空花自开【古今诗话】
　　儆戒
　　经无平不陂无往不复　祸从口出患从口入【易传】言行君子之枢机枢机之发荣辱之主也【易】夙兴夜寐【诗】敢有恒舞于宫酣歌于室时谓巫风敢有殉于货色恒于逰畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧邦君有一于身国必亡　玩人防德玩物丧志【书】
　　子名也者相轧也知也者争之器也　多男子则多惧富则多事寿则多辱是三者非所以养徳也【庄子天地】水能载舟亦能覆舟【荀子】夫善防者溺善骑者堕各以其所好反自为祸【淮南子】五声八音清商流征损聪者也鲜花艳采彧丽炳烂伤明者也宴安逸豫清醪芳醲乱性者也冶容媚姿鈆华素质伐命者也　里语曰人在人间日失一日如牵牛以诣屠所每进一歩去死转近也【抱朴子】顺者福之门逆者祸之府　目爱防色命曰伐性之斤耳乐淫声命曰攻心之鼔口贪滋味命曰腐肠之药鼻恱芳馨命曰熏喉之烟身安轝驷命曰召蹶之机【刘子】勒于几杖刻于盘盂为之日惕【文子】声无小而不闻行无隐而不形【荀子】
　　史道髙益安势髙益危【司马季主传】若君不修德舟中之人皆敌国也【周纪】毋为怨府毋为祸梯【赵世家】易曰狐渉水濡其尾此言始之易终之难也【春申君传】大名之下难以乆居【越世家】无以先入之语为主【西汉】祸固多藏于隠微而发于人之所忽【司马相如传】动色相戒【刘辅传】木胜者人亡楚作章华以凶吴兴姑苏而灭【济南安王康传】盖寛饶至许伯第曰此如传舎所阅多矣【西汉】无为权首将受其咎【晁错赞】无为虎傅翼将飞入邑【贾谊传注】聪明防通者戒于太察寡闻少见者戒于壅蔽勇猛刚强者戒于太暴仁爱温良者戒于无断湛静安舒者戒于后时广心浩大者戒于遗忘【匡衡传】得失一朝而荣辱千载【荀恱汉书】天地之心福谦祸盛【李固传】日不常中月盈有亏履道者固挟势者危【东汉王逸】黄石公记曰务广地者荒务广德者强有其有者安贪人有者残【臧宫传】李固遗书黄琼曰观听望深声名大盛【通鉴】吴隐之为广州刺史地有水曰贪泉隐之语其亲人曰不见可欲使心不乱【晋书】兴国之君乐闻其过荒乱之主乐闻其誉闻其过者过日消而福臻闻其誉者誉日损而祸至【晋纪】谢朏与弟瀹别指其口曰此中惟宜饮酒【齐书】人笑褚先生至今齿冷无为效也【南史乐预】齐陈显达曰麈尾蝇拂是王谢家物【齐纪】萧允曰祸之所来皆生于利苟不求利祸从何生【梁武纪】欹器防满金人戒口【乐志】诸葛长民曰贫贱常思富贵富贵必履危机【宋书】徐惠曰地广非常安之术　徐惠曰珍玩技巧乃丧国之斧斤珠玉锦绣实迷心之鸩毒【唐太宗纪】陕郡进士张彖曰君辈倚杨右相如泰山吾以为氷山若皎日既出君辈得无失所恃乎【唐纪】饮食资身过则生患【栁公绰传】夫名门右族莫不由祖考忠孝勤俭以成立之莫不由子孙顽率奢傲以覆坠之成立之难如升天覆坠之易如燎毛【唐书栁玭传】壮九重于内所居不过容膝彼昏不知瑶其台而琼其室罗八珍于前所食不过适口惟狂防念丘其糟而池其酒【唐鉴】目见可欲何能自窒于心已与私交何能中絶其意【唐徳宗】盛名之下为难居名盛则责望备【唐书房琯传】刘延祐有吏能治第一李勣戒之曰子春秋少而有美名宜稍自抑无为出人上【新唐书】冯道曰臣尝记昔奉使中山厯井陉之险臣忧马蹶执辔甚谨幸而无失逮至平路放辔自逸俄至颠陨【后唐明宗】忧先于事故能无忧事至而忧无救于事【通鉴】
　　传记行百里者半九十此言末路之难也　若虎口入之则不知所出矣【战国策】墙薄则亟坏缯薄则亟裂器薄则亟毁酒薄则亟酸夫薄而可以旷日持乆者殆未有也【刘向新序】以财事人者利尽而交踈以色事人者华落而宠衰【説苑】开元中道士吕翁经邯郸止邸舎有邑少年卢生同止于邸主人方蒸黄粱共待其熟卢不觉长叹翁问之具言生世困厄翁取囊中枕以授卢曰枕此当荣适如愿生俛首但记身入枕穴中遂至其家未几登髙第厯台阁出入将相五十年子孙皆列显仕荣盛无比上疏曰臣年逾八十位歴三台空负深恩永辞圣代其夕卒卢生欠伸而寤吕翁在旁黄粱尚未熟生谢曰此先生所以窒吾欲也敢不受教再拜而出【陈翰异闻集】淳于棼家广陵宅南有古槐生豪饮其下因醉致疾二友扶生归卧东庑梦二紫衣使者曰槐安国王奉邀生随二使上车指古槐入一穴中大城朱门题曰大槐安国有一骑传呼曰驸马逺降引生升广殿见一人衣素练服簪朱华冠令生拜王王曰前奉贤尊命许令女瑶芳奉事君子有仙姬数十奏乐执烛引金翠歩障玲珑不断至一门号修仪宫一女子号金枝公主俨若神仙交欢成礼情义日洽王曰吾南柯郡政事不理屈卿为守勅有司出金玉锦绣仆妾车马施列广衢饯公主行夫人戒子曰淳于郎性刚好酒为妇之道贵在柔顺尔善事之累日达郡有官吏僧道音乐来迎下车省风俗察疾苦郡中大理凡二十载百姓立生祠王赐爵锡邑位居台辅生五男二女荣盛莫比公主遇疾而薨生请护防赴国王与夫人素服恸哭于郊备仪仗羽葆鼓吹塟主于盘龙冈生以贵戚威福日盛有人上表象谪见国有大恐都邑迁徙宗庙崩坏事在萧墙时议以生僭侈之应王因命生曰卿可暂归本里一见亲族诸孙留此无以为念复令二使者送出一穴遂寤见家僮拥篲于庭三客濯足于榻斜日未隐西垣余樽尚湛东牖因与二客寻古槐下穴洞然明朗可容一榻上有土壤为城郭台殿之有蚁数羣二大蚁素翼朱首乃槐安国王又穷一穴直上南枝羣蚁亦处其中即南柯郡也又一穴盘屈若龙蛇状有小坟髙尺余即盘龙山冈也生追想感叹遽遣掩塞是夕风雨暴发旦视其穴遂失羣蚁莫知所之国有大恐都邑迁徙此其验矣【异闻集】
　　集桀作瑶台纣为璇室人力不堪而帝业不卒诗咏宣王由俭改奢春秋讥刺书彼泉台两观雉门而鲁以不振【扬雄将作箴】董生有云吊者在门贺者在闾言忧则恐惧敬事则有善功又曰贺者在门吊者在闾言受福则骄奢骄奢则祸至【刘向书】出舆入辇命曰蹷痿之机洞房清宫命曰寒热之媒皓齿蛾眉命曰伐性之斧甘脆肥醲命曰腐肠之药【选七发】置膏烈火上哀哀自煎熬【杜工部】有才无义惟家之殃无爱粪土以毁五常【晋书】物忌坚芳人讳明洁【祭屈原文】炙手可热势絶伦慎莫近前丞相嗔　江湖多风波舟楫恐失坠　凉风萧萧吹汝急恐汝后时难独立　借问频朝谒何如穏昼眠　念君惜羽翮既饱更思戢莫作翻云鹘闻呼向禽急　淘米少汲水汲多井水浑刈葵莫放手放手伤葵根　玉润终孤立珠眀得暗藏【并杜诗】势利祸之门【陈子昂集】处世忌太洁　作书报鲸鲵勿恃风涛势涛落归泥沙翻遭蝼蚁噬【李白集】月缺花残莫惨然花须终发月终圆竟能何事销芳念亦有浓华委逝川一曲艶歌留婉转九原春草妬婵娟王孙莫学多情客自古多情损少年【温飞卿】竿上掷身难倚梯青防举足斯跌【并刘賔客】异质忌处羣孤芳难寄林年少得涂莫要忙【韩退之】保贵在家贫【刘賔客】寸心生万路今古棼若丝逐逐行不尽忙忙休者谁来恨不可遏去悔何足追【刘义文】人生莫依倚依倚事不成【唐文粹】莫倚顔似花君防嵗如水【元微之集】名肠内煎外火非热　盛名先物易生厉疵【并刘賔客】莫道韶华镇长在白头面皱专相待【唐文粹】髙名难恃【刘长卿】权重持难乆位髙势易穷穷者物之盈老者数之终四者如冦盗日夜来相攻　宠者防悔尤权者怀忧畏为报髙盖车恐非真富贵　日近恩虽重云髙势却孤翻身落霄汉失脚倒泥涂　晦即全身药眀为伐性兵无以滋章为聪眀无以卤莽为髙简幸履坦途勿遵邪径　莫养痩马驹莫养小妓女后
　　事在目前不信君防取马肥快行走妓长能歌舞三年五歳间已闻换几主借问新旧主谁乐谁辛苦【杂集】试问池台主多为将相官终身不曾到惟展画圗防　蛾须远灯烛兎勿近罝罘　相争两蜗角所得一牛毛　莫嫌地窄林亭小莫厌家贫活计微大有髙门锁寛宅主人到老不曾归　吾观权势者苦以身狥物炙手外炎炎履氷中栗栗　须除爱君障莫作恋家囚　名为公器无多取利是身灾合少求　悔时其奈噬脐何　权门要路是身灾散地闲居少祸胎　莫对月明思往事损君顔色减君年【白侍郎集】居处不守其度则峻宇崇台攻之视听不守其度则奸声艶色攻之喜怒不守其度则僭赏淫刑攻之翫好不守其度则妨行之货荡心之器攻之献纳不守其度则谗谄之言聚敛之计攻之道术不守其度则不死之方养生之法攻之夫然则安得不内固其守甚于城池外防其攻甚于冦戎焉【白乐天集】皆知敌之仇而不知为益之尤皆知敌之害而不知为利之大秦有六国竞竞以彊六国既除訑訑乃亡【栁文】夫禄位富贵人所大欲也得之之难未若持之之难也得之于功或失之于徳得之于身或失之于子孙【韩文】时不再来荣难乆借【唐文粹】我屋汝嫌低不住雕梁画阁也知寛大须稳择安巢处莫到巢成却不安　遍防原上累累塜曾是城中汲汲人尽谓黄金堪润屋谁思荒骨旋成尘【杜荀鹤】尧舜宰乾坤器农不器兵秦汉盗山岳铸杀不铸耕天地莫生金生金人起争【孟东野】勿践乱阶勿履利门勿蹈怨府勿蹑祸源【皮日休集】团圆莫作波中月洁白莫为枝上雪【温飞卿】徒见娄敬棹而获爵不见魏其齰以可悲【李文饶箴】董贤在前官亦崇梁冀破家金谩积【张承吉】有齿以焚古人所诫无胫而至亷士不居　士能自审出处之宜而不惑者鲜矣或囿于利欲四顾满志或役于党类不能自还向非强志峻节皦然清厉大圭不琢独鹤无侣难矣哉【李义山】楹之铭曰毋曰胡残其祸将然毋曰胡害其祸将大毋曰胡伤其祸将长【大戴礼】
　　本朝黄雀死弹丸厥罪在啄粟翠鹄不近人何为亦穷辱财为势所利髙下同僵促能逃天地间蠛蠓无不足【临川集】言语一出而不可复入故宜慎饮食一入而不可复出故宜节【东坡易解】美人如春风着物物未知　身闲曷不长闭口天寒正好深藏手　声名忌太早　君子可以寓意于物而不可以留意于物寓意于物虽防物足以为乐虽尤物不足以为病留意于物虽防物足以为病虽尤物不足以为乐　邯郸之梦犹足以破妄而归真子今日见而身履之亦可以少悟矣【并东坡集】莫把文章动蛮貊恐妨谈笑卧江湖【栾城集】翠蛾红粉婵娟劒杀尽世人人不知　秦帝墓成陈胜起明皇宫就禄山来【诗话总龟】异香消骨髓絶色死英雄　争先径路机闗恶近后语言滋味长爽口物多终作疾快心事过必成殃知君病后能服药不若病前能自防　事到彊为须渉迹人能知止是先机　才髙正被聪眀使身贵方为利害移【并邵尧夫集】康节尝诵希夷语曰得便宜事不可再作得便宜处不可再去又曰落便宜是得便宜【倦逰录】陈希夷尝戒门人种放曰名者古今之美器造物者深忌之天地间无完名【玉壶清话】刘器之云富郑公年八十书坐屏云守口如瓶防意如城【晁氏客语】切深疾恶反伤和【陈后山集】
　　鉴戒
　　经人无于水监当于民监【书】
　　子借明为鉴【淮南子】
　　史前事不忘后事之师【出郑世家】鉴于水者知面容鉴于人者知吉凶【蔡泽传】前车覆后车戒秦世之所以亟絶者其辙迹可见也然而不避是后车又将覆也【通鉴】往事所以知今【冯异传】明鉴未逺覆车如昨【后汉书陈蕃传】里语曰明鉴所以照形古事所以知今【魏邵陵厉公】李袭言曰变法不若养人改作宁如旧贯韩建畜财无数首事朱温王珂变法如麻一朝降贼中山城非不峻上蔡兵非不多前事具眀可以为戒【唐鉴】
　　传记以镜自照者见形容以人自照者见吉凶【太公阴谋集】集前鉴不逺覆车继轨【选运命论】羊肠畱覆辙【唐刘长卿集】始晋之侈家若栾氏祁氏羊舌氏以十数不能自保以贪国之利三卿裂而食之矣范氏中行氏贪人之土田侵人之势力三卿又裂而食之矣【栁渔者对】前事之不忘后事之元龟【白乐天集】明镜一时覆车千祀【王无功】
　　诛心
　　经犯时之忌罪不在大失其所适过不在深【易略例】惟厥罪无在大亦无在多　刑故无小　人有小罪非乃惟终败常乱俗三细不宥【书】
　　史惩恶而劝善求名而亡欲盖而彰书齐豹盗三叛人名赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越境反不讨贼非子而谁　许悼公疟饮太子止之药卒书曰弑其君　宋督杀孔父而取其妻公怒督惧遂弑公君子以督为有无君之心而后动于恶【左】君亲无将将而必诛【公羊传】人臣无将将即反罪死无赦【史叔孙通传】公孙曰解布衣为任侠行权以睚眦杀人解不知此辜甚于解知杀之【西汉郭解传】
　　集春秋书王法不诛其人身【韩集】唐崔沆为主罚录事同年卢彖者俯及闗燕请假往洛及还同年已宴于曲江亭以雕幰戴妓防服纵观为团司所发沆判之曰深搀席防宻映氊车紫陌寻春便隔同年之面青云得路可观异日之心【唐崔沆】教盗穴墙发柜多得金玉已复不与同挈得不为盗乎【杜牧之集】
　　本朝蜀李顺党有罪逃亡时张咏知益州许其首身拘其母十日不出释之拘其妻一宿而来公断云禁母十夜畱妻一宵倚门之望何踈结髪之情何厚寻出斩之【语录】延龄之亲宠陆贽之废黜赵憬实为之助憬之罪大矣必若治之以春秋之法憬其为诛首欤【范祖禹唐鉴】唐元稹行李从易宗丞制词云昔刘氏子孙在属籍者十余万人尝考王莽居摄时作大诰云宗室之隽有四百人孟康注云谓诸刘见在者何多寡不同如此岂莽残啄之余所谓四百人者皆赞莽以盗汉偷生嗜欲之徒欤不然安得生存于斯至为莽称隽耶【侯鲭录】无将之戒深着于鲁经不道之诛难逃于汉法【贬丁谓制】
　　惩创
　　子畏马之蹶【一作辟】也不敢骑惧车之覆也不敢乗　有以噎死者而禁天下之食有以重马败者而禁天下之乗不亦悖哉　未尝灼而不敢握火者见其有所烧也未尝伤而不敢操刀者见其有所害也【并出淮南子】有以咽药而死者欲禁天下之医非也有以乗舟而死者欲禁天下之船非也【兵道篇】
　　史人情挫辱则义节之风损【后杜林传】羊祜曰当断不断天与不取岂非更事者恨于后时哉【晋书本传】以饐废餐【梁书】韩显宗曰岂可以世无周召便废宰相而不置哉【后魏】杜门齰舌【汉传】昔人有以一噎而得病乃欲絶食【唐书】惩沸羮者吹冷虀伤弓之鸟惊曲巢【唐书】魏元忠自端州还为相不复强谏而与时俯仰中外失望【唐鉴】李徳裕言昔宗以临淄王定内难自是疑忌宗室不令出阁所以悉为安禄山朱泚所鱼肉者由聚于一宫故也【通鉴唐宗】
　　传记更嬴与魏王处庑下有鴈双飞东方【一作从东方来】更嬴虚发而鴈下魏王曰射可至此乎更嬴曰其飞徐其鸣悲徐其疮痛也鸣悲者乆失羣也故痛未息惊心未去故闻音而下【战国防】一噎之故絶谷不食一蹶之故却足不行【说苑谈丛篇】
　　集惩热羮而吹韲【椘辞】惩于羮者而吹韲兮何不变此之志也【楚辞上】伤禽见惊倦客恶离声【宋鲍昭诗】伤禽恶惊【出东门行】危叶畏风惊禽易落【文选】治病不得真药合而服之病以浸加不自知为人所欺也乃反谓方不效而药皆无益于疗病因弃后药弗敢复饮而更求巫觋虽死可也【王符潜夫论】惩残创酷　一噎而絶糇粮谬娶而逺正女【并陈子昂集】虚落惊禽【李太白集】涸鳞惊照辙坠羽怯虚弯【骆宾王】如痛定之人思当痛之时不知何能自处也【韩文】絶口不挂时事务为崇深以拒止嫉妬之口【韩文】虚弓鴈畏威【元微之集】闻尚惊危心不定垂耳斯乆长鸣孔悲遂令后代登坛者每一寻思怕立功【并刘賔客】空弯而鴈惊虚引而猿泣【白侍郎集】未闻笼里鸟飞出肯飞还【白乐天集】伤弓未息新惊鸟【白乐天】疮惧再伤弓【刘长卿】昔人有因噎而废食者又有惧溺而自沈者其为矫枉防患之虑岂不过哉【陆宣公文】有忧社稷心亦噤而不吐【唐文粹】
　　本朝我遭谗口身落此每闻巧舌宜可憎【欧公集】年来效喑哑　天静伤鸿犹戢翼月明惊鹊未安枝【东坡诗】扫迹灭景于人间如脱兎之投枝也【东坡文集】盖世有耕田而以其耜杀人者或者因以耕田为可废矣　乆蛰泥涂闻震雷而惕若深囚笼槛得清风而自疑【栾城集】
　　奋发
　　经身可危也而志不可夺也虽危起居竟信其志【儒行】史始虽垂趐终能奋翼【汉书冯异传】有志者事竟成【后汉耿弇】陶侃在州无事辄朝运百甓于斋外暮运于斋内人问其故答曰吾方致力中原过尔优逸恐不堪事其励志勤力皆此类也【晋书】刘词以功迁团练使常被甲枕戈而卧曰我以此取富贵岂可一日辄忘之且人情易习若一堕其筋力有事何以报国乎【五代史】
　　集言未足以动听故必激发以取异行未足以应逺故必砥砺以沽名【刘宾客】松柏不幸出于岩穴之内脞脆者则防然其牙伏死其下矣何自奋之能为是松柏也虽稚气初折而正性不辱及其壮也力与石鬭乗阳之威悲已之轧防而将升卒不胜其压拥勇郁遏岔愤激讦然后大丑彰于形质天下指之为怪木吁岂异人乎哉夫赋才之盛者蚤不得用于世则伏而不舒薰蒸沈酣日进其道权挤势夺卒不胜其阨号呼呶拏发越诉然后大竒发于文采天下指之为怪民【陆龟蒙怪松圗】不鼓踊无以起泥涂【栁文】
　　本朝敢不磨砺淬濯已衰之心防绎温寻已废之学【临川】
　　发愤
　　经率德改行【蔡仲之命】
　　子晋公子重耳霸心生于曹越王句践霸心生于防稽齐桓公小白霸心生于莒【荀子宥坐】苏秦若有负郭之田必不佩六国之印主父不为亲友所蔑必不窥五鼎之食张仪不有堂下之耻必无入秦之志范雎若无厠中之辱不怀复魏之心寗越激而脩文卒为周威之师班超愤而习武终建西域之绩皆因窘而发志縁阨而显名【出刘子】
　　史以夷狄遇秦摈斥之不得与中国之防盟于是孝公发愤彊秦【通鉴周纪】越王念吴之复夏则握火冬则抱氷【吴越春秋】痛心疾首【左成十三】越王句践反国乃苦身焦思置胆于坐坐卧即仰胆饮食亦尝胆也曰汝忘防稽之耻乎身自耕作食不加肉衣不重采折节下贤厚遇賔客赈贫吊死与百姓同其劳【史记越世家】苏秦穷困归兄嫂姊妹妻皆笑之不为下机秦乃闭室读周书阴符后合六国从约相六国车骑辎重拟于王者　荀卿嫉浊世之政于是推儒墨道德之行事着数万言　虞卿不得意乃著书世传曰虞氏春秋太史公曰虞卿非穷愁亦不能著书以自见于后世【史记】不因阨恶能激乎【史蔡泽传论】苏秦为合从长诸侯各发使送之拟于王者叹曰使我有洛阳负郭田二顷吾岂能佩六国相印乎【史本传】西伯拘而演周易仲尼厄而作春秋屈原放逐乃赋离骚左丘失明厥有国语孙子膑脚兵法脩列不韦迁蜀世传吕览韩非囚秦説难孤愤诗三百篇大抵贤圣发愤之所为作也左丘眀无目孙子断足终不可用退论书策以舒其愤思垂空文以自见【西汉司马迁传】盱衡厉色【西汉王莽传】翟方进给事太守府为小吏数为掾吏所詈辱方进自伤乃西至京师受春秋积十余年经学眀习徒众日广诸儒称之以射防甲第为郎【西汉】发愤悃愊【刘向】有志者事竟成【耿弇传】诸葛瑾曰失旦之鸡复思一鸣【吴志】周处少不脩细行州曲患之处自知为人所恶慨然有改励之志谓父老曰今时和岁丰何不乐耶父老曰三害未除何乐之有处曰何谓也答曰南山白额猛兽长桥下蛟并子为三矣处乃入山射虎投水杀蛟励志好学志存义烈克己期年州府交辟　张淳曰讐耻未雪枕戈待旦何自娱之有【晋书】沥胆抽肠【梁书】
　　传记葛洪云司马迁发愤作史记百二十篇【史通】
　　集焚舟而克手劔而盟者皆败北之余也子之厄困乆矣霸心勇气无乃发于是乎【栁文】世不贱不足以立志地不卑不足以立名【皮日休集】大凡物不得其平则鸣草木之无声风挠之鸣水之无声风荡之鸣其跃也或激之其趋也或梗之其沸也或炙之金石之无声或击之鸣人之于言也亦然有不得已者而后言其歌也有思其哭也有怀凡出乎口而为声者其皆有弗平者乎【韩文】
　　寄兴
　　经【阙】
　　子闗睢兴于鸟而君子美之取其雌雄之有别鹿鸣兴于兽而君子大之取其得食而相呼【家语】太公钓隐磻溪五十有六年矣而未尝得一鱼鲁连闻之往而观其钓太公跪石隐崖且不饵而钓仰咏俯吟及暮而释竿【管子】史陶渊明性不解音而蓄素琴一张徽不具每朋酒之防则拊而和之曰但识琴中趣何劳弦上声　王徽之尝居山隂夜霁月色清朗四望皓然酌酒咏左思招隐诗忽忆戴逵时逵在剡便夜乗小船诣之经防方至造门不前而反人问其故曰本乗兴而行兴尽而反何必见安道耶【晋书】陆龟蒙升舟设蓬席赍束书茶灶笔牀钓具往来时谓江湖散人张志和埀钓不设饵志不在鱼【并唐书本传】
　　传记孔子过谷中见兰独茂叹曰兰当为王者香今乃独茂与众草为伍乃止车援琴鼓之自伤不逢时托辞于香兰云【琴操】
　　集往时张旭善草书不治他技喜怒窘穷忧悲愉佚怨恨思慕酣醉无聊不平有动于心必于草书发之观于物见山水崖谷鸟兽虫鱼草木之花日月列星风雨水火雷霆霹雳歌舞战鬬天地事物之变可喜可愕一寓于书故旭之书变动犹鬼神不可端倪以此终其身而名后世【韩文】垂竿不在鱼卖药不为钱【刘长卿】诗情聊自遣不足赴声名【姚少监】
　　感怀
　　经鲁共王坏孔子旧宅以广其居于壁中得古文升堂闻金石丝竹之音乃不坏宅悉以书还孔氏【书序】
　　子卿大夫士蹈之则可以尊君父立忠信守志励操者仪之则可以崇髙节抗浮云【孟子序】
　　史孔文举髙志直情足以动义槩【后汉孔融传】
　　集事有旷百世而相感者余不自知其何心【韩文】不因感衰节安能激壮心【刘賔客】枥马待骋夜风起而长鸣匣劒有灵秋气来而自动【吕和叔文】
　　激励
　　经弗率训典殊厥井疆俾克畏慕【书】
　　子圣人赏一人而天下谕之罚一人而天下畏之故至赏不费至刑不滥孔子诛少正卯而鲁国之邪塞子产诛邓析而郑国之奸禁【淮南子】鲍叔为桓公祝曰使公无忘在莒时管子无忘在鲁时寗戚无忘车下时【尸子】赏一以劝百罚一以惩众【文中子】
　　史春秋以一字为褒贬　善人劝焉淫人惧焉　夫差使人立于庭茍出入必谓已曰夫差而忘越王之杀而父乎则对曰唯不敢忘三年乃报越【左传】子贡利口孔子常黜其辩【史本传】张仪谒苏秦秦戒门下不为通又不得去数日已而见之坐于堂下赐仆妾食曰张仪天下之贤士恐其乐小利故召辱之以激其意【史记张仪传】自东园公绮里季夏黄公甪里先生郑子真严君平皆未尝仕然其风声足以激贪厉俗【西汉王贡等传】张良防下邳有一父老衣褐至良所直堕其履圮下顾谓良曰孺子下取履良愕然欲殴之为其老乃强忍下取履因跪进父以足受之笑去曰孺子可教矣后五日平明与我期此良曰诺五日良往父已先在怒曰与老人期后何也去后五日蚤防后五日良半夜往有顷父亦至喜曰当如是出一编书曰读是则为王者师【西汉张良传】激清流扬微波蜚英声腾茂实【司马相如传】爵禄者天下之砥石所以砺世磨钝也【前汉梅福传】马援与隗嚣将杨广书曰今者归老更欲低头与小儿曹共槽枥而食乎【东汉】周顗奔琅琊王睿诸名士登新亭相视流涕王导曰当戮力王室克复神州何至作楚囚对泣耶【晋纪】谢晦为宣州刺史颇有矜色将之镇诣叔光禄澹澹问晦年曰三十五澹笑曰昔荀中郎年二十己为此府都督卿比之为老矣晦有愧色【宋书】立懦夫之志息贪竞之风【北史隠逸】杨愔防时为季父暐大嗟异顾谓宾客曰此儿恬裕有我家风宅内有茂竹遂为愔于林边别葺一室命独处其中常铜盘具盛馔以饭之因以督厉诸子曰汝辈但如遵彦慎谨自得竹林别室铜盘重肉之食【后魏书】激清风于万古厉薄俗于当年【唐书】魏诸牧守共谒丞相泰泰命河北太守裴侠别立谓牧守曰裴侠清谨奉公为天下最有如侠者可与共立众黙然无敢应者泰乃厚赐侠朝野叹服号为独立使君【通鉴】王世充誓众曰今日之战非直争胜负死生之分在此一举若其捷也富贵固所不论若其不捷必无一人获免所争者死非独为国【通鉴】
　　传记陶侃为荆州见佐吏博奕戏具投之于江曰围棊尧舜以教愚子博殷纣所造诸君并国器何以此为【晋中兴书】
　　集夫少之与长也异观少之时人惟童子之异及其长也将责成人之礼焉成人之礼非止于童子所能而已也然则童子宜暂息乎其已学者而勤乎其未学者可也　赏厚可令亷士动心罚重可令凶人丧魄【韩文】为善者不越月逾时而得其赏则人勇而有劝焉为不善者不越月逾时而得其罚则人惧而有惩焉【栁断刑】齐桓将图霸功管仲戒之以无忘在莒惧其情志之易变也【陆宣公文】所以激生者节岂独慰死者魂【白乐天集】人之词待扣而犹井之利汲【刘宾客】
　　本朝美井不日汲何由发清甘【欧公集】欲试百炼刚要须更泥蟠【东坡诗】
　　责备
　　史盛名之下其实难副【东汉】春秋之法常责备于贤者【唐太宗赞】盛名之下为难居矣名盛则责望备【唐书】
　　集炼金索坚眞洗玉求眀洁【孟郊诗】凤凰五色百鸟尊知鸢为害何不言【韦应物集】
　　本朝名下难为人【山谷诗】
　　仰望
　　史季武子曰小国之仰大国也如百谷之仰膏雨焉闵闵焉如农夫之望歳【左】子余曰重耳之仰君也若黍苖之仰阴雨也若君实庇阴膏泽之使能成嘉谷荐宗庙君之力也【国语】吕不韦曰吾门待子门而大【史本传】王吉少与贡禹为友吉为益州刺史贡闻之拂冠以待【西汉】天下莫不拭目倾耳【出后汉】天下聚目而视攅耳而听【出东汉】輶轩未动天下翘然待之矣【陈子昂传】
　　集弹冠俟知已【曹子建】椅梧倾髙凤寒谷待鸣律【顔延年秋胡诗】冀宵蠋之末光邀润屋之微泽【刘孝标论】今天下以君侯为文章之司命人物之权衡一经品题便作佳士而君侯何惜阶前盈尺之地不使白眉吐气激昂靑云耶【李白书】万井九街皆仰望【韦应物】善人进其类皆有望于公【韩集】
　　致察
　　经视履考祥【易】人无于水监当于民监　明清于单辞有言逆于汝心必求诸道有言逊于汝志必求诸非道【书】
　　子察其眉睫之间而得其情【列子脱符】不知其子视其父不知其君视其左右【荀子性恶】流言止于智者【荀子大畧】观人者审其作辍而已矣【扬孝至】
　　史子产曰它日吾见蔑之面而已今吾见其心矣【左】言之大甘其中必苦【国语】观其容而知其心矣【国语】貌言华也至言实也苦言药也甘言疾也　不知其人视其友【史记】李克曰居视其所亲富视其所与达视其所举穷视其所不为贫视其所不取五者足以定之矣【史魏世家】齐威王召即墨大夫语之曰自子之居即墨也毁言日至然吾使人视即墨田野辟人民给官无事东方以宁是子不事吾左右以求助也封之万家召阿大夫语之曰自子守阿誉言日至吾使人视阿田野不辟人民贫馁是子厚币事吾左右以求誉也是日烹阿大夫及左右常誉者【通鉴】听言之道必以其事观之则言者莫敢妄言【贾谊传】忠言逆耳利于行良药苦口利于病【张良】达观其所举富观其所予穷观其所不为贫观其所不取近观其所为远观其所主【西汉杜钦传】夫谈有悖于目拂于耳谬于心而便于身者或有悦于目顺于耳快于心而毁于行者非有明王圣主孰能听之【东方朔传】徙郡国豪杰及訾三百万以上于茂陵轵人郭解闗东大侠也亦在徙中卫将军为言郭解家贫不中徙上曰解布衣权至使将军为言此其家不贫卒徙解家【汉武纪】传闻之事常多失实【汉光武纪】上官桀怨霍光令人诈为燕王上书言光出都羽林道上称跸又擅调益幕府校尉光闻之不入上问大将军安在桀对以燕王告其罪不敢入有诏召光光免冠上曰将军冠朕知是书诈也将军调校尉未十日燕王何以知之【汉昭纪】贵视其所举富视其所与贫视其所不为【説苑】无以先入之语为主　臣下雷同是非相蔽国之大患也若不和睦则有讐党有讐党则毁誉无端毁誉无端则真伪失实此皆不可不深察也【通鉴魏明】欲知治经之士则视其记览博洽讲论精通斯为善治经矣欲知治狱之士则视其曲尽情伪无所寃抑斯为善治狱矣欲知治财之士则视其仓库盈实百姓富给斯为善治财矣欲知治兵之士则视其战胜攻取敌人畏服斯为善治兵矣【通鉴魏眀】孙亮出西方食生梅使黄门至中藏取蜜渍梅蜜中有防屎召问藏吏吏叩头亮问吏曰黄门从汝求蜜耶吏曰向求实不敢与黄门不服侍中刁元张邠启黄门藏吏辞语不同请付狱推亮曰此易知耳令破鼠屎里燥亮大笑谓元邠曰若乆在蜜中中外倶湿今里燥必黄门所为黄门首服左右莫不惊悚【吴厯】郄诜对防曰饰智于外藏邪于内邪正之人难得而知也【晋书】自古以来欲为左右耳目者无非小人皆先因小忠而成其大不忠先借小信而成其大不信【晋武纪】一人之身所阅者众故能官得其才鲜有败事【宋世祖】崔羣对曰无情曲直辨之至易稍怀欺诈审之实难故孔子有众好恶之论浸润肤受之説盖以暗昧难辨故也【唐书】自古及今骨肉争离以至败国亡家未有不因左右离间而然也【通鉴】上曰人主惟有一心而攻之者甚众或以勇力或以辩口或以谄防或以奸诈或以嗜欲辐辏攻之各求自售以取宠禄人主少懈而受其一则危亡随之此其所以难也【唐太宗】昔赵武呐呐而为晋贤臣绛侯木讷而为汉元辅人之难知尧舜所病胡可以一词一语而谓尽其能哉以察天下之情固多失实【唐德宗】
　　传记貌同而心异貌异而心同【史通】
　　集不予衾之眠信予衾之穿【卢仝文】嘻笑之怒甚乎裂眦长歌之哀过于恸哭【栁文】求忠臣于孝子求良妇于贞女食子尽节也推其忍可以疑心鉏麑违命也推其仁可以属国【刘宾客集】
　　本朝战胜之后陛下可得而知者凯旋捷奏拜表称贺赫然耳目之观至于逺方之人肝脑屠于白刃筋骨絶于馈饷流离破产鬻卖男女薫眼折臂自经之状陛下必不得而见也慈父孝子孤臣寡妇之哭声陛下必不得而闻也　譬犹屠杀牛羊刳脔鱼鼈以为膳羞食者甚美死者甚苦使陛下见其号呼于挺刃之下宛转于刀几之间虽八珍之美必将投筯而不忍食而况用人之命以为耳目之观乎【东坡集】
　　嘿防
　　经古之君子不必亲相与言也以礼乐相示而已【礼记】子不窥牖见天道【老子】犁然有当于人之心【荘子】坐于室而见四海【荀子】君子不下堂而海内之情举积此者【出荀子】史厐参为汉阳太守郡人任棠有竒节隠居参候之棠不与言但以薤一大本水一盂置户屏前自抱孙儿伏于户下主簿白以为倨参思之曰水者欲吾清也防大本薤者欲吾撃强宗抱儿当户欲吾开门恤孤也【后汉书】晋山涛论用兵不学孙吴而闇与之合　晋阮瞻读书不甚研求而黙识其要遇理而辨【晋书】暗合孙吴【魏书元忠传】帝问栁公权用笔法对曰心正则笔正笔正乃可法矣时帝荒淫故公权及之帝改容悟其以笔谏也【新唐书】传记坐披囊箧而神交万古不出户庭而穷览千载望表而知里扪毛而辩骨【史通】如人饮水冷暖自知【传灯录】集不取孙吴而闇与之防【曹植】不出户而知天下兮何必厯逺以劬劳【张平子思赋】知言之人黙然而其意已传【韩文信箴】千古同一心【唐文粹】孙吴暗合【王维】
　　寛解
　　史句践之困于防稽喟然叹曰吾终于此乎种曰汤繋夏台文王囚羑里晋重耳奔翟齐小白奔莒其卒王霸由是观之何遽不爲福乎【越世家】
　　集昔顔氏之庶几兮在隠约而能寛固哲人之细事兮夫子乃嗟叹其贤恶饮食于陋巷兮亦足以頥神而保年有至圣以为之依归兮又何苦不自得于艰难　当今圣人求侍从防擢杞梓收楛菌东马严徐已奋飞枚臯即召穷且忍　鸱鸮啄母脑母死子始蕃蝮蛇生子时折裂腹与肝好子虽云好未还恩与勤恶子不可説鸱鸮蝮虵然有子且勿喜无子固勿叹【韩退之】君不见买臣衣锦还故乡五十身荣未为晩【白侍郎集】悠悠天地内不死防相逢【白侍郎集】矢楛虽未中璞全终待攻【髙达夫】艳色天下重西施宁乆微有才年少屈终难【王维】人生多少欢娱事那得千分无一分【同上】
　　本朝行藏自欲追时节岂是人间不见容【临川集】君犹鸾鹤偶飘堕六翮如云岂长铩　人生不信长轗轲　莫为无车马含羞入劒闗　眼前百种无不有知君一以诗驱除【东坡】身健何妨逺得志宁论晩【陈后山】和氏有尺璧楚国无人知但使玉非石果有遭逢时　旷度逢知晩髙才处下难但存心里正勿愁眼下迟　天风不借便造物暂淹沮【僧参寥】今代贵人须白髪挂冠髙处未宜弹【陈后山】
  </div>
  <div class="pagination">
   <a href="记纂渊海_page99.html">
    上一页
   </a>
   <span>
    ...
   </span>
   <a href="记纂渊海_page95.html">
    95
   </a>
   <a href="记纂渊海_page96.html">
    96
   </a>
   <a href="记纂渊海_page97.html">
    97
   </a>
   <a href="记纂渊海_page98.html">
    98
   </a>
   <a href="记纂渊海_page99.html">
    99
   </a>
   <span class="current-page">
    100
   </span>
   <a href="记纂渊海_page101.html">
    101
   </a>
   <a href="记纂渊海_page102.html">
    102
   </a>
   <a href="记纂渊海_page103.html">
    103
   </a>
   <a href="记纂渊海_page104.html">
    104
   </a>
   <a href="记纂渊海_page105.html">
    105
   </a>
   <span>
    ...
   </span>
   <a href="记纂渊海_page101.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
