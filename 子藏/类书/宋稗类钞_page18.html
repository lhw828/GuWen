<!DOCTYPE html>
<html>
<head>
    <meta charset="UTF-8">
    <title>宋稗类钞 - 第 18 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋稗类钞 - 第 18 页/共 23 页</h1>
    <div class="content">李寰建节晋州。表兄武恭性诞妄又称好道及蓄古物遇寰生日乃遗箱挈一故皂袄子饷寰曰此是李令公收复京师时所服。愿尚书功业一似西平寰以书谢。后闻知恭生日箱挈一破□□宣脂□头饷恭曰知兄深慕高真。求得一洪崖先生初得仙时□头愿兄得道一如洪崖宾僚无不大笑
刘宋江夏王义恭。性爱古物常遍就朝士求之。侍中何勖已有所赠。而王征索不已何意不平常出行于道中见狗枷败犊鼻。乃命左右取之还以箱檠贮送。遗之笺云承命复取古物。今奉上李斯狗枷相如犊鼻
张怀素舒州人。崇宁元年入京师自称道术通神虽聋虫异物能呼遣之至言孔子诛少正卯尝谏以太蚤楚汉成皋相持亦屡登高观战一时公卿皆惑之。至大观中事败。牵引士类吕吉甫蔡元度俱坐之降□
王荆公次子名雱为大常寺太视素有心疾。娶同郡□氏女为妻。逾年生一子雱以貌不类已百计欲杀之。竟以悸死。又与其妻日相□哄荆公知其子失心念其妇无罪。欲离异之。则恐其误被恶声。遂与择□而嫁之。是时工部员外郎侯叔献者。荆公门人也。娶魏氏女为妻。少□叔献死而帏箔不肃。荆公奏逐魏氏妇归本家。京师有谚语曰。王太祝生前嫁妇。侯工部死后休妻。
进士李居仁与郑辉为友。居仁年踰耳顺须尽白。辉少年轻侮。乃呼为李公居仁于是尽摘其须去之。辉一日见居仁。阳惊曰。数日不见。风彩顿异居仁整容喜曰。如何。曰。昔日皤然一公。今日公然一婆矣。
有一郎官年六十余置媵侍数人须已班白令其妻妾互镊之妻忌其少恐为群妾所悦。乃去其黑者妾欲其少乃去其白者不踰月。颐颔遂空
熙宁中省试王射虎侯赋一试卷云讲君子必争之艺饰大人所变之皮又尝试贵老为其近于亲赋一试卷云□兹黄耇之状类我严君之容一时传以为笑
治平中国学试策问体貌大臣进士策对曰若文相公富相公皆大臣之有体者若冯当世沈文通皆大臣之有貌者意谓文富丰硕冯沈美少也刘原甫遂目沈冯为有貌大臣
李献臣好为雅言知郑州。时孙次公为陜漕罢赴阙先遣一使臣入京所遣乃献臣故吏到郑庭参献臣甚喜欲令左右延饭乃问之曰餐来未使臣误意餐者谓次公也遽对曰离长安日都运已治装献臣曰不问孙待制官人餐来未其人惭沮而言曰不敢仰昧为三司军将日曾吃□十三□鄙语谓遭杖为餐献臣掩口笑曰官人误也问曾与未曾餐饭欲奉□一食耳
中官杜浙好学文谈凡答亲旧书若此事甚大必曰兹务孔洪亦此类也
熙宁以前凡郊祀大驾还内至朱雀门外忽有缘衣人出道中蹒跚潦倒如醉状乘舆为之少抳谓之天子避酒客及门两扉遽阖。门内抗声曰。从南来者是何人门外应曰是赵家第几朝天子又曰是也不是应曰是开门乘舆乃进谓之勘箭
旧制郊祀礼成驾还阙门。有勘契之仪其制以札为箭长三尺镂金饰其端缄以泥金绛囊金吾掌之金涂铜为镞长三寸其端所以合符也贮以泥金紫囊驾前掌之驾至端阆阍吏阖扉以问曰南来者为谁。驾前司告曰天皇皇帝。奏请行勘箭之镞奏曰勘讫又审曰是否赞者齐声曰是三审乃启扉列班启居驾乃入契刻□为鱼金饰鳞鬣荆刻□板为坎足以容鱼殿前掌板驾过殿门合鱼乃启扉其制如勘箭之仪熙宁中诏罢其制
绍圣间马从一监南京排岸司适漕使至随□迎谒漕一见怒甚即叱之曰闻汝不职。未欲按汝何不亟去尚敢来见耶从一惶恐自陈湖湘人迎亲窃禄。求哀不已漕察其语南音也乃稍霁威云湖南亦有司马氏乎从一答曰某姓马。监排岸司耳漕乃微笑曰然则勉力职事可也初□误认为温公族人故欲害之自是从一刺谒但称监南京排岸而已传者皆以为笑
蔡京改官制奏云太宗皇帝尝为尚书令殊不知是唐太宗举朝莫不揶揄而不敢指其非 【 古称姬姜姬姓也后人称姬妾已误京改公主为帝姬益谬矣】 
李邺使金还云金人上马如龙。步行如虎渡水如獭登城如猿时人目为四如给事
秦桧主和议金人偏师来伐桧顾盼朝士问计策时张巨山微诵德无常师桧心异之□与语召诸将为攻战计即命巨山为奏稿仓卒不仔细起头两句云伊尹告成汤曰德无常师主□为师孔子曰陈力就列。不能者止遂急书进呈桧后喜遂播告天下决策用兵已而顺昌大捷金人遂退桧后专其功擢巨山中书舍人。有无名子作诗嘲之。一联云。成汤为太甲宣圣作周任
徐仲车父名石终身不践石逢桥则使人负之而趋陈烈吊蔡君谟之丧及门率子弟匍匐而进遵毛诗凡民有丧匍匐救之之义也夫徐幸生江北若在江南则终身无可践之地陈幸生江南。治在江北则当坠污泥沟浍中矣。迂□可笑乃至于此。晋汲桑当盛暑。重裘累茵。使人扇之恚不清凉斩扇者。宋党进当大雪。拥炉酌酒。醉饱汗出扪腹徐行曰天气不正有兵士侍帐外。曰。小人此处颇正天下人何尝无对
田登作郡自讳其名触者必怒吏卒多被笞于是举州皆谓灯为火上元放灯。吏八遂书榜揭于市曰本州岛依例放火三日承平日有宗室名宗汉自恶人犯其名。谓汉子曰兵士举宫皆然其妻供罗汉。其子授汉书宫中人曰今日夫人召僧供十八大阿罗兵士。太保请官教点兵士书。都下□然传以为笑
程覃尹京日。有冶声。唯不甚知字。尝有部民投牒。乞执状造桥覃大书昭执二字有吏在傍见其误遂白之合是照执今是昭执。乃漏下四点耳。覃遽取笔于执字。下加四点。遂为昭热焉。
干道中驳。放秦埙等科名方集议时。中司误以驳为剥。□虽知其非畏中司护前。遂皆书曰剥。可寓一笑。
绍兴末。谢景思守括苍。司马季思佐之皆各伋刘季高以书与景思曰。公作守。司马九作倅。想郡事皆如律令也闻者绝倒
翁肃闽人。守江州□耄。代者至。既交割。犹居右席。代者不校也罢起转身复将入州宅。代者揽衣止之曰。这个使不得。
干道间。林谦之为司业。与正字彭仲举游天竺。小饮论诗。谈到少陵妙处。仲举微醉忽大呼曰杜少陵可杀。有俗子在邻壁闻之遍告人曰。有一怪事。林司业具彭正字在天竺谋杀人或问其所谋杀者为谁。曰。杜少陵也。不知是何处人闻者绝倒。
岭南监司有但中庸者。一日有朝士同观邸报。见岭南郡守以不法被劾。朝旨令但中庸根勘。有一人辄叹曰。此郡守必是权贵所主。问何以知之。曰。若是孤寒。必须痛治。此乃令但中庸根勘。即是有力可知同坐者无不掩口。其人幸然作色曰。崛直宜为诸公所笑克不悟而去。
锺弱翁所至。好贬驳榜额字画。必除去之出新意自立名为重书。然书实不工人皆苦之。尝过庐陵一山寺。有高阁壮丽。弱翁与僚属部曲拥立。望其榜曰。定惠之阁。□题姓名漫灭。弱翁放意称谬使僧梯取之。拭拂就视。乃鲁国颜真卿者。弱翁顾谓客曰似此字画何不刻石即令刻石。传者以为笑 
【 锺传字弱翁章惇党也。】 
临平明因寺。尼剎也豪僧往来多投是寺。每至则呼尼之少艾者供寝寺主苦之。于是专设一寮。以贮尼之淫滥者。供客僧不时之需。名曰明因尼站
弁阳老人曰畲负日茅檐分渔樵半席。时见山翁野媪。扪身得飞则置之口中若将甘心焉。意甚恶之然揆之于古。亦有记焉应侯谓秦王曰得宛临流阳夏断河内临东阳邯郸犹口中虱。王莽校尉韩威曰以新室之威。北系单于颈。无异口中蚤虱。陈思王着论亦曰得蚤虱者。莫不靡之齿牙为身害也三人者皆当时贵人。其言乃尔则野老嚼虱。□亦自有典故可发一笑
冲晦处士李退夫作事矫怪□一子生京师居北郊别墅带经灌园一日老圃请撒园荽。俗传撒此物。须主人口诵秽语播之则茂。退夫固矜纯节执菜子于手撒之但低声密诵曰夫妇之道。人伦之始云云。不绝于口夫何客至。不能讫事戒其子使毕之。其子尤矫于父。执余子□之曰大人已曾上闻。皇佑中馆阁以为雅戏凡曰澹话清谈。则曰宜撒园荽一巡
至元间。诏天下除道德经外。其余说谎道经。尽行烧毁。道士受佛经者为僧。不愿为僧者。娶妻为民。时江南释教都总统杨琏真伽。恢复佛寺三十余所。鉴湖天长观有道士为曾者。献观于总统云。贺知章倚托史弥远声势将寺改观乞复原日寺额杨□从其请。真可笑也。 

　尤悔
汗浃于背思补于退夜可告天庶无罪悔遂过知非心常罜碍。集尤悔
龙□江南录云江南周后随后主归朝封郑国夫人例随命妇入宫每入辄数日而出必大泣骂后主声闻于外后主多宛转避之又韩玉汝家有李主归朝后与金陵旧宫人书云此中日夕只以眼泪洗面
王文正公旦从东封车驾回过陜。处士魏野寄以诗云。圣朝宰相年年出公在中书十二秋。西祀东封俱已了好来相伴赤松游旦袖此诗求退遂得请寇莱公准自永兴被召野亦以诗送之云好去上天辞富贵□来平地作神仙公得诗不悦后二年贬通州每题前诗于窗间朝夕吟哦之。说者谓莱公之南迁不如文正之早退然公题驿亭诗未必不晚悟于魏处士者其诗云沙堤筑处迎丞相驿使催时送逐臣到了输他林下客无荣无辱自由身夫荣辱犹是小事若夫一朝绾印千里舆棺此又更输□下老人一着也朱崖当政日。宴私第。忽语于□曰。尝闻江南国主钟爱一女为择佳□须少年美风仪有才学门第高者。或曰洪州刘生为郡□谋年方弱冠风骨秀美大门尝任贰卿博学有文可以充选国主亟令召至见之大喜尚主拜驸马都尉鸣珂锵玉。出入禁闼甲第珍□□玩豪华富贵。冠公一时。未几主告殂。国主悲悼不胜曰。吾将不复见刘生削其官一物。不与遣还洪州。生恍疑梦觉触物如失。丁笑曰某他日不失作刘□谋也未几有海上之行。籍其家。孑然南去
富郑公晚居西都。尝会客于第中。邵康节与焉。因食羊肉。郑公顾康节曰。□羊惟堂中为胜。尧夫所未知也。康节云。野人岂识堂食之味但林下蔬笋。则常吃耳。郑公赧然曰弼失言。
刘孟节□。天资绝俗。酷爱山水。好为诗。慷慨多大节。举进士及第。为幕僚一任。不得志。弃官归。责之南有冶原乃欧冶子铸剑之地。山奇水清。□无人□。丛筠古木气象幽绝富郑公镇青为筑室原上居之。每游山独挈饭一罂。穷探幽险。无所不至。夜则宿于岩石之下。或屡日乃返。不畏虎豹蛇虺。尝寓龙兴僧舍之西轩。往往□栏静立。慨想世事。吁唏独语。或以手拍栏杆。自咏诗曰。读书□我四十年。几回醉把栏杆拍。
吕惠卿与王荆公相失。惠卿服除荆公为宫使居钟山。吕以启讲和曰惠卿启合乃相从疑有殊于天属。析虽或使殆不自于人为。然以情论形则已析者宜难于复合以道致命则自天者讵知其不人。如某叨蒙一臂之交。谬意同心之列。忘怀履坦失戒同山□戏关弓之泣非□。碾足之辞未已。而溢言皆达弗气并生。既莫知其所终。兹不疑于有敌而门墙责□数多两解之书殿陛对休。亲未再和之诏固其愿也。方且图之。重罹苫块之忧遂稽竿牍之献。然以言乎昔。则一朝之过不足害平生之欢。以言乎今。则八年之间。亦将随数化之改。内省□薄。尚无细故之嫌。仰揆高明。夫何旧恶之念。恭惟观文特进相公。知德之奥达命之情。亲□冥于所同爱憎融于不有冰炭之息豁然倘示于至恩。桑榆之收继此请图于改事。侧躬以待。唯命之从。荆公答曰。安石启。与公同心。以至异意皆缘国事。岂有他哉同朝纷纷。公独助我。则我何憾于公。人或言公。吾无预焉。则公亦何尤于我。趍时便事。吾不知其说焉考实论情。公亦宜照于此。开谕重悉览之怅然。昔之在我诚无细故之疑。今之在公。尚何旧恶足念。然公以壮烈。方进为于圣世而某薾然衰疾。将待尽于山林。趍舍异事。则相煦以湿。不若相忘之愈也。趍召想在朝夕。惟良食自爱王吕隙末。曲全在吕。荆公之答。或法或巽。操纵可以随意。独计吕之□恩反噬。丧心厚颜为此曲笔。亦复委婉曲折若此。
荆公初执政用惠卿为心腹。惠卿指擿教导以济其恶。青苖助役。议出其手。仍为公画□持上下之策。大率多用刑岳以震动天下。及公去位。荐以自代。既得志。恐公复召。欲逆闭其途。凡可以中公者无不用。至发其私书。且曰无使齐年知。齐年者冯京也。荆公与京同生戊子。故谓之齐年。荆公由是得罪
蔡元长既南迁中路。有旨追取所宠姬慕容邢武者三人。以金人指名来索也。元长作诗以别云。为爱桃花三树红。年年岁岁惹春风。如今去逐他人手。谁复尊前念老翁。初元长之窜也。道中市饮食于居民问之知为蔡氏。皆不肯售。至有随以诟骂者。元长轿中独叹曰。京失人心一至于此。至潭州。作词曰。八十衰年初谢。三千里外无家。孤行骨肉各天涯。遥望神京泣下。金殿五曾拜相。玉堂十度宣麻。追思往昔谩繁华。到此番成梦话。后数日卒。门人吕川卞老大钱□之。先是海陵徐神翁写字与人多验。蔡京得东明二字。皆谓东明向日之象可卜富贵水艾及京贬死潭州城南五里外东明寺。□□
卢多逊南迁朱崖。踰岭□一山居居妪举止和淑颇能谈京华事卢因访之妪不知卢也。曰。家故汴都。累代仕宦。一子仕州县。卢丞相违法治一事。子不能奉。诬窜南荒到纔周岁。尽室沦丧。独余残老一身。流落居此意实有待。卢丞相欺上罔下。倚势害物。天道昭昭。行当南窜未亡闲庶或见于此。一快宿憾耳。因号呼泣下卢不待食促驾而去。
吕辨者。蔡元长门人也蔡罢相。珠履尽散。独吕送至长沙。因乘闲问蔡云。公高明远识洞鉴今古亦知国家之事。必至于斯乎。蔡答云。非不知也将谓老身可以幸免。
宣和间□山有盗临刑。母来与之诀。盗对母云愿如小儿时一允母乳死且无憾母与之乳。盗啮断乳头。流血满地。母死。盗因告刑者曰吾少也盗一菜一薪吾母见而喜之以至不检遂有今日故恨杀之此不可为训存之以见义方之教当于婴孩也。
绍兴和议成显仁太后将还钦宗挽其裾曰。寄语九哥。吾南归但为太乙宫主足矣他无望于九哥也后与誓曰。吾先归苟不来迎瞽吾目。既归所见大异不敢言不几后失明。募医疗者莫□。有道士应募入宫金针一拨。左翳脱然复明。更求治其右。道士笑曰。一目视物已足。其一存誓言可也后惕然起拜曰。师圣人知吾之隐谢遗一无所受但曰。太后不相忘累修灵泉县朱仙观足矣。拂衣而出时上方视朝仗下。急迹访之无所得后王刚中帅成都。而得旨东朝。图朱仙像进入。俨然当日道士也
高宗母显仁韦太后北归。至临平因问何不见大小眼将军。或对曰岳飞死狱矣。遂怒帝欲出家。乃服道装终身焉。 【 当是金人畏飞相传其状貌故后习闻之耳不知后北辕时飞尚未知名也】 
曹泳侍郎妻硕人厉氏余姚大族女。始嫁四明曹秀□□天不相得仳离而归再适泳。时尚武弁不数年。以秦会之□党。易文阶骤擢至徽猷阁守鄞元夕张灯州治大合乐宴饮曹秀才□家往观。见硕人服用精丽。左右供侍备极尊俨。谓其母曰渠乃合在此中享富贵吾家岂能□叹息久之泳日益显为户部侍郎尹京。会之殁泳调新州而亡。硕人挈二子取丧归老□土子复不肖。家贫荡析至不能给朝餔赵德老观文亦厉氏□硕人从父媦也。怜其贫老无倚。招至四明里第养之终身硕人间出访亲旧过故夫曹秀才庐门庭整洁。花竹蓊茂顾使婢曰我当时能自安于此岂有今日。因泣下数行二十年间。夫妻更相悔羡世态翻覆不可料如此方泳盛时。乡里奔走承迎唯恐后。独硕人之兄厉德斯不然。泳□怒帅越时。德斯为里正泳风邑官。胁治百端冀其祈已竟不屈。会之甫殂。乃遣一介致书于泳启封乃树倒猢狲散赋一篇。洎新州之贬。又以诗赠行云。断尾雉鸡不畏牺凭依掇祸复何疑八千里路新州瘴归骨中原是几时泳得诗愤极。然无如之何
黄德润事□陵人或议其循默谆熙末上将内禅一日退朝留二府赐坐。从容谕及倦勤之意。诸公交□公独无语上顾曰卯□□以为何如。对曰皇太子圣德。诚克负荷。顾李氏不足母天下宜□圣虑上愕然色变公徐奏陛下问臣。臣不敢自默。然臣既出此语。自今不得复觐清光陛下异日思臣之言。欲复见臣。亦不可复得矣。退即求去甚力寿皇在重华宫。每抚几叹曰悔不用黄洽之言。或至泪下。
光宗逾年不朝重华宫。寿皇居常怏怏一日登望潮露台闻委巷小儿争闹呼赵官家者。寿皇曰。朕呼之尚不至。枉自□耳。凄然不乐。自此不豫。
尹穑字少稷转学工文。闭户读书。不汲汲于仕进诸公荐之与陆务观同赐出身后附丽汤思退力排张魏公。以是除谏议公论始薄之后贬岭南屡年。蒙恩北归周益公素与之□便道来访。谓益公曰。某三十年闭户读书养得少名思之不审所得于彼者几何。而破坏扫地虽悔何及。怅然久之。益公每举之以为士大夫未路之戒。
李全扰淮时。史弥远在庙堂束手无策。有讹传全军已渡江。过行在。京师人民惶惶弥远夜半忽披衣而起。有爱宠林夫人见其意似非尝。亦推枕随之。忽见弥远欲投池中林急扶起泣告曰。相公且少耐区处数日后得赵葵捷书
弥远死已久。一夕其家闻叩门声曰丞相归举家骇匿。比入门灯轿纷纭升堂即席子妇皆出罗拜。讯慰平生历历嘱家事索纸笔题诗云。冥路茫茫万里云。妻孥无复旧为群早知泡影须臾事悔把恩仇抵死分
贾秋壑德佑乙□八月生日建醮青词云老臣无罪。何□议之不容。上帝好生柰死期之已迫。适值垂弧之旦预陈易箦之辞。窃臣际遇三朝始终一节为国任怨但知存大体以杜私门。遭时多艰。安敢顾微躯而思末路属勍敌强邻之压境率骄兵悍将以徂征。违命不前。致成酷祸。措躬无所。惟冀后图□口皆诋其非。百喙难明此谤。四十年劳悴悔不为□□之保身。三千里流离犹恐置霍光于赤族仰惭覆载俯媿劬劳伏愿皇天后土之鉴临。理考度宗之昭格。三宫霁怒。收瘴骨于江边九庙阐灵。扫妖氛于境外。此时已无廖王诸客矣。□似道手笔也。
常州苏掖仕至监司。家富而性啬。每置产吝不与直争一文至失色。尤喜乘人窘急时。以微资取□货。尝置别墅。与售者反复甚苦。其子在□曰。大人可增少金。我□他日卖之。亦得□价也。父愕然。自是少悟。士大夫竞传其语。 

　伤逝
虽则人生影幻未免我□情深泪碑谀墓。埋玉亡琴杵存遗爱。弦辍知音。然而灭性不贵丧明有箴彼神伤者何以为心集伤逝。
雷宣徽有终。颇涉道书因读史废书流涕曰。功名者。贪夫之钓。饵模戈开边枝剑讨叛死生食息之不顾及其死也。一棺戢身万事都已悲夫。
锺思公谪居汉东日撰一曲曰。城上风光莺语乱城下□波春拍岸。绿杨芳草几时休。泪眼愁肠先已断情怀渐变成衰晚鸾镜朱颜惊暗换。昔年多病厌芳尊。今日芳尊惟恐浅每歌之酒阑则垂涕。时后合尚有故国一白发姬乃邓王儆□鬟惊鸿也。曰。吾忆先王将薨。预诚挽铎。中歌木兰花引绋为送今相公其将亡乎。果薨于隋邓王旧曲亦有帝乡□雨锁春愁。故国山川空泪眼之句颇相类。
江几邻休复云。胡翼之凶讣至京。钱公辅学士。与太学生徒百余人诣兴国寺戒□院举哀又自陈师丧给堂日假近时无复此事。 【 胡瑗字翼之】 
熙宁三年京辅猛风大雪草木皆稼。厚者冰及数寸既而华山震阜头谷圯折数十百丈。荡摇十余里覆压甚□。唐天□中冰稼而宁王死。故当时谚曰。冬凌树稼达官怕。又诗有泰山其□。哲人其萎之说。□谓大臣当之。未数年而司徒侍中魏国韩公琦薨。王荆公作挽词。□曰。冰稼尝闻达官怕。山□今见哲人萎。□谓是也
司马温公隧碑。赐名清忠粹德绍圣初。磨毁之际。大风走石。群吏莫敢视独一匠氏挥斤而击。未尽碎忽什于碑下而死。
苏子瞻云昔刘原父酒酣。诵陈季弼告陈元龙语。因自仰天太息。此自原父舒其胸中磊块之气吾尝作诗云。平生我亦轻余子。晚岁人谁念此翁。记原父语也。原父没尚有贡父在。每与语强人意。今复死矣何时复见。此俊杰人乎。
东坡初入荆溪有乐死之话。继而抱疾稍革。径山老。惟琳来候。坡曰。万里岭海不死而归宿田里。有不起之忧。非命也耶。然生死亦细故耳。后二日将属纩。闻根先离。琳叩耳大声曰。端明勿忘西方。坡言酉方不无。但个里着力不得。语毕而终。李秃翁曰西方不无。此便是疑信之间。若真实信有西方。正好着力。如何说着力不得也。
东坡讣至京师。王定国及李豸皆有疏文。张耒时知□州。闻坡卒。为举哀。行服出俸钱于荐福禅寺修供。以致师尊之哀。乃遭谕列。谪房州别驾。
李方叔祭东坡文有云。道大不容。才高为累。皇天后土鉴平安忠义之心。名山大川还千古英灵之气识与不识谁不尽伤。闻所未闻。吾将安放。时冰华居士钱济明祭坡文有降邹阳于十三世。夫岂偶然。继孟轲于五百年吾无间也之句。冰华云。元佑初。刘贡父梦至一官府案间。文轴甚多。偶取一轴展视之云在宋为苏轼。逆数而上十三世。云在西汉为邹阳
元佑党籍皆□时名贤逮宣和中。往往多在鬼录。独刘器之范德孺二公在。未几器之□至晁以道对□客诵南岳新摧天柱□之句。至哽咽不得语。客皆拔睫。以道徐曰。首哲凋丧殆尽。缓急将奈何。客曰。世未尝乏材。前辈虽殄瘁之感。安知无后来之秀。以道曰人材于世。譬如名方灵药之于病。世之集名方储灵药者多矣。然不肯先疾而备。至于疾既弥留。始阅方书而治药材。不如见成汤剂。为应所须而取□速也。时坐客无不深味其言。
有为吕与叔挽诗云。曲礼三千目躬行四十年。
韩子华兄弟皆为宰相门有梧桐。京师人以桐木韩家呼之。以别魏公也。子华既下世。陆司农为作挽章云。棠棣行中排宰相木□后桐名上识韩家。皆纪其实也。


宋稗类钞卷之七
潘永因长吉氏编辑
金沙
兄永圜大生氏订定
宗乘
空空释部。荷荷良苦。天竺真如。雨花可□。岂必火书。诟佛呵祖。集宗乘。 【 宋承五季俶扰之余去圣日远微言中绝。洎乎中叶。伊洛关闽。一时蔚兴。而理学真传。倬彼云汉。其道弥尊。罔敢附诸稗乘。至于宗门提唱。义更玄微。近世盲师庸松迹遍天下。靡不托附师承。□拂拈槌。同夫登□傀儡。及叩其所有率。皆借口扫除语。言文字以文荒谬故遴其近里着已足与吾道相启发者以着于编毋云儒门淡薄。收拾不住也。】 
芝上人言近有节度判官朱炎。学禅久之。忽于楞严经若有所得者问讲僧义江曰。此身死后。此心何往。江云。此身未死。此心何在。炎良久以偈答曰。四大不须先后觉。六根还向用时空。难将语默呈师也。只在寻常语默中。师可之。炎后竟坐化真庙时人也。
欧阳文忠官洛中。一日游嵩山。却去仆吏。放意而往。至一山寺。入门。修竹满轩。霜清鸟啼。风物鲜明。文忠休于殿陛。旁有老僧阅经自若。与语不甚顾答。文忠异之曰。道人住山久如。对曰甚久。又问诵何经。对曰法华经。文忠曰。古之高僧。临生死之际。类皆谈笑脱去。何道致之耶。对曰。定慧力耳。又问曰。今乃寂寥无有何哉。老僧笑曰。古之人念念在定慧。临终安得乱。今之人念念在散乱。临终安得定。文忠大惊不自知其膝之屈也。
富郑公少好道。自言吐纳长生之术信之甚笃。亦时为烧炼。而不以示人。熙宁初再罢相守亳州。有圆照大本者。住苏州瑞光。方以其道震东南颍州僧正颙华严者从之得法以归。公闻而致之亳。馆于书室。亲作弟子礼。一日旦起。公方听事公堂颙视室中。有书柜数十。其一□鐍甚严。问之。左右曰。公常手自启闭。人不得与意必道家方术之言。亟使取火焚之。执事者争弗得公适至。问状。颙即告之曰。吾先为公去一大病矣。公初亦色微变若不乐者。已而意定即不问。自是豁然遂有得。颙曰。此非我能为公。当归之吾师。乃以书偈通圆照。故世言公得法大本也。薨之夕。有大星殒于寝。洛人皆见之。
富文忠公深达性理。熙宁中。吴处厚官洛下。公时为亳守。遗吴书。托为访荷泽诸禅师影像处厚因以偈戏之云。是身如泡幻。尽非真实相。□兹纸上影。妄外更生妄。到岸不须船。无风休起浪。惟当清静观。妙法了无象。公答偈曰。执相诚非。破相亦妄。不执不破。是名实相。既又以手笔贶之曰。承此偈见警。美则美矣。理则未然所谓无可无不可者。画亦得不画亦得。就其中观像者为不得。不观像者所得如何。禅在甚么处似不以有无为碍者近乎通也。思之思之。宁前未有谈禅者。自富郑公得法于圆照大本。于是一时幡然慕向人人喜言名理。惟司马温公范蜀公以为不然既久二公亦自偶入其说。而温公尤信。蜀公遂以为讥。温公曰。吾岂谓天下无禅但吾儒所闻。有不必弃我而从其书耳。此亦几所谓实与而文不与者。后因蜀公不纳。乃以书戏之曰。贱子悟已久。景仁今尚迷又云到岸何须筏。挥锄不用金。浮云任来往。明月在天心。此理极致。本无差别温公悟理已到至处。乃能知其不异。
张文定公方平奉。佛甚谨。杜祁公衍。独不信佛法。每对客嘲笑有一医姓朱出入二公之门。尝欲方便劝导祁公。久而未获。一日公病召朱。朱以读楞严未了。不即往既至。公怒曰。楞严何等书而读之。朱出袖中首轴呈之。公览竟索余轴不觉遽尽十卷。乃绝叹以为奇书。因与朱同谒文定。责其不早以告。文定曰。譬如失物。既已得之。不必诘其得之之晚。公自此即若有得。大加崇信。
大觉琏禅师。皇佑二年十二月十九日。仁宗皇帝诏至后苑斋于化成殿斋毕。传宣效南方禅林仪范。开堂演法。又宣左衙副僧录慈云大师清满启白。满谢恩毕。倡曰帝苑春回皇家会启。万乘既临于舜殿。两阶获奉于尧眉爰当和煦之辰。正是□扬之日。宜谈祖道上副宸衷。谨白。琏遂升座问答罢乃曰。古佛堂中。曾无异说流通句内。诚有多谈。得之者妙用无亏。失之者触途成滞。所以溪山云月处处同风。水鸟树林。头头显道。若向迦也门下直得尧风荡荡。舜日高明野老讴歌渔人鼓舞。当此之时。纯乐无为之化。焉知有恁么事。皇情大悦
庆历中。上大夫多修佛学。往往作偈颂以发明禅理。司马温公为解禅偈六篇。云文中子以佛为西方圣人。信如文中子之言。则佛之心可知矣今之言禅者好为隐语以相迷。大言以相胜。使学之者伥伥然益入于迷妄。故予广文中子之言而解之。作解禅偈六首。若其果然。虽中国可行何必西方。若其不然。则非子之所知也偈曰忿怒如烈火。利欲如铦锋。终朝长戚戚是名阿鼻狱颜回甘陋巷。孟轲安自然。富贵如浮云。是名极乐国。孝悌通神明忠信行蛮貊。积□来百祥。是名作因果。仁人之安宅。义人之正路。行之诚且久。是名不坏身。道德修一身功德被万物为贤为大圣。是名菩萨佛。言为百世师行为天下法。久久不可揜。是名光明藏。当时称其精理。
司马君实尝言吕晦叔之信佛近夫佞。欧阳永叔之不信近夫躁。皆不须如此。信与不信。纔有形□便不是。或问范景仁何以不信佛。景仁曰。尔必待我合掌膜拜。然后为信耶。
杨次公留心释典。尝上殿。神宗问佛法。杨□不详答直云佛法实亦有助吾教。既归。人言圣主难遇。次公平日所学如此今乃唯唯何也。杨曰。朝廷端□明辩。吾惧度作导师。
晏景初尚书。请僧住院。僧辞以穷陋不可为。景初曰高才固易耳。僧曰。巧妇安能作无面汤饼乎。景初曰。有面则拙妇亦办矣。僧惭而退。 【 晏敦复字景初丞相殊之曾孙】 
王荆公尝问张文定孔子去世百年。生孟子亚圣自后绝无人何也。文定言岂无。只有过孔子上者。公问是谁文定言江南马大师。汾阳无业禅师。雪□岩头丹霞云门是也。儒门淡薄。收拾不住。皆归释氏耳荆公欣然叹服
王荆公在修撰经义局。因见举灯。言佛书有日月灯光明佛。灯光岂足以配日月吕惠卿曰。日煜乎昼月煜乎夜灯煜乎日月所不及其用无差别也。公大以为然
孛木鲁翀子翚公。在翰林时。进讲罢。上问曰三教何者为贵。对曰。释如黄金。道如白璧。儒如五谷。上曰若然则儒贱耶。对曰。黄金白璧。无亦何妨。五谷于世岂可一日阙哉之大说。
□王丁太夫人忧读经蒋山与元禅师游。问祖师意旨元不答王益。叩之。元曰。公般若有障三存近道之质一。更一两生来恐纯熟。王曰。愿闻其说。元曰。公受气刚大。世缘深。以刚大气遭世□深必以身在天下之重。怀经济之志。用舍不能必。则心未平。以未平之心经世何时能一念万年哉又多恐而学问尚理。于道为所知禺此其三也。特视名利如脱发甘淡薄如头陀。此为近道。且当以教乘滋茂之可也。王再拜受教。
冯当世晚年好佛。知并州日。以书寄王平甫曰。并州歌舞妙丽闭目不窥。日以谈禅为上平甫答曰。若如所论未违禅理闭目不窥。已是一重公案。
范蜀公素不饮酒。又诋佛教。在许下与韩持国兄弟往还而诸韩皆崇此二事。每燕集。蜀公未尝不与极饮尽欢少间。则必以谈禅相勉蜀公颇病之苏子瞻时在黄州。乃以书问。救之当以何术。曰曲蘗有毒。平地生出醉乡土偶作祟眼前妄见佛国。子瞻报之曰。请公试观能惑之性何自而生欲救之心作何形相。此犹不立。彼复何依。正恐黄面瞿昙亦须敛衽。□学之者耶。意亦将有以晓公。而公终不领。
济南监镇宋保国。出观荆公华严解东坡曰。华严有八十一卷今独其一何也。保国云。公言此佛语至深妙。他皆菩萨语耳东坡曰子于藏经中取佛语数句。杂菩萨语中。复取菩萨语数句杂佛语中。子能识其非是乎。曰不能也。东坡曰。余昔在岐下。闻河阳□肉甚美。使人往市之。使者醉□夜逸去贸他□以偿客皆大诧以为非他产所及既而事败客皆大□今判公之□未败耳。若一念凊净。墙壁□砾。皆说无上妙法而云佛语深妙菩萨不及岂非梦中语耶保国称□ 
【 华严经阿僧祗品是如来说】 
苏子瞻云。范景仁平生不好佛。晚年清谨无欲一物不芥蔕于心真□是学佛作家然至死常不取佛法某谓景仁虽不学佛而达佛理虽毁佛骂祖亦可也
东坡镇维扬幕下皆奇豪一日石塔长老遣侍者投牒求解宅东坡问长老欲何往对曰。师归西湖旧庐即今出别候指挥东坡于是将僚佐同至石塔令击鼓大□聚观袖中出疏使晁无咎读之其词曰大师何曾出世谁作金毛之声□生各自开堂何关石塔之事去无作相住亦随缘戒公长老开不二门施无尽藏念西湖之久别亦是偶然为东坡而少留无不可者一时稽首重听白槌渡口船□依旧云山之色秋来雨过一新钟鼓之声谨蔬
东坡夜宿曹溪读传灯录灯花堕卷上烧一僧字即以笔记于□间曰山堂夜岑寂灯下读传灯不觉灯花落茶毘一个僧
苏长公赴杭过润佛印正挂牌与弟子入室公便八方丈见之师云内翰何来此间无坐处公戏云暂借和尚四大用作禅□师云山僧有一转语内翰言下即答当从所请如稍涉拟议所系玉带愿留以镇山门公许之便解置几上师曰山僧四大本无五蕴非有内翰欲于何处坐公未即答师急呼侍者云收此玉带永镇山门遂取衲裙相报公有绝句云病骨难堪玉带围钝根仍落箭锋机欲教乞食歌姬院故与云山旧衲衣
韩熙载妓乐数百月俸尽以散之常敝衣芒屩作瞽者持独弦琴俾门生舒雅执板挽之随房乞食以为笑乐又裴休当披毳衲于歌姬院乞食自谓不为俗情所缚可以说法为人二事甚类坡诗似用裴事
坡□玉泉皓禅师师问尊官高姓坡曰姓秤秤天下长老轻重师喝曰且道这一喝重多少坡无对于是尊礼之后过金山坡题自已照容偈曰心似已灰之木身如不系之舟问汝平生功业黄州儋州惠州
</div>
    <div class="pagination">
<a href="宋稗类钞_page17.html">上一页</a><span>...</span><a href="宋稗类钞_page13.html">13</a><a href="宋稗类钞_page14.html">14</a><a href="宋稗类钞_page15.html">15</a><a href="宋稗类钞_page16.html">16</a><a href="宋稗类钞_page17.html">17</a><span class="current-page">18</span><a href="宋稗类钞_page19.html">19</a><a href="宋稗类钞_page20.html">20</a><a href="宋稗类钞_page21.html">21</a><a href="宋稗类钞_page22.html">22</a><a href="宋稗类钞_page23.html">23</a><a href="宋稗类钞_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
