<!DOCTYPE html>
<html>
<head>
    <meta charset="UTF-8">
    <title>太平御览 - 第 220 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 220 页/共 737 页</h1>
    <div class="content">又曰：柳公绰镇鄂州时，吴元济叛，公绰请讨之。鄂军既在行营，公绰时令左右省问其家。如疾病、养生、送死，必厚廪给之。军士之妻冶容不谨者，沉之於江。行卒相感曰：“中丞为我辈知家事，何以报效？”故鄂人战每克捷。
又曰：郑从谠为北都留守。旧府城都虞侯张彦球者，前帅令率兵三千，逐沙陀於百井，中路而还，纵兵破钥，杀故帅康传圭。及从谠至，搜索其魁诛之。知彦球善有方略，召之开喻，坦然无疑，悉以兵柄委之。
又曰：乌重胤为长帅，赤心奉上，能与下同甘苦，所至立功，未尝矜伐。而善待寮佐，体分周密，曲尽礼敬，故当时名士咸愿依焉。殁数日，有军士二十馀人，皆割股肉以祭重胤。古之良将，无以加也。
《三国典略》曰：北齐斛律光虽居大将，未尝戮人。军士未安，终不入幕。寒不服裘，夏不操扇。所得果□，遍分麾下。号令不过数句，言皆切要。每战居险，为士卒先。有士卒中蛊，亲尝其唾，三军感之，乐为致命。
《战国策》曰：魏以吴起为将，与士卒最下者同衣食。卧不设席，行不骑乘。亲赢粮与士分劳。卒有病疽者，吴起为吮。（疽，七余反。）卒母闻而哭之。或谓之曰：“母子卒也，而将军自吮其疽，何哭矣？”母曰：“非然也。往年吴公吮其父，父战不旋踵，遂死於敌。今又吮此子，妾不知其所死处矣。是以哭之。”於是击秦，拔其五城。
《吕氏春秋》曰：勾践苦会稽之耻，欲深得民心，必致死於吴。有酒流之江，与人同；有甘肥，不分不敢食。
又曰：昔秦缪公乘马而车为败，右服失而野人取之。（四马车，两马在中为服。《诗》曰：“两服上襄”，两在边为骖。）缪公自往求焉，见野人方将食之於岐山之阳。缪公笑曰：食骏马之肉，不还饮酒，余恐其伤汝也！“于是遍饮而去之。处一年，为韩原之战，晋人已环缪公之车矣。晋梁由靡已扣缪公之左骖矣。（扣，持。）晋惠公之右路石奋投而击缪公，其甲之扌云者已六札矣。（扌云者配陨也，文有所失也。）野人之尝食马肉者三百有馀人，毕力为缪公疾斗於车下，遂大克晋，反获惠公以归。此《诗》所谓“君子正以行德爱人则宽以尽其力。”人主胡可不务行德爱人，行德爱人则民亲其上，皆乐为其君死。
《符子》曰：秦穆公伐晋，及河，将劳师，而醪惟饮一锺。蹇叔曰：“一米可投河而酿也。”穆公乃以一醪投河，三军醉矣。
《三略》曰：夫将之为帅者，必同滋味，共安危。人有遗一箪之醪者，使投诸河，令士众向流而挹之。夫一箪之醪不能味一河，然而三军之士思为之死者何也？以滋味及已也。
又曰：用兵之要，在於崇礼而重禄。（崇，高也。禄，廪食也。）崇礼则贤士至，重禄则戎士轻死。（贤士至谓若燕礼郭隗而乐毅之徒鳞集也。故曰：重赏之下，必有死夫。）
又曰：良将之统军也，恕已活人，推惠施恩，力士日亲，战如风发，攻如河决。
《淮南子》曰：古之善将者，必以其身先之。暑不张盖，寒不被裘，所以均寒暑也。阴阳不乘，上陵必下，所以齐劳佚也。军食熟然後敢食，军井通然後敢饮，所以同饥渴也。合战必立矢射之，所及以其安危也。故良将之用兵也，常以积德击积怨，以积爱击积憎，何故而不胜？主之所求於民者二：求民为之劳也，欲民为之死也。民之所望於主者三：饥者能食之，劳者能息之，有功者能德之。民已偿其二责而失其三望，国虽大，兵犹且弱也。
又曰：苦者必得其乐，劳者必得其利，斩首之功必全，死事之後必赏。（死事，以军事死，赏其后子孙也。）四者既信於民矣，主虽射□中之鸟，而钓深渊之鱼，弹琴瑟，声钟竽，敦六博，（郭，致也。）投高塞，兵犹且强，令犹且行也。是故上足仰则下可用也，德足慕则威可立也。
又曰：上视下如子，则下事上如父；上视下如弟，则下事上如兄。夫上视下如子，则必王四海；下事上如父，则必正天下。上视下如弟，则不难为之死；下事上如兄，则不难为之亡。是故父子兄弟之寇不可与斗者，积恩先施也。故四马不调，造父不能以致远；弓矢不调，羿不能以必中；君臣乖心，则孙子不能以应敌。（孙子名武，吴王阖闾之将也。）是故内修其政以积其德，外塞其丑以服其威，察其劳佚以知其饱饥。故战日有期，视死若归。故将必与卒同甘苦共饥寒，故其死可得而尽也。
《说苑》曰：楚庄王赐群臣酒多，灯烛灭，乃有人引美人衣者。美人援绝其冠缨，告王曰：“今者烛灭，有引妾衣者，妾援得其冠缨持之，趣火来，上视绝缨者。”曰：“赐人酒使醉，失礼，奈何欲显妇人之节而辱士乎？”乃命左右曰：“今日与寡人饮，不绝冠缨者不欢。”群臣百有馀人，皆绝去其冠缨，而上火，卒尽欢而罢。居二年。晋与楚战。有一臣常在前，五合五获首，却敌，卒得胜之。庄王怪而问曰：“寡人德薄，又未尝异子，子何故出死不疑如是？”对曰：“臣当死。往者醉失礼，王隐忍不暴加诛也。臣终不敢以荫蔽之德而不显报王也，常愿肝脑涂地用颈血溅敌久矣。臣乃夜绝缨者也。”遂斥晋军，楚得以强。此有阴德者，必有阳报也。
又曰：平原君既归赵，楚使申君将兵救赵。魏信陵君亦矫夺晋鄙军往救赵。未至，秦急围邯郸，邯郸急且降，平原君患之甚。邯郸传舍吏子李谈谓平原君曰：“君不忧赵亡乎？”平原君曰：“赵亡即胜虏，何为不忧？”李谈曰：“邯郸之民炊骨易子而食之，可谓至困；而君之後宫百数，妇妾荷绮，厨粮馀粱肉；士民兵尽，或剡木为矛戟，而君之器物锺磬自恣。若使秦破赵，君安得有此？使赵而全，君何患无有？君诚能令夫人以下遍于士卒间，分功作之，家所有尽散以飨士，方其危苦时易患耳。”於是平原君如其计，而勇敢之士三千人皆出死。因从李谈赴秦军，秦军却三十里。亦会楚魏救至，秦军遂罢。李谈死，封其父为侯。
《列女传》曰：楚子反攻秦军，绝粮，使人请於王，因问其母，母问使者曰：“士卒无恙乎？”使者曰：“士卒分菽粒而食之。”又问曰：“将军无恙乎？”对曰：“将军朝夕刍豢黍粱。”子反破秦军而归，母闭门不内，使数之，曰：“子不闻越王勾践之伐吴耶？客有献醇酒一器者，王使人注上流，使卒饮下流，味不加喙，而士卒战自五也。异日，又有献一囊□，王又使以赐军士，分而食之，甘不逾嗌，而战自十也。今士卒分菽粒而食之，子独朝夕刍豢，何也？”
卷二百八十二　兵部十三
机略一
《孙子》曰：凡战者以正合，以奇胜。（正者当敌，奇兵从旁击其不备。）故善奇者，无穷如天地，不竭如江海。终而复始，日月是也。死而更生，四时是也。故声不过五，五声之变不可胜闻。色不过五，五色之变不可胜观。味不过五，五味之变不可胜尝。（以喻奇正无穷也）。战势不过奇正，奇正之变不可胜穷也。奇正相生，如循环之无端，孰能穷之哉？故水之疾至於漂石者，势也；鸷鸟之击至於毁折者，节也。（发起讨击敌之）。是以善战者其势险，（险犹疾也）其节短。（短，近。）势如广弩，节如发机。（在疾不运，发则中也）。纷纷纭纭，斗乱而不可乱；（旌旗乱也，示敌者若乱，以金鼓齐之）。浑浑沌沌，形圆而不可败也。（车骑转形圆者，出入有道，齐整。）
《左传》曰：齐侯登巫山以望晋师，晋人使司马斥山泽之险，虽所不至，必旆而疏阵之。使乘车者左实右伪，以旆先，舆曳而从之以扬尘。齐侯见之，畏其众也，乃脱归。齐师夜遁。师旷告晋侯曰：“鸟乌之声乐，齐师其。”邢伯告中行伯曰：“有班马之声，齐师其遁。”（邢伯，楚中行伯之。）
又曰：吴从楚师，及清发，将击之。夫概谓王曰：“困兽犹斗，况人乎？若知不免而致死，必败我。使先济者知免，後者慕之，蔑有斗心，半济而後可击也。”从之。又败之。楚人为食，吴人及之，奔，食而从之。
又曰：郑人侵卫牧，以报东门之役。卫人以燕师伐郑。郑将祭足、原繁、泄驾以三军军其前，使曼伯子元潜军军其後。燕人畏郑三军而不虞制人。郑二公子以制人败燕师于北制。君子曰：“不备不虞，不可以师。”
又曰：宋襄公及楚人战于泓。宋人既成列，楚人未既济。（未尽渡泓水也。）司马子鱼曰：“彼众我寡，及其未既济也请击之。”公曰：“不可。”既济而未成列，又以告。公曰：“未可。”既阵而後击之，宋师败绩。公伤股，门官歼焉。国人皆咎公。公曰：“君子不重伤，不擒二毛。（二毛，头白有二色者也。）古之为军也，不以阻隘也。（不因阻击以求胜。）寡人虽亡国之余，（宋，商纣之后也。）不鼓不成列。”子鱼曰：“君未知战。敌之人隘而不成列，天赞我也。（，强也。言楚在险隘，不得陈列，天所以佐宋也。）阻而鼓之，不亦可乎？犹有惧焉。（虽因阻隘之，犹恐不胜也。）且今之者，皆吾敌也。虽及胡，获则取之，何有於二毛？（今之者，谓与吾竞者也。胡，元老之称也，音苟。）明耻教战，求杀敌也，”（明设刑戮，以耻不果也。）伤未及死，如何勿重？（言尚能害已也。）若爱重伤，则如勿伤；爱其二毛，则如服焉。（言苟不欲伤杀敌人，则本可不须斗也。）三军以利用也，（为利兴也。）金鼓以声气也，（鼓以佐士众之声气也。）利而用之，阻隘可也，声盛致志，鼓亻可也。”（亻，岩未整阵也，亻，音谗。《通典》曰：宋公违之而败也。）
又曰：越伐吴，吴子御于笠泽，夹水而阵，越为左右勾卒，勾卒伍（伍相，著别为左右屯也。勾音钩。）使夜或左或右，鼓噪而进。吴师分以御之。越以三军潜涉，当吴中军而鼓之，吴师大乱，遂败之。（左右勾卒为声势以分吴，而三军精卒并力击其中军，故得胜。《吴越春秋》：越伐吴，起军於江南，乃分兵为左右军将，有私卒六千人为中军，日昏，乃令左军含枚，氵斥江五里；右军含枚，沿江五里。夜半鸣鼓，吴师闻之，大骇曰：“越人来攻我乎？”因分其军为二阵拒越。越王乃以其以中军衔枚潜涉，不鼓不噪，以袭攻之，吴师大败。此与左氏传事同小异，故附于此。）
又曰：吴子阖庐问於伍员曰：“初，而言伐楚，余知其可也，而恐其使余往也。又恶人之有余之功也。今余将自有之矣，伐楚何如？”对曰：“楚执政众而乖，莫任患。（音的。）若为三师以隶焉，（隶，犹劳也。）一师至，彼必皆出。彼出则归，彼归则出，楚必道敝。（罢弊于道。）亟隶以罢之，（亟，数也，音器。肄音羊至切。）多方以误之，既罢（音疲。）而後以三军继之，必大克之。”阖庐从之。楚於是乎始病，终於吴师入郢。（郢，楚都也。）
又曰：吴伐越，越子勾践御之，阵于李。（，将遂切。）勾践患吴之整也，使死士再擒焉，不动。（使敢死之士往，辄为吴师所擒，欲使吴师乱取之，而吴不动。）使罪人三行，属剑於颈，（以剑注劲。行，户郎切。）而辞曰：“二君有理，（理，军旅也。）臣旗鼓，（犯军令也。）不敏於君之行前，不敢逃刑，将归死。”遂自刭也。师属之目，越子因而伐之，大败吴师。
又曰：楚子围宋，晋侯将救之，大夫先轸曰：“报施救患，取威定霸，於是乎在矣。”狐偃曰：“楚始得曹而新婚於卫，若伐曹、卫，楚必救之，则宋免矣。”从之而解。
又曰：晋楚战于城濮，楚将子玉从晋师。晋师阵于莘北，胥臣以下军之佐当陈、蔡。子玉以若敖之六卒将中军，曰：“今日必无晋矣。”斗宜申将左，斗勃将右。晋裨将胥臣蒙马以虎皮，先犯陈、蔡。陈、蔡奔，楚右师溃。（陈、蔡属楚右师。）狐毛设二旆而退之。（旆，大旆也。又建一旆而退，使若大将稍却也。）栾枝使舆曳柴而伪遁，（曳柴起尘，诈为众走。）楚师驰之。原轸、溱以中军公族横击之。（公族，公所师之军。）狐毛、狐偃以上军夹攻子西，楚左师溃。楚师败绩。子玉收其卒而止，故不败。晋师三日馆。（馆，舍也。食楚军谷三日也。）
又曰：楚将斗廉帅师及巴师围（音忧）。邓养甥（甥，音男。）帅师救。三逐巴师，不克。斗廉衡阵其师于巴师之中，以战，而北。（衡，横也。分巴师为二部，斗廉横阵于其间，以与邓师战而伪北。北，走。）邓人逐知，背巴师而夹攻之。（楚师伪走，邓师逐之，背巴师。巴师攻之，楚师自前与战也。）邓师大败，人宵溃。（宵，夜。）
又曰：晋师伐秦，秦人毒泾上流，师人多死。
又曰：楚师伐吴，钅咸（音针。）尹固与王同舟，王使执燧象以奔吴师。（烧火燧系象尾，使赴吴师惊之。钅咸，职深切。）
又曰：时邾人城翼，（翼，邾邑也。）还，将自离姑。（离姑，邾邑也。从离姑则道经鲁之武城也。）大夫公孙□曰：“鲁将御我。”欲自武城还，循山而南。（至武城而还，依山南行不欲过武城。□，助鱼切。）大夫徐□、丘弱、茅地（二子邾大夫。）曰：“道下遇雨，而将不出，是不归也。”（谓此道下山湿。）遂自离姑。（遂过武城。）武城人塞其前，（以兵塞其前道。）断其後之木而弗殊。邾师过之，乃推而蹶之。遂取邾师。（推，士追切。蹶其月切。）
又曰：晋将阳处父侵蔡，（父，音甫。）楚将子上救之，与晋师夹氵氐而军。（氵氐，直利切。）处父患之，使谓子上曰：“吾闻之，文不犯顺，武不违敌。子若欲战，则吾退舍，子济而阵，（欲避楚，使渡成阵而后战。）迟速惟命，不然纾我。（纾，缓。）老师费财，亦无益也。”乃驾以待。子上欲涉，大孙伯曰：“不可。晋人无信，半涉而薄我，悔败何及，不如纾之。”乃退舍。（楚退欲使晋渡。）阳子宣言曰：“楚师遁矣。”遂归楚师亦归。太子商臣谮子上曰：“受晋赂而避之，楚之耻也，罪莫大焉。”王杀子上。
《战国策》曰：秦伐赵，赵以赵奢之子代廉颇为将，拒秦将王於长平。（音恨勿切。）秦王闻之，乃阴使武安君白起为上将军，而王为裨将军，令军中有敢泄武安君者斩。马服子至，则出兵击秦军。秦军佯败而走，张二奇兵以劫之。赵军逐胜，追造秦壁。秦壁坚，距不得入，而秦奇兵贰万五千人绝赵军，又一军五千骑绝赵壁，间赵军分而为二，粮道绝。而秦出轻兵击之。赵战不利，因筑壁坚守，以待救至。秦王闻赵食道绝，王自之河内，赐民爵各一级，发年十五以上悉诣长平，遮绝赵救及粮食。至九月，赵卒不得食四十六日，皆内阴相杀食。来攻秦垒，欲出。为四队，四五复之，不能出。其时马服子出锐卒自相搏战，秦军射杀之。军大败，卒二十馀万人降，皆坑之。
又曰：燕军大破齐国。齐将田单守即墨，知士卒可用，乃身操板锸，与士卒分功，妻妾编行伍之间，尽散饭食飨士。令甲卒皆伏，使老弱女子乘城。遣约降於燕，燕军皆呼万岁。田单又收人金得千镒，令即墨富豪遗燕将书曰：“即墨即降，愿无掠虏吾族家妻妾，令安堵。”燕将大喜，许之，燕军由此益懈。田单出军击，大败之。
又曰：燕师伐齐已下七十馀城，围即墨，未下。齐将田单乃收城中得千馀牛，为缝缯衣，画以五彩龙文，束兵刃於其中角，而灌脂束苇於尾，烧其端。凿城数十穴，夜纵牛，壮士五千人随其後。牛尾热，怒而奔燕军，燕军夜大惊。牛尾炬火，光明炫，燕军视之皆龙文，所触尽死，伤五千人。因衔枚击之，而城中鼓噪从之，老弱者皆击铜器为声。声动天地，燕军大骇败走，而齐七十馀城皆复为齐。
又曰：燕将骑劫攻齐即墨，齐将田单拒守，乃宣言曰：“吾惟惧燕军之劓所得齐卒，置之前行与我战，即墨败矣。”燕人闻之，如其言。城中人见齐降者尽劓，皆怒坚守，惟恐见得。田单又纵反间曰：“吾惧燕人掘吾城外冢墓，戮先人，可为寒心！”燕军尽掘垄墓，烧死人。即墨人从城上遥见，皆涕泣，共欲出战，怒皆十倍。因大败燕。
又曰：魏赵相攻，齐将田忌引兵救赵。孙膑曰：“夫解离乱纷纠者不控扌卷，（丘员切。）救斗者不捕扌戟，（音戟）批亢捣虚，形格势禁，则自为解耳。今魏、赵相攻，轻兵锐卒必竭於外，老弱罢於内。君不若引兵疾走入大梁，据其街路，冲其方虚，彼必释赵而自收弊於魏也。”田忌从之，直走大梁，魏师遂退。
又曰：齐孙膑谓齐王曰：“凡伐国之道，攻心为上，务先伏其心。今秦之所恃为心者，燕赵也。当收燕赵之权。今说燕赵之君，勿虚言空乱，必将以实利以回其心，所谓攻其心者也。”
《史记》曰：秦伐韩，军於阏与。赵王召赵奢而问：“可救不？”对曰：“道远险狭，譬两鼠斗於穴中，将勇者胜。”王乃命救之。秦军武安西，鼓噪勒兵，武安屋瓦尽震。赵奢坚壁，留二十八日不行。秦间来入，奢善食而遣之。间还报曰：“去国三十里而不行。”秦将大喜。秦间去，赵奢卷甲而趋之。军士许历曰：“秦人不意赵师至此，其来气盛，将军必厚集兵以待之。先据北山上者胜。”奢许诺，即以万人趋之。秦兵後至，争山不得上，奢纵兵，大破秦军，解阏与之围。
又曰：李广军败，为匈奴生得，佯死，腾上胡儿善马，抱儿南驰，以故得脱。
卷二百八十三　兵部十四
机略二
《史记》曰：韩信伐赵，引兵未至井陉口三十里，止舍。选轻骑二千人，人持一赤帜，从间道萆山而望赵军，（如淳曰：萆音蔽，依山自覆蔽也。）诫曰：“赵见我走，必空壁逐我，若疾入赵壁，拔赵帜，立汉帜。”乃使万人先行，背水阵。赵军望见，大笑。平旦，信建大将旗鼓，鼓行出井陉口，赵开壁击之，大战良久。於是信、张耳佯弃旗鼓，走水上军。水上军开入之，复疾战。赵果空壁争汉旗鼓，逐韩信，张耳。韩信、张耳已入水上军，军皆殊死战。信所出奇兵二千骑，候赵空壁逐利，则驰入赵壁，皆拔赵旗，立汉赤帜二千。赵军不能得信等，欲归，还壁，壁皆汉赤帜，而大惊，以谓汉皆已得赵王将矣，兵遂乱，遁走。於是汉兵夹击，大破虏赵军，斩成安君氵氐水上，（徐广曰：氵氏音迟。）擒赵王歇。信诸将问信曰：“兵法：‘右背山陵，前左水泽。’今者将军令臣等反背水阵，臣等不服。”然竟以胜，此术何也？”信曰：“此兵法不曰陷之死地而後生，置之亡地而後存？此所谓驱市人而战，其势非置之死地，使人人自为战。今予之生地则皆走，宁尚可得而用之乎！”诸将皆服，曰：“善。非所及也。”
又曰：越与吴战，败，范蠡献吴粟十万斛而蒸之。吴言粟好，尽付民种之，不生，明年大饥。越遂伐吴，灭之。
又曰：天下兵起，沛公西入武关，欲以二万人击秦关下军，张良曰：“秦兵尚强，未可轻也。臣闻其将屠者子，贾竖易动以利，愿且留壁，使人先行，为五万人具食，益张旗帜诸山之上，为疑兵，令郦食其持重宝秦将。”（贪而忽名，可货以赂。）秦将果畔，欲连和俱西袭咸阳。沛公欲听之，良曰：“此独其将欲叛，士卒恐不从。不从必危，不如因其懈怠击之。”沛公乃引兵击之，秦兵大败。
又曰：项籍围汉王於荥阳，汉将纪信诈降，以故汉王得出走入关，收其兵欲复东。袁生说汉王曰：“汉与楚相距荥阳数岁，汉常中困。愿君王出武关，项羽必引兵南走，王深壁，令荥阳、成皋间且得休息。使韩信等平河北赵地，连燕、齐，君王乃复走荥阳，未晚。如此则楚所备者多，力分，汉得休息，复与之战，破楚必矣。”汉王从其计，出军宛、叶间，与黥布行收兵。项羽闻汉王在宛，果引兵南。汉王深壁不与战。终以此弊楚。
又曰：汉王至南郑，诸将及士卒皆歌思归。韩信说汉王曰：“项羽王诸将之有功者，而独居南郑。是迁也，军吏士卒皆山东之人，日夜而思归。及其锋而用之，可以成大功。天下已定，人皆自宁，不可复用，不如决策东向，争权天下。”汉王从之，终灭项籍。
又曰：汉楚相持，项羽自击汉将彭越于梁，令其将大司马曹咎守成皋。汉将挑楚军，咎怒，渡汜水战汉将，后半涉，汉击大破之。
又曰：汉王与韩信、彭越期会击楚军，至固陵，会楚击汉军，大破之。汉王谓张良曰：“诸侯不从约，奈何？”对曰：“楚兵且破，信、越未有分地，其不至，固宜。君王能与分天下，今可立致。不即，事未可知。君王能自陈以东傅海，尽与韩信；睢阳以至城，与彭越，使各自为战，则楚易败也。”乃发使者告韩信、彭越，皆报请令进兵，并至垓下，遂破项籍军。
又曰：汉王与诸侯兵共击项羽，决胜垓下。韩信将三十万自当之。孔将军居左，费将军居右，汉王在後。绛侯、柴将军在汉王後。项羽之卒可十万。韩信先合，不利，却。孔将军、费将军纵，楚兵退。信复乘之，大败垓下。
又曰：破项羽於垓下。羽兵尚众，汉兵围之，皆为楚歌。楚人久苦征战，困败思归，遂溃。（《通典》曰：斯亦攻心之机也。）
又曰：汉王遣将韩信击魏，魏王盛兵蒲坂，塞临晋。信乃益为疑兵，陈船欲度临晋，而伏兵从夏阳以木罂度军，（以木为器如罂。以渡军无船且尚密也。）袭安邑。虏魏王豹。
又曰：吴王濞反，（濞，匹备反。）汉将周亚夫率师御之，壁於下邑。吴师奔壁东南，亚夫备西北。吴师果以精兵奔西北，不得入，大败。
《汉书》曰：先零、（音怜。）罕开（音。）二种羌皆解仇，合党为寇，汉将赵充国讨之，守便宜上书曰：“先零羌虏欲为背叛，故与罕、解仇，然其私心恐汉兵至，而罕、开背之也。臣愚以为其计请击先零，若先击罕羌，零必助之。今虏马肥饶精，击之恐不能伤害，适使先零施德於罕羌也。坚其约，合其党。虏交坚党合，诛之用力数倍，臣恐国家忧累犹十数年，不一二岁而已。先诛先零，则罕、开之属不烦兵矣。”宣帝从之，果如其策。
又曰：王莽末，光武起兵据昆阳城时惟有八九千人。莽遣将王邑、严尤讨之，军到城下者十万，光武留王凤等守城，与李轶等十馀骑夜出，既至郾、定陵，悉发诸营兵。严尤说王邑曰：“昆阳城小而坚，今假号者在宛，亟进大兵，（亟，急也。纪力切。）彼必奔走，则昆阳自服。”邑曰：“吾昔以虎牙将军围翟义，坐不生得，以见责。今将百万之众，过城而不能下，何谓耶？”遂围之数十里，列营百所，□车十馀，瞰临城中，旗帜蔽野，埃尘连天，钲鼓之声闻数千里。或为地道，或朋ㄅ城。（朋，薄萌切。）积弩乱发，矢下如雨，城中负而汲。王凤等乞降，不许。光武遂与诸营部俱进，自将部骑千馀人，前去大军四五里而阵。寻、邑亦遣千兵馀合战。光武奔之，斩首数十级。诸部喜曰：“刘将军平生见小敌怯，今见大敌勇，甚可怪也。且复居前，请助将军！”光武复进，寻、邑兵却，诸部兵乘之，斩首数百千级。连胜，遂因而大败。（《通典》曰：王邑违九攻宛，所以败也。）
又曰：王郎起河北。郎钜鹿郡太守王饶据城，光武围数十日，连攻不克。耿纯说曰：“久守王饶，士众疲，不如及大兵精锐进攻邯郸。若王郎已诛，王饶不战自服矣。”从之，乃留兵守钜鹿，而进军邯郸，屯其郭北。郎数出战，无利城守，急攻之二十馀日。郎少傅李立为反间，开门内汉兵，遂拔邯郸郎党悉平。
又曰：曹操围袁尚，凿池环城。初令浅，示若可越，城中望见，笑而不出。操令一夜浚之，广深二丈，决漳水以溃之，自五月至八月，城中饿死者过者。
《后汉书》曰：朱穆举度尚，自右校令擢荆州刺史，击桂阳苍梧盗贼。尚躬率部曲，与同劳逸，广募杂种诸蛮夷，明设购赏，进击，大破之，降者数万人。桂阳宿贼渠帅卜阳、潘鸿等畏尚威烈，徙入山谷。尚穷追数百里，遂入南海，破其三屯，多获珍宝。而阳、鸿等党众犹盛，尚欲击之，而士卒骄富，莫有斗志。尚计缓之则不战，逼之则逃亡，乃宣言卜阳、潘鸿作贼十年，习於攻守，今兵寡少，未易可进，当须诸郡所发悉至，尔乃并力攻之。申令军中，恣听射猎。兵士喜悦，大小皆相与从禽。尚乃密使所亲客潜焚其营，珍积皆尽。猎者来还，莫不泣涕。尚人人慰劳，深自咎责，因曰：“卜阳等财实足富数代，诸卿但不并力耳。所亡少少，何足介意！”众闻咸愤踊，尚敕令秣马蓐食，明旦，径赴贼屯。阳、鸿等自以深固，不复设备，吏士乘锐，遂大破平之。尚出兵三年，群寇悉定。
又曰：廉范为□中太守。会匈奴大入塞，烽火日通。故事，虏入过五千人，移书傍郡。吏欲传檄求救，范不听，自率士卒拒之。虏众盛而范兵不敌。会日暮，令军士各交缚两炬，三头火，营中星列。（用两炬交缚如十字，其头，手执一端，使敌人望之，疑兵士之多。）虏遥望火多，谓汉兵救至，大惊。待旦将退，范乃令军中蓐食，晨往赴之，（蓐食，早起食于寝蓐中也。）斩首数百级，虏自相辚籍，死者千馀人，（辚，轹也。藉，相蹈藉也。）由此不敢复向□中。
又曰：耿恭与匈奴战，恭以毒药傅矢。传语匈奴曰：“汉家箭神，其中疮者必有异。”因发强弩射之。虏中矢者，视疮皆沸，遂大惊。会天暴风雨，随而击之，杀伤甚众。匈奴震怖，相谓曰：“汉兵神，真可畏也！”遂解去。
又曰：耿敕诸校会，（会，犹集也。）后五日攻西安。张蓝闻之，晨夜儆守。至期夜半，敕诸将皆蓐食，会明至临淄城。护军荀梁等争之，以为宜速攻西安。曰：“不然。西安闻吾欲攻之，日夜为备。然临淄出不意而至，必惊扰，吾攻之一日必拔。拨临淄即西安孤，张蓝与步隔绝，必复亡去，所谓击一而得两者也。若先攻西安，不卒下，顿兵坚城，死伤必多。纵能拔之，张蓝引兵还奔临淄，并兵合势，观人虚实，吾深入敌地，後无转输，旬月之间，不战而困。诸军之言，未见其宜。”遂攻临淄，半日拔之，入据其城。
又曰：高峻据高平，犹不下，帝议遣使降之。乃谓寇恂曰：“为吾行也。若峻不降，引耿等击之。”恂奉玺书与峻，峻遣军帅皇甫文出谒，辞礼不屈。恂怒，将诛文。诸将谏曰：“高峻精兵万人，率多强弩，西遮陇道，连年不下。今欲降之，而反戮其使，无乃不可乎？”恂不应，遂斩之。遣其副归告峻曰：“军帅无礼，已戮之矣。欲降，急降；不欲，固守。”峻惶恐，即日开城门降。诸将皆贺，因曰：“敢问杀其使而降其城，何也？”恂曰：“皇甫文，峻之腹心，其所取计者也。今来，辞意不屈，必无降心。全之则文得其计，杀之则峻亡其胆，是以降耳。”诸将皆曰：“非所及也。”
又曰：吴汉在河北，时鬲县五姓共逐守长，据城而反。（鬲，县名，属平原郡，故城在今德州西北。五姓盖当地强宗豪右也。鬲，音革。）诸将争欲攻之，汉不听，曰：“使鬲反者，皆守长罪也。敢轻冒进兵者斩。”乃移檄告郡，使收守长，而使人谢城中。五姓大喜，即相率归降。诸将乃服，曰：“不战而下城，非众所及也。”
卷二百八十四　兵部十五
机略三
《後汉书□朱隽传》曰：赵弘据宛城，隽因急击弘，斩之。贼馀帅韩忠复据宛拒隽。隽兵少不敌，乃张围结垒，赴土山以临城内，因鸣鼓攻其西南，贼悉众赴之。隽自将精卒五千，掩其东北，乘城而入。忠乃退保小城，惶惧乞降。司马张超及徐ギ、秦颉皆欲听之。隽曰：“兵有形同而势异者。秦项之际，人无定主也，故赏附以劝来耳。今海内一统，惟黄巾造寇，纳降无以劝善，讨之足以惩恶。今若受之，更开逆意，贼利则进战，钝则乞降，纵敌长寇，非良计也。”因急攻，连战不克。隽登土山望之，顾谓张超曰：“吾知之矣。贼今外围周固，内营逼急，乞降不受，欲出不得，所以死战也。万人一心，犹不可当，况十万乎！其害甚矣。不如彻围，并兵入城。忠见围解，势必自出，自出则意散，易破之道也。”既而解围，忠果出战，隽因击之，大破之。乘胜逐北数十里，斩首万馀级。忠等遂降。
又曰：董卓将三万讨先零羌，卓於望垣北，（望垣县属天水郡。）为羌胡所围，粮食乏绝，进退逼急。乃於所渡水中伪立鄢以为捕鱼，潜从鄢下过军。（《续汉书》“鄢”字作“堰”。）比贼追之，决水已深不得渡。时众军败退，惟卓全师而还。
又曰：臧宫将兵屯骆越。越人谋叛从蜀。宫兵少，力不能制。会属县送委输车数百乘至，宫夜使锯断城门限，令车回转出入至旦。越人候伺者闻车声不绝，而门限断，相告以汉兵大至。其渠帅乃奉牛酒以劳军营。营陈兵大会，击牛酾酒，飨赐慰纳之。
又曰：蜀有妖巫维汜弟子单臣、傅镇等，复妖言相聚，入原武城，（维，或作侯。）劫吏人，自称将军，于是遣臧宫将北军及黎阳营数千人围之。贼谷食多，数攻不下，士卒死伤。帝召公卿诸侯王问方略，皆曰“宜重其购赏”。时显宗为东海王，独对曰：“妖巫相劫，势无久立，其中必有悔欲亡者。但外围急，不得走耳。宜小挺缓，（挺，解也。）令得逃亡，逃亡则一亭长足以禽矣。”帝然之，即敕宫撤围缓贼，贼众分散，遂斩臣、镇等。
又曰：岑彭南击秦丰，与其大将蔡宏拒彭等于邓，数月不得进。帝怪以让彭，彭惧，于是夜勒兵马，申令军中，使明旦西击山都。（山都，县名，属南阳郡。）乃缓所获虏，令得逃亡，归以告丰，丰即悉其军西邀彭。彭乃潜兵渡沔水，击其将张杨于阿头山，大破之。（沔水源出武都东狼谷中，即汉水之上源也。阿头山在襄阳。）从川谷间伐木开道，直袭黎丘，击破诸屯兵。丰闻大惊，驰归救之。彭与诸将依东山为营，丰与蔡宏夜攻彭，彭预为之备，出兵逆击之，丰败走，追斩蔡宏。
又《皇甫嵩传》曰：梁州贼王国围陈仓，复拜嵩为左将军，督前将军董卓，各率二万人拒之。卓欲速选赴陈仓，嵩不听。卓曰：“知者不後时，勇者不留决。速救则城全，不救则城灭，全灭之势在于此也。”嵩曰：“不然。百战百胜，不如不战而屈人之兵。是以先为不可胜，以待敌之可胜。不可胜在我，可胜在彼。彼守不足，我攻有馀。（《孙子》之文。）有馀者动於九天之上，不足者陷於九地之下。（《玄女三宫战法》曰：行兵之道，天地之宝。九天九地，各有表里。九天之上，六甲子也；九地之下，六癸酉也。子能顺之，万全可保。）今陈仓虽小，城守固备，非九地之陷也。王国虽强，而攻我之所不救，非九天之势也。夫势非九天，攻者受苦害；陷非九地，守者不拔。国今已陷受害之地，而陈仓保不拔之城，我可不烦兵动众，而取全胜之功，将何救焉！”遂不听。王国围陈仓，自冬迄春，八十馀日，城坚守固，竟不能拔。贼众疲弊，果自解去。嵩进兵击之。卓曰：“不可。兵法，穷寇勿迫，归众勿追。（《司马法》之言。）今我追国，是迫归众，追穷寇也。困兽犹斗，蜂虿有毒，况大众乎？”嵩曰：“不然。前吾不击，避其锐也。今而击之，待其衰也。所击疲师，非归众也。且走者，莫有斗志。以整击乱，非穷寇也。”遂独进击之，使卓为後拒。连战大破，斩首万馀级，国走而死。卓大惭恨，由是忌嵩。
又曰：吴汉、岑彭讨公孙述，述使其将延岑等悉兵拒广汉及资中，又遣将侯丹率二万馀人拒黄石。彭乃多张疑兵，使护军杨翕与臧宫拒延岑等，自分兵浮江下，还江州，（今南郡，即汉江州县。）氵斥江都江而上，（江都江，城都江也。）袭击侯丹，大破之。因晨夜倍道兼行二千馀里，径拔武阳。使精骑驰广都，去成都数十里，势如风雨，所至皆奔散。初，述闻汉军在平曲，故遣大军逆之，及汉兵至武阳，出延岑军後，蜀地震骇。
又曰：马援为陇西太守，发步骑三千人击先零羌。羌将其妻子辎重移阻於允吾谷，（允语，音锐牙。）援乃潜行间道，掩赴其营。羌大惊坏，复远徙唐翼谷中，援复追讨之。羌引精兵聚北山上，援陈军向山，而分遣数百骑绕袭其後，乘夜放火，击鼓叫噪，虏遂大溃。
又曰：冯异与邓禹率车骑将军邓弘等议攻赤眉。异曰：“贼众尚多，可稍以恩信倾，难卒用兵破也。上今使诸将屯渑池，要其东，而异击其西，一举取之，此万成计也。”禹、弘不从。弘遂大战移日，赤眉佯败，弃辎重而走。车皆载土，以豆覆其上，兵士饥，争之。赤眉引还击弘，弘军大乱。异与禹合兵救之，赤眉小却。异以士卒饥倦，可且休，禹不听，复战，大为所败。
又曰：河南贼张步据地，汉将耿讨之，壁於临淄。步与其三弟蓝、弘、寿及故大彤渠帅重异等兵（重姓，异名也。）号二十万，至临淄大城东，将攻。先出淄水上，与重异遇，突骑欲纵，恐挫其锋，令步不敢进，固示弱以盛其气，乃引归小城，陈兵於内。步气盛，直攻营，与裨将刘歆等合战，升王宫坏台望之，（临淄，本齐国所都，即齐王宫中坏台也。）视歆等锋交，乃自引精兵横交突步阵於东城下，破之。
又曰：赤眉、青犊十馀万众并在射犬，光武引兵将击之。耿纯军在前，去众营数里，贼忽夜攻纯，雨射营中，士多伤。纯勒部曲坚守不动。选敢死千人，俱持强弩，各傅三矢，使衔枚间行，（傅，着。）绕出贼後，齐声呼噪，强弩并发，贼众惊走，追击之，遂败。
又曰：光武遣将王霸、马武击河南贼周建於垂惠。贼帅苏茂将五校兵四千馀人救建，而先遣精骑遮击马武军粮，武往救之。建从城中兵出夹击武，武恃霸之援，战不甚力，为茂、建所败。武军奔过霸营，大呼求救。霸曰：“贼兵盛，出必败，努力而已。”乃闭营坚壁。军吏皆争之。霸曰：“茂兵精锐，其众又多，吾吏士心恐，而马武与吾相持，两军不一，此败道也。今闭营固守，示不相援，贼必乘胜轻进；马武无救，其战自倍。如此，茂、建众疲劳，吾承其弊，乃可克也。”茂、建果悉出兵攻武。合战良久，霸军中壮士路润等数十人断请战。霸知士心锐，乃开营後，出精骑袭其背。茂、建前後受敌，惊乱，败之。
又曰：西域莎车国王不供，将兵长史班超发于阗、疏勒诸国二万五千人击之。莎车求救龟兹，龟兹王遣将发温宿、姑墨、尉头合五万人助之。超召诸将及于阗、疏勒王议曰：“兵少不敌，莫如各解散去。于阗从此东归，长史亦从此西归，夜半闻鼓声，便发众。”皆以为然，乃阴缓所擒得生口归，以超言告龟兹，龟兹闻之喜，使其将以万骑於西界遮超，温宿王将八千骑于东界绕于阗王。人定後，超密令诸司马勒兵，至鸡鸣驰赴莎车草营掩覆之，胡皆惊走，斩首五千级。莎车遂降。
又曰：光武遣将邓禹西征至河东，禹击更始将王匡，禹军不利，战罢。明日癸亥，匡以六甲穷日不出，禹因得更整兵勒众。明晨，匡悉军出攻禹，禹令军中无得辄动；既至营下，因传发诸将鼓而并进，大破之。
又曰：冯异将数万人与贼约期会战。使壮士变服与赤眉同，伏于道侧。明日，赤眉使万人攻异前部，异裁出兵以救之。（裁少出兵，所以示弱。）贼见势弱，遂悉众攻异，异乃纵兵大战。日昃，贼气衰，伏兵卒起，衣服相乱，赤眉不复识别，众遂惊溃。追击，大破于崤底。
又曰：岑彭将兵三万余人南击秦丰，拔黄邮，丰与其大将蔡宏等拒于邓，数日不得进。彭夜勒兵马，申令军中，使明早西击山都。乃缓所获虏，令得逃亡，归以告丰，丰即悉其军西邀彭。彭乃潜兵度沔水，击其将张杨于河头山，大破之。从川谷间伐木开道，直袭黎丘，破诸屯兵。丰闻大惊，驰归救之。彭依东山为营，丰与蔡宏夜攻彭，彭先为之备，出兵逆击之，丰败走。
又曰：张步据齐地，汉将耿征之。步将费邑分遣其弟敢守巨里。进兵先胁巨里，使多伐树木，扬言以填塞坑堑。数日，有降者言邑闻欲攻巨里，谋来救之。严令军中趣修攻具，宜敕诸部，后三日当悉力攻巨里城。阴缓生口，令得亡归。归者以期告邑，邑至日果自将精兵三万余人来救之。喜，谓诸将曰：“吾所以修攻具者，欲诱致邑耳。今来，适其所求也。”即分三千人守巨里，自引精兵上岗坂，乘高合战，大破之，临阵斩邑。既而收首级以示巨里，城中凶惧，（凶，许拱切。）费悉众亡归。
又曰：将军耿秉与窦固合兵一万四千骑击车师，车师有后王、前王，前王即后王之子，其庭相去五百余里。秉议先赴后王，以为并力根本，则前王自服。固计未决，秉奋身而起，众军不得已，遂进。并纵兵钞掠，斩首数千级，收马牛羊十余万头。后王安得震怖，从数百骑出迎秉，降。
又曰：袁绍，曹公相持于官渡，俎授说绍（俎，侧居切。）可遗蒋奇别为支军于外，以绝曹公之路。绍不从。许攸进曰：“曹公兵少而悉师拒我，许不余守，势必空弱。若分遗轻军，星行掩袭，许伏则操为成擒。如其末溃，可令首尾奔命，破之必也。”绍又不用，竟为曹公所败。
又曰：曹公征河北，师次顿丘。黑山贼子毒等攻东武阳。曹公引兵西入山，攻毒等本屯。毒闻之，弃武阳还，魏武要击于内黄，大破之。
又曰：曹公征张绣于穰，荀攸曰：“绣仰食于刘表，于久而势必离。今缓之可诱致，急之则相救。”公不从，与绣战。表果救之，公败归。
又曰：青、徐黄巾三十万众入渤海界，欲与黑山合。公孙瓒率步骑二万人，逆击於东光南，大破之，斩首二万馀级。贼弃辎重数万两，奔走渡河。瓒因其半济薄之，贼复大破，死者数万。
卷二百八十五　兵部十六
机略四
《魏志》曰：曹公西征马超，与超夹关为军。公急持之，而潜遣徐晃、朱灵等夜度蒲坂津，据河西为营。公由潼关北渡，未济，超赴船急战。公放马牛以饵贼，贼乱取牛马，公得度，循河为甬道而南。贼退，距渭口，公乃多设疑兵，潜以舟载兵入渭，为浮桥，夜，分兵结营于渭南。贼夜攻营，伏兵击破之。
又曰：曹公与袁绍相持官渡，曹公循河而西。绍於是渡河追公军，至延津南。公勒兵驻营南坂下，使登垒视之，曰：“可五六百骑。”有顷，复白：“骑稍多，步兵不胜数。”公曰：“勿复白。”乃令骑放马解鞅。是时，白马辎重就道。诸将以为敌骑多，不如还保营。荀攸曰：“此所以饵敌也。如何去之！”绍骑将文丑与刘备五六千骑前後至。诸将复白：“可上马。”公曰：“未也。”有顷，骑至稍多，或分辎重。公曰：“可矣。”乃皆上马。时骑不满六百，遂纵兵击之，大破。
又曰：曹公既克邺，袁尚、熙遂奔辽东，众百数千。初，辽东太守公孙康恃远不服。曹公破乌丸，或说公遂征之，尚、熙可擒。公曰：“吾方使康斩送其首，不烦兵矣。”公引兵还，康果斩送尚、熙，传其首。诸将或问曰：“公还，而康斩尚、熙何也？”公曰：“彼素畏尚、熙，其急之则并力，缓之则相图，其势然也。”
又曰：曹公讨鲜卑，出卢龙，塞外道绝不通，乃堑山堙谷五百馀里，经白檀，历平冈，涉鲜卑庭，东陷柳城。未至二百里，虏乃知之。将数万骑逆军，登白狼山，卒与虏遇，众甚盛。公登高，观敌阵不整，纵兵击之，使张辽为先锋，虏大败之。
又曰：黄巾贼起，命将朱隽率兵讨之。贼帅韩忠据宛拒隽，隽兵少不敌，乃长围结垒起土以临城内，因鸣鼓攻其西南，贼悉众赴之。隽自将精卒五千掩其东北，乘城而入。忠乃退保小城，惶惧乞降。
又曰：曹公与袁绍相持官渡，绍遣将郭图、淳于琼、颜良等攻东郡太守刘延於白马，绍引兵至黎阳，将度河。曹公北救延。荀攸说曰：“今兵少不敌，分其势乃可。公到延津，若将度兵向其後，绍必西应之，然後轻兵袭白马，掩其不备，颜良可擒也。”公从之。绍闻兵度，即留分兵西应之。公乃引军兼行趣白马，未至十馀里，良大惊，来逆战。使张辽、关羽前登，击破，斩良。遂解白马围。
又曰：曹公击破马超，超走凉州。关中平，诸将或问曹公曰：“初，贼守潼关，渭北道缺，不从河东击冯翊，而反守潼关，引日而後北渡，何也？”公曰：“贼守潼关，若吾入河东，贼必引守诸津，则西河未可渡也。吾欲盛兵向潼关；贼悉南守，西河之备虚，故徐晃等得擅取西河；然後引军北渡，贼不能与吾争西河者，以有二将之军也。连车树栅，为甬道而南，既为不可胜，且以示弱。渡渭为坚垒，虏至不出，所以骄之也。故贼不为营垒而求割地。吾顺伪言许之，所以纵逸其意，使自安而不为备，因蓄士卒之力，一朝击之，所谓疾雷不及掩耳，兵之变化，固非一道也。
又曰：蜀关羽围曹公将曹仁於樊，又围将军吕布於襄阳，曹公遣将徐晃救仁。以羽难与争锋，遂前至偃城。晃诡道作都堑，示欲截其後，贼烧屯走。晃得偃城，两面连营，稍前，去贼围三丈所，未攻，贼围头有屯，又别屯四冢。晃扬声当攻围头屯，而密攻四冢。羽见四冢欲坏，自将步兵五千出战，晃击之，退走，遂追蹈与俱入围，破之，或自投沔水死。曹公令曰：”贼围堑鹿角十重，将军致战胜，今陷贼围，多斩首虏。吾用兵三十馀年，及所闻古之善用兵者，未有长驱径入敌围者。”
又曰：曹公征关中，进军渡渭。马超及韩遂数战，不许，因请割地。公用贾诩计，伪许之。韩遂请与公相见，公与遂交马语，移时不及军事，但说京都故旧，拊手欢笑。既罢，超等问遂：“公何言？”遂曰：“无所言也。”超等疑之。他日，公又与遂书，多所点窜，如遂改定者。超等愈疑遂。公乃与克日会战。先以轻兵挑之，战良久，乃纵骁骑夹击，大破之。遂、超走凉州。
</div>
    <div class="pagination">
<a href="太平御览_page219.html">上一页</a><span>...</span><a href="太平御览_page215.html">215</a><a href="太平御览_page216.html">216</a><a href="太平御览_page217.html">217</a><a href="太平御览_page218.html">218</a><a href="太平御览_page219.html">219</a><span class="current-page">220</span><a href="太平御览_page221.html">221</a><a href="太平御览_page222.html">222</a><a href="太平御览_page223.html">223</a><a href="太平御览_page224.html">224</a><a href="太平御览_page225.html">225</a><span>...</span><a href="太平御览_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
