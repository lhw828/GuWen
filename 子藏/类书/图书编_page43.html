<!DOCTYPE html>
<html>
<head>
    <meta charset="UTF-8">
    <title>图书编 - 第 43 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 43 页/共 220 页</h1>
    <div class="content">


　　娄宿总叙
　　娄三星曰天狱一曰宻官一曰国市一曰天庙库土星也主牺牲宗庙五祀苑牧故置天仓以飬之娄聚也又兴兵发将有聚众杀兵之事占之于娄其下九尺为日月五星中道星经曰娄天福禄车也万物之所藏收也娄星明则郊祀得礼天子有福多子孙天下臣子忠孝暗小失色则反是动揺则有聚敛暗则有主执命者就聚则国不安又曰娄星明则六乐和不明则反是娄主音乐动则欢娱音乐大盛若其星直则国必有执主之命者若金火守之则宫苑之内兵起日月食宫内乱金木火土犯凶水犯吉孛入兵起月晕两库各退左更五星在娄东山虞主知山林泽薮之事亦主仁智右更五星在娄星西牧师也主官养牧牛马亦主礼义金火守之山泽有兵其占两更同两更者秦爵名天仓六星在娄南舍谷所藏黄而大嵗熟西南三星曰天庾积厨粟之所也天将军十二星在娄北主武兵中央大星天之大将也外小星吏士也大将星揺兵起大将出小星不具兵起娄三星距中星去极七十五度半　左更五星距西南星去极七十六度半入娄宿四度半　右更五星距东北星去极七十五度入宿十四度　天仓六星距西北星去极一百四度半入奎宿十一度　天庾三星距中大星去极一百二十五度半入娄宿五度　天大将军十二星距大星去极六十度半入娄宿四度








　　胃宿总叙
　　胃三星曰大然曰天中府曰天仓库一曰宻宫金星也胃者五谷之府天下之厨藏主仓廪入藏积万物又主讨捕诛杀葅醢之事其南九尺为日月五星中途胃星明则仓库盈丰暗小则天下米贵仓库空上下失位星亡则大兵起移徙则仓粟耗散就聚则米贵民流动则有转输之事芒角其旁星众则粟聚小则粟散又云动有运事暗则凶荒若五星犯日月食孛后有灾天廪四星在昴南一曰天廥张衡云主积蓄黍稷以供享祀春秋所谓御廪也天囷十三星在胃南仓廪之属主给御粮也明而黄则嵗防变常色则不吉金火守之即灾起大陵八星在胃北主陵墓明而大或中星多则天下多死防或兵起天船九星在大陵北河居中一曰舟星主渡亦主水旱不在河中津河不通水泛溢中四星欲其均明则天下安否则兵若丧移徙亦然客彗出入为大水有兵大陵一星曰积尸明则人死如山张衡曰一名积廪积尸明而大或其傍星多则天下多死防或兵起若不见而暗皆吉火守则天下大哭泣天船中一星曰积水主水灾廥古外切库厩名
　　胃三星距西南星去极六十度半　天廪四星去极八十五度半入胃宿十二度　天囷十三星距大星去极九十一度半入胃宿六度半　大陵八星距大星去极五十四度入胃宿七度　天九星距大星去极五十四度半入胃宿十度　积尸一星去极五十五度入胃宿四度积水一星去极五十三度入昴宿初度





















　　昴宿总叙
　　昴七星曰旄头一曰天吞一曰天狱一曰天厨一曰天路水星也昴为天耳目又为白衣聚胡星也主兵丧口舌奏对主狱事其下九尺为五星中道二星为天街隂阳之所昴大星欲其明明则讼狱平国无佞臣天下安不明刑罚滥佞臣得志天下凶其六星不欲明明则天下受诛罚边兵多死星动则大臣下于狱天子信谗杀害忠良亦为白衣聚防明而数动则边兵大起其大星动若跳跃而他皆不动则兵欲侵边期一年不出一星不见为兵丧星明与大星等则天下大水七星皆明而黄则兵大起所以昴为兵之象也天之河一星在昴东皆黒星并主女人失福又曰天河主察山林妖变天隂五星毕柄西主从天子弋猎之臣预隂谋也不明则禁言漏泄天苑十六星在昴毕南如环状天子之苑囿养禽兽之所在也主马牛羊明则马牛羊盈稀则死蒭藁六星在苑西以供马牛之食也一曰天积天子之藏府也星盛则嵗丰稔稀则货财散张衡云不见则牛暴死火守之则火灾起卷舌六星在昴北天谗之外主言语以知谗佞张衡云主枢机曲而静则贤人用直而动则谗人得志卷舌移出汉则天下多佞言傍星繁则死人如岳天谗一星在卷舌中主医巫占与从官同砺石四星在五车北主磨砺锋刃明则兵起如常则吉金火及客星守之兵动
　　昴七星距西南星去极七十度　天阿一星去极六十六度入胃宿十度　月一星去极七十一度半入昴宿五度　天隂五星距西星去极七十五度半入胃宿七度　天苑十六星距东北星去极一百七度半入昴宿七度半　刍藁六星距西行中星去极一百八度入娄宿十一度　卷舌六星去极五十三度入昴宿初度　天谗一星去极六十一度半入昴宿半度　砺石四星距南第二星去极六十五度入昴宿六度















　　毕宿总叙
　　毕八星附耳一曰毕车主边兵弋猎田逰之事一曰天耳一曰天口一曰虎口一曰天独一曰天都主尉制四方一曰天空水星又曰天狱主司鬼方之动静察奸谋以备外患故直冲地之阳以为边方之故附耳以察不详又主街巷主隂雨天之雨师也其北上七尺为日月五星中道毕主山河以南中国地中国于四海内则在东南为阳昴之间为天街隂阳雨间之所分也毕为阳国昴为隂国毕左股大星曰天髙为边将主扫妖凶通外域星光大则天下和有逺夷来贡失常改色则边境乱国不宁耀芒则外国叛动揺则边将有急一星不见则为防为兵离徙则天下狱大乱就聚则令法酷不明则天下谋乱明而动则多雨附耳揺动则有国令角动则谗邪行兵大动明盛则边兵交战中国失势移徙则有乱臣在主侧附耳入毕口则天下有大变边地尤甚五车五星三柱九星共十四星在毕东北五车主天子五兵张衡云天子兵舍也西北曰天库主大白秦也次东北曰天狱主辰星燕赵也次东南星曰天仓主嵗星鲁卫也中央星曰司空主镇星楚也次西南星曰卿主火魏也五星有变各以其所主占之三柱一曰三泉一曰休一曰旗五星均明柱皆具即天下仓库实不具其国絶食兵且起五车三柱有变各以其国占之三柱出外兵出柱入兵入柱出一月米贵三倍饥一年两月米贵六倍饥二年出三月米贵十倍饥三年柱出不与天仓相近米谷运出千柱侧立尤甚火守之天下旱金入守兵起水入月晕不尔有赦天潢五星在五车中主河梁济渡之处不见则河梁不通咸池三星在五车西天潢南鱼囿也金火犯之则有大灾隋志云月五星天潢兵起道不通天下乱易政咸池明有龙随死虎狼害人兵起天闗闭芒角有兵五星守之贡人多死移徙若与五车合大将军被甲参旗九星在参西五车之间天旗也明而稀则边冦不动不然反是隋志云参旗一曰天旗一曰天弓主司弓弩之张变御难玉井西南九星曰九斿天子之旗也主边兵进退金火守之兵乱起天苑之南十一星曰天园植菓菜之所也曲而钩则菓菜熟不然则否毕八星距右股第一星去极七十五度　天街二星距南星去极七十一度入昴宿十度　附耳一星去极七十七度入毕宿三度　天节八星距北星去极八十度半入毕宿三度　诸王六星距西星去极七十度入毕宿三度　天髙四星距东去极七十四度半入毕宿六度　五车五星三柱九星距大星去极四十七度半入毕宿八度半　天潢五星距西北星去极五十八度入毕宿十一度　咸池三星距南星去极五十一度入毕宿十一度半　天闗一星去极七十一度半入觜宿初度　参旗九星距南第一星大星去极八十七度入毕六度　九斿九星距南星去极一百一十三度入毕十二度　天园十一星去极一百二十四度入毕宿五度














　　觜宿总叙
　　觜宿三星曰觜觿白虎之守也为三军之行军之藏府金星也主操旅收敛万物色赤则为刀钺斩刈之事一曰天货主货其北上三尺为日月五星中道内主梁外主巴汉此星明则天下大安五谷丰军有储移则君臣失位五星犯灾生孛客星犯灾兵起坐旗九星在司怪西北主别君臣尊卑之位明则国有礼暗则反是司怪四星在井钺前天地日月星辰禽兽虫蛇草木之变与天髙占同
　　觜三星距西南星去极八十二度半　坐旗九星距南星去极六十度半入参宿八度　司怪四星距西星去极七十一度入参宿六度半




















　　参宿总叙
　　参七星伐三星曰参伐十星为虎身伐为尾觜为首共为白虎主西方一曰大辰一曰天市一曰钟龙金星也亦曰铁主斩刈刑罚又为天狱主杀伐又为天尉主边城九泽及鲜卑等国七星为七将军其中三星横列为冲主车理前二大星曰左右股为左右肩为左右前将军后二大星一曰左右足右足为偏将军左足为后将军中三星为三将军也七星觜举边兵其左肩觜三尺为日月五星中道七星皆明天下兵精暗小则将弱芒角大挥张赤挥旁豹则三军骇动天子躬甲一日将出征揺动则边有急无光则国欲改军参差不常则君任不忠臣有外谋大而动则大将执权天下易政就聚则大将诛细则天下兵不精移徙则大将逐所以各星皆不欲其动也金火来守则国易政兵起灾生日月则田荒米贵土星犯灾甚玉井四星在参西右下水象也屏二星在玉井南屏风客星入四足出大疾人亦多死不见则国内寝疾玉井东四星曰军井军之井也军井未达将不言渴名取此也又曰主军营之事天厠四星在屏东溷主天下疾病黄吉青赤白凶不见与屏同天屎一星在厠南色黄则吉他皆凶
　　参十星距中星西第一星去极九十二度半　玉井四星距西北星去极九十八度少入毕宿十一度半天屏二星距南星去极一百一十五度入毕宿十三度半　军井四星距西南星去极一百五度半入毕十四度　天厠四星距西北星去极一百一十八度半入参宿二度　屎一星去极一百一十五度入参宿三度半



</div>
    <div class="pagination">
<a href="图书编_page42.html">上一页</a><span>...</span><a href="图书编_page38.html">38</a><a href="图书编_page39.html">39</a><a href="图书编_page40.html">40</a><a href="图书编_page41.html">41</a><a href="图书编_page42.html">42</a><span class="current-page">43</span><a href="图书编_page44.html">44</a><a href="图书编_page45.html">45</a><a href="图书编_page46.html">46</a><a href="图书编_page47.html">47</a><a href="图书编_page48.html">48</a><span>...</span><a href="图书编_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
