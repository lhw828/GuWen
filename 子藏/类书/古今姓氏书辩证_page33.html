<!DOCTYPE html>
<html>
<head>
    <meta charset="UTF-8">
    <title>古今姓氏书辩证 - 第 33 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今姓氏书辩证 - 第 33 页/共 54 页</h1>
    <div class="content">　　散宜
　　古今人表帝尧妃女皇散宜氏女也后有散宜生为周文王臣佐武王定天下
　　罕夷
　　元和姓纂曰晋大夫罕夷之后误矣谨按罕氏名夷子孙何至兼其祖之姓名以为复姓况后世未尝有罕夷氏则姓纂援据误矣窃意元和中置局讨论容有诸儒臆説聚于其中而当时官长见简牍繁穰不暇一一刋正谨一洗之无使后世转失其真而姓氏讫无全书也
　　罕开
　　虏姓
　　二十四缓
　　缓
　　魏官氏志有如稽氏后改为缓氏如稽一作缓稽
　　防
　　音院唐时荆州多有此姓也
　　晥
　　姓解曰音缓
　　琯【音管】
　　出纂文要
　　满
　　魏有满宠为州刺史生太尉翼翼生奋字武秋晋尚书令世为山阳昌邑人墓在济州金乡分为二族曰南满北满云
　　二十五澘
　　阪上
　　元和姓纂曰上党屯留人其先居阪上因氏焉晋恵帝时有殿中将军阪上嚣
　　二十六产
　　简
　　元和姓纂曰晋大夫狐鞠居食采续邑号为简伯误矣师父鞠居皆春秋时人而师父在前已为简氏
　　二十七铣
　　铣
　　出姓苑
　　扁
　　姓解曰音卞庄子有扁子为孙休师
　　二十八狝
　　衍
　　出姓苑
　　展
　　出自姬姓鲁孝公之子字子展其后有夷伯夷伯孙无骇为鲁司空隠公命以王父字为展氏
　　遣
　　出姓苑
　　蹇
　　九辇切宋成都双流蹇氏周辅字磻翁歴度支副使寳文阁待制户部侍郎知开封府中书舎人刑部侍郎终朝请大夫知庐州为人深文刻核喜言利故老云尝改盐法病民东南大穷几至于乱有传二子逢辰屯田员外郎序辰亦为三司副使　懐安金水蹇氏翔生逢逢生绶官朝奉郎绶生汝明绍兴四年进士
　　单
　　出自姬姓周成王封少子臻于单邑为畿内诸侯因氏焉春秋时有单伯曰襄公顷公献公成公穆公武公平公皆为天子卿士裔孙庄后汉济隂太守因家焉防稽太守长沙侯熈又徙山阳宋徳安单氏恵连生熈及煦煦字孟阳犯庙讳以字称光禄卿有傅又驾部员外郎从化孟阳生沨朝议大夫沨生孝择宣和六年进士
　　辩
　　出姓苑
　　隽
　　案后汉马援征五溪蛮军次下隽有壶头与充两道可入注曰下隽县名属长沙县故城今辰州沅陵县隽音字兖反详此即或有上隽下隽二邑不疑之先以邑为氏
　　免
　　出自卫卿免余之后以王父字为氏
　　蜎
　　已见下平声一先广韵收入此韵今两存之
　　葂
　　出姓苑【案广韵无此字海篇莬字通作葂音免今附入狝韵】
　　鴘
　　出姓苑
　　辗迟
　　后魏官氏志辗迟氏后改为展氏
　　二十九篠
　　缴
　　神宗朱墨本第六十三卷三月戊午以左班殿直缴顺为东头供奉官
　　蓼
　　蓼出自偃姓臯陶庭坚之后封国于蓼楚灭蓼子孙以国为氏
　　鸟洛
　　元和姓纂曰伯益仕尧有养鸟兽之功赐姓鸟洛氏支孙又以路洛为氏史记曰大费子太亷为鸟俗氏俗误作洛
　　三十小
　　肁
　　与肇同亦作兆战国防赵将军肁贾之后
　　赵
　　赵氏本与秦同祖出自颛帝髙阳氏裔孙曰女修女修织鸟堕卵女修吞之生子大业大业娶少典之子曰女华女华生大费与禹平水土功已成帝锡圭禹受命曰非我能成亦大费为之辅于是帝舜曰咨尔费赞禹功其赐尔皂斿尔后嗣将大出乃妻之姚姓之玉女大费拜受佐舜调驯鸟兽多驯服是为柏翳生大亷大亷四世孙仲衍鸟身人言为帝太戊御世有功以佐商国遂为诸侯仲衍四世孙仲潏生蜚亷蜚亷生季胜季胜生孟増孟増幸于周成王生卫父卫父生造父造父为穆王御日驰千里攻徐偃王大破之以功封赵城子孙氏焉其地河东永安县是也造父已下六世至奄父号公仲为周宣王御脱王于千畆之战奄父生叔帯叔带以周幽王无道去周仕晋文侯始建赵氏于晋国五世孙夙晋献公戎御赐采邑于耿今河东皮氏县耿郷是也夙弟衰字子余【原按赵安仁欧阳修等皆云夙生共孟共孟生衰误矣杜预注左传曰赵衰者献公戎御道夙之弟今详春秋闵公二年夙为戎御以灭耿僖公四年文公重耳奔蒲则夙为衰之兄明甚必夙諡共孟衰谥成季也】骊姬之乱从公子重耳奔翟翟人伐廧咎如得二女隗氏纳诸重耳重耳以叔隗妻衰生盾衰从重耳亡于外十九年遂得晋国立为晋文公文公以衰为原大夫升为上卿任以国政又以女妻衰生原叔同屏季括楼季婴齐衰卒諡成子国人并字与諡称之谓之成季子盾嗣盾字孟嗣父为卿諡宣子盾卒子朔嗣朔娶晋成公女生武朔卒諡庄子屠岸贾之难朔客公孙杵臼及其友程婴得朔遗腹子匿之既长从其母姬氏育于公宫其后晋景公疾卜之曰大业之后不遂者为祟以问韩厥厥知赵孤在乃曰大业之后在晋絶其祀者其赵氏乎成季之勲宣孟之忠而亡其后为善者其惧矣景公乃立赵武而反其田邑武平公时为正卿有令名以主诸侯诸侯不敢名而字之曰赵孟赵孟卒諡文子文子生景子成成生简子鞅鞅生襄子无防襄子之子献侯浣始以周天子命与韩魏三分晋地恭侯卒子成侯种立成侯卒子肃侯立肃侯子武灵王生恵文王何恵文王生孝成王丹孝成王生悼襄王偃偃生幽缪王迁迁八年秦并六国赵人立迁兄嘉为代王后降于秦秦使嘉子公辅主西戎西戎懐之号曰赵王世居陇西天水西县至汉京兆尹广汉之后居涿郡代逾千祀而僖祖皇帝生焉臣闻之太史氏曰僖祖立道肇基积徳起功懿文宪武睿和至孝皇帝生于涿长于燕歴永清文安幽都三县令生顺祖恵元皇帝累官兼御史中丞赠右骁卫将军实生翼祖简恭睿徳皇帝厯营蓟涿三郡刺史生宣祖昭武睿圣皇帝赠太尉宣祖五子长邕王光济次太祖皇帝次太宗皇帝次秦王廷美次防王光赞太祖启运立极英武睿文神徳圣功至明大孝皇帝二子长魏懿王徳昭次楚康恵王徳芳生名连惟字惟字生名连从字及守字从字守字生名连世字世字生名连令字令字生名连子字子字生名连伯字伯字生名连师字师字生名连希字太宗至仁应道神功圣徳文武睿烈大明广孝皇帝九子长汉恭献王元佐次昭成太子元僖次真宗皇帝次鲁恭靖王元份次陈文恵王元杰次韩恭懿王元偓次蔡恭恵王元偁次吴恭肃王元俨次代国公元亿鲁恭靖王后封商王生濮安懿王安懿王生舒王宗懿康王宗朴昌王宗晟懐王宗晖樊王宗辅建王宗荩信王宗治萧王宗慱彭王宗衮崇王宗瑗襄王宗愈袁王宗胜景王宗汉陈韩蔡吴代五王生名连允字允字生名连宗字宗字生名连仲字仲字生名连士字士字生名连不字不字生名连善字善字生名连汝字汝字生名连崇字秦悼王廷美十子曰髙宻郡王徳恭字复礼广平郡王徳隆字日新頴川郡王徳彛字可乆广陵王徳雍保平军节度使徳钧字子正忠正军节度使徳钦字丕从金城侯徳润字温玉申王徳文姑臧徳愿字公谨武昌军节度使徳存字安世十子生名连承字承字生名连克字克字生名连叔字叔字生名连之字之字生名连公字公字生名连彦字彦字生名连夫字真宗膺符稽古成功让徳文明武定章圣元孝皇帝六子曰温王禔次悼献太子祐次仁宗皇帝次昌王祗次信王祉次钦王祈仁宗体天法道极功全哲神文圣武睿徳明孝皇帝四子周懐靖王昉后封褎王唐悼穆王昕后封豫王燕悼懿王曦后封鄂王次英宗皇帝英宗体干膺厯隆功盛徳宪文肃武睿神宣孝皇帝六子长神宗皇帝次润王顔次嘉王頵次益王次岐王頵次吴王颢五王生名连孝字孝字生名连安字安字生名连居字居字生名连卿字神宗体元显道法古立宪帝徳王功英文烈武钦圣仁孝皇帝十四子曰成王佾恵王仅唐王俊襄王伸冀王僩哲宗皇帝次豫王价徐王倜陈王佖沂王伟次徽宗皇帝次燕王俱楚王似越王偲哲宗宪元继道世徳功钦文睿武齐圣昭孝皇帝一子越王茂册赠太子徽宗圣文仁徳显孝皇帝子长孝慈渊圣皇帝次衮王柽郓王楷荆王楫肃王枢景王杞济王栩益王棫次钦宗皇帝次邠王材祁王模莘王植仪王朴徐王杕沂王防定王栱和王榛信王栻汉王椿安康郡王楃广陵郡王楗陈王机相国公梃建康郡王楧嘉国公椅温国公栋泾王橞仪国公桐昌国公柄原王枞余未出阁扶风赵氏出自天水汉中大夫禹之后徙焉　河
　　间赵氏与涿郡同出汉京兆尹广汉支孙居頴州徙河东蠡吾县又徙河间　酒泉赵氏其先因官于酒泉者自天水徙焉隋武侯将军才即其后　陇西天水赵氏公辅十二世孙融字长后汉右扶风大鸿胪七世孙瑶后魏河北太守瑶曽孙干赞仕隋为幽州刺史阳武公生元极唐忻州刺史元及生仁本相髙宗二子谊司仆少卿諌左羽林将军谊生道先蒲州録事参军道先生憬字退翁相徳宗憬四子宣亮全亮元亮承亮天水之族又有賔生英特英特生叔文三世为忠武军牙将叔文生犫昶珝保陈州抗巢贼有功兄弟继为忠武军节度使犫同平章事赠太尉昶亦赠太尉珝赠侍中犨二子麓梁列卿霖梁驸马都尉租庸使户部尚书珝子糓梁宣徽北院使　新安赵氏后徙京兆奉天向乐令徳暠生景旦普安令景旦生唐城平令漼然漼然生植字道茂岭南节度使检校工部尚书谥简生下邽尉公仪及遵约仁约存约从约滂存约兴元节度判官二子隠字大隠相懿僖二宗隲字元华州刺史隠三子光逄字延吉唐太常卿梁司徒平章事光裔相后唐庄宗光嗣南汉刘防宰相光逄生熈字绩臣梁諌议大夫光裔二子损益损二子承逊承谠隲生光逺从约二子防蕴防生昌龄滂字思齐三子峻字义山崇字为山御史大夫太子少保峋字徳山　炖煌赵氏又曰张掖赵氏其先自天水徙居隋鹰府郎将子迁生监察御史武盖武盖生彦昭字奂然相唐中宗　金城赵氏中山曲阳赵氏南阳县赵氏长平赵氏汲郡赵氏皆与天水同祖　华隂赵氏五代江陵县丞生孺秘书省正字孺生居晦居晦生莹字元晖晋宰相二子易则易从易则晋刑部郎中　蔡州赵氏唐末淮安王徳禋生凝及明徳諲凝皆为襄州节度使明字賛尧荆南留后奔王建为工部尚书以清白著名后汉蜀郡太守赵温别部司马赵瑾越骑校尉赵代汉阳太守赵博武威太守赵冲及子义阳亭侯恺并见西域羌传酒泉庞涓母赵名娥复父讐州郡表其闾犍为盛道妻同郡赵氏女字瑗姜西魏八柱国家一曰赵贲又赐清河公赵肃姓乙弗隋初复旧孙宏智事唐
　　蟜
　　古无蟜氏出于蟜牛之后而郑公孙虿字子蟜考其世在蟜固前恐固乃虿孙以字为氏
　　小王
　　晋大夫小王桃甲之后邵氏以小为少误矣
　　扰龙
　　元和姓纂曰刘累之后汉有侍御史扰龙羣又扰龙宗为侍御史诣董卓白事不解劔卓挝杀之
　　赵阳
　　潜夫论卫公族有赵阳氏公子赵阳之后也
　　三十一巧
　　佼
　　后汉刘永传更始拜西防贼帅佼彊为横行将军注曰佼音绞又曰周原伯佼之后见盖延传
　　绞
　　元和姓纂曰左传有绞国在随唐之南以国为氏
　　鲍
　　出自姒姓夏诸侯国子孙氏焉裔孙叔牙相齐桓公名显诸侯谥曰共曽孙牵曰鲍庄子国曰鲍文子国孙鲍牧皆齐卿牧之家臣曰差车鲍防其族仕晋者曰鲍癸汉元光七年鲍敞问雨雹及隂阳事于董仲舒见西京杂记其后鲍氏居东海剡县鲍宣生永永生昱三世为司校尉宣不屈王莽而死光武甞令贵戚敛手以避二鲍即永也
　　鲍爼
　　代北姓














<子部,类书类,古今姓氏书辩证>
　　钦定四库全书
　　古今姓氏书辩证卷二十六　宋　邓名世　撰
</div>
    <div class="pagination">
<a href="古今姓氏书辩证_page32.html">上一页</a><span>...</span><a href="古今姓氏书辩证_page28.html">28</a><a href="古今姓氏书辩证_page29.html">29</a><a href="古今姓氏书辩证_page30.html">30</a><a href="古今姓氏书辩证_page31.html">31</a><a href="古今姓氏书辩证_page32.html">32</a><span class="current-page">33</span><a href="古今姓氏书辩证_page34.html">34</a><a href="古今姓氏书辩证_page35.html">35</a><a href="古今姓氏书辩证_page36.html">36</a><a href="古今姓氏书辩证_page37.html">37</a><a href="古今姓氏书辩证_page38.html">38</a><span>...</span><a href="古今姓氏书辩证_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
