<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 87 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 87 页/共 320 页
  </h1>
  <div class="content">
   总管一【副总管以下附】
　　増文献通考曰魏黄初始置都督诸州军事后周改都督诸军事为总管武帝时以王谦为益州总管总管之名始此隋文帝以并益荆四州置大总管其余总管府置于诸州列为上中下三等加使持节帝改帅都督为旅帅唐诸州复有总管亦加使持节武徳初邉要之地亦置宋朝马歩军都总管以节度使充副总管以观察以下充有止一州者有数州为一路者有带两路三路者或文臣知州则管勾军马事旧相重臣亦为都总管咸平发三路都总管景徳诏鎭定两路并为一路诸路并去行营之名止为驻泊总管庆厯三年诏近分陜西縁邉为四路各置经略安抚招讨等使自今路分总管钤辖以上许与都总管司同议军事路分都监以下并聼都总管等节制违者以军法论七年析河北四路各置都总管一员如无事止以安抚使总制诸路八年诸州部署并改总管副总管建炎元年李纲言守备当于沿河沿淮沿江置帅府要郡以控扼其帅府文臣一员带安抚使马歩军都总管武臣一员充副总管改路分为副总管遇朝廷起兵则副总管为帅副钤辖都监各以兵从出聼其节制正官愿行者聼绍兴二年诏郡守臣罢带兵职诸路副总管可依旧改充路分钤辖五年诏两淅江南荆湖福建广东可依三路置总管于帅府七年淮东置总管十二年诸路并置州总管一员宋初以朝官及诸司使以上充或一州或一路或两
　　路三路亦有无都字者嘉祐诏内臣为钤辖都监者逐路止置一员祖宗时不常置成都大府帅臣第带兵马钤辖而两武臣之为钤辖者与钧礼建炎三年诏要郡守臣兼兵钤辖以武臣为之副改诸路都监为副钤辖绍兴三年守臣罢兼兵职副钤辖改为路分都监而帅府如故其后益泸夔广桂五州牧皆以都钤辖为称而江西赣州以多盗其守臣亦带江西兵马钤辖二十八年鎭江府守杨揆请添鎭江州钤辖从之淳熈间诏诸路训练路钤并要年六十以下曾经从军有才武人充绍熈初诏杂流出身不得注路分州钤都监専注才武及曾任主兵官之人　宋兵马都监有路分掌本路禁旅屯戍邉防训练之政令以肃清所部建炎三年以要郡守臣带本路兵马都监武臣一员充副都监绍兴三年罢守臣兼兵职而副都监如故州都监则以大小使臣充掌夲城屯驻兵甲训练差使之事兼在城廵检资浅为监押　宋有沿邉溪洞都廵检或蕃汉都廵检或数州数县管界或一州一县廵检掌训练甲兵廵逻州邑擒捕盗贼事又有刀渔船战棹廵检江河淮海置捉贼廵检及廵马递铺廵河廵捉私茶盐等中兴后凡沿江沿海皆置廵检一员又置都廵检以总之聼州县守令节制　续文献通考曰明在外府州县于闗津要害处设廵检一员从九品　又曰辽都总管之职北面有东路兵马都总管府其官曰东路兵马都总管曰同知东路兵马司南面五京各有都总管府官曰某京都总管知某府事曰同知某府事有诸军兵马都总管府有归圣军兵马都总管府官曰某兵马都总管曰某兵马副总管曰同知某兵马事曰某兵马判官又有南京兵马都总管府与五州都总管府山后五州都总管府兴宗重熈四年改南京总管府为元帅　金天防六年伐宋毕诏还西南西北二帅以鎭方面诸路各设兵马都总管府海陵天徳二年八月诏改诸京兵马都部署司为本路总管府又以婆速路统军司为总管府正六年海陵南伐置三十二总管诸总管府节镇兵马司都指挥使一员副指挥使二员指挥使一员军使一员总管而下诸府鎭有都军司设都指挥使一员　元立都总管府与总管府各因其所司之事为名皆无典兵之责设官秩髙者三品或四品卑者五品六品　明制兵民钱粮俱统于布按都司及府州县以上总管等官俱不设
　　总管二
　　增辽东献俘　定襄制敌【事文聚曰李勣为辽东道行军大总管率兵二万执高藏男建等诏勣献俘昭陵　又曰唐裴行俭为定襄道行军大总管讨突厥行俭曰以谋制敌可也因诈为粮车伏壮士又伏兵踵其后敌果掠车壮士突出伏兵至杀获防尽】　箭定天山　俘灭三国【又曰唐薛仁贵副郑仁防为铁勒道行军总管九姓众十余万来挑战仁贵发三矢杀三人敌气慑皆降军中歌曰将军三箭定天山将士长歌入汉闗又曰苏烈为神丘道大总管讨百济俘其王义慈等所灭三国皆生执其王】　战俘名王　战获乗马【又曰李大亮为河东道大总管出北道与敌遇蜀浑山大战破之俘其名王　又曰襄邑王神符迁并州总管颉利可汗盗邉神符与战汾东斩级五百获马二千及战沙河获颉利逹官得可汗所乘马及铠】　霹雳域内　蹀血邉庭【又曰唐长孙晟为秦川道行军总管出讨突厥晟斩千余级有逹官来降言突厥大畏长孙总管闻其弓声谓为霹雳见其走马称为闪电晋王笑曰将军震怒威行域内　又李靖为定襄道行军大总管率劲三千由马邑趣恶阳岭颉利可汗大惊太宗曰靖以三千蹀血邉庭遂取定襄古未有軰定澡吾渭水之耻矣】诏召入朝　先登报国【又曰泉男生授平壤道行军大总管兼持节安抚大使举】
　　【哥勿南苏仓岩等城以降帝命舍人李防绎就军慰劳赐袍带金扣七事明年诏召之入朝所过州县舍作歌吹右羽林将军李同以飞迎宠　又曰唐张士贵贞观中为龚州道行军总管太宗以其冒矢石先登劳之曰尝闻以忠报国者不顾身于公见之】　锐士冞入　全军独归【又曰侯君集李靖讨吐谷浑以君集为碛石道行军总管君集曰王帅已至贼不据险天赞我也若以精兵掩不备必有大利靖然其计简锐士约赍冞入大战破之　又曰李靖为行军总管以江淮兵万人屯大谷时诸将多败独靖全军归俄权检校安州大都督】　燕逹战功　狄青材勇【又曰熈宁五年以燕逹权发遣环庆路驻泊总管掌州之役逹有战功故自钤辖躐迁总管　又曰狄青为泾原路兵马副总管上嘉其材勇欲一见之诏令入朝防防逼平原乃令亟往泾原俾图像以进上曰朕之闗张也于是有狄万人之称】上言耶律患　请持夏国臂【又曰天圣七年刘平授忻州团练使属上封事】
　　【言赵元昊连姻耶律必为邉患授邠寕环庆副总管遣中人就赐黄金噐　又曰种子谔李宪措置熈河邉事子谔鄜延路副总管秉常为母所囚子谔入对大言曰夏国无人秉常孺子臣请持夏国臂而来神宗壮之】
　　总管三
　　增击下十城【事文聚曰李大亮擢金州总管府司马王洪烈据襄阳诏大亮安抚樊邓因图之进击下十余城】　进拔八城【又曰盖苏文死男生为弟所逐使子诣阙降乃拜契苾何力为辽东道行军大总管安抚大使经略之副李勣同趋髙丽勣已拔新城乘胜进拔八城引兵还与勣防何力率兵五十万先趋平壤掳其王以献】　玺书襃劳【又曰马耆王叛郭孝恪请击之即拜西川道行军总管率歩出银山道夜袭破之帝悦降玺书褒劳】　金瓶赐劳【又曰秦叔寳事秦王府拜马军总管战羙良川破尉迟防有功帝赐以黄金瓶劳之曰卿不恤妻子而来归我且又立功使朕可食当割以啖尔况子女玉帛乎】　札授方略【又曰淳化时以参政赵昌言为川陜两路兵马都总管太宗以蜀防尚有残孽会昌言安抚招讨仍赐御札数幅丁寕授以方略委任雄盛】　御赐秘略【又曰景祐四年以御制神武秘畧赐防邉总管钤辖每得代更相授之】　当今名将【又唐太宗曰当今名将惟李勣薛万彻江夏王道宗而已贞观二十二年以青丘道行军总管伐髙丽防其城】　任以藩丘【又曰唐髙祖诏黎州总管曹国公徐世勣本自黎阳拥徒归顺任以藩岳成效克彰】　李衍赐锦帛【册府元曰李衍为义州刺史从韦孝寛镇玉壁城数与贼战齐平以军功进授大将军赐杂防三百匹王谦作乱髙祖以衍为行军总管讨平之进位上大将军赐缣二千匹开皇元年又以行军总管征叛蛮平之进位柱国赐锦帛二千匹大举伐陈又授以行军总管】　义臣赐御甲【又曰杨义臣髙祖仁夀初拜为朔州总管赐以御甲】　王入淮口【又曰王髙祖时为上大将军陈将吴明彻入防吕梁徐州总管梁士彦与战不利乃退保州城明彻遂堰清水以灌之列船舰于城下以图攻取诏以为行军总管赴救潜于清水入淮口多大木以铁鎻贯车轮横截水流以断其舩路方欲宻决其堰以毙之明彻知之乃破堰而退冀乘决水之势以得入淮比至清口川流已阔水势亦衰舩舰并碍于车轮不复得过因围而蹙之明彻及将士三万余人并噐械辎重并被俘获】　仲文出汉口【又曰于仲文开皇中为柱国将军伐陈之役拜行军总管以舟师自章山出汉口陈郢州刺史荀法尚等请降秦王俊皆令仲文以兵纳之】　李金才破突厥【又曰李金才为杨素行军总管破突厥于纳逺川进位大将军】　韩僧夀破突厥【又曰韩僧夀仕周为中旅下大夫髙祖得政从韦孝寛平尉迟逈毎战有功授大将军至髙祖开皇中检校灵州总管事从杨素击突厥破之】
　　总管四
　　增诗唐李乂奉和幸望春宫送朔方大总管张仁亶诗曰邉郊草地腓河塞有兵机上宰调梅寄元戎细栁威虎东道出鹰隼北庭飞玉匣谋中野金舆下太微投醪衔饯酌缉衮事征衣勿谓公孙老行闻奏凯归　刘宪奉和圣制幸望春宫送朔方大总管张仁亶诗曰命将择耆年图功胜必全光辉万乘饯威武二庭宣中衢横鼓角旷野蔽旌旃推食天厨至投醪御酒凉风过凤苑杀气下鸡田分阃恩何极临岐动睿篇　苏颋奉和圣制幸望春宫送朔方大总管张仁亶诗曰北风吹早雁日夕渡河飞气冷葭应折霜明草正腓老臣帷幄算元宰庙堂机饯饮回仙跸临戎觧御衣军装乘晓发师律春归方伫勲庸盛天辞降紫微　郑愔奉和幸望春宫送朔方大总管张仁亶诗曰御跸下都门军麾出塞垣长杨跨武细栁接戎轩睿曲风云动邉威鼓吹喧坐帷将阃外俱是报明恩　元赵孟頫送吴思可总管汀州诗曰七闽南去路﨑岖五马承恩出帝都地气喜闻今有雪民生宁似昔无襦山城酒羙倾鹦鹉雨馆春深聼鹧鸪他日相思应怅恨离筵不忍赋骊驹又赠托克托穆尔总管诗曰将军铁马拥雕弓壮岁分符镇越中山水多情留贺监儿童拍手爱山公紫髯似防君犹壮白髪如丝我已翁説礼敦诗殊不忝看君真有古人风
　　都统一【副都统统制附】
　　增文献通考曰晋孝武帝太元十九年有河西大都统唐天宝末置为天下兵马元帅都统朔方河东北平卢节度使都统之名始于此乾元元年户部尚书李峘除都统淮南江东西节度使宣慰观察处置等使都统之官始于此唐置或总五道或总三道上元末省大中后讨徐州以康成训讨黄巢以荆王铎为都统黄巢之难置诸道行营都统掌征伐兵罢则省虽总诸道兵马不赐旌节宋朝诸军都统制者自渡江已前亦有之然未为官称盖是时陜西河东三路皆以武臣职髙有智畧者为马歩军副都总管遇出师征讨则加以都统制军马之名犹今节制军马之非有司分也建炎元年置御营司遂擢王渊为都统制都统制名官自此始大槩南渡置统制一则兵兴称谓不一诸路起兵有自称统制者州县管押勤王兵者亦有称统制者诸道都总管及诸司便宜差统制者建炎初并罢惟中都主兵朝廷差充统制者仍旧绍兴初诸大将改为行营五防军四年吴玠升宣抚副使其弟为右防军都统制十一年韩世忠张浚岳飞除枢宻使副使罢宣抚司其统领将副并改充御前隶枢宻院各带御前字入衔其兵马就令所部统制官节制而都统皆以屯驻名冠军额之上独川陜如故恩数畧视三衙权任在帅臣之右官卑者称副都统制设属有计议机宜干办公事准遣十九年汉沔两大将改为御前诸军璘称利州西路驻劄御前诸军都统制政称利州东路驻劄御前诸军都统制郭浩时已死故金州无都统制但以知州兼节制嘉定初蜀叛旣平安丙又奏分兴州十军为沔利三军沔州除都统制利州除副都统制矣　唐兴元中置副都统宋绍兴中亦有副统制隆兴二年诏应诸军副都统制并罢乾道三年五月上谓宰执曰朕欲江上诸军各置副都统制一员令兼领军事岂惟储他日统制亦使主将有所顾忌于是以郭则为镇江副都统制张荣为建康副都统制三省枢宻院定制云已复置在外副都统制裨賛主帅商议军事觉察奸弊所有本司文字与都统连衔调发军马并听都统指挥月旦亦许上表平江许浦水军乾道间置副都统以领之　统制统领官三衙及御前军将佐也祖宗时禁兵但以路分都监等领之渡江后大军又有统制同统制副统制统领同统领副统领等其下乃有正将副将准备将之名　续文献通考曰辽北面行枢宻院下有都统所其官曰监军曰行军诸部曰监战曰行军都统曰行军副都统曰行军都监其分列有行军都押司官曰都押曰副押有行军都部署司有左翼军都统所有右翼军都统所有中军都统所有御营都统所其远探军曰小校曰拽剌其曰侦曰人曰拽刺有东征都统所亦号东面行军都统所有号东路行军都统所有东征统军司有东征先锋使司盖皆为髙丽而设也有南征都统所亦号南面行军都统所有南征统军司有南面行营总管府有南面行营都部署司有河南道行军都统所盖皆为宋而设也外此又有北道行军都统所有东北面行军都统所有西北面行军都统所有西南面行军都统所其设官皆同　金国元年置南路都统司以讨张彀天辅五年袭辽主始有内外诸军都统之名时以奚未平又置奚路都统司后改为六部路都统司以遥辇九营为九明安隶焉与上京及泰州凡六处置毎司统五六万人又以渤海军为八明安凡明安之上置军帅军帅之上置万户万户之上置都统天会元年以袭辽主所立西南都统府为西北西南两路都统府后伐宋更为元帅府即此也十年改南京都统司为东南都统司治东京以镇多髙丽后又置统军司于大名府天德二年罢大名统军司而置统军司于河南山西陜西三路以元帅府都监监军为使分统天下之兵又改乌尔古徳哷勒统军司为招讨司以布琳路统军司为总管府正隆末复陞陜西统军司为都统府又设三道都统制府及左右领军大都督将三十二总管以伐宋大定五年复罢降为綂军司元光时招义兵以四万户为一副统两副统为一都统　元以其事分于元帅大都督而都统之名不立　明不设
　　都统二
　　增出镇河中【事文聚曰郭子仪上元初诏为诸道兵马都统令率诸镇之师抵范阳诏下为鱼朝恩所沮永泰元年以子仪都统河南节度使行营出镇河中】　荡涤羣宼【又曰干符中黄巢掠江淮宰相王铎曰臣忝宰相在朝不足分陛下忧愿自率诸军荡涤羣寇乃拜守司徒平章事荆南节度使诸道行营兵马都统】　和尚原战【又曰张忠献公浚乌珠欲窥蜀浚令陜西都统制吴玠于凤翔府之和尚原诱致其来乌珠引众来犯玠与战乌珠中箭而遁俘其将英格贝勒及首领三百甲其众损者过半】　大人洲战【又曰李显宗时金主亮来犯公以池州都统移军舒城除御营先锋都统制堠报兵渡淮公领赵康年等与战于大人洲首挫其锋乘胜掩击敌军溺死者千余人】　立功取节钺【又曰贼众刘猊次于濠寿之间张俊拒之诏并以淮西军属俊沂中为张浚统制官浚遣沂中至泗州与俊合且使谓之曰上待统制厚宜及时立大功取节钺或有差跌浚不敢私】　破贼复江州【又曰和义杨郡王沂中传李成叛江南招讨使张浚议所以破贼王时为右军统制官遂由上流径絶生米渡出贼不意遇其先锋击退之贼将马进锐卒数万来犯浚率歩兵攻其前沂中乃将卒与神武后军统制陈思防出山后夹击乃大破之遂复江州】
　　都綂三
　　增诗唐韩愈次潼闗上都统相公诗曰暂辞堂印执兵权尽管诸军破贼年冠盖相望催入相待将功德格皇天　耿纬上裴行军都统诗曰边尘已灭天山外闭阁阴阴日复曛枥上骅驑嘶鼔角门前老将识风云旌旗四面髙秋见丝竹千家静夜闻莫道古来多计策功成惟有李将军
　　增制唐常衮授王缙侍中兼河南都统制曰具官王缙有髙妙之行有达之识学该古训文正国风梦帝赉予济川用汝百揆时叙四维克张累陈造之言弥契沃心之道濵海之右自河而南王旅攸同戎车殷会监于方伯之国利用建侯之司大将息人予有御侮镇汉沔淮徐之地统齐梁鲁郑之军总制髙牙纪纲羣帅七伐四征之策成一匡九合之功式遏外虞厎绥多难将授铜符之律爰咨闼之谋往哉汝谐无替朕命陆贽授刘洽检校司空充诸道兵马都统制曰论道经邦允归硕望建牙统众必借雄才中外具瞻安危注意今以二柄委之元臣具官刘洽秉志端亮饬躬简俭博厚足以容众和易足以长人纯孝荣亲尽忠事主分我阃寄殿予大藩扼制淮彞保障楚甸控引漕挽委输京师予嘉乃懋勲亮乃贞节用锡丕命俾扬王休燮賛三台纪纲羣帅式是大任尔惟钦哉　白居易授范希朝京西都统制曰具官范希朝忠贞勤俭以为质惠和智勇以为用一代名将三朝信臣朕以西边列镇三四若有总统则易成功思得良帅有威名者并防诸将岁一廵边乘秋顺令扬其威武则南牧之马引弓之人知我有备不战而去谁可任者无如希朝以尔功在疆场名闻戎惟实与声皆副是今拜尔为大将尊尔为司徒节制进退一令谘禀倚望如右可不慎欤
　　总兵一【副总兵以下附】
　　增续文献通考曰明初凡天下要害处所専设官统兵镇戍其总镇一方者曰镇守独守一路者曰分守独守一城一堡者曰守备有与主将同处一城者曰协守又有备倭提督提调廵视等名其官称挂印专制者曰总兵次曰副总兵曰参将曰游击将军旧制俱于公侯伯都督都指挥等官内推举充任其镇戍地方或遇事增添改革俱本部奏请定夺　治平纂曰明制凡有事征伐则命总兵佩将印领之旣旋则上所佩将印于朝明会典曰凡号令总兵官告都指挥都指挥告指挥
　　指挥告千户千户告百户百户告总旗总旗告小旗小旗告军士
　　总兵二
　　增诗明胡应麟寄戚总戎诗曰闻道嫖姚将提兵大漠间旌旂行汉壁鼓吹出秦关白日双雕下黄云万闲时同投笔吏仗劔过天山　朱笈赠雷总戎诗曰闗西年少拥髙牙长日辕门静塞笳旂猎风云屯虎豹营连星斗抱龙蛇黑山近徙王庭幕青海遥通汉使槎带砺夙盟原不凭将双劒问张华　苏平和韵与尚总戎诗曰将军韬畧擅才雄赫赫声名振海东沙浦晴烟秋减灶天山明月夜张弓星摇佩劒龙光冷日射征袍兽锦红令肃辕门边警息防回谈笑坐春风





　　御定渊鉴函卷一百七
&lt;子部,类书类,御定渊鉴类函,卷一百八&gt;
　　钦定四库全书
　　御定渊鉴函卷一百八
　　设官部四十八【行台省　节度使　总督　廵抚绣衣直指　廵按御史附】行台省
　　原杜氏通典曰行台省魏晋有之昔魏末晋文帝讨诸葛诞防常侍裴秀尚书仆射陈泰黄门侍钟会等以行台从至晋永嘉四年东海王越帅众许昌以行台自随是也【越请讨石勒表以行台随军】及后魏谓之尚书大行台别置官属【后魏道武帝置中山行台以秦王仪为尚书令以镇之孝文永熈三年以宇文防为大行台以蘓绰为行台度支尚书】北齐行台兼统民事自辛术始焉【武帝八年辛术为东南道行台东徐州刺史郭志杀郡守文宣闻之勅术曰江淮初附百姓难向京师留卿为行台亦欲理边民寃枉监理牧守自今以后所统十余州地诸有犯法者刺史先启听报以下先理后表齐代行台兼总民事自术始也】其官置令仆射其尚书丞皆随时权制【江左无行台惟梁末以侯景为河南王大行台承制如邓禹故事】隋谓之行台省有尚书令仆射【左右任置】各一人主事四人有考功【兼吏部主爵司勲】礼部【兼祠部主客】膳部兵部【兼职方】驾部库部刑部【兼都官司门】度支【兼仓部】金
　　部工部屯田【兼水部虞部】侍各一人每台置食货农圃武器百工监副各置丞【食货四人农圃一人武器二人百工四人】録事等员【食货农圃百工等各二人武器一人】盖随其所管之道置于外州以行尚书事唐初亦置行台贞观以后废其后诸道各置采访等使每使有判官二人兼判尚书六行事亦行台之遗制
　　节度使一
　　原杜氏通典曰按唐分天下州县制为诸道每道置使治于所部【即采访使防御等使也】其边方有寇戎之地则加以旌节谓之节度使自景云二年四月始以贺拔延嗣为凉州都督充河西节度使其后诸道因同此号得以军事专杀行则建节府树六纛外任之重莫比焉本皆兼度支营田使开元九年十一月勅其河东河北不须别置并令节度使兼统开元中凡八节度使【碛西河西陇右朔方河东幽州劒南岭南此八节度也后更増加兼改名号】盖古之持节都督自至徳以来天下多难诸道皆聚兵増节度使为二十余道其非节度使者谓之防御使以采访使并领之采访理州县防御理军事初节度与采访各置一人天寳中始一人兼领之乾元中又置都统使监总管诸道或领三道或领五道皆古方岳牧伯之任也上元末省都统后又改防御使为都团练守捉使皆主兵事而无旌节僚属亦减有副使一人掌贰使事判官二人分判军事自永防以来都团练使稍有加置参谋者若朝觐则置留后择其人而任之宋武帝起义讨桓元既平京口向建业以孟杲为长史总摄后事及讨司马休之伐荆州以中军将军刘道邻监留府事皆留后之任也自后无代无之不复徧举　増合璧事曰后汉刘虞为幽州牧就拜大司马公孙瓒讨乌桓诏令授虞节度晋伐吴诏王濬受杜预王浑节度唐自武徳至天寳以前边防之制其军城镇守捉皆有使而道有大将一人曰大总管已而又曰大都督至太宗时行军征讨曰大总管在其本道曰大都督自高宗永徽以后都督带使持节者谓之节度使然犹未以名官景云二年以贺拔延嗣充河西节度使自此以后接乎开元天寳之间朔方陇右河东河西诸镇皆置节度使縁边之地凡八节度外任之重无比焉至徳以后天下用兵中原刺史亦循其例受节度使之号若诸州在节度使内者皆节度焉宋节度使并兼管内观察处置等使以本州刺史长史为节度观察等使不临本部者以它官知判州府事防御团练使刺史不赴本任亦如之故事节度使不带使相位在卿监下至干徳五年陞节度使班在龙墀内金吾将军上太平兴国二年以节度向拱张永徳并授左卫上将军张美左骁卫上将军皆罢节度节度使无定员恩数与执政同初除鎻院降麻礼尤异焉祖宗以待宗室近属外戚国壻年劳久次若外任除殿帅始授此官亦止一员或功勲显著任帅守于外及前宰执拜者不轻授政和以后宦官秉节钺者盖八员戚里以滥恩破格横迁者亦时有之政和二年诏节度使以下更不带持节字只称某军节度旧制每除必曰使持节某州某军事某州刺史充某州节度某州管内观察处置等使政和中诏正任节度观察留后防御使团练使刺史不带持节五年又诏内侍官非縁制礼乐及开拓一路不除节钺节度使旌节门旂二龙虎旌一节一麾鎗二豹尾二凡八物旗以红缯为之上为涂金铜龙头以揭旌加木盘节以金铜叶为之盘加龙丝为龙旌麾枪亦施木盘豹尾画豹文皆以髹漆为杠文臣以朱武臣以墨旗则绸以红缯节及麾枪则绸以碧油故谓之碧油红斾受赐者蔵于公宇私室别为堂号节堂每朔望次日祭之号衙日唐制有六纛今无也　续文献通考曰辽北面着帐君有节度使所掌非军民事南面节度使设官甚众辽二百余年城郭相望田野益辟冠以节度承以观察防御团练等使分以刺史县令大畧采用唐制其间宗室外戚大臣之家筑城赐额谓之头下州军惟节度使朝廷命之后往往皆归王府　金诸州镇置节度使掌镇抚诸军防刺总判本镇兵马之事兼本州管内观察使事其观察使所掌并同府尹　元都总管之职盖节度使也所掌事各不同　明无
　　节度使二
　　増唐史曰天寳四载以朔方节度使王忠嗣兼河东节度使忠嗣镇方面专以持重安边为务军中日夜思战多遣间牒见可胜然后兴师故出必有功边人以为自张仁亶之后将帅皆不及　又曰天寳中以髙仙芝为安西四镇节度使仙芝本髙丽人从军安西骁勇善射累官四镇节度使　合璧事曰封常清明皇时为北庭都防持节伊西节度常清性俭出军乘骡私廏裁二马赏罚分明　唐史曰代宗时仆固懐恩叛以郭子仪为河中节度等使懐恩将士皆曰吾辈从懐恩为不义何面目见汾阳王乎　又曰永防中李抱真为泽潞节度副使抱真籍民每三丁一壮者使农隙习射嵗暮都试比三年得精兵二万遂雄视山东为诸道最合璧事曰韩滉为镇海军节度使绥辑百姓境内称治帝在奉天淮汴震骇滉分兵戍河南帝狩梁州又献缣十万匹以镇兵三万助讨贼　唐史曰曹王臯为江西节度使时南方藩镇各闭境自守惟臯数遣使间道贡献又曰贾耽为山南东道节度使遣行军司马樊泽奏
　　事行在泽既复命有急牒至以泽代耽牙将张献甫怒请杀泽耽曰天子所命即为节度使矣即日离镇以献甫自随军府遂安　又曰毕諴为邠宁节度使时党项扰边帝与諴论边事諴陈方略帝曰不意颇牧近在禁庭遂命諴招党项降之　又曰李愬为唐邓节度使得吴元济将李祐待以客礼署防兵马使出入帐中同宿密语有窃听者但闻祐感泣声　又曰宪宗时以裴度兼彰义节度使时讨淮西四年不克议者欲罢兵度独无言帝问之对曰臣誓不与贼俱生请自徃督战帝恱从之　又曰栁公绰为山南东道节度使有二吏一犯一舞文公绰判曰吏犯法法在奸吏乱法法亡竟诛舞文者　又曰夏绥节度使李祐进马侍御史温造弹之祐曰吾夜半入蔡州城取吴元济未尝心动今日胆落于温御史矣　又曰牛僧孺罢为武昌节度使过襄阳节度使栁公绰服櫜鞬于舘舍将佐以此礼太过公绰曰竒章公甫离台席方镇重宰相所以尊朝廷也竟行之　又曰李徳裕为西川节度使至镇作筹边楼练士卒葺保障积粮储以备边蜀人粗安　宋史曰赵赞为彰武节度使赞至延州前后分置歩使緜緜不絶所部浑来迎相视夺气莫不畏服　又曰宋主命忠武节度使王全斌等伐蜀全斌等乘胜而前蜀兵大溃
　　节度使三
　　増戎阃　将坛【合璧事类曰唐刺史兼都知兵马使制云兼副戎阃　又曰裴度四登将坛】牙璋　龙节【唐行军司马制务赞牙璋　常衮集龙节蜺旌降于天下鸾书翠轴锡在掌中】持幢　赐器【唐职林自至徳后方镇降拜必遣内使持幢节就防　合璧事类曰牛僧孺为】
　　【山东道节度赐彝樽龙勺诏曰精金赐器以比况君子】　设坛　授钺【元微之制设坛而拜授钺以征　白居易制授钺开府殿我汉南】　震两河　控万里【合璧事类曰郗士美讨王承宗遣大将王献督万人为前锋献暴横士美斩以徇下鼓之大破贼宪宗喜曰固知士美能办吾事承宗大震惧防诏班师威震两河　又曰王忠嗣佩四节度印劲兵重地控制万里】　抚封率长进善诘奸【除节度使制统节制之师贞否之律抚其四封率彼五长　又旌惟进善节以诘】
　　【奸】　南裔肃然　蜀风大变【合璧事曰宗室复转岭南节度使时安南经畧使髙平正张应继卒其佐李元度胡懐义等肆为奸赃复至诱懐义杖死流元度南裔肃然　又曰蜀人多鬻女为人妾李徳裕为着科约凡十三以上执三年劳下者五嵗及期则归之父母毁浮图私庐数千以地为农先主祠旁有猱村其民剃髪若浮图者畜妻子自如徳裕下令禁止蜀风大变】　江汉为固南夏以完【唐书曰宗室臯迁荆南节度使凡战大小三十二未尝败江汉倚臯为固　合璧事曰鲁炅拜襄邓十州节度使时襄汉数百里举无樵烟贼欲剽乱江湖頼昊防其冲故南夏以完】　谨身节用　俭己寛民【又曰曲环改陈许节度二州比为寇冲民苦剽卤客他县环谨身节用寛赋敛检条教不三嵗归者襁负　又曰武元衡为西川劒南节度使俭己寛民比三年上下完实蛮彞懐归】交广晏然　人皆顺【又曰郑从谠改岭南东道节度先是林邑蛮内侵召兵进】
　　【援防厐勋乱不复遣而北兵寡弱从谠募土豪署其酋右戢为约束使相捍御交广晏然　又曰毕諴为邠宁节度使遣吏谕人皆顺时戍人尝苦调馈乏諴募士置屯田嵗谷三十万斛以省度支经费】　解临洺围　筑平津堰【又曰李抱贞领昭义节度使田恱反围邢及临洺诏抱贞与马燧合神防兵救之败恱于双岗斩其将杨朝光遂解临洺之围　又曰李吉甫为淮西节度使筑富人固本二塘溉田万顷漕渠卑下不能居水乃筑堤淤江以为蓄泄名曰平津堰】　断山峻堑　治渠筑防【又曰张献甫代韩游瓌领邠宁节度使邠宁军素骄惮献甫严因游去遂纵掠邀范希朝为帅都将杨朝晟诛首乱者献甫乃得入于是断山峻堑严要地筑烽堡请复盐州及洪门洛原镇屯兵　又曰杜亚拜淮南节度治漕渠引湖筑防得灌溉疏启之道人皆恱赖】　鼍集城门　乌满防架【又曰邓景山拜青齐节度使徙淮南为政简肃有鼍集城门邓班谓景山曰鼍介物也失所次金从革之象其有兵乎未几宋州节度使刘展反　又曰栁仲郢为天平节度使仲郢为谏议后每迁必乌集升平第庭树防架皆满五日乃防由是不复集卒于镇】　器械坚良　举动安重【又曰辛秘拜昭义军节度使是时承讨恒赵之后潞人雕耗秘至约出入啬用度比四年器械坚良复为完镇　又曰来瑱徙山南东道节度贼围南阳急瑱举动安重贼不得侵】　四登将坛　六迁大镇【又曰唐裴度四登将坛　又曰李愬六迁大镇所据元夀旧宅一院而已】　六开幕府　十领节麾【又曰栁公绰为节度使六开幕府得人为盛　又曰唐李晟之子十领节麾】　赐通天犀　饯太液池【又曰裴度讨蔡为彰义节度及行帝赐通天犀带　又曰崔铦罢相出为淮南节度使帝饯太液池】
　　节度使四
　　増节楼【合璧事曰唐节度使入境筑节楼迎之以鼓角】　师干【李绛制曰入参庙算出总师干】　总军旅【唐百官志曰节度使总军旅颛诛杀初授具帑抹兵仗诣兵部辞辞日赐双旌双节行则建节树六纛中官祖送次一驿辄以上闻】　防北门【合璧事曰唐裴度为河东节度使帝命卢宣谕度曰为朕卧防北门可也】　当阃寄【又曰唐元宗求良将委以河北之事问郭子仪子仪荐李光弼堪当阃外之寄】　亲王领【又曰唐开元中郯王除安北大都防充安抚河东关内陇右诸蕃部落大使以亲王遥领节度自此始】　宰相领【又曰开元十四年河西节度使大使知节度使萧嵩除同中书门下平章事节度如故以宰相遥领节度自此始】　更九镇【又曰唐栁仲郢父子更领九镇节度】　践两镇【又曰李愬徙节度鳯翔李师道反诏愬改武寜同日践父兄两镇世皆以为荣】　严法令【又曰令狐彰拜滑亳魏博节度使躬训吏士检军力农法令严无或敢犯者】有治名【又曰唐薛嵩为相卫邢洛等三州节度使谨奉职业颇有治名】　商贾饶【又曰徐申进岭南节度使外蕃嵗以珠瑇瑁香文犀浮海而至申于常贡之外未尝賸索商贾充裕】　诚信懐【唐袁滋本曰滋徙义成节度使滑用武地滋严备而推诚信务在懐来李师道田季安等畏服之】　政更惠恕【合璧事曰王周歴贝州节度使时泾州张彦泽为政苛虐民多流亡周乃更政惠恕问民疾苦去苛弊共二十余事民皆复归歴四镇皆有善政】　政代寛简【又曰张洪静徙节宣武承韩洪虐政后代以寛简民便安之】　推诚遇人【又曰张泊仪为江陵节度使朴厚不知书推诚遇人民皆便之】　疏防息灾【又曰杜佑为岭南节度疏析防闬以息火灾】　黔人乞留【又曰李承约拜黔南节度使以恩信抚彝落数年当代去黔南人诣京师乞留为再许一年】　中人严惮【又曰吕元膺改河中节度时方镇多务为姑息独元鹰秉正自持监军及中人往来者无不严惮】衣冠全活【又曰刘辟反拜髙崇文东川节度使擒之送京师崇文入成都凡衣冠被胁污者崇】
　　【文咸悉为全活之】　南蛮如约【又曰刘潼拜昭义节度使徙西州时李福讨南诏蛮兵不利潼到镇抚以恩信由是蛮皆如约】　去牙兵饍【又曰郗士美充昭义节度使昭义自卢从史时日具三百人饍以饷牙兵士美曰卒卫于牙职也安得广费为私恩乃罢之】　诛舞文吏【又曰栁公绰为山南节度使诛舞文吏】　子复入相【又曰李吉甫年五十节镇淮南五十四复入为相其子徳裕出镇淮南亦复入相如父之年】　子同受命【又曰田布正之子也正徙成徳时以布为河南节度使父子同日受命】　与弟秉节【又曰崔能授岭南节度使与弟从皆同秉节】昭义两节【唐书孟方立曰初昭义有潞邢洺磁四州至是方立自以山东邢洺磁三州为昭】
　　【义节度而朝廷亦命李克脩以潞州旧军州畀之昭义之有两节度自此始】　节度用三印【事祥符中上览河南节度使知许州石晋奏用许州观察印以问宰相王旦旦曰节度军州三印兵仗则节度判官掌书记推官署状用节度印印之田赋则观察判官署状用观察印印之符制属县则大使判署用州印印之】　降麻非故事【退朝録曰唐制节大使除仆射尚书侍者谓之纳节皆不降麻止令舎人院草制天禧中丁谓自保信军节度使除吏部尚书参知政事先是公在西阁时草制政和中韩公自武康军节度使除工部尚书三司使降麻非故事也】　三世节度一家【合璧事宋吴璘子挺孙曦】　四世节度二家【又钱忱髙祖俶曽祖惟演父景臻郑藻大父绅父成之子与裔】兄弟建节七家【又吴玠璘钱忱愐韦谦谠吴益盖吴拱挺吴琚环及李孝友等】　父
　　子建节十三家【又刘光世父延庆钱忱父景臻邢焕子孝掦韦渊子谦吴玠子拱吴璘子挺郭浩孙果杨存中子惔刘锜父武仲吴益子琚珽吴琚子环吴挺子曦】　原方伯　元戎上将　雄藩　辕门　幕府　分麾　授律　将星人杰　镇抚方城　藩屏国　节制诸侯　纠绳列郡　有国柱石　予王爪牙　建牙大任　分阃重寄作捍方隅　以奬王室　旌旗重寄　河洛要冲
　　外威荒服　内抚元　总元帅之任　殿天子之邦蕴佐命之才　有经邦之防　当注意之朝　居建
　　牙之任　偶唐虞之代　立方召之勲【俱出白帖】
　　节度使五
　　増诗唐徳宗送徐州张建封还镇诗曰牧守寄所重才贤生为时宣风自淮甸授钺膺藩维入觐展遐恋临轩慰来思忠诚在方寸感激陈情词报国尔所尚防人予是资欢宴不尽懐车马当还期糓雨将应行春犹未迟勿以千里遥而云无已知　张籍送李仆射赴镇鳯翔诗曰由来勲业属英雄兄弟连荣列位同先入贼城擒首恶尽封官库让元公旌幢独继家声外竹帛新添国史中天子欲秦陇地故敎移镇在扶风　刘禹锡送浙江李仆射赴镇诗曰建节东行是旧游欢声喜气满吴州郡人重得黄丞相童子争迎郭细侯诏下初辞温室树梦中先到景阳楼自怜不识平津阁遥望旌旂汝水头　张籍送李司空赴镇襄阳诗曰中外兼权社稷臣千官齐出拜行尘再调公庸盛三受兵符宠命新商路云开旗斾展楚堤梅发驿亭春襄阳风景由来好重与江山作主人　岑参送李太保兼御史大夫充渭北节度使诗曰诏出未央宫登坛近总戎上公周太保副相汉司空弓抱关西月旗翻渭北风弟兄皆许国天地荷成功
　　増制唐陆贽授浑瑊京畿金商节度使制曰王者之制安不忘危其道则文武齐政教其人则农战兼务故虽县内不可去兵况密迩冦虞平纪稔慝都邑郊甸骚然靡宁聿求信臣特建戎号济人平难允属勲贤具官浑瑊忠贞博厚温恭简肃持重不挠好谋而成居业克敦其诗书受赐每陈于廊庑能推诚而抚下不伐己以拒人委任中外咸着声绩彞险一贯隠然殿邦朕越在郊坰偪于凶丑授之师律式是戎昭侍卫増严斥堠无爽检身齐众同士伍之劳苦敦阵整旅壮行列之威容静以伐谋动而制胜临危励节予有頼焉王畿之内沃壤千里绵亘商岭屏于南门观风靖人诘禁诛暴俾尔兼领用孚于休　元稹授李愿检校司空宣武军节度使制曰昔者鲁侯伯禽徒以周公之故遂荒大东重耳以定倾之劳子孙不絶于晋昔我太师西平王在徳宗时能复京邑书于彞每懐宗庙之安实念江山之永而又继有英哲克全令人惟弟惟兄莫非颇牧尚想徳施于十代何惮恩积于一门具官李愿生长纨绮之中而素风自得蕴郁骁勇之器而性与温恭怡怡于叔季之间翼翼于班行之内始为夏帅遂着能名旋领徐方防征淮右邻冦隂狡将助防张来犯东郊冀延晷刻尔乃提持戈防淬砺卒徒一战而虿尽殱不时而鸮獍就戮朕以浚郊重镇尤借良材俾为司空以表东夏持我邦宪用清尔人夫九州四海非不广也然而灵武魏博至于大梁断长补短方数千里皆尔为重又何加焉于戏睢阳在尔之东张廵效忠之城未毁彞门在尔之境侯嬴报恩之迹尚存又安知憧憧往来之徒不有以仁义匡于尔者尔服休命其惟戒之　白居易授王佖检校户部尚书灵盐节度使制曰靖边之要将为先夫有统驭之才然后以制节度之任有抚备之略然后以镇彞夏之冲期乎懐遏寇虞慎固封域今予命尔时谓得人具官王佖忠厚立诚果断效用慎始终而行有枝叶践彞险而道无磷缁早练武经累从军职顷逢多垒实佐元戎节着临危功参定难位由劳致名以忠闻自列六卿且司七萃星霜屡变金石弥坚宜申命以北辕俾遏戎于南牧进地官以崇新命极秩以褒旧功中简朕知外谐佥议况五原重镇诸夏长城脩戎政莫先于威声牧边氓莫尚于惠实勉率是道往分朕忧嵗时之间期于报政委望斯在尔其听之　令狐楚授裴度彰义军节度使制曰辅弼之臣军国是頼兴化致理则秉钧以居取威成功则分阃而出所以同君臣之体而一中外之任焉属者问罪汝南致诛淮右盖欲刷其污俗吊彼顽人具官裴度为时降生协朕梦卜精辨宣力坚明纳忠当轴而才谋老成运筹而智略前定司其枢务备知四方之事付以兵要必得万人之心是用祷于上苍择此吉日带丞相之印绶所以尊其名赐诸侯之斧钺所以重其命尔宜大布清问恢壮徽猷感励连营荡平多垒召懐孤疾字育彞伤尔往钦哉无越丕训又授李愬山南东道节度使制曰伐叛除凶必俟乎
　　竒略进封超位允答于殊庸具官李愬宗臣之嗣王国克生毅勇畜深温良煦外礼乐战攻之器黙识其源诗书义理之府洞窥其室顷以悬瓠滔天宿兵既久方城压境易帅颇频永懐韬略之家必有弓裘之嗣将执金鼓载持干旄果副眷求克威令推忠厚以感物本信惠而知人一其鬭心厉厥死力乘虚径袭负雪兼行风驱如合于百神雷发若出于九地坚城立溃狡防坐擒遗甿安堵以知归余党释甲而请命古之良将其孰过焉爰择名部俾恢重藩自洛而遥惟襄为大总八郡以澄清秉三军之节制特迁左揆之尊崇兹天秩仍假南台之长峻彼霜威表以勲阶赐之茅社户丰真食门贵延恩洽此宠荣从于茂烈　又授李光顔忠武军节度使制曰具官李光顔崆峒秀气为时生才谦和不流简厚能断本忠信以经武阅诗书以理戎首职北垣声雄大卤受命既平于朔野悬军亦剪其巴庸朕以淮濆负固历纪稽诛自授兵符独运明略分营先得其地险吞敌屡挫于贼常下名城防其赵帜制胜之术动合神百战表于亡躯一心注于报国嵗月滋久坚诚不回当凶妖就执之初是溃党乞降之际单以入其栅垒免胄而服其创残纳之不疑乃见全徳今欃枪已灭申蔡无虞则报功显秩位冝重于三台驭贵殊勲赋亦开于千乘陟论道之优礼奬述职之崇名尔其敬之无替旧服
　　总督一
　　増明雷礼列卿纪曰嘉靖二十九年北兵入逼京城所过顺永诸州县俱蹂躙于是始设总督大臣一员控制蓟辽保定等处地方　又曰景防二年以后宣大各设廵抚始遣尚书临漳石璞总督宣大军务历成化治正徳间有警则置事宁则止至嘉靖十年始定设相沿至今　又曰成化四年固原满四搆乱始命右都御史项忠总督固原等处军务然事毕则止未有专职成化六年以后命王越总制陕西诸路军马又命马文升节制三边然越奉命出征文升以廵抚节制亦未有专职治十年部议陕西三边冝得重臣专任开府固原乃起王越总制陕西等处军务廵抚以下咸奉约束治十五年命秦纮总制军务遂为定规嘉靖十九年避制字改为总督　又曰湖广自辰沅一带通贵州川东自嘉靖二十七年湖之麻阳镇筸贵之铜仁诸苖叛始设总督军务大臣节制三省　又曰景防元年广东有黄萧养之变广西调军策应及广西有韦万秀之变广东副总兵董兴不调兵应援朝廷乃更制其将命左都御史王翺总督两广军务自总兵以下悉听节制然事平即归非常设成化元年命韩雍总督军务兼理廵抚久之雍请得文武大臣分理其事于是以陈濂抚广东张抚广西而雍专理军务寻以忧去五年御史龚晟等言两广宜设总督兼廵抚乃起雍总督兼廵抚于梧州设总府廵抚复不设仍总于总督永为定制正徳十一年改总督为提督庆四年又改总督闽广　续文献通考曰总理河漕兼提督军务一员永乐九年遣尚书治河后间遣侍或都御史成化治间始称总督河道正徳四年始定设都御史提督驻济宁凡河漕事悉听区处
　　总督二
　　増明雷礼列卿纪曰王翺字九臯直河间人景防中总督两广军务翺威望素着蛮人闻翺至大惧翺曰蛮人久反要在抚化得宜耳引其酋长犒以金帛酒食多见归顺思恩军民府知府岑英人疑其反侧翺居之桂林城中礼待甚厚由是人思效力　又曰马昻字景髙直沧州人景防中总督两广军务攘懐彞冦抚安军民生擒伪将军周鉄等以功升右都御史　又曰王越字世昌直濬县人成化中以左都御史出延绥韩家坞斩级二百余时敌居河套出没无时越赍七日粮昼伏夜行至敌所且撃且射斩首三百级夺其马牛羊器械无算又出大同破威宁海擒百七十人封威宁伯又曰刘大夏字时雍湖广华容人治中总督军饷周司徒经曰边土粮草半属京贵子弟公素不与此辈合此行以刚取祸矣大夏曰处天下事以理不以势至边召父老讲究得其要领不两月仓有余积中贵子弟亦莫之犯　又曰白昻字廷仪直武进人治中昂以户部侍治河道自髙邮州北二里之杭家嘴至张家沟两岸皆壅土为隄又为闸四凡四阅月而成名曰康济河　又曰丛兰字廷秀山东文登人正徳中总制宣大敌尝深入兰分部诸将或犄或角又据险邀之斩获百有余级　又曰孟鳯字瑞周山东曲阜人正徳中提督宣大有执游僧乞丐为奸细希功者鳯力辨于朝得全活　又曰周南字文化浙江缙云人正徳中总督两广军务广人闻南来不劳而定南乃弛威布徳惟饬长吏劝农寛赋以身先之民得休息　又曰王宪字维纲山东东平州人嘉靖中总制三边敌由花马池入黑水苑宪调榆林各路兵合击之斩三百余级降勅奨励加太子太保　又曰刘天和字养和湖广麻城人嘉靖中总制三边请设重险以卫内除戎器以备外于是有干沟涧诸女墙壕墩之设又制为有脚轻车强弩诸火器短兵之制　又曰王守仁字伯安浙江余姚人嘉靖中总制广西等四省军务时土官岑猛作乱守仁至南宁尽撤防守之兵于是思田二州头目卢蘓王授等悉防其众埽境来归　又曰刘焘字仁甫直天津卫人嘉靖中总督蓟辽时嵗用漕粮悉由通州陆运至牛栏山转输劳费焘疏潮河川水逹于通州更驾小舟转输直抵本镇大为便利　弇州史料曰王忠毅骥初以兵部尚书总督军务偕定西侯蒋贵以大军十五万平麓川走其叛宣慰思任发再以靖逺伯兵部尚书总督军务偕定西侯蒋贵以大军十余万讨思任发之子思机发获妻孥象马辎重而还三复为总督偕都督同知宫聚以大军十余万穷追思机发于孟养破之不能得而还凡三下滇南　又曰王忠毅骥初以尚书提督甘凉军务还部再以尚书总督讨朶儿只伯三以尚书总督军务讨麓川思任发四以靖逺伯总督讨思机发五仍讨思机发六挂征蛮将军印平贵州苖七总督南京守备又曰王襄敏越初以副都御史总督延绥等处军务
　　破红盐池卤再以太子太保尚书总督大同诸边军务破威宁海卤三以威宁伯总督破山东墩卤四以太子太傅总督五军十二营兵马五以平邉将军总兵北征六以征西前将军镇守大同七以靖卤副将军镇守延绥八起家太子太保左都御史总督陕西甘凉宁夏延绥军务　又曰杨文襄公一清初以左副都总制三边再以右都起总制平安化王难三以致仕少傅大学士起提督　又曰王襄敏公越初以左副都右都御史连嵗出兵关中破西北卤再以威宁伯提督同保国公朱永破西北卤三以太子太保总制陜西三边破西卤中间一以总兵镇延绥
　　总督三
　　増携二僮　甫两月【明列卿纪曰刘大夏治中进右都御史总督两广勅使临门即携二僮以行两广人士闻其来如饥儿之得乳母　又曰刘洪正徳中总督两广时贼林贵等乱恵潮诸郡洪率羣师调狼兵甫两月俘斩八千人余党悉平】　脩边墙　防糜粥【又曰王琼总制三边土番侵扰甘肃琼击败之又置下马关门接脩边墙一百八十余里　又唐龙嘉靖中受命总制三边兼理赈济龙上疏平籴捐官逋寛私债抚流移给医药防糜粥等十余事】　图实效　复旧规【又曰杨博嘉靖中总督蓟辽疏论练主兵为根本调客兵为权宜兵不在増而在练马不在加而在养乞督边臣以图实效　又曰杨为蓟辽总督条陈边政旧规当复者建昌营黄花镇墙子岭直卫所等四事部议从之】　不事苛刻　多所全活【又曰韩雍以左佥都御史讨广西大藤峡贼生擒侯大狗等七百余人斩峡中大藤改名断藤峡进右都御史总督两广雍为人不事苛刻未尝滥杀一人　又曰屠滽总督两广军务斩获猺獞数多赐防縀银两栁州诸处戍军旧皆番调风土殊习比代死亡过半乃为区处分守多所全活】　去其太甚　未敢私干【又曰邓廷瓉总督两广性不细故吏有贤劳者辄举荐以励其余或不职特去其一二太甚者　又曰两广都御史熊绣在广征獞苖之负固者余皆以恩抚之性清介与人寡合而人亦未尝敢以私干】　不许辄进　自缚以归【又曰朱英成化中总督两广时粤帅喜邀功每有小寇辄张大其势英下令抚辑猺獞各安生业约饬将士寇来不许辄进　又曰闵珪治中总督两广时猺獞相继为乱其讨古田也珪谓罪止首恶乃设重购缉之已而贼果自缚以归】　革心向化　率属以廉【又曰吴琛总督两广时罗英等聚众剽掠命兵擒之又殱贼六百余人猺獞大骇诣军门听命日以数万识者谓广寇不可以理喻而革心向化如琛者前此未见也　又曰石永总督湖广川贵等处一崇寛大率属以廉凡事贵实效一切文具埽尽】民为立祠　士乐效死【又曰秦纮总制三边军务造兵车置火噐脩城堡关隘一】
　　【万四千余处在任三年边功孔多既去边民不忍忘为立祠祀焉　又曰杨一清正徳初总制三边于地之险易官之贤否无不周知料敌制胜屡中无失尤善激赏士卒俾乐于効死】　脩垣守险　酌盈济虚【又曰石璞总督宣大充饷勤兵脩垣守险景帝赐玺书曰尔忠勤善谋素为邉人信故尔命加太子太保　又曰阎仲宇总督宣大时沿边调集游民军费不赀仲宇酌盈济虚未尝告匮】　简阅士马　屡有斩获【又曰许进总督宣大简阅士马屡出竒挫敌得级六十　又曰史琳治中以右都御史提督军务敌至榆林琳乗机进勦屡有斩获】　防通赋诗　斋沐祷神【又曰宋礼永乐中请疏防通河为国大利而后人惟颂平江伯而不及礼丘文荘过防通河赋诗曰清江浦上临清闸箫鼔丛祠饮馂余几度防通河上过更无人语宋尚书　又曰乔毅成化中以工部侍治漕河时亢旱水浅舟胶毅斋沐祷于江海之神江潮涌入漕河运船遂通人谓精诚所感】　望如甘雨称为神明【献徴録曰姚镆廵抚延绥时值饥馑镆厚抚士卒咸乐为用敌犯泾阳遣游击彭英】
　　【等奋击之大防已而致政归旋拜总制三边尚书镆闻命就道延绥渴望如甘雨莫不愿效死力　又曰翟鹏为陕西按察使有村豪崔文诬樊玉盗劫玉已诬服鹏鞫得其实人皆称为神明进兵部侍总督宣大敌躏蔚州鹏命保定总兵周彻进勦所获无算时谓数十年来仅有此防】　不为危言　毕屈羣防【又曰两广总督潘鉴抚蜀时关南寇马兴率众逼蜀境鉴宻授总兵等方畧捣平其巢两广之起上意简在惜未竟厥用生平不为危言激论而耿介壁立不可干以私焉　又曰王以旂为陕西总督务为镇静能推布腹心毕屈羣防敌犯山丹波罗堡及荘浪髙家堡等俱督兵败之】　登陴誓军　为民请命【又曰许论为蓟辽总督有功入为尚书敌掠滦西上曰朕仍欲用许论论至镇敌伺大水峪论登陴誓诸军力战而郤俘馘以闻　又曰石茂华以兵部侍总督陜西时云中和市初成茂华与为期约不使越额稽首受要束后秦陇大饥日夜露祷为民请命天果大雨】　授计讨平　所向克防【又曰陈大科为两广总督直岑溪七山等山獞啸聚授计左江诸道讨平之　又曰才寛成化进士因不附刘瑾出总制三边以便冝行事参游等稍缩粉其面红緑其衣巾游示诸营由是军威振肃所向克防】一日不忘朝廷　十年训练将士【又曰杨守礼总督三边敌至花马池】
　　【守礼率众乗城激以重赏敌遂解去以忧归家居一日不敢忘朝廷庚戍敌至京师守礼即驰赴至中途闻命乃止　又曰蘓祐总督宣大居邉十年厉兵秣马训练将士敌惧其威仇鸾拜大将出行边使人谓祐请以首功一级官公少子祐谢曰儿未尝从戎不敢以累将军】
　　总督四
　　増诗明何景明送彭总制之西川诗曰江汉兵戈阻郧阳节制移遥怜蜀父老再覩汉旌旂跃马终难据穷猿本易追威名聊一借勲业况当时　其二曰蜀道青天上岷山赤日西九重连授钺万里动征鼙开府松山静悬军玊垒低知公安蜀计诸葛大名齐　李攀龙上济宁朱司空诗曰河堤使者大司空兼领中丞节制同转饷千年军国壮朝宗万里帝图雄春流无恙桃花水秋色依然瓠子宫太史但裁沟洫志丈人何减汉臣风王世贞寄济宁朱司空诗曰十年蓬累卧江东两见脩鳞济上通天畔星为中执法人间水属大司空楼舩昼集沙河雨璧马秋歌瓠子风转饷自来勋第一玺书何日未央宫
　　増启明冯琦贺总督张公出镇启曰帝眷元枢国资上畧自天子所出宣南仲之威以我公归入领北军之重有常立武无竞维人阁下徳惟国基器为时栋九塞共传其风采四方尽殚夫威棱北镇蓟门南清粤海书庸上考晋秩中枢帝将决战于边陲公宜运筹于帷幄时方多事国合有人乃于本根之地特简鎻钥之臣非但付以爪牙亦且倚为心膂使我称干比戈之士欢若投醪则彼弯弓牧马之军惊将落胆行且定万世之业非徒折千里之冲
　　増序李攀龙送王忬总督蓟辽序曰公既以御史按楚中已而按顺天得者言敌状古北口寨下伏牛马谿谷中者数所公疏请固京师召集郡国入援兵天子由是知公名乃擢为佥都御史督治饷通州再赐金币寻移公山东时东南倭事日严复移公闽粤大具舰募处州卒鼓之数破贼斩首千余级凡五献防上皆赐金币已而又进公副都御史治云中者逾月复以功迁兵部侍督蓟辽诸军
　　廵抚一
　　増明雷礼列卿纪曰永乐十九年命侍郭敦给事中陶衎往顺天等府安抚军民考察官吏于是有廵抚之命然事罢则止未有专职正统十四年土木之变命都察院右佥都御史邹来学廵抚顺天永平二府紫荆等关景防五年命副都御史李賔廵抚顺天永平二府天顺元年革廵抚成化二年复以佥都御史阎本廵抚顺天永平兼抚河间保定七年又命副都御史杨璿廵抚増大名顺徳广平凡八府成化八年据居庸关中分设二廵抚于是有整饬蓟州山海等处边备廵抚顺天永平二府地方之命设行院于遵化以后相沿不改　又曰正统元年遣都御史李璿出抚辽东遂为定制　又曰洪熈元年宣皇嗣位命大理卿胡槩廵抚蘓松等府并两浙地方宣徳五年擢长史周忱为工部侍总督税粮兼廵抚应天等处遂为定制　又曰正统十三年土木之变遣都御史洪英出抚山东相沿至今　又曰宣徳五年始命于谦廵抚河南山西正统十三年始命都御史朱鉴专抚山西历天顺至成化虽暂议革而寻即复置　又曰正统元年廷议大同与宣府共设廵抚一员景防三年大同始专设廵抚一员遣都御史年富秉钺其地天顺三年又与宣大同设廵抚成化十年又仍专设　又曰宣府廵抚之设正统中自范阳李仪受命以至于今　又曰宣徳五年以侍于谦廵抚山东河南二省始有廵抚之命正统十四年命都御史王来兼抚河南湖广二省景防元年命都御史王暹专抚河南相沿至今　又曰景防三年耿九畴以侍出镇陜西因文移不得径下按察司不肯受于是特改都御史廵抚　又曰宣徳十年遣都御史陈镒出镇延绥景防元年命都御史陆矩参赞军务遂为定制　又曰正统元年三杨学士以宁夏要地特荐御史郭智为都御史镇抚宁夏整备边备于是宁夏始以文臣廵抚　又曰正统元年甘凉多事命尚书王骥出征而侍柴车复以参赞军务出镇甘肃景防元年乃更为廵抚都御史又曰正统三年命都御史贾谅镇守湖广以后或以
　　侍或以大理卿出抚景防元年以后专用都御史又曰成化中以郧阳地广蔵奸遣都御史原杰安抚流逋因立郧阳行都司添设都御史提督抚治之　又曰嘉靖三十三年因倭患命尚书张经提督浙江福建直军务又专设都御史廵抚三十六年命廵抚浙江等处官衔遵守至今　又曰正统十三年始命韩雍廵抚江西嗣后自成化至嘉靖中虽裁复不常而暂革复设至今不改　又曰治甲寅汀漳寇起孝庙乃设廵抚宪臣开院于贑以统制之擢金泽为都御史廵抚江西提督南贑等处军务　又曰嘉靖三十六年倭犯闽地始专设都御史廵抚福建　又曰正统十四年两广多事命佥都御史杨信民廵抚继侍孟鉴揭稽广西命侍李棠廵抚成化五年用御史龚晟言以总督兼廵抚而两广廵抚不复设　又曰正统十四年擢都御史李匡廵抚四川遵守至今　又曰正统四年命都御史丁璿出镇贵州事竣回院景防元年命大理寺丞王询廵抚始有专职　又曰正统九年命侍侯璡镇抚云南天顺元年裁革成化十二年大学士商辂建言复设遵守至今　又曰景防元年命都御史王竑总督漕运兼管廵抚遂为定制开治于淮成化八年改廵抚总漕各一员九年复旧正徳十三年又改各设一员十六年复旧嘉靖三十六年又改各设一员四十年复旧
　　廵抚二
　　増明雷礼列卿纪曰周忱宣徳中廵抚南直时蘓松纳粮粮长私造大斛忱令铸造铁斛发属县依造立济农仓将递年拨运剩米运入以备赈济又脩葺学校先贤祠桥梁濬治河道善政不可枚举　又曰熊槩宣徳中廵抚应天葺先贤范文正胡安定三陆祠宇清还范氏义田童稚皆知槩名而相与颂　又曰成均宣徳中廵抚浙江筑捍海隄民頼之　又曰赵新宣徳中廵抚江西讨平蛮寇又建议以淮漕之舟顺载江西之粟兵农两利　又曰于谦宣徳中廵抚河南行官粮以备赈荒采草束以防河患植桞以防行旅凿井以济道渴美绩甚众　又曰邹来学正统中英宗北狩以右佥都御史廵抚顺天脩喜等口迁蓟州仓于城内百废具举东西晏然　又曰陈镒正统中廵抚陕西值亢旱镒奏免宿逋数十百万人咸呼为黑髯慈父　又曰薛希琏正统中廵抚福建时残冦罗丕复起希琏谕之曰若辈皆良民苟能自新当贳罪降者数万　又曰杨信民正统中廵抚广东时黄萧养作乱信民单谕降贼数十万迨卒广人奏请立庙致祭水旱疾疫必祷焉　又曰李棠正统中廵抚广西俘馘羣酋之叛者以万计及代还不持一物随身书劒亦弃去　又曰蔡锡正统中廵抚湖广嵗饥赈济全活者数万家肖像祝之　又曰王竑景防中总督漕运兼廵抚请发漕米以赈淮掦饥与廵抚周忱借余米以足民食皆先发后闻人称名廵抚必曰王公周公云　又曰李秉天顺中廵抚应天值嵗饥秉出官库充费易仓米以赈民全活甚众　又曰王宇天顺中廵抚大同石亨与侄彪以大同乃旧镇之地恣肆横索宇劾之闻者叹服　又曰盛颙成化中廵抚山东值旱饥颙甫下车祷雨即大注枯槁复起　又曰杨继宗成化中廵抚顺永地方夺还官戚占民庄田权贵敛迹　又曰张蓥成化中廵抚保定值久旱给民牛种俾不废业　又曰王恕成化中廵抚南直时中官王敬乗索竒玩恕言当此凶嵗谓宜遣使赈济而乃横求玩好耶上乃械敬下狱戮之　又曰项忠成化中廵抚陜西满四叛据石城忠披坚城下矢石如雨马文升劝其持重忠曰奉命讨贼久无成功死所甘心舆论伟之　又曰马文升成化中廵抚陜西与项忠讨擒满四贼向恃石城之险文升令万人悉平之立石记平石城嵗月于山崖以示永久　又曰王恕成化中廵抚云南时镇守内臣私市外彞人莫敢问恕劾之奏一切寳玩冝拒絶九阅月疏二十上直声动天下　又曰徐懐治中廵抚顺天值嵗饥请出太仓米及户部银两发州县验口给防畿民赖之　又曰何钧治中廵抚山西时晋王妃父怙势骄横钧欲发其奸其人引咎伏门三日勒令改正乃已　又曰谢士元治中廵抚四川嵗大祲流民不絶士元为广室作糜食之所活不可胜计　又曰张缙治中总督漕运兼廵抚造舟之价必预给漕卒必精壮者淮掦饥奏留粮米万石全活之　又曰陈天祥治中廵抚贵州时诸苖搆乱天祥调兵破诸塞疆土厎宁　又曰边宪正徳中廵抚宁夏御敌于红儿山五日七防事闻奨赉有加　又曰孙燧正徳中廵抚江西宁王宸濠反谓燧曰我往南京汝保驾否燧曰天无二日臣安有二君濠怒令武士缚燧害之
　　廵抚三
　　増循吏　长者【明列卿纪曰陆嘉靖中廵抚河南淳徳笃行持身如处女爱民如己子庶几循吏云　又曰徐源治中廵抚山东常祀岳镇东海斋之夕应时澍雨秉性寛仁人称长者】　却餽金　免重税【又曰佀钟成化中廵抚保定凡河间淤地为豪右占种者悉还之民又却守关者餽金　又曰史琳治中廵抚保定奏免重税穿滹沱支流以免涨溢】　凿三堰　税二斗【又曰李敏景防中廵抚应天挑濬青墩浦横沥塘以通白茆塘凿开三堰于是水得归海田不渰　刘孜天顺中廵抚应天时松江府有荒田四千余顷加税见户孜请召民开佃肥者税三斗瘠者税二斗民欢趋之芜秽尽辟】　表烈妇　至文庙【又曰王璟正徳中廵抚山西疏请表诸邑贞烈妇女以扶纲常　又曰郑时成化中廵抚陜西值大饥父子相噬时朔望必至文庙讲书人问之时曰儆以遵王之义自是人心果定】　忤权贵　黜贪吏【又曰王懋中正徳中廵抚云南操履清介奏免塲课数事忤权贵致仕歴起右都御史　又曰俞谏嘉靖中以右都御史总督漕运兼廵抚清寃狱黜贪吏所至肃然】　政先激掦　善于抚防【又曰彭韶成化中廵抚顺天韶好别白君子小人政先激掦且陈时政以弭天变议粮运以便军民尤为可称云　又曰屠勲治中廵抚顺天勲平恕善于抚防麻峪山有银矿守臣以中防索之勲言其不可诏戒饬中使而矿事不行】　中外倚重　逺近恱服【又曰张玊治中廵抚辽阳以守备为夲有徼求以希爵赏者玉正色拒之已而乞骸骨中外方倚重之留之甚至而竟致政归　又曰刘广衡景防中廵抚辽东镇静不扰逺近悦服】　独与抗礼　辄裁以法【又曰秦纮成化中廵抚河南巨珰汪直以事至汪声势烜赫他廵抚率屈礼以见纮独与抗礼畧不为屈　又曰孙需治中廵抚河南有镇守中官刘琅剥民自殖与需水火需辄以法裁之】　不媚权贵　赈贷饥民【又曰于谦宣徳中廵抚河南尝夜经太行山有羣盗持兵噪而前谦叱之皆惊防以不媚权贵在外十八年又曰薛希琏景防中廵抚山东旱蝗祷于防山雨集蝗息经营赈贷活饥民百八十万】　多从其言　得损其半【又曰陈道治中廵抚河南疏请彰徳宜耑设武臣陈州宜増县治多从其言　又曰龚亨廵抚河南时河工负值几数百万亨防河道都御史酌处得损其半民困以纾】　崇奨学校　首行均徭【又曰杨宁正统中廵抚江西团集乡兵击斩广东流冦暇则崇奨学校询民瘼而张弛之逺近畏慕焉　又曰韩雍正统中廵抚江西首行均徭嵗办法人悉称便】　焚香告天　单车抵任【又曰王守仁正徳中提督南贑军务闻宸濠反即焚香告天起兵勤王讨濠后改抚江西　又曰孙燧正徳中闻廵抚江西之命毅然谢遣家属单车抵任毎见宸濠辄讽以大义】　不致失所　久而无【又曰刘敷景防中廵抚浙江海潮漂溢敷举行荒政使昏垫之民不致失所　又曰金泽治中廵抚南贑増髙贑城葺南康等旧城并建学校凡政令皆行之可久而无者】　勤防民隠　切中时冝【又曰汪霖成化中廵抚顺天练士卒葺城堡且励守宰俾勤防民隠无或怠违　又曰汪玉嘉靖中廵抚顺天贼杨恭作乱不数日折其首凡防御方畧皆切中时冝有抚畿奏稿二卷】　各建仓廪　直捣巢穴【又曰张瑄成化中廵抚福建初郡县无储积瑄命各建仓廪劝冨民出粟以备凶荒民頼之又曰叶盛天顺中廵抚两广时泷水县猺贼鳯二将军叛乱盛防调官军直捣巢穴献俘京师】　开吴松江　设髙淳县【又曰毕亨成化中廵抚应天与知府丘霁议开吴松江阔十四丈五尺深一丈五尺　又曰佀钟治中廵抚应天奏设髙淳县以分治漂水民便焉】　务存节爱兼理缺乏【又曰王大用嘉靖中廵抚四川自食惟蔬菜厘茶法定赋役诸所兴革务存节爱　又曰汤沐嘉靖中廵抚贵州请查军伍以五年为率指挥以下以在逃多寡为罚不但清勾亦兼理缺乏】　敝衣数事　名宦二祠【又曰李纲成化中总督漕运兼廵抚奏准运船遭风漂流粮米免送问以疾卒箱中止敝衣数事而已　又曰徐镛治中总督漕运兼廵抚奏准借太仓银应水陆搬运脚价用卒于官淮人祀之名宦名臣二祠】　不立崖岸　无所挠枉【明献征録曰周忱廵抚江南在任二十二年尽心于职为人谦恭不立崖岸明列卿纪曰马文升廵抚陜西奉公伸法无所挠枉事有利于民必极举之】　特赐防縀　不避貂珰【明献征録曰洪汉廵抚大同先在广西时平贼有功特赐织金云鹤防縀衣一袭　又曰周季麟廵抚蓟州防勘御马监牧马草埸其所侵民业考诸图籍正之不避貂珰之怒】　长揖不拜　戅直不阿【又曰曹凤廵抚延绥时刘瑾擅权见者皆长跪稽首鳯自延绥回院见瑾长揖不拜瑾怒目揖之出　又曰贾锭廵抚陜西时逆瑾恣横锭直戅不阿罚米千斛再疏乞休居林下十有六年暇则课子读书】　二驴送客　百斛赈饥【又曰徐节廵抚山西居官甚亷不忍扰民在太平饲二驴于私乡人过郡者以驴送出境驿逓皆不与知　又曰陈九畴廵抚甘肃嘉靖己亥嵗饥九畴输粟百斛赈之民乃少苏】　独当一面　在镇数年【又曰延绥廵抚陆矩征闽冦时贼党据山寨自固官军分道并进矩与保定伯梁瑶独当一面刻日破之　又曰大同廵抚郑宁在边镇数年适疆埸无事日延见境内士大夫恣询民瘼次第举行】　节用爱人　约身谨行【又曰保定廵抚陆钶时车驾驻跸真定等处诸中贵有厚望者偶语于马前曰君记得送往迎来否钶应之曰记得更记得节用爱人　又曰河南廵抚傅钥居家未尝见其疾言遽色诸子侄侍不威而严僮仆防防如也其约身谨行之效如此】　以大鱼献　备驼马赎【又曰广东廵抚杨信民时广多啸聚信民欲亲往谕降藩臬以下皆阻之杨曰吾以诚待之无害也遂出见贼罗拜泣下以大鱼献受之不疑　又曰李侃任山西廵抚有生擒外冦小石爱子者敌备驼马来赎侃归之以结其心】　人给小学　名録屏风【又曰陈察任南贑廵抚颁明髙皇大诰辟里社社人给小学　又曰刘防任保定廵抚屡荷殊恩锡明伦大典无逸殿碑文帝常録防名于屏风曰此可大用】　发未起运米　奏豁无征粮【明列卿纪曰何鉴治中廵抚应天值蘓松大水民饥鉴以便冝发未起运米十五万石遣官分赈　又曰朱瑄治中廵抚应天奏查嘉定华亭等县坍竭等项无征粮七万应豁除】　减襄府琉璃瓦　靖叛苖香炉【又曰樊莹治中廵抚湖广于时水旱连十二州而藩府缮脩未息莹奏减襄府琉璃瓦参以常瓦　又曰秦金正徳中廵抚湖广擒巨盗贺璋等于江讨猺獞于郴桂靖叛苖于香炉峯】　士民遮道挽留　故人倾心接引【明献征録曰湖广廵抚车纯服素茹淡萧然如布衣三疏乞归濒行士民遮道挽留车不得前所携惟图书数箧众叹曰是都御史装　又曰四川廵抚戴鱀遇故人倾心接引有范瓉者以所居质钱于鱀期满当徙鱀曰我宁不得居必不使汝老而无归也】疏止奉令捕豹　吏皆望风解印【又曰韩文廵抚宁夏留心边事有司奉令捕豹文疏请止之　又曰海瑞廵抚应天威名籍甚中外墨吏皆望风解印权豪怙势之家相戒母敢犯】
　　廵抚四
　　増诗明陈一元送谢寤云中丞移镇粤东诗曰喜从文酒接清欢嵗序峥嵘惜别难雄略百蛮开幕府美名六代重词坛防门月照牙旗肃甲帐风画角寒予亦逺行将就道相思红日近长安　谢榛送范中丞尧卿镇贑州诗曰九月防州去天南宿雾开掦帆生逺思秉钺见雄才地转三吴尽山连百粤廽夜深瞻北斗独上郁孤台　吴国伦送厐中丞廵行五路屯盐诗曰羣牧非虚让天王已借筹便宜搜粟令清切负薪忧万里鸣秦塞双熊历禹州归来慰宵旰不齿富民侯　唐顺之寄周中丞备御关口诗曰牙旂髙建白羊东鼓角殷殷瀚海空雪后锦裘行塞外月明清啸满楼中幕南五部思归义蓟北诸军尽立功燕颔书生人共羡一朝投笔去平戎　方逢时郑中丞出塞还邀宴于阅武堂夜别赠诗曰明庭稽颡见呼韩九塞无尘斥堠闲按部龙沙秋欲尽论兵虎帐夜将防干旌晓拂青山影笳鼓晴翻白海澜千古金汤须上防期君谈笑筑寘顔　徐中行寄赠中丞江玉卿自郧台移镇武昌诗曰钧天一震洞庭隂虎观峥嵘白雪林云梦火明秋较猎兰台风起昼披浮湘司马才名大开府羊公惠爱深独有夜郎覊客在武溪烟雨自悲吟　又闻张助甫开府宁夏寄赠诗曰青铜峡口古灵州黑水河穿紫塞流一夜人吹过千山明月总边愁　王世贞送周中丞允文迁抚江西诗曰闻公移镇古洪州童穉惊呼父老留一疏吴天廻菜色十年沧海卷鲸流江云对拥中丞节山雨长飞帝子楼共道衮衣多伫望不知何地更东州　又寄耿中丞子承诗曰黄龙东去海云低元菟城头乌夜啼帐下青新属国军中白马旧安西牙旂月拥诸陵出甲帐天廻万堞齐最是驼酥争捧处不妨飞防醉中题
　　绣衣直指一【廵按御史附】
　　原杜氏通典曰汉公卿百官表侍御史有绣衣直指者出讨奸猾理大狱武帝所制而不常置直指者行无苟私也衣以绣者尊宠之也沈约云绣衣御史光武省顺帝复置魏罢之　増晋至元并不设　续文献通考曰洪武十年七月诏遣监察御史廵按州县　吾学编百官述曰御史诸差廵按为要　春明梦余録曰宪纲开载廵按所至博采诸司官吏行止亷勤公谨者礼待之荐举之污滥奸佞者戒饬之纠劾之如有陈告官吏不公等事须要亲行追问分廵所至不得多用导从饮食供帐只冝从俭
　　绣衣直指二
　　増汉书曰武帝末郡国盗贼羣起暴胜之为直指使者衣绣衣持斧逐捕盗贼督课郡国东至海以军兴诛不从命者威振州郡胜之素闻隽不疑贤至渤海请与相见不疑曰凡为吏太刚则折太柔则废威行施之以恩然后树功掦名永终天禄胜之敬纳其戒　原又曰江充为直指绣衣使者贵戚近臣多奢僭充皆举劾奏请没入车马令身侍北军撃匈奴奏可充即移书光禄中黄门逮召近臣侍中诸当诣北军者移劾门衞禁止无令得出入宫殿于是贵戚惶恐见上叩头愿得入钱赎罪上许之令各以秩次输钱北军　又曰王贺字翁孺为绣衣御史逐捕魏郡羣盗坚卢等党与及吏畏懦逗留当坐者贺皆纵不诛他郡御史暴胜之等奏杀二千石诛千石以下及通行饮食坐连及者大部至斩万余人贺以奉使不称免叹曰吾闻活千人者封子孙吾所活者万余人后世其兴乎　后汉书曰谯君黄为绣衣使者持节与太仆任恽等分行天下观览风俗所至专行诛赏　増春明梦余録曰旧制御史皆乘驴宣徳间御史胡智言廵按一方则御史以朝廷所差序于三司官之上或同三司出理公务三司皆乘马御史独乘驴颇失观瞻自今请乘驿马许之　吾学编曰于谦廵按江西平反寃狱称为神明民所不便厘革殆尽　又曰韩雍廵按江西防庐陵贼起与廵抚侍杨宁捕斩二百人解防其众　又曰髙明为御史廵按河南纠斥不职吏六十余人黄河南徙民耕淤地亩嵗数斛议者欲履亩坐税明不可曰河徙无常税额不改平陆忽复巨浸常税犹按旧籍民何以堪　又曰樊莹字廷璧廵按云南交人诱边氓盗掠杀吏民方议用兵莹移谕祸福皆纳欵　又曰朱裳为御史寒约如故廵按山西山东有风采称为长斋御史　名山藏曰厐尚鹏字少南南海人为御史按浙江浙民困于甲首钱尚鹏破除其法更行一条鞭浙人大便江以南通行之矿徒倡乱促廵抚勦平释出幼少者千余人还朝浙中排门香灯涕泣攀挽














　　御定渊鉴函卷一百八
　　钦定四库全书
　　御定渊鉴函卷一百九
  </div>
  <div class="pagination">
   <a href="御定渊鉴类函_page86.html">
    上一页
   </a>
   <span>
    ...
   </span>
   <a href="御定渊鉴类函_page82.html">
    82
   </a>
   <a href="御定渊鉴类函_page83.html">
    83
   </a>
   <a href="御定渊鉴类函_page84.html">
    84
   </a>
   <a href="御定渊鉴类函_page85.html">
    85
   </a>
   <a href="御定渊鉴类函_page86.html">
    86
   </a>
   <span class="current-page">
    87
   </span>
   <a href="御定渊鉴类函_page88.html">
    88
   </a>
   <a href="御定渊鉴类函_page89.html">
    89
   </a>
   <a href="御定渊鉴类函_page90.html">
    90
   </a>
   <a href="御定渊鉴类函_page91.html">
    91
   </a>
   <a href="御定渊鉴类函_page92.html">
    92
   </a>
   <span>
    ...
   </span>
   <a href="御定渊鉴类函_page88.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
