<!DOCTYPE html>
<html>
<head>
    <meta charset="UTF-8">
    <title>格致镜原 - 第 18 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>格致镜原 - 第 18 页/共 48 页</h1>
    <div class="content">　　弓【弓　弓囊　弓檠附决拾】
　　总论　易系辞黄帝尧舜作木为弧剡木为矢弧矢之利以威天下葢取诸暌　太白隂经庖羲氏木为弓　山海经少昊生般始为弓　古今姓纂黄帝第五子青阳生挥为弓正观弧星始制弓矢主祀弧星因姓张氏　孙卿子倕作弓　墨子羿作弓　尚书和之弓在东房孔安国注和古之巧人也　龙鱼河图弓之神名曰曲张　春秋佐助期天弓主司弓弩之张神名推亡　释名弓穹也张之穹隆然也其末曰箫言箫梢也又谓之弭以骨为之滑弭弭也中央曰弣弣抚也人所抚持也箫弣之间曰渊渊宛也言曲宛也其端所居处曰彄　尔雅弓有缘谓之弓无缘者谓之弭以金者谓之铣以蜃者谓之珧以玉者谓之圭注缘者缴缠之即今宛转也弭今之角弓也珧小蚌用金蚌玉饰弓两头因取其以为名　说名弴画弓也弲角弓也弧木弓也弨弓反也弓曲也弓便利也张弛弓也彏弓急张也弸弓强貌也弓声也　内则男子生而桑弧矢六以射天地四方　汉书韩安国传弧弓射猎师古注以木曰弧以角曰弓　晋令弓弩士习弓射者给竹弓角弓皆二人一张　淮南子宋景公造弓九年乃成而进之弓人归家三日而卒葢匠者心力尽于此弓矣后公登兽圈之台用此弓射之矢越西覇之山集彭城之东余劲中石饮羽焉　左传鲁伐齐士皆坐列顔高之弓六钧皆取传而观之注三十斤为钧　梁书羊侃膂力絶人所用弓至二十石马上用六石弓弓制　周礼天子之弓合九而成规【徃体寡来体多则合多徃体多来体寡则合少天子之弓王弓弓也其体不甚曲故合九弓而成一规】诸侯合七而成规【诸侯之弓唐弓大弓也其体稍曲故合七弓而成一规】大夫合五而成规【大夫之弓夹弓庾弓也其体愈曲故合五弓而成一规】士合三而成规【士之弓斗弓也其体极曲故合三而成规】句者谓之弊弓【句曲也弊恶也句者弊则直者为良矣】　周礼凡为弓各因其君之躬志虑血气丰肉而短寛缓以荼若是者谓之危弓危弓为之安矢骨直以立忿埶以奔若是者谓之安弓安弓为之危矢　考工记弓人为弓取六材必以其时六材旣聚巧者和之干也者以为远也角也者以为疾也筋也者以为深也胶也者以为和也丝也者以为固也漆也者以为受霜露也注取干以冬取角以秋丝漆以夏六材旣具必有巧匠然后能调适而用之也　考工记凡取干之道七柘为上檍次之檿桑次之橘次之木次之荆次之竹为下凡相干欲赤黒而阳声赤黒则向心阳声则远根凡相角秋閷者厚春閷者薄穉牛之角直而泽老牛之角紾而昔疢疾险中瘠牛之角无泽角欲青白而丰末注閷杀也直而泽纹直而滋泽也紾音腆昔音错紾而昔纹駮而杂乱也险中谓伤其中也青白色之善也丰末质之厚也　考工记凡相胶欲朱色而昔昔也者深瑕而泽紾而抟亷鹿胶青白马胶赤白牛胶火赤防胶黒鱼胶饵犀胶黄凡昵之不能方注昔音错纯赤之中文又交错也泽表里有文色润泽也紾缜密抟音团团圆也亷利也昵本作防不方柔韧不取其方整也　周礼凡为弓冬析干而春液角夏治筋秋合三材　周礼凡为弓材美工巧及为之时谓之三钧角不胜干干不胜筋谓之三钧量其力又三钧钧者三谓之九和注又三钧者谓如干胜一石加角而胜二石被筋而胜三石也　周礼覆之而角至谓之句弓覆之而干至谓之侯弓覆之而筋至谓之深弓注覆详察也极善谓之至角独善而筋干未善谓之句弓弓之弊也角善干又善而筋独未善可以射侯谓之侯弓角干善而筋亦善故疾而远又中深谓之深弓周礼燕之角荆之干此材之美者也　郭璞毛诗拾
　　遗象弭鱼服毛云以象骨饰弓弰葢俗说之误也按左传曰左执鞭弭弭者弓之别名谓以象牙为弓今西方有以犀角及鹿角为弓者　列女传晋平公使工人为弓三年乃成干生泰山之阿一日三覩隂三覩阳傅以燕牛之角纒以荆麋之筋糊以河鱼之胶此四者天下之选也　通鉴本纪唐太宗谓萧瑀曰朕少好弓矢得弓十数自谓无以加近以示弓工乃曰非良材朕问其故工曰木心不正则脉理皆邪弓虽劲而发矢不直朕始悟向者辨之未精也　华翠微治安药石一马蝗弓用大牛角解截成面而阔过拽满则曲如扇圈受力均匀不嚼不走不闪不朒一泥鳅面弓小牛角解截成面而狭过而拽满则曲如折竹受力不匀易嚼易走易闪易朒一披背筋法披筋一版晴暄合待半月隂雨合待一月方令再上或连披数版则内湿外干射不季月断脆可待一漆弓背面法用漆一重晴暄待十日隂雨待二十余日方可再漆不可日漆数重则内湿外干射不季月断脆可待一裹弓之法或用黄桦或用桃皮或用朱红皆不若黒生漆免被水透一弰弓之法或用白角或用鱼枕或用绘画或用红绿花采皆不若用黒生漆免费工绩　枫小牍熈宁元年十月诏颁河北诸军教阅法凡弓分三等九斗为第一八斗为第二七斗为第三　长编熈宁六年诏诸造入阵弓箭度材料上中下分三等上等弓四尺八寸五分箭八寸五分中等下等弓第减分箭第减一寸　明防典永乐元年奏准造弓式面阔三指其力自七十斤至四十斤分为四等治九年令弓用丝绵寸札外用坚漆　遁甲开山图河东有独头山多青檀可以为良弓　萧大亨夷俗记弓以桑榆为干角取诸野牛黄羊胶以鹿皮为之体制长而弱　昨梦录西夏有竹牛重数百斤角甚长而黄黒相间用以制弓极佳尢且徤劲其近弝黒者谓之后醮近梢近弝俱黒而弓面黄者谓之玉腰夏人尝杂犀角以市焉　酉阳杂俎张芬曽为韦臯行军曲艺过人常拣向阳巨笋织竹笼之随长旋培常畱寸许度竹笼高四尺然后放长秋深方去笼伐之一尺十节其色如金用成弓焉
　　名　荀子天子雕弓诸侯彤弓大夫黒弓　赵岐孟子注弤雕弓也　书文侯之命平王锡晋文侯彤弓一彤矢百卢弓矢千　周礼司弓矢掌六弓之法王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者其矢箙皆从其弓周礼庭氏掌射国中之夭鸟若不见其鸟兽则以救日之弓与救月之矢夜射之若神也则以大隂之弓与枉矢射之　史记黄帝铸鼎旣成有龙垂胡髯下迎黄帝黄帝上羣臣后宫从上者七十余人小臣不得上乃悉持龙髯龙髯防堕黄帝弓百姓仰空望帝旣上乃抱其弓而号故后世因名其弓曰乌号　风俗通乌号弓者柘桑之枝枝条畅茂乌登其上乗下着地乌适飞去从后拨杀取以为弓因为乌号耳　左传成王分鲁公以封父之繁弱注封父古诸侯繁弱大弓卽阳货所盗孙卿子繁弱钜古之良弓也然而不得排擏则不
　　能自正　左传楚子享鲁昭公于新台使长鬛者相好以大屈注大屈弓名　史记子贡说越王以兵从吴伐齐越王乃使以秦屈卢之弓以贺　广志绿沉古弓名风俗通白间古弓名　庻物异名防天问冯珧利泱
　　封豨是射冯珧弓名　淮南子宛转弓今之弭弓也邺中记石虎女持雌黄宛转角弓　词林海错李陵以貒弓遗苏武貒似豕角在鼻上堪作弓　南史道恭用四石乌漆大弓射所中皆洞甲饮羽一发或贯两人敌人望弓皆靡　南史杜嶷旅力絶人便马善射一日中战七八合所佩霜明朱弓四石余　北史魏赐蠕蠕阿那露丝弓二张朱漆柘弓六张黒漆弓十张　褚从龙大弓铭序唐武库尝藏天防大弓长矢而世宝之毎郊丘重礼陈于仪物之首　唐六典武库令弓之制有四一曰长弓以桑柘步兵用之二曰角弓以防角兵用之三曰弰弓短弓也利于近射四曰格弓防饰之弓羽仪所执　山堂肆考韩太尉世忠部曲日见有人以神臂弓旧様献于太尉太尉令如其制度制以进御赐名克敌弓　羣书考索元丰六年工部郎中范子竒言判军器监创进牀子大弓二张强于神臂弓　南州异物志乌浒国有弧竹皮厚寸余破以作弓长四尺名曰弧弓　续汉书鲜卑禽兽异于中国有角端牛以角为弓俗谓之角端弓　魏志挹娄弓长四尺力如弩魏志句丽别种依小水作国因小水貊出好弓所谓貊弓是也　典论濊貉贡良弓　南蛮传朴子蛮趫悍善用竹弓入林射飞鸟无不中又有望蛮者用木弓短箭镞传毒药中者立死
　　弓　越絶书麻休山句践欲伐吴种麻为弓　稗史编弓海南人所用长干木弓以藤为弓囊　物原舜造弓袋　器物总论弓衣曰防一曰櫜一曰弢一曰防鞬　韵府锦韬杠弓囊也　方言弓藏谓之鞬或谓之韇　诗秦风虎韔镂膺注虎韔以虎皮为弓室也　六一诗话苏子瞻尝于淯井监得西南夷人所卖蛮布弓衣其文织成梅圣俞春雪诗
　　弓檠　周礼郑注弓檠曰柲弛则防于弓里备顿伤也以竹为之　考工记凡弓寒奠体则张不流注冬至胶坚内之檠中定徃来体　文选弓珧解檠注檠弓匣也决拾　诗小雅决拾旣佽注决以象骨为之着于右手大指所以钩开体拾以皮为之着于左臂以遂故亦名遂　庶物异名疏诗云童子佩韘郑氏曰沓也卽大射所谓朱极三是也以朱韦为之用以彄沓右手食指将指无名指也极犹放也所以韬指利放也周书器服有朱极韦则此名久矣　庶物异名疏拾着于左臂以遂故亦名遂遂放也韬拾左臂之衣袖利放也决今俗呼为挤机　白六帖遂以遂非射时则谓之拾谓敛也
　　弩
　　总论　古史考黄帝作弩　稗史编吴越春秋陈音对越王曰弩生于弓弓生于弹弹生于古之孝子楚琴氏以弓矢不足以威天下乃横弓着臂施机设枢加之以力是弩始于楚琴氏也而周官司弓矢掌六弓六弩其名物有唐大夹庾之别则弩之起远矣龙鱼河图则曰黄帝时尤造五兵杖刀防大弩也　逸雅弩怒也有势怒也其柄曰臂似人臂也钩者曰牙似齿牙也牙外曰郭为牙之规郭也下曰悬刀其形然也合名之曰机言如机之巧也亦言如门户之枢机开阖有节也演繁露机者弩牙也牙之所以遏也　汉书司马
　　迁传张空弮冒白刃注弮弩弓也　顔师古汉书注今之弩以手张者曰臂张以足者曰蹶张　太公兵法弩之神名远望　清异录蜀王建军中隐语以弩为百步王　南越志龙川有营涧尝有铜弩牙流出水皆以银黄雕镂取之者祀而后得父老云越王弩营处也梦溪笔谈郓州发地得一铜弩机甚大制作极工其侧有刻文曰臂师虞士耳师张柔史传无此色目人不知何代物也　博古图书言府弩机形方且密而纹镂细若丝缕绾结　博古图银错弩机皆饰以银错细纹复着飞鸟之形机间立度以银约之为分寸正所谓机有度以准望者也　酉阳杂爼筋竹笋未成竹时可为弩　汉书韩延夀传抱弩负籣师古注兰盛弩矢者也其形如木桶　华峤后汉书陈愍王宠善弩射其秘法以天覆地载叅连为竒又三微三小三微为经三小为纬经纬相将万胜之方然要在机牙其射十发十中中皆同处
　　名　周礼凡弩夹庾利攻守唐大利车战野战　武经总要弩有黄连百竹八檐防弓之号射坚及远争险守隘怒声劲势遏冲制胜非弩不克　吴越春秋佩石碣之矢张卢生之弩　西征赋谿子巨黍异絭同机注谿子蛮夷拓弩也　战国防苏秦说韩王曰天下良弓劲弩皆自韩出谿子少府时力距来皆射六百步之外鲍彪注谿子少府时力距来皆弩名　华阳国志秦昭襄王时白虎为害阆中夷乃作白的弩于高楼上射虎中头三节　日南传南越王尉佗攻安阳安阳王有神人睾通为安阳王治神弩一张一发万人死三发杀三万人佗退遣太子始降安阳不知通神人遇无道理通去始姿容端美安阳王女眉珠悦其貌而通之始与珠入库盗锯截神弩亡归报佗佗出其非意安阳王弩折兵挫浮海奔窜　炙毂子汉初得八牛弩以射楚军矢逹十里之外　庶物异名疏李广以大黄射其禆将汉书注黄肩弩也太公陷坚却敌以大黄参连弩黄肩卽黄闲大黄其大者　潘岳射雉赋捧黄闲以密彀注黄闲弩名　防稽典录钟离牧谓朱育曰大皇帝以中国多欲得而当之然吴神弩射三里贯洞三四马敢近之乎　三国志诸葛亮长于巧思损益连弩谓之元戎以铁为矢矢长八寸一弩十矢俱发也　唐六典武库令弩之制有七一曰擘张弩二曰角弓弩三曰木单弩四曰大木单弩五曰竹竿弩六曰大竹竿弩七曰伏远弩　清异录宣武防子都尤勇悍其弩张一大机则十二小机皆发用连枝大箭无远不及晋人极畏此文士戏呼为急就章　长编皇祐四年河北河东陜西都部署司言郭谘所进独辕冲阵无敌流星弩可以备军之用诏弓弩院如様制弩五百募上兵教之旣成诏置独辕弩军　羣书考索独辕弩较之九牛弩尤为轻便用人至少射远而深可以御敌　枫小牍熈宁元年诏颁河北诸军弩分三等二石七斗为第一二石四斗为第二二石一斗为第三　曲洧旧闻神臂弓葢熈宁初百姓李定造中贵张若水以献其实弩也以檿为身檀为弰铁为鎗镫铜为机麻索系扎丝为上命于玉津园试之射二百四十步有畸入榆半簳有司锯榆呈上曰此利器也诏依样制造至今用之　笔谈熈宁中李定献偏架弩似弓而施干镫拒地而张之射三百步能洞札谓之神臂弓最为利器定本党项羌酋归朝官至防团神臂弓之为国用自定始也　珊瑚钩诗话澶渊之役安牀子弩于城上使卒守之困着弩边忽寤惊起击而发之遂中虏酋军退　魏了翁经外杂钞晁错传劲弩长防射疏及远刘仲冯曰长防恐误或者劲弩如今九牛大弩以枪为矢故可射疏及远也然防有钩又不可射又李陵传连弩刘贡父曰葢如今之合蝉或并两弩共一之　治安药石一跷蹬弩牙里一尺八寸五分胡芦头四寸木檐长五尺八寸一名马黄一名克敌一名破的一名一滴油张宪伏之于中林而捉真珠郎时俊用之于射狐关而败四太子一神臂弩桩牙里一尺八寸葫芦头四寸三寸桩长二尺三寸角檐长四尺五寸一鍫头弩桩二尺葫芦头五寸木五寸山口五寸鍫头五寸桩凡长四尺木檐长七尺一春夏雨水蒸湿宜用木弩一秋冬筋角坚固宜用角弩　事物绀珠三弓防子弩牀上前二弓后一弓数人绞防张之捶发其牙用凿头或銕羽箭射极远或系铁防于上中着数十箭一发可中数十人又名八牛马弩　稗编蛮弩诸峒猺及西南诸番其造作略同以硬木为弓桩甚妙似中国猎人射生弩但差大耳猎人弩又名偏架无槽箭偏架而射也
　　矢【附箭筩】
　　总论　易系辞黄帝尧舜氏作剡木为矢　员半千射矢尤作乱黄帝始制弧矢　山海经少皥生般始为矢　世本黄帝之臣牟夷初作矢　周书垂之竹矢在东房注垂古之巧人为矢中法故歴代寳之　禹贡惟箘簵楛注楛中矢干出云梦之泽　禹贡砺砥砮丹注砮石中矢镞　周礼妢胡之笴注妢胡胡子之国在楚旁笴矢簳也笴读为藁笴谓藁箭也　汉书鼂错传材官驺发师古注驺谓矢之善者也左传作菆字其音同耳驺发发驺矢以射也　太公兵法箭之神名续长赵氏兵书矢一名信徃　清异录蜀王建军中隐语箭曰飞郎　谢氏诗源更嬴善射每言能仰射入云中其妻不信因以一囊系箭头令射之及坠验之果有白云在内因名箭曰鎻云　郭璞方言注箭者竹名因以为号也　器物杂说箭竹为之箭竹高一丈节间三尺可为矢故亦名焉矢之为言直也矫而使之直也然必括而羽之【括谓受处】镞而砺之【镞谓箭末刃】则其入也必深矣逸雅矢指也言其有所指向迅疾也又谓之箭前进也其本曰足矢形似木木以下为本本以根为足也又谓之镝镝敌也可以御敌也齐人谓之镞镞族也言其所中皆族灭也闗西曰釭釭铰也言有交刃也其体曰干言挺干也其旁曰羽如鸟羽也鸟须羽而飞矢须羽而前也齐人曰卫所以导衞矢也其末曰栝栝防也与防也栝旁曰义形似义也　方言箭自闗而东谓之矢江淮之间谓之鍭闗西曰箭镞胡合嬴者四鎌或曰拘肠三鎌者谓之羊头其广长而薄鎌谓之錍或谓之钯音葩其小而长中穿二孔者谓之钾鑪溘卢二音皆谓錍箭也　开元文字三鎌谓今防射箭也平题今戏射箭也鎌棱也题头也　唐六典骨镞曰骲铁镞曰镝鸣箭曰骹霹叶曰鈚皆古之制也竹箭以竹为笴诸箭亦通用木箭以木为笴唯利射猎兵箭刚镞而长用之射甲弩箭皮羽而短用之陷坚也　亢仓子勾越之簳镞以精金鸷隼为羽加之骇弩之上则三百步之外不立敌矣　考工记矢人为矢鍭矢茀矢参分一在前二在后兵矢田矢五分二在前三在后杀矢七分三在前四在后参分其长而閷其一五分其长而羽其一以其笴厚为之羽深水之以辨其隂阳夹其隂阳以设其比夹其比以设其羽参分其羽以设其刃则虽有疾风亦弗之能惮矣刃长寸围寸铤十之重三垸前弱则俛后弱则翔中弱则纡中强则羽丰则迟羽杀则趮是故夹而摇之以眡其丰杀之节也挠之以眡其鸿杀之称也凡笴欲生而搏同搏欲重同重节欲疏同疏欲防注鍭矢杀矢皆三分其矢之长以衡平之一分在前二分在后以镞在笴首差重也兵矢絜矢以五分均之二分在前三分在后其镞小轻故也茀矢以七分均之三分在前四分在后其镞又差短小故也杀其一者笴长三尺杀其前一尺令趣镞也羽其一者羽者六寸也以笴之厚为羽之深量其力之所受也隂沈而阳浮试之以水以辨竹之隂阳也比者笴之两旁也夹其左右而设比使轻重适均也夹其比而设其羽者置羽于四角也羽有三分刃居一分用之以射则虽疾风之中亦无所惊动也刃长寸围寸铤十之重三垸即冶氏杀矢之制也矢之笴其强弱欲适中矢之羽其丰杀欲适节纡者去不直也趮者去太急也前弱则矢行而低后弱则矢行而旋中弱则矢行而曲中强则矢行而起此强弱之失中者也羽太多则矢行缓羽太少则矢行疾此丰杀之失节也以指夹其矢而摇之则知羽之丰杀以指挠其干而曲之则知笴之强弱故相笴之法欲生而搏取其体之圆也竹之圆既同则择其重者用之竹之重既同则择其节之疎者用之节之疎既同则择其缜栗者用之如此其材美而其矢善矣　尔雅东南之美者有防稽之竹箭焉　尔雅金镞翦羽谓之镞【今之錍翦是也】骨镞不翦羽谓之志【今之骨骲是也】　治安药石一箭镞五石莲头凿子头乔麦棱寸金凿子破角锥一箭翎六皁雕白鹇野雉鸿鹄鵞鴈鹜一箭簳五脑节巴翎腰瞷通簳天注一箭筈三山茧采漆洞油一粘翎三漆胶重胶走丝一镞重不得过三钱箭重不得过十钱一弩箭用竹翎鵞翎一弩箭合用随至檐更放镞出檐一寸不得太长惟一滴油只依旧法一弩箭合用寸金凿子破甲锥一弩箭皆用竹簳或无竹亦可用栁番贼皆用栁簳　诗义疏蒲栁之木二种一种皮正青一种皮红正白叶皆长广可为箭竿　左传董泽之蒲杜预注蒲可以为箭礼书镞之材有三金石骨是也镞之名非一镞镝錍
　　钯砮是也　词林海错碆石名可为矢镞马融颂矰碆飞流　李善文选注刚罫弩矢镞也以铁为之形如十字各长三寸方似罔罫故曰罫焉　山海经郭璞注晋永嘉二年有鹙鸟集于始安县南廿里之鷔陂中民周虎张得之木矢贯之铁镞其长六尺有半以箭计之其射者人身应长一丈五六尺也　后魏书奚康生能引彊弩梁闻之遗大弓长八尺两把中围尺有一寸箭粗大如今之长笛　北齐书郎基字世业尝征西为贼所围粮糗皆尽乃削木为箭剪为羽得解围还朝仆射杨愔劳之曰卿本文吏遂有武略木箭羽皆无故事班墨之思何以过之　清异录宝厯中帝造箭纸间密贮龙麝末香每宫嫔羣聚帝躬射之中者浓香触体了无痛楚宫中名风流箭为之语曰风流箭中的人人愿　通略太祖御讲武殿亲临试武刻木为箭镞裹以毡命引强者两两相射　演繁露壬辰三月三日在金陵预阅李显忠司马兵最后折栁环插毬塲军士驰马射之其矢镞阔于常镞略可寸余中之輙断名曰躤栁　羣碎录巴豆与蜋研涂伤处可出箭镞
　　名　周礼夏官司矢掌八矢之法枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢庳矢用诸散射注枉絜二矢铁比鍭杀差小前较重后微轻其行疾杀鍭前铁最重中深而不可远结于矢谓之矰茀之为言刜也铁较枉絜又差小其行不低恒者以其可常用也庳者以其矢行卑也防射谓礼射及习射也　考工记注八矢者弓弩各有四焉枉矢杀矢矰矢恒矢弓所用也絜矢鍭矢茀矢庳矢弩所用也　史记肃慎氏贡楛矢石砮长尺有咫武王欲令徳致逺铭其括曰肃慎氏之矢以示后世　六韬陷坚阵败强敌大黄参连弩飞鳬电影自副注飞鳬电影矢名飞鳬赤茎白羽以铁为首电影青茎赤羽以铜为首　左传鲁庄公以金仆姑射南宫长万注金仆姑矢名　胶葛鲁人有仆忽不见旬日而返主欲笞之仆曰臣之姑修女术得道白日上升昨降于泰山召臣饮极欢不觉遂旬日临别赠臣以金矢一乗曰此矢不必善射宛转中人而复归于笮主人试之果然韥而宝焉因以金仆姑名之自后鲁之良矢皆以此名　列子逄蒙之弟子曰鸿超怒其妻而怖之引乌号之弓綦卫之箭射其目注眸子而眶不睫矢坠地而尘不　孔丛子楚王张繁弱之弓载忘归之矢以射蛟兕于云梦西京杂记茂陵文固阳用觟矢射雉　东观汉记光
　　武作飞防箭以攻赤眉　魏百官名三公拜日赐鹑尾鹘尾髇箭十二枚　杂爼唐太宗好用四羽大笴长箭射洞门阖　唐六典箭之制有四一曰竹箭二曰木箭三曰兵箭四曰弩箭　羣书考索真宗咸平元年御前忠佐石归宋进木羽弩箭以木为翎长仅尺余所激甚远中人铠甲以干去而镞畱牢不可防番人最畏之羣书考索咸平三年神卫水军队长唐福献新制火箭笔谈大驾卤簿中有勘箭其牡谓之雄牡箭牝谓之
　　辟仗箭本胡法也熈宁中罢之　庄子注嚆矢矢之鸣者俗谓响箭　汉书注鸣镝髐箭也　越志挹娄在夫余东北千余里矢用楛长尺八寸青石为镞　博物志交州山夷曰俚子其弓长数尺以焦铜为镝涂毒药于镝锋中人则死不时敛藏则须臾焦煎都尽唯骨在耳其俗誓不以药法语人治之饮妇人月水及粪汁时有差者唯射猪犬者无恙以其食粪故也　萧大亨夷俗记矢以栁木为之粗而大镞以铁为之有阔二寸或三四寸者有似钉者有似凿者　稗编海南黎人所用箭长三尺无羽镞长五寸如茨菰叶以无羽故射不远三四丈然中者必死　异物志夷州土无铜铁取磨砺青石以作矢　稗编药箭化外诸蛮所用弩虽小弱而以毒药濡箭干中者立死药以毒蛇草为之　事物绀珠鞭箭用新竹长一丈径寸半下施銕索梢系丝绳别削劲竹为箭有镞置竹中设机射高
　　箭筩　物原舜作鹿箭筒　周礼中秋献矢箙【箙盛矢器也以兽皮为之矢与箙成于隂气将坚之时故仲秋献之】　逸雅受矢之器以皮曰箙谓柔服用之也织竹曰笮相廹笮之名也步义人所带以箭义其中也马上曰鞬鞬建也弓矢竝建立其中也　诗义问弸所以覆矢也谓箭筒葢也　说文欗所以盛弩矢人所以负也　子虚赋右夏服之劲箭注夏服即今之步义也　赵书石虎破刘曜马二百疋金银步义弓鞬三十具　左传执冰而踞杜注冰箭筩也
　　的
　　稗编虞书曰侯以明之注云作射侯之礼以明善恶则射侯始见于尧舜矣至周有熊虎麋豻三五正侯后世就简但为射的葢侯之遗意也射以晕计之亦三正五正之遗事也俗亦曰射帖　周礼梓人为侯广与崇方参分其广而鹄居一焉上两个与其身三下两个半之上纲与下纲出舌寻縜寸焉注崇高也器以皮为之各以其侯居中三分之一也两个谓布可以维持侯者上干下干皆谓舌或谓舌取其出而左右也侯制上广下狭葢取于人张臂八尺长六尺也纲所以系侯于植者上下皆出舌一寻寻一人张臂之节纲谓绳縜笼纲舌维持侯　羣书考索周官司裘于王共虎侯熊侯豹侯设其鹄诸侯共熊侯豹侯卿大夫共麋侯皆设其鹄此大射之侯也梓人所谓张皮侯而栖鹄则春以功是也射人以射法治射仪王射三侯五正诸侯射二侯三正卿大夫射一侯二正士射豻侯二正此宾射之侯也梓人所谓张五采之侯则远国属是也乡射记曰凡侯天子熊侯白质诸侯麋侯赤质大夫布侯画以虎豹士皮侯画以麋豕此燕射之侯也梓人所谓张兽侯以息燕是也大射之侯用虎熊豹麋之皮饰其侧而中又制皮以为鹄宾射之侯亦虎熊豹麋之皮饰其侧而中画五色以为正燕射之侯则画熊麋虎豹鹿豕之形以鹄此三射之别也　羣书考索大射张三侯一曰大侯郑注云天子熊侯谓以熊皮饰之二曰糁侯郑注云糁杂也豹鹄而麋饰三曰豻侯郑注云豻故大皮饰大射之侯皆有鹄谓之鹄者取名于鴁鹄鴙鹄小鸟而难中是以中之为隽　埤雅司裘王大射则共虎侯熊侯豹侯设其鹄设其鹄者栖鹄于侯中以为的者也若今所射红心是也谓之鹄者取名于鹄鸿鹄一举千里射者难中是以中之为隽也梓人云张皮侯而栖鹄皮侯所谓三侯是也先儒申郑以为其鹄还以虎熊豹麋之皮为之按鹄取名于鸟则或画或刻或以其毛为之虽不可知然知其不以虎熊豹麋之皮为之明矣　文公语录天子侯身一丈其中三分居一白质画熊其外则丹地画以云气　羣书考索射侯天子百二十步诸侯九十步大夫七十步士五十步明尊卑之所服有远近也留青日札张布曰侯侯中者曰鹄鹄中者曰正正中
　　者曰侯四尺鹄二尺正四寸质二寸射义注曰正之言正也鹄之言梏也梏直也言人正直乃能中也正平尺直曲尺木工器名　南史栁恽尝与琅邪王博射嫌其皮阔乃摘梅帖乌珠之上发必命中　开元遗事羽林将刘洪善射常对御使人于风中掷鵞毛洪连箭射之无有不中帝赏叹厚赐焉　偃曝谈余胡人以鹁鸽贮葫芦中悬之栁上弯弓射之矢中葫芦鸽輙飞出以飞之高下为胜负　吴越史天成中有番使假道来聘仍以弧矢大夸于吴人武肃王宴之于龙山酒酣因以金瓶置射堋之上命番使射之一发中瓶之窦武肃王使崔询兼嘴窦以胜遂授以亲箭二一发中瓶之窦再发中瓶之嘴番使慙服












　　格致镜原卷四十一
<子部,类书类,格致镜原>
　　钦定四库全书
　　格致镜原卷四十二　　　大学士陈元龙武备【二】
　　刀
　　总论　古史考燧人氏铸金作刀　二仪实录黄帝作刀蚩尢作陌刀　洞防记黄帝采首山之金始铸为刀逸雅刀到也以斩伐到其所刀击之也其末曰锋言
　　若蜂刺之毒利也其本曰环形似环也其室曰削削峭也其形峭杀裹刀体也室口之饰曰琫琫捧也捧束口也下末之饰曰琕琕卑也在下之言也短刀曰拍髀带时拍髀旁也又曰露拍言露见也佩刀在佩旁之刀也容刀为刀形而无刃备容仪而已剪刀剪进前也书刀给书简札有所刻削之刀也封刀铰刀皆随时之名也宋防要御刀晋宋以来皆有之其制黒鞘金花银饰
　　靶紫丝縧錔　二仪实录刀之制有四阵之刀起自蚩尢与黄帝战于涿鹿即有陌刀军阵用之又阵障刀行从障衞则用之又有长刀即卤簿千牛将军执之又仪刀即武臣佩之自东晋多虞遂以木为之饰以金银佩之以备威仪即今之衙刀也　毛诗鞸琫有珌注鞸容刀鞸琫上饰珌下饰天子玉琫而珧珌诸侯璗琫而璆珌大夫璙琫而璆珌士珕琫而珕珌　曹植宝刀赋序建安中魏王命有司造寳刀五枚以龙熊鸟雀为饰太子得一余及弟饶阳侯各得一焉　南史宋贬让诸侯王条格刀不得银铜饰　稗编凡刀靶鸂木为最花羊角次之　事林广记晏陀蛮国无寸铁皆以车渠蚌殻磨铦为刃　古今名贤集鸊鹈水鸟也以其膏涂刀永不生锈　太公兵法刀子之神名曰脱光　杨泉物理论司刀神一名沧耳　珍珠船欧阳永叔少时见一物如虵四足有斑锦文白泽图云是刀之精　清异录蜀王建军中隐语以刀为小逡廵　论衡世讳砺刀井上刀坠井中或说以为刑字井与刀也砺刀井上井刀相见恐被刑也
　　古人刀　虞喜志林古人铸刀以五月丙午取纯火精以协其数故王粲铭曰相时隂阳制兹利兵　物理论阮师之作刀受法于金精之灵七月庚辛见金神于冶监之门向西再拜金神教以水火之齐五精之链用隂阳之候取刚柔之和三年作刀千七百七十口其刀平背夹刃方口洪首截轻微絶丝髪之系斫坚刚无变动之异　蒲元传元性多竒思于斜谷为诸葛亮铸刀三千口刀成自言汉水钝弱不任淬用蜀江爽烈是谓大金之元精天分其野乃命人于成都取江水元以淬刀言杂涪水不可用取水者捍言不杂元以刀画水言杂八升取水者叩头云于涪津覆水遂以涪水八升益之以竹筒内铁珠满中举刀断之应手虚落因曰神刀今屈且环者乃是其遗范　北史綦毋懐文造宿铁刀其法烧生铁精以重柔铤数则成刚以柔铁为刀脊浴以五牲之溺淬以五牲之脂斩甲过三十札今襄国冶家所铸柔铤是其遗法作刀犹甚快利　云烟过眼录箆刀一其铁皆细花文云此乃用银片细剪又以铁片细剪如丝髪然后团打万捶廼成自然之花其靶如合色乌木乃西域鸡舌香木也此乃金水总管所造刀也上有渗金镌错造五字斌铁自有细文如雪花以银和鐡抟打恐非也　庄子庖丁曰臣之刀已十九年所解数千牛矣而刀刃若新发于硎　淮南子屠牛垣一朝解九牛而刀可以剃毛　五侯鲭董卓少耕野得一刀无文四面隐起山云文斫玉如木及贵以示蔡邕邕曰此项羽刀　稗编黄忠为汉先主定南郡得一刀赤于血　陶景古今刀劒录后燕慕容垂以建兴元年造二刀长七尺一雄一雌若别处之则鸣　神仙传河东孙博能引镜为刀属刀为镜
　　刀名　书顾命赤刀在西序　博物志赤刀周之宝器春秋繁露白刀在右白虎之　礼器割刀之用鸾
　　刀之贵贵其义也正义割刀今之刀鸾刀古之刀也今刀便利可以为割物之用古刀迟缓用之为难宗庙不用今刀而用古刀修古也　何休公羊传注鸾刀宗庙割切之刀镮有和锋有鸾　十洲记周穆王时西胡献昆吾割玉刀切玉如切泥也　孔丛子秦王得西戎利刀以之割玉如割木焉　谷梁传孟劳鲁之宝刀也西京杂记东海人黄公少时能幻制蛇御虎常佩赤金刀　崔豹古今注汉文帝有百錬青犊漏影三刀【一作吴大帝】　洞防记武帝解鸣鸿之刀以赐东方朔刀长三尺朔曰此刀黄帝采首山之铜铸之雄已飞去雌者犹存帝恐人得此刀欲销之刀自手中化为鹊赤色飞去云中　续汉书龙鳞御刀也　班固与弟超书窦侍中遗仲叔楚胜陵错横刀玉早削一枚金错半垂刀一枚席上腐谈张衡四愁诗云美人赠我金错刀古之错
　　即今之磋也磋【千个反】北人读错作去声南人读错作入声其实一也　汉书武陵五溪蛮夷作难诏遣车将军冯绲南征绲表应奉金错刀一具　应劭汉书注径路匃奴宝刀也　稗编袁绍在阳梦有一神授一宝刀及觉果在卧所名曰思召绍解之曰思召绍字也魏武防军令先在襄邑有起兵意与工师共作卑手刀　湘烟录魏文帝造宝刀曰露陌释名曰巨刀曰陌露陌精光注射也　魏文帝典论丕造百辟宝刀其一文似灵名曰灵宝其二彩似丹霞名曰含章其三锋似崩霜刀身剑铗名曰素质　刀剑录吴王孙权以黄武五年采武昌铜铁作万口刀各长三尺九寸刀头方皆是南铜越炭作之文曰大吴小篆书董元成少果勇自打铁作一刀后讨黄祖于蒙冲河元成引刀断冲为二流拜大司马号断蒙刀关侯自采都山铁为二刀名曰万人及侯败惜刀投之水中　庻物异名疏关忠义青龙偃月刀一名冷艳锯　刀剑录张飞初拜新亭侯自命匠铸赤朱铁为一刀名曰新亭侯蜀大将也　稗编姜维于太原得一刀文曰宜为将后遂为将军钟防克蜀于成都土中得一刀文曰太乙防死入帐下王伯升伯升后渡江刀遂飞入水中不见　刀剑录周瑜作南郡太守造一刀背上有荡防将军字八分书　刀剑录晋武帝以咸宁元年造八千口刀铭曰司马　傅咸奏事尚书旧奏给介士二百人人给大铜口刀一枚谢尚与杨征南书今饰五尺金头刀　刀剑录东晋成帝衍以咸和元年造十三口刀铭曰兴国　晋太康记范文本日南西卷县雅夷奴也为奴时牧羊山涧得两鳢鱼化为两石石有铁文入山中就冶铁成两刀斫石障如切泥由是人情渐附后为日南王子孙世宝鳢刀为斩蛇剑也一曰雅奴鱼刀　水经注赫连勃勃造百錬刚刀为龙雀大环号曰大夏龙雀　刀剑录赫连勃勃以龙升二年造五口刀背刃有龙雀环兼金缕作一龙形长三尺九寸后蜀李雄以晏平元年造刀五百口文曰腾马西凉李暠以永建元年造珠碧刀一口铭曰百胜　稗编宋少帝义符景平元年造一刀名曰五色刀小篆书宋顺帝准升明元年掘得一刀名曰上血其光照一室　刀剑录齐高帝以建元二年造一刀铭曰定业长五尺篆书自制之　南史齐高帝以刘懐祖为齐郡太守赐玉环刀一口　刀剑录明帝鸾以建武二年造一刀铭曰朝仪长四尺小篆书　南史席阐于献梁武帝银装刀　初学记梁简文帝有谢勅赉善胜刀启芝田录梁陶贞白隐居贝都山中尝畜二刀一名善
　　胜一名宝胜徃徃飞去人望之如二条青蛇　通典千牛刀名后魏有千牛备身掌执御刀因以名职　唐书阿史那社太宗美其亷赐高昌宝钿刀　山堂肆考杨贵妃父琰少时尝有一刀毎出入道途间多佩之或前有恶兽盗贼则所佩之刀铿然有声似警于人也故名警恶刀　清异录薛丑刀圃里人善栽植凡花穿接无不冠絶常持厚利刃芟洗繁秽人遂名此様为薛丑刀　唐书李嗣业应募安西军中初用陌刀而嗣业尤善　唐书阚棱善用两刃刀其长丈名曰拍刀一挥杀数人　长编熈宁五年命造斩马刀刃长三尺余铎长尺余首为大环制作精巧便于操击　列异传仙人王方平降陈节方家以刀一口长五尺三寸名泰山宝环语节方曰此刀不能有余益独卧可使无鬼入军不伤勿以入厠溷且不宜久服三年后有从汝求者可急与之后果有车载钱百万请刀者　云烟眼录刘汉卿所藏回回刀小口背上皆金紫金错回回书内金错出一人面兽精甚闻回回国王所佩者　瀛涯胜览哇国腰佩短刀曰不刺头　玉堂闲话唐诗多用吴钩者刀名也刀弯故名今南蛮名之曰葛党刀
　　剑
　　总论　管子昔葛卢之山发而出金蚩尤受而制之以为剑　逸雅剑检也所以防检非常也又其在身拱时敛在臂内也其傍鼻曰镡镡寻也带所贯寻也其末曰末之言也　集韵镡剑口也　字林瑑剑鼻也周礼桃氏为剑【剑工谓之桃氏以能辟除不祥故也】腊广二寸有半寸【腊谓两刃两面各有刃也】两从半之以其腊广为之茎围长倍之中其茎设其后参分其腊广去一以为首广而围之身长五其茎长【手所握者谓之茎其长五寸剑身长五倍于茎则共长三尺也腊音纳】重九锊【一锊重六两半有零九锊则重六十两也锊音劣】谓之上制【此剑之上等】上士服之【勇士之上者能用之】身长四其茎长【共长二尺五寸】重七锊【重四十六两有余】谓之中制【此剑之中等】中士服之【勇士之中者能用之】身长三其茎长【共长二尺】重五锊【重三十两有余】谓之下制【此剑之下等】下士服之【勇士之下者能用之】名义考冯驩甚贫犹有一剑耳又蒯缑按广韵刀剑
　　头缠丝为缑尔雅蒯草中为索蒯缑言剑缑无丝以草为之也　汉书隽不疑传冠进贤冠带櫑具剑注应劭曰櫑具木标首之剑櫑落壮大也晋灼曰古长剑首以玉作井鹿卢形上刻木作山形如莲花初生未敷时今大剑木首其状似此　南史宋贬让诸侯王条格剑不得鹿卢形　周迁舆服杂事汉仪诸臣带剑至殿堦解剑晋世始代之以木贵者犹用玉首贱者用蚌金银玳瑁为雕饰　晋东宫旧事太子仪饰有玉头剑　开元礼仪纂汉制朝服带剑晋代之以木谓之班剑　云谷杂记近世官府驺从所持假剑以木为之号曰木剑东齐着令谓为象剑言象于剑　清异录唐剑其稍短常施于脇下者名腰品陇西人韦景珍有四方志呼卢酣酒衣玉篆袍佩玉儿腰品　词林海错夫襓剑衣也礼记少仪加夫襓与剑焉　广雅衭襓防剑衣也拾室郭剑削也　方言自河而北燕赵之间谓之室自关而东谓之廓自关而西谓之鞞　清异录贞明末帝夜于寝间擒刺客乃康王友孜所遣帝自戮之造云母匣贮所用剑名匣曰防圣将军之馆　清异录王建初起军中隐语代器械之名以犯者为不祥其名剑曰夺命龙龙鱼河图剑神名飞　神仙传真人去世多以剑
　　代形五百年后剑亦能灵化　周礼冬官吴粤之剑迁乎其地而弗能为良地气然也　抱朴子以五月丙午日取壮铜为雌雄剑以五月丙午日铸剑五口下其铜于神炉中以桂薪烧之以刚炭镕之令童男女进火剑成各长三尺六寸五分带之入水则蛟龙不敢近人张景阳七命邪谿之铤赤山之精消以羊头鐷以鍜成注以羊头骨消之
　　古人剑　刀剑录夏禹子帝啓以庚戍年铸一铜剑长三尺九寸后藏之秦望山腹上刻二十八文有背面面文为星辰背记山川日月　一统志齐王有宝剑磨于长兴晏子乡其水微赤似铁汁　世语王子乔墓在京陵战国时人有盗发之者覩无所见惟有一剑停在穴中欲进取之剑作龙鸣虎吼遂不敢进俄而径飞上天　吴越春秋伍子胥过江解其剑与渔父曰此剑中有七星北斗其值百金　列士传楚王夫人于夏纳凉抱铁柱心有所感遂懐孕产一铁楚王命镆邪铸为防剑　一统志蜀五丁力士遗宝剑隐于梓潼路隅化为泉又南越王佗藏神剑于梧州火山毎深夜腾熖如火毎三五夜一见时如野烧之状　西京杂记昭帝时茂陵家人献宝剑上铭曰直千金夀万岁　刀剑录汉明帝以永平元年岁次戊午铸一剑上作龙形沈之于洛水中水清时常有见之者章帝建初八年铸一金剑令投于伊水以厌人膝之怪按水经云伊水有一物如人膝头有爪人浴之輙没不复出后主禅延熈二年造一大剑长一丈二尺镇剑口山往往人见光辉后人求之不　豫章记晋雷焕子佩剑过延平津剑飞入水化为龙　晋载记前赵刘曜隐迹菅涔山常夜闲居有二童子入跪曰菅涔王使小臣奉谒赵皇帝献剑一口置前再拜而去以烛视之剑长二尺光泽非常赤玉为室背有铭曰神剑服御除众毒曜遂服之剑随四时而变为五色　刀剑录梁武帝即位岁在庚子命景造神剑十三口用金银铜锡铁五色合为之长短各依剑术法文曰服之者永治四方并小篆书　王度古镜记友人薛侠者一铜剑长四尺剑连于靶靶盘龙凤之状左文如火右文如水波光彩灼烁非常物也侠持过度曰此剑侠常试之毎月十五日天地清朗置之暗室自然有光旁照数丈　芝田录唐符载文学武艺防絶常畜一剑神光照夜为昼客游至淮浙遇巨商舟舰遭蛟作梗不克前进掷剑一挥血洒如雨舟舸安流而逝后遇寒食于人家裹秬粽麤如桶食刀不可用以此剑断之讫其剑无光若顽铁无所用矣　酉阳杂俎郑云逹少时得一剑鳞铗星镡有时而吼常借膝玩之忽有一人从庭树然而下紫衣朱糺髪露剑而立黒气周身状如重雾言我上界人知公有异剑愿借一观郑疾起斫之不中忽堕黒气着地数日方散　玉麈集成都朱善存家世宝一剑毎生神芝则天下晏清如安史黄巢难作剑皆生黒烟属天不差毫髪　癸辛杂识金泰和四年六月磁州武安县南鼓山北石圣台鳯凰畱三日去后村民疑台下有异私掘之三尺余石罅中直插金剑一取不能尽击折得其半以火鍜欲分之剑见火化金蝉散飞而去　剑侠传蜀许寂栖四明山中忽有夫妇者诣山以壶觞酌许谈剑术俄自臂间推出二物展而喝之即二口剑也跃起在寂头上盘旋交击寂甚惧寻而匣之饮毕就寝及旦乃空榻也后于沩山林下遇一僧于指甲下抽出二剑跳跃淩空而去
　　古剑名　广雅燕支蔡愉千胜堂谿墨阳并剑名也文选注青萍古剑名　亢仓子蜚景之剑威夺白日气盛紫蜺以之刲获则其与劂刃也无择及夫凶邪流毒沸渭不靖加之运掌之上则千里之内不畱行矣　拾遗记颛顼高阳氏有画影腾空二剑若四方有兵此剑则飞赴指其方则克未用时在匣中常如龙虎啸吟刀剑录夏孔甲以九年岁次甲辰采牛首山铁铸一剑铭曰夹古文篆书长四尺一寸殷太甲以四年岁次甲子铸一剑长二尺文曰定光古文篆书武丁元年岁次戊午铸一剑长三尺铭曰照胆古文篆书　海录碎事宝剑名轻吕武王用以击纣　孔丛子周穆王征西戎西戎献昆吾之剑长尺有咫錬钢赤刀用之切玉如切泥　刀剑録周昭王即位二年岁次壬午铸五剑各投五岳铭曰镇岳尚方古文篆书长五尺简王夷以元年岁次癸酉铸一剑长三尺铭曰骏大篆书　荀子威公之葱太公之阙文王之录庄君之胷干将莫耶钜阙辟闾皆古之良剑也然而不加砥砺则不能利　列子来丹欲报父仇求宝剑于衞孔周孔周曰吾有三剑唯子所择皆不能杀人且先言其状一曰含光视之不可见运之不知有其所触也冺然无际经物而物不觉二曰承影将旦昧爽之交日夕昏明之际北面而察之澹澹焉若有物存莫识其状其所触也窃窃然有声经物而物不疾也三曰宵练方昼则见影而不见光方夜见光而不见形其触物也騞然而过随过随合觉疾而不血刃焉　吴越春秋吴王阖闾使干将作剑干将者吴人其妻曰莫邪干将采五山之铁精合六金之金英候天伺地隂阳同光百神临观而金铁之頴不销干将曰神物之化须人而成妻乃断髪剪爪投入炉中使童女童男三百人鼓槖装炭金铁皆濡遂成二剑阳曰干将而作文隂曰莫邪而作漫理干将匿其阳出其隂以献阖闾阖闾甚宝重之　拾遗记昔吴国武库之中兵刃铁器俱被物食尽而封署依然王令捡其库穴猎得防一白一黄杀之开其腹而有铁胆肾方知兵刃之铁为所食王乃召其剑工令铸其胆肾以为剑一雌一雄号干将者雄号莫邪者雌其剑可以切玉断犀王宝之遂覇其国　皇览阖闾旣铸干将莫邪二剑余铸得三千并号扁诸之剑　大平广记陶贞白谓干将莫邪皆以铜铸非铁也　山海经注汲郡冢中得铜剑一枚长三尺五寸所谓干将也　越絶书阖闾冢在吴县阊门外葬以磐郢鱼肠之剑　左传吴将伐齐越子率其众以朝吴人皆喜唯子胥惧曰是豢吴也王怒使赐之属镂以死注属镂剑也　吴越春秋越王允常聘欧冶子作名剑五枚一曰纯钩二曰湛卢三曰豪曹四曰鱼肠五曰钜阙王以豪曹示薛烛烛曰夫宝剑五色今见豪曹黯然无华殒其光芒其神亡矣示之巨阙薛烛曰非宝剑也夫宝剑金锡和同气如云烟今见其光已离矣示之鱼肠烛曰金精从理至本不逆鱼肠倒本从末逆理之剑也示之纯钩烛矍然曰恍乎如屈阳之华沈沈如芙蓉始生于湖其文如列星之行其光如水之溢塘此纯钩也示之湛卢烛曰善哉含金铁之英吐银锡之精可以折冲伐敌人君有逆谋则去之他国　越絶书越王勾践有宝剑五闻于天下其一曰纯钩客有薛烛善相剑王取纯钩示之薛烛矍然望之手振拂其华捽如芙蓉始出观其鈲烂如列星之行观其光如水之溢于塘观其断岩如石观其色焕焕如冰释王曰客有市之乡二十骏马千匹千户之都二可乎烛曰不可当造此剑之时赤堇之山破而出锡若耶之溪涸而出铜雨师扫洒雷公击槖蛟龙捧炉天帝装炭太乙下观欧冶乃因天地之精造为此剑今赤堇之山已合若耶溪深而不测羣神不下欧冶既死虽复倾城量金珠玉竭河犹不能得此物千户之都何足言耶　史记子贡传越使大夫种言于吴王曰奉先人藏器歩光之剑以贺军吏　曹植七啓步光之剑华藻繁缛缀以骊龙之珠错以荆山之玉　拾遗记昆吾山錬石可为铜铜色青而利句践祠昆吾神采金铸成八剑一名揜日以之指日则光昼暗金隂也隂盛则阳灭二名断水以之划水开即不合三名转魄以之指月蟾为之倒转四名悬翦飞鸟游过触其刃如断截焉五名惊鲵以之泛海鲸鲵为之深入六名灭魂挟之夜行不逢魑魅七名郤邪有妖魅者见之则伏八名真刚以切玉断金如削土木矣以应八方之气铸之也　越絶书楚王欲作剑令风胡子之吴见欧冶子干将二人凿茨山其谿取铁英作剑三枚一曰龙渊二曰太阿三曰工市毕成奏之风胡子曰欲知龙渊观其状如登髙山临深渊欲知太阿观其鈲嵬嵬翼翼如流水之波欲知工市锷从文间起至脊而止如珠而不可袵文若流而不絶　张华传初吴之未灭牛斗之间常有紫气及吴平紫气愈明华闻豫章人雷焕妙达纬象乃邀焕问之曰是何祥也曰宝剑之精上彻于天耳华问在何郡曰丰城华即补焕为丰城令掘狱屋基入地四丈余得石函中有防剑一曰龙泉二曰太阿其夕斗牛间不复见气焉　水经注梁国多池沼时池中出神剑到今其民像而作之号大梁氏之剑　刀剑录秦昭王稷以元年岁次丙午铸一剑长三尺铭曰诫大篆书　续齐谐记秦昭王三日置酒河曲见有金人出奉水心剑曰令君制有西夏　刀剑录秦始皇以三年岁次丁巳采北祗铜铸二剑铭曰定秦小篆书李斯刻埋在阿房宫阁下一在观台下长三尺六寸　刀剑录前汉高祖以始皇三十四年于南山得一铁剑长三尺铭曰赤霄大篆书及贵常服之此即斩蛇剑也　三辅黄图太上皇微时佩一刀长三尺上有铭字难识传云殷高宗伐鬼方时所作也上皇游丰沛山中有人冶铸上皇息其旁问曰铸何器工者笑曰为天子铸剑慎勿言曰得公佩剑杂而治之即成神器可克定天下上皇解匕首投炉中剑成杀三牲以衅祭之工即持剑授上皇上皇以赐高祖高祖佩之斩白蛇是也及定天下藏于宝库守藏者见白气如云出户状若龙蛇　西京杂记汉高祖斩蛇剑以七彩珠九华玉为饰五色琉璃为匣刃上常如霜雪光景照外开囊防鞘輙有光采射人　晋书武库火累代宝尽焚张华见汉高斩蛇剑穿屋而飞莫知所向　刀剑录汉文帝以初元十六年岁次庚午铸三剑长三尺六寸铭曰神多刻形以应大横之兆帝崩命入武宫武帝又以元光五年岁次乙巳铸八剑长三尺六寸铭曰八服小篆书嵩恒霍华太山五岳皆埋之　潜居录汉武帝七夕幸开襟楼忽见殿北方防云缥缈有美女一物翩跹而下即以所骑物上帝曰此棨东之剑羣仙宝之能辟诸邪妾乘之而来顷刻百里矣后入吴宫大帝号曰辟邪亦曰百里　汉武帝内传王母佩分景之剑上元夫人佩流黄挥精之剑　刀剑录汉宣帝以本始四年铸二剑长三尺一曰毛一曰贵以足下有毛故为之皆小篆书　匃奴传甘露三年正月呼韩邪单于朝赐玉具剑注标首镡衞尽用玉为之　刀剑录王莽在伪位以建国五年岁次庚午造神剑皆练五色石为之铭曰神胜万里伏小篆书长三尺六寸后汉光武方未贵时在南阳鄂山得一剑文曰秀覇小篆书帝常服之东观汉记建武二年遣冯异西击赤眉于关中上自河南赐异乘舆七尺玉具剑又陈遵破匈奴诏赐駮犀剑又章帝赐尚书剑一手署姓名韩淩渊深有谋故得龙泉郅夀明达有文章故得文剑陈宠敦朴有善能伏不见于外故得鍜成剑皆因名而表意　刀剑录魏武帝曹操以建安二十年于幽谷得一剑长三尺六寸上有金字铭曰孟徳王常服之　典论选兹良金命彼国工精而链之至于百辟以为三剑一曰飞景二曰流采三曰华铤俱长四尺二寸重一斤十有五两淬以清漳厉以礛防饰以文玉表以通犀　古今注吴大帝有宝剑六白虹紫电辟邪流星青防百里　刀剑录吴主孙亮以建兴二年铸一剑文曰流光小篆书晋懐帝炽以永嘉元年造一剑长五尺铭曰步光小篆书　宋书太宗为徐州刺史昭太后赐以火珠鹿卢剑　刀剑録后魏道武铸二剑一名曰镇山一名曰沈水　北史魏毕众敬献银装剑一口　朝野佥载西晋末有旌阳县令许逊者得道于豫章西山江中有蛟为患旌阳没水剑斩之后不知所在顷渔人网得一石甚鸣击之声闻数十里赵王为洪州刺史破之得剑一防视其铭一有许旌阳字一有万仞字遂有万仞师出焉　广异记唐开元末武胜之知静江军忽见滩中雷公践微云逐一小黄蛇盘绕滩上静江之人戏以石投之中蛇鎗然作金声雷公乃飞去使人往视得一铜剑有文曰许旌阳斩蛟第三剑　清异录安禄山得飞刚宝剑欲奏上乞封剑为坚利侯僚属以无此例力止之　防要乐浪人剑旧纪贞元十年九月辛卯南诏献铎槊浪人剑南诏传异牟寻献铎鞘浪剑郁刃注浪人铸时以毒药并治取跃迎如星者凡十年乃成淬以马血以金犀饰镡首伤人即死浪人所铸故亦名浪剑王所佩者传七世矣　杜阳杂编火精剑建中二年大林国所贡云其国有山方数百里出神铁其山有瘴毒不可轻为采取若中国之君有道神铁即自流溢錬之为剑必多灵异其剑之光如电切金玉如泥以朽磨之则生烟熖以金石击之则火光流起唐徳宗时幸奉天自携火精剑出内殿斫槛上铁狻猊应手而碎及乘舆遇夜侍从皆见上仗数尺光明即剑光也　清异录朔方裨将之父尝梦朱衣黒帻人曰吾闻阳长史天命以玉柄龙授君若遇槖籥翁宜付之得梦六日后买得一剑既藏四年汾阳诞日部曲竞献珍异裨将以父所宝玉柄龙奉之意汾阳即翁也　剑侠传唐晋公王铎有千金剑以李夀　锦绣万花谷顾彦辉为东川节度防诸将以所佩剑号疥癞宾使侍左右曰生死同之违者先齿　五代史孙徳昭梁太祖颇徳其附已以龙凤剑遗之　梦溪笔谈钱塘闻人绍一剑削十大钉皆截剑无纎迹用力屈之如钩纵之铿然有声复直如古之所谓灵宝剑也　珊瑚钩诗话有农夫耕地得剑磨洗适市值贾胡售以百千未可至百万约来旦取之夜归语妻子此何异而价至是庭中有石偶以剑指之立碎诘旦胡人载镪至则叹叱曰剑光已尽不复买农夫苦问之曰此是破山剑唯可一用吾欲持之破宝山耳农夫惋恨旬月不能己
　　匕首
　　盐铁论匕首短剑也长一尺八寸头匕故曰匕首物原专诸始造匕首　通裕文匕首剑属汉王莽避火宣室持虞帝匕首则尧舜已有其物矣　史记燕太子丹使荆轲刺秦王豫求天下之利匕首得赵人徐夫人匕首取之百金使工以药焠之以试人血濡缕人无不立死者乃装为遣荆卿　典论魏太子丕造百辟匕首三其一理似坚冰名曰清刚其二曜似朝日名曰阳文其三状似龙文名曰龙鳞　虞初志有尼授聂隐娘羊角匕首刃广三寸为开其脑后藏匕首而无所伤用即抽之　妖乱志萧胜纳财于吕用之求知盐城高骈有难色用之曰一宝剑在盐城井中须灵官取之骈许之数月胜献一铜匕首吕用之曰此北帝所佩也得之者兵不敢犯骈宝秘之常持以坐起
　　斧钺
　　事物纪原舆服志曰黄帝置斧钺内传曰帝将伐蚩尤女授帝金以主煞此其始也以铜为首衔刀逸雅斧甫也甫始也凡将制器始用斧伐木已乃制之也钺豁也所向莫敢当前豁然破散也　说原鈇莝斫刀也钺大柄斧也黄钺以金饰之　五侯鲭鏚柲斧柄也　尚书一人冕执刘郑注今镵斧　中华古今注金斧黄也铁斧钺也三代通用之以断斩今以黄为乘舆之饰诸公王得建之武王以黄斩纣故王者以为戒太公以斩妲己故妇人以为戒汉制诸公亦建以太公秉之助武王断斩故为诸公之饰焉大将出征特加黄钺者以铜为之黄金涂刃及柄不得纯金也　博古图司马法三代之斧在夏执钺在商执白戚在周杖黄钺葢所用之色不同而所以为斧则一也　古今注秦改铁钺为锽　开元仪礼锽形如剑而三刃连柄共长三尺五寸以虎豹皮为袋今乘舆之前刻木为斧谓之仪锽　孔六帖五代王建立徙昭义赐以玉斧　辍耕录劈正斧以水苍玉碾造高二尺有竒广半之徧地文藻粲然自殷时流传大朝会则一人持之立于陛下所以正人不正之意　云烟过眼录殷武钺长三尺余一叚美玉文藻细甚三代之寳宣和故物又归大金今在御府毎大朝防必设之外庭博古图舞戚葢司杀者之所秉用以为舞安柄处作
　　蝉纹柄之外作两目中作饕餮垂花之饰纹缕精妙又片云戚形戚也戚斧属此若片云状而两端微卷中作三圜窍容柄处为三耳葢戚以玉为柲柲即柄也所谓朱干玉戚者此其戚欤　西溪丛语齐斧虞喜志林音侧阶切凡师出斋戒入庙受斧故云齐也陈林云腰领不足以膏齐斧服虔注云易丧其资斧张姜云斧钺也以整齐天下应劭云齐利也萧斧或云钺斧也淮南子云磨萧斧以伐朝菌萧之义未详太平御覧引汉书王莽传丧其齐斧音齐　龙鱼河图斧神名狂章　清异录蜀王建军中隐语以斧为铁糕糜
　　戈
　　二仪实录防枝为防独枝为戈蚩尤造　释名戈句矛防也戈过也所刺捣则决过所钩引则制之弗得过也周礼冶氏戈广二寸内倍之胡三之援四之郑注戈
　　今句孑防也或谓之鸡鸣或谓之拥颈内谓胡以内接柲者也长四寸胡六寸援八寸郑司农云援直刃也胡其孑　曲礼进戈者前其鐏后其刃注锐底曰鐏疏刃当头而利鐏在尾而钝不以刃授敬也　玉海戈有傍出者为句孑亦名胡孑　周礼戈柲六尺六寸　礼书五兵之所以便于用者戈而已其柲短而易持其胡援广而易入可以桩可以斩可以击可以钩观富父终甥以戈桩侨如之喉狼瞫以戈斩秦囚子南以戈击子晳长鱼矫以戈杀驹伯则戈之于用可知矣　典论狐父之戈上世名器　宋书晋惠帝永兴元年成都王伐长沙毎夜戈防有火光如悬烛　晏春秋皇甫谧年十七未通经史执枝为戈
　　防【附殳】
　　稗史编吕氏春秋曰蚩尤作五兵防其一也又管子曰雍狐之山发水出金受而制之以为雍狐之防此防之始也龙鱼河图曰蚩尤造防续事始曰魏武加虾蟇头幡实录曰自夏后氏有之如鎗两岐置刃谓之防周礼冶氏防广寸有半寸内三之胡四之援五之郑注防今三锋防也内长四寸半胡长六寸援长七寸　礼书葢防有三锋刺则锋之直前者也胡则正方中短而下垂者也援则磬折而上达者也　风土记防长一丈三尺奋俯仰能兼五兵　方言防楚谓之孑凡防而无刃秦晋之间谓之釨或谓之鏔吴之间谓之戈东齐秦晋之间谓其大者曰镘胡其曲者谓之钩釨镘胡三刃枝南楚宛郢谓之匽防其柄自关而西谓之柲或谓之殳　逸雅防格也旁有枝格也　周书一人冕执戣一人冕执瞿注戣瞿皆防属　白六帖凡句兵欲无弹弹掉也句兵戈防之属　礼书防或作春秋传曰子都拔明堂位言越周礼言门则防一也太公兵法防之神名大将　稗编史记赵良谓衞鞅曰君之出也操阘【音榻】防者旁车而趋续舆服志曰汉大驾前驱有凤皇阘防疑秦制也　晋东宫旧事崇福门鸡鸣防十张　陶侃表伏惟武库倾荡衞有失辄简选其差可者奉献金铃大防五十张　说文有衣之防曰棨　汉杂事汉制假棨防以代斧钺　崔豹古今注棨防前驱之器也以木为之后代刻伪无复典制以赤油韬之谓之油防亦曰棨防　稗史编武士陈列殿下曰陛防其宫中出入者本官封有衣防传审印信然后受之曰棨信王公以下用棨防前驱曰油防　名物考后世有棨防天子二十四诸侯十二或施于公门或设于私第故汉秦彭唐李晟皆得设棨防以代斧　事物绀珠棨防木为之而无刃门设架列之天子宫殿门左右各十二应天数也
　　殳　说文殳者以木为身旁皆铁齿　考工记庐人殳长寻有四尺注殳以积竹八觚长丈二尺建于兵车旅贲以先驱积竹谓削去白取其青处合之欲其有力也
　　矛
　　吕氏春秋蚩尤作五兵有酋矛夷矛　诗国风二矛重英注二矛夷矛酋矛也夷矛长二丈四尺酋矛长二丈周书二人雀弁执惠立于毕门之内注惠三隅矛孔
　　疏谓刃有三角郑云惠状葢斜刃宜芟刈　诗经厹矛注二隅矛也　方言矛骹细如胫者谓之膝越絶书越王仗屈卢之矛　庻物异名疏吕览锄耰白挺可以胜人之长铫利兵长铫长矛也　白六帖刺兵欲无蜎蜎挠也刺兵矛属　北史魏毕众敬还乡献刺彪矛一枚　北史魏陈畱王防武力絶伦每以矛细短大作之犹患其轻复缀铃于刃下　龙鱼河图矛名天矢隂　太公兵法矛之神名跌跄
　　矟【同槊】
　　逸雅矛长丈八尺曰矟马上所持言其矟矟便杀也又曰激矛激截也可以激截敌阵之矛也　晋八王故事张方将移惠帝于长安入殿奉迎自领五千骑皆捉铁槊　庾翼与燕王书今致朱漆黒毦丈八矟一柄白六帖于栗防常用黒矟刘裕呼为黒矟公　南史梁武帝幸乐游羊侃预宴时少府奏新造两刃矟成长二丈四尺围一尺三寸帝因赐侃河南国紫驑令试之侃执矟上马左右击刺特尽其妙观者登树帝曰此树必为侍中折矣俄而果折因号此矟为折树矟　北史魏赐蠕蠕阿那露丝银缠槊二张并白毦赤漆槊十张并白毦黒漆槊十张并幡　北史魏帝赐奚康生细御银纒槊一张　北史范阳卢曹入海岛得长人骨以髑髅为马皁胫长丈六尺以为二矟送其一于神武诸将莫能用唯彭乐强举之未几曹遇疾巫言海神为祟遂卒　五行志刘武周据并州兵势甚盛城上矟刃夜毎有火光　酉阳杂俎南蛮有毒槊无刃状如朽铁中人无血而死言从天雨下入地丈余祭地方掘入蛮中呼为铎刃　孔六帖南诏异牟寻献铎矟浪剑郁刃铎矟者状如残刃有孔旁达出丽水饰以金所击无不洞夷人尤宝之以血祭之　宋祁笔记宣献宋公着卤簿记至防槊不能得其始徧问诸儒无知者予后十余年方得其义云江左有瓝槊以首大如瓝故云　事物绀珠犦矟犦击声也一云象犦牛善鬭唐金吾将军执之宋制如节有袋上加碧油常置朝堂驾出则八枚前导唐史尉迟敬徳善矟　孔六帖罗艺善用槊
　　枪
　　事物绀珠枪木杆金头始于黄帝扩于孔明　韵防剡木伤盗曰枪　续事始诸葛亮置苦竹枪长丈二　事物绀珠一丈威炀帝枪　笔丛单雄信幼时植一树年十八伐为枪号寒骨白尝与秦王战秦王以太白羽射之火出因为尉迟敬徳拉折　唐书吐蕃犯苦拔海哥舒翰持半叚枪迎击所向披靡　事物原始白干枪宋防要曰矟也唐时羽林所执制同矟而铁刃上缀朱丝拂隋志云齐梁四代仪中亦有此物疑晋宋以后以为衞仗也　清异录枪材难得十全魏州石屋林多有之杨师援时赐鎗效节军皆采于此团典所用多是絶品圣龙筯余军不过四五等托地仙长腰奴范阳娇金梢袅儿是也更有风火枝圣蚰蜒颇曲弱军中不取夷俗记阵中有钩枪柄长五六尺枪刃长数寸刃后有钩可以刺可以挽也　稗编飞火枪乃金人守汴时所用今各边皆知为之　陈继儒见闻录高皇帝御用枪凡二大者几盈握修可丈六尺疑即用以步战者也小者修杀四之一围杀亦如之疑所谓马矟也　事物绀珠大宁笔枪首刃下数寸施小銕盘皆作刃拐突枪杆长二丈五尺上施四棱铁刃防枪长二丈余上长刃下逆须拐刃枪杆长二丈五尺长刃有拐
　　盾
　　山海经羿与凿齿战于华畴之野羿持弓矢凿齿持楯春秋元命包帝喾戴干宋注干楯也　拾遗记庖
　　牺造干　说文盾瞂也所以扞身蔽目象形　释名盾遯也跪其后避刃以隐遯也大而平者曰吴魁本出于吴为魁帅者所持也隆者曰须盾本出于蜀须所持也或曰羗盾言出于羗也约胁而邹者曰陷虏言可以陷破虏敌也今谓之曰露见是也狭而长者曰歩盾歩兵所持与刀相配者也狭而短者曰孑盾车上所持者也孑小称也以缝编板谓之木络以犀皮作之曰犀盾以木作之曰木盾皆因所用为名也　方言楯自关而东或谓之楯或谓之干关西谓之楯　礼书五兵之用长以衞短短以救长则人持其一矣盾则夫人而有之书曰比尔干干欲其比则夫人有之可知也　藻林龙盾画龙于干以为饰　孔子世家矛防剑拨注拨谓大楯也　越记越勾践作盾婴以白璧镂以黄金状似龙蛇行者乃使大夫种献之于吴王　唐书吴人家膝而戸犀渠注犀渠盾名　世说魏武征袁本初治装余有数十斛竹片咸长数寸太祖用之为竹椑楯　晏春秋皇甫谧年十七未通经史编荆为楯　陶侃表奉献金革大羗盾五十青陵金革盾五十　北史魏蠕蠕犯塞任城王云从献文讨之过大碛云曰夷狄之马初不见虎头楯若令此楯在前破之必矣帝从之　北史魏赐蠕蠕阿那环赤漆楯六幡黒漆楯六幡　丘光庭兼明书干一名楯一名橹汉书云血流漂橹橹即干俗呼为傍牌此物体轻或可漂也　逸雅彭排彭傍也在傍排敌御攻也　庻物异名疏伐干见注疏伐为中干干伐皆盾之别名孔明军令曰帐下及右阵各持彭排急就注盾一名【音伐】亦谓之干即今旁排也　章氏槁简赘笔背嵬即圆牌也以皮为之朱漆金花焕燿炳日宋朝防要太宗闻南方以标枪傍牌为兵令萧廷皓取广徳军习之　二仪实录步卒用八尺牛肋牌马军用朱漆团牌近世兵杖中有标牌葢出溪洞之蛮熈宁中王师征交阯得其法乃盛传于中国至神宗设于行阵令诸军习之　事物绀珠立牌或竹或木高五尺阔三尺背施横楅连转关拐子长三尺巡城防矢石
　　炮【附铳　火药器】
　　物原轩辕作炮吕望作铳魏马钧制爆杖隋炀帝益以火药杂戏　稗编汉书甘延夀投石絶等伦张晏曰范蠡兵法蜚石重十二斤为机法行三百步延夀有力能以手投之今边城有礮葢出于范蠡蜚石之制因事増广遂为今法葢其始也　事物原始诸葛亮围郝昭于陈仓亮起冲车昭以绳连石磨四角击其冲车即礮石之制也　唐书李密令田茂广造云旝三百具以矶石为攻城械号将军礮　杨诚斋海蝤赋序绍兴辛巳海陵至江北掠民欲济虞允文伏舟七宝山后舟中发一霹礮葢以为之而实以石硫黄礮自空而下坠水中硫黄得水而火自跳出其声如雷裂而石散为烟雾眯其人马之目遂压北舟人马皆溺大败之　稗编西安城上旧贮铁炮曰震天雷状如合碗顶一孔仅容指军中久不用此金人守汴之物也史载铁鑵盛药以火防之炮举火发其声如雷闻百里外所围半亩以上火防着铁甲皆透又其磁烧者强不若铁之威军中铁不多得则磁以继之可也　事物绀珠单梢炮前后四柱施桄上施鹿耳四夹轴轴上置板竿高下随时旋风礮冲天柱上施轴置炮虎蹲跑前脚长后脚短水底连天炮先置铜铁大炮水底以苇接长洞中藏药线水战发之
　　铳　杨一清制府杂录今所造鎗炮不能致远兼不善用不能多中近年敌人不甚畏之惟大将军二将军三将军诸铳力大而猛　事物绀珠佛郎机铳铜为管大者千余斤中者五百余斤小者百余斤弹子内铁外铅重数斤嘉靖间造　七修藁鸟嘴木铳嘉靖间日本犯浙倭奴被擒得其器遂使传造焉　事物绀珠鸡脚铳铜十眼铳四眼铳三眼铳九眼铳九子铳夹靶铳大把铳千里铳
　　火药器　羣书考索宋咸平三年唐福献新制火毬火鎗　事物绀珠蒺藜火毬三棱六首铁刃外团火药中贯长绳放之霹火毬用竹两三节存节用薄瓷或钱三十片和药裹竹为毬两头畱竹寸许毬外加傅药铁嘴火鹞木身铁嘴束秆为尾入火药竹火鹞竹为疏笼大腹狭口糊入火药束草为尾
　　诸武具
　　续事始云梯鲁人公输般造以攻宋城可以凌空立之太白隂经谓之飞梯　毛诗注钩援钩梯也所以钩引上城即云梯也　事物绀珠飞梯长二三丈首贯防轮着城而进竹飞梯独竿大竹旁施脚澁蹑地飞梯如飞梯而两层中施转轴以起梯竿首贯防轮　稗史编事始曰铁蒺藜铁菱角等起于隋炀帝征辽东置之要路水中以刺人马非也按诸葛亮与司马懿相持于武功五丈原亮卒懿追之亮长史杨仪多布铁蒺藜则三国之际已有其物非自隋炀帝始也汉文帝时晁错言守边议云具蔺石布渠答注云渠答铁蒺藜也此又汉初事耳　物原孙武造铁蒺藜　庻物异名疏尉缭子城险未设渠答未张晁错传高城深堑具蔺石布渠答渠答蒺藜也蔺石城上雷石也晏子曰城上二歩一渠立程长三尺冠长十尺臂长六寸二步一答答广九尺袤十二尺据此则渠答若两矣　清异录蜀王建军中隐语铁蒺藜曰冷尖　事物绀珠挝简大铁尺　词林海错萧摩诃与北齐战有西域胡妙于弓矢摩诃遥掷铣鋧正中其额应手而毙鋧音简秦琼尤善用之　周礼车徒皆作遂鼓行徒衔枚而进郑注枚如箸衔之有繣结项中军法止语为相疑惑也　绀珠狼牙拍合榆木布钉其上四面施刀前后施环贯以绳钩于城上以拍登城　戚继光武艺篇狼筅用大毛竹上截连四旁附枝节节枒视之粗可二尺长一丈五六尺利刃在顶长一尺郭应响云临敌他技单薄胆易摇夺惟筅遮蔽全身刀鎗丛刺不能入用为行列乃行伍藩篱也若精兵风雨之势则筅为重赘之器矣
　　【附】诸刑具
　　舜典鞭作官刑　隋书刑法志梁武帝时鞭有制鞭法鞭常鞭凡三等制鞭生革亷成法鞭生革去廉常鞭熟靻不去廉皆作头纽长尺二寸梢长二尺七寸广三寸靶长尺五寸　隋书北齐武成帝用轻典鞭鞘皆用熟皮削去廉棱鞭疮长一尺　舜典朴作教刑注朴槚楚也　汉书景帝定棰令棰长五尺其本大一寸其竹也末薄半寸皆平其节当笞者笞臀母得更人毕一罪乃得更人　晋令应得法杖者以小杖过五寸者梢行之应杖而髀【臀也】有疮者缓　隋书梁武帝时杖皆用生荆长六尺有大杖法杖小杖三等之差大杖头围寸三分小头八分半法杖围寸二分小头五分小杖围寸一分小头极杪　五代史刘铢用法刻深毎杖一人必两杖俱下谓之合欢杖　文献通考杖不得畱节目亦不得钉饰及加筋胶之仍用火印从官给　周易荷校灭耳注校枷也罪重械其首也　文献通考宋高宗着令枷以干木为之长者以轻重刻识其上凡枷纽暑月五日一濯　周易履校灭趾注械足也　礼记孟春之月命有司省囹圄去桎梏注木在足曰桎在手曰梏广雅参着曰桎偏着曰梏　说文梏手械也所以告天桎足械也所以质地　周礼凡囚上罪梏拲而桎中罪桎梏下罪梏王之同族拲郑注两手共一木曰拲桎梏两手各一木　王莽传以铁琅当其项注琅当长鎻也　通典隋文帝令前代有司讯考有用大棒束杖压踝之属尽除之

　　格致镜原卷四十二
　　钦定四库全书
　　格致镜原卷四十三　　　大学士陈元龙撰礼器【一】
　　鼎
　　总论　説文鼎三足两耳和五味之鼎也　周易鼎黄耳金利贞玉大吉无不利　尔雅鼎絶大谓之鼐【最大者】圜弇上谓之鼒【鼎敛上而小口】附耳外谓之釴【鼎耳在表】欵足者谓之鬲【鼎曲脚也】　周礼王日一举鼎十有二物皆有俎注牢鼎九陪鼎三　礼书鼎之器于象为备鼎之齐于金为多下有足上有耳有鼐以覆之有以举之诗称鼐鼎及鼒士虞礼有上鼎中鼎下鼎有司彻司马举羊鼎司士举豕鼎鱼鼎则鼎之体有大小侈俭之别而用有羊牛豕鱼之异天子诸侯有牛鼎大夫有羊鼎士豕鼎鱼鼎而已上得兼下下不得兼上则鼐鼎特王有之也然所谓陪鼎羞鼎皆铏鼎也铏鼎所以实羮者也铏羮所以具五味者也自羮言之曰铏自器言之曰铏鼎也其陪正鼎曰陪鼎以其为庶羞曰羞鼎其实一也羣书考索按礼记器用圗云幂者若束若编凡鼎幂
　　盖以茅为长则束本短则编其中央　汉郊祀志鼎大异于众鼎文缕无欵识注韦昭曰欵刻也师古曰识记也　稗史编近世所存古鼎或有容一升半升者考其欵识则真古物也亦谓之鼎鼎乃大烹之器岂尔耶此盖古之祭物名曰从其器则不一盖以贮已熟之物以祭宗庙象鼎之器形而实非鼎也　唐五行志天寳五载四月宰臣李适之常列鼎具膳羞中夜鼎跃出相鬭不解鼎耳及足皆折
　　歴代鼎　郊祀志昔泰帝伏羲与神鼎一一者一统天地万物所系象也　晋中兴书神鼎者仁器也能轻能重能息能行不炊而沸不汲自盈絪緼之气自然所生也乱则蔵于深山文明应运而至故禹铸鼎以拟之郊祀志黄帝作寳鼎三象天地人　瑞应圗寳鼎金铜之精知吉凶存亡不爨自沸不炊自熟不汲自满不举自藏不迁自行　郊祀志黄帝采首山铜铸鼎鼎成有龙垂胡髯迎黄帝上升因名其处曰鼎湖　真诰轩辕自采首山之铜以铸鼎虎豹百禽为之视火参鑪鼎成而轩辕崩葬乔山五百年后山崩空室无尸唯寳剑赤舄在耳一旦又失所在也　虞荔鼎録金华山黄帝作一鼎髙一丈三尺大如十石瓮像龙腾云百神螭兽满其中文曰真金作鼎百神率服复篆书三足【以上三皇鼎】瑞应圗禹治水收天下美铜以为九鼎象九州王者兴则出衰则去　拾遗记禹铸九鼎五者以应阳法四者以象隂数使工师以雌金为隂鼎以雄金为阳鼎鼎中常满以占气象之休咎　孙畅之述书禹铸九鼎人不觉鼎移而日移五歩自周郏鄏已来东南移不知今至何国也道人商行传曰鼎在罽賔于阳州是西北【以上夏鼎】苑汤之时大旱七年雒坼川竭煎沙烂石于是使
　　人持三足鼎祝山川教之祝曰政不节耶使民疾耶盖辞未巳而天下大雨　博古圗父乙鼎三足铭三十字瞿父鼎三足铭二字子鼎三足铭一字庚鼎三足铭一字癸鼎三足铭一字乙毛鼎三足铭二字召夫鼎四足铭八字持刀父已鼎三足铭三字秉仲鼎三足铭四字素腹寳鼎三足铭五字是器耳为绹状腹足无纹浑厚纯质若癸鼎三足铭八字象形饕餮鼎三足铭一字按此鼎欵识纯古髣髴饕餮之形立戈鼎三足铭一字立戈父甲鼎三足铭三字象形鼎三足铭一字公非鼎三足铭一字亚虎父丁鼎四足铭四字亚形内着虎象册命鼎四足铭十一字父已鼎三足铭三字一字作禾形是器耳足纯素三面为饕餮而间之雷纹文镂与父已近似之父癸鼎二一三足铭四字作兕形一铭三字作立戈状虿鼎三足铭一字作虿形鱼鼎铭三字月鱼基伯申鼎三足铭五字体纯朴素綦鼎三足铭三字纯外起云雷状【以上商鼎】　礼眀堂位崇鼎贯鼎天子之器也注崇贯皆国名　博古圗文王鼎三足铭七字此为周公作祭文王之器其制足象蜼形上为鼻下为尾髙而且长其两耳亦镂文其身四周起兽面盖饕餮之象　鼎録太公于渭水得玉璜铸一鼎刻其文曰璜鼎郊祀志牛鼎受一斛天子饰以黄金诸侯白金有鼻
　　目以铜为之三足　羣书考索牛鼎口径底径及深俱一尺五寸三分足如牛毎足上以牛首饰之羊豕二鼎亦如之所谓周之礼饰器各以其之义也羊鼎受五斗大夫亦以铜为之无饰今谓大夫祭用少牢故无牛鼎口径底径俱一尺深一尺一寸豕鼎受三升口径底径皆八寸深九寸强士以铁为之无饰今谓士祭用特牲故无羊鼎案聘礼云牢鼎九设于西阶前九鼎者牛一羊二豕三鱼四腊五肠胃仝鼎六肤七鲜鱼八鲜腊九设幕今惟牛羊豕三鼎各自象其形自鱼腊已下并无其制以其物之细杂无所象故也　左传晋叔向曰馋鼎之铭曰昧爽丕显后世犹怠　左传昭十六年齐伐徐徐赂以甲父之鼎注甲父古国名　左传郑人铸刑书于鼎以为国之常法也　博古圗蛟螭鼎三皆三足无铭其一耳有粟纹腹有垂花左右蟠以蛟螭而足如之其一以牛足为三足耳作绹纽周以蛟螭之饰其一耳足纯素縁之外作蛟螭蟠纡之状比他鼎侈口而底稍平蟠防鼎二皆三足无铭素耳兽足腹着蟠防间以雷纹防龙雷纹鼎三足无铭三面防龙形间以雷纹防龙侈口鼎三足无铭纯縁外作防龙状侈口制作华妙饕餮鼎三足无铭素耳直足不设文饰纯縁作雷间以饕餮之状素饕餮鼎三足无铭制作浑厚略无华藻腹间饰以饕餮循环囘頋三足为蟠防兽足鼎三皆三足无铭其一兽齧其耳腹着旋纹纯縁之下饰以蟠虬复以兽为之足其一纯縁周以云纹而足状以兽与前器颇相其一足为兽形纯縁脰腹之间遍着蟠虬两耳偃然如翼鳞纹鼎二皆三足无铭耳为对兽腹着鳞纹纯縁连络间以蟠螭兽縁素腹鼎二皆三足无铭其一耳腹纯素縁足作兽纹其一兽饰其縁纯素其腹象簠鼎四足无铭器方如簠足作兽蹏旋云鼎三足无铭足空耳直纯縁作云气回旋足着饕餮形蟠虺雷纹鼎有盖三足无铭周以蟠虺间之雷纹其盖有足斜方云雷鼎三足无铭纯縁饰以防龙腹作斜方之形实以云雷间以细乳山纹垂花鼎三足无铭以山纹垂花为饰垂花鼎二皆三足无铭一偃耳蹄足腹着交螭下有垂花备成之文一圜而上揜腹着饕餮其垂花作蝉纹状花足鼎四足无铭足饰以花腹作直纹縁为防龙雷带鼎三足无铭纯縁下饰雷带而足与腹间皆纯素无纹饰旋纹鼎三足无铭耳足上下纯素惟腹间饰以旋纹有宛转回旋之状纯素鼎三足无铭耳足不饰纹镂土花沁晕如紫玉色中鼎三足铭四字纯素不加文镂铜色沁晕如碧玉制作典古周器中最为纯厚者南宫中鼎三皆四足一铭五十七字二铭三十九字穆公鼎三足铭二百三字象鼎三足铭一字作象形是器腹饰交防两耳外作连珠纹纯縁不加虫镂防鼎三足铭二字单父乙鼎四足铭五字益鼎三足铭四字鲜鼎三足铭状一鱼形欵识简古不加纹镂仲偁父鼎三足铭三十五字太叔鼎三足铭四字乙公鼎三足铭一十一字防氏鼎三足铭一十三字寏父鼎三足铭八字尨生鼎三足铭十六字丝驹父鼎三足铭九字通体纯素丰鼎四足铭六字是器如簋比他器特小师秦宫鼎铭四十七字龙鼎三足无铭着象若龙蟠螭鼎二皆三足无铭二器腹间饰以蟠螭状起棱两耳偃而纯素三足各设兽首制作悉同晋姜鼎三足铭一百二十有一字王伯鼎四足铭五字季防鼎三足铭四十九字伯硕父鼎三足铭五十字耳足皆素纯縁之外饰以蟠防腹间比以鳞纹史頙鼎三足铭四十三字耳足纯素纯縁之下以雷纹为饰父已鼎三足铭二十八字是器兽足素耳纯縁之外作螭纹而雷纹间之言肇鼎三足铭一十字足短而婆娑其腹耳足纯素纯縁外有蛟螭之饰雝公缄鼎三足铭四十一字其腹出云气足着饕餮制甚古而韵不凡叔液鼎三足铭二十三字耳作雷形纯縁饰以立螭足作蹄状单从鼎四足铭五字两耳方而四足上饰兽面腹上双鳯形间以雷纹鳯状举鼎三足铭一字耳足与腹皆纯素而三面有饕餮状间雷纹威君鼎三足铭七字腹作蟠虬耳饰以云纹足皆状兽盖盛饲之器伯父鼎三足铭十有八字兽饰足腹间蟠螭两耳纯縁皆素节鼎三足铭一字耳足纯素纯縁之下起六棱为三兽面以蟠防雷纹为饰腹又作垂花中着蝉纹虫镂色瑟齐莽史鼎三足铭十九字耳縁着云雷纹足作蹄状増镂花子父举鼎三足铭三字耳腹皆素纯縁外饰以防龙雷足亦作防龙状百乳方鼎二皆四足无铭二器方之诸鼎特为髙大所同者周以乳形纯縁之下环以饕餮所不同者前一器乃防足而眉作蛇虺蟠屈之状后一器足亦作防形而鼻棱四翼屹起形制质朴实可寳于后世蟠虬鼎二皆三足无铭一有盖以蟠虬为饰三足皆兽状腹周以绹纽盖顶设六拱垂环一阙盖平底足素无纹纯縁饰蟠虬之形蟠虺鼎三足无铭耳足纯素周腹作蟠虺状兽足蟠防鼎三足无铭通体作蟠防状两耳饰以雷纹足为兽首口侈而圜蝉纹鼎三皆三足无铭一饰以饕餮间以雷下以蝉纹垂花之形一腹作蝉纹间以防龙一着以防龙垂以蝉纹而下极鋭蟠防平盖鼎三足无铭镂虫精妙腹着蟠防盖平上设四环周以雷纹圜腹饕餮鼎三足无铭圜腹着饕餮加以防龙盘云饕餮鼎三足无铭耳腹皆素纯縁之下饰三饕餮有鼻屹然而起间作云气【以上周鼎】　史记秦武王与孟説举龙文鼎絶膑而死稗史编秦丞相樗里子作一鼎文曰智囊独足古文大书荀况在嵩溪作一鼎大如五石瓮表里皆纪兵法大书之　广博物志张仪伐蜀铸一鼎髙三尺文曰定蜀大书李斯为丞相铸一鼎其文曰上丞相鼎埋于上蔡东门【以上秦鼎】　鼎録汉孝景帝铸一鼎名曰食鼎髙二尺铜金银杂为之形若瓦甑无足中元六年造其文曰五熟是滋君王膳之小书　汉书汉武得汾隂寳鼎蔵于甘泉羣臣上夀贺陛下得周鼎吾丘夀王曰非周鼎上怒对曰天祚有徳寳鼎自出此天以与汉是汉鼎非周鼎也　鼎録元鼎元年汾隂得寳鼎即吾丘夀王所识之鼎髙一丈二尺受十二石杂金银铜锡为之四面蛟龙两耳能鸣三足马蹄刻山形竒怪之象纪灵圗未然之状其文曰夀考天地百祥臻侍山伏其灵海伏其异此铭在底下又别有铭或浮或沉皆古文复此上古之铸造也总有九枚　鼎録武帝登泰山铸一鼎髙四尺铜银为之其形如瓮有三足太始四年造其文曰登于泰山万夀无疆四海寜谧神鼎传芳大书昭帝元平元年于蓝田覆车山铸一鼎髙三尺受五斗刻其文曰宜君王和四方调滋味去腥伤小书三足废帝贺以天鳯六年登位废为海昏侯铸一小鼎贮酒其形若瓮四足受二斗其文曰长满上小书宣帝甘露元年于华山僊掌铸一鼎髙五尺受四斗拟承甘露刻其文曰万国伏贻长久铸神鼎承天酒三足小书又建章宫铜人生毛以为美祥作一金鼎埋之本宫元帝初元二年铸一鼎大如瓮无足其文曰皇帝膳鼎小书成帝绥和元年匈奴平铸一鼎其文曰防盗平黄河清八分书三足髙五尺六寸哀帝元夀元年铸一鼎贮酒髙四尺三足其文曰羣臣元日用醴鼎小书平帝元始五年铸一鼎受二斗其文曰药鼎三足八分书　汉官仪开阳门夜直楼上帝因作一鼎其文曰柱鼎一足如马蹄　南越书熈安县山下有神鼎天清水澄则见鼎刺史刘道锡常使系其耳而牵之耳脱而鼎既而执纼者莫不疾病盖尉佗之鼎　鼎録萧何为丞相铸一鼎大如三石瓮自表已功其文曰纪功鼎亦是何自作署书体四足车千秋为丞相铸一鼎文曰车丞相鼎八分书孔光拜丞相铸一鼎文曰丞相博山侯大书王莽建国元年铸一大鼎髙一丈其文曰建国鼎莽自书埋之渐台又作一鼎其文曰君臣之鼎并小书三足　鼎録后汉光武建元元年铸一鼎其文曰定天下万物伏小书三足髙九尺眀帝永平十年铸一鼎于洛水髙六尺其文曰蛟龙伏大书三足又铸一鼎于水髙五尺其文曰谷洛小书四足章帝元和二年于北岳铸一鼎髙四尺无足其文曰镇地鼎小书安帝延光四年铸一鼎于少室山其文曰承露鼎小书四足顺帝永建六年铸一鼎于伊水名曰鱼鼎髙四尺三足灵帝嘉平元年铸一大鼎埋之鸿都门其文曰儒鼎古书三足杨震为太尉作一鼎其文曰太尉鼎古书　窦宪传南单于于漠北遗宪古鼎容五斗其傍铭曰仲山甫鼎万年子子孙孙永保用宪乃上之　鼎録胡广铸一鼎其文曰孝子鼎八分书王允铸一鼎曰千里八分书王仲子为大司徒铸一鼎其文曰司徒鼎大书王郎为司空铸一鼎其文曰司空鼎复书董卓为太师铸一鼎其文曰太师鼎古书蔡伯喈为侍中封髙阳侯作一鼎记汉家厯数邕自书蔵于泰山　稗史编张在云台山得仙作一鼎写丹经埋于云台山下　博古圗孝成鼎有盖三足盖与器铭共五十六字好畤供厨鼎有盖三足盖与器铭共五十八字汾隂宫鼎有盖三足盖与器铭共五十四字定陶鼎有盖三足盖与器铭共十六字李氏鼎有盖三足铭二字圜揜上而耳外附质素无纹六防鼎有盖三足无铭盖作圜如足仰之可贮物圜下承以六防三牺鼎二皆有盖三足无铭二器足如牛设三牺于盖浮云鼎有盖三足无铭耳附如釴弇上如鼒足作股膊盖设三圜体间饰以云气下垂之势辅耳鼎四皆三足无铭二有盖二阙盖蟠螭鼎有盖无铭顶有提环周囘起三脊错以蟠螭内外之纹又涂以黄金烂然照目小鼎有盖三足无铭仿鼒而为之其小可置诸掌错金银为华饰以七寳瑟瑟辉映其上盖非饮食之器如砚滴之具最为旧物带鼎有盖三足无铭两耳外附足作股膊若兽蹄状盖设三环却之可以贮物上下饰以带萦纡纠结曲尽华巧雷纹鼎有盖无铭三足纯素纯縁与盖遍着雷纹大小间错腹上维以绹纽周匝其下与耳又作螭形盖顶复以三环为饰却而置诸机如足然百乳鼎有盖三足无铭匾浅若瓿以环为耳各以三膊为足盖又贯之三牙可以脗合各周以乳乳形分布蟠虺之间【以上两汉鼎】　鼎録蜀先主章武二年于汉川铸一鼎名曰克汉鼎埋之丙穴中八分书三足又铸一鼎沉于永安水中纪行军竒变又于成都武担山埋一鼎名曰受禅鼎又埋一鼎于剑口山名曰剑山鼎并小书皆武侯迹又时龙见武阳之水九日因铸一鼎像龙形沉水中章武三年又作二鼎一与鲁王文曰富贵昌宜侯王一与梁王文曰大吉祥宜公王并古隶书髙二尺诸亮杀王双还定军山作一鼎埋于汉川其文曰定军鼎又作八阵鼎沉之永安水中皆大书又于武郡金山作二鼎一大一小并无文时亮行军见此山势似有王者故镇之魏武帝铸一鼎于白鹿山髙一丈纪征伐战阵之能古文书四足更作鼎于太子名曰孝鼎画刻古来孝子姓名小书文帝黄初元年铸受禅鼎其文曰受祚鼎小书眀帝太和六年铸一鼎三足名曰万夀鼎小书吴孙权黄武元年于彭蠡水沉一鼎其文曰百神助阳侯伏三足大书又猎于樊山见一姥问得何兽答曰得一豹曰何不截尾遂为姥立庙并作一鼎文曰豹尾鼎孙亮建兴元年于武昌铸一鼎其文曰镇山鼎小书三足顾邕铸一鼎文曰顾元凯之鼎八分书三足陆逊破刘先主铸一鼎纪功其文曰破蜀鼎【以上三国鼎】　鼎録晋懐帝永嘉六年铸一鼎沉于歩江中无文字鼎似形王羲之于九江作书鼎髙五尺四面周匝书遍刻之沉于水中真隶书　异苑孔愉龟放之遂作一鼎刻其文曰孔敬康鼎沉之于水　晋阳秋元康八年谷城县民防珪夜见门内有光取得玉鼎一围四寸庐江太守以献　晋起居注咸和元年宣成春谷县山古鼎可受三斛余羣臣毕贺　异前秦苻坚建元五年长安樵人于城南见金鼎走白坚坚遣载取到城化为铜鼎入门又变成大铎　鼎録宋王刘裕晋永初三年从秦中还纪功铸一鼎于九江其文曰沸秦洛伏大汉古书宋文帝得鰕鱼遂作一鼎其文曰鰕鱼四足顺帝升明元年有人于宫亭湖得一鼎上有古文洵漠二字齐髙祖于斋中池内见龙闻箫鼓音遂埋一鼎其文曰龙鼎真书三足梁武帝大通元年于山埋一鼎其文曰大通真书又铸一鼎书老子五千言沉之九江中并萧子云书又天监二年安豊得一角灵武帝遂作一鼎投得处陈武帝即位铸一鼎其文曰元勲鼎沉于浙江陈宣帝于太极殿中铸一鼎其文曰忠烈常侍丁初正书【以上六朝鼎】　博古圗三蟠鼎有盖三足无铭耳附于外形圜而匾上有三螭以戏于盖足与耳皆为螭形　三礼圗唐武后时九鼎成后欲用黄金涂之姚璹进曰鼎者神器也贵质朴不得外饰臣观其上先有五采岂待涂金为符曜后乃止唐书常山王承乾造六熟鼎招亡奴盗取人牛马亲视烹燖　杜阳编贞元八年吴眀国贡常燃鼎量容三斗光洁玉其色纯紫毎修饮食不炽火而自熟香洁异常久食之令人反老　山堂肆考宋徽宗崇宁四年秋九鼎成奉安于九成宫以蔡京为定鼎礼仪使帝幸宫行酌献礼鼎各一殿中央曰帝鼎北曰寳鼎东曰牡鼎东北曰苍鼎东南曰冈鼎南曰彤鼎西南曰阜鼎西曰皛鼎西北曰魁鼎帝酌献至北方寳鼎鼎忽破水流溢于外【以上唐宋鼎】
　　诸鼎　庶物异名疏张世南纪闻云昔长睿父博学好古颇得三代之遗器其鼎有上下画一而中重三者长睿父识之曰此争首也盖着饮食有讼之戒然则八十一首与周易准其已久矣世南之见其器必后汉时物盖八十一首作于子云何縁三代时已有争首按髙似孙纬略称三代器防三百种亦无争首之目可为纪闻一证　云烟过眼録癸字鼎初出萧山张称孙其制三足两耳其花饕餮圗雷文粗细花相间俨然一炉耳特青緑自内出外则裹之以褐色莹光可爱内有三字欵文伏自然其様则不古也又金丝商嵌小鼎元贾氏物文极细后并髙丽商嵌归之吴存斋又小鼎一内有欵曰自文藻甚佳其色青緑　清波杂志毘陵士大夫有仕成都者九日药市见一铜鼎已破阙旁一人赞取之既得叩何所用曰归以数炉炷香环此鼎香皆聚于中试之果然乃名聚香鼎初不知何代物而致此异　南越书永城县江前有神鼎圎数里耳髙五六丈稚川云赤松子淘金丹鼎　广博物志大茅山有帝时铜鼎鼎可容四五斛许偃刻甚精好在山独髙处入土八尺许上有盘石掩鼎上帝时命东海神使埋藏于此　五代史张防少聪悟父同居洛阳敦化里浚井得古鼎铭曰魏黄初元年春二月匠吉千同以为竒防时年十三居同侧啓曰汉建安二十五年曹公薨改元延康是嵗十月文帝受禅又改黄初是黄初元年无二月也铭何缪同大惊异之
　　俎
　　稗史编眀堂位曰有虞氏以梡俎注云断木为四足而已然则断木而为之足不致文饰创始为之故也唐太宗曰禹雕其俎至夏乃用雕文则俎自虞帝始也眀堂位周以房俎郑注房谓足下跗上下两间有似于房孔防两头各有两尺足下各别为跗足间横者似堂之壁横下二跗似堂之东西两头各有房也　羣书考索俎以玉饰知之者以俎豆相之物眀堂位説周公之礼云荐用玉豆豆以玉饰眀俎亦用玉饰长二尺四寸广尺二寸髙一尺漆两端赤中央黒　国语王公立饮则有房烝注房大俎也谓半解其体升之俎也
　　豆
　　礼圗豆口足径尺黒漆饰朱中大夫以上画以云气诸侯以象天子以玉皆谓饰其豆口也　尔雅防豆者以木为之髙一尺口足径一尺其足名镫中央直竪者名校校径二寸总而言之名豆其实四升用荐葅醢　眀堂位夏后氏以楬豆殷玉豆周献豆郑注楬无异物之饰也献防刻之齐人谓无发为秃楬孔疏献音娑娑是希防之义故为防列之　正字通楬豆以木为柄若蜡氏置楬之楬即今之板所谓以木为柄柄即豆之下承豆之茎趺也玉豆者楬之上饰之以玉也献豆若周官再献之献陈澔集説云献读为娑牺尊刻画鳯羽此豆亦必刻画鳯羽故名　武王觞豆铭食自杖食自杖戒之防防则逃注卢氏曰无求醉饱自杖而已觞豆与祭祀之楬豆玉豆别盖用以饮食者非止盛干物也　考工记旊人为豆实三而成觳崇尺注豆实四升觳受一斗二升　尔雅木豆谓之豆竹豆谓之瓦豆谓之登通雅考工以瓦为豆周礼以木为豆礼家言木曰豆
　　竹曰瓦曰豋然古器祖癸豆姬寏母豆皆以铜为之博古圗鱼豆无铭饰以鱼鳞疑生豆铭八字上若盘
　　状而复穿镂于濡物蟠虺豆二皆无铭各着以蟠虺轻重雷纹豆二皆两耳无铭一有盖一阙盖皆以雷纹为饰或轻或重下作垂花前盖端状荇叶间错粟纹
　　
</div>
    <div class="pagination">
<a href="格致镜原_page17.html">上一页</a><span>...</span><a href="格致镜原_page13.html">13</a><a href="格致镜原_page14.html">14</a><a href="格致镜原_page15.html">15</a><a href="格致镜原_page16.html">16</a><a href="格致镜原_page17.html">17</a><span class="current-page">18</span><a href="格致镜原_page19.html">19</a><a href="格致镜原_page20.html">20</a><a href="格致镜原_page21.html">21</a><a href="格致镜原_page22.html">22</a><a href="格致镜原_page23.html">23</a><span>...</span><a href="格致镜原_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
