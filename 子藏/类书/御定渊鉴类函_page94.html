<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 94 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 94 页/共 320 页
  </h1>
  <div class="content">
   御定渊鉴类函卷一百十七
　　钦定四库全书
　　御定渊鉴类函卷一百十八
　　封爵部一【封爵总载　亲戚封】
　　封爵总载一
　　原杜氏通典曰昔黄帝旁行天下分建万国至于唐虞别为五等曰公侯伯子男则虞书所谓辑五瑞脩五玊是其制也【五瑞即公侯伯子男之瑞珪璧也五玉亦五等诸侯所执之玉】夏与唐虞同殷制天子之畿方千里公侯百里伯七十里子男五十里不能五十里者不合于天子附于诸侯【郑元云此地殷所因夏爵三等之制】凡四海之内九州州方千里州建百里之国三十七十里之国六十五十里之国百有二十凡二百一十国名山大泽不以封其余以为附庸闲田凡九州千七百七十三国千里之外设方伯五国以为属属有长十国为连连有帅三十国为卒卒有正二百一十国以为州州有伯八州八伯五十六正百六十八帅三百三十六长八伯各以其属属于天子之老二人分天下以为
　　左右曰二伯千里之内曰甸千里之外曰采　周制封王者后凡有功之诸侯大者地方五百里侯四百里伯三百里子二百里男百里【所因殷之诸侯亦为黜陟之其小者皆益之地为百里是以周有爵尊而国小爵卑而国大者唯天子畿内不增】方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰衞服又其外方五百里曰蛮服又其外方五百里曰夷服又其外方五百里曰镇服又其外方五百里曰藩服【周之初列爵唯五公侯伯子男分土唯三公侯方百里伯方七十里子男方五十里并因殷制至周公摄政制礼作乐列爵分土皆五等公五百里云云】凡诸侯世子世国大夫不世爵使人以德爵以功【谓县内及列国诸侯为天子大夫者不世爵而世禄避贤】未赐爵视天子之元士以君其国【列国及县内之国】　秦制爵二十等以赏功劳二十彻侯十九关内侯【颜师古曰言有候号而居京畿无国邑也荀绰百官表注曰时六国未平将帅皆家关中故以为号刘昭曰关内侯无土寄食在所县民租多少各有】
　　【户数为限如淳释曰列侯出关就国也但爵其身有家累者与之关内之邑食其租税　又有伦侯建成侯赵亥昌武侯冯无择是也但有封名而无食邑战国之际秦项之间权设班宠有加赐邑君者盖假其位号或空受其爵耳则田婴为靖郭君白起为武安君魏冉弟为华阳君秦昭王弟为泾阳君及高陵君蔡泽为刚成君其后项梁为武信君陈余为成安君李左车为广武君之是也至汉尤多盖在封爵之外别加美号也】汉兴设爵二等曰王曰侯皇子而封为王者其实古诸侯也故谓之诸侯王王子弟封为侯者谓之诸侯羣臣异姓以功封者谓之彻侯大者不过万家小者五六百户以为差降古分土而无分民自汉始分民而诸王国皆连城数十逾于古制其诸侯功德优盛朝廷所敬异有赐特进者其位在三公下其次列位有功德天子命为诸侯者谓之朝侯其位次九卿下皆平冕文衣侍祠郊庙其称侍祠侯者但侍祠而无朝位其非朝侯侍祠而以下土小国或以肺腑宿亲若公主子孙或奉先侯坟墓在京师者亦随时见会谓之隈诸侯凡诸侯王皆金玺盭绶【古者印玺通名今则尊卑有别】掌治其国王常冠远游冠绶五采而多朱自称曰寡人敎曰令又令诸王得推恩封子弟为列侯于是齐分为七赵分为六梁分为五淮南分为三又令诸侯十月献酎金不如法者国除其县邑皆别属他郡千户置家丞不欲者听之作左官之律附益之法自后诸侯王唯得衣食租税至成帝绥和元年省内史更令相治民【大司空何武奏罢内史相如太守中尉如都尉参职是后中尉争权与王相常不和】汉初论功封列侯者凡百四十有三人【萧何为冠】外戚与定天下侯者二人凡列侯金印紫绶大者食县小者食乡亭得臣其所食吏民食邑者除租每户一岁更输钱二百　后汉爵亦二等皇子封王其郡为国其列侯虽邓寇元勲所食不过四县为侯国旧制列侯奉朝请在长安者皆位次三公中兴以来唯以功德赐位特进者次车骑将军赐位朝侯次五校尉赐位侍祠侯次大夫其余以肺腑及公主子孙或奉坟墓亦为隈诸侯明帝为四姓小侯开立学校置五经师【外戚樊氏郭氏阴氏马氏诸子弟立学号曰四姓小侯以非列侯故曰小侯礼记曰庶方小侯亦其义也】诸王封者受茅土归以立社【胡广曰诸侯受封皆受茅土归立社稷本朝为宫室自有制度】罪侯归国不得臣吏民至献帝建安初封曹操为费亭侯亭侯之制自此始也二十年曹公始制名号侯至五大夫与旧列侯关内侯凡六等以赏军功　魏黄初三年初制封王之庶子为乡公嗣王庶子为乡侯公之庶子为亭伯其后定制凡国王公侯伯子男六等次县侯次乡侯次亭侯次关内侯又置名号侯爵十八级关中侯爵十七级皆金印紫绶关外侯爵十六级铜印纽墨绶五大夫十五级铜印环纽亦墨绶自关内侯皆不食租虚封爵自魏始　晋亦有王公侯伯子男六等之封【晋令有开国郡公县公郡侯县侯伯子男及乡亭关中关内外等侯爵凡九等】武帝受禅之初泰始元年封建子弟为王二十余人以郡为国邑二万户为大国置上中下三军兵五千人邑万户为次国置上军下军兵三千人邑五千户为小国置一军兵千五百人王不之国宫于京师罢五等之制公侯邑万户以上为大国五千以上为次国不满五千户为小国初虽有封国而王公皆在京师咸宁三年诏徙诸王公皆归国【时杨珧荀勗以齐王攸有时名惧惠帝有后难乃追故司空裴秀立封建之旨遂诏王公悉令归国】中尉领其兵平原汝南琅邪扶风齐为大国梁赵乐安燕安平义阳为次国其余为小国皆制所近县益满万户又为郡公制度如小国王中尉领兵郡侯如不满五千户王置一军千一百人亦中尉领之于时唯特増鲁国公户邑追进封故司空博陵公王沈为郡公钜平侯羊祜为南城郡侯又南宫王丞随王万各于泰始中封为县王邑千户至是改正县王增邑为三千户制度如郡侯亦置一军自此非皇子不得为王而诸王之支庶皆皇家之近属至亲亦各以土推恩承其大国次国始封王之支子为公承封王之支子为侯继承封王之支子为伯小国五千户始封王之支子及始封公侯之支子皆为男非此皆不得封其公之制度如五千户国侯之制度如不满五千户国亦置一军千人中尉领之伯子男以下各有差而不置军大国始封之孙罢下军曾孙又罢上军次国始封之孙亦罢下军其余付以一军为常大国中军二千人上下军各千五百人次国上军二千人下军千人其未之国大国置守士百人次国八十人小国六十人郡侯县公亦如小国制度既行所增徙各如本奏【既遣就国而诸公皆恋京师涕泣而去及呉平后齐王攸遂之国】凡名山大泽不以封盐铁金银铜锡始平之竹园别都宫室园囿皆不为属国其仕在天朝者与之国同诸入作卿士而其世子年已壮者皆遣莅国其王公侯以下茅社符玺车旗命服一如泰始故事凡王金印纽练朱绶远游三梁冠绛纱朝服佩山元玉【开国郡公县公金章皁朱绂绶郡侯青朱绶同进贤三梁冠绛朝服佩山元玊开国县侯伯子男金章朱墨绶冠玊亦同】初武帝践阼封宣帝孙永为东莞郡王始置二卿侯以下置官属随国大小无定制诸侯并三分食一　东晋元帝大兴元年始制九分食一【元帝以西阳王羕属尊元会特为设牀明帝以羕王室元老特为之拜】　宋氏一用晋制凡王子为侯者食邑皆千户诸王世子皆金印紫绶进贤两梁冠佩山元玊初江夏王义恭为孝武所忌忧惧故奏革诸侯防事不得南向坐国官正冬不得跣登国殿及夹侍障扇不得雉尾劒不得鹿卢形但马不得过二诸侯常行车前后不得过六队【白直夹毂不在其限】刀不得过银铜为饰诸王子继体为王者婚葬吉凶悉依诸国公侯之礼不得同皇弟皇子【至孝建中凡国官属不得称臣于其主改称下官】齐封爵史阙　梁封爵亦如晋宋之制诸王皆假金兽符第一至第十九诸公侯皆假铜兽符竹使符第一至第五名山大泽不以封盐铁金银铜铁锡及竹园别都宫室园囿皆不以属国诸王言曰令境内称之曰殿下公侯封郡县者言曰敎境内称之曰第下自第下称皆曰寡人相以下公文上事皆诣典书世子主国其文书表疏仪式如臣而不称臣文书下郡官皆言告诸王公侯国官皆称臣上于天朝皆称陪臣有所陈皆曰上疏其公文曰言事　陈置九等郡有王嗣王藩王开国郡县公开国县侯开国县伯开国县子开国县男沐食侯乡亭侯关内侯关外侯凡十二等鄱阳王之封也遣度支尚书萧睿持节兼太宰告于太庙五岳尚书王质持节兼太宰告于太社凡亲王起家则为侍中若将军方得有佐吏无将军则无府止有国官皇太子子冢嫡者封王依诸王起家余子并封公起家中书郎诸王子并诸侯代子起家给事【王公子起家员外散骑侍郎令仆子起家秘书郎若员满亦为板法曹虽高半阶资给秘书郎下次令仆子起家著作佐郎亦为板行参军此外若有诸州主簿太学博士国常侍奉朝请嗣王府参军并起家官未令发诏】　后魏有王开国郡公散公侯散侯伯散伯子散子男散男凡十二等道武皇始元年始封五等至天锡元年减五等之爵始分为四曰王公侯子除伯男之号皇子及异姓元功上勲者封王皇族及始藩王皆降为公诸公降为侯侯子亦以此为差于是封王者七十人公者二十二人侯者七十九人子者百有三人王封大郡公封小郡侯封大县子封小县其后复加伯男焉　北齐有王公侯伯子男六等之爵王位列大司马上非亲王则在三公下封内之调尽以入台三分食一公以下四分食一　后周制封爵郡县亦有公侯伯子男五等爵者皆加开国授柱国大将军开府仪同者并加使持节大都督　隋开皇中制国王郡王国公郡公县公侯伯子男凡九等【樊子盖进爵封为济公言其功济天下特为立名无此郡国】至炀帝唯留王公侯三等余并废之皇伯叔昆弟皇子是为亲王　唐有国王郡王国公郡公开国郡公县公开国侯伯子凡九等高祖初受禅以天下未定广封宗室从弟及侄年始孩童者数十人皆封为郡王太宗即位谓侍臣曰徧封宗子于天下便乎尚书右仆射封德彝对曰不便厯观往古封王者今日最多两汉以降唯封帝子及亲兄弟若宗室疎远者非有大功如周之郇滕汉之贾泽并不得滥叨名器所以别亲疎也先朝敦睦九族一切封王爵命既崇多给力役盖以天下为私殊非至公驭物之道也太宗然之于是率以属疎降爵唯有功者数人得王余并封县公贞观十一年六月诏荆王元景等二十一王为诸州都督刺史咸令子孙代代承袭非有大故无或黜免其后并不愿行乃止后定制皇兄弟皇子为王皆封国之亲王【龙朔二年制诸王子嫡者封郡王任职从四品下叙其众子封郡公从五品上叙贞观中王珪奏曰三品以上遇亲王于涂皆降乘违法申敬有乖仪准太宗曰卿皆自尊而卑吾子乎魏征曰自古迄今亲王班次三公之下今三品皆天子列卿及八座之长为王降乘非王所宜当也诏从之】太子男封郡王其庶姓卿士功业特盛者亦封郡王【自至德元年至大厯三年封异姓为王者凡百一十二人】其次封国公其次有郡县开国公侯伯子男之号亦九等并无官土其加实封者则食其封分食诸郡以租调给【自武德至天宝实封者百余家自至德二年至大厯三年食实封者三百六十五家凡食四万四千八百六十户】开元四年三月制诸封国自始封至曾孙者其封户三分减一十年凡诸王以下所食封邑皆以课户充州县与国官邑官共执文帐准其户数收其租调均为三分其一入官其二入国公所食邑则全给焉二十年五月敕诸食邑实封并以三丁为限不须一分入官其物仍令封随庸调送入京　增文献通考曰封爵之差唐制王食邑五千户郡王国公三千户开国郡公二千户县公千五百户伯七百户子五百户男三百户又有食实封者给缣帛每赐爵逓加一级唐末及五代始有特加邑户而罢实封之给又去县公之名封侯以郡宋朝沿其制文臣少卿监以上内职崇班以上有封爵丞相学士刺史大将军诸司使以上有实封但以增邑数为差不系爵级邑过其爵则幷进爵焉止于开国郡公每加食邑自千户至二百户实封自六百户至百户皆六等亲王重臣或特加有逾千户者【郡公食邑有累加至万余者实封至数千者又于王爵之上有国王及西平南平之号皆非常典所加】凡加食邑宰相千户实封四百户余降麻官七百户实封三百户直学士以上五百户实封二百户舎人待制散尚书至少卿监以上实封一百户食邑三百户封县开国男五百户封子七百户封伯千户封郡侯二千户封公千五百户以上始加实封惟将相食邑万户即开国亦或谦而不就者宋仁宗庆厯七年郊惟夏竦满万户中书请封英国公因诏使相未满万户皆得封皇属有特封郡公县公或赠侯者无开国字【侯无开国字在开国郡公之上】开宝以来伐国降主及外臣叛命赦不诛者亦封侯皆因名以着罪焉【开宝四年刘鋹封恩赦侯九年李煜封违命侯淳化五年赵保中封宥罪侯】又采秦制赐民爵曰公士其王公以下封国之名旧有大次小三等以为进封之次然或封拜又有权升次小者为大国者【淳化五年九月诏升寿为大国列于晋之下燕之上咸平六年八月故兖王追封安王升安为大国景德二年八月故雍王追封郓王乃升郓为大国大中祥符七年五月故舒王追封曹王乃升曹为大国干兴元年三月追封邓申冀三大长公主并升为大国】景祐中诏春秋秦汉以来及皇朝所封旧名分别大次小三等以为定制焉太祖时诏晋王【太宗】齐王【廷美】武功郡王【德昭】朝会班宰相上太宗太平兴国八年诏自今宰相序立宜在亲王上宰相宋琪李昉等顿首言汉法丞相在诸侯王下请入旧制不许　自燕王薨祖宗之后未有封以王爵者庆厯四年以富弼建议遂次第封拜封德文东平郡王濮王汝南允弼北海允良华原郡王从蔼英国公从煦安国公宗説祁国公宗保建安郡公宗达恩平郡公守望清源郡公辛已诏德文等十人并列本班之上少前　巵言曰宋祖之取天下易于反掌而独运筹防削平僣伪当时佐命诸臣如石守信高怀德皆一时推戴之诚耳其参谋密勿勘定四方者不过赵普曹彬潘美数人非有萧曹良平之竒房杜魏征之识韩彭英衞之劳也而藩镇之归附者皆因其本爵授之故封典阙焉其后惟崇文事不尚武功虽以李继隆狄青之勲未有封爵而文臣至于宰执则无不封国公者矣汉法非军功不侯而宰相封侯者班史列之恩泽传盖彼以分封为重此以名器为重古今异变不可以防论也　又曰辽之封爵惟有国王郡王国公三等郡名率以漆水栁城混同兰陵亦如宋高密建安之类国名则屡进屡改有加至二国者其初宗室与勲戚无异道宗太康五年十一月诏惟王子封一字王余并削降盖虚崇爵号大略如宋制而食邑户数亦不可考矣【辽之外戚多以功封非尽由恩泽也】　续文献通考曰金熙宗天眷元年十月始定封国制其制属于吏部凡封王大国号二十曰恒【明昌二年以汉辽唐宋梁殷楚类皆昔有天下之号不宜封臣下遂皆改之】邵【旧为梁】汴【旧为秦】镐【旧为秦】幷【旧为汉】益【旧为汉】彭【旧为齐】赵越谯【旧为殷】郢【旧为楚】鲁冀豫绛【旧为唐】兖鄂【旧为呉】防【旧为蜀】宛【旧为陈】曹次国三十曰泾【旧为隋】郑衞韩潞沈岐代泽徐滕薛纪升【旧为原】邢翼丰毕邓郓霍蔡瀛【按金格葛当在此】沂荆荣英寿温小国三十曰濮遂【旧为济】道定景【后改为邹】申崇宿息莒邺郜舒淄郕莱【旧为宋以避讳改之】郧郯向管【旧为郇兴定元年改】密胙任载巩将【士民须知曰旧为葛】萧莘苪封王之郡号十金源广平平原南阳常山太原平阳东平安定延安封公主之县号三十乐安清平蓬莱荥阳栖霞寿光灵仙寿阳钟秀惠和永宁庆云静乐福山隆平德平文安福昌顺安乐寿静安灵寿大宁闻喜秀容宜芳真宁嘉祥金乡华原其封爵正从品级高下正从一品曰郡王曰国公正从二品曰郡公正从三品曰郡侯正从四品曰郡伯正五品曰县子从五品曰县男凡食邑封王者万户实封一千户郡王五千户实封五百户国公三千户实封三百户郡公二千户实封二百户郡侯一千户实封一百户郡伯七百户县子五百户县男三百户皆无实封　又曰元宗室驸马通称诸王岁赐之颁分地之大所以尽夫展亲之义者亦优且渥然初制简朴位号无称惟视印章以为轻重厥后遂有国邑之名而印章之等犹前日也　又元制封一字王者金印兽纽两字王者金印螭纽次有金印驼纽金镀银印驼纽金镀银印纽有止用银印纽等级不同如此又同姓有无国邑而称王者但曰宗王　元初以亲王分封西北其地极远去京师数万里以故其地莫得而详如宁肃王托克托者太祖长子卓沁太子之第五子也不载何时封王而见之表中托克托薨弟伊济贝嗣至元二年遣使表求分地岁赐以赈给军站京师元无所领至大元年伊济贝薨子嘉鼐巴嗣其位下旧赐平阳晋州永州分地岁赋中统钞二千四百定自至元己卯岁始给之　明洪武三年诏立长子标为皇太子封第二子樉为秦王次防晋王棣燕王橚呉王桢楚王榑齐王梓潭王赵王檀鲁王侄孙守谦靖江王皆授以册宝设置相傅官属及诸礼仪八年定诸王宗人禄米每岁亲王五万石靖江王二万石郡王六千石郡王诸子年十五人赐田六十顷为永业除其租九年定王府官制又定诸王及公主岁供之等十七年更定册宝亲王俱授以金册金宝王妃止授金册不用宝皇太子之次嫡子并庶子年十岁皆封郡王授以涂金银册银印亲王嫡长子年十岁立为王世子授以涂金银册银印次子及庶子年十岁皆封郡王册印亦如之郡王次子授镇国次孙辅国次曾孙奉国皆将军凡三等次元孙镇国次五世孙辅国次六世孙奉国皆中尉凡三等亲王女曰郡主郡王女曰县主孙女曰郡君曾孙女曰县君元孙女曰乡君凡五等靖江王府视郡王降一等
　　封爵总载二
　　原周易曰我有好爵吾与尔靡之　又曰利建侯　尚书曰爵罔及恶德惟其贤　周礼曰诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一　又曰王作六瑞以等国公执桓圭侯执信圭伯执躬圭子执谷璧男执蒲璧　又曰典命掌诸侯之五仪诸臣之五等之命上公九命其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节　左传曰齐庄公为勇爵殖绰郭最欲与焉州绰曰东闾之役臣左骖迫还于门中识其枚数其可以与乎公曰子为晋君也对曰臣为隶新　逸周书曰能移于众与百姓同谓之公　又曰能树名生物与天道俱谓之侯　又曰齐众时作谓之伯　白虎通曰景风至爵有德封有功　又曰受命之王致太平之美羣臣上下之功故尽封之及中兴征伐大功皆封盛德之士亦封之以德封者必试之为附庸三年有功因而封之五十里元士有功者亦为附庸也其位大夫有功成封五十里卿成封七十里公成封百里　又曰王者即位先封贤者忧民之急也故列土分疆非为诸侯张官设府非为卿大夫皆为民也　孝经援神契曰侯候也所以守蕃也　孟子曰有天爵有人爵仁义忠信乐善不倦此天爵也公卿大夫此人爵也古之人脩其天爵而人爵从之今之人脩其天爵以要人爵既得人爵而弃天爵则惑之甚者也　吕氏春秋曰太公望封于齐周公旦封于鲁二君者甚相善也相谓曰何以治国太公望曰尊贤上功周公曰亲亲上恩太公曰鲁自此削矣周公曰鲁虽削有齐者亦必非吕氏也其后齐日以大至于霸二十四世而田氏有齐国鲁日以削至于仅四十四世亡　管子曰爵不尊禄不重者不与图难犯危以其道为未可以求之也是故先王制轩冕足以着贵贱不求其美设爵禄足以守其服不求其亲使君子食于道小人食于力　淮南子曰爵禄者人臣之衔辔也　袁子曰今有卿相之才居三公之位脩其政治以宁国家未必封侯也今军政之法斩一牙门将者封侯夫斩一将之功孰与安宁天下者乎夫斩一将之功者封侯失封赏之意也　商君书曰明王之所贵唯爵爵赏不荣其民不急列爵不显则民不事爵易得则民不贵禄赏不道则民不以死争位也又曰凡人主之所以劝民者官爵也国之所以兴者农战也今民求官爵皆不农战而以功言虚道此谓劳民者其国必削　盐铁论曰昔太公封营丘之墟辟草莱而居焉地薄人少于是通利末之道极女工之功是以邻国交于齐财蓄货殖世为彊国管仲相桓公袭先君业轻重之变南服彊楚而霸诸侯　史记曰殷以前尚矣周封五等公侯伯子男然封伯禽康叔于鲁衞地各四百亲亲之义褒有德也太公兼五侯地尊勤劳也又曰驺忌见威王王説之三月而受相印淳于髠见之曰善説哉髠有愚志愿陈诸前髠説毕趋出至门而面其仆曰是人者吾与之微言五其应我若响之应声是必封不久矣　汉书曰李广与望气王朔语曰汉击匈奴广未尝不在其中而诸侯校尉以下材能不及中人以军功取侯者数十人广不为后人然终无尺寸功以得封邑者何也岂吾相不当侯耶朔曰将军自念岂尝有所恨者乎广曰吾为陇西太守羌尝反吾诱降八百余人诈而同日杀之至今恨独此耳朔曰祸莫大于杀已降此乃将军所以不得侯也　汉官仪曰皇后父兄率为特进侯朝会位次三公故章帝啓马太后曰汉兴舅氏之封侯犹皇子之为王其功臣四姓为朝侯侍祠侯皆在卿校下　汉杂事曰天子太社以五色为坛封诸侯者取其土苴以白茅授之各以所封方之色以立社于其国故谓之受茅土汉兴唯皇子封为王者得茅土其他臣以户赋租入为节不受茅土不立社　东观汉记曰上封功臣皆为列侯大国四县余各有差博士丁恭等议曰古帝王封诸侯不过百里故利以建侯取法于雷强榦弱枝所以为治也今封诸侯四县不合法制上曰古之亡国皆以无道未尝闻功臣地多而灭亡者乃遣谒者即授印绶　又曰冯勤使典诸侯封事勤差量功次轻重国土远近地势丰薄不相逾越莫不厌服焉自是封爵之制非勤不定　后汉书曰张安世自昭帝时封为富平侯传国至八代孙吉无嗣国除经厯篡乱二百年间未尝谴黜封者莫与为比　百官表注曰五等诸公周官金章朱绶朱质四采元文织百四十首广尺四寸长一丈六尺朝服进贤三梁冠官品第二地方七十五里位视三公班次邑三千八百户国秩绢千八百匹妾六人车前司马十四人旅贲五十人　又曰县侯汉官也自县侯而下通号列侯金章紫绶朝服进贤三梁冠官品第三光武中兴论功封大功臣呉汉邓禹各四县贾复朱浮三县耿弇等二十九人　又曰县侯有家丞庶子之官列侯皆亦如之　汉官解诂曰列侯本为彻侯避武帝讳曰通侯旧时文书或爵通侯是也后更曰列侯今俗人或都言诸侯乃王尔非此也列侯归国不受茅土不立宫室各随贫富裁别庶以守其宠　环济要略曰爵有五等公者无私也故文背厶为公　又曰伯把也把持政事也　又曰子犹孳孳恤下之称也　又曰男任也任治政事受王命为君也諡法曰执应八方曰侯　相书曰天中容半印封侯又曰天中正臽如刀者封侯　增曹冏封建论曰割裂州国分王子弟封三代之后报功臣之劳士有常居民有定主枝叶相扶首尾为用　贾谊曰夫欲天下之治安莫若众建诸侯而少其力　刘向谏成帝曰臣闻公族者国之枝叶枝叶不茂则本根无所托庇　令狐德棻曰分命贤戚布于内外料其轻重间以亲疎首尾相持远近为用使其势位足以扶危权力不能为乱事业既定侥幸自息　唐太宗曰不井田不封建不足以法三代之治　唐刘秩曰古者公侯受封之地虽多而制禄不过十倍其卿成国不过半天子之军名山大泽不以封必赐弓矢然后征必赐珪瓒然后鬯有巡狩有述职有庆有让　又曰封建者古帝之所以建万世之长防必以三代之公心行三代之良法乃可不则非君上之利非百姓之利并非受封者之利也　欧阳脩曰救土崩之难莫若建诸侯削尾大之势莫若置守宰　又曰封建汤武之不得已也　栁宗元曰封建更古圣王而莫能去之盖非不欲去之也势不可也势之来其生人之初乎不初无以有封建封建非圣人意也　胡寅曰封建与天下共其利天道之公也　呉莱曰井田小封建也封建大井田也　马端临曰必有公天下之心然后能行封建无则莫若郡县　又曰秦汉以来所谓列侯者非但食其邑入而已可以臣吏民可以布政令若关内侯则惟以虚名食廪禄而已景武而后始令诸侯王不得治民不过食其所封之邑入况列侯乎　又曰至东都始有未与国邑先赐美名例如灵寿王征羌侯之明帝有四姓小侯乃樊郭阴马外戚子弟也又肃宗赐东平王苍列侯印十九枚令王子年五岁以上者皆带之　山堂肆考曰易称建万国亲诸侯盖亲贤兼封也　又曰汉诸侯王表汉兴之初海内新定同姓寡少惩亡秦孤立之败于是剖裂疆土立二等之爵功臣侯者百有余邑尊王子弟大啓九国诸侯比境周匝三垂天子自有三河凡十五郡公主郡侯俱邑其中而藩国之大者跨州兼郡连城数十宗室百官同制京师可谓矫枉过其正矣　吕览曰神农封建弥近弥大弥远弥小海上乃有十里之　苏轼曰传称武王克商兄弟之国者十有五人姬姓之国者四十人爵五品而土三等盖千八百国周室既衰转相吞幷春秋之世见于经传者总一百二十四国
　　封爵总载三
　　原建德　防勲【天子建徳注德有德诸侯　建善则治】　制域　连城【周礼凡建国以土圭土其地而制其域　后汉窦融辞封曰子顽钝不可连城广土详逊让封】　赐履执圭【赐我先君履注所践履之界也　公执桓圭详前二】　正封　就国【天子建国】
　　【诸侯正封封疆有定也　史尚父封齐就国道宿行迟逆旅人曰客寝甚安殆非就国也时难得易失太公闻遂夜衣而行比至果莱人来伐争营丘】　藩屏　夹辅【左传封建亲戚以藩屏周　夹辅周室】　建置　怀柔【又子产云建置丰氏　又周之有懿德也犹曰莫若兄弟故封建之其怀柔天下也犹惧有外侮】　陪敦　昵近【陪多敦厚昵亲也】　疏爵　高爵【汉书疏爵贵之　汉高诏公乘已上皆高爵也】　啓尔宇　图尔居【诗大啓尔宇　又我图尔居莫如南土封申伯也】　告后土　私汤沐【周礼大宗伯王大封则先告后土】
　　【汉高时大饥自天子至封君其汤沐邑各为私奉养不领于天下之经费】　封都乡　封不义【史阚泽字德润以儒学勤劳封都乡侯彭宠苍头子密杀宠诣阙封不义侯】　桐圭之戏鹊印之封【成王戏剪桐叶为圭封唐叔详后亲戚封中　下张颢事】　脤膰之礼带砺之誓【周礼以脤膰之礼亲兄弟之国　下详后国及苗裔注】　世及之祚国除之典【立子孙也　汉制有罪者国除】　封以土地　锡之山川
　　【周礼典瑞土圭以致四时日月封国以土地注度地封诸侯以土圭测日景观分寸长短制其域也　下毛诗】列爵惟五　分土惟三【周礼五等诸侯也　诸侯之国大小有三等】　亲
　　疎并建　功德有加【宗无杂居　礼有功德于民者加地】　十有五人三十六郡【武王克商建兄弟之国十有五人　史丞相绾言燕齐荆地逺请立王而镇之李斯曰诸子功臣重赏赐之甚易制天下无异意安宁之术也置诸侯是树兵本也始皇曰廷尉议是遂分天下为三十六郡】　不削而弱　当刑而王【主父偃欲削诸侯权请推恩封子弟人人喜不削而弱　黥布少时人相曰当刑而王后果坐法黥布心喜之】　天诱归国　地足容人【蒯瞆归国使告于王曰天诱其衷获嗣守封焉谷梁古者天子封诸侯其地足以容其人】　同姓异姓　益地削地【周礼同姓以封异姓以封　礼诸侯有功则益地取闲田以益之有罪则削地削地归之闲田】　降虏悉封　渡辽擅封【景帝欲封降虏王徐卢等五人丞相亚夫议不可帝悉封　后汉梁慬为渡辽将军擅封单于兄涂奴为羌侯授以印绶坐专擅扺罪也】　不得专封　惟乃服命【谷梁城楚丘封卫非天子不得专封虽通其仁义而不与故曰仁不胜道】　畴其爵邑　脩其礼物【畴者算邑不复减也】　不合于天子庸建于上公【不合于天子附于诸侯曰附庸注以国附于大国不能自以行其道也　下尚】
　　【书】　曲阜方七百里　乐乡多四百顷【礼成王以周公有勲劳于天下是以封周公于曲阜之地方七百里革车千乘　汉匡衡字稚圭为丞相封僮之乐安乡郡国误分界多四百顷衡后封临淮郡之国遣人之僮田租谷九千石司劾衡专地盗土以自益免为庶人】　有分土无分民　出六竒益六邑【地理志分民谓计若干户　下陈平事】　建立子孙　藩屏社稷【汉书高皇】　锡以土田　命之车服建啓土　裂地开国【史】　义先立爱　仁不遗亲建贤立德　锡壤开封　绥麟趾之族　广犬牙之封厚骨肉之恩　重山河之誓　宗子维城之固　本
　　枝磐石之安　齐胙太师永表东海　晋登侯伯大啓南阳【太公　文公也】　分茅锡土地列犬牙　疏爵建侯位崇龙頟【龙頟定远并封侯】　周建懿亲五等列爵　汉封异姓八国皆王【高祖定天下功臣封八国诸侯王也】　周室将迁必依晋郑之国汉家保定亦因齐楚之功　五等开封周乃宠诸兄
　　弟　七王建国汉则祚及子孙　增分土而开者九国当高祖之初　同日而立者三王在孝武之世　沛公矜严　东平智惠　周位卿士以同姓　唐列宗室于辅臣　授桐贻绪　训梓垂芳　禀润天潢　承晖日观　雅道贵于东平　文艺高于北海　楚诗蚤习沛易先通　齐衡两献　比迹二南　周公族多聮三司　唐台司亦用九人　旦奭兼师保之任　勉石称宰辅之贤【以上俱玉海】　谨文王安否之问敢怠帅行　书唐宗仁孝之诗仰祈札赐　姬姓作蕃未成人而赐履汉宗受社方在褓以锡封　世祖推恩长安立六子
　　之宅　明皇广爱华清建百孙之居　将以鼓钟对峙黄麾之仗　授以玺绂交辉青辂之旂　贵爵名城宠冠公侯之上　高牙大斾荣兼将相之崇　深根固本以扶不拔之基　强榦弱枝以阐无穷之祚　丕衍洪图　茂膺显册　烈祖文孙　皇枝帝载　任事而爵论功以封　有光帝载　昭宣庙谟　命以圭社
　　崇其礼物　列爵以旌德　胙土以报功　视仪数于三台　超爵名于五等　河间礼乐　江夏忠勤
　　封爵总载四
　　原爵以驭贵【周礼太宰职云一曰爵以驭其贵也】　爵以辨贵【礼记中庸篇云序爵所以辨贵贱也】　以贤制爵【周礼司徒职云以贤制爵则民慎德也】　以德诏爵【司士职云】　着德极才【白虎通云必封诸侯何重民之至也善恶比而易知故择贤而封使治其民以着其德极其才上以尊天子称藩辅下以子养百姓施行其道】　论功封爵【晋百官表注云高祖定天下论功封爵一百三十有三人】　怀万【易王三锡命怀万也】　建万国【易】　建侯树屏【书】　开国承家【易】　以蕃王室【书】　蕃衞天子【史记高祖功臣表序云书曰协和万国迁于夏商或数千岁盖周封八百幽厉之后见于春秋尚书有唐虞之侯伯历三代千有余载自全以蕃衞天子岂非笃于仁义奉上法哉】　取象刚柔【晋百官表注云王者之制公侯伯子男五等】　取法于雷【详前二】　国及苗裔【史记功臣表序云封爵之誓曰使黄河如泰山如砺国以永宁爰及苗裔　案应劭注曰带衣带也砺砥石也河当何时如衣带山当何时如砥石言如带砥国乃絶耳】　制始黄唐【见陆机论】　立爵五等【晋百官表注云周道兴隆三圣制法立爵五等封国八百亲亲建国则周公宅鲁康叔启卫贤贤表德则太公封齐也】　制土三等【白虎通云制土地三等何因土地有高下中三等】剖符之封　析圭之爵【司马相如喻巴蜀檄云夫边郡之士触白刃冐矢石人怀怒心如报私雠故有剖符之封析圭而爵位为通侯居列东第】　大侯万家【史记高祖功臣表序云汉兴功臣受封者百有余人天下初定故大城名都散亡户口可得而数者十二三是以大侯不过万家小者五六百户】　地方百里　大小相维　万国相维【功臣表云】　五等法五行　三等法三光【并白虎通】　斩一将封侯【袁子详前二】从无爵封侯【王粲爵论云后世赏人不由等级从无爵封为列侯也】　名山大
　　泽不以封【白虎通曰不以封者与百姓共之不使一国独专也山林之饶水泉之利千里相通所以均有无赡不足】　岩险之邑不以封【魏书相国晋王奏】　国为己土众皆我民【陆机云立五等则知国为己土众皆我民】　五命赐则七命赐国【周礼大宗伯职曰以九仪之命正国之位一命受职再命受服三命受位四命受器五命赐则六命赐官七命赐国八命作牧九命作伯　案郑注云则者法也出为子男元谓则地未成国之名】　八命作牧【郑注云谓侯伯有功德者加命得专征伐于诸侯】　九命作伯【郑注云上公有功德者加命为二伯得征五侯九伯者】　受明器于王室【左传】　锡介圭以作宝【诗嵩高篇锡尔介圭以作尔宝介一尺二寸也】　爵人于朝与士共之【白虎通云爵人于朝者示不私人以官与众共之义也】　封侯于庙不自专也【又云封诸侯于庙者示不自专也明法度皆祖之制也举事必告焉】　任事然后爵之【礼王制篇云任事然后爵之注曰爵者谓正其秩次】　称人美则爵之【礼记】　封诸侯以夏养贤也【又云封诸侯以夏何阳气盛养故封诸侯盛养贤也封立人君阳德之盛者】　继世以立诸侯象贤也【白虎通】　金路九就同姓以封【周礼巾车职云掌公车之政令辨其用与其旗物而等叙之以治其出入王之五路一曰玉路锡樊缨十有再就建太常十有二斿以祀二曰金路钩樊缨九就建大旂以賔同姓以封】　象路七就异姓以封【又云象辂朱樊缨七就建大赤以朝异姓以封】　革路龙勒以封四衞【又云革路龙勒条缨五就建大白以即戎以封四卫】　木路鹄缨以封蕃国【又云木路前樊鹄缨建大麾以田以封蕃国】
　　封爵总载五
　　原诏梁任昉初封功臣诏曰草昧权舆事深缔构康俗成务义在庇民自非羣才并轨文武宣翼将何以啓兹景祚此帝图或运筹帷帐经啓王业或攻城略野殉义忘生或腹心爪牙折冲御侮忠勤茂德夷险一致并宜建国开宇蕃屏王室山河之誓永永无竆
　　原论后魏王粲爵论曰依律有夺爵之法此谓古者爵行之时民赐爵则喜夺爵则惧故可以夺赐而法也今爵亊废矣民不知爵者何也夺之民亦不惧赐之民亦不喜是空设文书而无用也今诚循爵则上下不失实而功劳者劝得古之道合汉之法以货财为赏者不可供以复除为赏者租税损减以爵为赏者民劝而费省故古人重爵也　晋陆机五等论曰五等之制始于黄唐郡县之治创自秦汉得失成败备在典谟是以其详可得而言夫先王知帝业至重天下至旷旷不可以偏制重不可以独任任重必于借力制旷终乎因人于是乎立其封疆之典财其亲疎之宜使万国相维以成磐石之固宗庶杂居而定维城之业知其为人不如厚已利物不如图身安上在于悦下为己在乎利人是以分天下以厚乐而已得与之同忧飨天下以丰利而我得与之共害故诸侯享食土之实万国受世及之祚夫然则南靣之君各务其治世治足以敦风道衰足以御暴故彊毅之国不能擅一时之势雄俊之士无所寄霸王之志降及亡秦弃道任术惩周之失自矜其得寻斧始于所庇制国昧于弱下国庆独享其利主忧莫与共害虽速亡趣乱不必一道颠沛之衅实由孤立是盖思五等之小怨忘经国之大德知陵夷之可患闇土崩之为痛汉矫秦枉大啓侯王境土逾溢不遵旧典是以诸侯阻其国家之富凭其士民之力势足者反疾土狭者逆迟六臣犯其弱纲七子冲其漏网皇祖夷于黥徒西京病于东帝是盖过正之灾而非建侯之累也
　　亲戚封一
　　原毛诗曰乃命鲁公俾侯于东锡之山川土田附庸又曰奄有龟蒙遂荒大东至于海淮夷来同　左氏传曰王将以狄伐郑富辰谏曰不可臣闻之太上以德抚民其次亲亲以相及也昔周公吊二叔之不咸故封亲戚以蕃屏周管蔡郕霍鲁衞毛聃郜雍曹滕毕原酆郇文之昭也防晋应韩武之穆也凡蒋邢茅胙祭周公之也　孟子曰象至不仁封诸有庳仁人之于弟也不藏怒焉不宿怨焉亲爱之而已矣亲之欲其贵也爱之欲其富也封之有庳者富贵之也身为天子弟为匹夫可谓亲爱之乎　帝王世纪曰成王元年周公为冢宰摄政王生少未能治事故号曰孺子八年春正月朔王始躬政事以周公为太师封伯禽于鲁父子并命周公拜于前鲁公拜于后王以周公有勲劳于天下故加鲁以四等之土兼二十四附庸地方七百里　史记曰成王与叔虞戏削桐叶为珪予虞曰以唐封汝史佚因言请择日立叔虞成王曰吾与之戏耳史佚曰天子无戏言言则史书之礼成之乐歌之于是遂封叔虞于唐汉书曰汉兴之初尊王子弟大啓九国京师内史凡
　　十五郡公主列侯颇邑其中蕃国大者跨州兼郡连城数十宫室百官同制京师诸吕之难赖于诸侯也　增左传僖二十四年召穆公思周德之不类故纠合宗族于成周而作诗曰常棣之华鄂不韡韡凡今之人莫如兄弟　周语五等之侯两社之辅三等之采六遂之邑有封畛土略以处之彞器分物以昭之祝宗上史以秩之宗氏分族以联之　左传昭二十六年王子朝曰武王成康并建母弟以蕃屏周亦曰吾无专享文武之功二十八年成鱄曰昔武王克商光有天下其兄弟之
　　国者十有五人姬姓之国者四十人皆举亲也　定四年子鱼曰成王选建明德以蕃屏周　襄二十九年叔侯曰虞虢焦滑霍扬韩魏皆姬姓也　隐六年我周之东迁晋郑焉依　僖五年宫之奇曰太伯虞仲太王之昭也虢仲虢叔王季之穆也　周语宣王欲任国子之能导训诸侯者樊穆仲曰鲁侯孝乃命鲁孝公于夷宫【贾侍中云国子诸侯之嗣子欲使训导诸侯子也】　荀子周公立七十一国姬姓独居五十三人周之子孙茍不狂惑者莫不为天下之显诸侯　史记表文武成康所封数百而同姓五十三　贾谊传高皇帝择良日立诸子雒阳上东门之外毕以为王而天下安【注颜师古曰诸侯国在关东故于东门外立之】　史记表高祖子弟同姓为王者九国惟长沙异姓【注徐广曰齐楚荆淮南燕赵梁代淮阳荆絶乃封呉】　唐世系表汉鉴秦务广宗室世其土地黄图汉仪册封诸王必于祖庙册命之示不敢专也汉书诸侯王表文帝采贾生之议分齐赵景帝用晁
　　错之计削呉楚武帝施主父之防下推恩之令　王子侯表大哉圣祖之建业也后嗣承序以广亲亲至于孝武以诸侯王疆土过制或僭差失轨而子弟为匹夫轻重不相准于是制诏御史诸侯王或欲推恩分子弟邑者令各条上朕且临定其号名自是支庶毕侯矣　主父偃传偃説上曰今诸侯子弟或十数而适嗣代立余虽骨肉无尺地之封则仁孝之道不宣愿陛下令诸侯得推恩子弟以地侯之使人人得所愿上以德施实分其国必稍自销弱矣上从其计　史记三王世家制曰康叔亲属有十而独尊者褒有德也周公祭天于郊故鲁有白牡骍刚之牲羣公不毛贤不肖差也朕甚慕焉又曰自呉楚后五宗王世汉为置二千石去丞相曰
　　相银印诸侯独得食租税【注景帝子十三人为王而母五人同母者为一宗故曰五宗】　后汉书光武纪建武十五年初巴蜀既平大司马呉汉上书请封皇子不许重奏连岁乃诏诸臣议大司空融等议曰古者封建诸侯以藩屏京师周封八百同姓诸姬并为建国高祖圣德光啓天下封立兄弟诸子不违旧章陛下兴复宗统功臣宗室咸蒙封爵多受广地或连属县今皇子赖天能胜衣趋拜宜因盛夏吉时定号位以广藩辅　后汉书百官志注臣昭曰高祖谋深虑久封建子弟蕃维盘固齐代淮楚皆为外重哀平之际刘氏徧于四海宗正著录遂以万数后汉循前规光武十子并列畿外近郡孝明八国不能开庇远民国近则不可以大不大则不足为彊本支之援终以少固汉氏得之微犹能四百载魏氏失之甚不满数十年晋世矫枉太过非简贤之授无愚智之辨　魏东阿王植上疏曰权之所在虽疏必重势之所去虽亲必轻盖取齐者田族非吕宗也分晋者赵魏非姬姓也　晋武十三王传泰始之受终也乃宪章往昔广誓山河大开藩屏文昭武穆方驾于鲁衞应韩磐石犬牙连衡于呉楚齐代　唐胶东王传唐始兴务广支蕃镇天下封德彞曰汉所封惟帝子若亲昆弟其属远非大功不王如周郇滕汉贾泽尚不得茅土所以别亲疎也于是疏属王者皆降为公唯尝有功者不降　赞曰天下已定帝与名臣萧瑀等喟然讲封建事欲与三代比隆而魏征李百药皆谓不然征以民人始复生业遽起而瓜分之故有五不可之説百药举春秋二百四十六年之祸亟于哀平桓灵诋曹元首陆士衡之言以为谬悠天子由是不复议至名儒刘秩目武氏之祸至谓郡县可以小宁不可以久安大抵与曹陆相上下而杜佑栁宗元深探其本据古验今而反覆焉
　　亲戚封二
　　原王者始起封诸父昆弟【白虎通云王者始封诸父昆弟示与已共财之义故可以共土也】　天下太平乃封亲属【又云天下太平乃封亲属者示不私也】　割名都以建周亲【后汉书章帝纪论云章帝割裂名都以崇周亲】　推私恩以分子弟【史记王子侯表序云制诏御史诸侯王或欲推私恩分子弟邑者令各条上】　并建母弟【左传曰召伯盈逐王朝奔楚使告于诸侯曰昔武王克殷成王靖四方康王息民并建母弟也】　以辅王室【史记诸侯年表曰武王成康所封数百而同姓五十五地上不过百里下三十里以辅衞王室】褒有德【又曰周封伯禽康叔于鲁衞亲亲之义褒有德也】　爱所爱【韩诗外传云周】
　　【兼制天下立国七十二姬姓独居五十五周之子孙茍不狂惑莫不为天下显诸侯夫是之谓能爱其所爱矣】犬牙相制【汉文帝纪云高帝王子弟地犬牙相制所谓磐石之宗也】　封域相近
　　【晋起居注武帝诏】　承衞天子【史记天下初定骨肉同姓少故广彊庶孽以镇抚四海用承衞天子也】　蕃辅京师【又史记诸侯年表曰呉楚时前后诸侯或以适削地名山陂海咸纳于汉诸侯稍微大国不过十余城小侯不过数十里上足以奉贡职下足以供祭祀以蕃辅京师索隐曰适音宅或作过】　淮南四子【汉淮南王传云孝文八年怜淮南王王有子四人年七八岁乃封子安为阜陵侯子勃为安阳侯子赐为阳周侯子良为东城侯】　齐王七人【汉书文帝纪云四年封齐悼惠王肥子七人为列侯】　桓公封郑【史记郑世家曰郑桓公友者周厉王少子而宣王庶弟也宣王立二十二年友初封于郑】　周章君呉【又呉太伯世家云武王克殷求太伯仲雍之后得周章以君呉因而封之】　封之于毕【又魏世家云毕公高与周同姓武王封之于毕】　封之韩原【又韩世家云韩之先与周同姓其后苗裔事晋得封于韩原曰韩武子】　悔者不信【説苑云周成王与幼弟戏于地得叶以与弟曰以此封唐周公曰选日王曰戏耳不封也周公曰王者重言封人而悔者不信于是遂封之】　粲然不殊【汉书宣帝诏曰盖闻象有罪舜封之骨肉之亲粲然不殊其封故昌邑王贺为海昏侯如淳曰粲或作散殊或作诛案师古注曰粲明也殊絶也常明于仁恩不离絶也】封周公于曲阜【史记鲁世家云封周公于少昊之墟曲阜】　封康叔于河
　　淇【又衞世家云以武庚余民封康叔为衞君于河淇间故商墟也】　克庸只德之于蔡【书蔡仲命篇曰惟周公位宰羣叔流言乃致辟管叔于商囚蔡叔于郭邻蔡仲克庸祗德周公以为卿士叔卒乃命诸王之于蔡也】　建尔元子俾侯于鲁【诗閟宫篇云王曰叔父建尔元子俾侯于鲁大啓尔宇为周室辅毛苌注王成王元子首子也叔父谓周公也封首子伯禽也】　周公宅鲁康叔啓衞【晋百官表注云周道兴隆三圣制法以懿亲建国则周公宅鲁云云】　大师维蕃宗子维城【诗】　周公拜前鲁公拜后【公羊传曰世室者何鲁公之庙也周公称太庙鲁公称世室羣公称宫曷为谓之世室世世不毁也周公何以称太庙于鲁封鲁公以为周公也周公拜乎前鲁公拜乎后曰生以养周公死以为周公主然则周公之鲁乎曰不之鲁也封鲁公以为周公主然则周公曷为不之鲁欲天下之一乎周也】　增虞舜封弟【孟子舜践祚封其弟象于有庳使吏治其国而纳其贡税焉】　夏后封子【夏少康恐禹祭絶祀乃封其庶子于越号曰无余春秋祀禹墓于会稽】　分以宝玉【周书武王乃昭德之致于异姓之无替厥服分宝玉于伯叔之国时庸展亲】　亲以脤膰【周礼春官以脤膰之礼亲兄弟之国以庆贺之礼亲异姓之国】　高祖誓盟【汉高祖刑白马着盟誓曰非刘氏不王若有亡功非上所置而侯者天下共击之】　元狩赐策【汉武帝元狩六年立皇子闳为齐王旦为燕王胥为广陵王皆赐防各以国土风俗申戒焉】　益三郡【汉景帝二年诸王来朝有诏更前称寿歌舞长沙定王但张袖少举手左右笑其拙上怪问之对曰臣国小地狭不足廻旋帝乃以武陵零陵桂阳益焉】　削三县【汉武帝时燕王旦自以次第当为太子上书求入宿衞上怒曰生子当置齐鲁礼义之乡乃置之燕果有争后坐匿亡命削三县】　定位号　谢政事【东汉光武建武十五年有上书请封皇子者诏羣臣议奏曰今皇子孙能胜衣趋拜宜定位号以广藩辅制曰可呉王五子传自光武以来诸王有制惟得宫内自娯不得临民干预政事】　置之上座【汉书齐悼惠王肥孝惠二年来朝宴饮太后前帝以王为兄置之上座如家人之礼】　优以大封【光武建武二十八年徙鲁王兴为北海王以鲁益东海帝以东海王彊去就有礼故优以大封食二十九县赐虎贲旄头设钟簴之乐拟于乘舆】　留侍国邸【汉成帝无嗣体常不平定陶共王来朝上谓曰我未有子一朝有他不复相见尔可留侍我因留国邸朝夕侍上甚见亲重】　止食数县【东汉明帝永平中封皇子恭等六人为王帝亲定其封域裁令半楚淮阳马后曰诸子止食数县于制不以俭乎帝曰我子岂宜与先帝子等岁给二千万足矣】　十王宅　百孙院【唐明皇诸子同为大宅分院而居开元十五年夏五月作十王宅百孙院每王院宫人四百余百孙院亦以三四十人禁中置维城库以给诸王月俸宣宗大中间又作五王宅】　武干得封【唐宗室道宗为灵州总管梁师都引突厥数万围之道宗乘间出击大破之斥地千余里唐主以道宗武干立为任城郡王】　童孺亦王【唐高祖欲强宗室以镇天下自三从昆弟以上虽童稚亦封为王封德彞以为今封爵太广恐非所以示天下至公乃降宗室郡王皆为县公惟有功者不降】　三为太傅【后魏睢阳王颀大统中为太傅再为太师自古人臣未有此例】　五拜太师【会要宗亲王拜太师者五人楚王元佐燕王俨呉王灏燕王俣越王偲皆以父兄行而得之绍兴中嗣秀王伯圭以宗室特为太师葢以孝宗为亲叔父用优礼也】　语言如钟【辽史蜀国王叶穆元祖子身长多力语言如钟三为徳哷勒部　额尔竒木年四十五卒追封】　教民植【辽史随国王实噜亦元祖子骈胁多力贤而有智为约尼氏裕悦始敎民种植桑麻重熙中追封】　人称长者【辽晋王阿噜威天祚子初封晋王出继大丞相耶律隆运后喜扬人善劝其不能中外称为长者】　才兼文武【金越王永功世子本名宗格又名广孙沉黙寡言笑勇健过人涉书史好法书名画大定四年封郑王厯进曹冀鲁郢谯大安二年进越王】　听造宫邸【元史秦王莽噶拉世祖第三子至元九年封安西王十年进秦王别赐金印其府在长安者为安西在六盘者为开成皆听为宫邸】　传国子孙【元史穆呼哩崆根果斡之第三子沉毅多智略善射与博尔济等事太祖以忠勇称太祖称帝以穆呼哩为左万户伐金灭之拜太师封鲁国忠武王赐黄金印曰子孙传国世世不絶】　弱冠器重【元多尔济穆呼哩六世孙托克托子授集贤学士未及冠一时同寅诸老皆器重之后封辽阳王】　不受食邑【托克托字大用巴延侄至正中以贤相封郑王食邑安丰辞不受】　蜀秀才【蜀王椿太祖第十一子博综典籍容止都丽尝辟西堂延揽名士与李叔荆苏伯衡等商防文史太祖呼为蜀秀才】　明竒士【明宁献王权生而神姿秀朗白晳美髯初自称大明奇士晩构精庐莳花艺竹鼓琴著书其间又自号臞仙建生坟缑岭之上数往游焉】　新乐府【周宪王有炖勤学好古制诚斋乐府传竒若干种音律谐美李梦阳汴中元宵絶句云中山孺子倚新妆赵女燕姬总擅场齐唱宪王新乐府金梁桥外月如霜】　賔竹集【秦简王嗣位后日赋一诗积三十年薨后妃某氏命纪善强晟校刻其诗号賔竹小鸣集】　河间江夏之比【蜀自献王椿四叶皆有文集行世昭王仁厚好儒术孝宗尝赐诗以河间礼乐江夏忠勤为比】　淮南梁苑之风【赵康王嗜学博古文藻丽折节爱賔客文酒防游有淮南梁苑之风】
　　亲戚封三
　　原诏魏明帝诏曰古之帝王封建诸侯所以蕃屏王室也诗不云乎怀德维宁宗子维城秦汉继周或强或弱俱失厥中大魏创业诸王开国随时之宜未有定制非所以永为后法也其改封诸王皆以郡为国　梁任昉武帝追封永阳王诏曰亡兄德履冲粹识业深通徽声善誉风流籍甚道长世短清尘邈感惟既往永慕恸心可追封永阳郡王　又追封丞相长沙王诏曰夫褒崇名器率由旧章光昭德祀永世作则亡兄道被如仁功深微管悬诸日月久而弥新故能拯龟玉于已毁导涸渊于将塞今理运惟新贤戚并建感惟永远触目崩心可追封长沙郡王　又追封衡阳王桂阳王诏曰亡弟畅风标秀特器体淹朱方之役尽勤王事防出无方物惟不赏亡弟融业行清简风度闲绰蚤优名辈夙广令闻朕应天绍命君临万宇祚啓郇滕感兴鲁衞事往运来永怀伤切畅可追封衡阳郡王融可追封桂阳郡王　又封临川安兴建安等三王诏曰神州帝城冠冕列岳渚宫樊邓形胜是归居中作衞翼宣戎重隆兹宠号寔允旧章并非亲勿居惟贤是授宏朕之介弟早富德誉董一蕃政缉是嘉庸国礼家情瞻寄隆重季风颖儁迈识业标简任居蕃翰政以化成伟体韵淹穆神防凝正经纶夷险参赞王业　陈徐陵始兴王诏曰汉祖天伦伯叔追封晋元世系琅邪传国仰惟二后重光率由前典朕昔因蕃次蒙继本宗分在要荒久离寒燠天嘉绍祚别命皇枝归自崤函礼隔登献每至霜庭可履瞩垣寝而怀悲风树鸣条望章陵而增感今嗣王乖德获罪慈训永言主奠宜自朕躬但国步时艰皇基务切复奉家业升纂帝图重违情理言深哽恸可以第二皇子升陵为始兴王　增唐李峤授建昌郡王攸宁冬官尚书制曰事典职隆礼闱望切自非明德莫允具瞻具官某道遵八元名高两献行兼为善学茂多才待问七车屡闻献替参司百揆多所益顷以牙璋首路羽檄乘边委以樽俎之谋借其股肱之用而卑以自牧成而不居固守鸣谦愿离剧职重违雅志用成其美宜迁九法之司回典百工之任　周世宗显德四年追封皇弟诏曰礼以缘情恩以悼往矧在友于之列尤钟恻怆之情故皇弟赠太尉侗赠司空信景运初起天年不登俾余终鲜实动于怀侗可封太傅进封剡王信司徒杞王　宋绍兴元年封安定郡王世开诏曰太祖皇帝创业统德被万世神祖诏封子孙一人为安定郡王世世勿絶今其封不举朕甚悯之有司其上合封人名遵故事施行　宋洪迈封大宗正东平郡王制曰周建国以亲诸侯用侈宗盟之庆汉置官而叙九族是司属籍之蕃睠时叔父之贤首我内朝之望博稽舆颂董正皇支升之上将之坛赐以钜之履饬宣丕号申诏治廷具官某乐易而不流温恭而有守河间学古入对三雍之宫沛献好文爰作五经之论裔袭神明之胄地依日月之华大辂大旂传鼎彞于故府法言法服蹈规矩于先王向畴进律之文显陟承明之任德齿参邵魁然祭酒之尊名实两崇展矣戚藩之冠载念齐家之要必严纠族之权示以褒仪属兹萧艾用是由谯城之留务总鄜畤之成师践辟彊之班聮式彰清静胙宪王之封域用答勤劳合集宠光布章物采于戏问鸡鸣之寝朕方形立爱之风诵麟趾之诗尔尚辑惇宗之典若梓材之来兄弟若葛藟之庇本根其追配于前人亦有辞于永世　明洪武十六年封诸王诏曰朕荷天地百神之灵祖宗之福起自布衣囏难创业惟时将帅用命遂致十有六年混一四海功成治定以应正统考诸古昔帝王既有天下子居嫡长者必正位储贰若其众子则皆分茅胙土封以王爵盖明长幼之分固内外之势也朕今有子十人前岁已立长子标为皇太子爰以今岁四月分王诸子授以册宝设置相傅官属凡诸典礼已有定制于戏众建藩辅所以广磐石之安大封土疆所以眷亲友之厚古今通谊朕何敢私尚赖中外臣邻相与维持弼成政化故兹诏示咸使闻知
　　原策汉武帝使御史大夫策诸子立闳为齐王曰于戏小子闳受兹青社朕承祖考道惟稽古建尔国家封于东土世为汉蕃辅于戏念哉共朕之诏惟命不于常人之好德克明显光义之丕图俾为君子无怠尔心允执厥中　又立子旦为燕王曰小子旦受兹元社建尔国家封于北土　又立子胥为广陵王曰小子胥受兹赤社建尔国家封于南土战战兢兢乃惠乃慎无同好佚无迩小人
　　原章魏曹植改封陈王谢恩章曰臣既弊陋守国无效自分削黜以彰众诫不意天恩霶霈润泽横流猥蒙加封茅土既优爵赏必重非臣虚浅所宜奉受非臣灰身所能报塞　又封二子为公谢恩章曰诏书封臣息男苗为高阳乡公志为穆乡公臣伏自惟文无升堂庙算之功武无摧锋接刃之效天时运幸得生贵门遇以亲戚少荷光宠窃位列侯荣曜当世顾影慙形流汗反侧洪恩罔极云雨增加既荣本榦枝叶并蒙苗志小竖既顽且稚猥荷列爵并佩金紫施崇一门惠及父子　齐谢朓为宣城公拜章曰惟天为大日星度其象谓地盖厚河岳宣其气斯冕旒所以贞观衮职所以代终慙下穆而上尊岂南征而北怨何以克咏九歌载宣七德铭彼旂常勒斯钟鼎
　　原表魏曹植谢初封安乡侯表曰臣抱罪即道忧惶恐怖不知刑罪当所限齐陛下哀愍臣身不听有司所执待之过厚即日于延津受安乡侯印绶受诏之日且惧且悲惧于不脩始违宪法悲于不慎速此贬退上增陛下念下遗太后见忧臣自知罪深责重受恩无量精魂飞散忘躯殒命　又封鄄城王表曰臣愚驽垢秽才质疵下过受陛下日月之恩不能摧身碎首以答陛下厚德而狂悖发露始干天宪自分放弃抱罪终身茍贪视息无复睎幸不悟圣恩爵以非望枯木生叶白骨更肉非臣罪戾所当宜蒙俯仰慙惶五内战悸奉诏之日悲喜参至虽因拜章陈答圣恩下情未展　又转封东阿王谢表曰奉诏太皇太后念雍丘下湿少桑欲转东阿当合王意可遣人按行知可居不奉诏之日伏増悲喜臣以无功虚受国恩爵尊禄厚用无益于时脂车秣马志在黜放不图陛下天父之恩猥宣皇太后慈母之念迁之陛下幸为久长计圣防恻隐恩过天地臣在雍丘劬劳五年左右罢怠居业向定园果万株枝条始茂私情区区实所重弃然桑田无业左右贫穷食裁糊口形有躶露臣闻古之仁君必有弃国以为百姓况乃转居沃土人从蒙福江海所流无地不润云雨所加无物不茂若陛下念臣入从五年之勤少见佐助此枯木生华白骨更肉非臣之敢望也饥者易食寒者易衣臣之谓矣　呉胡综请立诸王表曰受命之主系天而王建化垂统为一代制虽礼有损益事有质文至于崇建懿亲列土封爵内蕃国朝外镇天下古今同契其揆一也周室之兴宠秩子弟姬姓之国五十有五诸王子受国者渐多光武中兴四海扰攘众诸制度未遍而九子受国明章即位男则封王女为公主故诗曰既受帝祉施于孙子陛下践祚以来十有二载皇后无号公主无邑臣下叹息逺近失望是以屡献愚怀依据典礼庶请具陈足寤圣心深辞固拒不蒙进纳恐天下有识之士将谓呉臣闇于礼制不知陛下谦以失之也加今迎夏盛德在上大呉之庆于是乎始开国建号吉莫大焉惟陛下割谦谦之德副兆民之望留臣祐许天下幸甚　晋孙毓贺封诸侯王表曰臣闻轩辕二十五宗黄祚以繁姬姓建国七十周过其历故御侮莫如同德伏惟陛下圣哲钦明稽干作则越五超三与灵协契天祚明德克昌祚秦王楚王淮南王光济硕美冠于羣后改建大国分镇方岳皇太子皇孙并啓土宇培敦潼索制往代内辅皇畿外蕃九服羣生仰德向风怀义率土臣妾莫不称庆　梁任昉为萧侍中拜袭封表曰诏书拜臣袭封竟陵郡王臣以凡庸素乏才植皇朝尚德诏爵惟贤遂复出脩职贡入颁卿士但有道之守海外重扃蕃篱近甸无劳击柝仰阅旧章俯增私感报国承家岂云万一
　　原奏宋傅亮尚书八座封诸皇弟皇子奏曰臣闻懿亲广树圣主所先明德并建古之休典所以维城皇代磐石帝基内衞畿服外绥四海者也第某皇弟皇子等神姿颖哲大成俱茂地均鲁衞德兼庸贤显进徽号啓建疆宇道作屏光翰家并可封郡王　谢庄为尚书八座封皇子郡王奏曰臣闻桐圭睦亲书河汾之策赐带怀贤敬东平之祚谅以训经终始义洽垣墉第某皇弟等器彩明敏令识颖悟并宜宪章前典光啓祚宇作屏王室式雍帝载臣等参议可封郡王












　　御定渊鉴函卷一百十八
&lt;子部,类书类,御定渊鉴类函&gt;
　　钦定四库全书
　　御定渊鉴类函卷一百十九
　　封爵部二【功臣封　死王事子孙封　增弟封附封功臣后】功臣封一
　　原周官曰司勲掌六赏地之法以等其功王功曰勲国功曰功事功曰劳治功曰力战功曰多凡有功者铭书于王之太常　增礼曰诸侯有功则益地　原史记古者人臣功有五品以德立宗庙定社稷曰勲以言曰劳用力曰功明其等曰伐积日曰阅　增班固诸侯王表序曰汉兴之初海内新定同姓寡少惩亡秦孤立之败于是剖裂疆宇立二等之爵【大者王小者侯】功臣侯者百余邑　山堂考索曰先王之封建选建眀德茂啓崇勲是故大功莫如齐则身兼五侯之地明德莫如鲁则国侈百里之封曹文之昭而为伯甸徳薄者不以居尊位也晋武之穆而列侯藩功大者不以殿小邦也盖文武周公封建之初心为褒表功德而设非徒曰大封同姓以
　　明亲亲而已　叶氏曰古者卿大夫有功徳则出封为诸侯是在外世爵者乃内之世禄臣也诸侯有功徳亦入为分卿是内之世禄者或在外之世爵诸侯也　徐氏曰按汉世封侯皆以县邑其后或以乡亭皆视其所食之邑而名之至于功名显著则有特加美名者西都信武冠军富民博陆之类是也　文献通考曰汉兴设爵二等王子封为侯者谓之诸侯羣臣异姓以功封者谓之彻侯大者不过万家小者五六百户　又曰按诸侯王与列侯皆世袭其所受之封爵自非有罪与无后则国不除此法汉以来未之有改也至唐则臣下之封公侯者始止其身而无以子袭封者　又曰唐制庶姓卿士功业特盛者亦封郡王其次封国公其次有郡县开国公侯伯子男之号亦九等并无官土其加实封者则食其封分食诸郡以租调给　事文聚遗集曰宋朝稽汉非刘氏不王之制异姓唯后之祖父乃赠王爵佐命之臣独赵普以元勲封韩王若曹彬封秦王潘美封郑王虽功亚忠献终缘女若孙为后得之而故相未闻有赠王者中兴以后如四大将之功韩世忠封蕲王张俊封循王皆赏功臣之最也　续文献通考曰明高皇帝无外家三尺之以故王爵庙貌虽极隆于扬徐而朱邸自功臣外无两者若李陇西由尚主而担爵然亦岐阳大勳所推本而成
　　功臣封二
　　原史记曰武王克纣太公之谋居多于是武王封尚父于齐营丘成王少时管蔡作乱淮夷叛周乃使召康公命太公东至海西至河南至穆陵北至无棣五侯九伯实得征之齐由此征伐大于诸国　又曰召公奭与周同姓武王之灭纣封召公于燕其在成王时自陜以西召公主之自陜而东周公主之　又曰鬻熊事周文王早卒当成王之时举文武勤劳之嗣乃封其后熊绎于楚　又曰晋献公伐霍耿魏灭之因以魏封毕万为大夫卜偃曰毕万之后必大万盈数也魏大名也以是始赏天啓之也　又曰陈完奔齐懿仲欲妻之卜之吉曰是谓凤皇于飞和鸣锵锵有妫之后将育于姜五世其昌并于正卿八世之后莫之与京卒妻之完卒諡为敬仲六世而至田常田常弑简公立简公弟为平公乃割齐安平以东为已封邑始大于齐　增史记曰韩信平齐使人言汉王曰齐伪诈多变不为假王以鎭之其势不定汉王骂曰大丈夫定诸侯即为眞王耳何以假为原汉书曰项羽曰吾闻汉购吾头千金邑万户吾为
　　公得之乃自刭王翳取其头杨喜吕马童郎中吕胜杨武各得一体故分其地以封五人皆列侯　又曰汉五年尅项羽天下乃平始论功侯者百四十有三人时人民散亡大侯不过万户封爵之誓曰使黄河如带泰山如砺于是申以丹书之信重以白马之盟藏之宗庙副在有司　又曰陈平凡六出奇计輙益封凡六益邑又曰高祖封项伯等四人为列侯赐姓刘氏　増汉书曰莽何罗与弟重合侯通谋逆时霍光金日防【音低】上官桀等共诛之诏封金日防为秺【丁固切】侯上官桀为安阳侯光为博陆侯　又曰霍去病以校尉伐匈奴封冠军侯　原东观汉记曰三辅豪杰入长安攻未央宫庚戌杀莽于渐台东海公賔就得其首诣宛封滑侯　又封窦融曰融允执忠孝扶微救危率厉五郡积兵胡毕至兵不血刃而卤土崩瓦解功既大矣笃意分明断之不疑吾甚嘉之其以六安安丰阳泉蓼安风四县封融为安丰侯　又曰上谓耿【一作景】丹曰今闗东故王国虽数县不过栎阳万户邑夫富贵不归故乡如衣绣夜行故以封卿尔　增天中记曰上封功臣皆为列侯大国四县余各有差博士丁恭议曰古帝王封诸侯不过百里故易建侯取法于雷上曰古之亡国皆以无道未尝闻功臣地多而灭也　原东观汉记曰班超字仲升定西域五十余国乃封超为定远侯　增文献通考曰建武十三年大享将士颁爵防勳功臣增邑更封凡三百六十五人　原魏志曰曹眞字子丹以功封邵陵侯眞少与宗人曹遵乡人朱赞并事太祖早亡眞愍之乞分食邑封遵等子诏曰大司马有叔向抚孤之仁笃晏平久要之分听分赐遵等子爵闗内侯及眞薨明帝悉封眞五子皆列侯　又夏侯渊传曰以功封都亭侯太祖与渊尝出闗右所向无前赐渊子五人皆爵闗内侯又曰太祖表封荀彧为万嵗亭侯太祖又与彧书曰
　　君之相匡弼君之相为举人君之相与建计君之相密谋亦已多矣夫功未必皆野战也十二年复增邑合二千户　又曰太祖表封荀攸曰前后尅敌皆攸之谋也于是封攸陵树亭侯　又曰太祖自柳城还过攸舍称攸前后谟谋曰昔高祖使张子房自择齐三万户今孤亦欲君自择所封　又曰郭嘉字奉孝冀州平封洧阳亭侯及薨太祖表曰良策未决嘉輙成之平定天下谋功为高宜增邑并前千户　又曹休传太祖曰此吾家千里驹也录前后功封东阳亭侯　又曰任峻字伯逺为典农中郎大兴屯田军国致饶太祖以峻功高表封都亭侯　又曰夏侯惇字元让文帝追思惇功欲使子孙毕侯分邑千户赐惇七子二孙皆闗内侯惇弟廉及子楙素列侯　又曰朱灵字文博封鄃侯文帝曰将军佐命先帝威过方召平生所志愿勿难言灵谢曰髙唐夙所愿乃更封髙唐侯　增晋中兴书曰孔愉字敬康以讨华轶功封余不亭侯初愉少时尝得一放于余不溪中流左顾者数及铸侯印而左顾更铸犹然印工以闻愉悟遂佩焉　晋书曰符坚南寇桓伊与冠军将军谢元辅国将军谢琰俱破坚于淝水以功封永循侯　玉海曰裴寂武徳九年太宗定功臣封户自寂以下总四十三人　册府元曰杜如晦字克明初义兵定闗中太宗引为王府兵曹叅军每从征伐军国多务剖断如流及隐太子将为变太宗召如晦等共为筹略社稷以宁以定防安宗庙功居第一封蔡国公　又曰房龄字乔年太宗以炖煌公徇渭北龄因杖防谒于军门太宗一见如旧识署为记室叅军龄既遇知己罄竭心力拾遗补阙知无不为太宗入春宫以龄为右庶子既践祚封邢国公　文献通考曰肃宗尝问于李邺侯泌曰今郭子仪李光弼已为宰相若克两京平四海则无官以赏之奈何对曰古者官以任能爵以酬功为今之计俟天下既平莫若疏爵土以赏功臣则虽大国不过二三百里比今小郡岂难制哉于人臣乃万世之利也上曰善　山堂肆考曰宋太祖开宝中潘美以行营诸军都部署征岭南既平拜山南东道节度使复从曹彬平南唐以功拜宣徽北院使及征太原讨范阳封代国公改忠武节度使进韩国公　玉海曰神宗元丰元年宰臣吴充等言唐徳宗多难之际乃赐奉天定难之号不应盛世犹袭陈迹于是罢功臣号绍兴六年复赐中兴后加赐者三人而已【韩世忠张浚刘光世】此外唯安南国王加功臣号　吾学编曰洪武三年冬大封功臣上谕诸将曰今日定封行赏非出已私皆仿古先帝王之典筹之二年以征讨未暇故至今日思自起兵以来诸将从朕披坚执锐以征讨四方战胜攻取其功何可忘今天下既定用报以爵赏凡次第皆朕自定至公无私如御史大夫汤和与朕同里结发相从然嗜酒妄杀不由法度赵庸从李文忠取应昌其功不细而乃私其奴婢废国法廖永忠战鄱阳奋勇忘身然而使所善儒士窥朕意向以邀封爵郭子兴不奉主将之命不守纪律虽有劳未足掩过此四人止封为侯平章文忠总兵应昌逐前元太子远遁沙漠此功最大御史大夫邓愈自幼相从屡更任使虽经摧挫口无怨言此二人宜列公爵左丞相善长虽无汗马之劳然事朕最久供给军食未尝缺乏右丞相逹与朕同乡朕起兵时即从征讨劳勚居多此二人宜封大国以示嘉褒余悉据功定封遂班爵行赏封公六人侯二十八人　又曰中山徐武宁王达从上起兵征吴破其城缚士诚送建康封信国公定计取元都元主北走三年大封功臣进魏国公　又曰开平常忠武王遇春乙未来归乞前部先锋自效遂拔采石取太平汉攻南昌从上援南昌过彭蠡湖连舟力战殱友谅围士诚士诚败缚加授平章军国重事封鄂国公　又曰诚意伯刘基靑田人上定括苍遣使聘遂诣金陵为上陈天命所在灭汉取吴收中原公密谋居多三年加文馆学士封诚意伯
　　功臣封三
　　原常全闗中　永宁河右【汉书萧何传闗内侯鄂千秋进曰陛下虽数亡山东萧何常全闗中以待陛下此万世功也奈何欲以一旦之功而加万世功哉　魏志张既传诏曰卿逾河歴险以劳击逸以寡胜众功过南仲勤逾吉甫此勳非但破卤乃永宁河右使吾无西顾之忧矣】　益封霍光　追思张贺【汉书霍光曰光与丞相敞奏立武帝曾孙病已是为孝宣皇帝明年下诏曰大将军光守节秉谊以安宗庙益封光万七千户与故所食凡二万户　又张安世曰安世兄贺为掖庭令而宣帝以皇曾孙养掖庭及曾孙壮大贺敎诗书为取许妃及宣帝即位追思贺欲封其冢贺子早亡安世小男彭祖又小与上同席研书指欲封之故安世深辞贺封上曰吾自为掖庭令非为将军也安世乃止遂下诏封贺弟于侍中闗内侯彭祖为阳都侯】　萧何发纵　张良决胜【汉书萧何传曰上以何功最盛先封为鄼侯所食邑多功臣议之上曰夫猎追杀兽者狗也而发纵指示兽处者人也今诸君徒能走得兽耳功狗也至如萧何发纵指示功人也又张良传曰汉六年封功臣良未尝有战鬪功髙帝曰运筹防帷幄中决胜千里外子房功也乃封良为留侯】　水草不乏　荒戎入贡【汉书张骞传曰骞以校尉从大将军击匈奴知水草处军得以不乏乃封骞博望侯　魏志徐邈传曰西域流通荒戎入贡皆邈功也封都亭侯邑三百户】　介子诛楼兰　延寿使西域【汉书傅介子传介子谓大将军霍光曰楼兰兹数反愿往刺之遣介子赍金币至楼兰王随介子入帐中屏语壮士二人从后刺之持首诣阙封义阳侯食邑七百户　又甘延寿传曰延寿为郎中谏大夫使西域都防骑都尉与副校尉陈汤共斩郅支单于封义成侯】　增封什方　食四县【汉书曰上封功臣二十余人其余日夜争功未决未得行封上在洛阳南宫从复道望见诸将往往相与坐沙中语上曰此何语留侯曰此谋反耳曰为之奈何留侯曰今急封雍齿以示羣臣于是上置酒封雍齿为什方侯皆曰雍齿且侯吾属无患矣　文献通考曰建武二年悉封诸功臣为列侯梁侯邓禹广平侯吴汉皆食四县余各有差】　得保宗庙　信重天下【东观汉记曰文帝诏曰方大臣诛诸吕迎朕朕狐疑皆止朕唯中尉宋昌劝朕朕已得保宗庙其封昌为壮武侯　魏志曰太祖见贾诩执手曰使我信重于天下者子也表为执金吾封都亭侯】　行封定赏　旌善念功【唐书刘幽求景云二年拜侍中玺诏曰幽求翊赞圣储震殄元恶虽胙以土宇而赋入未广昔西汉行封更择多户东京定赏复增大邑宜加赐实封二百户　会要曰武徳九年诏曰褒贤昭徳昔王令典旌善念功有国彝训无忌等或夙叅谋谟绸缪帷幄或早从任使契阔戎麾无忌齐元龄邢敬徳吴如晦莱君集潞邑各三千户】　劝改旗帜　请树城郭【册府元曰刘文静隋末为晋阳令察髙祖有四方之志深自结托髙祖开大将军府以文静为军司马劝改旗帜以彰义举髙祖从之封鲁国公　续文献通考曰韩延徽幽州人为刘守光聘于辽述律后知其贤太祖立命叅军事请树城郭分市里以居汉人之降者太宗朝封鲁国公】　预计义兵　载昌大业【册府元曰裴寂字元眞髙祖与之有旧预计义兵京师平进爵魏国公　又曰肃宗至徳二年诏郭子仪才光三杰功格十臣克灼皇威载昌大业进封代国公】　仍加蝉冕　荣列貂冠【册府元曰后唐明宗天成四年制王晏球运子房之筹略兴仲爽之源流俾濬凤池仍加蝉冕详见后制词　又曰制赵徳钧洞晓蕃情饱谙边事是命宠颁凤綍荣列貂冠详见后诗文】　颛班帝制　荣啓国封【六一集】　金劵玉册　虎符龙节【表忠观碑】　衮衣绣裳既极公台之贵　金印盭绶肇开王社之封　光奉制书　峻膺宠数　俄奉玺书骤加井赋　仍增勲秩　倍衍户封　陪敦邑采　增衍井【同上】
　　功臣封四
　　原将率为诸侯【礼乐记云武王克殷将率之士使为诸侯】　破徐赐赵城【史记赵世家云初赵氏之先与秦同祖造父事周穆王攻徐破之乃赐以赵城】　救周赐岐西【又秦本纪云西戎犬戎与申侯伐周杀幽王秦襄公将兵救周战甚力有功周避犬戎难东徙雒邑襄公以兵送周平王平王封襄公为诸侯赐之岐西之地襄公于是始国与诸侯通】　入临淄取祭器【史记乐毅传破齐攻入临淄尽取齐宝物祭器输之燕燕昭王大悦亲至济上劳军行赏享士封乐毅于昌国号为昌国君云】　增南面称孤【汉书云髙祖定天下功臣异姓王者八国咸得裂土南面称孤】原衞青封三侯【汉书衞青帝曰大将军靑躬率戎士师大捷获匈奴王十有余人宜封三子侯靑固谢曰臣幸待罪行间赖陛下神灵军大防皆诸校力战之功也陛下幸以益封臣青臣青子在襁褓中未有勤劳上幸裂地封为三侯非臣待罪行间所以劝士力战之意也上曰我非忘诸校功也今固且图之】登天山取兰成【魏志张辽曰辽为荡寇将军太祖论诸将功曰登天山履峻险以取兰】
　　【成荡寇功也】　张辽合肥之役【又张辽传文帝诏曰合肥之役辽以歩卒八百破贼十万自古用兵未之有也其封辽邑百户赐子一人爵闗内侯】　于禁淯水之难【又于禁太祖谓禁曰清水之难吾甚急也将军在乱能整讨暴坚垒有不可动之节虽古名将何以加之于是录禁前后功封益寿亭侯】　孙资封本县【又曰先是孙资厯县令以军功封本县也】　增指河为誓【玉海苏安常曰唐家指河为誓非李氏不王非功臣不封】　观太宗曰非常人也【册府元云刘文静为晋阳令察髙祖有四方之志深自结托又观太宗曰非常人也略定新安已西之地封鲁国公】　不私其亲【唐书太宗第功班赏房元龄等功第一将军丘师利等皆跋扈攘袂见淮南王神通愧屈乃曰陛下不私其亲】　本为百姓【文献通考曰唐髙祖广封宗室以威天下太宗即位曰朕理天下本为百姓非劳百姓以养已之亲也于是有功者王余并封县公】　张说禇无量辅导有功【册府元曰唐元宗先天二年以中书令张说国子监祭酒褚无量辅导有功说封燕国公无量封舒国公】
　　功臣封五
　　增诗唐杜甫投赠哥舒开府翰诗曰今代麒麟阁何人第一功君王自神武驾驭必英雄开府当朝杰论兵迈古风先百胜在略地两隅空靑海无箭天山早挂弓廉颇仍走敌魏绛已和戎每惜河湟弃新兼节制通知谋垂睿想出入冠诸公日月低秦树乾坤绕汉宫彞人愁逐北宛马又从东受命边沙逺归来御席同轩墀曾宠鹤畋猎旧非熊茅土加名数山河誓始终防行遗战伐契合动昭融　陈陶投赠罗中丞诗曰三捷楷模光典防一生封爵笑丹青　韩愈闻晋公自蔡州入觐诗曰南伐旋师太华东天书夜到册元功将军旧压三司贵相国新兼五等崇　王维少年行曰汉家君臣欢宴终髙议云台论战功天子临轩赐侯印将军佩出明光宫　刘禹锡平蔡行曰九衢车马浑浑流使臣来献淮西囚四彞闻风皆失据天子受贺登髙楼妖童擢发不足数血汚城西一抔土南峰无火楚泽间夜行不鏁穆陵闗防勲礼毕天下泰猛士按劒防恒山　明何景明诸将入朝诗曰阙下千官侍凤楼苑中天子建龙斿豹房虎圈先班赏武帐前边赐姓侯
　　原诏后汉献帝诏曰勅鎭东将军领兖州牧费亭侯故特进显授上将鈇钺之任复食旧土双金之宠董统一州委成之重荣曜昭示亦以优崇投节効命自首之秋也　又诏书拜鎭东将军袭费亭侯曹操业履忠贞辅干王室顷遭凶暴海内离析操执义讨截黄巾为国出命夫禄以赏功罚以黜否今以操为鎭东将军领兖州牧袭父费亭侯嵩爵并印绶符防　魏文帝册孙权太子登为东中郎封侯诏曰盖河洛写天意符防述圣心昭晰着明与天谈也故易曰河出圗洛出书圣人则之孙将军归心国朝忠亮之节同功佐命而其子当为魏将军着在图防犹汉光武受命李氏为辅王梁孙咸并见符纬也斯乃皇天啓佑大魏永令孙氏仍世为佐其以登为东中郎将封县侯万户昔周嘉公旦祚流七汉礼萧何一门十侯今孙将军亦当如斯若夫长平之荣安丰之宠方斯蔑如　增梁沈约封三舍人诏曰沈徽孚王咺之裴长穆并以素胄淸才服勤禁省契阔劬劳自顷多难军国务殷内叅帷幄外济师旅忠规欵志义感朕心宜锡茅社同莅赏册可封三百户开国县伯原陈徐陵进武帝为长城公诏曰徳懋懋官功懋懋
　　赏皇王盛则所谓元司空公南徐州刺史长城县开国侯讳志怀寅亮风度逺体文经武明允笃诚曩者率五岭之彊兵诛四海之雠敌固以勒功彞鼎书勳太常克定京师勤劳自重自鎭抚枌榆永宁丰沛东凉既息北蔡无归代马燕犀气雄天下裹粮坐甲固敌是求方欲大讨于秦崤敦脩于与睦叶谋上相爰纳朕躬思所以敬答忠勲用申朝典可进爵为长城县公　增唐肃宗乾元诏曰命将之选当仁实难非夫文可经邦不能安人和众武可御暴罔以克敌成功允借宏才爰申锡命司徒中书令上柱国代国公子仪河岳间气岩廊重宝寛而有谋用而无滞遂能克复二京折冲千里时乃之功今殄寇未宁兴师颇广鎭守经制已有处分而筹画指麾必资专制将军辞第无以家为丞相忧边思平国难固以訏谟之用宜申总统之威其将勘定外虞澄清列郡光膺藩屏之寄式崇社稷之勲对扬休命以永终誉可封汾阳郡王　肃宗至徳二年诏曰乘舆幸蜀人心且摇臣节斯见李光弼全徳挺生英才间出干城御侮坐甲安边可追封郑国公
　　増制唐李峤封右武威衞将军沙咤忠义郕国公制曰三韩旧族九种名家夙奉戎麾遂叅文衞昔临鴈塞能羁防马之妖今拒狼河更剪奔鲸之孽勤功允着诚効克宣宜酬矢石之劳用广山河之赋可封郕国公食邑三千户　苏颋封郭虔瓘潞国公兼食邑实封制曰闻鼓鞞之声则思夫将帅列土茅之赋则念彼勲庸郭虔瓘忠勇超伦智谋絶等往者鎭于荒裔独守孤城煮弩而其人益坚引弓而彼众不敌故得爱子染锷名王解辫穹庐扫地而将空沙漠闻风以归附功则茂矣朕实体之宜誓山河开其井邑可进封潞国公食邑三千户仍赐实封一百户　韩仪授王镕常山郡王罗宏信长沙郡王刘仁恭彭城郡王制曰王镕夙绍弓箕丕承堂构袭重侯之积庆允武允文奉先王之成规克勤克俭刚简而无傲虐栗直而务温寛罗宏信将星瑞彩卿月祥光常竭力于公门每推心于王室保大有九三之盛任重而不危守中孚六四之贞致逺而不泥刘仁恭气薄云天义形霜雪秘元符于腹笥机术无俦运黄略于意筌弛张有度居然侯度屹若国桢而皆道迈殷贤名齐汉杰洞达总戎之要翦起扶轮精通育物之源龚黄拜手犬牙而理人心以宁屏蔽一隅缭长城于翰海藩垣中夏布横落于天田畴咨协恭奋扬熙载或尊此冀土成阜安于大名或宅彼幽都共绥怀于有北骈阗勲绪照灼简书勉竭乃诚各膺休命　代宗宝应二年制曰副元帅李光弼元勲济代公辅推贤自出征移鎭距海河连率百城旌旗千里东郊誓众雅继鲁侯之功北伐拥旄首称汉将之略髙牙罢设重鼎斯调尤知武库之宝实在云台之右　后唐明宗天成四年制曰朕尝披国史备阅军功裴度之破淮西无遗庙算石雄之攻山北益展皇威莫不仰遗烈于祖宗委全才于将相而自中山逆命外域朋奸奋戎旅以鹰扬屠贼城而鱼烂夕闻告捷明赏殊勲上柱国琅邪郡开国侯王晏球长劒倚天洪河带地居万夫之长擅三杰之名自统雄师往收逆垒摧曲阳之坚阵厌滱水以惊波爰筑室以反耕攻围雉堞果析骸而易子倾发乌巢招降之士庶数千扑灭之凶狂非一谅兹丕绩宜降优恩乃眷汾阳实惟巨鎭据犬牙之内地当马颊之要津是命酬以勲庸福其黎庶进国公之品秩崇藩侯之等威俾濬凤池仍加蝉冕　宋王珪除文彦博守司空依前枢密使加食邑实封制曰朕若稽先王维御羣品左谋金铉之老以经治于庙堂右属鸿枢之良以定防于帷幄厥有成绩可勿褒乎具官某风力肃明器资恢杰临至剧有转圜之易定大谋如执玉之坚逮事神文之朝已缉熙于鼎路追言圣考之遇又密勿于机廷肆凉昧之丕承防精神于羣虑虽兵民之异本亦文武之交修未隆赞册之恩曷懋图庸之举　元程钜夫丞相布琳济达封河南王制曰布琳济达智明识逺心广气和勲名克笃于前人藩翰久勤于外服昔将平于内难朕大投艰方深计于中途卿独决进志存弼亮身佩安危是用命汝袭诸侯王以长守于富贵归丞相印以自养于寿龄既不逺于京师可以时而朝觐　王构平章史弼封鄂国公制曰史弼器博而用周志刚而行敏早由禁籞出总戎行视长江如履平地居然获跳荡之功抚疲黎犹保稚婴允矣着绥怀之效始自淮襄之百战迄于岭海之同风顾宣力独多推诚弗替终始三朝之眷赐环屡压于宸班优游六艺之文缓带雅称于儒将是宜贲之华绶衍以眞封以酬既往之劳以示维新之渥于戏功臣图象秩盍冠于褒公元老壮猷忠尚资于方叔益图报称祗服训言
　　原表宋谢灵运谢封康乐侯表曰昔强臣暴虐恃僭厯纪既噬五都志吞六合遂陷没西河倾覆南汉陵借纪郢跨越淮泗于时防画惟疑地险已谢咸惧君臣同泯有生无余亡祖奉国威灵董符戎重尽心所事尅黜祸乱功参盘鼎胙土南服逮至臣身値遭泰路日月改晖荣落代运输税唐化生幸无已不悟天道下济鸿钧曲成乃眷遐绩式是兴征分虎纽复显茅土鸣玉拖绂班景元勲泽洽往徳恩覃来永惟先踪逺感崩结岂臣尫弱所当忝承臣闻至公无私甄善则一皇恩逺被殊代可侔是以信陵之贤简在髙祖之心望诸之道复获隆汉之封观史叹古钦兹盛美岂谓荣渥近霑微躬倾宗陨元心识其会酬恩答厚罔知所由　顔延之谢于竣封建城侯表曰伏见防书降锡息竣开国建城县侯爵逾三等户越兼千生邀洪礼身茂盛世阖宗革听尽室改观诚慙末品误叅其泰臣闻子之能仕父敎之忠忠敎善信臣实其前诰能仕志政峻固暗于明试徒以数遇会昌消忧啓圣幸与灵祚福徳共从义勲分赏执珪登朝析金受邑庆重虑愆恩往惧积非臣耄蔽所任圗报岂峻庸薄所能奉服　梁沈约谢封建昌侯表曰陛下投袂万里拯厥涂炭臣虽心不吠尧而迹沦桀犬此则王业始基臣所不与徒荷日月之私竟无蒸烛之用天命元鸟非止今日受命作周其来久矣虽复备数乐推与同讴颂而诚微弱草效阙纎尘遂班山河之誓叨佐命之赏亦何以慰悦帷幄酬报爪牙
　　増颂唐吕温秦叔宝颂曰洛内之役龙战未决秦公应变临阵电拔锐气尽来我盈彼竭成败反掌存亡奄忽虎来风壮鼇转山没遂作心膂爰从讨伐崩围陷阵火迸冰裂翕如鹗耸纵若鲸突功成国定万古壮骨增碑周庾信柱国大将军纥干神道碑曰太祖文皇帝始创霸功初勤王室秣马搜乘誓众太原公仗劒辕门粗谋当世随何逺至实释汉帝之忧许攸夜来即定曹王之业永熙中奉迎魏武帝入闗封鹑阴县开国子邑五百户保定元年授使持节都督岷州诸军事陇头流水延望秦闗川上峨眉犹通蜀道公不发私书不燃官烛兽则相渡江虫则相衔出境四年拜大将军余官如故衞青受诏未入玉门之闗窦宪当官犹在燕山之下公之此授差无惭徳浑王叛换梗我西疆岩首窜藩篱携贰公受脤于社偏师逺袭扬旍龙涸系马甘松二十五王靡旗乱辙七十六栅鹑奔雉窜既蒙用命之赏乃奉旋师之乐天和二年被使南征带甲百万舳舻千里江源水起海若乗流船官之城登巢悬防吴兵习流长驱战舰风灰箭火倐忽凌城公以白羽麾军朱丝度水七十余日始得解衣朝廷以晋尅夏阳先通灭虢之路秦开武遂始问吞韩之谋是以驰追公以为仁寿城主齐将叚孝先斛律明月出军定陇以为宜阳之援公背洛水而面熊山阵中军而疎行首乗机一战宜阳衔璧增封五百户进柱国大将军　唐徳宗西平王李晟东渭桥纪功碑曰粤若菲徳嗣膺大宝化乖柔逺明不烛幽淮右贼臣提兵犯顺晟时总偏师逺戍河朔曾不俟召闻难骏奔鼓义勇仗顺之师吞败亡稔恶之寇雄威胜势疾若飇驰设防军门哭而誓众国雠不灭无以身为遂发感激呜咽流涕天地为之变色将帅为之动心乙未陈师于东郊如虎如豹如熊如罴凶徒接战累合皆北倒戈弃甲罔敌我师乘而殪之摩垒而止戊戌方旭连营进攻贼众相惊股战魄骇登陴而不敢拒阖门而不敢窥晟仗钺啓行执桴亲鼓敛隍堑排墙垣胜气兆于风云威声振于原野指顾摧靡荡无孑遗布朝防以寛胁从励臣节以诛同恶干轴倾而复纽皇维弛而更张迁枭声为好音变妖祲为和气是知烈祖积徳人怀其深贤臣佐时功济斯美俾予从乂垂拱仰成乃册拜司徒兼中书令加食封一千户　韩愈平淮西碑曰九年蔡将死蔡人立其子元济以请不许遂烧舞阳犯叶襄城以动东都皇帝厯问于朝一二外臣皆曰蔡帅之不廷授于今五十年传三姓四将其树本坚兵利卒顽不与他等因抚而有顺且无事大官臆决唱声万口附和并为一谈牢不可破皇帝曰维天维祖宗所以付任予者庶其在此予何敢不力况一二臣同不为无助顔武合攻其北道古攻其东南文通战其东愬入其西十二年八月丞相度至师都统宏责战益急顔武合战益用命十月壬申愬用所得贼将自文城因天大雪走百二十里用夜半到蔡破其门取元济以献尽得其属人卒册功宏加侍中愬为右仆射帅山南东道顔皆加司空公武以散骑常侍帅鄜坊丹延道古进大夫文通加散骑常侍丞相度朝京师进封晋国公以旧官相而以其副总为工部尚书领蔡任　明苏伯衡岐阳王李文忠勲徳碑曰王初上谒年未三五帝曰朕甥鞠于内府训之廸之允文允武乃命之将统兹禁旅坚城勍敌一鼓而取维时浙左立国攸恃不有亲贤俦堪付畀乃申王命于斯总制龙节虎符内绥外御徳威惟畏近徳逺企彼昏者张独罔顾忌水陆入寇輙衂而去乙巳之春裒厥精锐偪我新城侮我无备边吏惊告王曰何畏提兵问罪蹂以突鼓噪乗之声撼天地譬以我辂轹彼螳臂其车凡万几无噍类既覆其军遂夺其气姑苏之克由是而致姑苏克矣浙江平矣温台庆绍莫不寜矣相彼七闽廊其清矣大军云合取燕京矣帝谓王来成算陛受婉娈元君虽云出走尚闻假息欲圗进取汝帅汝督往扼其后王辰奉辞行不逮酉烝徒肃肃晏及鸡狗得地得众易于拉朽或擒或诛莫匪戎首頟頟应昌逋逃渊薮不虞我师奄至左右俘厥孱王以及妃后岂无宝玉亦有玺绶奏凯来朝喜动宸极都督上公特进柱国镕金为劵以莫不锡　明吴伯宗江阴侯吴公良神道碑铭曰桓桓吴公刚毅英烈异才间出万人之杰天戈义旗飞渡大江争先鼓勇敌莫敢当既定金陵亦下京口公俱在行厥绩多有江阴崇墉东南要冲屹若砥柱维公之功姑苏新附命公绥靖纪律严明大小从命炎荒僻逺命公徂征歴代羁縻慕义来庭功成汗马名载竹帛兄弟二人并着开国河山赐誓列侯疏封庆延后嗣与国无穷　王景西平侯沐公英神道碑曰阖辟寰宇挺生异人依光日月下上星辰风云景从发迹海邦遂荒其区遂搤其吭沈沈枢府我宠居之秩秩皇猷我仪图之载敷恩泽西渉渭源载敭国威西上昆仑贺兰之墟流沙之阻兵不顿刃霆驱星昈茫茫井络气交神州载清载夷投鞕断流式遏王诛自尔南彞日月出矣爝火何施天兵一麾仆山摧壑封其鲸鲵以示大僇頟頟其城大纛髙牙万方攸同六合一家皇帝曰咨予嘉乃绩黄金大带判琮璧
　　死王事子孙封一【増弟封附】
　　增蜀志曰先主退军义阳傅彤断后拒战兵人多死吴将语彤令降彤骂曰吴狗岂有汉将军降者遂战死拜其子佥为左中郎将后为闗羽都督　魏志夏侯渊虎歩闗右所向无前后战死黄初太和中赐渊子五人皆爵闗内侯　文献通考曰元和十五年穆宗制武徳已来配享及一等功臣并张巡许逺南霁云顔眞卿杲卿太尉叚秀实与子孙官有差　册府元曰晋髙祖天福二年制曰或无辜被害或狥节忘生既抱沈寃宜申赠典应自张从賔作乱以来诸色员僚内有死于王事者并与追赠有子孙者量材叙录　又曰后周太祖广顺二年补故控鹤指挥使郭超长男重均充左番殿直次男重友充右番殿直以父殉王事故也　续文献通考曰察罕特穆尔字廷瑞北廷人至正中讨山东贼为张士诚所刺追封忠襄王封其子阿噜威汝阳王　弇州集曰徐増寿虽文后介弟顾靖难宻谋殒命廷阙长陵【成祖】悼念子【名景昌】封定国公
　　增弟封册府元曰开元十五年勅二王后为賔者无子孙以兄弟为后曽经侍养者听其承袭若死王事虽不曾侍养亦听承袭
　　死王事子孙封二
　　增烧杀　谏死【汉书曰赵王反内史王悍相建徳諌不听遂烧杀悍等景帝封悍子乗之建徳子横皆为侯　又曰楚王反相张尚諌不聴死景帝封尚子居为侯】　短兵　流矢【册府元曰王君谔为左武衞将军从太宗征辽东与髙丽战于驻跸山君谔先陷阵与贼短兵相接贼以斧钺击之坠马还卒于营太宗深痛惜之子及善嗣拜朝散大夫又曰姜确为左屯衞将军辽东之役以行军总管督兵攻盖牟城中流矢而卒太宗甚哀悼之子暕嗣拜朝散大夫】　诛武氏　骂世充【文献通考曰韩王元嘉武后时坐谋举兵诛武氏遇害讷元嘉第五子神龙初复嗣爵　册府元曰唐武徳二年伊州总管张善相为王世充兵攻陷贼执善相送于世充辞色不挠骂世充极口而死髙祖闻而叹曰吾负善相善相不吾也封其子为襄城郡公】　第一勳　始九岁【册府元曰唐髙祖义师平京师义宁二年论功行赏其登京城第一勲授光禄大夫开国郡公虽第一勲而身死者亦准此其官授子弟　又曰开元二年王海賔为安丰军使先与吐蕃战歾嗣初名训年始九歳以父死王事拜朝散大夫赐名忠嗣】　殁于阵　雪其寃【续文献通考曰华善巴约特氏父古都斯睿宗时战殁于阵赠沇国公华善袭父职　又曰托克托出师讨贼中毒死御史张冲等雪其寃于是复托克托官爵而封其子哈喇章申国公】　而父死焉　刺客害之【左传曰晋荀瑶率师伐郑次于桐丘郑请救于齐齐师将兴陈成子召顔涿聚之子晋曰隰之役而父死焉国之多难未汝恤也今君命汝以是邑也服车而朝无废前劳　文献通考曰中郎将征侯来歙隗嚣叛与祭遵等征之十一年攻公孙述破其兵遣刺客害之帝嘉歙忠节复封歙弟由为宜西侯】　殒命敌场　害于客馆【册府元曰代宗大厯十二年诏曰往者大盗乱华梁宋偏罹其害危城絶援析骸累月南霁云眞心壮节殒命敌凛然生气宜以其子为歙州别驾　又曰建中四年敬长皇后弟呉淑使于朱泚泚谋逆已决因害淑于客馆徳宗闻而哀悼淑嫡子与正员官】　巢父宣慰　王璋叅军【册府元曰建中四年李怀光拥兵河中以给事中孔巢父充宣慰使遇害徳宗闻而惊悼授一子正员官　又曰元和五年以赠给事王澹之子璋为左清道率府曹叅军澹因李锜为乱遇害故录其嗣】
　　死王事子孙封三【増弟封附】
　　原周苛守荥阳死事子成为髙景侯【汉书髙恵文功臣表云周苛守荥阳詈项羽死事子成封为髙景侯】　食其死事子疥为髙梁共侯【又髙祖诸侯功臣表郦食其以客从破秦以列侯入还定诸侯常使约和诸侯说齐王死事封子疥为髙梁共侯】　纪城战好畤死事子通为襄平侯【又髙恵帝功臣侯表云纪城以将军从击破秦入汉定三秦功比平定侯战好畤死事子通封为襄平侯】　孙卬击匈奴死事子单为缾侯【又文帝功臣表云孙卬以北地都尉匈奴入力战死事子单封为缾侯】　夷吾死事子周为商陵侯【又景帝功臣表云赵夷吾以楚太傅谏王戊反不听死事封子周为商陵侯】　樛乐击南越死事子徳为龙侯【又武帝功臣表云樛乐以校尉击南越死事封子广徳为龙侯】　増诛成已封泹阳侯【汉书朝鲜云朝鲜相路人降道死右渠之大臣成己又反路人子最告谕其民诛成己最以父死颇有功为泹阳侯】　原马贤父子同命封孙为侯【东观汉记顺帝纪永和六年十二月诏故将军马贤前伐西夷克敌深入父子三人同命其以汉中南郑之武阳亭封贤孙承先为武阳亭侯食租税】　厐徳骂闗羽死封子为侯【魏志曰厐徳为闗羽所获谓曰不早降何为徳骂曰竖子何谓降也遂为羽所杀太祖闻而悲之流涕封其二子为列侯】　增弟封击黑闼战殁弟封淮阳【册府元曰淮阳王道元髙祖从父兄子也击刘黑闼战殁太宗每追痛之尝从容谓侍臣曰道元始终从朕毎阵先登惜其防少力不遂心及难平后以其弟武都王道明徙封于淮阳国】
　　死王事子孙封四
　　增制唐元稹授田布魏博节度使制曰经曰父母之仇不同天虽及匹士犹寝苫枕干以期必报是以子胥不殉伍奢之死卒能发既藏之墓鞭不义之尸取贵春秋名垂万古而况身备将坛父死人手家仇国耻并在一门当懐尝胆之心岂佚絶浆之礼咨尔先臣惟国元老首自河朔来朝帝庭而又东取靑齐北讨燕赵提挈义旅勤劳王家冒白刃而不疑推赤心而自信属冀方求帅余所重难輙自大名付兹巨鎭而中台暗拆上将妖侵蟊贼濳寘于腹心豺狼勃兴于肘腋人神愤痛朝野惊嗟深轸予怀誓擒元恶以尔布诗书并习忠孝两全常用魏师克征淮孽岂无奋檄之圗为报寇雠之党尔其淬砺勇夫敬恭义士一饭之饱必同于士卒一毫之费必用于戈矛居则席藁寒则抱冰于戏至诚可托稔恶难逃矧彼凶残去将安往墨缞在体元纛在前提劒执金无忘哀敬　钱珝授合州刺史顔荛礼部郎中殿中侍御史制曰昔太师鲁公拘在寇廷渠魁有危廹之问对以诸侯朝觐之礼直言不屈守正而殁理命之戒家庙为先贤哉钜人可谓忠而知礼矣今荛行髙学茂洪绪有承以礼曹郎命尔用昭遗徳且勉令脩
　　増碑唐徳宗赠太尉叚秀实纪功碑曰张掖郡王秀实应期降生扶翼唐祚禀阴阳之粹气备刚柔之全徳蓄为淳和发为功烈朕宅帝位之五载贼臣朱泚因时多虞作乱于京师微公之谋吾几蔑济既而密结勇敢誓殱寇雠决防尅期中外发应会贼泚召公计事引入閤中露其奸情言及僭窃公气塡臆植发冲冠仰天大呼孰为臣子而忍是心语未絶音奋笏前击凶徒败面既踬而奔左右愕然初未敢动继者不至事遂无成逆徒交锋因而遇害访彼前人稽诸昔贤全大节者不必成功建大功者或未立节吉甫以文武翼周室宣王中兴绛侯以智谋安刘氏文皇绍立茂功着矣而节未可称董卓协国以擅威伍孚刺之而不畏王敦拥众以称乱周顗折之而无疑竒节伟矣而功竟不就至若屈伸合变进退知机智以遂其谋勇以决其死中古以还无公俦比乃诏有司册赠太尉諡曰忠烈赐实封五百户庄宅各一所嗣子授三品正员官诸子各授五品正员官表其闾里防其丧葬官立祠宇史载忠勲
　　封功臣后一
　　増文献通考曰汉髙后二年诏差次列侯功以定朝位藏于髙庙世世勿絶嗣子各袭其功位　魏志曰张辽字文逺文帝践阼进封晋阳侯及薨诏曰合肥之役辽以歩卒八百破贼十万自古未之有也其分辽邑赐一子爵闗内侯　唐书曰髙宗总章元年以太原元从西府功臣为二等第一功后官无五品者授其子若孙一人第二功后官无五品者授其子若孙从六品一人册府元曰睿宗太极元年亲祀北郊诏桓彦范敬晖崔元暐袁恕己张柬之等其子孙并实封二百户　又曰开元二年制曰崔元暐张柬之等往以神龙之初保乂王室奸臣所忌谪居炎海流落变衰感激忠义元暐子璩清才雅韵谨守専直柬之孙毖祖考继歾遗孤可伤髙皇封乐毅之后武帝求萧何之裔斯不逺哉缅怀前烈宜加后命璩毖并可朝散大夫　会要曰元和二年录配享功臣之后苏瓌崔元暐张说狄仁杰敬晖袁恕己之孙相次录用焉诏曰旌太傅之徳将拟南城之封绍鄼侯之裔不俟东门之感　册府元曰唐文宗太和二年诏曰如遂良【褚】之委曲面诤名垂史书仁杰【狄】之恢复庙社事形先觉宋璟之文吏骨鲠功叅治平元纮【李】之守规画一时成有裕其胄仅存不絶如发各授邑吏使其自试　玉海曰庆厯三年命天章阁待制王洙集贤校理欧阳脩详定国朝勲臣名次上之诏本家既无人食禄者录其子孙一人自枢府使曹彬而下至邵华凡二百四人　又曰绍兴三年诏录用六朝勲臣自曹彬至蓝元振三百二十人子孙先是徽猷阁待制宋伯友入对言功臣子孙凋丧殆尽乞访其后量才录用故有是诏其后得赵普赵安仁范质钱若水诸孙皆官之　续文献通考曰蒙克呼都呼子太宗以其父功封为郡王　吾学编曰桑敬父世杰无为州人洪武二十三年封徽先伯诰曰朕当羣雄鼎沸之秋提虎旅东渡大江尔父世杰率舟师来归由是披坚执锐数着勤劳既而殁于战阵已赠侯爵功在国家朕不能俾蒙先业屡从征伐克底成功兹又擒除奸凶岂不彰美前人特封尔为龙虎将军上防军徽先伯
　　封功臣后二
　　原无废二勲　宜宥十世【祖父勲也臧武仲曰苟守先祀无废二勲敢不致邑乃立臧为　贤者之后宜十世宥之以劝能者】　何以劝　不宜絶【楚灭若敖氏子文之孙箴尹克黄使于齐复命拘于司败王思子文之治楚国曰子文无后何以劝善使复其所改命曰生　诏曰楚思子文汉录减宣钟繇之后不宜絶】　为善其惧　见墓遂褒【成季之勲宣孟之忠而无后为善者其惧矣注韩厥言赵武　后汉明帝诏曰朕出东门见萧曹墓云云遂褒功臣后也】　増庆幽明　起义烈【册府元曰开元十一年南郊大赦诏武徳以来实封功臣有身无大故而亡官失封子孙沦屈者所司勘实具以状闻存者可酬其官荣逝者当录其裔嗣使幽明同庆　孔帖曰李吉甫当国褒忠臣后以起义烈】　有一息　及二人【孔帖曰张嘉贞卒后十余岁韩朝宗见帝曰陛下待宰相进退皆以礼身虽歾子孙咸在廷张嘉贞有一息名寳符独未官帝悯然召拜左司御率府兵曹参军赐名曰延赏　又曰贞元中复官张巡它子去疾许逺子岘赐帛百端自是讫僖宗求忠臣后无不及二人者】　垂裕后昆　追考故实【玉海曰贞观五年诏曰亲贤作屏着在周经支庶毕侯义存汉典无忌元龄如晦敬徳各封一子郡公君集子及叔宝知节各封一子县公俾拜前拜后比踪曩烈如带如砺垂裕后昆　弇州集曰嘉靖时下诏追考故实收录故鄂国公遇春曹国公文忠衞国公愈信国公和后俱为彻侯诚意伯基后仍为伯増其秩】
　　封功臣后三
　　原封子寝丘【史孙叔敖子贫薪优孟即为孙叔敖衣冠抵掌谈语像敖庄王大惊以为敖复生也欲以为相孟曰臣妇言愼勿为相昔孙叔敖为相楚王以霸今死其于无立锥之地庄王于是召敖子封寝丘四百户奉其祀】　封父李侯【李同与敢死士三千人赴秦军秦军却李同死封其父为李侯】増弓髙襄城【汉书云春秋列潞子之爵许其慕诸夏也汉兴至于孝文时乃有弓髙襄城诸】
　　【封虽自外来本功臣后】
　　封功臣后四
　　增制唐元稹授李愿检校司空宣武军节度使制曰昔我太师西平王在徳宗时能复京邑书于鼎彞每怀宗庙之安实念江东之永而又继有英哲克全令人惟弟惟兄莫非颇牧尚想徳施于十代何惮恩积于一门李愿生长纨绮之中蕴郁骁雄之器始为夏帅遂着能名旋领徐方防征淮右邻寇阴狡将助鸱张来犯东郊冀延晷刻尔乃提持戈防淬砺卒徒一战而蜂虿尽殱不时而鸮獍就戮聿来岐下号令益明缮完甲兵为我保障朕以浚郊重鎭尤借良材俾为司空以表东夏持我宪用靖尔人　又授刘士泾太仆卿制曰去嵗西戎跳入泾上京师戒严朕慨然有思廉颇李牧之志而习事者言尔父司空之在泾也筑平凉等八城二堡堑保定平原使泾人益树麦禾以复后稷公刘之敎十有六年犬戎不敢东顾朕闻其人思见其后果有令子与之讨论亦自竒士铺陈将畧殊有父风访其班资则曰亚诸卿之间十年矣今命以太仆岂惟报尔先臣亦欲使缘边诸将顾其爱子为我竭诚
　　增批答唐白居易答刘总谢检校工部尚书表曰卿幼承义训长有令闻能遵忠孝之风不坠弓裘之业朕所以命加异等宠冠常伦特授防旌超等八座岂惟延赏亦在任能将懋前脩勉申后効
  </div>
  <div class="pagination">
   <a href="御定渊鉴类函_page93.html">
    上一页
   </a>
   <span>
    ...
   </span>
   <a href="御定渊鉴类函_page89.html">
    89
   </a>
   <a href="御定渊鉴类函_page90.html">
    90
   </a>
   <a href="御定渊鉴类函_page91.html">
    91
   </a>
   <a href="御定渊鉴类函_page92.html">
    92
   </a>
   <a href="御定渊鉴类函_page93.html">
    93
   </a>
   <span class="current-page">
    94
   </span>
   <a href="御定渊鉴类函_page95.html">
    95
   </a>
   <a href="御定渊鉴类函_page96.html">
    96
   </a>
   <a href="御定渊鉴类函_page97.html">
    97
   </a>
   <a href="御定渊鉴类函_page98.html">
    98
   </a>
   <a href="御定渊鉴类函_page99.html">
    99
   </a>
   <span>
    ...
   </span>
   <a href="御定渊鉴类函_page95.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
