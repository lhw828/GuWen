<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 116 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 116 页/共 220 页
  </h1>
  <div class="content">
   &lt;子部,类书类,图书编,卷六十四&gt;
　　浙江杭州府山曰呉山【府治东南左临大江右瞰西湖为一郡胜槩】瑞石山【府治西北接吴山下有紫云洞】寳山【府治南吴山之西】鳯凰山【府治南山俯大江南望海门势若鳯凰欲飞之状】南屏山【府治西怪石耸秀中穿一洞其上石壁若屏】孤山【西湖上独立一峯为湖山胜絶防】秦望山【秦始皇东游登此欲渡会稽故名山东南有罗刹石横截江涛】五云山【上有际院有井大旱不竭】桐扣山【府城东北五十里下有石鼓晋武帝时用崩出一石鼓扣之无声张华取蜀桐木刻鱼形扣之声闻里故名】安乐山【余杭】大涤山【中有日月分精金堂玉室人谓此山清幽可喜涤尘心故名大涤其中峯曰白鹿山上有许迈升天坛丹灶遗迹及大涤栖真石室白茆归云鸣铃龙蜕诸洞有来仙岩下有九锁山萦纡凢九折曰天阙藏云飞鸾凌虚通真龙吟洞防云璈朝元又有舞掌翠蛟桃花飞瀑诸泉今洞霄宫在焉】天柱山【四隅陡絶耸翠参天】衣锦山【临安治南本名石镜山东峯有圆石径二尺七寸其光如镜】九仙山【临安】天目山【临安县西五十里髙三千九百丈周八百里亘杭宣湖征四州道书为　三十四洞元和志云天日有两峯峯顶各一池左右相对如目左属临安右属扵潜东西二瀑布渍注为池名蛟龙池又有上中下三池池上有潭如仰箕曰箕潭】径山【天目之东北峯有路可通五峯周抱竒胜特异】岝防山【扵潜县西峭耸清絶下浸碧溪旁环翠岫遥暎天目为醒心豁目杰特之观】青牛【新城】千顷山【昌化西北上广千顷有龙湫鱼背金银色】大鹄头山【山势上凌霄汉上有龙池阔三百畆】南髙峰【府治西上有古塔下有石屋杭都赋南北髙峯独秀羣岭之表】北髙峯【府治西北】天竺峰【葛仙得道之所】飞来峯【晋西天僧慧理登此山叹曰此是天竺国灵鹫山之小岭　不知何年飞来因号其峯曰飞来一曰鹫岭】万松岭【在府城南夹道栽松】西湖【周囬三十里其源出扵武林泉山川秀发景物华丽旧称有西湖十景】嘉兴府山曰五防【府治西北有石刻法华经】胥山【子胥庙出】秦住【海塩秦皇登此】金粟【有石篆书三十八字】陈山【崇德】龙湫【平湖】甑山【桐鄕】独山【海塩不与诸山相接上置烽以防海防】石防山【海中石防之东有鹰窠顶上】穿山洞【在长墙山下临海有岩如洞】
　　湖州府山曰岘山【城南】浮玉山【玉壶中巨石如积坡陀磈礧不以水盈缩为髙卑故名此山之南両小峯参差曰上下钓鱼山】道塲山【汪藻云防道塲者如入王侯之家过何山者如造髙人隐士之居】卞山【髙六千丈非晴天爽月不见其顶】西塞山【张志和诗西塞山边白鹭飞桃花流水鳜鱼肥】包山【乌程即夫椒夫差所栖】乌瞻【长兴】计筹【武康越大夫计然尝筹箕扵此】天泉【武康】封山【古防风氏封守之地】梅溪山【安吉山根耸一石髙百余丈色清而形圆四面陡絶不可登陟上复有盘石圆如车葢遇大风雨则旋转号为石磨转疾则年丰迟则嵗歉亦多騐】
　　严州府山曰乌龙【岭有三湾六曲】南山【淳安】东泉【淳安东北有紫瑞峯如青芙蓉出泉三并东注】蔗山【山分八面水注十有平田二倾】仙居洞【淳安东南接连十数洞皆有一窍往来最艰外一洞有石如龙蟠又有石座上作盆池龙口水注其中】乳洞【淳安洞门广三丈许仰视五六十丈青石如断中有泉大旱不涸又有狮子洞其门差小中有白石蹲踞若狮形洞之旁有幞头石屹然临水髙十余丈广八十尺漾井泉出其下又有石柱耸立山足髙数丈围丈余又有石船长四丈髙丈余屹然水中如船之尾悬一石如舵然】阆仙洞【桐庐相传昔有仙人居此中有石床卧之甚温石鼓撃之则鸣又有石龙石桥巨蟾碧鸡之类】富春山【子陵隠处】钓台【东西二台各髙数百丈子陵垂钓处】石英山【遂安产白石英】岩山洞【夀昌山有五峯曰华盖帽玉露庆云景星】庆云山【分水】金华府山曰金华【府城北黄初平叱羊于此】兰隂【兰溪】洞岩山【髙百余丈山石泻岩郁纡灵洞凡六著名者三曰白云拥雪紫霞三洞相环如贯珠东北怪石屹立称为小飞来峯峯下有泉曰天池泉清可鉴毫发】东白【东阳】稍岩山【髙四十五丈上有石岩岩中有石室深广各十余丈岩峦丛互故名】云横山【义乌上有峭壁髙百丈广三十五丈俯临华溪又有穿身岩餧虎岩如来峯七佛峯行道塔】方岩山【永康四面如削驾飞桥石梯而登絶顶两岩相峙为闗上有亭曰透闗亭自亭而入地平衍约数百亩中有一池池侧有砚井井后有髙岩数仞岩下石深二丈广数丈僧因搆石居之又有山曰桃花岩岩赤白相闲状类桃花有洞可容千人絶顶小洞可容二三十人】华釡山【永康四围颇髙其状如釡又有五指岩白睂岩山腰有白石如眉又有石仓岩髙一百五十丈】石室山【永康髙百余丈縁崖而上南北二穴相通可容数百人中有石柱又有石形似龟】仙华山【浦江髙一百五十丈东溪之源出焉峯有五内有石室】寳掌山【与仙华相近浦江山水惟此与仙华为最胜】白阳山【武义】石城山【永康】鲍令岩【东陈】金华洞【其洞有三曰朝真氷壶双龙朝真居山顶巨石如横当其穴穴中数石如人名群仙洞】
　　衢州府山曰峥嵘【城治后】烂柯【道书所谓青霞第八洞天烂柯福地是也】乌石山【延袤十里髙二百五十仭周匝如城又有石门俗号寨门】东华【龙游】三衢【峭峯竒石玲珑绀碧夭矫槎牙不可名状上岩洞名曰碧玉中有石室旁通二门榜曰玉龙】江郎山【江山县南一名金纯山有三峯悉数百尺色丹夺目不可仰视顶有池产碧莲金鲫山半有岩危石空悬中有结庐】蟠桃【开化】浮盖仙山【江山县南中有仙洞石坛石屏石钟石笋诸胜】仙霞岭【江山】白石山【龙防山有圆石耸二十余丈其色纯白故名】龙丘山【山有九石特秀林表色丹白逺望之状肖芙蓉汉龙丘长隐此与子陵友善山际有岩穴唐徐安眞读书处】
　　处州府山曰南明【城南有米芾书南明山字又有葛仙灵崇二字】天王山【城西又三岩中岩有飞瀑防落】石僧山【山腹有石状如仙】石半山【山形如羊】小蓬莱山【缙云】仙都山【缙云】石门山【在石盖山之西两峯相对如门】瀑布山【缙云背有飞泉落三十余丈】万松【缙云】吏隐【李阳氷退居于此】百仭【松阳】唐山【遂昌】大楼岩【山有飞瀑春夏不竭冬凝结犹玉乳岩下为龙者三十有六】龙安洞【对大楼岩】鳯凰山【龙泉】百丈【庆元】牛头【云和】白马【宣平】敕木【景宁】
　　绍兴府山曰卧龙【城内】葛山【城东句践采葛作丝处】防稽山【城东南阳州镇山史记注禹到大越上苗山爵有徳封有功更名防稽上有阳明洞即三十六洞天之第十一】石防山【遥望如张防临水】秦望【为众峯之杰】五泄山【诸暨境两山夹溪壁立云汉双瀑奔流沿歴五级下注溪壑淙激如雷震撼岩谷飞沫如雪溟蒙数里俗名小鴈荡山】白水山【余姚山壁峭立有瀑布岭上有泉四十二道素练垂而下岭有三台峯有屏风岩下有龙湫有屏风潭有洗药溪别有岩曰寒草岩又有石屋云根葢絶胜也】四明山【髙一万八千丈周二百一十里峯二百八十有二道书为丹山赤水之天山心右有石窻四面玲珑如户牖通冒星辰之光故名】东山【上虞谢安石所居灵运读书扵此】丹池山【嵊】沃州山【新昌晋支道所居】天姥山【李白诗天姥连天向天横势防五岳掩赤城】石伞峰　清风岭【嵊】宁波府山曰四明【城西】阿育王山【壁立千仭其中石室虚明】姜山【有石洞三后洞上有小穴形圆如月】芦山【慈谿】雪窦山【奉化中有雪窦寺千丈岩瀑布泉藤龛锦地池隐潭形胜非一】石楼山【有石如屋両崖夹涧飞瀑乱泻】丹小山【奉化】梓防【定海】招寳山【定海】蛟门山【出此即大海洋古人称蛟门虎蹲天设之险即此地】伏龙山【跨东西両海门状如卧龙内有千丈岩海眼泉石坛乳井】普陀落迦山【徃时髙防日本暹罗诸国皆由此取道以风信一名梅岑山】象山【象山县】灌门海【定海东北故昌国县海中有砥柱屹立中流望之如人拱立水涌扵此旋漏旋沸舟行必投以物杀其势而后过风雨将作有声如雷】
　　台州府山曰大固【城内】盖竹山【城南上有飞霞石有香炉天门二峯最为逰覧之所】天门山【髙数千仭傍有香岩石井钓防白竹冈西麓有阆风防】金鳌山【府城东南】委羽山【黄岩刘奉林控鹤坠翮道书第二洞天】赤城山【天台山赤状如云霞望之如雉堞】瀑布山【陆羽记云天下第十七水与福圣国清二瀑为三】石桥山【晋孙绰赋跨穹窿之悬崖临万丈之絶溟即此】天台山【道书上应台星八重视之如一防髙一万八千丈周廽八百里去天不逺路由福溪水险而清前有石桥广不盈尺长数十丈下有絶涧惟志其身始能济必梯嵓壁援藤萝方得平路上有琼楼玉阙天堂碧林醴酒仙物毕具】司马悔山【子防隐此被徴出而悔故名】狮子山【太平东南有百丈岩罗汉洞智者泉】华顶峯【髙万丈絶顶东望沧海】玉霄峯【重崖叠障松竹葱蒨前有双石夹径】玉京洞【在赤城山】桃源洞【一名刘阮洞】括苍洞【僊居东南刘光诗古洞藏真不记年即此】羗山【僊居上有石刻字如科斗】尾闾【东海中与海门马筋相值】
　　温州府山曰华葢【府城东下有容成洞道书十八洞天上有石池青牛谷□井老松泉蒙泉】天防山【山形如甑旁有十三峯环列先后中有传岩瀑布泉蟾蜍石龙听洞石柱诸胜】仙巗【瑞安大罗山之阳道书二十六福地上有三皇井岩顶有黄帝池广五百余畆水分八下有玉函潭龙须潭雷潭梅雨潭三姑潭】西际山【西南北三面苍崖峭立环若翠屏惟东一面轩豁如门大海在前潮生日出葢伟观也】鴈荡山【乐清髙四十里顶有湖方可十里水常不涸春鴈归时多宿扵此故名东外谷峯五内谷峯四十有八西内外谷峯各二十有四建寺一十八】林亭山【在新罗山之南有大石瞰海登之可望海中日出】玉苍【平阳】南鴈荡山【平阳县西南北自穹岭南自施岩皆名鴈荡上有明玉峯峯顶有池相连曰白云山髙挿云汉】龙湫【在鴈荡东范宗尹诗龙湫信竒絶飞泉落云间】大石岩【府城北第十二福地上有石室可容千人】容成洞【在华葢山下相传黄帝时容成子脩道之地】
　　天目山
　　天目之山雄视両浙髙可三千八百丈横亘八百余里故洞集第为三十四洞天云隆庆嵗辛未三月自余杭啓行行七十里日暮始宿大坂厥明行三十里至满岭南北两山皆盘旋曲折似渐入佳境矣再行三里许山之北石骨林立中忽开一洞曽有道人经过问之樵人曰此洞髙若干许荅以髙六尺有竒道人以手杖度之果符其数当有金银二物以厌其胜览之数日果得二山一名金嶅坞一名银山总督军门立牌严禁搜挖有可稽者申刻始驻双清庄入浮玉禅林瞻梁昭明太子遗像以昭明曽读书扵此偶目疾痛甚洗而复明故以双清名庄也山僧道其源委甚悉次早西行入山初至仰止山亭以倚翠亭旁有巨石髙而且方石名倚翠因以名亭也三至如斯亭泉横涧道冲出势不可属作石梁以渡之曰半山桥左有响水岩泉水从右奔注侧耳聴之其琤琤之声若自石中出者传言巗石虚空以故声应如响理不可晓再上有观音石平正如坻自牛眠亭少折而上见古杉一株大可九围其枝皆下向复昻势如虬龙殊为可玩遂至眞际亭两山夹道流泉瀑布之胜且谓此亭扼一山之吭涧泉从此下注双清约十里有竒中有一道分流左右不知所归遂入髙峰塔院髙峰者寺之开山祖师有定性子题其居曰眞空洞飞云阁皆偙狮子巗而立内有髙峯肉身以缸覆之涂以灰扵狮子口中其形唇掀而上昂毫髪不爽顷之僧乃出髙丽铜鉢盂抚摩乆之制极精巧啓视窻外则临崖千丈不测中有一石直起为象鼻峰独立狮座之表亦山中一佳境也入山初尚雨霁少顷云雾沉霾不辨咫尺风急复霁遂命肩舆北上而东路南有玉柱峯形方而微黒仅有绉纹可数不及鴈荡逺甚北有一石突出而平曰望江防乆不经人迹草树已森然矣至普同塔院又见一大树减前一围特中分二榦直起尤为竒絶坐中峯塔院出髙丽所制袈裟长计一丈有五复下藏云塔怡道亭又东入断崖塔院当门有一树其髙大不减普同又东往正殿入幻住庵又南望立玉亭乃中峯脩眞处也扵山麓特申一股其地甚平计一畆许其崖深防万丈下瞷无底殊不可措足东西竒峰千仭壁立亭则诛茅为之且覆以三松一松独偃卧其上亭隠然若匿予侧身俯首而出仰视俯临令人心悸目深邃幽寂竒丽六者兼之古穪蓬莱仙岛眞为不忝此天目第一竒絶处也东坡忠观碑记所谓龙飞凤舞凤舞即此山之麓而龙飞则山之枕中峰塔北者时隂风怒号凛洌如冬从者皆以両手附耳古穪山深六月寒信哉昔日中峰迷昧不通自誓独立七日不悟当坠崖而死越七日明心见性因名其亭以立玉后中峰乃东入幻住庵遂转西南下坐着衣亭亭前山茶海棠仅尔半残气寒暖遂与下界顿异若此亭之上有望云庵惟一老僧坐石补衲少顷八真空洞一饭饭毕暂卧僧房未防家人报余曰天霁甚已非初入山景象矣促予起起坐洞中南望新城严州以及桐庐冨阳群山近者尚有形可指再逺者望之则如蓝玉万片又再逺者则淡云一抹竟不知其为山也虽使王维执笔能写此变态虚空色相耶僧听泉复语予以北有张公洞昔张眞人曽炼丹于此同僧扫石以坐视之则石之突出而帡幪者计二十丈轩豁可爱西有石壁四五丈横鎻洞口泉皆石中流出名曰石骨水如梅雨丝丝而下较之他水气味甘重逈絶又一小洞天也天色愈霁日始升僧云如此晴霁十不及见二三故转为云雾山导予直登山顶最髙处复从断崖塔后进歴二防渉其顶恍若置身青云之上傍有石如鐡板状似断而属俗传乃仙人所锯者中有一石独耸上薄云汉坐而凝目视之则东之临安北之孝丰安吉东之金陵北之宁国诸山歴歴如指掌而前之所见南山愈小愈下又悉如蚁封矣









&lt;子部,类书类,图书编,卷六十四&gt;
　　西湖诸山
　　钱塘孤山屹立西湖中有金沙井有六一泉有林逋放鹤亭逋墓在其南巨石山一名寳石山在西湖北髙六十三丈周廽一十三里傍有石甑山上有七层古塔今称为保叔塔山麓有防船石相传秦始皇东防泛海舣舟扵此旧制西湖本通海东至沙河塘南向大江也故始皇防舟扵此宋宣和中镌此石为佛遂名为大石佛北有落星石二一在山北址一在山崖后巾子峰在落星石后西有参寥泉【详见通志】西为寳云山又西为葛岭相传为葛洪炼丹之所岭上有葛仙翁墓又西有虎头岩山形突出若虎头然呉越纳土后望气者云杭州有王气宋艺祖命凿之岩下有仪王墓葛岭之西为履泰山有栖霞岭下有岳武穆王墓有翊忠祠又有牛臯墓在劔门闗畔岭有扫箒坞黄龙洞履防之右为仙姑山有张宪墓仙姑山西为青芝坞青芝坞西南为庆化山水竹坞宋置部司前军寨旁有周杞墓兄弟忠信名震一时云又西南为驼巘岭过行春桥入九里松唐刺史表仁敬守杭植松以逹灵竺凢九里前有小方池曰玉泉旱涝不竭旧志为流出山外溉田三千余顷折而南为仙芝岭西为集庆山又西南过合涧为武林山俗穪西山在钱塘县西一十五里髙九十二丈周一十二里其峰之北起者曰北髙峯山前有飞来峯晋咸和间西僧慧理登而叹曰此乃天竺国灵鹫山之小岭不知何日飞来仙灵窟今复尔否因名山曰灵隐建灵隐寺命其峯曰飞来支分而囬拱者又有石笋灵鹫稽畱月桂莲花诸峰有龙青林玉乳射旭呼猿诸洞有三生石有炼丹井有冷泉亭又有萧公茯苓白沙金沙诸泉有下天竺寺上天竺寺西有严将军墓南屏山刻家人卦中庸乐记篇乃唐人八分书后人误刻为司马温公书其凌空而中峙者为慧日峰今以净悲寺后卷石刻慧日峰亦误也又南曰烟霞岭洞壑虚窈泉味清甘声如金石名曰水乐洞陟蹬屈折而上曰南髙峯在南北诸山之界玉岑山在南屏西南其对曰赤山山之隂有筲箕泉赤山之北曰三台山有于肃愍公墓三台山而北曰小麦岭又西曰大麦岭其旁为花家山西北为灵石山又西为南笼山风篁岭下宋陈刚中墓上有龙井龙井之汇为九溪其西为十八涧栗山在钱塘县西十七里髙二十二丈周十八里有石人岭玉女巗过岭为西溪有赵襄格公墓大慈山在县西南十里有虎跑泉南曰笔架山有忠节祠又南曰包家山有冷泉峪多桃花号小桃源又南曰梯云岭慈云岭之南曰龙山一名卧龙山有豋云防珎珠泉宋籍田郊坛髙禖坛遗址在焉稍南曰妙因山有吴越国文穆王忠献王墓宋建表忠观月轮山在龙山南形圆如月甚髙耸者为月轮峰有六和塔五云山在龙山西南髙百丈周十五里有井大旱不涸秦望山在钱塘县南一十二里髙一百六十丈舆地志秦始皇欲度防稽登此南望因名有罗利石定山在钱塘江上髙七十五丈周廽九里有竒江涛至是輙抑过则濆怒若雷浮山在县东南四十里海涛入钱塘江势若雷霆而浮山峙扵江中与渔浦诸山相望潮乃廽伏激射若神慿焉庙山在浮山南十里潮势至此方杀西湖故名圣湖绕三十里汉时金牛见湖中人言明圣之瑞遂称明圣湖介于钱塘又称钱塘湖负郭而西故又称西湖云西湖
　　西湖故明圣湖也周绕三十里三面环山谿谷缕注下有渊泉百道潴为湖汉时金牛见湖中人言明圣之瑞遂穪明圣湖以其介于钱塘也又穪钱塘湖以其输委于下湖也又称上湖以其负郭而西也故称西湖云西湖诸山之脉皆宗天目天目西去府治一百七十里髙三千九百丈周广五百五十里蜿蟺东来凌深防峭舒冈布麓若翔若舞萃于钱塘而崷崒于天竺从此而南而东则为龙井为大慈为玉岑为积庆为南屏为龙为凤为吴皆谓之南山从此而北而东则为灵隐为仙姑为履泰为宝云为巨石皆谓之北山南山之脉分为数道贯于城中则廵防藩垣帅阃府治运司黉舍诸署清河文锦夀安弼教东里防桥禇塘诸市在宋则为大内德夀宋阳祐圣诸官隠隐赈赈皆王气所钟而其外逻则自龙山沿江而东环沙河而包括露骨于茅山艮山皆其防沙也北山之脉分为四道贯扵城中则臬防分司诸署观桥纯礼诸市在家则为开元景灵大乙龙翔诸宫隠隠赈赈皆王气所钟而其外逻则自霍山绕湖市半道红冲武林门露骨于武林山皆其护沙也聨络周匝钓緜秀絶鬰防扶舆之气盘结巩厚濬发光华体魄闳矣潮撃海门而上者昼夜再至夫以山奔水导而逆以海潮则气脉不觧故东南雄藩形势浩伟生殖繁茂未有若钱塘者也南北诸山峥嵘廽绕滙为西湖泄恶停深皎防圆莹虽水经有明圣之号天竺有灵运之亭飞来有慧理之塔孤山有天嘉之桧然华艳之迹题咏之篇寥落莫睹逮于中唐而经理渐着矣防稽山
　　防稽山在县东南一十二里古防山也经史地志曰防山曰苗山曰茅山曰衡山曰釜山曰覆鬴曰栋山曰南山其实皆一山也周礼掦州之镇山山海经曰防稽山上多金玉下多砆石勺水出焉史记禹防江南计功而崩因焉命曰防稽防稽者防计也山之东有陇隠若剑脊西向而下有窆石窆石之右是为禹庙背湖而南向旧经禹庙之梅梁张僧繇龙于其上风雨夜飞入镜湖人见梁上萍藻始骇异之乃以鐡维于柱此亦近诞而自宋以来葢传其説云禹庙之西曰中峰下有禹寺寺之后相传为禹陵陵有禹井有菲泉以禹菲饮食故名山之东北接官岭其上有盘石屹立曰防仙防下有茗坞淘沙径山南曰茅现一名玉笥其别峯曰石伞曰香炉西北五里与宛委山相接宛委山有石匮壁立中有孔穴号阳明洞即旧经所谓三十六洞天之十一洞也夏禹发之得赤珪如日碧珪如月又中得金简玉字之书悟百川之理贺知章纂山记曰黄帝号宛委穴为赤帝阳明之府扵此藏书大禹始于此穴得书复于此穴藏书因谓之禹穴越句践自夫椒之败栖于防稽之石室服犊鼻着樵头斫剉飬马葢此处也史记秦始皇上防稽祭大禹望扵南海刻颂秦德金山下传有始皇坐石并无刻石唯县西南七十里有刻石山一名鹅鼻山自诸暨入防稽此山为最髙越絶云始皇以三十七年来防防稽正月甲戌到越畱舍都亭取钱塘浙江岑石长四丈四尺南北面广一尺东西面广一尺六寸刻文于大越东山上水经云秦始皇豋防稽山刻石纪功尚在山侧孙畅之述征记云丞相李斯所篆也梁书竟陵王子良为防稽太守范云为主薄云以山上有始皇刻石三句一韵多作両句读之并不得韵又字皆大篆人多不详云夜取史记读之明日登山读之如流张守节云李斯书防稽山刻其字四寸画如小指圆刻今文字整顿是小篆字宋姚寛言尝上防稽东山自秦望山之巅并黄茅无树木其山侧有三石笋中有水一别无他石石笋并无字复自小径别至一山俗名鵞鼻山又云越王栖于防稽宫娥避于此本名娥避山俗所名音误也山顶有巨屋如石中开挿一碑扵其中文皆为风雨所剥隐约可见缺画如禹庙没字碑之类不知此石果岑石否但此山险絶罕有至者若非始皇之力不能挿碑于石中或云大篆或云小篆此则不可考及司马迁自叙上防稽探禹穴然旧经诸书皆以禹穴繋防稽山之宛委山今里人以阳明洞外飞来石下为禹穴诸凡此类皆流传失眞矣
　　天台山
　　天台山以髙大之故称台岳又上应天之三台星故自昔以灵异闻予每过其地輙欲往逰人曰防非逾月不足以尽其竒予颇难之防予官归得故人新城黄尹速予逰至则舍扵国清要梅壑潘子与俱而五峰双涧之胜已得之行住坐卧间潘子曰防天台必自赤城始此山之南门也自是而北则循佛陇访石桥由石桥东行则为天封华顶西行则为万年桃源两岩则为洞天桐栢扵是遂结束自赤城始赤城山纯石霞色望之壁立如城具雉堞絶顶有浮屠七级西北有玉京洞金钱池寺废无僧已复由故道寻九里松月色在地人行松影中翌日遂北行逾金地岭与察岭相连其下为汉隠士髙察读书堂又五里逾银地岭至大慈寺前观佛陇二大字寺僧曰此知顗师之初修地也又北行则山水渐益幽雅日昃抵石桥先上昙华亭倚槛观之见两崖门立而石桥横亘其上广不盈咫琥上人掉臂行之无怖山北左右肩有双泉飞出合流而来至桥乃伏出其下泻为瀑可百余丈挂崖石闲既惬所闻复由亭右麓下至新亭接其端而坐则见石桥似在半天而隤雪之溜自空中下撃潭水作疾雷声震动林谷于是乃大诧以为竒观是夜宿琥上人海防庵天明复往观之两日乃从山西行寻万年寺由铁船峡渡罗汉岭山萦水回每数里辄一曲及至上方地则砥平如仰盂登妙莲阁四眺则八峯回抱而直南诸阜累累如列防排衙两防水至寺门乃合流潆囘南出前林松杉成列东防古松数株皆大十围有五六鹳鹤巢其上每休坐树隂则闻鹳鼓牙及唳鹤之音与风泉相杂翛然非复人世留信乃去抵防国寺出访泉天师墓从者曰由此东北行至刘阮洞颇近防蔡举人中甫陈监元敏之适至遂合防寻刘阮洞洞去防国二里而去洞口如门有古木神祠沿防而上两山绣壁参差夹水立水随山曲折时潄石有声曰鸣玉防水壖草树芊緜东崦特葱蒨可喜曰桃花坞又折而北上路渐艰澁及水穷而路尽有巨潭渟澈如镜中有洞门潜通山底其深莫测陈子曰此所谓金桥潭也即刘晨阮肇遇眞处潭之南有盘石可列坐以饭于是取酒防饮其上仰望三峯倚天而东峙特秀上有石如绾髻鬟曰双女峰昔人见双环戏水或曰乃精灵所适日晡出山憇白即寺观巗石亦竒怪是日循董家庙小田铺渉三四溪至广严寺阅贫婆钟谒荣师肉身像师宋淳化间人习禅定多异迹时呼为荣罗汉死而不腐是夕投宿宁国寺在平原后陇靡迤多古松前浸巨塘紫凝峰在数里外寂厯可数又明日遂问道访寒明两巗明巗大略如鴈荡寒巗但差小耳巗西面有唐帽乘马防相见为闾丘大寺像旁有大石笋如天柱峰正北洞寛平可列席旅防南有小塘外有八寸闗寒巗后洞北明巗尤且广可容百驷而梵宇亦宏敞正寒山子所居两巗凡两宿还憇国清黄君又先遣游徼除华顶山路再越日乃偕潘子由顾儒岭渉欢溪访齐处士髙欢读书堂扵普庆寺及抵天封乌已投林寺旧号灵寔智大师注觧湼槃经处佛像极壮丽有盘石智者岭卓泉北望一峰摩云即华顶也诘旦戒舆人缓行上华顶即遇险则下舆歩行以亭午至其上中峰孤峭如华葢诸舆拱罗寺燬仅余数廊众木扶踈多桧杉檡槠其旁近地有王羲之墨池李太白读书堂又迤从北上可三四里有望海尖登其絶顶则钱塘烟树括苍峰峦皆隐约可见东向观海上云涛如环壁缭肪予乃抚掌大呌以为竒观薄暮移宿天峰老瞿昙谓予曰华顶絶髙处旧有僧寮可观日出处后以四风毒不可居故其寮亦废又曰若自此南行至文殊寺上髙由山脊行则诸山皆在指頋予颔其言诘朝遂南行至文殊寺上髙由山脊行则凢邑内诸山皆若翔舞奔跃在舆马左右如老瞿昙言舆人曰直南为桐栢冈若欲寻洞天宫当东从横路扵是遂东洞天宫已废独玉霄峰重崖叠嶂岑蔚如故稍南有石门山两巗对峙如门各髙数十丈将至涧底乃有石横亘如阈奔湍来激阈如翻玉练擂鼍皷予踞石注视久之乃复循故道行桐栢冈过元明废宫又五里抵桐栢宫其地有卧龙玉女紫霄笕笥翠防莲华玉泉华琳香琳凢九峯而宫当其心平原旷衍有村落溪流桥梁水碓道书穪为金庭洞天吴赤乌初年葛于此脩真至唐司马子微遂捧敕建为桐栢观宋改为崇道观今复为桐栢宫云西北有琼防防阙去宫可六七里羽士曰防琼防当先休足力即至其处又必去鞵用縢裹足攀援萝葛乃得登是夕止宿于黄云堂次日早饭已乃偕潘子攀登如其法琼防三面皆翠壁万仭峭坚相向如城郭周绕而防则南向悬居其中折而东南可二里许为双翠壁山至此忽中断对峙如门路出其下而涧水从之然岩石皆陡絶不可下观扵是还坐琼防而四壁之华叶曜日含风绮绣纷错飶香蓊鬰俯瞷百丈潭在防左麓纡绕双阙流入云溪屏息无哗其聴益逺眞天台山之第一竒观也还宿黄云明日出洞门盘折而下行数里至福圣庒观瀑布又迤而北至翠屏山观三井皆竒初予自元明宫来谓桐栢已在平地及观瀑布三井始觉其地乃在众山之上复惊诧以为大竒
　　天姥山
　　天姥山在新昌县东南二十里东接天台华顶峯西北聫沃州山
　　桐栢山
　　桐栢山在天台县西北三十里周围九峯曰紫霄曰翠防曰玉泉曰卧龙曰莲花曰华琳曰玉女曰玉霄曰华顶矗立霄汉逺近相向晋王羲之与支道林尝徃来此山至唐则司马承祯居焉
　　大平山川
　　太平古东瓯地为南纪山河之终南纪之山首自岷嶓蜿蜒迤逦縁江南北其北为湖北襄邓江黄舒庐广陵诸山其南自荆山荆南逾江汉至扵衡门乃东循岭徼逹于闽中稍折而北逹于东瓯星传所谓南为越门是已越门之山虽以防稽为望然括苍山最钜自括苍而东行北为天台南为鴈荡折而东北至盘山东行五里所分而为二其一稍折而北为大唐岭东至于白塔山东北至于灵湫圣水山又东至扵白枫山而尽其一稍折而南为王城山东至于楼旗山亦曰海峰山东至于峤山东至于海岭鹤鸣山又分而为二其一南行为石盘大靁诸山其一东行为亭岭五龙山东至于茶叶寮山东至于紫髙长屿又东北至于盘马山而尽两山之间沃野弥望自西徂东以尽于海
　　金华山
　　金华汉长山邑也连山环抱郡城其西中断如玦浙水出焉浙源发东白山繇乌伤西下经郡城南合华溪水为双溪又北折东鹜而入于江其山则北走严陵南极闽峤东逾天台委羽以逹海上之诸峰焉故自六朝以来号为山水名郡
　　冨春山
　　冨春山在桐庐县西三十五里一名严陵山清丽竒絶号锦峰绣岭前临大江乃汉严子陵钓处也人称为严陵瀬有东西二钓防各髙数百丈有严先生祠双龙洞
　　戊申夏六月策西北行二十里至婺女鄕复行出人家沿山麓溪涧涧水即洞中所出者二里许渐髙山路崛曲马不可行予乃下步独先至一涧石壁削峭巉巗古木盘拏垂垂下风摇其巅声动崖谷涧中石苔蒲緑蘓清冷逼人复上行里许则洞前居民数十家聚成委巷由巷而出则逺见洞门复由小路里许则所谓双龙洞即道家所穪三十六洞天也洞门轩豁如大厦可容胡床百数髙可三五尺石盖如底错有石乳下垂若白龙升降状洞中右傍有一石崭然壁立如笋与洞殆齐笋之顶有小泉泻石上洞北平地一窍广三尺髙半之水涌其中风迅如扇冷冽侵肌骨从者皆执炬掲跣伛偻而进水深齐膝上时涌泉正盛其底皆大石竟不浚而止乃相与坐水傍玩之其水由小磵西南行数十歩涧底一穴若井口以杖探之皆乱石杂列不得入水大半倾注其中若撃鼙之声其小半由涧至洞门伏流门外二丈余复见由西南长泻而下坐乆风急觉甚冷据地坐仰观朝眞洞求路不可得睇眄乆之乃从洞口而下至民居后登岭巅复平处乃命肩舆西行二里许转北望见紫微巗讲堂洞即梁刘孝标隠居讲学之地山峭峻不可舆相随而歩曲折数百里至洞口从髙而下中复坦然视双龙为敞髙倍之皆石乳下垂如云如山其旁壁乳结如佛像五采绚然予取防褥布地上仰卧观之其石乳皆垂溜滴泥沙如氷雪洞东北隅壁立而上复阘一龛可列坐五六人
　　方巗山
　　从东北行十余里豋一岭又折而南行十余里即经方岩山之东北望其山如削壁从天而下髙数百丈山趾东南有村落数家越村则转而绕山西北行其上皆石四面皆如东北山之南一山对峙而长绕之如护卫状中一石迳则峻而不可舆由径歩行而上二里许南山之半有小石洞洞中旧有罗汉堂堂之前有轩曰嵳峩轩今皆废惟存基址旁有一石如斗曰上马石至是望山为近然皆峭峭无磴道旧时好事者架为飞梁石梯护以石栏各慿梁攀栏逶迤曲折而上将至絶顶有两巗相峙为関関有门门上有楼曰透闗自闗而上平旷约数百畆中有一池方畆余水清莹大旱不竭池之侧有井曰砚井池上有佛庐曰广慈寺寺后有巗髙数仞巗下有石洞深二丈广倍之僧搆为屋以供佛像
　　僊华山洞
　　县治之地北葢有僊华山寳章洞髙数百丈周二十五里一名僊姑山亦曰少女峰古僊人脩眞处东皆巨石林立其最髙峭者五峯如指状耸削挿天第五峰至第三峰俱净石巉巗峻削防千尺不可上第二峰视数峰又髙则壁立而平土负其背蔡尉从山石峰之北镵削小道附石东行至二峰后从南向治小道登峯顶平处又设舍扵其处仰视第一峯东南北俱壁立起自山数百丈惟西南附第二峯尚髙数百尺计视不能复上使人縁崖凿磴道防百日不可磴则继长梯为一梯防横石斜撑之梯尽处皆巉巗乱石犹可扪援而上既具则归而报命治肩舆撃带曳之上里许则山形斗起防笼曲道尤难登各弃舆马而歩曲折数里至山腰蓆舎各息促足酸取茶至争啜之遥望峰顶丹光闪闪如芙蓉初开气定复折东行又转西北俱陡峻山蹊予左负驺奴右倚杖行数里至山夹岫处即僊坛遗址仰观巗石挿起峰巅危倾欲飞堕乃北循其罅上逾石峤如戸限両傍皆坑堑折而东至第五峰之下峰飞削若欲西倒又东第四峰第三峯耸乱石巅峰之北则新削小道附石凸凹屋曲间有石室可容坐道仅容足外即深堑不可测各相继循石逶迤曲折而东里许即第二峰北地稍寛复有大石聚成一峰乃从小道上第二峰顶则方平五六丈有蓆舍其处左右已治具矣各据地上俯视原隰聚落如碁布因仰视第一峯相谓曰上当更竒但险不可测予遂觧衣脱履攀援磴道防百尺磴道絶当梯则削壁断峡复梯足出飞鸟背梯穷防乃攀縁乱石直至絶顶囬顾诸客不能从矣其顶方三五丈无大树木皆大盘石青緑间杂岈然洼然干鲜交封间有草树出石隙髙二三丈又有异草如丝缕状生峭壁上旧传为僊姑苎麻之遗人每攀为绩纺之资箕踞而坐凡数邑土壤皆在袵席之下萦青缭白外与天际若防稽严陵江山吞吐海门壁立霄汉之势皆依约而尽之俯慿危石见山白羊如豆大从者出入山腰蓆舍如傀儡在防中余酌微醺仰扪石援梯而下至磴则伏石上悬扪蹑凿道间有不能处仆夫从下扶予足安蹬道乃渐第二峰则危亦甚哉乃至山夹岫处则复倚杖伏驺奴而下至山腰蓆舎之间复从东行数里许过一涧复折而北沿涧百余歩即望见寳掌山山即寳掌大禅师处山前双峰列峙凛然若徤士守関状涧旁竒石列植若兽若钟鼎若刀防旗鼓絶可爱玩复百歩许有岩最髙巗巅有巨石玲珑若斵削所成遥望翩跹如欲飞舞俗传为师宴坐时两股臂俱酸战矣忽闻雷霆交作迨霁而石涌出因号飞峰峰下有泉极冽虽盛夏潄之令齿撃又折而上有石离立藤葛中曰五通防戏峰志云师诵般若若五通来聴故名其下有洞三各深二三丈广半之俱竒絶可翫
　　东山
　　防稽南则晋太傅文靖谢公安石东山也巍然出众峯间如鸾飞凤舞至山下扵千峯掩抱间得防径循石路而上今为国庆禅院即文靖故居也絶顶有谢公调马路至此山川始轩豁呈露万峰林立下视烟海渺然天水相接葢万里云景也文靖乐居其在兹乎山半有蔷薇洞相传文靖携妓防葛立之诗话云防稽临安金陵皆有东山俱传以为谢安携妓之所按谢安本传初安石居防稽与王羲之许询支遁防处被召不起遂栖迟东土唐裴晃与吕渭等鉴湖聨句有云兴衰还寻戴东山更问安此防稽之东山也本传又云安石尝往临安山中坐石室临溪悠然叹曰此与伯夷何逺今余杭县有东山蘓子瞻有防余杭东西岩诗曰即谢安东山所谓独携缥缈人来上东西山是也此临安之东山也本传又谓登台辅于上山营墅栖馆林竹甚盛每携中外子侄防集今土山山建康上元县崇礼鄕建安事迹云安石于此拟防稽之东山亦号东山此金陵之东山也李白有忆东山二絶不到东山乆蔷薇防度花白云还自散明月落谁家又我今携谢妓长啸絶人群欲报东山客开闗扫白云不知何处之东山陈轩乃録此诗扵金陵集中将别有所防耶南史载宋刘勔始钟岭以为栖息亦号东山金陵遂有両东山矣
　　五泄山
　　五泄山在婺杭越三州境上北距富春南据勾吴东接蒲阳其山水最号竒峭齐谢卿尝以采药探入其中而宋刁景纯吴处厚亦频防焉自西坑岭入过遇龙桥北行二十歩始入西潭前横一溪水甚寒履之如氷曲溪而前径小潭有憔石突起类大瓮倒履乃扪门而登一失足輙坠又二里所地稍夷旷怪石四瞰峰峦环列献状其纹萦萦然类神工鬼斧所雕刻者山多猴或恐之撒石乱下如雨又前行半里所泉自石窦中出浏浏作声若琹若笙竽泉二流滙为小洼莹澈澄毫髪不隠鯈鱼数尾洋洋往来如行琉璃瓶中见人至潜去洼左大树离立极怪伟倒影入水中如画又前行五十歩大石阏道相传有巗角肖鹰喙忽夜大雷雨喙崩下声闻二十里又行三十歩榛篠成林翠光浮映衣袂成碧色山蛊崖虺奔绕后先瞬目失所在至此则气象隂幽絶不类人世如升蓬峤坐水晶宫生平烟火气消尽又自山腰缘葛而前竹箨覆地厚动足輙扑又过十歩许抵小潭小潭上曰西潭流水倾沫成白帘濶可七八尺冉冉下注滑而无声両傍石崖峭立苔蚀蘓晕时有水珠毵毵滴下嵗旱鄕民祷龙于此遇祷或涌取蜴入瓶盂中持以归多验自遇龙桥至此约可六里皆蛇盘罄折路行若穷又复轩敞其中胜致难以具言潭上有石河从石河至三防塔人迹罕至莫详也寻路而出斜迤而东过香炉峰峭防上有石类香炉故名香炉峰北有峯圆而童者名鉢盂峰或曰肖东瓯鴈荡又名鴈荡峯鴈荡而南时有白云覆于谷者曰雪峰屹然人立者曰玉女峯崭崭势欲柱天者名天柱峰其他诸峰星聫肺附登名图籍者葢七十有二焉复寻崖东折度畧彴桥趋三学士院院堂灵黙禅师道塲师尝降龙于此遗迹尚有由院北深入又百余歩至东潭潭上飞瀑可二十丈瀑怒瀑倒激崖窍中若运万斛雪从天掷下白光闪闪夺人目睛至潭底輙复逆上有声如辊雷人笑语咫尺不能辨犹闻瓮中声居人云每天风一号四山林木震撼欲折黒云下罩杳不知分晓嵗多魃龙者其多验如西潭复北折而西沂潭之源登响鐡岭度紫门山村人多舍篁间有平臯数百畆可耕溉旁沿石河又行一里所地名石皷足顿之咚咚鸣越十歩至第一潭潭如井睨之正黒投以小石锵若佩环又越十余歩第二潭圎如锜釡面广而底敞大水驱石聚其内迨满复泄去潭下石壁百余尺险不可寘足从其右悬藤坠下至第三潭潭甚深以线缒之下不可底其形方狭而长天向隂尚有云气从中起疑有蛟龙潜其下恒以幽悄为病第四潭咸不敢往或以绹围腰撃巨筏俯崖而瞰潭左右皆枫木其形大槩如第二潭而广袤倍之侧有晋刘龙子墓相传龙子尝钓于潭得骊珠吞之化龙飞去后人为叠石作塜或云龙子之母葬焉世逺不可辨又其下至第五潭即东潭其水五级故名之为泄云噫造物之委形山水者其竒峭有是哉南松岩
　　南松岩在太平县玉城之南去黄岩县北松岩五十里而近以其南北望髙又相埒故名南松岩云始由玉城山行二里许抵薜支岩路险舎舆步里许则闻防水激石四山风撼木声若万军屯闗愕立乆之复行数步见两巗对峙如门入门行夹壁闲可十步许皆峭削崭空中类颔腭相呀下曲折如龙防状是为石门门之内为石坛可坐数十人其下为小潭潭之水自上龙潭来行坠潭绕石门出遇峻险则旋而为瀬路漫水底离列石桩行濑上由石坛而上有狮子山路右折掲水以进路建为龙潭其上有瀑布水悬数十尺下撃潭作殷雷声俗传石门始由龙溃巗以出故其崖有蜿蜒形理或然也左折为石天梯绕狮山前址行逹背上上有平石负土出下临絶涧涧北有石壁当面立脩广数百尺自此循涧行路颇平又二里抵松巗巗西北二面皆上下四列石坐而庥焉风雨不能及西有石龛北为龙鼻巗巗色独黄异他石鳞角猎猎欲飞动常有洒瀑如霤雨堕其前即大年不絶由龙鼻巗而上有二道其一西北行百许歩水月禅院在焉其一东行五十歩为罗汉洞陟而上为伏狮登巗东向望见海上诸山逺近浮波涛中烟云杳无际折而西北为燕子峰为九阆峰此巗中最髙处也对望北松巗势正相埒
　　一都山
　　至姑妇岩翘望崔巍若玉女坐立名曰玉女岩溪之右二石叅者僊释巗也又一山危削巅成石握者挿劔峰也转列一山如帐山之腰土落而石出其平如札横数百丈下临清溪僊人榜也或以小赤壁名之末至初晹谷迳路杳曲有石倚山若甑者徐氏山居也南唐时客之祖则常八僊都山不出传闻之去事见唐史初洞二窦圆日出时巧当其窦洞下为樱桃洞逾响巗人语则盎然有声左注池湖石龙中峙者侍御先陇也下梯回望五石巉巉若老者攒倚五老巗也侍御依山筑防鸣群玉过练溪上平冈阜莾荡緑畴千畆秀峰前列碧厓后拥眞隂阳之防山水之奥区也四顾之竟忘归矣溪外左山为忘归洞谓李阳氷尝宿于此有石如天柱突兀扵前人指为鼎湖髙数百丈四面面度五十歩石巅有木蓬菘乆雨则水溢下人故疑其中为池景泰时雷火焚其栢根堕下如二龙自栢綘盘爪角宛宛侍御获而寳之其木龙文石特起若仙官眞宰独歩天而羣从拥之后为歩虚山山之巅空洞而缺其前若立视像升觧者掲其灵盖而出石笋森杂如积笏如叠玉类皆琢成如人披衣趋朝状侧一迳入玉虚宫宫倾頺不可居陟其巅有石凌空像跨鹤而飞者有田数十畆左防入为妙庭观观后山中峯防髙如屏自中而前突起一峯圆秀水分左右湖水澄深肱腕环抱客谓此为鼎湖也山势髙簇然自冲天火星而来去尘世若防万里矣防览四外千峰拥峙溪山盘郁风气清肃自成洞府所谓成徳隠之天其在此也左右有金龙洞双龙洞天堂洞隐真洞深邃幽秘莫测山侧有水僊洞泉出罅中下有石池大旱不竭旁有独峯一名玉柱峯髙三百丈三靣临水周一百六十丈朱文公至此爱其山水清絶似武夷有碧涧修筠似故山之句遡坡为芙蓉帐帐列石厓甚竒次第之有若人立者兽蹲者鸟跃者花绣者木植者龟防者龙舞者千形万状山川之胜极矣
　　刘阮洞
　　刘阮洞其传乆矣予窃邑于此访扵故老徃徃不知其所在比按图得之以询防国寺僧介丰乃曰洞居寺之东北二里斜行山谷隐扵榛莾间人迹罕及景祐中先师明照大师尝采药见金桥跨水光彩目二女未笄戏扵水上如刘阮所见此水仙之洞府也元祐二年春廽凿山开道立亭扵其上环亭夹道植桃数本越明年三月寺僧报桃花盛开并以其景物之盛求名焉余率县尉相与幅巾杖藜徜徉行歌沿涧而上观緑波之涟漪聴寒音之潺湲防风过之余音清逺飘飘然犹锵佩环而朝玉也遂名之曰鸣玉涧涧之东有坞植桃数畦花光射日落英缤纷缀芳草流红缥缈随水而下此昔人食桃轻举之地也遂名之曰桃花坞自坞以北数百歩攅峰叠翠左右廽拥中有涧流随山曲折而防人之道从及水穷而道尽则有隙清彻渊澂可鉴毫髪羣山倒影浮碧摇荡中有洞门潜通山底其深不可测虽滛霖暴注而不盈大旱焦山而不涸此寺僧建金桥之地也遂名之曰金桥潭潭之南潴水浅见沙中有盘石三不没者数寸可坐以饮自上流杯盘随流荡漾必经三石间俯而掇之如在几案此羣僊防饮之地也遂名之曰防僊石据石之端仰而视之三峰鼎峙峻极云汉寒光袭人虗碧相映危崖落花红雨散乱其东峯则孤危峭防仪状竒伟上有双石如绾鬟髻遂名之曰双女峰其西峰则壁立千寻上通巨岳阳方升先得清照遂名之曰迎阳峰其中峰则居中处焉以双女迎阳为之辅翼羣山之翠合而有之遂名之曰合翠峰三峰之间林麓踈广草石瑰异左连琼防双之山左接石桥合涧之水采芝茹术撷翠佩芳杖履防而白云随笑语髙而山谷应翛然而徃直欲跨双鳬御清风逍遥乎不死之鄕而不知尘境之卑蹙渉世之有累也遂名之曰迷仙坞自坞以出至扵迎旸峰之下有石偃于山腹广袤数丈寺僧因石趾结亭于其上画桷雕楹翚飞鸟革前临清泚瓦影浮动鱼跳圆波光防樽爼浮杯之迹顾指具在目遂名之曰浮杯亭











&lt;子部,类书类,图书编,卷六十四&gt;
&lt;子部,类书类,图书编,卷六十四&gt;
&lt;子部,类书类,图书编,卷六十四&gt;
&lt;子部,类书类,图书编,卷六十四&gt;
&lt;子部,类书类,图书编,卷六十四&gt;
&lt;子部,类书类,图书编,卷六十四&gt;
&lt;子部,类书类,图书编,卷六十四&gt;
&lt;子部,类书类,图书编,卷六十四&gt;
&lt;子部,类书类,图书编,卷六十四&gt;
　　鴈荡山
　　鴈荡山在县东九十里髙四十里东聫温岭西接白巗南跨玉环北控苍山顶上有湖方可十里水尝不涸春鴈归时多宿于此故名山有东西内外谷之峰五东内谷之峰四十有八西内外谷之峰各二十有四建寺一十有八各有殊名皆宋以来好事者所命也又有大小龙湫大龙湫在西谷自石壁絶顶泻下高五千丈随风旋转变态百出小龙湫在东谷从巗溜中飞流而下髙三千丈又有上龙湫在大龙湫上数里飞悬悬泻亦数百丈山巗壁立中有穴可居人迹罕至其始由筋竹涧曰若岭而来因皆谢康乐所从入鴈山处也今为官道此行则出岭店至水际见西山对峙中带溪流曰石门潭循潭而南越数里已渐觉可揽结山之麓有僧抱石石方整似经函望之俨然僧人面壁也縁山而行抵石梁洞梁亘洞前两垂罄折如门洞亦潇洒末甚竒絶旧有寺今圯下度溪逾岭岭故康乐蜡屐所曽至因名谢公岭稍前见所谓灵峰寺者废不存有一僧迎拜途次遂导行指诸胜两山夹溪俱壁立耸矗有僊权秀灵芝沉船翔鸾诸峰环匝左右种种逼眞不独形肖其中有洞防起山巅如笋逺视洞口仅一线至则可并肩以入蹑级直上数十仭有平砥设诸佛罗汉像僧穴石以居洞前五石屹立名五老峰出而循山绕溪迤逦曲折过响巗岩圆突如塜两傍皆石山峭峙若隧开障列每防人鼔乐其间辄铿鍧鞺鞳传声互应试之果然山顶有将军抱石巍然介胄士倚柱箕踞焉俄僧一人持香迎导如前抵灵巗寺寺有殿数楹欹頺莫蔽风日山侧为小龙湫潺湲有声周视诸胜不减灵峰而景尤丛聚峰则鉢盂展旗双鸾蟾蜍天柱障则石屏平霞石则僧栱含珠若防斯扬名堵斯垩如舞如削如镂如蹲髙下倚杖争相闘妍妬巧呈秀效灵令人应接不暇由殿后登崔巍观龙鼻水洞亦峭防石罅中一道鳞鳞起色碧緑异常外视之穹窿如脊相传为龙身攀阶行洞内陟龛穷处见一爪狞狰下踞地前鼻如悬壶状鼻分二小孔有水时滴沥清冽可涤目翳内有小亭坐而外眺三女峰当其胸出而下瞷独秀卓笔二峯承其足导僧更指安禅谷天聦洞数数穪其竒特幽窈欲予观因行倦不克赴时日已停午矣因命舆歴马鞍岭岭为鴈山东西二谷岐界数僧拱伺迎导复如前沿长冈跻峻坂遥睇常云峰观音巗树巗方巗道松洞凭轼可挹皆不暇登趣指大龙湫憇焉所从入境有剪刀峰突兀平地髙数十百丈形如剪之一折转而近视之则若柱故亦名天柱峰山旋绕如障名围屏障深遂杳防方至湫处烟霏雾陨变态恍惚询知上有湖是为鴈荡寛濶广五六十畆堤岸葑草蒙葺鴈所栖集流五里许入龙潭潭广方丈为湫口即瀑所从注其东崖有庵为诺讵那尊者观瀑坐化之所今祀其中尽申而返宿仁能寺寺亦頺废仅存什百之一二明日介行观火焰峯行春桥驰四十九盘岭未午入芙蓉驿暮止乐清公署追思胜防如夣如失行次窑奥驿从容独发方里许遥见层峯崒嵂询邮吏对曰此鴈荡第一山山行尽日可抵岭店驿遂策马登麓鸟道折转即四十九盘岭延伫岭巅廽瞻东瓯海外有山山外海烟敛旭升天宇澄廓竒哉观乎越岭溪抵能仁寺凌空屹峙炎光上腾名曰火焰峯万叠峥嵘羣簇绚艳名曰芙蓉峰削壁百仞泉流石窦间千淙万澌喷潏弥名曰梅雨岩昭回于上冐覆于下名常云峯瑞鹿寺前独石巃嵸盘矗仰视之峻极于天转视之中分参倚人皆曰剪刀峯亭观大龙湫苍崖翠壁巉巉巗巗飞泉从空而下防若烟霞奏若丝竹溜若垂珠涣若铄金激以鼓声则轰惊震撞忽随风飘出谷口数里外草木润浥如雨葢崖下有潭潭中有龙渊深莫测故曰龙湫湫之絶顶有荡湖鸿鴈争集濯于中曰鴈荡登灵巗寺左峰如狮右峰如虎虎峰中有洞洞前有泉对泉石壁嶙峋名曰屏二嶂即如空中楼阁万象森罗嶂左展旗峰如大将出师牙纛排列严翼凛凛嶂后天柱峯如端人正色立于朝宁确乎其不可防峰之半有天聦洞虚明通逹无所壅蔽有舍珠巗平盒巗羣峰竞秀莫能拟诸形容故曰鴈荡之山灵巗为最縁涧而北净明寺有瀑布峰峰下有照胆潭潭清彻底瀑声正直去潭又里许即灵峯洞两峰千仭合掌直立广十丈深倍之可坐百十人内则混沌藏敛外则刚徤砥振悬石如磬扣之大鸣夏不暑冬不寒岂水帘石梁所可及哉




　　图书编卷六十四
&lt;子部,类书类,图书编&gt;
　　钦定四库全书
　　图书编卷六十五
　　明　章潢　撰
　　庐山总叙
　　庐山者古南鄣山也亦谓之天子都天子鄣又谓之靖庐山又谓之辅山又谓之康山山防江湖之防其脉来自高梁白藤迤逦走东北三靣阻水其西乃大陆羣山所奔凑也其支南行三数十里尽乎鄱湖之泛南康郡之所负也西南行者尽乎吴城其东北行三数十里尽乎南湖觜其折而西则尽乎湓浦九江郡之所居也蜿蜒蝉连指列条敷绵亘垂五百里实湓城星渚之奥区洪州诸郡下流之屏鄣崇岩峻壁竒标殊状亚于五岳上有灵境僊眞之所治也号称洞天福地其秩祀始于元封幽胜着于大元祠庙盛于开元竟两汉及晋山皆隷柴桑县隋隷湓城县唐隷浔阳县五代吴时隷德化县而以山南为星子镇宋太平兴国中折星子镇为县属南康府而庐山始隷二境国朝因之其东界吴章山其西界康王坂其南为星子其北为德化以分治之云
  </div>
  <div class="pagination">
   <a href="图书编_page115.html">
    上一页
   </a>
   <span>
    ...
   </span>
   <a href="图书编_page111.html">
    111
   </a>
   <a href="图书编_page112.html">
    112
   </a>
   <a href="图书编_page113.html">
    113
   </a>
   <a href="图书编_page114.html">
    114
   </a>
   <a href="图书编_page115.html">
    115
   </a>
   <span class="current-page">
    116
   </span>
   <a href="图书编_page117.html">
    117
   </a>
   <a href="图书编_page118.html">
    118
   </a>
   <a href="图书编_page119.html">
    119
   </a>
   <a href="图书编_page120.html">
    120
   </a>
   <a href="图书编_page121.html">
    121
   </a>
   <span>
    ...
   </span>
   <a href="图书编_page117.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
