<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 223 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 223 页/共 320 页</h1>
    <div class="content">

　　御定渊鉴类函卷三百二十四
<子部,类书类,御定渊鉴类函>
　　钦定四库全书
　　御定渊鉴类函卷三百二十五
　　巧艺部二【弹　御书】
　　弹一
　　増广雅释器曰□谓之弹　说文曰弹行丸也　淮南子曰执弹而招鸟挥棁而呼狗欲致之顾反走　韩诗外传曰夫爵鼓翼奋身自以为无患不知王孙左把弹右摄丸昼逰乎茂树夕和乎酸醎　焦氏易林曰搏鸠弹雀猎兎山北丸尽日暮失获无得　顾子羲训曰人有善射高于顾子顾子曰子射虽百中不若我之以弹子所射射貍之皮耳我所弹弹狐之心　张华注禽经曰鸟之巨觜者善避矰弋弹射　李呈芬射经曰弹鸟雀者不视弓不视弹以意逆飞者而中之
　　弹二
　　增晋葛洪神仙传曰苏仙公桂阳人升云而去后有白鹤来止郡城楼上人或弹之鹤以爪书曰城郭是人民
　　非三百甲子一来归吾是苏君弹我何为　魏书曰文帝至自晋始祖使诸部大人诣隂馆迎之帝仰视飞鸟援弹飞丸应而落时国俗无弹众大惊相谓曰太子风采被服同于南夏兼竒术絶世若继国统变易旧俗吾防必不得志乃谋危害并先驰还始祖问我子进徳何如皆曰太子才艺非常引空弓而落飞鸟似得晋人异法怪术乱国害民之兆　孔帖曰石季龙挟弹弹人其父怒其母曰健犊须走车破辕良马须逸鞅泛驾然后能负重致逺　五车韵瑞曰齐曲江公遥欣七嵗见小儿弹雀曰此鸟空中飞翔何关人事因感其言不复弹　南部烟花记曰陈宫人喜于春林放柘弹　唐书曰滕王元婴为金州刺史以丸弹人观其走避则乐蒙斋笔谈曰苏子瞻初谪黄州布衣芒屫出入阡陌多挟弹击江水与客为娱乐　孙升谈圃曰石曼卿谪海州日使人拾桃核数斛人迹不到处以弹弓种之不数年桃花遍山谷中　朱国祯开国臣传曰长洲宋克博渉书传任侠喜击劒走马尤善弹指飞鸟下之　续说郛曰明末史金吾宅后有薛五素素姿度艶雅善驰马挟弹能以两丸先后发必使后弹击前弹碎于空中
　　弹三
　　原挟左　在旁【战国策曰左挟弹右懐丸　吴伐齐太子谏曰向来挟弹于后园螳螂之捕蝉也不知黄雀在旁黄雀不知臣挟弹在旁】　増竹缴　牙鞘【谈薮曰梁王谓恵子曰先生直言无得引喻恵子曰今者人不识弹问弹状如何荅曰弹状如弹则防了否王曰不了又曰弹状为弓以竹为缴可知之乎王曰知矣恵子曰夫説者欲人知之无喻则不知也王曰善　唐王建宫词里头宫监当前立手把牙鞘竹弹弓】　探丸　借弓【汉书曰长安中奸猾浸多闾里羣軰杀吏受财报仇相与探丸为弹得赤丸者斫武吏黒丸者斫文吏白者主治防城中薄暮尘起剽劫行者死伤横道　异苑曰元嘉中魏郡张承吉素工巧常造一弹弓忽有一鬼长三尺一足鸟爪背有鳞甲来借之明日送还而皆折壊】　飞土　逐金【吴越春秋陈音对越王云弩生于弓弓生于弹弹起于古之孝子古者人民朴质死裹以白茅投于中野孝子不忍见父母为禽兽所食作弹以守之故歌曰竹续竹飞土逐宍　西京杂记曰韩嫣武帝佞幸人也作金丸弹鸟人皆逐金长安为之语曰苦饥寒逐金丸】　原孝子作　少年挟【上见飞土注　世説潘岳少年时挟弹洛阳道妇人无不连手萦之】　折鸥翼　恶鸮声【萧子显齐书曰桓荣祖善弹弹鸟毛尽而不死有海鸥羣飞荣祖登城西楼弹之无不折翼　椘人恶鸮而弹射之鸮将适吴鸠谓之曰若能变其声在椘可也若不能变其声吴人亦弹射之】　弹异雀　取生鹄【荘周睹异鹊执弹而留之睹螳螂方抟一蝉异鹊而利之荘周捐弹反走　垣崇祖善弹生取翔鹄】　求鸮炙　逐飞肉【荘子曰见弹而求鸮炙太元经曰眀珠弹于飞肉其得不复】　中鸢羣　得朋友【隋书曰长孙晟善弹有鸢羣飞上曰公为我取之晟十发俱中并应丸而落赐赉极多梦书云梦持弹者必得朋友】　増行郎弹　王孙弹【李义山诗石城景物类黄泉夜半行郎空拓弹　梁刘峻诗何能栖树枝取毙王孙弹】　弹燕雀　毙鸳鸯【何氏语林曰孙权甞燕见蜀使费祎逆勅羣臣使袆至伏食匆起祎至权为辍食而诸人不起祎调之曰凤凰来翔麒麟吐哺驴骡无知伏食如故诸葛恪应声荅曰爰植梧桐以待凤凰何有燕雀自称来翔何不弹射使还故乡　宋黄林复茅亭客话曰章子朋善放小弩弹丸发无不中舟过青神见二鸳鸯发弹毙雄者将归烹之其雌者随至船中见雄在锅不顾沸汤投其中伸颈鼓翼长叫数声而死】来金市　傍玉舆【崔颢少年行双双挟弹来金市両両鸣鞭上渭桥　李嶷少年行臂鹰金殿侧挟弹玉舆傍】　撒槐胶　贯桐叶【孔帖李少微子女颇多每退朝于庭撒槐胶弹子数百枚令诸小儿争取之以为戯笑　北史曰李元忠性甚工弹弹桐叶常出一孔掷枣栗而弹之十中七八】　抛林外　掷墙头【李义山诗不收金弹抛林外吴越备史钱镠每夕弹金丸于墙头之外直者毕】　打流莺　落飞鸟【唐王建宫词元是吾皇金弹子海棠花下打流莺　李贺嘲少年诗有时半醉百花前背把金丸落飞鸟】　悬仙像　捕帛书【金台纪闻世所传张仙像者乃蜀王孟防挟弹图也初花蕊夫人入宋宫念其故主偶以此圗悬壁太祖致诘夫人跪荅之曰此蜀中张仙神也祀之防令人有子　孔帖王世充罗取飞鸟书符命于帛系鸟颈纵之有弹捕得鸟以献者亦拜官】　女争挥　珰各挟【宋王珪宫词侍女争挥玉弹弓　宋曾三异同话録予家旧画杨妃上马圗无他仗卫但有两珰各挟弹前导意其燕逰戯具非有谓也后乃闻乘舆燕逰果前以击弹代鸣鞘器物制度盖如此云】　原谏父挟弹　观人避丸【上见前在旁注传曰晋灵公不君台上弹人以观其避丸也】　柘木为弹　苏合为弹【西京】
　　【杂记长安五陵人柘木为弹真珠为丸以弹鸟鹊　侠客以蘓合木为弹】　隋珠弹雀　真珠弹鸟【吕氏春秋曰以隋侯之珠弹千仞之雀世必笑之何也所用重所要轻也　下详前】　不如泥丸　而自挟弹【东方对骠骑将军难曰以金丸弹不如泥丸各有所用】　三辅皆好　羣臣是弹【东观汉记诏曰三辅皆好弹一大老旁举身曰噫嘻哉　见李尤弹铭】　弹鸟林下　持弹后园【浔阳记　周邵字子南好隐遁庾亮诣之避不相见庾宻之邵方弹鸟林下因前与言　魏书云曹爽兄弟归家勅洛阳县发民八百人使慰部围爽第四角作高楼在上望视爽兄弟举动爽计穷愁闷持弹到后园中楼上人便唱言故大将军东南行爽还防事】齐王弹人　无终弹妓【又云齐王芳为帝常喜以弹弹人　晋安帝纪云琅邪内史孙无终贪横残虐妓妾忤意者辄弹其面】　始安名山　长安逐丸【荆州记云始安郡山坎中有弹丸因名弹丸山　下见前逐金注】　増天星似弹　江城如弹【丹元子步天歌天津九个弹弓形　李义山诗谢逰桥上澄江馆下望江城如一弹】　挟弓后苑持弹新亭【韵府羣玉赵太祖后苑挟弓弹雀有臣僚称急事请见及见乃常事太祖曰此事何】
　　【急对曰亦急于弹上怒以越斧柄撞折其两齿　世说曰前軰人忌日不乐王世将以忌日送客至新亭持弹往卫洗马墓前弹鸟】　应毙乌　飞丸中鹤【南唐近事何敬洙善弹射防时为鄂帅李简家僮一日李独坐小防有乌伸喙向李而噪其声颇厉李甚恶之遂往后园池亭乌随其所之叫噪不已顾左右曰何敬洙善弹急召来防毙此畜何至注丸挟弹精诚中激应毙之李佳赏擢为小校以军功累建旌钺竟位至中书令守太师致仕　南部新书秘书省内有薛少保稷画鹤元和中韩公武挟弹中鹤一目时称五絶】　庙前击鸟　殿上除枭【异苑曰青溪小姑庙云是侯第三妹庙中有大糓树鸟常产育其上太原谢庆执弹乘马激杀数头至夜梦一女子衣裳椘椘怒云此鸟是我飬何故见侵经年而谢庆卒　北史曰李元忠尝文襄入谒魏帝有枭鸣殿上文襄命元忠弹之问得几丸而落对曰一丸奉至尊威灵一丸承大将军意气两丸足矣如其言而落之】　送丸落羽　弹巾折簮【元杨维祯题挟弹圗两骑聨翩未敢前防送金丸落飞羽　孔帖王凖为卫尉少卿以鬪鸡供奉禁中过驸马都尉王繇以弹弹其巾折玉簮为乐】　升楼射人　蔵身打雀【唐书藩镇传王绍鼎升楼弹射路人以为乐　花蕊夫人宫词囬头索取黄金弹绕树蔵身打雀儿】　郑寅弹树刘隽中壶【酉阳杂爼郑寅尝诣僧灵鍳角放弹指一树莭其莭目相去数十歩曰中之获五千】
　　【一发而中弹丸及树不破至灵鍳乃陷莭碎弹焉　幽明録曰元嘉初散骑刘隽家在丹阳郡后常闲居而天骤雨见门前有三小儿皆可六七嵗相牵狡狯并不沾濡隽疑非人俄见共争一瓠壶子隽引弹弹之正中壶霍然不见】　原累五而不坠　百发不得一【荘子云仲尼适椘出于林中见痀偻者承蜩犹掇之也仲尼曰子巧乎有道耶曰我有道也五六月累丸二而不坠则失者锱铢累三而不坠则失者十一累五而不坠犹掇之也　潜夫论云丁夫世不传犂锄懐丸挟弹擕手遨逰外不可以御防内不足以禁鼠妄弹鸟雀百发不得一而反中面目此最无用而有害】　増侠女跨白卫豪士衣黄衫【唐段成式劒侠传聂隐娘有劒术魏帅知其异以金帛召署为左右吏元和间与陈许莭度使不协使隐娘图之许帅防神算知其来召牙将令曰早至城北一丈夫一女子跨白黒卫遇鹊噪丈夫弹之不中妻夺夫弹一丸而毙鹊者揖之云吾欲见故令逺迎衙将受约束果遇之夫妻惊以为神遂留许事刘　唐防霍小玉传大歴中进士李益以俟试居京师遇霍小玉于胜业坊极其欢爱后生以别娶负约不复肯往三月春逰与同軰诣崇敬寺玩牡丹其友叹让其事忽一豪士衣轻黄纻衫挟朱弹潜行窃聴前揖曰公非李十郎乎敝居咫尺但愿一过因策马同行俄而抵玉居生勒马欲廽豪士遽命奴仆抱持而进报云李十郎至也一家惊喜】
　　弹四
　　増鬼弹【水经注泸水旁瘴气特气中有物不见形其作有声中木则折中人则伤名曰鬼弹左思蜀都赋鬼弹飞丸以雷激火井腾光而赫羲】　九味和丸【酉阳杂爼僧灵鍳善弹其丸用洞庭沙岸下土炭末瓷末榆皮泔淀紫矿细沙藤纸渴搨汁九味和齐手丸之】　衔丸无伤【又曰建中初士人韦生路逢一僧因与连镳言论颇洽僧指路谓曰此数里贫道兰若郎君能无左顾乎士人许之行十余里不至日已没韦生疑之生素善弹因宻取弓御弹懐丸十余乃弹之正中其脑僧初若不觉又五发中之僧始扪中处见僧方至一庄延韦生坐防中执生手曰贫道盗也君弹悉在手搦脑后五丸坠地盖衔弹丸而无伤也】　后园弹鸟【崔鸿西秦録曰辛进字国都为散骑常侍乞伏炽盘逰于后园弹鸟】学弹射【北史曰长孙晟性通敏善弹工射突厥摄图请婚因遣晟副汝南公宇文神度送千金公主至其牙前摄图独爱晟命诸子弟贵人皆相亲友学弹射】　挟弹平陵【李益轻薄篇忽闻燕雁一声去囘鞍挟弹平陵园】　章台左【李白诗青云少年子挟弹章台左】　逢巧丸【韩愈诗遭逢巧丸儿】　飞丸激矢【赵壹穷鸟赋缴弹张右羿弓彀左飞丸激矢交集于我思飞不得欲鸣不可】　金鞭朱弹【陆放翁诗金鞭朱弹忆春游】　弹射市中【列朝诗集本传明初顾敬衣貂裘驰百金马弹射市中】　置弹婢额【又曰薛五素素吴人善弹走马以女侠自命置弹于小婢頞上弹去而婢不知尝与五陵少年挟弹出郊连骑遨逰观者如堵】
　　弹五
　　增诗魏明帝诗曰双桐生空井枝叶自相加通泉浸其根元云润其柯上有双栖鸟交颈鸣相和何意行路者秉丸弹其窠　原晋桓南林弹诗曰散带蹑良驷挥弹出长林归翮赴旧栖乔木转翔禽落羽寻絶响屡中转应心　增唐李峤咏弹诗曰侠客持苏合佳逰满帝乡避丸深可诮求炙遂难忘金迸疑星落珠成似有光谁知少孺子将此见吴王　孟浩然诗曰珠弹繁华子金羁游侠人酒酣白日暮走马入红尘　宣和御制宫词曰刺花弹箧紫檀弓何处星丸入苑中惊起流莺花里去纷纷如雨落残红　元杨维祯四马挟弹圗诗曰入骏瑶池一半归锦袍欲脱玉腰围君王手挟流星弹莫打慈乌绕树飞　眀陈继儒题挟弹圗诗曰白马雕鞍艶绮罗东城南陌遍经过金丸且莫轻抛掷緑树春深乳雀多
　　增歌古乐府歌曰乌生八九子秦氏桂林间秦氏家有逰荡子并用睢阳强弹丸　眀陆弼观素素挟弹歌曰酒酣请为挟弹戏结束单衫聊一试防纒红袖袒半鞲侧度云鬟引双臂侍儿拈丸着髲端回身中之丸并坠言迟更疾却应手欲发未停偏有致
　　原赋晋夏侯孝若缴弹赋曰张弱弓兮理繁缴望大羣以送丸审追放而必获
　　原铭后汉李尤弹铭曰昔之造弹起意木以丸为矢合竹为朴漆饰以霑不用筋角丸弹之利以弋鳬鹜晋灵骄悖羣臣是弹乐其如跃趋如避丸
　　御一
　　増说文曰御使马也　星经曰王良五星在奎北河中为御马官　世本曰乘雅作驾寒哀作御　毛诗曰徒御不惊大庖不盈　又曰王命傅御迁其私人　礼记曰问大夫之子长曰能御矣幼曰未能御也　汲冢周书曰三轮四舆归御　孔子家语曰御狂马不释策大戴礼记曰马动而鸾鸣鸾鸣而和应声曰和和则敬此御之莭也　椘辞九辨曰椉骐骥之浏浏兮驭安用夫强防　吕氏春秋曰今御骊马者使四人人操一防则不可以出于门闾者不一也　淮南子曰御者非辔不行学御者不为辔也　又曰舟覆乃见善防马奔乃见良御　文子曰以御言之左手执辔右手运防不亦速乎若徒辔无防马何惧哉　焦氏易林曰朽舆疲驷不任御辔　又曰放衔垂辔奔马不制　刘向说苑曰能射御者佩鞢　王充论衡曰御百里之手而以调千里之足必有摧衡折轭之患　蔡邕独防曰天子大驾则公卿奉引大将军骖乘太仆御属车备千乘万骑天禄阁外史曰得御者调其驳失御者逸其骥　李善文选注曰骐骥不常一歩应良御而效足
　　御二
　　増荘子曰黄帝将见大隗乎具茨之山方眀为御昌防骖乘张若謵朋前马昆阍滑稽后车至于襄城之野抱朴子曰禹乘二龙郭支为御　史记曰周穆王乘骅骝騄駬使造父为御日行千里往见西王母　穆天子传曰次车之乘右服渠黄而左逾轮右骖盗骊而左山子柏夭主车参百为御奔戎为右　淮南子曰昔者王良造父之御也上车摄辔马为整齐而敛谐投足调均劳逸若一心怡气和体便轻毕安劳乐进驰骛若灭左右若鞭周旋若环世皆以为巧　国语曰晋悼公知栾纠之能御以和于政也使为戎御　糓梁传曰季孙行父秃晋郤克眇卫孙良夫跛曹公子手偻同时聘于齐齐使秃者御秃者眇者御眇者跛者御跛者偻者御偻者萧同叔子处台上而笑之客不恱而去齐人曰齐之患自此始矣　汲冢周书曰晋平公使师旷于周请归王子赐之乘车四马曰太师亦善御乎对曰御吾未之学也王子曰诗云马之刚矣辔之柔矣马亦不刚辔亦不柔志气麃麃取予不疑以是御之　韩子曰赵襄王学御于王子期俄与子期逐三易马而三后子期曰凡御之所贵马体安乎车人心调乎马而后可以进速致逺今君后则欲逮臣先则恐逮于臣先后心在于臣又何以调乎马此君之所以后也　贾谊新书曰椘懐王铸金象诸侯令大国之王编而先马梁王御宋王骖乘周召毕陈滕薛卫中山之君皆象使随而趋诸侯闻而伐之　事文类聚曰鲁班为母作木人为御机关一发遂去不还　説苑曰桓司马朝朝其君举而晏御呼车骖亦呼车御肘其骖曰子何越云为乎骖曰当呼者呼乃吾事也子当御正子之辔衔耳　西京杂记曰文帝自代还有良马九匹号为九逸有来宣能御代王称为王良俱还代邸　汉书曰李膺罕所交接荀爽谒膺因为之御喜曰今日始得御李君矣
　　御三
　　原五御　六辔【周礼六艺四曰五御谓鸣和鸾逐水曲过君表舞交衢逐禽左　诗六辔在乎注两服两骖各两辔而骖马两辔纳之于觖故惟六辔在手也】　罄控　驰驱【诗叔良御忌抑罄控忌注骋马曰罄止马曰控　又诗载驰载驱】　执技　执御【礼执技以事上射御也子曰吾何执执御乎执射乎吾执御矣】　效驾　授绥【礼记君车驾则仆执防展軨效驾执防分辔驱之以五步而立君出就车则仆授绥注仆御也展軨视车之具效驾白已驾也驱五歩而立调习也授绥敬君也】　训驺　御骥【晋程郑为乘马御羣驺属焉使训羣驺知礼　椘辞当代岂无骐骥诚莫之能善御见执辔者非其人遂足跳而逺去】　马正　骖廹【书御非其马之正汝不恭命　州绰左骖廹还于门中】　増和心　应手【中论艺记曰御以和心　列子曰得之于御应之于辔得之于辔应之于手得之于手应之于心】　循轨　护轮【太平御览刚怒蹄齧之马若足拘绊絷口衔辔勒棰防毕至则蹑防循轨　古文苑乘车必护轮】　马奔　彘出【王逸椘辞注言驷马惊奔虽有执辔之御犹不能制必推车轭而折其辕　韩非子曰王子于期为宋君为千里之逐已驾察手吻文且发矣驱而前之轮中绳引而却之马掩迹拊而发之彘逸出于窦中马退而却防不能进前也马駻而走辔不能正也】　齐防　絶鞁【大戴礼善御马者正衔勒齐辔防均马力和马心　国语铁之战邮无正御曰吾两鞁将絶吾能止之今日之事我上之次也驾而乘材两鞁皆絶】良工　中手【孟子一朝而获十禽嬖奚反命曰天下之良工也　韩非子曰夫良马固车五】
　　【十里而一置使中手御之追速致逺可以及也何必古之王良乎】　威马　调车【王充论衡宋人有御马者不进防剑刭而弃之于沟中又驾一马不进又刭而弃之于沟若是者三以此威马至矣然非王良之法也　淮南子曰夫御者马体调乎车御心和乎马】　从势　量力【刘子法术立法者譬如善御察马之力揣途之数齐其衔辔以従其势管子曰造父善御者也善视其马莭其饮食度量马力故能取道逺而马不罢】　原教秋驾　骖帝乘【荘子尹儒梦秋驾眀日往朝师望而谓之曰今日将敎子以秋驾儒拜曰臣今夕固梦受之注秋驾法驾　霍光为宣帝骖乘上若背负芒刺】无辙迹　合马志【老子善行无辙迹　文子治人之道如造父之御内得其心外合马】
　　【志也】　御六马　驱五歩【书朽索之御六马　详前】　增御广车　御左轮【左传坐射犬于外既食而后食之使御广车而行又张侯曰自始合而矢贯予手及肘予折以御左轮朱殷岂敢言病】　骋逸迹　致逺道【抱朴子曰騄駬之骋逸迹由造父之御也　尸子曰夫马者良工御之则和驯端正致逺道矣仆人御之则迟奔毁车矣】　驱千里　接八荒【史记造父以善御幸于周穆王得骥盗骊骅骝騄駬之驷西廵狩乐而忘归徐偃王作乱造父为穆王御长驱归周一日千里以救乱穆王以赵城封造父　郭子注荘夫善御者将以尽其能也尽能在于自任若任驽骥之力适迟疾之分虽足迹接乎八荒之表而众马之性全矣】　非子御　钳且御【文选卢谌诗恨以驽蹇姿徒烦非子御　淮南子曰钳且大丙不施辔衔而以善御闻于天下】　鸣和銮　扈清跸【后汉书崔骃列传驭委其辔马骀其衔四牡横奔皇路险倾方将拑勒鞬□以救之岂暇鸣和銮清莭奏哉　唐书齐映授御史中丞幸梁道险涩尝为帝御防马骇突帝恐伤映诏舍辔固不去曰马奔踶不过伤臣舍之或犯清跸虽死不偿帝嘉叹】　控奔骥　惊飞蓬【太平御覧若防控奔骥以接驽乘则力追者万羣　又飞蓬随风集于王梁之衡而驷马为之奔乳虎为之走】　陟太行　困吴阪【艺文类聚陟彼太行伯后之车屡怠魏志昔骐骥之于吴阪可谓困矣及伯乐相之孙邮御之斯体不劳而致千里】　原车马之容　衔辔之制【周礼六仪六曰车马之容注容谓翼翼然　法言曰夫骐骥古之良马然而前有衔辔之制后有鞭笞之威加之以御然后能一日而致千里】　马不契需　尘不出轨【考工记行数千里马不契需注契需谓伤倦也　牵旁尘不出轨】　余辙余地　人谋马谋【列子造父师泰豆豆曰内得于心外合马志舆轮之外可使无余辙马蹄之外可使无余地夷险视之一也　周礼辀人进则与马谋退则与人谋注云相应也终嵗御而衣袵不敝此辀之利也】　左右不楗　人马相得【又曰终日驰骋左右不楗楗音蹇谓倦也　王襃论曰追犇电逐遗风万里一息人马相得】　安其教训　范我驰驱【传古之大事必乘其产安其教训而服习其道唯所纳之无不如志　孟子吾为之范我驰驱终日而不获一】　不尽马情　不穷马力【史记云御者不尽马之情　家语顔囘曰造父无逸马东方毕之御马力尽矣而犹求马不已马穷必逸也】　并辔援桴　登车思获【传张侯御郤子却子病张侯乃左并辔右援桴而鼓　又田猎射御惯则能获禽若未能登车射御则败绩压覆是惧何暇思获】　霜雪无迹　衣衽不敝【淮南子曰太丙之御经霜雪而无迹　详前衽裳也谓辀之利御者不劳也】　造父善御　贲父遂死【周时御者　檀弓鲁荘公与宋人战县贲父御卜国为右马惊败绩县贲父曰他日不败绩而今败绩是无勇也遂死之】　御失其驰　骖絓而止【糓梁车轨尘马蹄御者不失其驰传】　进退有度　徐疾不愆　以合人心　将调马性　六辔如濡　执辔如组　规行矩歩　既闲且驰増羲和御日　列子御风【山海经毎日出羲和为御推升太虚　荘子曰列子】
　　【御风而行泠泠然善旬五日而后返】　良马固车　急辔数防【韩非子曰夫良马固车使臧获御之则为人笑王良御之而日取千里则巧拙相去逺矣　淮南子曰急辔数防者非千里之御也】烦且之良　韩枢之巧【韩非子曰齐景公逰少海传骑従中来谒曰婴疾甚且死】
　　【恐公后之景公遽起传骑又至景公曰趋驾烦且之乘使驺子韩枢御之行数百歩以驺为不疾夺辔代之御可数百歩以马为不进尽释车而走以烦且之良而驺子韩枢之巧而以为不如下走也】　日行月动　星耀雷奔【淮南子曰若夫钳且大丙之御除辔衔去鞭弃防车莫动而自举马莫使而自走也日行月动星耀而元运雷奔而鬼腾】　致师求御　执经相马【左传晋侯使张骼辅跞致椘师求御于郑　朝野佥载伯乐令其子执马经以求马经年无似者归以告父更令求之出见大虾蟆谓其父曰得一马畧与相似而不能具伯乐曰何也对曰其马隆颡跌目但蹄不如累麴耳伯乐笑曰此马跳踯不堪御也】　驱车百歩　总辔万寻【南史刘徳愿善御车尝立两柱使其中劣通车轴乃于百余歩上振辔长驱未至数尺打牛奔柱间直过其精如此　艺文类聚总辔万寻悬车之惧非浅】　疾舒之中　盈缩之势【郑氏笺诗御者之良得舒疾之中　晋书张华传善御者必识六辔盈缩之势】　翟文饰乘　朱衣执舆【韩非子曰延陵卓子乘苍龙与翟文之乘钩饰在前错缀在后马欲进则钩饰禁之欲退则错缀贯之马因旁避而逸造父过而为之泣南史宋孝武闻刘德愿善御为之乘画轮车幸太宰江夏王义恭第德愿岸着笼冠短朱衣执辔进止甚有】
　　【容状】　腐索扞马　朽辔御驷【家语子贡问治民于孔子子曰凛凛焉若持腐索之扞马　广文选何异执朽辔以御逸驷】　効驾圃中　御马宫内【韩非子曰造父为齐王驸驾以渴服马百日而服成请効驾齐王曰効驾于圃中造父驱车入圃马见池而走造父以渴服马久矣今马见池駻而走虽造父不能治　唐书李辅国诈言皇帝请太上皇按行宫中至睿武门高力士呼曰辅国可御太上皇马辅国鞾而走与力士对执辔还西内】　纎阿执辔　蒲梢偾辕【王逸椘辞注纎阿不执辔而御则马不为尽其力　抱朴子外萹蒲梢汗血迅趋之骥足也御非造父则倾偾于崄涂焉】　靡旌摩垒　拥盖防驷【左传椘许伯御乐伯摄叔为右以致晋师许伯曰吾闻致师者御靡旌摩垒而还　晏婴传晏子出其御拥盖防驷意气扬扬妻语之曰晏子长不满六尺为齐相名显诸侯今子长八尺为人仆御自以为足妾求去】　马自旁逸　骖従后呼【上详前　刘子通塞萹卫之骖乘见御者之非后呼车有救厄之意】　气和法备　体正心闲　原乘君子之器　廻长者之车　增骖欲驰服欲歩　骋若飞骛若絶　原王尊叱之于劒阁　造父及之于昆仑　増乐进安劳讵假辔衔之力　歴险致逺宁借捶防之威　骏比浮云追疾风于修路　车如流水蹑奔电于康衢　原掉鞅而还乐伯有致师之勇　数马而对石庆懐审慎之心
　　御四
　　增翔行【穆天子传天子乃遂东南翔行驰驱千里注一举辔千里行如飞翔】　操左右革【韩非子曰王良造父天下之善御者也然使王良操左革而咤叱之造父操右革而鞭笞之马不能行十里共故也】　推车寄载【又曰造父方耨时有子父乘车过者马惊不行其子下车牵马请造父助之推车造父因收器辍而寄载之援其子之乘乃始捡辔时防未之用也而马辔惊矣使造父不能御虽尽力劳身助之推车马犹不肯行也今身使佚且寄载有徳于人者有术而御之也】　中绳中规【吕氏春秋东野稷以御见荘公进退中绳左右旋中防荘公曰善以为造父不过也】　御马有法【韩诗外传御马有法矣御民有道矣法得则马和而欢道得则民安而集】　乘车入云【准南子原道训昔者冯夷大丙之御也乘云车入云蜺游微雾骛恍忽】　星掌天马【宋俞文豹吹劒録曰伯乐姓孙名扬伯乐星掌天马故善御焉】　驵工庸师【王充论衡王良造父称为善御以能使不良为良也如徒能御良其不良者不能驯服此则驵工庸师服驭技能何竒而世称之故曰王良登车马不罢驽】
　　御五
　　增判唐梁庶为御马惊判曰戎御近官事资良艺或逐禽而过表且并辔而授绥克敌是因搴旗攸属某氏参名训仆奉职佳兵悬父之马或奔晋侯之车将败师徒小却钲鼓微旋既获谴于言司载兴慙于无勇鸣毂小故犹有伏剑之臣败军大尤须闻免胄之客是用捐躯不恡视死如归东野倾辕虽则其罪国书殒首终用可嘉足比乘丘之能宜锡滑台之诔庶执死莭以宠鬼雄
　　书一
　　增释名曰书庶也纪庶物也亦言着也着之简编永不灭也　説文曰依类象形之谓文形声相益之谓字着于竹帛之谓书　周礼曰保氏以六书教国子　通志六书略曰梵书左旋其势向右华书右旋其势向左慎子曰书契所以识公信也　杨子曰书心画也传千里之忞忞者莫如书　挚虞决疑要注曰尚书台徴召用虎爪书告下用偃波书皆不可卒学以防诈伪　论衡曰书官讳丙日云仓颉以丙日死也　陶隐居真诰曰隂阳分则有三元八防之文又有八龙云篆光明之章其后三皇之世演八防之文为龙凤之章拘省云篆以为顺形梵书破分二道壊真易乃为六十四种之书遂播之三十六天上下也　唐虞世南书防述曰书者如也述事契誓者也　笔髄论曰心为君妙用无穷故也手为辅承命竭股肱之用故也力为任使纎毫不挠尺丈有余故也管为将帅处运用之道执生杀之权虚心纳物守莭蔵锋故也毫为士卒随管任使迹不凝滞故也字为城池大不虚小不孤故也　又曰欲书之时当收视反聴絶虑凝神心正气和则契于妙　又曰右军云书虚纸强笔强纸弱笔迟速虚实若轮扁斵轮不疾不徐得之于心应之于手口所不能言也　唐张懐瓘文字论曰文则数言乃成其意书则一字已见其心可谓易简之道　书防曰大道衰而有书利害萌而有契书契者决防万事者也　唐朝叙书録曰太宗云吾临古人之书殊不学其形势惟在求其骨力及得其骨力而形势自生矣　法书要録曰书者如也舒也着也记也着明万事记往知来名言诸无宰制羣有何幽不贯何往不经实可谓事简而应博岂人力哉　又曰深识书者惟观神彩不见字形　孙过庭书谱曰观夫悬针垂露之异奔雷坠石之竒鸿飞兽骇之姿鸾舞蛇惊之态絶岸頽峰之势临危据槁之形或重若崩云或轻如蝉翼导之则泉注顿之则山安纎纎乎如初月之出天涯落落乎犹众星之列河汉　郭忠恕书法苑曰自小篆散而八分生八分破而隶书出隶书悖而行书作行书狂而草书圣自隶以下吾不欲观　周越法书苑曰鹤头蚊脚二书皆汉诏版所用各象形也　东坡志林曰真生行行生草真如立行如行草如走未有人能立能行而不能走也　宋董逌广川书跋曰见鐻于山不丧其天见蜩于林不分其神诚能如此可以语书又曰古人用笔时一法不立故众技随至于见空时
　　得无字相此其不落世检而天度自全也　又曰峻拔一角潜虚半股书法体裁当如此矣至于分若抵背合如并目以侧映斜以斜附曲然后成书古人于此盖尽之也　又曰观书似相家观人得其心而后形色气骨可得而知也　宋黄伯思东观余论曰昔人搨书欲如水月镜像故应郭填乃造微耳　翰墨志曰字有真行草隶篆各成一家若通其变则五者皆在笔端了无阂塞非学力不倦至有笔塜研山者未易语此也　米元章海岳名言曰学书须得趣他好俱忘乃入妙别为一好萦之便不工也　宋稗类钞曰欧阳文忠公云作字要熟熟则神气完实而有余于静坐中自是一乐事元郑枃衍极曰古文如春籀如夏篆如秋隶如冬八分行草嵗之余闰也　又曰篆贵圎隶贵方圎效天方法地圎有方之理方有圎之象　潜确类书曰章草古隶之变也行草今隶之变也芝旭草又行草之变也　又曰郝陵川论书云心正则气定气定则腕活腕活则笔端笔端则墨注墨注则神凝神凝则象滋无意而皆意不法而皆法　又曰临书易失古人位置而多得古人笔意摹书易得古人位置而多失古人笔意临书易进摹书易忘经意与不经意也　王弇州四部稿曰书力可八百年至千年而神去千二百年絶矣　山堂肆考曰凡草书之体如人坐卧行立揖逊忿争乘舟跃马歌舞擗踊一切变态各有义理不可忽也　又曰黄山谷与党伯舟书云大概楷法欲如快马斫阵草法欲左防右矩此古人妙处也　天中记曰安息国书革旁行为书记服防曰横行为书记也
　　书二
　　增古三坟曰伏羲始画八卦命臣飞龙氏造六书　隋巢子曰史皇产而能书　春秋元命苞曰仓颉制字天为雨粟鬼为夜哭龙乃潜蔵　孙卿子曰作书者众而仓颉独传用心一也　法书要録曰周史籀师模仓颉古文损益而广谓之为篆亦曰史书又作籀文折直劲迅有如镂铁而端姿旁逸兼婉润焉　王子年拾遗记曰浮提之国献神通善书二人乍老乍少隐形则出影闻声则蔵形出肘间金壶四寸上有五龙之检封以青泥壶中有黒汁如淳漆洒地及石皆成篆隶科斗之字家语曰宓子贱仕鲁为单父令请君近吏二人与俱
　　至官令二吏书辄掣其肘书不善则従而怒之吏患焉辞归鲁君以问孔子对曰不齐君子也其材任覇王佐屈节治单父以自试意者其以此谏乎公寤太息叹曰寡人乱宓子之政而责其善者数矣　法书要録曰上谷王次仲变仓颉书为今隶秦时官务繁多得次仲文简略赴急疾之用三征不至制槛车送之于道化为大鸟翻然长引落二翮于西山　又曰秦下邽人程邈幽系云阳狱中覃思十年益大小篆方圎为隶书三千字奏之　又曰滕公塜内得石铭人无识者惟叔孙通云此古文科斗书也　山堂肆考曰萧何作未央殿成用秃笔题额时谓之萧籀　汉书曰田蚡学盘盂诸书孔甲三十六篇杂家诗　西京杂记曰傅介子年十四好学书尝弃觚而叹曰大丈夫当立功絶域何能坐事散儒　原汉书曰元帝多才艺善史书【应劭曰周宣王太史史籀所作大篆也】　又曰陈遵长八尺余长头大鼻容貌甚伟畧传记赡于文辞性善书与人尺牍主皆臧弆以为荣　后汉书曰显宗问班同卿弟安在固对与官冩书受直以飬老母帝乃除超为兰台令史　又曰张奂长子芝字伯英最知名芝及弟昶字文舒并善草书至今称传之增后汉书曰孙敬字文寳少时画地学书日进焉
　　神仙传曰东郭延服灵飞散能夜书　原三辅决録曰赵袭炖煌太守先是杜伯度崔子玉以工草书称于前世袭与罗晖亦以能草颇自矜夸故张伯英书与袭同郡太仆朱赐书曰上比崔杜不足下方罗赵有余　增书法要録曰汉灵帝熹平间诏蔡邕作圣皇篇篇成诣上时方修饰鸿都门见役人以垩帚成字心有悦焉归而为飞白之书　羊欣笔法曰伯喈入嵩山学书于石室得一素书八角垂芒篆冩李斯并史籀用笔势因诵读三年妙达其防　书防曰后汉刘徳升以造行书擅名既以草剏亦甚研羙风流婉约独歩当时　蔡琰别传曰琰对曹操曰乞给纸笔真草唯命也　集事渊海曰师宜官每书辄削焚其札梁鹄乃益为板而饮之酒其醉而窃其札卒以工书至选部尚书　天中记曰魏受禅碑王朗文梁鹄书钟繇镌字谓之三絶　法书要録曰魏钟繇才思通敏真书絶世刚柔备焉画之闲多有异趣可谓幽深无际古雅有余秦汉以来一人而已　梁武帝观钟繇书法曰子敬之不迨逸少犹逸少之不迨元常学子敬者如画虎也学元常者如画龙也　魏志曰胡昭善尺牍动见模楷卫觊好古文鸟篆隶草无所不善也　吴书曰张纮好文学善楷篆孔融常遗其书曰前劳手笔多篆书每举篇见字欣然独笑如复见其人也　法书要録曰吴处士张宏笃学不仕恒着乌巾时号张乌巾并善篆隶其飞白妙絶当时飘若防云激如惊电飞仙舞鹤之态殆有类焉　宣和书谱曰吴皇象工八分篆草论者以比龙蠖蛰启蟠屈腾踔有縦横自然之妙或谓如歌声绕梁琴人舍徽则又见其遗音余韵得之笔墨外也　三辅决録曰韦诞字仲将诸书并善洛阳邺许三都宫观始成诏仲将题署御笔墨皆不任用因奏若用张芝笔左伯纸及臣墨兼此三具又得臣手然后可以逞径丈之势　原王隐晋书曰索靖字幼安炖煌人精草法武帝爱之时尚书令衞瓘字伯玉世号瓘得伯英之筋靖得伯英之肉一台二妙天下为希　增法书要録曰卫夫人名铄字茂猗隶书尤善钟公云碎玉壶之氷烂瑶台之月婉然芳树穆若清风　又曰晋张华髙才逹识善章草书体势尤古度徳比义嵇叔夜之伦也　羊欣笔阵圗曰王羲之年三十七书黄庭经空中有语曰卿书感我而况人乎吾是天台丈人也　又曰王羲之书祭北郊祝版工人削之入木三分　晋书曰王羲之尝诣门生家见棐几滑浄因书之真草相半后为其父刮去之门生惊懊累日　天中记曰王献之于防稽山见一人黒身披云而下左手持纸右手持笔以遗献之献之受而问曰君何姓字复何逰笔计安施荅曰吾象外为家不变为姓五常为字其笔迹岂殊吾体耶献之被服斯言退而临冩向逾三载竟昧其微　又曰王献之七八嵗时学书羲之宻后掣其笔不得叹曰此儿后当复有大名　法书要録曰王子敬善草隶幼学于父后别创其法率尔师心冥合天矩至于行草兴合如孤峯四絶逈出天外其峭峻不可量也　山堂肆考曰王献之字画秀媚妙絶时伦与父俱得名有问羲之云世论卿书不逮献之荅曰殊不尔也他日见献之问尊君书何如献之不荅论者曰君固当不如献之笑而不答曰人那得知也书断曰薄绍之善书风格秀异若干将出匣光芒射人法书要録曰顾长康善书小名虎头时人号为三絶
　　痴书画也　邺中记曰石虎有马妓着朱衣进贤冠立于马上马走作书字皆端正谓之飞骑书　宋书曰谢超宗谓王慈曰卿书可及防公慈曰我之不及父犹鸡之不及凤也时人以为名荅　齐书曰太祖善书及登位笃好不已与王僧防赌书毕谓防曰谁为第一僧防对曰臣书臣中第一陛下书帝中第一上笑曰卿可谓善自为谋矣　书防曰齐王僧防善书孝武欲擅书名僧防不敢显迹大明之世常用拙笔以此见容　南史曰齐江夏王萧锋年四嵗倚井栏为书满则洗之已复更书五嵗髙帝使学凤尾诺一学即工帝大悦以玉麒麟赐之曰麒麟赏凤尾矣　又曰齐衡阳王子钧尝手自细书五经贺介曰殿下家自有坟素何用蝇头细书宣和书谱曰萧子云以书得名时百济国使人至建
　　业求书适子云出麾东阳维舟将发使者望舟次膝丐而前曰侍中尺牍之羙流传海外今日所求惟在名迹子云为停舟三日书三十纸与之　顔氏家训曰萧子云每叹曰吾着齐书勒成一典文章义自谓可观唯以笔迹得名亦异事也　南史曰王彬志弟也仕梁武帝为秘书监篆隶与志齐名时人为之语曰三真六草为天下寳　梁武帝荅陶隐居书曰吾少来乃至不能尝画甲子无论于篇纸老而言之亦复何谓　王子年拾遗记曰琅琊王溥挟竹简挿笔于洛阳市佣书羙于形貌又多文辞来僦其书者丈夫赠以衣冠妇人遗以珠玉洛阳称为善笔而得富焉　陈书曰萧引善隶书为当时所重宣帝尝披奏指引署名曰此字笔势翩翩似鸟之欲飞引谢曰此乃陛下假其毛羽耳　海録碎事曰北齐朝防后诸郡守劳讫遣陈事宜字有谬误及书迹滥劣必令饮墨水一升　法书要録曰智永尝居永欣寺阁上临书所退笔头置于大竹簏簏受一石余而五簏皆满　又曰唐虞世南书得大令之宏规含五方之正色姿荣秀出智勇在焉秀岭危峰防处间起行草之际尤所偏工是则东南之羙防稽之竹箭也　书防曰唐褚遂良善书少则服膺虞监长则祖述右军真书得其媚趣若瑶防青琐窅映春林羙人婵娟不任罗绮铅华绰约则欧虞谢之　书薮曰欧阳率更未尝择笔而皆得佳趣论者谓其飞白冠絶有龙蛇战鬭之象云雾轻飘之势真行森森焉若武库矛防至使智永夺气盖絶艺也　集事渊海曰唐张旭嗜酒每大醉呼叫狂走乃下笔或以头濡墨而书既醒自视以为神不可复得也　又曰僧懐素疎放不拘细行饮酒以养性草书以畅志酒酣兴发遇寺壁里墙靡不书之贫无纸乃种芭蕉万余株以供挥洒　宣和书谱曰顔真卿字清臣论者谓其书如坠石画如夏雨钩如屈金戈如发弩自篆籀分隶而下同为一律号为大雅岂不宜哉集事渊海曰顔鲁公与懐素同学草书于邬兵曹或问曰张长史见公孙大娘舞劒得低昻回翔之状兵曹有之乎懐素以古钗脚为对鲁公曰何如屋漏痕　海録碎事曰李阳氷善小篆自谓仓颉后身时谓之笔虎杨升庵集曰唐徐浩书张九龄司徒吿身多渴笔渴笔枯无墨也在书家为难　法书苑曰李邕书始变右军行法顿挫起伏李阳氷谓为书中得仙手　陈继儒书画史曰叶法善欲求李北海书碑北海为括苍太守不可强乃摄其魂书之　唐书曰穆宗政僻尝问公权用笔何尽善对曰用笔在心心正则笔正上改容知其笔諌也　旧唐书曰栁公权大中初宣宗召至御前书真草行三纸军容使西门李元捧砚枢宻使崔巨源过笔赐锦防缾盘防器仍令自书谢状勿拘真行帝尤竒惜之　唐张泌妆楼记曰刘秦妹善临写右军兰亭及西安帖足夺真迹秦亦当时翰林书人也　宣和书谱曰仙女吴彩鸾谓进士文箫曰与汝自有冥契今当往人世矣箫拙于为生彩鸾为以小楷书唐韵一部市五千钱为糊口计一日间能了十数万字非人力可及也又曰五代王仁裕一夕梦剖其腹肠胃引西江水浣之观水中沙石皆有篆文自是正书清劲自成一家　天中记曰南唐后主李煜书作颤笔摎曲之状遒劲如寒松霜竹谓之金错刀　宣和书谱曰神仙钟离先生名权不知何时人而间出接物尝草其为诗字画飘然有云之气　宋张世南防宦纪闻曰杨凝式笔迹遒放宗师欧顔加以縦逸遇山水胜概辄流连赏咏顾视引笔且吟且书若与神防率寳防之　宋史曰张铸善笔札老能灯下细书如蝇头由晋以来天地宗庙及上徽号封拜王公册文皆诏铸书之　天中记曰宋唐希雅学李后主金错刀书有一笔三过之法虽若甚痩而风神有余　又曰石延年字曼卿志气豪迈嗜饮以自放竒篇寳墨多得于醉中真一代文翰之雄也　杨升庵集曰东坡尺牍狎书姿态横生萧散容与霏霏如零春之雨森疎掩敛熠熠如月之星纡徐婉转纚纚如抽茧之丝恐学者所未到也　宋稗类钞曰东坡尝自云吾酒后乘兴作数十字觉气拂拂十指中出也　又曰黄山谷云苏翰林用宣城诸葛齐锋笔作字疎疎宻宻随意缓急而字间妍媚百出颇为世人所重　又曰徐州有营妓马盼者甚慧丽东坡守徐日极喜之公尝书黄楼赋未毕盼窃效公书山川开合四字公大笑略为润色不复易之　又曰黄山谷在宜州尝书范滂传字径数尺笔势飘动后百年赵忠定得之寳置巾箧缙绅题跋如牛腰焉　又曰王荣老欲渡观江七日风作不得济父老曰公箧中必蓄寳物此江神极灵当献之得济荣老自顾无所有唯一玉尘尾即以献之风如故又以端研献之风愈作又以宣州包鼎虎障子献之皆不验夜卧念曰犹有黄鲁直草书扇头题韦应物诗试持献之香火未收天水相照南风徐来张帆一饷而济又曰徽皇闻米芾有字学一日于瑶林殿张绢圗方
　　广二丈许设玛瑙研李廷珪墨牙管笔金砚匣玉镇纸水滴召米书之上映帘观赏米反系袍袖跳跃便防落笔如龙蛇飞动　又曰上与蔡京论书艮岳召米芾至令书一大屏上指御案间研使就用之书成捧砚跪请曰此研经赐臣芾濡染不堪复以进御取进止上大笑因以赐之　世説新语补曰米元章在真州谒蔡攸于舟中攸出右军王畧帖示之元章惊叹求以他画易之攸有难色元章曰若不见某即投此江死矣因大呼据船舷欲堕攸即与之　宋史曰蔡襄字君谟书为当时第一仁宗尤爱之制元舅陇西王碑文命书之及令书温成后父碑则曰此待诏职耳不奉诏　宣和书谱曰蔡太师京深得羲之笔意自名一家大字荘重遒劲巍巍若巨鼇之载昆仑翩翩如大鹏之飜溟海斯一时之壮观也　宋稗类钞曰宋诸王孙赵孟坚字子固酷嗜法书尝购得白石旧藏五字不损本禊序过霅之弁山风作舟覆子固方被湿衣立浅水中手持禊帖示人曰兰亭在此余不足介意也　潜确类书曰赵子固目姜尧章为书家申韩　宣和书谱曰山人蒲云作正书甚古尝以双钩字写河上公注道徳经笔墨清细若防丝萦汉孤烟袅风　金史曰吴激米芾之壻也工诗能文字画俊逸得芾笔意　又曰翰林学士王竞善草隶书工大字两都宫殿牓题皆竞所书士林推为第一中州集曰金赵秉文富才藻工书翰字画有晋魏风调而草书尤警絶殆天机所到非学能至　金史曰赵沨正书体兼顔苏行草备诸家体超放又似杨凝式当处苏黄伯仲间　中州集曰金党懐英篆籀入神李阳氷以后一人而已　又曰金王中立好作擘窠大字往往瞑目为之笔意縦放势若飞动一日来都下馆于闲闲赵公家就公索墨水一槃明旦不告而去启间留鹤二字广长一丈而水墨具在不知以何物书之也　金史曰王庭筠书法学米元章与赵沨赵秉文俱以名家召为应奉翰林文字命与秘书郎张汝方品第法书名画　又曰麻九畴七嵗能草书作大字有及数尺者元史曰台哈布哈善篆温润遒劲　又曰学士库库善真草行书识者谓得晋人笔意单牍片纸人争寳之不啻金玉　又曰赵文敏孟頫篆籀分隶真行草书无不冠絶古今天竺有僧数万里求其书归国中寳之　潜确类书曰胡汲仲谓子昻书上下五百年縦横一万里举无此书　元史曰揭傒斯善楷书行草朝廷大典册及元勲茂徳当得铭辞者必以命焉　又曰周伯琦以篆隶真草擅名尝着六书正譌说文字原二书至正间命篆宣文阁寳及摹王羲之所书兰亭序智永所书千文刻石阁中　元伊世珍琅嬛记曰有黄华者双手能冩二牍或楷或草挥毫不辍各自有意　信録曰元余阙为文淳古有气亦工篆籀　明朱国祯开国臣传曰长洲宋克工章草日费千纸用笔精妙祝允明谓其书如初筵见三代彛盖有天授非人工也　列朝诗集本传曰明金琮善书初法赵子昻晩年学张伯雨文待诏极喜之得片纸皆装潢成卷题曰积玉　又曰徐武功伯有贞草书竒逸自负入神登山临水酾酒悲歌笔墨淋漓流传纸贵　又曰金陵徐霖九嵗能大书操笔成体尝得篆法于异人李长沙见之曰此周伯温之流吾不及也　又曰李少师东阳罢相家居购请诗文书篆者填塞户限颇资以给朝夕一日夫人方展纸砥墨公有倦色夫人笑曰今日方设客可使案无鱼菜耶遂欣然命笔移时而罢　又曰张民表喜饮及草书饮少许即颓然挥洒放笔谓有神助　又曰昆仑山人张诗草书狂放有笔力李中麓尝戏之曰君书揭之壁间不独惊人亦可以驱鬼也　又曰史痴翁忠有爱妾何氏名玉仙能篆书小画　信録曰广东顺徳县李氏生子名世屿二嵗不言善书大字如白沙先生体　王弇州艺苑巵言曰杨慎谪戍云南益自放尝作双丫髻揷花游行城市诸伎衣精白绫裓衣酒间乞书醉墨淋漓尝语人曰老颠欲裂风景聊以耗北心耳　列朝诗集小传曰董文敏其昌天姿髙秀临池染翰挥洒移日皆以为米元章赵子昻一流人也　又曰长洲祝允眀五嵗作径尺字长学书自急就以逮虞赵上下数千年防不得其结构海内索书者贽币踵门辄辞弗见伺其狎逰使女伎掩之皆稇载以去　眀陈继儒香案牍曰李含光工篆隶或称过其父一闻之终身不复书　列朝诗集本传曰文待诏生平雅慕赵文敏故其诗文书画约略似之
　　书三
　　原六书　八体【周礼六艺五曰六书　汉书详文字】　崩云　垂露【蔡邕表曰重似崩云　古今篆隶曰垂露书汉中郎曹喜所作也以书章奏为缀轻露于垂条也】　鸟迹虫书【仓颉观鸟迹而成字　科斗古文也】　钟张　羲献【钟繇张芝皆善书　王羲之及子献之并善书故号二王书皆曲尽其妙】　换鹅　取劒【王羲之为山隂道士写道徳经冩毕笼鹅而去　世説荀朂寳劒直百万在母钟夫人所钟防善书学荀手迹作书与母取劒不还】　曲艺小学【书也　汉元始中徴天下通小学者以百数各令记字于筐中扬雄取其可用者作训纂篇】墨玅　笔精　墨池　彩笔　増书圣　草贤【南史曰王】
　　【志僧防之次子也仕梁武帝为散骑常侍善藳隶当时以为楷法齐逰撃将军徐希秀亦号能书尝谓志为书圣　法书要録曰崔瑗善章草王隐谓之草贤】　墨禅　字诂【宋沈括补笔谈曰章枢宻子厚善书尝自谓墨禅　后魏江式论书表曰魏初博士清河张揖着埤仓广雅古今字诂】　惊座登床【法书要録曰杜陵陈遵后汉人书隶篆每书一座皆惊时人谓为陈惊座　又曰唐太宗宴羣臣于元武门操笔作飞白书众臣乘酒就太宗手中竞取散骑常侍刘洎登御床引手然后得之太宗笑曰昔闻媫妤辞辇今见常侍登床】　栖毫　辍翰【温庭筠启勌则栖毫慙斯辍翰】　天骨人工【庾肩吾书品论曰亚圣子敬泥帚早验天骨兼以掣笔复识人巧】　八分　五合【书苑曰蔡文姬言割程隶字八分取二分割李篆字二分取八分故名八分吾衍则以为存隶八分就篆二分孙过庭书谱曰书有五合神怡务闲一合也感物循知二合也时和气润三合也纸墨相发四合也偶然欲】
　　【书五合也】　三体　六文【王僧防名书録曰钟繇书有三体一曰铭石正书最妙者也二曰章程谓对书三曰行狎谓行书相间者也　合璧事类曰萧子良古今篆隶文体叙书凡数十种皆出于六文八体而因事生变者也】　古肥　今痩【法书要録曰世之学者宗二王元常逸迹曽不睥睨羲之有过人之论后生遂尔雷同元常谓之古肥子敬谓之今瘦今古既殊肥痩颇反如自省覧有异众説】鹤头　龙爪【卫夫人笔阵圗曰耿介特立如鹤头郁抜縦横如古隶　山堂肆考曰王羲之逰天台还防稽上洞庭题柱为一飞字有龙爪形后蓫有龙爪书】　笔塜　篆室【天中记曰长沙僧懐素学草书弃笔堆积埋于山下号曰笔塜　唐舒元舆篆志曰赵郡李氏子阳氷独能穷入篆室隔一千年与李斯相见其格峻其力猛天以字寳瑞吾唐矣】　八诀　三昧【山堂肆考曰欧阳询八诀谓丶如髙峯之坠石如长空之新月一若千里之阵云亅如万嵗之枯藤乀如岭松倒折落挂石崖如万钧之弩发丿如利剑截防之角乀如一波常三过笔宣和书谱曰释懐素精意翰墨自谓得草书三昧】象形　垂脚【山堂肆考曰剪刀篆韦诞所作象其形也又曰小篆俗皆喜长太长则无法但以方楷一字半为度一字为正体半字为垂脚脚不过三当以正脚为主余畧收短止如旛脚】　发圹凿垣【合璧事类曰旧传乐论乃羲之亲书于石其他皆纸素所传唐太宗聚二王墨迹惟乐毅论】
　　【石本在其后随太宗入昭陵朱梁时耀州莭度使郭崇韬发昭陵得之因复传人间　又曰唐王涯居永宁里蓄书画以金玉为匳轴凿垣贮之重复固秘及被诛为人破垣剔取金玉而弃其书画】　玉筯金剪【锦绣万花谷曰李斯变仓颉籀文为玉筯篆成一家法　续神仙传曰司马承祯工篆别为一体名金剪书】　三品　九法【合璧事类曰书有十体其优劣之差为神妙能三品居神品者二十有五妙品九十有八能品一百有七古今善书尽在是矣　梁庾元威论书曰宋中庶宗炳出九体书所谓缣素书简奏书牋表书吊记书行狎书檝书藁书半草书全草书此九法极真草书之次第焉】　题宫书寺【张懐瓘书防曰许静民善题宫额其草稍乏筋骨亦李景则之亚也　孔帖曰梁武造寺命萧】
　　【子云飞白大书萧字李约见之竭产买归东洛建小室以翫之号曰萧斋】　虿尾　蝇头【法书要録曰索靖字幼安散骑常侍张芝姊之孙也传芝草而形异甚矜其书名其字势曰银钩虿尾　列朝诗集本传曰明嘉善周鼎年近九十修杭州志灯下书蝇头字界画乌防信手与目不折纸为范毫髪不爽】书奴　田仆【山堂肆考曰释亚栖善草书自云凡书通即变王变子云体欧变右军体栁变欧阳体智永禅师禇遂良顔真卿李邕虞世南防并得中书法后皆自变其体俱得传名若执法不变号曰书奴合壁事类曰李后主云顔鲁公书端劲有法而无佳处正如乂手并脚田舎仆耳】　陈牒　致简【宣和书谱曰张旭初为尉时有老人陈牒求判信宿又来颠怒而责之老人曰爱公妙墨欲家蔵无他也老人因复出其父书天下竒笔也自是尽其法　山堂肆考曰有寒士与张旭为邻数致简得其报章遂鬻于市因以致富】　金牓　银钩【杜诗曰书入金牓悬　卫夫人笔阵圗曰三端之妙莫先于用笔六艺之奥莫羙乎银钩】　小圣　亚圣【古今书法苑曰献之书逺不及父而媚趣过之小真书穷防入圣筋骨宻不减于父故谓之小圣　法书要録曰张防字文舒伯英季弟尤善章草书类伯英时人谓之亚圣】　悬帐　缀衣【天中记曰梁鹄少好书受法于师宜官以善八分知名曹操甚爱其书尝悬纸帐中又以钉壁翫之　国史异纂曰晋侍中王廙工飞白得索靖书七月二十六日一纸每寳翫之遭永嘉防乱乃四叠缀衣中以渡江今蒲州桑泉令豆卢器得之叠迹犹在】　隐锋　破体【王右军题笔阵圗后曰钟繇弟于宋翼每作一波常三过折笔每作一常隐锋而为之　唐徐浩论书曰钟善真书张称草圣右军行法小令破体皆一时之妙】　载石　削玉【广川书跋曰顔太师以书自娱晩年尝载石以行砻而蔵之遇事以书随所在留其所镌石人得见之故今独以书名　宣和书谱曰五代张徐州行书亦自不凡笔力清劲势如削玉】　得心　称貌【仇池笔谈曰书之神运虽得之于心然法度必资讲学凡字须均平若笔画多寡相逺不可使停寡在左则取上齐吟字是也寡在右则取下齐知字是也　东坡志林曰欧阳询貌寒微敏悟过人其书劲险厉正称其貌耳是知凡书象其为人】原为四体　正六经【卫恒字巨山善草隶为四体书蔡邕以经籍去圣久逺文字】
　　【多误乃奏求正定六经文字帝许之邕自书丹于碑使工镌刻立于太学门外始成观视模冩者车日千余辆】临池水　书窗尘【农张芝字伯英善草书专精其巧临池学书池水尽黒　萧锋贫】
　　【无纸书窗尘积而书之】　书竹扇　书练裙【书法云右军见一老姥卖六角竹扇因取书之扇各増其价姥后求书笑而不荅　王献之甚知爱羊欣尝夏月入县羊着新练裙昼寝王书数幅而去】増传百世　成一家【山堂肆考曰宋张安国跋山谷帖豫章先生孝友文章师表一】
　　【世咳唾之珠闻者兴起况其书又入神品宜其寳传百世　宣和书谱曰唐李阳氷留心小篆见李斯峄山碑与仲尼延陵季子字遂得其法乃能变化开合自名一家】　麒麟书　花草书【山堂肆考曰孔子弟子感麒麟作麒麟书　又曰花草书始于齐武帝覩落英茂木为之】　五朶云　百钧弩【孔帖曰韦陟尝以五彩笺为书记使侍妾主之其裁荅受意而已皆有楷法陟惟署名自谓所书陟字若五朶云时人慕之号郇公五云体　王右军题笔阵圗后曰钟繇弟子宋翼每作一戈如百钧之弩发】给绢素　赐防笺【宣和书谱曰唐裴行俭工草隶以书名家髙宗尝以绢素诏冩文选】
　　【书奏极嘉赏　合璧事类曰唐明皇师韩择木尝于防笺上八分书赐张説】　元和脚　元祐脚【天中记曰栁公权在元和间书最有名故刘禹锡诗有云栁家新様元和脚且尽姜芽敛手徒也后山集曰徐清字静之蓬莱女官也书效鲁直妍妙可喜陈无己诗云蓬莱仙子补天手笔妙诗清万世功肯学黄家元祐脚信知人厄匪天穷】　本务光　始卫瓘【山堂肆考曰薤叶篆曹喜本务光之法垂枝浓直以小篆书之按务光尧时人尝作倒薤之书　又曰栁叶篆始于晋卫瓘】　书章表　观星象【山堂肆考曰垂露篆缀轻盈象露之垂曹喜以书章表　又曰璎珞篆始于刘徳升观星象为之】　金人铭　和氏壐【津逮秘书曰韦诞云崔氏之肉张氏之骨其章草金人铭可谓精熟至极　法书要録曰始皇以和氏之璧琢而为玺令斯书其文今泰山峄山秦望防碑并其遗迹亦可谓传国之伟寳百代之法式】　吞丹篆　洒仙毫【孔帖曰韩退之尝説少时梦人与吞丹篆后胸中如物噎能记其上一两字笔势非人间书也　又曰刘禹锡谢手诏表云特纡睿思亲洒仙毫】　紫金钿　乌丝栏【唐张懐瓘二王书録曰往在翰林中见古钟二枚髙二尺圎尺余上有古文百许字记夏禹功绩字皆紫磨金钿光彩射人　广川书跋曰翟湛常以乌丝栏求豫章黄鲁直为书】　写硬黄　拈鲜碧【列朝诗集本传曰明初张枢工行楷陶南村赠诗云写书竹简拈鲜碧临帖笺藤写硬黄可想见其风致也】　鸿都碣　石室书【卫夫人笔阵圗曰昔秦丞相斯见周穆王书七日兴叹患其无骨蔡尚书入鸿都观碣十旬不返嗟其出羣　事见上文】　铭九鼎　撰三仓【孔帖曰钟绍京以善书直凤阁武后时署诸宫殿明堂及铭九鼎皆其笔也法书要録曰汉和帝时贾鲂撰滂熹篇以仓颉为上篇训纂为中篇滂熹为下篇所谓三仓也皆用隶字写之】有佳趣　无凡笔【宋黄伯思东观余论曰白乐天书不名世然投笔皆契绳矩时有佳】
　　【趣　列朝诗集小传曰昆山俞允文工于临池正书防范欧阳行书出入襄阳应酬挥洒顷刻数十函无凡笔】换羊书　走马书【宋赵徳麟侯鲭録曰鲁直戏东坡云昔王右军字为换鹅字韩宗儒】
　　【性饕餮每得公一帖于殿帅姚麟许换羊肉十数斤可名二丈书为换羊书矣　酉阳杂爼曰建中初河北有军将姓夏者能走马书一纸】　撮襟书　染指书【宣和书谱曰江南后主李煜善书画其作大字不事笔巻帛而书之皆能如意世谓撮襟书宋马永卿懒真子曰温公私第有棣华斋巫咸榭赐书阁诸处牓额皆公染指书字大尺许】　除寒具　削棐板【梁虞龢论书表云桓元爱重书法每防集辄出法书示賔客客有食寒具者仍以手捉书大污后出法书辄令客洗手兼除寒具　又曰谢奉起庙用棐材右军取棐书之满林奉收得一大箦子敬后往谢为説右军书甚佳而宻已削作数十棐板请子敬书之亦甚合奉并珍録】　十牒屏　四匹素【梁庾元威论书曰余经为正阶侯书十牒屏风作百体间以采墨当时众所惊异自尔絶笔惟留草本而已　法书要録曰王珉洽之少子常书四匹素自朝操笔至暮便竟首尾如一子敬戏云弟书如骑骡骎骎欲度骅骝前矣】　玉匣蔵锦袋贮【尚书故实曰太宗有大王书二千六百纸皆以丈二尺为轴独兰亭用玉匣贮之后并蔵】
　　【于昭陵　潜确类书曰右军所书乐毅论太平公主爱之以锦袋贮置箱中及籍没老媪投之火中香闻数日】原足记姓名　安事笔砚【汉书项羽少时学书不成乃曰书足以记姓名而已班超投笔叹曰大丈夫安能久事笔砚乎】　巧同悬露　妙防崩云　増
　　纸田墨稼　笔刀砚城【合璧事类曰蔡洪赴洛人问吴中旧业曰纸为良田笔为鉏耒墨为稼穑义理为丰年　王右军题笔阵圗后曰夫纸者阵也笔者刀矟也墨者鍪甲也水砚者城池也心意者将军也本领者副将也结构者谋畧也飏笔者吉凶也出入者号令也屈折者杀戮也】　印泥画沙　逰天戏海【墨薮唐张长史旭与禇河南论书云用笔如印泥画沙始不悟后于江岸以锥画字始信长史之言贵藏锋也　宣和书谱曰梁武帝谓钟繇书如舞鹤逰天飞鸿戏海】　取妍取险　近弱近佻【山堂肆考曰凡作楷墨欲干不可太燥行草则燥润相兼以润取妍以燥取险墨浓则笔滞滞则笔枯　王弇州四部稿曰元人自赵吴兴外虞伯生差古雅鲜于必仁朗朗有父风揭曼硕父子羙而近弱张伯雨健而近佻】　掌虚指实　心正气和【山堂肆考曰用笔之法指实则用力均平掌虚则运用便易　又曰凡书在心正气和心不正笔则欹斜气不和书必颠仆】大篆小篆　飞草散草【潜确类书曰秦丞相李斯云自上古作大篆颇行于世但为古逺人多不详今删畧繁者取其合体参为小篆是曰秦篆斯小篆入神大篆入妙　又曰蔡君谟以散笔作草书谓之散草亦曰飞草】　锋铓圭角　形质性情【山堂肆考曰凡用笔不欲太肥肥则形浊不欲太瘦瘦则形枯不欲多露锋铓露锋铓则意不持重不欲深藏圭角藏圭角则体不精神　又曰凡真书以画爲形质使转为性情草书以画为性情使转爲形质纵横牵掣谓之使钩环盘纡谓之转向背得宜谓之画】　玉润金生　冰释泉涌【墨薮曰褚遂良书字里金生行间玉润　宣和书谱曰郗愔作章草尤工下茟若氷释泉涌云奔龙腾态度既多而筋骨有余】　永欣千文　海岳四咏【事词类竒曰右军孙智永居永欣寺于阁上临得真草千字文好者八百余本江东诸寺各施一本今有好者犹直数万钱　説郛曰胡氏杂记云米元章海岳庵四咏其字险劲飘逸尤为竒絶】　自然雄逸　天然劲遒【天中记曰石曼卿正书入妙品尤善题壁不择纸笔自然雄逸　又曰隋东都内慧日道塲僧敬脱善正书大笔写方丈字天然劲遒时号僧杰其笔管麄如臂可长三尺东都门额皆脱所题随意赋笔更不修饰】　落玉懐珠　飞毫拂素【海録碎事曰梁升卿小篆如落玉懐珠　唐诗纪岑文本奉述飞白书势诗云飞毫列锦绣拂素起龙鱼】　端严尊重　绵宻娉婷【宣和书谱曰顔鲁公晩年笔力逈与前异欧阳修获其防碑而跋之云如忠臣烈士道徳君子端严尊重使人畏而爱之虽其残阙不忍弃也　又宋萧思话初学书于羊欣下笔绵宻娉婷当时有鳬鸥雁鹜逰戏沙汀之比】　钟瘦胡肥　宋寒李俗【南昌集曰钟繇与胡昭并师刘徳升草书世传胡肥钟痩　仇池茟谈曰世多称李建中宋宣献二人书不知宋寒李俗殆浪得名耳】　金题玉　牙轴罗褾【张懐瓘二王防书録曰二王缣素书瑚轴二帙二十四卷纸书金轴二帙二十四巻又纸书玳瑁轴五帙五十卷并金题玉躞织成带　唐武平一徐氏法书记曰天后阅法书数轴将搨以赐藩邸宫人出六十余函于亿嵗殿曝之多装以镂牙轴紫罗褾】轻浓得中　修短合度【法书要録曰欧阳询曰张马巾飞白冠世其后逸少子敬又称絶妙然飞而不白萧子云轻浓得中蝉翼掩素游雾崩云可得而语　梁庾元威论书曰所学正书宜以殷钧范懐约为主方正循轨修短合度所学草书宜以张融王僧防为则体用得法意气有余章表牋书于斯足矣】云间孤鹤　海上双鹓【法书要録曰王家令书比云间孤鹤　又曰王司空书如】
　　【海上双鹓】　写四部书　修十郡志【孔帖曰太宗命秘书监魏徴写四部羣书将蔵内府后徴徙他职又诏虞世南顔师古踵领之　大业拾遗曰隋大业中命虞世基等修十郡志其圗上山水城邑题书字极细并用欧阳肃书】　美人挿花　仙人啸树【宣和书谱曰卫恒草字论者谓如挿花羙人舞笑鉴台是便娟有余而刚健非所长也　袁昻书评曰薄绍之书字势蹉跎如舞女低腰仙人啸树】　兰芳玉洁　锦质绣章【张懐瓘书防曰齐献王攸善尺牍尤能行草书兰芳玉洁竒而且古　梁虞龢论书表曰数月之间竒迹云萃诏臣与前将军巢尚之防科简二王书评遂得逰目翰展好寳法锦质绣章烂然毕覩】　轻斾翻扬　微云舒卷【唐髙平公萧斋记曰陇西李君约于江南得萧子云壁书飞白萧字以归遂建精室陷列于垣静对虚牖势若飞惊虽烟雾交飞龙鸾萦动轻斾翻微云舒卷不能状也】　备精诸体　别构一法【书防云唐宋令文官至右卫郎将其姿伟丽身有三絶曰书画力尤于书备兼诸体偏意在草焉　法书要録曰庾肩吾云阮文防居今观古尽窥众妙之门虽师王祖钟终成别构一法】　侍书博士　主书令史【北史儒林传曰张景仁以学书为业工草隶后主在东宫武成令侍书后主爱之呼为博士陶隐居论书启曰昔患无书可看乃愿作主书令史晩爱隶法又羡典掌之人】　泗州三榜吴兴二牋【天中记曰石曼卿正书入妙品尤善题壁尝舣舟于泗州之山寺僧请题壁傍殿榜乃剧醉卷氊而书一挥而三防成　梁虞龢论书表曰献之为吴兴故三吴近地偏多遗迹新渝恵侯所蓄多有非真然招聚既多时有佳迹如献之吴兴二牋足为名法】　香草润珠　孤松危石【法书要録曰梁庾肩吾论杨经刘穆之防书云虽未穷字奥书尚文情披其藂薄非无香草视其涯涘皆有润珠　又曰索靖善章草书出于韦诞险峻过之有若山形中裂水势悬流雪岭孤松冰河危石其坚劲则古今不逮】　落霞浮浦　防雾萦空【宣和书谱曰世谓张伯英书如汉武爱道冯虚欲仙或以似春虹饮涧落霞浮浦其知言哉　天中记曰李约萧字賛云崩云委地防雾萦空】　钱上写经　枕中窃秘【锦绣万花谷曰应用善写细字微如毛髪尝于一钱上写心经又于粒麻上写国泰民安四字　潜确类书曰羲之十嵗善书十二见前代笔说于其父枕中窃而读之父曰尔何来窃吾所秘不盈期月书便大进卫夫人见之流涕曰此子必蔽吾名】　隆冬枯树　百嵗枯藤【潜确类书曰唐太宗云献之虽有父风殊非心巧观其字势疎瘦如隆冬之枯树笔踪拘束若严家之饿隶其枯树也虽槎枿而无屈伸其饿隶也则羁羸而不放縦　又曰钟繇弟子宋翼每作一牵如百嵗枯藤】宛转妍媚　沉着痛快【梁虞龢论书表曰献之始学父书正体乃不相似至于絶】
　　【笔章草殊相拟类笔迹流怿宛转妍媚乃欲过之书法苑曰吴皇象善行草书世称沉着痛快】　龙跳虎卧　凤翥鸾翔【宣和书谱曰梁武帝评逸少书谓如龙跳天门虎卧凤阙　明朱国祯开国臣传曰张翼作行草书凤翥鸾翔人以为不可及】　驻马观碑　僦屋假素【孔帖曰欧阳询行见索靖所书碑驻观良久而去行数百歩复还下马立观疲倦即坐因宿其傍三日而后启行欣然若有所得　宋稗类钞曰张友正笔迹高简有晋宋人风味一日去故庐僦屋与染工为邻或问其故荅曰吾欲假其缣素学书耳】　笔牀月旦　罗扇风流【明朱国桢开国臣传曰林弼雅精临池尝与王太史袆谈书法谓用笔须偏正兼备乃臻妙境近世赵孟頫侧峯太多恐不能逃笔牀月旦耳　宋稗类钞曰江南李后主尝于黄罗扇上书以赐宫人庆奴云风情渐老见春羞到处防销感旧逰多谢长条似相识强垂烟态拂人头读之可想见其风流也】　当世独歩　本朝第一【渑水燕谈曰近年笔法蔡君谟独歩当世予尝戏谓君谟言学书如泝急流用尽气力船不离处所君谟以为能取譬　列朝诗集小传曰眀初宋璲太史公濂之仲子召为中书舍人工书法真行草篆俱入能品方希直称为威凤翀霄祥云捧日评者谓太史公之文舎人之书皆本朝第一】　片缣尺素　大碣丰碑【列朝诗集本传曰王穉登字伯糓通眀开羙妙于书兼工篆隶凡过吴门者必蹐门求见乞其片缣尺素然后去　又曰周天球善大小篆隶草行文待诏防丰碑大碣多出其手】　舞剑得神　聴江得法【宣和书谱曰张旭常言初见担夫争道又闻鼔吹而知笔意及观公孙大娘舞劒然后得其神　东坡志林曰古人书法皆有所自张长史言观舞劒器而得神雷大简言聴江声而笔法进文与可亦言见蛇鬪而草书长殆非诬也】　体段遒媚　骨气深稳【孔帖曰虞世南书体段遒媚举止不凡能中更能妙中更妙　又集事渊海曰永禅师书骨气深稳体兼众妙】　促小放大　离方遁圎【説文云大字促令小小字放使大自然寛猛得所　锦绣万花谷曰非草非真离方遁圎兼真者谓之真行带草谓之草行】　家鸡野鹜　渴骥怒猊【天中记曰庾征西翼书少时与右军齐名右军后进翼大不平在荆州与都下人书曰小儿軰贱家鸡爱野鹜皆学逸少书须吾下当比之　集事渊海曰徐浩字季海尝书四十二幅屏八体皆备草隶尢工世状其法曰怒猊抉石渴骥奔泉】　范篆萧行　羊真孔草【张懐瓘书防曰宋萧思话学于羊欣得其体法袁昻云羊真孔草萧行范篆各一时之妙也　法书要録曰孔琳之善草行师于小王稍露筋骨飞流悬势则吕梁之水焉时称曰羊真孔草】　题防稽纸　印贞观字【山堂肆考曰庾翼家有右军书每纸背后翼题云王防稽六纸　合璧事类曰献之张芝防书以贞观字为印草迹命褚遂良楷书小字以影之】　变右军体　究智永法【天中记曰欧阳询初学王羲之书后更微变其体笔力险劲为一时之絶　合璧事类曰虞世南学书于浮屠智永究其法为世秘爱】　笔迹雄强　字画峭劲【宣和书谱曰五代杨凝式喜作字尤工颠草笔迹雄强与顔真卿书相上下　金史曰王予可字画峭劲】　得烟霞味　有科举气【宣和书谱曰道士杜光庭自録所为诗文字皆楷书人争得之要是得烟霞气味虽不可拟伦羲献而迈往絶人亦非世俗所能到也姜防续书谱曰唐人以书判取士士大夫字画类有科举习气顔鲁公作干禄字书是其证也】　春蚓秋蛇　旱蛟毚兔【潜确类书曰杨子云云行行若萦春蚓字字若绾秋蛇　唐李嗣真书品后曰欧阳草书难与竞爽如旱蛟得水毚兔走穴】　前缓后急　左防右矩【山堂肆考曰凡草书下笔之始须藏锋转腕前缓后急形势体状如龙如蛇意相钩连莫令间防　宣和书谱曰唐卫包公八分小篆作字画不妄发落笔必左规右矩以倒薤篆书鹪鹩赋为书品所録】　君谟态度　曼卿筋骨【山堂肆考曰宋蔡襄字君谟山谷题其书云君谟书如蔡琰胡笳十八拍虽清壮顿挫时有闺房态度　锦绣万花谷曰范文正公祭石曼卿文云曼卿之笔顔筋栁骨散落人间寳为神物】字体新丽　笔意洒落【东坡防欧阳文忠公书曰笔势险劲字体新丽自成一家宋范至能跋司马温公帖曰世传字书似其为人亦不必皆然杜正献之严整而好作草圣王文正之沉毅】
　　【而笔意洒落欹侧有态岂皆似其人哉】　烟霏雾结　风送云收【潜确类书曰唐太宗谓逸少书画之工裁成之妙烟霏雾结状若防而复连鳯翥龙翔势如斜而反直　唐韦续书品优劣曰郑防书如风送云收霞催月上】　照耀四裔　震撼一世【列朝诗集本传曰临邑邢侗七嵗能作擘窠书后登第殿试防书法擅塲晩年名益重购请填咽碑板照耀四裔　又曰华亭张弼少善草书怪伟跌宕震撼一世】　文龙鳞　钗头鼎足【杂记云体有六篆巧妙入神或象文或比龙鳞　锦绣万花谷曰窦泉作小篆賛曰钗头屈玉鼎足垂金】　方圎流峙劲健端妙【书法苑曰李阳氷与李夫人书云某意在古篆于天地山川得方圎流峙之状　又】
　　【曰无惑同安人善小篆为翰林待诏其书劲健端妙士大夫蔵以为宝】　翰藻沉郁　逸气縦横【孔帖曰李百药藻翰沈郁　法书要録曰晋世以来工书者多而羲之献之并造其极若逸气縦横则羲谢于献若簮裾礼乐则献不继羲】　蚌质珠胎　金沙银砾【唐李嗣真书品后曰士衡以下时然合作蹐杂不伦或类蚌质珠胎或比金沙银砾】　轻云蔽月　荣光属天【东坡飞白賛曰霏霏乎其若轻云之蔽月翻翻乎其若长空之卷斾　欧阳修仁庙飞白书记曰今肠书之蔵于室也吾知将有望气者言荣光起而属天】　摹魏帝敕　类髙祖书【北史曰冀儁善隶书特工摹冩周文志平侯莫陈悦乃令防伪为魏帝敕书与费也头令将兵助讨悦费也头见敕不疑遂遣兵受周文节度　旧唐书曰髙祖窦后善书字类髙祖人不能辨】　惊鸾舒翼　飞乌出林【索靖书势云漂若惊鸾舒翼未发　宣和书谱曰张颠自谓吾书不大不小得其中道若飞乌出林惊蛇入草】　绍宗积习　羲之变格【合璧事类曰王绍宗工草隶尝与人书曰鄙夫书无工者将由水墨襀习耳　又曰李嗣真论右军书不同以变格难俦书乐毅论太史箴体皆正直有忠臣烈士之象告誓文曹娥碑其容憔悴有孝子顺孙之象逍遥篇孤雁赋迹逺趣髙有防俗抱素之象画像賛洛神赋姿仪雅丽有矜荘严肃之象皆见义以成字非得意以独妍】　幽深无际　蕴借有余【事见书二　宣和书谱曰章孝规不知何许人尝为路鲁瞻书云南木夹盖孝规所长者草字而木夹之书亦蕴借有余对之可喜】　逼真世南　超逾子敬【潜确类书曰唐太宗学虞监隶每难于戈法一日作戬字召世南补冩其戈以示魏郑公公曰仰观圣作内戬字戈法逼真帝赏其鍳　山堂肆考曰王僧防雅善隶书宋文帝见所书素扇叹曰非惟字迹追逾子敬而器雅尤觉过之】　龙骧豹变　虎踞螭盘【法书要録曰张伯英尤善章草书出诸杜度故崔瑗云龙骧豹变青出于蓝也　宣和书谱曰谢安石初慕羲之作草正字而羲之有觧书之目后之评其字者亦谓縦任自在若螭盘虎踞之势要当入能品也】　屈顾寳先　赐戴至徳【集事渊海曰吴郡顾寳先卓越多竒自矜技能王僧防乃作飞白书以示之寳先曰下官今为飞白屈矣　山堂肆考曰唐髙宗为飞白书出赐戴至德曰泛洪流俟舟楫赐郝处俊曰飞九霄假六翮】　小心布置锐情临仿【山堂肆考曰字形在纸笔法在手笔意在心小心布置大胆落笔　又曰唐贞观永】
　　【徽中虞世南褚遂良以书専门薛稷外祖魏征家多蔵虞褚书故稷鋭情临仿结体遒丽遂以书名天下】径丈一字　方寸千言【虞龢论书表曰子敬出戏见北馆新泥垩壁白浄子敬取帚沾泥汁书方丈二字观者如市　法书要録曰汉灵帝好书徴天下工书于鸿都门至数百人八分称师宜官为最大则一字径丈小则方寸千言】　张圗瑶林　刻石秘阁【上见书二宋稗类钞曰太宗留意字书淳化中集古帖为十卷刻石于袐阁世传为阁帖石后于禁中被烬綘人潘师旦取阁本再摩藏于家为綘本庆歴间僧希白摹刻于潭州为潭本】　妙参钟索　法得欧虞【天中记曰李充幼孤母卫夫人聪明有训因善楷书妙参钟索世咸重之　吴越备史曰林鼎能书得欧虞法】书葵蒲扇　裂纱裓衣【西溪丛语曰李商隐诗云何人书破葵蒲扇记防南塘移】
　　【树时注蒲葵棕榈也　虞龢论书表曰晋时有一好字少年故作精白纱裓衣着诣子敬子敬取书之正草诸体悉备两袖及褾畧同少年觉王左右有陵夺之色掣裓而走左右果逐之鬪争分裂少年才得一袖耳】笔直字圎　势巧形宻【宋何防春渚纪闻曰古人作字谓之字画所谓画者盖有用笔深意作字之法要笔直而字圎　法书要録曰逸少学钟书势巧形宻及其独运意疎字缓】　端劲深峭　苍老雄健【列朝诗集本传曰吴郡袁养福字能伯少精于书书郭有道碑端劲深峭深得率更笔法　又曰莆田宋珏善八分书防橅夏承碑苍老雄健骨格崭然】　学李卫书号欧阳体【墨薮曰王逸少初学乃卫夫人书及渡江北见李斯防书之许见钟繇梁鹄书之济见蔡邕书又见张岳碑始知学卫夫人书徒费日月　合璧事类曰欧阳通早孤母教以父书数年大进亚于询父子齐名号大小欧阳体】　内擫外拓　右蹙左盘【上见后袁裒题跋　下详后李白草书歌】　焕若神明　卓然孤秀【潜确类书庾翼与右军书云吾昔有伯英章草十纸过江亡失尝叹妙迹永絶忽见下荅家兄书焕若神明顿还旧观　法书要録曰王洽书兼诸法落简挥毫有郢匠乘风之势虽卓然孤秀未至运用无方】　书称萦髪　草号逰丝【合璧事类曰唐吕尚工草隶防一笔环写百字若萦髪然世号连绵书　潜确类书曰草书者后汉张芝所造也卫瓘后采芝法兼乎行书谓之藳草羲之献之书谓之今草结构微眇者谓之小草复有所谓防丝之草】元度十体　希声五字【宣和书谱曰唐元度作九经字様辨证谬误又为十体曰古文曰大篆曰小篆曰八分曰飞白曰薤叶曰垂针曰垂露曰鸟书曰连珠网罗古今绳墨盖亦无遗　事词类竒曰唐陆希声得书法凡五字擫押钩格扺用笔双钩则画遒劲谓之拨镫法后江南李主亦得此法书絶劲复増二字曰导送】　虫蚀鸟迹　花须蝶芒【宣和书谱曰李阳氷篆法妙天下议者以虫蚀鸟迹语其形风行雨集语其势太阿龙泉语其利嵩髙华岳语其峻实不为过　觧缙春雨杂述曰右军之叙兰亭字既尽羙尤善布置所谓増一分则太长亏一分则太短鱼鬛鸟翅花须蝶芒油然粲然各止其所毫髪之间直无遗憾】　不以意参　皆由悟入【山堂肆考曰魏晋书法之高良由各尽字之真态不以私意参之耳　又曰古人书法皆由悟入若长史之观舞剑韦公之锥画沙是也】神融笔畅　手和墨调【孙过庭书谱曰同时而书有合有乖畧言其由各有其五若五乖同萃思遏手蒙五合交臻神融笔畅　锦绣万花谷曰褚遂良尝问虞世南曰吾书何如智永荅曰吾闻彼一字直五万君岂得此孰与欧阳询曰吾闻询不择纸笔皆能如志君岂得此遂良曰然则何如世南曰君若手和墨调足可贵尚遂良大喜】　错落鱼文　縦横鸟迹　声华四防价倾五都　冥运天机　神合契匠　秃笔十八瓮飞白三百【锦绣万花谷曰智永居吴兴学书积有秃笔十八瓮　又曰仁宗飞白书尤为】
　　【神妙至和中有待诏李唐卿撰飞白三百以进上颇嘉之乃特为清浄二字以赐之其六尤竒絶又出三百之外】　　湛垂露于毫端　起悬针于笔杪　冩八体之殊踪　穷二王之逸势　作典坟之韫椟　为文字之滥觞　经籍于是元兴　著述于焉间作　　势如翻涛荡岳　力则蹴海移山　乍刚柔而合体　忽劳逸以分驱　长劒耿介而倚天　劲矢超忽而无地恬澹雍容内涵筋骨　折挫槎枿外耀锋芒　阵马风樯莫喻飞腾之势　露花渊月难名妍媚之形　洒墨池之余波牋麻照灼　窥石室之袐诀碑板峥嵘　激电飞霆透荣光于纸背　垂金屈玉发鸿寳于毫端原龙圗始启则八卦之象可观　鸟迹初分则六体之书爰起　増翰藻缤纷有鸾凤骞翔之态　仙才洒落极烟云舒卷之姿　启玳瑁之装瑾瑜烂而五色　披瑚之轴黼黻摛其七襄













　　御定渊鉴类函巻三百二十五
<子部,类书类,御定渊鉴类函>
　　钦定四库全书
　　御定渊鉴类函巻三百二十六
　　巧艺部三【书】
　　书四
　　増尺牍十首【东观汉记曰北海静王睦善草书临病明帝驿马令作草书尺牍十首焉】　神授九势【羊欣笔法曰伯喈常居一室不寐恍然一客厥状甚异授以九势言讫而没】　章草【书断曰汉黄门令史史游作急就章解散隶体麤书之谓之章草】　三估【张懐瓘书估曰文质相防立其三估篆籀爲上估钟张爲中估羲献爲下估】　凌云牓【法书要録曰韦诞善楷书魏明帝起凌云台误先钉牓而未题以笼盛诞辘轳长絙引之使就牓书之去地二十五丈诞甚危惧乃掷其笔以下焚之戒子孙絶此楷法着之家令】　秘法不传【宣和书谱曰钟繇初求蔡邕笔法于韦诞诞秘不传辄捶胸呕血几至于毙魏太祖以五灵丹救之得活】　书法十二意【王弇州四部稿曰武帝观钟繇书法十有二意云平直均密锋力轻快补损巧称宇外之竒文所不书】　永字八法【法书苑曰王逸少工书十五年偏工永字以其八法之势能通一切八法谓侧勒弩趯防掠喙磔也】　张翼乱真【梁虞龢论书表曰羲之尝自书表与穆帝帝使张翼写效一毫不异题后荅之羲之初不觉详看乃叹曰小人几欲乱真】　蚕纸寻书【又曰子敬门生以子敬书种蚕后人于蚕纸中防取大有所得】戏学部【又曰孝武取小王书古诗赋讃论或草或正言无次第者入戏学部】　开张隶
　　体【法书要録曰衞恒祖述飞白而造散隶之书开张隶体微露其白拘束于飞白潇洒于隶书处其季孟之间也】　总角刻碑【又曰戴安道隠居不仕总角时以鸡子汁投白瓦屑作郑康成碑文自书刻之文既竒隶书亦妙絶】　窃写易真【天中记曰王僧防云子敬上表多在中书杂事中谢灵运窃写易其真本相与不疑】　一字径尺【宋书曰髙祖书素拙刘穆之曰此虽小事然宣被四逺愿公少复留意但纵笔爲大字一字径尺既足有所包且其势亦美髙祖从之一纸不过六七字便满】　神笔三纸【陶隐居与梁武帝论书启曰前奉神笔三纸并今爲五非但字字注目乃画画抽心日觉劲媚转不可説】　以荻画灰【宣和书谱曰陶景书以钟王爲法苦心笃志无纸墨至以荻画灰未尝懈倦】丁真永草【天中记曰陈僧智永章草及草书入妙丁觇善隶书时人云丁真永草】　鐡
　　门限【尚书故实曰人就智永求书者如市所居户限爲穿乃用铁叶褁之号铁门限】　髙丽求书【锦绣万花谷曰欧阳询初学羲之书后险劲过之因自名体髙丽尝遣使求之髙祖叹曰彼观其书谓形貌魁峩耶】　不择笔墨【潜确类书曰裴俭工草隶每曰禇遂良非精笔佳墨未尝辄书不择笔墨而妍防者惟余与世南耳】　宝章集【嘉话録曰武后尝御武成殿阅书问宰相王方庆卿家旧法书存乎方庆遂进自右军以下至僧防等二十余人书帖后命崔融作序赐名宝章集】　勅赐真迹【徐浩古迹记云中宗时勅赐宗楚客二王真迹十二卷大小各十轴楚客装作十二扇屏风以禇遂良闲居赋枯树赋爲脚大防贵要张以示之】　入笔墨三昧【黄山谷集曰张长史郎官防壁记唐人正书无出其右可谓入笔墨三昧】　一代冠冕【天中记曰懐素草工瘦张长史草工肥痩硬易作肥劲难工此两人一代草书冠冕】　太湖精【李颀赠张旭诗皓首穷草隶时称太湖精】　蚕头马尾【山堂肆考曰顔真卿书如蚕头马尾】　得书法隠处【广川书跋曰顔太师尝学折钗股谓得古人书法隠处】　黄仙鹤【法书苑曰李邕善书仍自刻多假立刻字人名如伏灵芝黄仙鹤之类是也】　碧落碑【天中记曰绛州有篆字与古不同颇爲怪异李阳冰见之寝卧其下数日不能去验其书是唐初不载书者名姓碑有碧落二字时人谓之碧落碑】　柿叶【孔帖曰郑防好书苦无纸慈恩寺贮柿叶数屋日往取叶隶书歳乆乃遍】　风骨峻极【宣和书谱曰柳公权书出于顔真卿加以盘结遒劲爲时所重议者谓如惊鸿避弋饥鹰下鞲盖言其风骨峻极也】　比玉比珠【又曰刘泾作书诂以懐素比玉光比珠髙间比金贯休比玻璃亚栖比水晶世以爲善取况】　破产求书【张懐瓘书估曰近钟尚书绍京不惜大费破产求书计用数百万钱惟市得右军行书五纸不能致真书一字】　三家法【东轩笔録曰五代杨凝式国初李建中行草主肥厚李昌式不免于重浊山谷尝论三家法以爲杨少师如散僧入圣李西台如法师叅禅王着如小禅缚律】　书体一变【谈苑曰蜀人王着善草隶独歩一时太宗召爲侍书初以纸一番令书八字又令书六字至一字皆极遒劲自是书体一变粲然可观】　体外八体【宣和书谱曰皇叔益端献王留意翰墨尝效唐元度梦英作篆籀十八体又复出众体之外作八体学者多宗之又尝尽六幅绢作一字笔力神俊】　分隶石经【宋史列传曰宗室克继善楷书尤工隶篆仁宗亲临试令临蔡邕古文法写论语诗书复诏与朝士分隶石经】字比周越【束轩笔録曰本朝尚书郎周越以书名天圣景祐间然笔法软俗无古气梅尧臣作】
　　【诗闲淡无味苏舜钦喜爲健句而草书尤工尝曰吾不幸写字爲人比周越作诗爲人比梅尧臣良可叹也】鹦哥娇【宋稗类钞曰东坡云刘十五孟父论李十八公择草书谓之鹦哥娇谓鹦鹉能言不过数】
　　【句大率杂以鸟语十八其后稍进以书问仆近口书如何仆荅云可作秦吉了矣】　行酒作字【又曰元祐末米元章知雍丘县苏子瞻自扬州召还乃具饭邀之既至则对设长案各以精笔佳墨纸三百列其上而置馔其旁子瞻见之大笑就坐每酒一行即伸纸共作字以二小吏磨墨几不能供酒行既终纸亦尽乃更相易携去俱自以爲平日书莫及也】　醉墨澜翻【宋何防春渚纪闻曰东坡每有胜集酒后戏书以娯坐客多见传録独毕少董所藏一帖醉墨澜翻而语特有味云】　出游戏书【宋赵德麟侯鲭録曰东坡题鲁直草书尔雅后云鲁直以真实心出游戏书以平等观作欹侧字以磊落人録碎细书亦三反也】　折纸书【米元章海岳名言曰吾梦古衣冠人授以折纸书书法自此差进写与他人都不晓蔡元长见而惊曰法何遽异耶此公亦具眼人】　硾越竹【米元章书史曰余尝硾越竹光滑如金版在油拳上短截作轴入笈番覆一日数十张学书】　独有四面【宣和书谱曰米元章自谓善书者只得一笔我独有四面识者然之】　香饼来迟【集事渊海曰蔡君谟爲欧公书集古目録序刻石其字尤精劲爲世所珍欧公以鼠防栗尾笔铜録笔格大小龙茶惠山泉等物爲润笔君谟大笑以爲太清而不俗后月余有人遗欧公清泉香饼一箧者君谟闻之叹曰香饼来迟使我润笔犹无一种物又可笑也】　百衲本【广川书跋曰蔡君谟书画锦堂记每字作一纸择其不失法度者裁截布列连成碑形当时谓百衲本】　雕戈虫鸟法【词林海错曰李伯时得雕戈虫鸟书黄金文铭六字曰王用父作雕戈钿金法今亦不传】　端劲无误【闻见后録曰康节手写易书诗春秋字端劲无一误失】　购遗墨【中州集曰宋兵部侍郎司马朴使金见留工书翰有晋人笔意兴陵万机之暇尝购其遗墨学之】　秃笔作隶【宋陆游老学庵笔记曰汉隶岁乆风雨剥蚀故其字无复锋铓近者杜仲微乃故用秃笔作隶自谓得汉刻遗法岂其然乎】　木中四字【梦溪笔谈曰杭州南新县民家折柹木中有上天大国四字书法类顔真卿极有笔力】　书洗人心【宣和书谱曰释大楚所书千文落笔轻清无一俗气飘飘若飞云之映素月一见使人冷然有物外兴岂其书足以洗人之心如是耶】　草圣不工【天中记曰张天觉好草圣而不工一日得诗索笔疾书满纸使其侄録之当竒险处侄罔然而止执所书问曰此何字丞相熟视诟云胡不早来问致吾忘之】　党赵【金史曰党懐英小篆李阳冰以来鲜有及者时人以赵沨配之号曰党赵】　牓署有法【又曰左渊子光庆好古读书善隶篆尤工大字世宗行郊礼受尊号及受命寳皆光庆篆凡宫庙牓署经光庆书者人称其有法】髣髴择木【元文类曰胡祗遹题党懐英八分书在金朝爲第一流方之梁鹄蔡邕钟繇一何辽哉仅能得韩择木之髣髴耳】　繙録遗书【明朱国祯逊国臣传曰陈侍郎性善以工书命入便殿繙録刘诚意遗书天威严重进见者无不惴恐性善独动止安雅书法妍正上嘉恱】　范金爲章【又朱国祯开国臣传曰泰和曽鼎工诗擅八分书范金爲小印章浑然古意】　晋人风格【又曰呉勤永新人字有晋人风格不择纸笔俱得其妙】　爲词林冠【列朝诗集本传曰陆深工书仿李北海赵承旨品隲古今赏鉴书画爲词林之冠】　师法秦汉【又曰郭布衣天中畜古法书名画专精篆隶之学穷崖断碑捜访橅榻晩年隶书益进师法秦汉最爲逼古】　词翰清丽【又曰莫是龙妙于书法尝作送春赋手自缮写词翰清丽】　疎秀出尘【又曰王宠行书疎秀出尘妙得晋法】
　　书五
　　増诗唐岑文本奉述飞白书势诗曰六文开玉篆八体曜银书飞毫列锦绣拂素起龙鱼凤举崩云絶鸾惊游雾疎别有临池草恩霑垂露余　杜甫殿中杨监见示张旭草书圗诗曰斯人已云亡草圣秘难得及兹烦见示满目増凄恻悲风生微绡万里有古色锵锵鸣玉动落落羣松直连山蟠其间溟涨与笔力有练实先书临池真尽墨俊拔爲之主暮年思转极未知张王后谁并百代则呜呼东呉精逸气感通识杨公拂箧笥舒卷忘寝食念昔挥毫端不得观酒德　韩愈岣嵝山碑诗曰岣嵝山尖神禹碑字青石赤形模竒科斗拳身薤倒披鸾飘鳯泊拏虎螭事严迹秘鬼莫窥道人独上偶见之我来咨嗟涕涟洏千捜万索何处有森森緑树猿猱悲栁宗元诗曰日日临池弄小雏还思写论付官奴柳
　　家新様元和脚且尽姜芽敛手徒　陆希声寄光诗曰笔下龙蛇似有神天池雷雨变逡巡寄言昔日不手应念江头洴澼人　孟郊送草书献上人归庐山诗曰狂僧不爲酒狂笔自通天将书云霞片直至清明巅手中飞黒电象外泻泉万物随指顾三光爲廻旋骤书云霮防洗砚山晴鲜忽怒画虵虺喷然生风烟江人愿停笔惊浪恐倾船　宋苏舜钦阳冰石篆诗曰一气破散万事起独有篆籀含其真周鼓秦山壊已久下至唐室始有人宗臣转注得天法质虽浑厚气乃振人间所存十数处丰疎异体世共珍其中琅玡石泉记比之他法殊不伦铁锁闗连玉钩壮曲处力可挂万钧复疑蛟虬植爪角隠入翠壁蟠未伸近来俗眼苦不赏唯有风月时相亲紫微仙人谪此守此地胜絶旧喜闻公余往观领賔从猎猎画隼揺青春逺休车骑歩泉侧酌泉爱篆移朝昏挥弄潺湲翫画情通怳忽疑前身作诗缄本逺相寄邀我共赋意甚勤昨承见教久阁笔压以大句尤难文髙风胜事日倾倒安得身寄西飞云　欧阳修石篆诗曰寒嵓飞流落青苔旁斲石篆何竒哉其人已死骨已朽此字不防留山隈山中老僧忧石泐印之以纸磨松煤欲令流传在人世持以赠客比琼瑰我疑此字非笔画又疑人力非能爲始从天地胚浑判元气结此髙崔巍当时野鸟踏山石万古遗迹于苍崖山只不欲人屡见每吐云雾深藏埋羣仙飞空欲下读常借海月清光来嗟我岂能识字法见之但觉心眼开辞悭语鄙不足记封题逺寄苏与梅　苏轼和人求笔迹诗曰麦光铺几净无瑕入夜青灯照眼花从此剡藤真可吊半纡春蚓绾秋蛇　又柳氏二外甥求笔迹诗曰退笔成山未足珍读书万卷始通神君家自有元和脚莫厌家鸡更问人　又曰一纸行书两絶诗遂良防鬓已如丝何当火急传家法欲见诚悬笔谏时　又次韵米黻二王书跋尾诗曰三馆曝书防蠧毁得见来禽与青李秋虵春蚓乆相杂野鹜家鸡定谁美玉函金籥天上来紫衣勅使亲临启纷纶过眼未易识磊落挂壁空云委归来妙意独追求坐想蓬山二十秋怪君何处得此本上有桓寒具油巧偷豪夺古来有一笑谁似痴虎头君不见长安永宁里王家破垣谁复修　又诗曰元章作书日千纸半生自苦谁与美画地爲饼未必似要令痴儿出馋水锦囊玉轴来无趾粲然夺真疑圣智忍饥看书泪如洗至今鲁公余乞米　黄庭坚以右军书赠丘十四诗曰丘郎气如春景晴风暄百果草木生眼如霜鹘齿玉冰拥书环坐爱窗明松花泛砚摹真行字身藏颖秀劲清问谁学之果兰亭我昔颇复戏墨卿银钩虿尾烂箱籝赠君铺案黏曲屏小字莫作痴冻蝇乐毅论胜遗教经大字无过瘗鹤铭官奴作草欺伯英随人作计终后人自成一家始逼真卿家小女名阿潜眉目似翁有精神试留此书他日学往往不减衞夫人沈辽酧德相论书诗曰野舍老余生雅尚今已惬不
　　逃世忧患余事寄巾蹀行寻青山转坐对青山叠欲随白云去傥与幽人接德相屡相过老夫宁足蹑由来废井水不如长劒铗往往论书法轩轩两目睫中郎石经在元常表军防汉魏多传人至宋有遗帖唐室初最盛渐衰自中叶欧虞缅谁嗣顔栁何足躐篆籀昔难工草圣谁敢輙巨山作散隶雄古掀龙鬛贞观喜飞白凌厉腾春蝶岂特豁神观真可祛鬼魇古人有所寓天性难必协所志有小大其材有勇怯或惮懦文雅或轩昻豪侠或转战鞍马或驱驰弋猎或发于止谏或得于讼牒或奋夺牀陛或造成裓褶或爲神所追或自势所刼或醉以贾祸或诈以行谍或习于娯乐或劳于呿嗋有灿如文锦有劲如金梜有倚如戈锋有如山嶪有駚或如波有媚或如靥或腾如烟霏或落如鸟跕渊妙欲飞动拙恶愧偏擪当寝或不寐当昼亦忘馌有誉终甚微或毁则羣嗫爲功有不至考古安能厌十年幸能就万金毫岂浥金玉敷卷轴龙蛇閟箱笈是惟小夫技宁当丈夫业　陆游暇日弄笔戏书诗曰草书学张颠行书学杨风平生江湖心聊寄笔砚中龙蛇入我腕匹素忽已穷余势尚隠辚此兴嗟谁同　杨万里跋欧公真迹诗曰遂初欣遇两诗伯临川先生一禅客三人情好元不疎祗是相逢逢不得渠有正观碑侬有永和词真争到底未説妍与媸瑚击得如粉碎赵壁博城翻手悔不似三家鬭断碑夜战半酣莫先退皇朝爱碑首欧阳集古万卷六一堂圭漆玉堆墨宝黟霜黒水涂缁裳临川无端汲古手席卷欧家都奄有岣山科斗不要论峄山野火不经焚尤家沈家喙如铁未放临川第一勲不知临川何许得尤物集古序篇出真笔遂初心妒口不言君看跋尾犹怅然　金刘迎蔡有邻碑诗曰我爲山西行叱驭过近县传闻蔡有邻石刻古今冠风流书以来妙絶隶之变银钩鸾鳯舞铁画蛟龙纒凭谁致墨水故旧诧珍献正恐赋分薄一夕碎雷电　元郝经跋鲁公帖诗曰鲁公笔法皆正笔出竒独有刘太冲初从真草入行草削去畦町尤清雄悬针数笔皆侧锋往往矫矫如飞龙轮囷权竒恣挥洒瑰伟乃见烈士风观此好向书家道未有能真不能草　朱德润题张樗寮楷书诗曰飞仙堕翮堆成山堂堂楷法留人间宜官无徒梁鹄往隠锋藏角尤爲难大书五寸径方丈字贵健力出掔八诀具全真足髙不学谩草鹦哥娇黄华老人在金国宋季独数张樗寮似闻髙艺两不下各抱地势夸雄豪今观张书劲且竒笔力欲抵三军师呉钩斫断怒蛟尾痩竹折石回风枝君不见庾征西何须野鹜论家鸡　黄镇成题定武兰亭诗曰茧纸香随玉匣遗宝书天上世难知狼烽几堕昆明刼蝉翼犹传定武碑晓雨苔花侵捣石秋山柿叶费临池东都已往谁能继神物终烦谨护持　杨维祯学书诗曰歌彻阳春酒半醺玉尖搦管蘸香云新词未上鸳鸯扇醉墨先汚蛱蝶裙　明董佐才篆冢诗曰古初无毫楮羲画何由传孰知文字理已具河圗前神农洎苍颉俯仰极人天穗书与鸟书创制分后先麟锡禹时盘铭着汤年岐阳纪石鼓史籀称独贤矫若蛟龙蟠郁若锁钮聨科斗聿行漆形体因自然一从孔壁废重爲经籍怜秦相约籀古撰次苍颉篇小篆遂名家劲健含姿妍登封及诅神金石纷雕镌下逮隶八分变化如云烟汉经煨烬余文教仍敷宣保氏存六书学僮才九千扬雄纂竒字杜林解探研继迹非无人意象莫不全伟哉许祭酒搜罗归简编坠绪赖复举后学知相沿阳冰克逺绍铉锴造其近代郚与周笔势回奔川华亭朱茂才好古喜欲颠一埽世俗书习篆忘食眠秦望并之罘碧落兼新泉小者案间列大者屋壁悬平生囊槖赀多充买碑钱功深学既精齿壮志亦坚池鱼染皆黒铁砚磨将穿摹搨累万番期差古人肩师法正在兹什袭比蹄筌孙樵文自祭智永笔忍捐前修不我欺我癖尤难痊嵯峨细林山上与浮云连譬彼汲冢书函之瘗其巅聚土封若堂劖石表爲阡其阳碧树交其隂书带縁山灵谨诃护有名如有仙挥洒人间者显晦名非偏宝劒贾胡发玉柙蔓草纒何如篆冢光夜夜映星躔　呉寛篆书诗曰篆法久欲絶李公得真传近时乡先辈彷佛如膝权昔爲我题扁握笔指腕悬顾盻张髯防起立竦背肩俯仰爲陈迹屈指十五年破屋垂雨溜墙上蜗涎三字被侵蚀黒□犹髙县海月夜照之墨光却新鲜正如公性气精悍老犹然见物不见人呉山隔重泉惜哉不可作手迹忍弃捐夀以西川木良工善雕镌庶几如坐对仰面在屋椽
　　増歌唐贾耽赋虞书歌曰孤青似竹更飕飗阔白如波长浩渺　杜甫李潮八分小篆歌曰尚书韩择木骑曹蔡有邻开元已来数八分潮也奄有二子成三人况潮小篆逼秦相快劒长防森相向八分一字直百金蛟龙盘拏肉屈强　韩愈石鼓歌曰张生手持石鼓文劝我试作石鼓歌少陵无人谪仙死才薄将奈石鼓何周纲陵迟四海沸宣王愤起挥天戈大开明堂受朝贺诸侯劒佩鸣相磨搜于岐阳骋雄俊万里禽兽皆遮罗镌功勒成告万世凿石作鼓隳嵯峨从臣才艺咸第一拣选撰刻留山阿雨淋日炙野火燎鬼物守护烦防呵公从何处得纸本毫发尽备无差讹辞严义密读难晓字体不类隶与科年深岂免有缺画快劒斫断生蛟鼍鸾翔凤翥众仙下瑚碧树交枝柯金绳铁索锁钮壮古鼎跃水龙腾梭陋儒编诗不收入二雅褊迫无委蛇孔子西行不到秦掎摭星宿遗羲娥嗟予好古生苦晩对此涕泪双滂沱忆昔初蒙博士征其年始改称元和故人从军在右辅爲我量度掘臼科濯冠沐浴告祭酒如此至宝存岂多氊包席裹可立致十鼓祗载数骆驼荐诸太庙比郜鼎光价岂止百倍过圣恩若许留太学诸生讲解得切磋观经鸿都尚填咽坐见举国来奔波剜苔剔藓露节角安置妥帖平不颇大厦深檐与盖覆经歴乆逺期无他中朝大官老于事讵肯感激徒媕娿牧童敲火牛砺角谁复着手爲摩挲日销月铄就埋没六年西顾空吟哦羲之俗书趂姿媚数纸尚可博白鵞继周八代争战罢无人收拾理则那方今太平日无事柄任儒术崇丘轲安能以此上论列愿借辨口如悬河石鼓之歌止于此呜呼吾意其蹉跎　李白草书歌行曰少年上人号懐素草书天下称独歩墨池飞出北溟鱼笔锋杀尽中山兔八月九月天气凉酒徒词客满髙堂牋麻素绢排数箱宣州石砚墨色光吾师醉后倚绳牀须防埽尽数千张飘风骤雨惊飒飒落花飞雪何茫茫起来向壁不停手一行数字大如斗恍恍如闻鬼神惊时时只见龙蛇走左盘右蹙如惊电状同楚汉相攻战湖南七郡凡几家家家屏障书题徧王逸少张伯英古来几许浪得名张颠老死不足数我师此义不师古古来万事贵天生何必要公孙大娘浑脱舞　王邕懐素上人草书歌曰忽作风驰及电掣更飞花兼散雪寒猿饮水撼枯藤壮士伸眉按劲铁　又曰峥嵘蹙出海上山突兀状成湖畔石一纵又一横一敧又一倾临江不羡飞帆势下笔长爲骤雨声　戴叔伦懐素上人草书歌曰楚僧懐素工草书古法尽能新有余神清骨竦意真率时来爲我挥健笔始从破体变风姿一一花开春景迟忽爲壮丽就枯涩龙蛇腾盘兽屹立驰毫骤墨剧奔驷满坐失声看不及心手相师势转竒诡形怪状翻合宜有人若问此中妙懐素自言初不知　朱逵懐素上人草书歌曰几年出家通宿命一朝却忆临池圣转腕摧锋増崛﨑秋毫茧纸常相随衡阳客舍来相访连饮百杯神转王忽闻风里度飞泉纸落纷纷如趾鸢形容脱畧真如助心思周游在何处笔下惟看激电流字成只畏盘龙去怪状崩腾若转蓬飞丝歴乱如回风长松老死倚云壁蹙浪相翻惊海鸿于今年少尚如此歴覩逺代无伦比妙絶当时动鬼神崔蔡幽魂更心死鲁收懐素上人草书歌曰有时兴发逞神机抽毫墨纵横挥风声吼烈随手起龙蛇迸落空壁飞连拂数行势不絶藤悬查蹙生竒节划然放纵惊云涛或时顿挫萦毫发自言转腕无所拘大笑羲之用阵图狂来纸尽势不尽投笔抗声连叫呼　窦冀懐素上人草书歌曰狂僧挥翰狂且逸独任天机摧格律龙虎慙因画生雷霆却避锋铓疾鱼牋绢素且不贵只嫌局促儿童戏粉壁长廊数十间兴来小豁胸襟气长幼毕集贤豪至枕糟借麴酒半醉忽然絶叫三五声满壁纵横千万字苏涣懐素上人草书歌曰张颠没来二十年谓言草
　　圣无人传零陵沙门继其后新书大字大如斗兴来走笔如旋风醉后耳热心更凶忽如裴旻舞双劒七星错落纒蛟龙又如呉生画鬼神魑魅魍魉惊本身钩锁相连势不絶倔强毒蛇争屈铁西河劒舞气凌云孤根自振唯有君今日华堂看洒落四坐喧呼叹佳作回首邀余赋一章欲令美价齐钟张琅琅诵句三百字何似醉僧颠复狂忽然告我避南溟言祈亚相求大名亚相书翰凌献之见君絶艺必深知南中纸价当日贵只恐贪泉成墨池　任华懐素上人草书歌曰挥毫倏忽千万字有时一字两字长丈二翕若长鲸泼刺动海岛歘若长蛇成阵透深草回环缭绕相拘连千变万化在眼前下疑飘风骤雨相击射速緑飒拉动檐隙掷华山巨石以爲掣衡山阵云以爲画兴不尽势转雄恐天低而地窄更有何处最可怜褭褭枯藤万丈悬万丈悬拂秋水映秋天或如丝或如发风吹欲絶又不絶锋铓利如欧冶劒劲直浑是并州铁时复枯燥何防褷忽觉隂山突兀横翠微中有枯松错落一万丈倒挂絶壁蹙枯枝千魑魅兮万魍魉欲出不可何闪闪又如浩海日暮愁隂浓忽然跃出千黒龙天矫偃蹇乱入乎苍穹飞砂走石满空塞万里飕飕西北风　释皎然张伯髙草书歌曰阆风游云千万朶惊龙蹵踏飞欲堕更覩邓林落叶朝狂风乱扰何飘飘有时凝然笔空握情在寥天独飞鹤有时取势气更髙忆得春江千里涛　又陈氏童子草书歌曰有时作险且能太行片石看欲崩偶然长掣浓又燥少室孤松欹不倒　宋刘子翚游丝帖歌曰园清无瑕二三月时见游丝转空阔谁人写此一段竒着纸春风吹不脱纷纭纠结疑非书安得龙蛇如许癯神踪政喜萦不断老眼只愁看若无定知苖裔出飞白古人妙处君潜得勿轻漠漠一缕浮力遒可罣千钧石陆游草书歌曰倾家酿酒三千石闲愁万斛酒不敌
</div>
    <div class="pagination">
<a href="御定渊鉴类函_page222.html">上一页</a><span>...</span><a href="御定渊鉴类函_page218.html">218</a><a href="御定渊鉴类函_page219.html">219</a><a href="御定渊鉴类函_page220.html">220</a><a href="御定渊鉴类函_page221.html">221</a><a href="御定渊鉴类函_page222.html">222</a><span class="current-page">223</span><a href="御定渊鉴类函_page224.html">224</a><a href="御定渊鉴类函_page225.html">225</a><a href="御定渊鉴类函_page226.html">226</a><a href="御定渊鉴类函_page227.html">227</a><a href="御定渊鉴类函_page228.html">228</a><span>...</span><a href="御定渊鉴类函_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
