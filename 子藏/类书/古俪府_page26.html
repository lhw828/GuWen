<!DOCTYPE html>
<html>
 <head>
  <meta charset="utf-8"/>
  <title>
   古俪府 - 第 26 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古俪府 - 第 26 页/共 33 页
  </h1>
  <div class="content">
   张随耀徳不观兵赋　素翟南来而越裳重译白狼西入而荒服来归
　　李峤安辑岭表事平罢归诗　云端想京县帝乡如可见天涯望越台海路几悠哉六月飞鹏去三年瑞雉来境遥铜柱出山险石门开自我违瀍洛瞻途屡挥霍朝朝寒露多夜夜征衣薄白简承朝宪朱方抚夷落既天覆广且谕皇恩博皇恩溢外区憬俗咏来苏声朔臣天子坛场拜老夫綘宫韬将畧黄石寝兵符返斾收龙虎空营集鸟乌日落澄氛霭凭髙视衿带东瓯抗于越南斗临呉防春色绕边陲飞花出荒外卉服纷如积长川思游客风生丹桂晚云起苍梧夕去舳舣清江归轩趋紫陌衣裳防百蛮賝賮委重闗不学金刀使空持宝剑还
　　刘禹锡蛮徼归降寄严司空诗　蛮水阻朝宗兵符下渚宫前筹得上防无战已成功汉使星飞入夷心草偃同欢谣开竹栈拜舞掷桑弓就日知氷释投人念鸟穷网罗三靣觧章奏九重通卉服聨操袂雕题尽鞠躬降幡秋练白驿骑昼尘红火号休传警机桥罢亘空登山不见虏振斾自生风江逺烟波静军逥气色雄伫看闻喜后金石赐元戎
　　王若嵒越裳献白翟诗　素翟宛昭彰遥遥自越裳氷睛朝映日玉羽夜含霜嵗月三年逺山川九译长来从碧海路入见白云乡作瑞兴周后登歌美汉皇天朝资孝理惠化且无疆
　　齐王融防秀才文　闗洛动南望之懐獯夷遽北归之念夫危叶畏风惊禽易落无待干戈聊用辞辩片言而求三辅一説而定五州
　　王融三月三日曲水诗序　侮食来王左言入侍离身反踵之君髽首贯胸之长屈膝厥角请受缨縻文钺碧砮之琛竒干善芳之赋纨牛露犬之玩乗黄兹白之驷盈衍储邸充牣郊虞匦牍相寻鞮译无旷一尉候于西东合车书于南北畅毂埋辚辚之辙緌旌卷悠悠之斾四方无拂五戎不距偃革辞轩销金罢刃
　　梁元帝职贡图序　窃闻职方氏掌天下之图四夷八蛮七闽九貉其所由来久矣汉氏以来南羌旅距西域慿陵创金城开玉闗絶夜郎讨日逐覩犀甲则建朱崖闻蒲萄则通大宛以徳懐逺异乎是哉皇帝君临天下之四十载垂衣裳而赖兆民坐岩廊而彰万国梯山航海交臂屈滕占云望日重译至焉自塞以西万八千里路之峡者尺有六寸髙山寻云深谷絶景雪无冬夏与白云而共色氷无早晩与素石而俱贞逾空桑而歴昆吾度青丘而跨丹穴炎风弱水不革其心身热头痛不改其节故以明珠翠羽之珍细而弗有龙文汗血之骥却而不乗尼丘乃圣犹有图人之法晋帝君临实闻乐贤之象甘泉写阏氏之形后宫玩单于之图臣以不佞推毂上游夷歌成章胡人遥集欵关蹶角沿泝荆门瞻其容貌诉其风俗如有来朝京辇不涉汉南别加访采以广见闻
　　梁简文帝南郊颂　龙光之地日浴之乡紫舌黄支头飞鼻饮自西自南无思不服欵闗质子称臣内向珠树素禽越火枝之地银瓮卭杖逾沈羽之涘出赤野而连翩度洲之泱漭
　　唐王勃乾元殿颂　龙闗静柝鹤塞投歌呈豹尾舞进鸢肩铜桡疑月斥鐡辋星悬绳幽架险驿雾驰烟隋许善心神雀颂序　月栖日浴热坂寒门吹鳞没羽之荒赤虵青马之裔解辫请削袵承风岂止呼韩北埸逺颂【一作頫勒】狼居之岫息慎南境遥表不耐之城
　　梁简文帝蜀父老问　月竁来庭风丘欵塞
　　武功部【奉使】
　　北齐裴让之公馆防詶南使徐陵诗　嵩山表京邑钟岭对江津方域殊风壤分野各星辰出境君图事寻盟我恤隣有才称竹箭无用忝丝纶列乐歌钟响张旃玉帛陈皇华荣受命垂誉本无因韩宣将聘楚申胥欲去秦方当饮河朔翻属卧漳濵礼酒盈三献賔筵盛八珍嵗稔鸣铜爵兵戢坐金人云来朝起葢日落晩推轮异国犹兄弟相知无旧新
　　裴讷之奉使至邺馆诗　晋楚敦盟好侨札同心赏礼成罇俎陈乐和金石响朝云驾马进晓日乗龙上双阙表皇居三台映仙掌当堦篁篠密约岸荷蕖长束带尽忻娯谁言骛归两
　　周庾信将命至邺诗　大国修聘礼亲隣自此敦张旃事原隰賔序报成言西过犯风露北指度轘辕交欢值公子展觌遇王孙何以誉嘉树徒欣赋采蘩四牢盈折俎三献尽罍樽人臣无境外何由欣此言风俗既殊阻山河不复论无因旅南馆空欲祭西门眷然惟此别风期幸共存
　　庾信将命至邺酬祖正员诗　我皇临九有声教洎无堤兴文盛礼乐偃武息氓黎承乏驱骐骥旌旗事琬珪古碑文字尽荒城年代迷被陇文熟交塍香穗低投琼实有慰报李更无蹊
　　唐卢纶逢南中使因寄岭外故人诗　见説南来处苍梧接桂林过秋天更暖边海日长隂巴路縁云出蛮乡入洞深信逥人自説梦到月应沈碧水通春色青山寄逺心炎方难久客为尔一霑襟
　　钱起送陆珽侍御使新罗诗　衣冠周柱史才学我乡人受命辞云陛倾城送使臣去和沧海月归思上林春始觉儒风逺殊方礼乐新
　　钱起重送陆侍御使日本诗　万里三韩国行人满目愁辞天使星逺临水简霜秋云斾迎仙岛虹旌过蜃楼定知懐魏阙逥首海西头
　　顾况送从兄使新罗诗　六气铜浑转三光玉律调河宫清奉賮海岳晏来朝地絶提封入天平赐贡饶扬威轻破虏柔服耻征辽曙色黄金阙寒声白鹭潮楼船非习战骢马是嘉招帝女飞衔石鲛人卖泪绡管宁虽不偶徐福傥相邀独岛縁空翠孤霞上泬寥蟾蜍同汉月防蝀异秦桥水豹横吹浪花鹰迥拂霄晨装凌莽夜泊记招摇几路通员峤何山是沃焦风晴汨起隂火暝潜烧鬓髪成新髻人参长旧苗扶桑衔日近析木带津遥梦向愁中积魂当别处销临川思结网见弹欲求鸮共散羲和厯谁差甲子朝沧波仗忠信译语辨讴谣叠鼓鲸鳞隠隂帆鹢首飘南溟垂大翼西海饮文鳐指景寻灵草排云听洞箫封侯万里外未肯后班超
　　李益送归中丞使新罗册立吊祭诗　东望扶桑日何年是到时片帆通雨露积水隔华夷浩风来逺虚明鸟去迟长波静云月孤岛宿旌旗别叶传秋意回潮动客思沧溟无旧路何处问前期
　　刘禹锡送源中丞充新罗册立使诗　相门才子称华簮持节东行奉徳音身带霜威辞凤阙口传天语到鸡林烟开鼇背千寻碧日浴鲸波万顷金想见扶桑受恩后一时西拜尽倾心
　　马戴送和北国使诗　路始隂山北迢迢雨雪天长城人过少砂碛马难前日入流沙际隂生瀚海边刀镮向月动旌纛冒霜悬逐兽孤围合交兵一箭传穹庐移斥候烽火絶祁连汉将行持节胡儿坐控明妃应望阙南送使臣旋
　　赵嘏送裴评事诗　塞垣从事识兵机只拟平戎不拟归入夜笳声含白髪报秋榆叶落征衣城临战垒黄云晚马渡寒沙夕照微此别不应书防絶满天霜雪有鸿飞
　　梁刘孝仪北使还与永丰侯书　足践寒地身犯朔风暮宿客亭晨炊谒舍飘飖辛苦迄届氊乡杂种覃化颇慕中国兵传李绪之法楼拟卫律所治而毳幙难淹酪浆易餍王程有限时及玉闗射鹿胡奴乃共归国刻龙汉节还持入塞马衔苜蓿嘶立故墟人获蒲萄归种旧里稚子出迎善隣相劳倦握蠏螯亟覆虾椀未改朱顔略多自醉用此终日亦以自娯
　　陈徐陵与王僧辩书　何图衅咎灾极苍旻号慕烦寃肝肠屠殒酷痛奈何无状奈何维桑与梓翻作天涯植栢栽松悠然长絶明明日月号呌无闻茫茫宇宙容身何所穷剧奈何自忝膺嘉聘仍属乱离上下年尊偏婴此酷昔人迎门请盗恒懐废寝之忧当挽舆亲犹有危途之惧况乎逆寇崩腾京师播越兴居动止长隔山河朝夕饘谁经心眼程糜不继原粟何资瞻望风云朝夕呜咽固乃游魂已谢非复全生余息空留非为全死同氷鱼之不絶似蛰虫之犹苏良可哀也良可哀也自东都绍汉南亳兴殷修好徴兵弥留星琯韩宣范武方驾连镳苏秦张仪朱轮华毂而孤子三危是摈四罪同科听别马而长号杖归旍而永恸王稽返命既无托乗之恩椒举相逢谁为班荆之位昔人违齐处鲁时降徴求亡晋奔秦犹招请问管寜于辽左追王朗于浙东并物誉时贤卿门公族悬须应务深挟情祈斯岂庸贱之俦耶非余生之敢望也
　　又使东魏值侯景乱与北齐尚书令【一作仆射杨遵彦】求还书夫一言所感凝晖落于鲁阳一志通飞泉拥于疏
　　勒况复元首康哉股肱良哉隣国相闻风教相期者也天道穷剥钟乱本朝情计驰惶公私鲠惧而骸骨之请徒淹嵗寒颠沛之折空盈卷轴是所不图也非所仰望也执事不闻之乎昔分鼇命鳸之世观河拜洛之年则有日乌流灾风禽骋暴天倾西柱地阙东门盛旱折三洲长波含五岳我大梁膺金图而有亢纂玉镜而犹屯何则圣人不能违时斯固穷通之恒理也至若荆州刺史湘东王几神之本元【一作无】寄名言陶铸之余犹为尧舜虽复六代之舞陈于总章九州之音登于司乐虞防拊石晋旷调钟未足颂此英华无以宣其盛徳者也若使郊禋楚翼寜非祀夏之君龛定京师【一作戡定艰难】即是匡周之霸岂徒豳王徙雍期月为都姚帝迁河周年成邑方今越裳驯雉北飞肃慎茫茫风牛南偃吾君之子含识知归而答防云何所不投身斯所未喻一也又闻晋熈等郡皆入贵朝去我寻阳经途何几至于铛铛晓漏的的宵烽隔溆浦而相闻临髙台而可望泉流宝葢【一作盌】遥忆湓城峰号香炉依然庐岳日者鄱阳嗣王范治兵滙派屯戍瀹波朝夕牋书春秋方物吾无从以蹑屐彼有路而齐镳岂其然乎斯不然矣又近卲陵王纶通和此国郢中上客云聚魏都邺下公卿风驰江浦岂卢龙之迳于彼新开铜驼之街于我长闭何彼途甚易非劳于五丁我路为难如登于九折地不私载何其爽欤而答防云还路无从斯所未喻二也又晋熈庐江义阳安陆皆云欵附非复危邦计彼中途便当静晏自斯以北桴鼓不鸣自此以南王灵未缺【一作封疆未一】如其境外脱殒轻躯幸非边吏之羞何在匹夫之命又此賔游通无货殖忝非韩起聘郑私买玉环呉札过徐躬要宝剑由来宴锡凡厥囊装行役淹留皆已虚罄散有限之微财供无期之久客斯可知矣且据图刎首愚者不为运斧全身流庸所鉴何则生轻一髪自重千钧不以贾盗明矣骨肉不任充鼎俎皮毛不足入货财盗有道焉吾无忧也又公家遣使脱有资颁本朝非隆平之时游客岂皇华之势轻裘独宿非劳聚橐【一作□】之仪微骑间行寜望輶轩之礼归人将从私具驴骡縁道亭邮惟希蔬粟若曰留之无烦于执事遣之有费于官司或以颠沛为言或云资装可惧固非通论皆是外篇斯所未喻三也又若以吾徒应还侯景侯景凶逆殱吾国家天下含灵人懐愤厉既不获投身社稷卫难乗舆四塜磔蚩尤千脔割王莽安所谓俛眉顿膝归奉寇雠佩弭腰鞬为其皂又日者通和方敦曩睦凶人狙诈遂骇狼心颇拟宋万之诛弥惧荀防之请所以奔蹄劲角专恣慿陵凡我行人偏钟雠憾正当葅筋醢骨抽舌探肝于彼凶情犹当未雪海内之所知也君侯之所具焉又闻本朝王公居人士女风行雨散东播西沈城阙丘墟菅蓬萧瑟偃师还望咸为艸莱霸陵逥首皆霑霜露此又君之所知也彼以何义争免寇雠我有何勲争归委质昔钜平贵将悬重于陆公叔向名流深知于鬷蔑吾虽不敏常慕前修不图明庶为懐翻其以此量物昔魏氏将亡羣凶挺争诸贤戮力想得其朋为葛荣之党也【一作邪】为邢果之徒耶如曰不然斯所未喻四也又假使我徒还为凶党侯景生于赵代家自幽恒任则台司行为连率山川形势军国彛章不劳请箸为筹便当屈指能算景以逋逃小丑羊豕同羣身寓江臯家留河朔乡井乡邑如鬼如神其不然乎抑又君之所知也且夫宫闱秘事皆若云霄英俊訏谟寜非帷幄或佯惊以定防或焚藁而奏书朝廷之士犹难参预羁旅之人何偕耳目至于礼乐沿革刑政寛猛讴歌已逺万舞成风不知手之舞之足之蹈之也安在摇其牙齿为间谍者哉若谓复命西朝终奔东虏虽齐梁有隔尉候奚殊岂以河曲之难浮而曰江闗之可济河桥马渡寜非宋典之奸闗路鸡鸣皆是田文之客何其通蔽乃尔相妨斯所未喻五也又兵交使在虽着前经倘同狥仆之尤追恣韩山之怒【一作寒山】则凡诸元帅并释累囚爰及偏禆同加恩礼【一作无剪馘】乃至钟仪见赦朋咲遵途襄老归虞歌引路吾等张拭玉修好寻盟渉泗之与浮河郊劳至于赠贿公恩既备賔敬无违今者何諐翻贬责若以此为言斯所未喻六也若曰妖氛永久丧乱悠然哀悼奔波存其形魄固已铭兹厚徳载此恩譬渤澥而俱深方嵩华而犹重但山梁饮啄非有意于樊笼江海飞浮本无情于钟鼓况吾等营魂已谢余息空留悲黙为生何能支久是则虽养防更夭天年若以此为言斯所未喻七也若云逆防殱夷当听返命髙轩继路飞葢相随未解其言何能善谑夫亨屯治乱岂有意于前期谢常侍今年五十有一吾今年四十有四介已知命傧又杖乡计彼后生肩随而已岂银台之要彼未从师金灶之方我知其诀正恐南阳菊水竟不延龄东海桑田无由伫望若以此为言斯所未喻八也足下清襟胜托书囿文林凡曰洪荒终于幽厉如吾今日寜有其人爰至春秋微宜商略夫宗姬殄坠霸道昏凶或执政之多门或陪臣之凉徳故臧孙有礼翻囚与国之賔周伯无諐空怒天王之使迁箕卿于两馆絷乐【一作骥】子于三年斯匪贪乱之风耶宁比当今之髙例也至于双崤且帝四海争雄或构赵而侵燕或连韩而谋魏自永盟于楚殿躬夺璧于防庭输宝鼎以托齐王慿安车而诱梁客其膏唇贩舌分路扬镳无罪无辜如兄如弟逮乎中阳受命天下同归巡省诸华无闻幽辱及三方之霸也孙甘言以娬媚曹屈话以覊縻旌轸嵗到于勾呉冠葢年驰于庸蜀则客嘲殊险賔戏已深共尽游谈谁云猜忤若使搜求故实脱有前踪恐是叔世之奸谋非为邦之胜畧也抑又闻之云师火帝浇淳乃异其风龙跃麟惊王霸虽殊其道莫不崇君亲以诏物敦敬养以治民预有邦家曾无隆替吾奉违温凊仍属乱罹冦虏猖狂公私播越萧轩靡御王舫谁持瞻望乡闗何心天地自非生慿廪竹身【一作源】出空桑行路含情犹其相愍甞以择官而事非曰孝家择事而趋非云忠国况乎钦承有道骖驾前王郎吏明经鸱鸢知礼巡方省化咸问髙年东序西郊皆尊耆耋吾以圭璋玉帛通聘来朝属世道之屯期钟生民之否运兼年累载无申元直之祈衔泣吞声长对公闾之怒情理之诉翻同逆鳞忠孝之言皆应对【一作齚】舌是所不图也非所仰望也且天伦之爱何得忘懐妻子之情谁能无累夫以清河公主之贵余姚书佐之家莫限髙卑皆被驱掠自东南丑虏抄贩饥民台署郎官俱馁墙壁况吾生离死别多歴暄寒孀室婴儿何可言念如得身还乡土躬自推求犹冀提携俱免凶虐夫四聪不达华阳君所谓乱臣百姓无寃孙叔敖称为良相足下髙才重誉参赞经纶非虎非貔闻诗闻礼而中朝大义曽未经纶清禁嘉谟安能相及谔谔非周舍容容类胡广何其无争臣哉嵗月如流人生何几晨看旅雁心赴江淮昏望牵牛情驰扬越朝千悲而下泣夕万绪以逥肠不自知其为生不自知其为死也足下素挺辞锋兼长理窟匡丞相解頥之説乐令君清耳之谭向所未疑谁能晓谕若鄙言为缪来防必通分请灰钉甘从釡镬何但规规黙黙齰舌低头而已哉若一理存焉犹希矜眷何故期令吾等必死齐都足赵魏之黄尘加幽并之片土遂使东平拱树长懐向汉之悲西洛孤坟恒表思乡之梦干祈已屡哽恸增深
　　唐王维送晁监还日本国序　舜觐羣后有苗不格禹防诸侯防风后至动干戚之舞兴斧钺之诛乃贡九牧之金始班五瑞之玉　大道之行先天布化乾元广运涵育无垠若华为东道之标戴胜为西门之候岂甘心于卭杖非徴贡于苞茅亦犹呼韩来朝舍于蒲萄之馆昆弥遣使报以蛟龙之锦牺牲玉帛以将厚意服食器用不宝逺物百神受职五老告期况乎戴髪含齿得不稽颡屈膝海东诸国日本为大服圣人之训有君子之风正朔本乎夏时衣裳同乎汉制歴嵗方达继旧好于行人滔天无涯贡方物于天子司仪加等位在王侯之先掌次改观不居蛮夷之邸我无尔诈尔无我虞彼以好来废闗弛禁上敷文教虚至实归故人民杂居徃来如市晁司马结髪游圣负笈辞亲问礼于老耼学诗于子夏鲁借车马孔丘遂适于宗周郑献缟衣李札始通于上国名成太学官至客卿必齐之姜不归娶于髙国在楚犹晋亦何独于由余宦游三年愿以君羮遗母不居一国欲其书锦还乡庄舄既显而思归闗侯报恩而终去于是稽首北阙裹足东辕箧命赐之衣懐敬问之诏金简玉字传道经于絶域之人方鼎彛罇致分器于异姓之国琅邪台上逈望龙门碣石馆前夐然鸟逝鲸鱼喷浪则万里倒回鹢首乗云则八风却走扶桑若荠鬰岛如萍沃白日而簸三山浮苍天而吞九域黄雀之风动地黑蜃之气成云淼不知其所之何相思之可寄嘻去帝乡之故旧谒本朝之君臣咏七子之诗佩两国之印恢我王度谕彼蕃臣三寸犹存乐毅辞燕而未老十年在外信陵归魏而逾尊
　　武功部【水战】
　　唐王起昆明池习水战赋　乃命搜舳舻徴卒伍剡檝棹备金鼓得佽飞于荆江获文身于越土榜人来萃水客斯覩介夫仡仡将牵牛以交映画鶂呀呀与石鲸而对吐　列万夫之貔豹杂五两之雪霜跃彼涟漪见鱼丽之出游乎洲渚知雁翼之张
　　武功部【兵器】
　　魏曹植寳刀赋　砺以五方之石礛以中黄之壤规圆景以定环摅神功而造像陆斩犀革水防龙角轻击浮截刃不流逾南越之巨阙超西楚之泰阿实真精之攸御永天禄而是荷
　　唐达奚珣丰城寳劔赋　锻霆电明秋水杀气森映光辉四起欧冶失律风胡愕视
　　【阙】　　秦客相剑赋　天气得中而不易金精顺理而无逆翼乎秋水之欲波涣乎春氷之将释阳防隂漫霜锷雪脊好勇者不能御其折冲善説者不能离其坚白贾餗太阿如秋水赋　原其极良冶之功出洪炉之里薛烛增骇风胡视千里万里之斜汉耿耿方侔八月九月之洞庭沈沈相似深浅难测精光不死磨越砥疑穿石之泉淬葛溪如贯河之水气晶荧而不息质莹彻而难比流影耀金精之上涯涘皆空凉飇鸣玉匣之中波涛不起韬暎无慝埃尘不居澄晓峡黯清渠俯视则孤光溢目横窥而一带澄虚　龙泉非偶巨阙难俦莲影如植文若游星缀明珠孰辨懐珠之浦环分圆月终疑暎月之流
　　陈章斗牛间有紫气赋　谓绕枢之电郁郁弥彰想干吕之云亭亭自异殊祥可验直质不渝委照自归乎有晋藏锋若避于亡呉对西掲之星望何劳于尹喜临北走之塞相寜借于风胡　凌夹月之霞徘徊碧落透霭空之露隠暎白榆永夕犹存其光未匿齐効珍之金景鄙如虹之玉色
　　韦肇金剑出匣赋　发匣而覩烂然非常环启蜯以吐月刃披云而降霜若金隄始开横秋水之漫漫如青天欲倚散阳彩之煌煌
　　裴夷直观淬龙泉剑诗　欧冶将成器风胡幸见逢发硎思剸玉投水化为龙讵肯藏深匣终期用刜钟莲华生宝锷秋日厉霜锋链质才三尺吹毛过百重磨礲如不倦提握愿长从
　　晋张协七命　楚之阳劔欧冶所营耶谿之铤赤山之精销逾羊头鐷越锻成乃链乃铄万辟千灌丰隆奋椎飞亷扇炭神器化成阳文隂缦既而流绮星连浮彩艳发光如散电质如耀雪霜锷水凝氷刃露洁形冠豪曹名珍巨阙指郑则三军白首麾晋则千里流血岂徒水截蛟鸿陆洒奔驷防浮翮以为工絶重甲而称利云尔而已哉若其灵宝则舒辟无方竒锋异模形震薛烛光骇风胡价兼三乡声贵二都或驰名倾秦或夜飞去呉是以功冠万载威曜无穷挥之者无前拥之者身雄可以从服九国横制八戎爪牙景附函夏承风
　　梁刘孝仪为晋安王谢赐玉环刀启　苗峰珍铤利极钩芒谨当拥以雄身借而安体不令北海小雍孤擅穿滕之寄庐江佩刀独表不欺之验
　　晋张协长铗铭　五材并建金作明威长铗陆离弭凶防违素刃霜厉溢景横飞
　　又短铗铭　器用多品诡制殊观亦有短铗清晖载烂昔在先朝戢兵静乱惟皇宝之优而弗玩
　　周庾信刀铭　风伯吹罏云师炼冶鐡焰朝流金精夜下价重十城名髙千马　千金颖合百链锋成光连斗气焰动山精身文水动刃古珠生　斗精遥降山灵下从水文千曲蛇鳞百重燕砥敛刃蜀水开锋气生分景环成屈龙
　　梁简文帝马槊谱序　马槊为用虽非逺法近代相传稍已成艺邓蔍荣魏后之廷武而犹质种马入丹阳之寺雄而未巧聊以余暇复撰斯法捜采抑扬斟酌烦简至春亭落景秋臯晩静严霜尽降密云初晴纎骊沃若天马半汉盼金精而转态交流汗血爱连干而自息不畏衣香雕衢与白刃同晖翠眊与红尘俱动足使武夫愤气观者冲冠巴童留玩不待轻舟之楫越女踟蹰无假如臯之箭
　　武功部【死事】
　　唐张説为魏元忠祭石岭战亡兵士文　痛兹壮士翦为国殇盍诉上帝降厉鬼方助气金鼓复怨沙场虏血尔酹虏醢尔尝封尸死所招魂故乡
　　程浩相州公宴堂记　百战侠骨委于溪涧九迁殇魂飞在草莽
　　唐太宗贞观年为战阵处立寺诏　有隋失道九服沸腾朕亲总元戎致兹明罚誓牧登陑曽无寜嵗其有桀犬婴此汤罗衔须义愤终乎握节各狥所奉咸有可嘉日徃月来逝川斯逺虽复项籍致命封树纪于丘坟鲍信捐生丹青着于图象犹恐九泉之下尚沦鼎镬八难之间永纒氷炭愀然疚懐用忘兴寝所以树其福田济其营魄可以建义以来交兵之处为义士凶徒殒身戎阵者各建寺刹招延胜侣望法鼓所振变炎火于青莲清梵所闻易苦海于甘露
　　古俪府卷十
&lt;子部,类书类,古俪府&gt;
　　钦定四库全书
　　古俪府卷十一
　　明　王志庆　编
　　居处部【宫殿】
　　汉扬雄甘泉赋　洪台崛其独出兮防北极之嶟嶟列宿乃施于上荣兮日月才经于柍桭雷郁律于岩窔兮电倐忽于墙藩鬼魅不能自逮兮半长途而下颠歴倒影而絶飞梁兮浮蠛蠓而撇天
　　班固西都赋　其宫室也体象乎天地经纬乎隂阳据坤灵之正位放太紫之圆方树中天之华阙丰冠山之朱堂因瓌材而究奇抗应龙之虹梁列棼橑以布翼荷栋桴而髙骧雕玉瑱以居楹裁金璧以饰珰发五色之渥彩光爓朗以景彰于是左墄右平重轩三阶闺房周通门闼洞开列钟虡于中庭立金人于端闱仍增崖而衡阈临峻路而启扉徇以离宫别寝承以崇台闲馆焕若列宿紫宫是环清凉宣温神仙长年金华玉堂白虎麒麟区宇若兹不可殚论增盘崔嵬登降炤烂殊形诡制毎各异观乗茵歩辇惟所息宴后宫则有掖庭椒房后妃之室合欢增城安处常宁茝若椒风披香发越兰林蕙草鸳鸾飞翔之列昭阳特盛隆于孝成屋不呈材墙不露形裛以藻绣络以纶连随侯明月错落其间金釭衔璧是为列钱翡翠火齐流耀含英悬黎垂棘夜光在焉于是墀扣砌玉阶彤庭碝磩防致琳珉青荧珊瑚碧树周阿而生红罗飒纚绮组缤纷精曜华烛俯仰如神　上反宇以盖戴激日景而纳光神明郁其特起遂偃蹇而上跻轶云雨于太半虹霓廻带于棼楣虽轻迅与僄狡犹愕眙而不能阶攀井干而未半目转而意迷舍櫺槛而郤倚若颠坠而复稽魂怳怳以失度廵廻途而下低既惩惧于登望降周流以徬徨歩甬道以萦纡又杳窱而不见阳排飞闼而上出若游目于天表似无依而洋洋
　　张衡西京赋　惟帝王之神丽惧尊卑之不殊虽斯宇之既坦心犹凭而未摅思比象于紫微恨阿房之不可庐往昔之遗馆获林光于秦余处甘泉之爽垲乃隆崇而敷既新作于迎风增露寒与储胥托乔基于山冈直墆霓以髙居通天訬以竦峙经百常而茎擢上辬华以交纷下刻陗其若削翔鶤仰而弗逮况青鸟与黄雀伏櫺槛而頫听闻雷霆之相激　神明崛其特起井干叠而百增峙游极于浮柱结重栾以相承累层构而遂隮望北辰而髙兴消雰埃于中宸集重阳之清澂瞰宛虹之长鬐察云师之所凭上飞闼而仰眺正覩瑶光与玉绳将乍往而未半怵悼栗而怂兢非都卢之轻趫孰能超而究升　天梁之宫实开髙闱旗不脱扄结驷方蕲栎辐轻骛容于一扉
　　王延寿鲁灵光殿赋　排金扉而北入宵蔼蔼而晻暧旋室防娟以窈窕洞房叫窱而幽防西厢踟蹰以闲宴东序重深而奥秘屹以勿罔屑黡翳以懿濞魂悚悚其惊斯心而发悸于是详察其栋宇观其结构规矩应天上宪觜陬倔佹云起嵚崟离楼三间四表八维九隅万楹丛倚磊砢相扶浮柱岹嵽以星悬漂峣而枝柱飞梁偃蹇以虹指揭蘧蘧而腾凑层栌垝以岌峩曲枅要绍而环句芝栭攒罗以戢孴枝牚杈枒而斜据傍夭峤以横出互黝纠而搏负下岪蔚以璀错上崎嶬而重注摙猎鳞集支离分赴纵横骆驿各有所趣尔乃悬栋结阿天窻绮疏圆渊方井反植荷蕖发秀吐荣菡萏披敷绿房紫菂窋防垂珠云楶藻棁龙桷雕镂飞禽走兽因木生姿奔虎攫拏以梁倚仡奋亹而轩鬐虬龙腾骧以蜿蟺颔若动而躨跜朱鸟舒翼以峙衡腾虵蟉虬而绕榱白鹿孑蜺于欂栌蟠螭宛转而承楣狡跧伏于柎侧猨狖攀椽而相追熊蚺防以龂龂却负戴而蹲跠齐首目以瞪眄徒眽眽而狋狋
　　魏何晏景福殿赋　尔乃丰层覆之耽耽建髙基之堂堂罗疎柱之汨越肃邸鄂之锵锵飞櫩翼以轩翥反宇防以髙骧流羽毛之葳蕤垂环玭之琳琅参旗九旒从风飘扬皓皓旰旰丹彩煌煌故其华表则镐镐铄铄赫奕章灼若日月之丽天也其奥秘则翳蔽暧昧髣髴退概若幽星之纚连也既栉比而攒集又宏琏以丰敞兼包博落不常一象远而望之若摛朱霞而耀天文迫而察之若仰崇山而戴垂云嗟瓌玮以壮丽纷彧彧其难分此其大较也若乃髙甍崔嵬飞宇承霓緜蛮黮防随云融泄鸟企山峙若翔若滞峨峨嶫嶫罔识所届虽离朱之至精犹矅而不能昭晰也　于是兰栭积重窭数矩设防栌各落以相承栾栱夭蟜而交结金楹齐列玉舄承防青琐银铺是为闺闼双枚既脩重桴乃饰防梠缘边周流四极侯卫之班藩服之职温房承其东序凉室处其西偏开建阳则朱炎艶啓金光则清风臻故冬不凄寒夏无炎燀钧调中适可以永年
　　魏韦诞景福殿赋　瞻大厦之穹崇结层构而髙骧修栋迪以虹指飞甍竦而鳯翔榱桷骈逼以星罗轩槛曼延而悠长伏应龙于反宇乗流苏以飘扬于是周览升降流目评观丛楹负极飞槛承桁梧绮错楶棁鳞攒芙蓉侧植藻井悬川望舒凉室羲和温房冬则暖炎夏则凉总寒暑于区宇制天地之隂阳又有外城金狄诡貌殊姿列于应门肃有容威若乃离殿别馆粲如列星安昌延休清宴永宁美百号之特居嘉休祥之令名歩雕辇以逍遥时容与于兰庭
　　北齐邢子才新宫赋　拟二仪而构路寝法三山而起翼室何大厦之耽耽而斯干之秩秩岂西京之足伟故东都之所匹尔其状也则瓌谲屈奇澜漫陆离嵳峩崔嵬巉岩参差若宻云之乍举似鹏翼之中垂布菱华之与莲蔕咸反植而倒施若承露而将转似含风而欲披土成黼黻木化蛟螭布红紫之融泄间朱黄之赫曦兽狂顾而犹动鸟将鶱而中疲木神水怪海若山祗千变万化殊形异宜隂梁北注阳马南施百楹列倚千栌代支或据险而形固或居安而势危
　　唐梁洽晴望长春宫赋　倚万楹以磊柯洞千门而陆离玲珑玉树则偏澄霁色连骞绣槛则却映斜曦
　　樊铸明光殿粉壁赋　守静含虚上以隣贞明于千年之主保纯不汚下以范恬淡于万国之臣焕北极而开琼室激南风而生玉尘月桂低檐失蟾晖于午夜御柳垂砌惹絮色于三春则知粉壁之道齐乎造达上下而明明通昼夜之杲杲日仄之后慰天勤而暝迟夙兴之时副圣恩而曙早　可使楚客具瞻羞持练而称献荆人仰止耻怀宝而来朝岂止光动玉戸气射金屋秋露怀慙冬霜自伏蛾眉夜侍意瑶台之已升玉顔晓临若瑞云之相逐而已哉
　　髙盖花蕚楼赋　然后层轩四敞圣情周顾遥窥函谷之云近识昆池之树绿野初霁分渭北之川原青门洞开覧山东之贡赋亦以崇友悌之德劝农桑之务岂止唯临鄠杜之郊空指邯郸之路而已哉　壮丽难匹光华匪一冯禁掖以孤明隐垂杨而半出
　　王諲花蕚楼赋　横逦迤而十丈上崚嶒而三休仰接天汉俯瞰皇州百之所廻合九逵之所夷犹总万象之多少极二曜之环周为栋宇之殊观实崇髙之寡仇浮栏郁律而却偃飞甍参差而前注连磴道而内属
　　曳轩窻之横骛龙兽抚柱而相惊虹蜺亘薄而齐布涂椒兰以为馥衔明月而为炷牓题仲将之手颂登文考之赋
　　张甫花蕚楼赋　维梓维匠爰谋爰度建彩旗规层阁栾栌拱翼以攒鬭枝掌杈牙而相搏凌兢云垂嶪岌星错风恬气隐雨霁烟廓中坐平望数香街之往来冯槛下观尽天京之郊郭厉丹鳯凌白鹤浮网玲珑流光灼烁隂移翠伏影碧潭之清泠日上金题照锦林之花蕚李濯广达楼赋　材露桐栢阶骈碔砆应龙蜿蟺以骧宇猛兽赑屭以乗桴明珰藻耀于悬井朱鸟鶱翻于薄栌旋题景曜银牓霞铺反丽谯而崛起叠井干以相扶月透榱璧星悬网珠莫不功侔造化妙尽洪纎雉堞相望而闇连宫阙门闱广达而俯接闾阎德阳傍倚少室前瞻散春光于玉戸拥佳气于珠帘桂栋连云巢仪彩鳯蓂枝擢秀影伴初蟾
　　李华含元殿赋　命徴般石之匠下荆扬之材操斧执斤者万人渉碛砾而登崔嵬择一干于千木规大壮于乔枚声坎坎于青云若神踣而颠摧势动连崖拉风碎雷倒劲梢于穷谷斩巨柢于昭回时也山祗効灵波神作气为桴为栰羽叠鳞萃朝沈江汉夕出河渭云奔山横井构【一作交积】于作宫之地　星锤电交于万堵霜锯冰解于千寻拥材为山攒杵如林乃占日月之吉以成帝室雄梁劲于中极榱桷戢以砻宻析姑繇以为楹隳乔山以为礩飞重檐以切霞烱素壁以留日神标峻樀鬼叠曾楣髙卑迭作寻尺相持木从绳而后正栋操宇而不危陛莹冰级瓦敷鳞差荡晶景而升降歘睒眦以交辉耸大厦之奇杰势将顿而复飞　深闱秘殿曼宇疎楹瑞木交防墀砥平鲜风歴庑凌霰飘英　至若时雨膏田九农恞【音夷悦也】畅云归山穴儵以昭旷白日丽于宫隅浑晶光而益壮于是风师敛威纎埃不升颖絶揺芒叶无翻棱自中徂外镜洗川澄直闾闬井画沟塍靡迆秦山陂陀汉陵知稼穑之艰难见皇王之废兴及乎冥戒寒海神飞雪瑶城粉野琪树森列玉宇璇阶云门露阙天华爽霁朗日朝彻赤旌降庭朱柱艳月仰白帝而金精开披河宫而银烛发
　　陈张正见重阳殿成金石会竟上诗　周王兴路寝汉后式甘泉共知崇壮丽迢递与云连抗殿疏龙首峻陛激天泉东西跨函谷左右瞩伊瀍百常飞观竦三休复道悬拱乌遥造日攑虬远架烟云栋疑飞雨风窻似望仙玉女临方镜金珰映彩椽梅梁横发蘂玉井倒披莲荣光开御宿佳气属祈年霜鴈排空断寒花映日鲜负扆凭宵极台司列象躔登台諠大厦御气响钧天北斗承三献南风入五弦鸾歌鳷鹊右兽舞射熊前翔鶤仰不见鷰雀徒联翩
　　江总临芳殿侍宴诗　钟箭且徘徊皇堂荐羽杯桥平疑水落石迥见山开林前暝色静花处近香来西嵫伤抚夕北阁滥游陪
　　唐苏颋奉和春日幸望春宫诗　东望望春春可怜更逢晴日柳含烟宫中下见南山尽城上平临北斗悬细草偏承廻辇处轻花故落捧觞前宸游对此欢无极鸟弄歌声入管弦
　　又马怀素诗　防仗雕舆俯碧浔行春御气发皇心揺风细柳萦驰道映日轻花出禁林通野园林开帟幕连堤草树狎衣簪谬参西掖霑尧酒愿沐南薰解舜琴又李适诗　玉辇金舆天上来花园四望锦屛开轻丝半拂朱门柳细缬全披画阁梅舞蝶飞行飘御席鸎歌度曲绕仙杯圣词今日光辉满汉主秋风莫道才又沈佺期诗　芳郊绿野散春晴复道离宫烟草生杨柳千条花欲绽蒲萄百丈蔓初萦林香酒气元相入鸟啭歌声各自成定是风光牵宿醉来晨复得幸昆明苏颋奉和圣制至长春宫登楼观稼穑诗　帝迹奚其远皇符之所崇敬时尧务作尽力禹称功赫赫惟元后经营自左冯变芜秔稻实流恶水泉通国阜犹前豹人疲讵昔熊黄图廵沃野清次入离宫是阅京坻富仍观都邑雄凭轩一何绮积溜写晴空礼节家安外和平俗在中见龙垂渭北辞鴈指河东睿思方居镐宸游若饮丰宁夸子云从秪为猎扶风
　　李憕奉和御制从蓬莱宫向兴庆阁道中诗　别馆春还淑气催三宫路转鳯凰台云飞北阙轻隂散雨歇南山积翠来御柳遥随天仗发林花不待晓风开已知圣泽深无限更喜年芳入睿才
　　卢纶蚤秋望华清宫中树成咏诗　可怜云木丛满禁碧蒙蒙色润虚泉近隂清辇路通玉坛标八桂金井识双桐交映凝寒露相和起夜风数枝盘石上几叶落云中燕拂宜秋霁蝉鸣觉昼空翠屛更隐见珠缀共玲珑云雨生成早樵苏禁令雄野藤髙助绿仙果迥呈红惆怅缭垣暮兹山闻暗蛩
　　王维勅借岐王九成宫避暑之作应教诗　帝子远辞丹鳯阙天书遥借翠微宫隔窻云雾生衣上卷幔山泉入镜中林下水声喧笑语岩间树色隐房栊仙家未必能胜此何事吹笙向碧空
　　又和太常韦主簿五郎温汤寓目诗　汉主离宫接露台秦川一半夕阳开青山尽是朱旗绕碧涧翻从玉殿来新丰树里行人度小苑城邉猎骑廻闻道甘泉能献赋悬知独有子云才
　　王建上阳宫诗　上阳花木不曾秋洛水穿宫处处流畵阁红楼宫女笑玉箫金管路人愁幔城入涧橙花发玉辇登山桂叶稠曾读列仙王母九天未胜此中游司空曙长安晩望寄程补阙诗　迢递山河拥帝京参差宫殿接云平风吹晓漏经长乐柳带晴烟出禁城天净笙歌临路奏日髙车马隔尘行独有浅才甘未达多慙名在鲁诸生
　　钱起阙下赠阎舍人诗　二月黄鹂飞上林春城紫禁晩隂隂长乐钟声花外尽龙池柳色雨中深阳和不散穷途恨霄汉长悬捧日心献赋十年犹未遇羞将白髪对华簪
　　戴叔伦长安早春赠万评事诗　春风归戚里晓日上花枝清管新莺发重门细柳垂经过千骑客调笑五陵儿何事灵台客狂歌自不知
　　杜牧华清宫诗　绣岭明珠殿层峦下缭墙仰窥雕槛影犹想赭袍光昔帝登封后中原自古强一千年际防三万里农桑几席延尧舜轩墀立禹汤雷霆驱号令星斗焕文章钓筑乗时用芝兰在处芳北扉闲木索南面富循良至道思圃平居厌未央钩陈裹岩谷文陛压青苍歌吹千秋节楼台八月凉神仙髙缥缈环佩碎钉铛泉暖涵窻镜云娇惹粉囊嫩岚滋翠葆清渭照红妆帖泰生灵寿欢娱嵗序长月闻仙曲调霓作舞衣裳雨露偏金穴乾坤入醉乡玩兵师汉武廻首倒干将鲸鬛掀东海胡牙揭上阳喧呼马嵬血零落羽林枪倾国留无路还魂怨有香蜀峰横惨淡秦树远微茫鼎重山难转天扶业更昌望贤余父老花蕚旧池塘往事人难问幽襟泪独伤碧檐斜送日殷叶半凋霜迸水倾瑶砌疎风罅玉房尘埃羯鼔索片段荔枝筐鸟啄摧寒木蜗涎蠧画梁孤烟知客恨遥起泰陵傍
　　温庭筠过华清宫诗　忆昔开元日承平事胜游贵妃専宠幸天子富春秋月白霓裳殿风干羯鼔楼鬭鸡花蔽膝骑马玉搔头绣毂千门妓金鞍万戸侯薄云欺雀扇轻雪犯貂裘过客闻韶濩居人识冕旒气和春不觉烟暖霁难收澁浪和琼甃晴阳上防斿卷衣轻髩懒窥镜淡蛾羞屏掩芙蓉帐帘搴瑇瑁钩重曈分渭曲纎手指神州御案迷萱草天袍妬石榴深岩蔵浴鳯鲜隰媚潜虬不料邯郸虱俄成即墨牛劒锋挥太皥旗焰拂蚩尤内嬖陪行在孤臣预坐筹瑶簪遗翡翠霜仗驻骅骝艳笑双飞断香魂一哭休早梅悲蜀道髙树隔昭丘朱阁重霄近苍崖万古秋至今汤殿水呜咽县前流【阙】　　华清宫和杜舍人诗　五十年天子离宫仰峻墙登封时正泰御宇日何长上位先名实中兴事宪章起戎轻甲胄余地复河湟道帝元祖儒封孔子王因缘百司署聚防一人觞渭水波揺绿秦郊草半黄马驯金勒细鹰健玉铃锵下箭朱弓满鸣鞭皓腕攘畋思获吕望谏秪避周昌迹贪前逐枭心不早防几添鹦鹉酌先赐荔枝尝月锁千门静风吹一笛凉细音揺羽佩轻歩宛霓裳韬晦基潜结升平意遽忘衣冠逃大虏鼙鼓动渔阳外戚心殊迫中途事可量血埋妃子艳刃断禄儿肠近侍烟尘隔前踪辇路荒益知迷宠佞遗恨丧贤良北阙尊明主南宫逊上皇禁清余鳯吹池冷睡龙光祝寿山犹在流年水共伤杜鹃魂厌蜀蝴蝶梦悲庄雀卵遗雕栱虫丝罥画梁紫苔侵壁润红树闭门芳守吏齐鸳瓦耕民得翠珰登年昔酺乐讲武旧兵塲暮草深岩翠幽花坠径香不堪垂白叟行折御沟杨
　　章孝标古行宫诗　瓦烟疎冷古行宫寂寞朱门反锁空残粉水银流砌下堕环秋月落泥中鸎旧语娇春日花学严妆妬晓风天子时清不廵幸祗应鸾鳯集梧桐
　　李商隠陈后宫诗【二首】茂苑城如昼阊门瓦欲流还依水光殿更起月华楼侵夜鸾开境迎冬雉献裘从臣皆半醉天子正无愁　汉武开新苑龙舟燕幸频渚莲参法驾沙鸟犯勾陈夀献金茎露歌翻玉树尘夜来江令醉别诏宿临春
　　又隋宫诗　紫泉宫殿锁烟霞欲取芜城作帝家玉玺不缘归日角锦帆应是到天涯于今腐草无萤火终古垂杨有暮鸦地下若逢陈后主岂宜重问后庭花又楚宫诗　复壁交青琐重帘挂紫绳如何一柱观不碍九枝灯扇薄常窥月钗斜只镂冰歌成犹未唱秦火入夷陵
　　晋张协七命兰宫秘宇雕堂绮栊云屏烂汗琼壁青葱应门八袭旋台九重表以百常之阙圜以万雉之墉尔乃峣榭迎风秀出中天翠观岑青雕阁霞连长翼临云飞陛陵山望玉绳而结极承倒景而开轩赪素炳焕枌栱嵯峨隂虬负檐阳马承阿错以琼英镂以金华方疏含秀圆井吐葩重殿叠起交绮对榥幽堂昼宻明室夜朗
　　梁沈约为柳兖州世隆上旧宫表　旧宫蕴灵千古合祥百代万祗相祉八神警室事超齐甸义迈谯宫故能属辇道于天阶命帝阙于霄路宜树阙疏壤写极上穹克播徽尘永光盛烈
　　王筠上太极殿表　绣栭镂槛延耀光辉虬柱虹梁杳防烟雾
　　唐王勃九成宫颂序　帝机无朕道洽则时雝灵化不言功成则道显伏惟陛下体元纂极模神建墬栋梁一气庭堦六合松轩夜警杳防姑射之心茅殿晨凝寥廓峒山之驾臣霑风太上庇影华胥仰衢室而无阶襄城而有地虽望卑平叔空勒景福之词而文谢子云愿竭甘泉之思谨凭天造輙上九成宫颂二十四章攀紫墀而絶望呌丹阙而累息
　　又乾元殿颂序　鹏霄上廓琼都开紫帝之庭鼇纪下清珍野辟黄灵之馆兼山配极照鸾阙于霞标洊水涵元湛骊宫于雾壑斯则神徴语怪功潜鸟迹之初理涉非经道昧鹑居之始授鳯书而稽碧落仙构罕存按龟箓而质黄图金模间起粤若风移处闇增巢恢火运之机业拒向明上栋括河图之奥三堦布政咏匪日于灵台百堵陈诗颂斯干于考室亦有黄轩瞰月樵门頺九洛之功璿闼排烟牧野构三河之酷御燕台而临北极缺王度于祈招列云阁而拒南山陨皇谟于轵道然则卑宫丧礼采椽轻四海之尊丰屋延灾柏梁非万乗之有虽因时立事奢俭殊流而道在人兴亡迭运灵光末造不窥九室之荣景福宏规犹拥三方之衅闻风旧史逮曹马而无讥观迹故墟歴周隋而未得　由是三灵物覩扣兰禁而栖诚九服子来咏蒿宫而骋力去奢去甚不矜黄屋之隆匪朴匪雕方顺丹墀之请宸规相宅考周旧于灵都睿览思和获秦余于正殿羣臣列陛奏萧相之遗模天子临轩采荀卿之故事炎州八桂簉仙栱于林衡层【一作岱】畎五松委灵材于梓匠　衢宫记范万机抗九戸之尊海孽移琛千栾省十家之费飞亷卷蔼彻烟极而浮甍屏翳收津划星墟而置瑶阶百雉光悬宝露之坛琼壁万寻影綷崇霞之阁拖虹梁而四注星汉亏于上荣叠云栋而三休寒暑隔于中霤雕楣鹤企防势分规绣桷虬奔殊形别起圆珰布藻罄羽璧于狼泉方镜披莲孕明玑于蜃浦芝楼对幄重五日之风芸阁列钱彩锻三旬之雾文疏罩迥隂息肩于绮寮翠幌笼霄阳乌铩翼于珠网丰隆按节下复橑而司阶列缺施鞭低丛楹而假道温房伫幸煦芳景于佳辰凉室乗闲凛徂飇于火序金铺夕照若帝圃之辉琼英宝缀晨悬类阿房之聚银烛烟丘碧桂翊珉陛而披香雨岫赪筠夹璿流而飏影九衢翻翠杂仙卉于中逵四照霏红间灵葩于右墄神禽率舞光浮肆夏之轩瑞鸟相鸣响叶钧天之乐钩陈宿列俨双碣于丹霄绮缴霞周辟千门于紫露
　　汉王褒甘泉宫颂　径落莫以差错编玳瑁之文防镂螭龙以造牖采云气以为楣神星罗于题鄂虹蜺往往而绕榱
　　唐王勃九成宫颂　虽南纒统序北室开荣凛劲气于丛楹起凄风于洞穴踆乌失辔出涧戸而无光金低轮下山扉而变色隂庭徂夏祝融无窃据之因邃屋乗春颛顼定忘归之策飞廉扣响赴北阙而神寒屛翳收津局南端而股战苍苍八桂白露为霜落落千松隂昧景金人列陛来危砌而思裘玉女窥窻伏层峦而请纩阳秋代驾不凋仙圃之华天地为炉未解幽陵之冻陈徐陵太极殿铭　法氐象亢王者之位以尊左平右墄天子之堂为贵　嵯峨容与若汉水之僊槎揺荡波涛似新亭之龙刹孤防灵山允彰天贶　植绿芰而动微风舒丹莲而制流火甘泉远望观正殿之峥嵘函谷遥看美皇都之佳丽信可以齐三光而示宇宙防万国而朝诸侯
　　唐裴素重修汉未央宫记　尝因胜日圣思闲游倦大厦之讲习想鲜原之游衍乃命法驾备宫驭细草迎辇神飇引衣超然肆行造适自得于是命工度材审曲面势裁成法度以就斯宫攒栌栱宻玉石碧瓦龙错层轩鸟跂崇墉粉静璇题月照舒廊四注以云委隆台分据而山屹蟠虬蜿蜒鳞动梠桷蹲兽却骋姿雄栏槛宏袤乎豁达跨临乎泾渭绿竹凝远繁松蔼深奇树流光丹墀防绕于是辟戏马之广塲开远目之闲馆天地景新山川势重廻太华之秀气列终南之翠屛九而固护八水分流以萦带而又扬太液之波缭周帝之垣原隰成文丹素含华翼楼杳以分张雄虹直而中跱神机一发廓若悬防祥烟瑞彩郁郁葱葱瞻廻途【一作逺】以下济抚璇玑而髙视见秦川风物汉原逦迤感前王兴废知稼穑艰难吾君用此镜是非阅思虑岂独资耳目纵游玩也
　　居处部【门阙】
　　魏繁钦建章凤阙赋　筑双鳯之重阙表大路以遐通上规圜以穹隆下矩折而绳直长楹森以骈停修桷揭以舒翼象圃之层楼肖华盖之丽天当蒸暑之炎赫步北楹而周旋鹪鹏振而不及岂归雁之能翔抗神鳯以甄甍似虞廷之锵锵栌六翮以抚跱俟髙风之清凉华钟金兽列在南廷嘉树蓊薆奇鸟哀鸣台榭临池万种千名周櫩辇道屈绕纡萦
　　梁陆倕石阙铭　象阙之制其来已远春秋设旧章之教经礼垂布宪之文戴记显游观之言周史书树阙之梦北荒明月西极流精海岳黄金河庭紫贝苍龙武之制铜爵铁鳯之工或以聴穷省寃或以布治悬法或以表正王居或以光崇帝里晋氏浸弱宋厯威夷礼经旧典寂寥无记鸿规盛烈湮没罕称乃假天阙于牛头托远图于博望有欺耳目无补宪章乃命审曲直之官选明中之士陈圭置臬瞻星揆地兴复表门草创华阙于是嵗次天纪月旅太蔟皇帝御天下之七载也构兹盛则兴此崇丽方且趋以表敬观而知法物覩双碣之容民识百重之典作范垂训赫矣壮乎爰命下臣式铭磐石其辞曰惟帝建国正位辨方周营洛涘汉启岐梁居因业盛文以化光爰有象阙是惟旧章青盖南洎黄旗东指悬法无闻蔵书弗纪大人造物龙德休否建此百常兴兹双起伟哉偃蹇壮矣巍巍旁映重叠上连翠微布教方显浃日初辉悬书有附委箧知归郁崫重轩穹隆反宇形耸飞栋势超浮柱色法上圆制模下矩周望原隰俛临烟雨前賔四防却背九房北通二辙南凑五方暑来寒往地久天长神哉华观永配无疆
　　魏温子升阊阖门上梁祝文　大君有命髙门启扉良辰是简穆卜无违雕梁乃架绮翼斯飞八龙杳杳九重巍巍居宸纳祐就日垂衣一人有庆四海攸归
　　居处部【佛寺】
　　陈江总游栖霞寺言志诗　静心抱冰雪暮齿逼桑榆太息波川迅悲哉人世拘嵗华皆采获冬晩共严枯濯流济八水开襟入四衢兹山灵妙合当与天地俱石瀬乍深浅烟崖递有无缺碑横古隧盘木卧荒涂行行备履歴歩歩怜威纡髙僧迹共远胜地心相符樵隐各有得丹青独不渝遗风伫芳桂比徳喻生刍寄言长往客凄然伤鄙夫
　　又明庆寺诗　十五诗书日六十轩冕年名山极歴览胜地殊留连幽崖耸絶壑洞穴泻飞泉金河知证果石室乃安禅市朝霑草露淮海阅桑田夜梵闻三界朝香彻九天山阶歩皎月涧户听凉蝉永言望钟岭更复切秦川
　　周庾信同泰寺浮图诗　岧岧陵太清照殿比东京长影临双阙髙层出九城拱积浮云碍幡揺度鸟惊花飞如始落莲合似初生轮重对月满铎韵拟鸾声画水流全住图云色半轻烟露晚犹滴珠火朝更明虽连博望苑还接银沙城天香下殿桂仙梵入伊笙庶同八界乐方遣六尘情
　　北齐萧慤和崔侍中从驾经山寺诗　钩陈夜惊徼河汉晓参横游骑腾文马前驱转翠旌野禽喧曙色山树动秋声云表金轮见岩端画栱明塔疑从地涌盖似积香成泉髙下溜急松古上枝平仪容多壮思丽藻蔚縁情自嗤非照庑何以继连城
  </div>
  <div class="pagination">
   <a href="古俪府_page25.html">
    上一页
   </a>
   <span>
    ...
   </span>
   <a href="古俪府_page21.html">
    21
   </a>
   <a href="古俪府_page22.html">
    22
   </a>
   <a href="古俪府_page23.html">
    23
   </a>
   <a href="古俪府_page24.html">
    24
   </a>
   <a href="古俪府_page25.html">
    25
   </a>
   <span class="current-page">
    26
   </span>
   <a href="古俪府_page27.html">
    27
   </a>
   <a href="古俪府_page28.html">
    28
   </a>
   <a href="古俪府_page29.html">
    29
   </a>
   <a href="古俪府_page30.html">
    30
   </a>
   <a href="古俪府_page31.html">
    31
   </a>
   <span>
    ...
   </span>
   <a href="古俪府_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
