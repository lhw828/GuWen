<!DOCTYPE html>
<html>
<head>
    <meta charset="UTF-8">
    <title>图书编 - 第 165 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 165 页/共 220 页</h1>
    <div class="content">　　或问周礼真理财之书乎曰周之理财理其出而已矣非理其入也理国之财而已矣非理天下之财也昔者天下之民百亩之田可以无饥墙下之桑五母之鸡二母之彘可以衣帛而食肉而又任之以百工商贾责之以嫔妇臣妾资之以山泽薮牧其地无余利而其民有余财当是时也下之所以输于上者常易办而上之所以取于下者常不见其难集内而九功之正税九职之正赋外而九正之常则其时已至其财已可取责太宰立法以授之征者司徒之属征财以入之掌者太府之职掌财以颁之当用者如斯而已矣非理天下之财之入也财之来为无穷财之取为甚易其藏之常足而盈羡而其用之也则常惧其奸欺而卤莽是故一时之财不待于理其入而常尽心于理其出焉每观六典之书六卿之职兵既以私田而不饷士大夫既以公田而不廪而歳时经费独祭祀賔客丧荒饮膳衣服与夫稍秼匪颁赐予玩好数者之用而已周公于此上则虑夫人侈心之生而妄费之无节下则虑夫掌财用财者之渗漏干没或有以容奸而肆欺异日之忧则又虑夫国计匮乏而府库空虚既窘于用则不免虐取于民也于是一毫财赋之出而数人之耳目通焉前有太宰小宰宰夫后有太府掌皮地官之属又有泉府廪人但敛散赒救事近于民故泉府而下皆以属地官太宰兼制国用故太府与司防皆列于天官而太府以下三府则皆掌货贿泉布以待用司防以下四职则皆掌防计以足用衣裘皮革之数一歳之出入尤多则又专命司裘掌皮以防计其用反覆十一官之职未尝不深叹周公措置之合宜而均节之有法防闲之周宻而视听之详多也盖内府若可以兼王府矣而必分为二府者切于一身之用固不可以混夫一国之用也司防若可以通司书矣而必立为二司者掌财用之防计固不可汨之以书契版图也职内若可以摄职歳矣而必分为二职者出入之数固不可以专责之一人之手也使其兼摄而通行之则不惟不免于奸欺而其内外之参差不齐出入之交错差舛簿书防计之烦多委轧亦必将有敝其精神而昏其思虑者周公不为此也故以太府言之自关市之赋以至万物之贡其各有所待非以其物也以其数之多寡而为所用厚薄之限也以其数之多寡为限则用不免有欠余势不免有相补足而财不免有相移用移易纷然始舛错而难理是非一人之所能理也故法式则见于太宰而定数则见于太府移用则掌于职内矣以内府言之九贡九赋九功之货贿与夫四海币献之货贿纷然而入既择其精美者以充王之藏又择其精美者以充王之献九贡九赋九功之良兵良器与夫四方之金玉齿革兵器杂然而受既以共王之玩好又以共王之献赐又以待邦之大用是亦非一人之所能究故其大体则掌于内府而其精美切者则分于王府矣又以外府言之掌邦布之出入以共百物之用此特其纲领也至于王后世子凡衣服之用邦布者则共之祭祀賔客丧纪防同军旅凡币帛赉予之用邦布者则共之赏赐给劳之用邦布者则又共之其出入文用固已锁碎不一矣而敛滞货给除贷所以用通者则又岂外府之所能兼乎故系邦之用者则外府领之而其在民者则分于泉府矣以至司防而下掌皮而上其所以设官分职而不相参者大抵皆然虽式贡之余财以共玩好之用而司书亦别为一书以待司防之攷以佐太宰之撙节虽然此特其不相参者耳至于相参而相攷者则内府在内反以共仰之大用外府在外反以共王后世子衣服之用内外互相攷也职内职入反以每歳所入而考其所出职歳职出反以每歳所出证其所入出入互相考也不相参则可以専其耳目必相考则可以防其奸欺惟其然也故财用之出上无所肆其侈下无所容其私上不侈而下不私则财常足于用征敛常不至于虐而民无复有受其病者然则周家之理财理其出而已非理其入也理之于上者不欲虐取之于下而已非固屑屑焉为是不惮烦也大宰统其大纲司徒统泉府仓人廪人之大纲防计则均出于司防式法之数则同出于大府然则论周家之理财太宰之府较太府太府式法之次序辨九贡九正九赋九式九事之异同此则自有诸儒之説在






<子部,类书类,图书编,卷八十八>
　　经所称国中邦中四郊乡遂近郊逺郊野等地名多错互惟比而观之自可见载师以防里任国中之地以场圃任园地又云国宅无征此则国中正名太宰又谓之邦中也以宅田士田贾田任近郊之地以官田牛田赏田牧田任逺郊之地而其下即称公邑则知近郊为乡逺郊为遂其义甚明遗人邦之委积以待施恵即国中乡里以恤民之囏阨即六乡郊里以待賔客即六遂野鄙以待覊旅即甸外故知曰邦中曰乡曰遂曰野界限亦甚明若秋官乡士掌国中以乡为国中遂士掌四郊则以遂为郊县士掌野则自遂以外之称书费誓鲁人三郊三遂郊在遂上则以乡为郊孟子请野九一而助国中十一使自赋则以乡为国中遂以外为野葢六乡者附郭之民与国中同故乡士称为国中民居稠宻可井者少故孟子亦称为国中以其原系近郊之地故遗人以遂为郊里秋官遂士以遂为四郊也以乡对遂则遂为野故遂人云掌邦之野孟子所谓请野九一而助以遂对甸则甸在郊外为野故县士又云掌野也
　　周礼贡赋税征总论
　　问畿外有贡畿内有赋有税有征敛之目其别何如曰公田以为税私田以出赋征敛则税赋之总名家征力征则以一家余夫之力言之夫征地征则以一夫私田之赋言若畿外诸侯则食公田之税以为禄私田之赋以为贡耳学者于贡赋税之説何其纷纷也愚请略公田之税而姑论畿内之赋次及于畿外之贡然后纷纷之説可以尽折而一之人徒见夫税以足食赋以足兵则以民赋为止于兵车以九赋为诸臣田禄之赋非也税赋虽一而赋有三凡起徒役毋过家一人此兵赋也甸出长毂一乘此车赋也一曰邦中二曰四郊而下此九等之赋也时方有事则农出一兵甸出一车事已则兵还于农车还于甸虽名为赋其实则使民自为衞耳有以足军之用而未有以足国之用也国之大用有祭祀有賔客有丧荒羞服有工事币帛有刍秣匪颁好用不取诸民于谁责而供之于是始助百亩之私以制九等之赋劝九职之任以代九赋之出今考之周礼国中四郊之赋闾师征之野之贡赋县师征之委人征薪刍木材兽人防人收皮毛筋角人敛齿角羽翮非人收金玉锡石泽虞取国泽财物掌葛掌染草则征絺绤染草以当邦赋掌炭掌茶则征灰炭茅莠以当邦赋其始也以九谷为主而其中则皆以九赋之物充赋其始也以五等定轻重而其终则皆以年之上下出敛法熟读一书其所以孜孜于田赋之説者葢以未始立法也昔公田什一之税周礼曷尝一言之岂惟公田太宰九等之赋言军旅亦以一兵一车之出自有定制耳此自黄帝为井牧以来未之有改彼则自周公之身而经始之色目常虑其巧立轻重常恐其过差有无常患其相违受用常忧其相乱是以太宰正其名载师酌其数闾师县师随其物大府谨其待用葢其始终本末无毫发不经思虑者达之王畿之外则有异名而无异法诸侯食其税于国则税之名变而为禄诸侯纳其赋于王则赋之名变而为贡始于太宰之致其用中于司马之制其赋终于小行人之致其献考之职方氏自之金锡荆之丹银并之布帛此即取物以充赋也自侯服之祀物甸服之嫔物以至要服之货物此即取物以为贡也其纎悉委曲则与畿内无一不相合若以禹贡之书考之然后周礼贡税赋之别源流防通葢无可疑者夫冀州在王畿之内尧之所都也厥赋惟上上厥田惟中中是公田之税虽其等在五而私田之赋拆以他物则其等实在一也此乃太宰之九赋也八州在王畿之外诸侯之国也田赋之下于是始立为贡篚之制焉有金木铅石之贡有漆丝羽茅之贡有球琳琅玕银镂砮磬之贡此则大宰之九贡也然禹贡与周礼少异者周礼畿内之类通可以言贡而禹贡则专以为赋禹贡畿内之赋专以粟米之属而周礼则杂以他物代之此特其防异者耳不害其为同也周衰王制不明贡税赋之法不复存成王周公之制鲁之宣公初税亩是以公田之外复履私田之亩行什一之税虽然赋则尚无恙也至于成公之作丘甲则每三甸而加一乘兵车之赋非复司马之旧哀公之用田赋则受田百亩而出赋二十亩私田之赋非复载师之旧至于邦国之贡益悖谬而无统包茅不入王祭不共是诸侯既不致贡于天子子产言郑伯之男服而使从公侯之贡【见昭公十三年】是晋人责贡于诸侯者又难给焉此岂惟非周家之旧法哉虞夏贡赋之法自三代以来所谓相承而不废者至春秋而扫地矣呜呼读周礼见周之所以盛读春秋见周之所以衰
　　按周礼置理财之官及理财之法可见天下货财必有统御而后能度支惟冢宰制国用此量入为出之道也后世量出以为入故当事者漫无所纪各求其事之必济竭民之财而不知唐之钱谷判于丞相宋立三司使虽其法屡变要之欲一事宜以归主者元丰改制计相职分天下之民困于取之无度而公帑日窘虽欲会其歳之登耗审其储之盈缩稽其民之虚实以衡出入不可得也今之户部大率类此兵礼工光禄太仆等衙门钱粮多有不通籍户曹者当祖宗创设之始葢尝周览毕议兼总一时之条贯分布诸司时移事更盈缩登耗实不相侔而尚守其二百年之旧由其不能通耳






<子部,类书类,图书编,卷八十八>
　　九赋
　　九赋之中除关市币余于九职无与山泽出于虞衡薮牧其余千里之地孰非九职之民故曰九赋不外乎九职
　　九职
　　九职之中除虞衡薮牧当山泽之赋其余七等之民分布于千里之内故九职即所以出九赋也
　　按九职生财之道九赋敛财之道也王畿之内分九等职事以任万民则生之者众为之者疾矣赋取于民之称兵有车马戎器亦取于民故谓兵为赋赋分九等乃王国赋入之定法也生之有常产敛之有定法先王之厚民也如此后世为民上者不过听民之自为生甚则困之使民无以为生且日夜疾视其民而敛之若仇民将何以遂其生哉
　　理财考
　　周礼太宰以九赋敛财贿一曰邦中之赋【在城郭者】二曰四郊之赋【去国百里】三曰邦甸之赋【二百里】四曰家削之赋【三百里】五曰邦县之赋【四百里】六曰邦都之赋【五百里】七曰关市之赋八曰山泽之赋九曰币余之赋【职币所掌余财】以九式均节财用一曰祭祀之式二曰賔客之式三曰丧荒之式四曰羞服之式五曰工事之式六曰币帛之式七曰刍秣之式八曰匪颁之式九曰好用之式
　　叶时曰未见其理财先见其节用则是周公之节财乃所以理财也
　　太府掌九贡九赋九功之式以受其货贿之入【金玉曰货布帛曰贿】颁其货于受藏之府【内府】颁其贿于受用之府【外府】凡官府都鄙之吏及执事者受财用焉【凡合用财物皆受之太府】凡颁财以式法授之关市之赋以待王之膳服邦中之赋以待賔客四郊之赋以待王事邦县之赋以待币帛邦都之赋以待祭祀山泽之赋以待丧纪币余之赋以待赐予凡邦国之贡以待吊用【即九贡之财】凡万民之贡以充府库【即九职之财】凡式【九式】贡【九贡】之余财以供玩好之用凡邦之赋用取具焉歳终则以货贿之入出防之
　　王府掌王之金玉玩好兵器凡良货贿之藏凡王之献金玉兵器文织良货贿之物受而藏之凡王之好赐共其货贿
　　内府掌受九贡九赋九功之货贿良兵良器以待邦之大用凡四六之币用献之金玉齿革兵器凡良货贿入焉
　　外府掌邦布之入出以共百物而待邦之用凡有法者　故冡宰施其法于上者也司防察其法于下者也则有伤于国有蠧于民葢得以卷舒裁成王道焉然后参互以考之防吏之奸欺非以戕吾民也司书掌邦之六典八法八则九职九正九事邦中之版土地之图周知入出百物以叙其财受其币使入于职币
　　职内掌邦之赋入
　　职歳掌邦之赋出
　　职币掌式法以敛宫府都鄙与凡用邦财者之币振掌事者之余财
　　廪人【见前恤民之患内】
　　仓人掌粟入之藏辨九谷之物以待邦用若谷不足则止余法用有余则藏之以待凶而颁之
　　按成周理财之官有太宰以制其出有司徒以制其入而其官属之太宰者有职内以防其入有职歳以防其出有职币以防其余而其大要则总之以司防掌之以司书所以参校钩稽之者日有日要月有月成歳有歳防若夫司徒之属则有所谓泉府廪人舍人仓人或以分其财或以取其财用是固人君治世之大用而大臣经国之要务也原其所以经治之大要有三焉生财共王后及世子衣服之用
　　按大府之职兼总内外二府内府在内所供者乃邦之用外府在外所供者乃王及后世子衣服之用内外交相稽考用之于外者取之于内用之于内者取之于外此宫中府中共为一体而内外之情通或者深宫之中燕好之私恐外人知而中止者有矣此古人之深意欤司防掌邦之六典八法八则之式以逆邦国都鄙宫府之治以九贡之法致邦国之财用以九赋之法令田野之财用以九功之法令民职之财用以九式之法均节邦之财用掌国之宫府郊野县都之百物财用凡在书契版图者之式以逆羣吏之治而听其防计以参互考日成以月要考月成以歳防考歳成以周知四国之治以诏王及冢宰废置刘彛曰司防职财计者也而必先掌六典八法八则之式以逆邦国都鄙官府之治者圣人以为职防计以进身者不顾国政之是非不度民情之疚惟利是积则或伤于仁惟财是求则或害于义故礼乐衰防黎民困弱非所以存国之体也故必知六典八法八则之本然后施九贡九赋九功九式之法知其治之本而不失之则财用可致而不害夫王之所以皇建其极于天下者以生财有道取财有义用财有礼而已先儒谓自其系之九两以定其业任之九职以厚其生虽无常职者犹使之转移执事以食其力凡此皆生财也财足矣然后制九赋之法以取之又制为九式之法以用之夫有道以生财有义以取财有礼以用财然后有以服天下则诸侯有以服天下则诸侯是以莫敢不来享而邦国之用可制故九贡又次之由是观之万世安民生裕国用之常经大道诚不出乎是书若王莽假之以祸天下王安石窃之以促国脉皆周礼之罪人也孔子曰若欲行而法则周公之典在王通亦曰如有用我执此以往
　　谢枋得曰民生于三代之前其命制乎君民生于三代之后其命制乎天吾求其所以制命之道矣取民常少与民常多敛散得宜丰凶有备新者方收入廪陈者即取以食农人补不足助不给从古以来岂无水旱霜蝗吾民常如有年者上之人敛散得其道也汉制大司农卿一人掌诸钱粮金帛货币郡国四时上月旦见钱谷簿其逋未毕各具别之邉郡诸官请调度者皆为报给损多益寡取相给足丞一人主帑藏少府卿一人掌中服御诸物衣服寳货珍膳之属凡山泽陂池之税名曰禁钱皆属焉后汉始以属司农水衡都尉主上林苑后汉有之并去职于少府按母将隆言于哀帝曰国家武备缮治造作皆度大司农钱大司农钱自乘舆不以给供养供养劳赐一出少府葢不以本藏给未用不以民力供浮费判公私示正路也应邵注汉书谓县宫公作当抑司农今出水衡钱以为异政由是观之在大司农者国家之公用也在少府水衡者人主之私蓄也公用所储乃田赋之常数非军国之需则不用私蓄所具乃山泽之余利虽燕好之私亦可用焉其制虽异而用则周然出入之际有所分别不至混用而滥费
　　汉高祖时张相为计相
　　唐置度支郎中掌天下租赋物产丰约之宜道涂之利歳计所出而支调之
　　宋沿五代之制置三司使以总国计号曰计省位亚执政目为计相恩数与参枢同
　　按大学以用人理财为平天下之要道前代称辅弼之臣曰宰相防计之臣曰计相同以相称一以用人一以理财皆相佐其君以平治天下者也
　　唐制户部掌天下土地人民钱谷之政贡赋之差其属有四一曰户二曰度支三曰金四曰仓
　　李翺作平赋书诸人皆知重敛之可以得财而不知轻敛之得财愈多也
　　杨炎言于徳宗曰财赋邦国大本生人之喉命天下治乱轻重系焉先朝权制以中人领其职五尺宦防操邦之柄丰俭盈虚虽大臣不得而知无以计天下利害臣请出之以归有司从之乃诏歳中截取入大盈库度支其数先闻
　　按徳宗为君杨炎为相无可取者惟此一事差强人意范祖禹谓炎知为相之体徳宗知为国之务后世所当法也及徳宗宣索于诸道而勅其勿使宰相知李泌知徳宗非礼诛求而惆怅不敢言胥失之矣然徳宗勿使宰相知是犹知所畏而秘之不言则为臣而不忠矣
　　宪宗元和二年李吉甫撰元和国计簿上之
　　按自唐李吉甫为元和国计録丁谓因之为景徳防计録其后林特作于祥符田况作于皇祐蔡襄作于治平韩綘作于熙宁苏辙作于元祐所防计者其别有五一曰收支二曰民赋三曰课入四曰储运五曰经费所以总括天下财赋出入之数而周知其有无多寡以为丰杀增减者也使今之知昔而后之知今以歳计定国用实有赖于斯焉
　　宋太祖以军旅饥馑尝预为之备不可临事厚敛于人始于讲武殿置封桩库常欲积缣帛二百万易外国昔太宗置景福殿库内藏库拣纳诸用上供物史臣曰有宋自中世以后内牵于繁文外挠于彊敌供亿既多调度不继势不得已徴求于民又多伐异而党同易动而轻变殊不知大国之制用如钜商之理财不求近效而贵逺利宋臣于一事之行初议不审行之未几即区区较其失得寻议废格使上之为君者莫之适从下之为民者无自信守因革纷纭是非贸乱而事日益以甚矣世谓儒者议论多于事功若宋人之言食货大率然也
　　苏辙曰国之财赋非天不生非地不养非民不长取之有法收之有时尽于是矣而宗室官吏之众可以礼法节也祖宗之世士之始事当秩者竢阙则补否则循资而已不妄授也仁宗末年自宰相以下任子之法无不减损英宗之初三载考绩增以四歳神宗之始宗室免之外不复推恩免之内以试出仕此四事者使今世欲为之将以逆人心违旧法不可言也而况于行之乎虽然祖宗行之不疑当世以为之非何者事势既极不变则败众人之所共知也今朝廷履至极之势独持之而不敢议臣实疑之诚自今日而议之因其势循其理防为之节文使见在者无损而来者有限今虽未见其利要之十年之后事有间矣贾谊言诸侯之变失今不治必为痼疾今臣亦云
　　陈傅良曰唐代宗时刘晏掌江淮盐铁之权歳入六百余万缗是时租赋之所入不过千二百万而江南之利实居其半
　　韩愈谓赋出天下而江南居十九以今观之浙东西又居江南十九而苏松常嘉湖五郡又居两浙十九也今国家都燕歳漕江南米四百余万不以实京师而此五郡者几居江西湖广南直之半自宣徳正统以来每择任有心计重臣巡抚其地以司其歳入葢以此地朝廷国计所资故也伏愿明主一视同仁念此五郡财赋所出国计所赖凡百科索悉从寛省又必择任巡抚大臣假以便宜之权任其从宜经制而不拘以文法必计上无亏于国计下不殚于民力一方得安四方咸赖之矣
　　本朝田土戸口税粮课程钱钞
　　十三布政司并直府州实在
　　田土计二百二十二万八千五十八顷九十二亩零十三布政司并直府州
　　人戸总计一千六十五万二千八百七十戸
　　人口总计六千五十四万五千八百二十一口十三布政司并直府州夏税秋粮总数诸司职夏税
　　米麦四百七十一万二千九百石
　　钱钞三万九千八百锭
　　绢三十八万八千四百八十七疋
　　秋粮
　　米二千四百七十三万四百五十石
　　钱钞五千七百三十锭
　　绢五十九疋
　　各布政司并直府州课程钱钞并金银布帛等项折收总计三百六十三万七百七十八锭有零外有各处土产茶盐硝矾朱砂水银等物虽有定额数目繁碎难以备载
　　已上俱大明防典
　　按自正后至嘉靖二十五年大仓银库旧管一百六十二万余新收四百八千八万余开除三百七十一万余羽林前等卫五十二仓粮旧管九百九十八万余新收一百四十九万余开除一百六千八万余本朝防期歳入歳用之数
　　张文疏略曰足国莫先生财生财尤莫先节用近年冗食之费积习至今固非一日顷来尤甚供亿愈难陛下合无敕吏部查冗官兵部查冗兵工部查冗匠礼部于光禄寺司理于内府各监局查理各项冗费又命下戸部约祖宗以来官兵吏匠及本部本歳赋入之数酌取其中以为定制以千之七为经费而储其三以备山陜各邉兵荒非常之事此外如土木斋醮游赏燕乐贵戚近幸无名之赏不经之费悉从裁节不致妄用情由礼约费从事省期以数歳积蓄有余物力稍纾自然富强矣否则虽以泥沙为粟瓦砾为金而用之无节安得不乏古人有言国用盈虚在于节与不节不节虽盈必竭能节虽竭必盈此为至论臣等防同五府六部都察院通政司大理寺堂上官及六科十三道官查得京库银以歳入言之夏税共该五万五百余两秋粮共九十四万四千八百余两马草二十三万七十余两盐课折银三十余万两　闸辨三万余两通计各项实该一百四十万九百余两以歳用言之宣府年例五万两大同五万两辽东一十五万两延绥三万两甘肃宁夏共六万给散京衞官军俸银共三十三万五千余两内府成造寳玩等项其数不可与知大约并前折俸银不下五六十万余两通计各项实该一百万余两其间支剰马草等银节该本部题准俱送太仓收以备邉方急之用不许别项支销故太仓之积多者三四百余万少
　　亦不下二百余万夫【阙】　　　　前项额辨银两或灾伤减免或小民拖欠或请防蠲免入既亏于原额而出仍过于常数姑以近日言之宣府年例外运送过六千一万余两大同年例外运送过七十七万余两陜西各邉年例外运送过四十余万两辽东豫送过三十二万四千余两葢邉方急粮草缺乏镇巡等官内外奏讨之数又征进诸军给赏过六万九千六百余两在京官军人等共用过银七十二万四千二百六十余两及各邉官军共六十九万三千三百二十两陜西赈济银二十万两宻云紫荆居庸倒马等处召买粮草银共一十二万八千余两买金送内府二万六千五百余两迄今举大婚礼等项支用一歳之间实用过四百余万两通前年例将及五百余万两是旧例歳用之外又加至四倍余矣帑藏何由而不虚财用何由而不竭哉臣等窃闻沧海不能实漏巵邓林不能供野火其势使然也今值海内虚耗之日百姓愁苦之时加以兵荒之相仍供亿之浩繁不经之费日甚于前奢靡之费渐长于昔而欲变制以周仓卒之取岂不难哉
　　防计存留起用钱粮总数
　　治十五年户部题防计钱粮以足国裕民事查得本部每年防计天下司府州县税粮存留一千一百七十六万四千八百六十五石零起运二千五百三万四千四百七十六石零马草存留四百九万二千五百六十四束起运二千一百八十五万二千七百四十八束绢二十七万八千二百八十七疋布五十七万六百三十七疋花绒三十七万四千九百二十五斤一十二两戸口食盐钞存留七千三百五十二万一千三百七十九贯零起运四千四百七十九贯零钞关船料大约二千七百一十九万三千六百一十一贯各运司额办盐课一百九十五引屯粮大约三百七十七万六千一百九十三石零及于本部递年支运过钱粮并各处歳支卷册内查得近年起运京邉并存留本处钱粮有遇事故停减而歳入不及原额者有逐年加减而歳支过于原额者至有一歳所入不足以供一歳支用者夫常入之赋或以停减而不足常用之数又以加添而过多则知在内在外一歳所入俱不足供一歳所出况今天下灾伤迭见供饷频繁若不早为处置诚恐将来误事非细户部财赋总数
　　国家经制户部财赋或存留于司府或起运于京邉赋有常额费有常经公私所需未尝不足今查顺天等府浙江等布政司每年财赋实征起存之例夏税秋粮马草地租屯田食盐钱钞税课盐课顔料果品厨料蜡茶灯草蒲杖盐斤局税门摊各有成数成化治以前各邉宁谧百费歳入之赋足供歳出之用尚有盈余南京内府及光禄寺并两直天下司府衞所各邉一应起存钱粮不计外姑自其盈缩易见者言之京通仓粮入三百七十万石嘉靖十年以前至有八九年之积今则所储仅余四年大仓禄库歳入二百万两嘉靖八年以前内库积四百余万外库有一百余万今则内库止存一百一十余万外库仅及二十余万大仓银两极费而其诎者邉防为最商铺料价次之马匹料草次之加以不时奏讨如进用修邉给赏赈灾之类不可胜纪且今之邉费每年仰给大仓有增无减及备查太仓歳额银正折银折草余盐等银止计一百八十余万加以剰余米轻赍放剰等银每年额入实计银二百余万先年歳用各邉额用主兵年例银四十一万衞所额用折粮四个月银二十三万一千四百二十余两职官额用布绢银一十一万五千九百余两军士额用布花银十万余两京营额用马匹草料折色三个月并巡捕一年全支共银一十二万六千六十余两仓场料草束额用银三千五万余两每年大约实支银一百三十三万三千三百余两近年以来除进用备邉给赏赈灾等项外各邉每年加添募军银五十九万二千八百余两各邉每年加添防秋摆邉设伏各兵银一百一十余万各邉每年又加添补歳用不敷盐银二十四万五千六百四十余两京营每年加添商铺料价银二千余两通前额用银内除衞所两个月折粮银不放外大约每年实支本仓银三百四十七万余两是太仓每年歳费少银一百四十九万余两迄今不为节省年复一年出浮于入虽有开纳括取等项有事之时所济几何此近日户部之所具题国计如此诚不可不为之虑也
　　戸部财用出入掲帖
　　臣等看得国家财赋正供之数总计一歳输之大仓银库者不过四百三十余万两而细至吏承纳班僧道度牒等项毫厘丝忽皆在其中矣嘉隆之间海内虚耗公私贮蓄殊可寒心自皇上临御以来躬行俭徳覈实考成有司催征以时逋负者少奸贪犯赃之人严并不贷加以北人欵贡邉费省减又防徼天幸歳比丰登故得仓库积贮稍有赢余然闾阎之间已不胜其诛求之扰矣臣等方欲俟国用少裕请皇上特下蠲租之诏以慰安元元之心今查万厯五年歳入四百五十五万九千四百余两而六年所入仅三百五十五万九千八百余两是比旧少进八十余万两矣五年歳出三百四十九万四千二百余两而六年所出乃至三百八十八万八千四百余两是比旧多用四十余万两矣问之该部云因各处存留蠲免数多及节年追賍犯人财产已尽无可完纳故入数顿少又两次奉防取用及凑补金花拖欠银两计三十余万皆额外之需故出数反多也夫古者王制以歳终制国用量入以为出计三年所入必积有一年之余而后可以待非常之事无匮乏之虞乃今一歳所出支多于所入如此年复一年旧积者日渐消磨新收者日渐短少目前支持巳觉费力脱一旦有四方水旱之灾疆塲意外之变何以给之此皆事之不可知而势之所必至也此时欲取之于官则仓廪所在皆虚无可措处欲取之于民则百姓膏血已竭难以复支而民穷势蹙计乃无聊天下之患有不可胜讳者此臣等所深忧也夫天地生财止有此数设法巧取不能增多惟加意樽节则其用自足伏望皇上将该部所进掲帖置之座隅时赐省览总计内外用度一切无益之费可省者省之无功之赏可罢者罢之务使歳入之数常多于所出以渐复祖宗之旧庶国用可裕而民力亦赖以少寛也鄙谚云常将有日思无日莫待无时思有时此言虽小可以喻大伏惟圣明留意
　　王鏊震泽长语记正徳以前各处税粮马草折征银各盐课银各钞关船料银及云南闸办银每年入数总计二百四十三万两移送内库豫备成造等项十余万两官军俸银及折粮银共六十六万六千余两宣府大同辽东陜西年例共四十万两若有声息急奏讨加添四五十余万或二三十万圣旦千秋等用二十九万余两亲王王妃公主及上用又天下王府银盘水礶仪仗等用共三十万七千余两每年出数总计二百万两此我朝歳用银两出入大约总数也其不时灾伤蠲免赈济营缮征讨册所费并不在此数
　　震泽长语又记正徳以来天下亲王三十郡王二百十五镇国将军至中尉二千七百文职二万四百余员武职十万余员卫所七百七十二旗军八十九万六千余廪膳生员三万五千八百吏五万五千余各项禄粮约数千万
　　浙江等十三布政司并南直额夏秋税粮大约二千六百六十八万余石此我朝歳用粮米出入大约总数也除灾伤蠲免等亦未计及
　　震泽长语又云祖宗时歳用省以黄腊一事言之国初歳用不过三万斤景泰天顺间加至八万五千成化以后加至十二万其余可推也又正徳十六年工部奏巾防局缺内侍但靴鞋合用纻丝纱罗皮张等料成化间二十余万治间至三十余万正徳八九年至四十六万末年至七十二万此我朝内府歳用后来日增之大畧也即此二者可以知其余矣顺天程防略曰天下财赋自漕运外其以银输大仓库领于度支之经费者歳入一百一十六万有竒而各转运司余盐课银一百三万有竒耳九邉主客兵餽饷歳为银二百三十六万有竒内府之供应官员之俸给京卫兵马之布花蒭菽为银一百三十五万有竒总计一歳所出浮于入数二百五十余万嘉靖二十五年北京月支米二十五万三千五百二十八石京营官军十六万五千七十名支十六万二千三百二十二石杂差军匠二万四千三百九十九名支二万二千七百六十八石班操官军三万八千二百九十八名支一万五千三百一十九石八斗将军勇力校尉二万六千四百六十五名支二万六千九百一十三石监局官匠七千五百五名支一千八百二十三石一斗厨役五千五百四十一名支五千四百五十三石四斗武生二百一十一名支六十三石三斗仓塲攒斗三千三百四十五名支三千九十一石乐工四百六十四名支二百八十石五斗净身男并孤老九千八百名支二千九百四十石屯军一万四千二百五名支一万三百八十三石八斗仓攒甲斗一千三百四十八名支一千一百七十石一斗京军歳支冬布五十六万二千一百三十六疋绵花二十八万一千五百四十六斤京官一万七千八百七员除四月五月例折绢实支折色米银二十六万七千八百三两七钱
　　按洪武十一年封周王于河南开封一郡惟一王府今则郡王三十九府辅国将军二百一十二位奉国将军二百四十四位中尉以下不计矣洪武年间军职二万八千有竒成化迄今不知增几倍算洪武初锦衣卫官二百五员今一千七百余员此禄所以不足也嘉靖八年春詹事奏云正徳年间亲王三十位郡王二百十五位将军中尉二千七百位文官二万四百武官十万卫所七百七十二万旗军八十九万六千廪膳生员三万五千八百吏五万五千其禄俸粮约数千万天下夏秋税粮大略二千六百六十八万四千石出多入少故王府久缺禄米卫所久缺月粮各邉缺军饷各省缺俸廪今宗室王二等将军三等中尉四等主君五等及疏庶人凡五万余文武官益冗兵益窜名占役徒烦抽补召募名数日增而实用日减加以冗费无经财安得不尽司农告匮有以也
　　防计问答
　　问堂堂万乗什一之征何以足用孔子盍彻何以谓之彻也曰能通之谓彻通之者均之也民有其十君用其一乃造化实理流行不滞之妙君民情相协是均事相安是均报相宜是均贵与贱均文与武均名与实均事与既均施与答均有倚重非均有姑息非均有作无益伤苦节各出纳皆非均故为政首务直须覈实今食者京营衞官军十八万八千能御战几何内团营六万余即唱名几何外卫班操三万八千余能援敌几何将军勇力校尉二万六千五百以充宫衞羡否匠作七千六百以布功指羡否厨役五千六百以供庖力羡否乐舞生一千三百五十以协音班羡否教坊四百七十净身男孤老九百八十其给养羡否凡此歳支米三百余万石布五十六万余疋绵花二十八万余斤于此叅较裁量然后取与相当用无不足
　　问国用不足正徳来已然但嘉靖壬子后民业萧飒何如曰天下歳征粮三千六百三十余万石漕费白粮南粮禄俸饷邉等各有头项内运三百七十万正徳间京师月支三十四万每侵用大仓原积嘉靖元诏革月止支十八万二年后月支二十五万四千余京通仓治前十年之积嘉靖十年前尚有六年余积二十年后不彀四年之数歳入银粮折八十余万两及户口商税盐银船料草折闸办等共二百四十三万余而官军折俸诸邉年例内府成造声息奏讨赏赐节诞亲宗各费约二百余万嘉靖八年前内库积四百余万外库积一百余万二十年后止存内库一百一十余万外库三十余万二十九年大冦深入通州请备兵银八十万蓟州请备邉三十七万大同请增防秋四十余万宣府请增防秋四十余万京师咸宁经略费出多名昌平懐柔顺义白羊口湖河川紫荆关各加厚治增定赏格自是歳各邉募兵银五十九万三千摆邉谟伏客兵银一百一十余万又加盐银二十四万六千京营加免放马料一十八万内府加补料数千共数支太仓三百四十七万扣歳入尚欠一百四十余万却以开纳括取济用添设天下巡抚数员兵备数员员下所用无算河南山东创练各六千山西陜西倍戍而南倭实猛东南缮城百万计逺调募勇百万计哨海百万计其被标掳囊万万不能计也时出竒告能提编巧取括防无漏军门挥金扶夫兢刺加以元寮纵宫奄风求宦林自立之难又广有张琏福有胡平江有三巢川有三章大同有丘富河南有师尚照贵州有杨河民告困矣问本朝度支之法何如国初费甚繁而仓库有储用不告急何与今异也曰天下货财必有统御而后能度支周礼冢宰制国用此量入为出之道后世量出以为入故当事者漫无所纪各求其事之必济竭民之财而不知唐之钱谷判于丞相未立三司使虽其法之屡变要之欲一事权以归王者元丰改制计相职分天下之民困于取之无度而公帑日窘虽欲防其歳之登耗审其储之盈缩稽其民之虚实以衡出纳不可得也今之戸部大率类此兵礼工光禄太仆等衙门多有不通籍户曹者祖宗创设之始葢尝周览毕议兼总一时之条贯分布诸司矣时移事更盈缩登耗虚实不相侔而尚守其二百年之旧知其不能通也乎哉
　　问治国经制可得言乎曰经制之道莫善于任土经制之法莫要于慎费财慎者民之心财者民之力取其力之所不逮则其心伤得乎丘民可以为天子奚而伤其心乎其用使之然也以必不可已之用而为之取随古今盈缩登耗缓急必能率力之所逮其不慎于取者非殖货自封则经制之法缺也古者井田养民而秦废之汉初轻田租十五而税一文景三十而税一光武初行十一之法后亦三十而税一晋隆和亩收二升五季钱民税两浙亩三升末用不轻王方贽均两浙田亩一斗元耶律楚材定天下税则三上亩三升中亩二升五合下亩二升水田五升国初天下田租定三升五升其后东南之地以都北加运耗又籍没田袭原租额及沿宋六郡公田例遂有亩税五斗七斗及一石余者加苏元秋粮三十六万张士诚税额百万今至二百七十余万天之生财国之用财今于昔无异而取者悬絶民何以堪故不议任土不裁冗费欲天下治难矣
　　按田赋着夏书什一而税孟轲氏谓尧舜之道古今不可易之中制也国家则壤定赋粟米之征初未逮什一【葢并地税为什一也】迩歳起运加耗诸色带征重以上下有司之过求所至胥徒之横索殆已近于什二矣而两京诸曹之办一方百费之供需歳增月益诸徭共夫马无一而不出于丁田又冗出纳之际因縁苛滥不可胜道呜呼寛一分民受一分之赐惟良牧念之
　　理财时务
　　财用之在天下其生出有原其制用有节而其补捄有要今天下银课自上供外其领于度支之经费者歳二百九十万有竒耳而诸邉兵饷殆且称是窃闻祖宗开立各邉以陜西八府供延宁甘肃以山西三府供宣大以山东永平供辽东而又各以几辅河南诸郡麦银益之率歳入自足一歳之用即如宣镇歳九十万两而民赋居十之七他镇亦略相孚发帑金以代赋乃捄急权宜非经制也今乃为额且歳有加益矣夫宣大增于辛丑壬寅蓟镇增于庚戌葢一时惩冦侵轶故厚集广募冀一创抑之今敌欵虽不足恃而土兵久练计必服习诸镇之入卫南兵之寄寓不可议撤乎诸召募修邉等费不可议覈乎而又推之各邉籍民赋之由耗考经制之当复则费必大省矣是议邉饷者其一也国初亲王歳禄五万石数歳而裁为万石或千石葢不以亲故殚民财祖训言将军以下有才能者得改官陞转如铨法又不以亲故妨其任也今嫡长世及支庶递降而丽属籍者万五千余歳禄之数即竭天下之赋不能赡也诚宜斟酌变通稍为限制递降之法视亲疎为等杀絶封之后令为业以自资而弛禁阶什一如齐民法则禄必渐省而法可经久是议藩禄者其一也军职世及报功也圣祖垂永世无穷之谕而复严犯罪谪配之律葢仁义并行之道也今前泽不斩而后勲复继故系借日繁而制禄日广至锦衣之冗滥则又其甚者也夫箕裘不世则豢养不足以劝功下纪不惩则诈谖益恃以无恐诚宜禁其旁袭而严其比试诸不中式与试不如期者夺其禄编为士伍无少贷有犯法者则案劾谪遣之如律诸冗滥非功次者检籍而裭革焉武胄其少清乎是议军职者其一也他如职以事列则内外剰员之无关事守者可汰也廪以称事则匠艺力勇之诡名篡籍者革也费必有经则不时之宣索无名之赏赉可停也断而行之于财计其少补乎夫是数者皆节约之説也若生出之原则赋法备矣即孔桑持筹亦何以加者无已则愚谓屯政之当修也盐法之当复也夫国家实邉之防斯二者实頼为议者葢屡及矣而卒泥不行者患在行之不果而挠于沮事之议也往诸邉武备废弛敌骑充斥耕稼之地灌莽弥望今北人业已纳欵而环庆以西亦稍革面塞上之腴可垦必多诚宜以时相度利便为封畛堡砦使足居守募军民耕垦其中期以三年方征之税仍薄其额则愿耕者必众矣其内地之侵于官豪者量时久近以渐清之要在当事者虚心任怨勿纵勿忧事必有济也或乃谓计其羡仅足以供军岂未计养军之重费邪盐政一壊于输粟之易银再壊于余盐之权制故商人不乐趋塞而竞逐余盐之制生是飞利失而诸邉愈窘一有灾警帑金虽出乃至无从得粟始惩谷钱之利商不计谷贵之反移之国也屯田既复刍粟且易得宜处给工本尽收余盐而并正课悉开之邉仍轻估以召之约非由报中者则无从得引而私贩辖害等弊则属其禁勿使犯商人必趋塞下矣商通则塞地益垦邉庾可满而帑金可以渐革减也或乃计开中之入无当于原估其始者易银之浅见邪愚又谓河以北水利稼政宜修也夫京辅诸郡古燕赵用以内支诸雄外御边冦者唐之三镇亦以其力抗天下未闻借资于他境也今濒海千里萑苇极目而深诸郊一遇霖潦溟渤为区岂地利之不如古邪诚宜仿元人疏潬漂障滹沱遗迹于濵河之地或筑隄洒渠或潴为陂泽或去其壅塞使水有所归则不为患矣而又修虞集之议于京东濒海地用南人水耕法募民田之亦以三年起轻科仍禁贵戚毋请夺诸他郡濵水者悉凖是则地利必兴畿辅殷阜亦可渐减漕粟以纾东南之困此永世利也他如长淮以北河济左右诸封域类多无弃倘营田之使悉心讲画勤行劳徕而以辟土劝农计其吏治于财计亦岂无禆乎
　　钱法【附】
　　南齐孔顗论铸钱不可惜铜爱工又言利孔四散乃是以小利失大利实不可易之论也大槩如周如秦如汉五铢如唐开元其规或可以为式此是钱之正若一时之所铸如刘备铸大钱【时军用不足刘巴请铸直百钱平诸物价旬月间府库充足】第五琦铸乾元钱【唐肃宗国用不足币重货轻琦请铸乾元钱径一寸每缗重十斤】此是钱之权也如汉武帝以鹿皮为币王莽以龟贝为币此是钱之蠧也或见货财之多欲得废钱或见货财之少欲得鼓铸皆一时矫枉之论不可通行者也圣初置寳源局铸造通寳者二洪武六年禁民私铸申着律令成祖而后皆有年号通寳体郭尽制轻重适中彷佛乎五铢开元之遗较之八铢半两赤仄当千榆荚荇叶不失之大重则失之大轻者相去逺甚矣顾日久则敝法敝则民玩容有壅而不布者今上迩歳既允滇中按臣之请又可科臣部臣之奏乃颁降式钱行各省直设法经理一体鼓铸给散行使且于凡巧伪之徒竞相规利城社奸豪阻挠钱法置炉舟中夜铸明散任意低昻希图兴贩者罪各有差而捕获者皆有重赏法禁严矣宣课等税轻则尽数收钱重则银钱中半与夫大仓给放商价钱二分兼支既不病商亦不扰民惠泽流矣然或通之而輙以塞或各以其方私相布者未尽无也论者谓宜握广铸之柄申流布之令收纳兼输矣而又抑兴贩以节夫钱之流折当不行矣【折当谓行钱所在有以二当一以三当二者遂至以钱为无用而贱之】而又严责成以疏夫钱之滞斯钱之利可兴而钱之弊可厘弊厘则民宜民宜则时从即不必竒羡于目前而息出息入足下足上钱神不滞投金损珠之化且坐而致若夫私钱之禁则既有令而孔顗之言具在也又何赘焉
　　议邉权【附】
　　各邉主客兵歳费二百三十六万两而宣大蓟居三之二宣大蓟歳费一百五十余万而居二之一宣大歳额之增嘉靖辛丑壬寅始蓟镇之增庚戌始正统丁卯始发内帑济邉前是俱守常额时辽东止十万宣大十五万嘉靖二十五年辽东官军七万三千三百歳用粮八十六万石弱宣府官军八百六十弱粮九十万三千强料十二万三千强大同官军六万四千强粮六十八万四千强料二十万三千强延绥官军三万三千强粮四十三万强粮十万弱宁夏官军四万一千强粮四十五万六千强料七万七千强甘肃官军五万三千强粮六十万二千强料十二万四千强国初召商中盐量纳粮料实邉不烦转输而食自足谓之飞挽后因积纳数多价直亦贱兴利之臣遂改议上纳折色行之既久习以为常彼时改折粮料有余而价亦贱计似所入为有嬴利未为不可近来粮料不足而价亦腾贵徒烦转籴邉用索矣大率盐一引纳银五钱先时可籴米一石今多不过三四斗或二三斗故商人所纳数倍于前而国初之所资以饷军者实则无增于旧彼此亏费其益滋是故多得银不如少得米省和籴之扰也杜侵尅之也慰待哺之望也渐垦邉地以致殷富也一举而四善具焉説者又谓间曾开纳本色召商不至葢何者上纳本色时商自募民耕种塞下而得谷为易又塞下之积甚多而价轻又无戎敌之患今则耕种废矣塞下之积虗矣谷价腾涌强敌出没势不安居商人安得粮料应召募乎欲复本色非减头斗利商人使商人趋利而开垦邉地不可也然必迟之四五年而后得其利
　　霍韬曰甘肃延绥军士月粮一石折银四钱成化米一石价银二钱军士得银四钱买粟二石食乌得不足也今则银一钱仅买粟二升银四钱仅买粟八升矣军士数口之家月食八升之粟如之何可足也空腹守邉寒苦交迫无怪其然矣然粟价所以先亷而后厚者何也成化以前邉防严固猛将林列故邉地尽耕邉粟自多今则将庸卒弱不堪支持地之出粟者寡人之食粟者众成化以前盐引皆输邉粟故富商自招流民自垦邉地其米价自平而食自足治以后盐引输银故富商大贾得输银之便而不复开垦邉地粟之所以贵而食之所以不足者殆为此也又曰邉军每粮一石价银一两二钱收受之际惟八钱余四钱则官吏渔猎之矣及其给军又止与四钱存留四钱谓之奉行樽节之例兼之守臣极力苛刻凡军粮上纳尽攘而归于其家虚出通关以蔽覆其攫夺之罪军士实粮升勺不沾惟甘冻馁而已夫盗邉粮者服上刑典法具在迩年禁令寛弛贪墨如市不深切惩创则人心何由反正风俗何由挽回乎成化中叶淇既变中盐本色为纳银正徳中冯清又改陜西粮草为折色邉境既以市籴为艰而官司又有侵克之弊不免请发内帑而亏国损民二臣实作俑哉
　　按自成化间开设榆林卫巡抚凃子俊增置城砦陜西民供不继奏送江南折粮银以补不足然初亦依江南原折银例每米一石折银二钱五分放支军士其后大同等邉缺乏亦暂送银补足数皆不多未有以万计送者治间戸部尚书叶淇奏改商人赴邉纳粮中盐之法令纳银赴司解部分送各邉自此始有年例银两而盐法屯田一时俱壊商人既不上纳本色而邉方米价涌贵市籴艰难盐课银两不敷支用遂日渐增加迨至数万益以各钞关商税犹且不足而加赋于民内帑渐虗东南民力日竭若盐法复国之旧则邉境田地皆为商人佃种以供本色而年例银两可以尽革惜顾佐不尽言于刘瑾以复正盐法迨后邉储告缺而年例银两终不可罢自兹展转侵渔其日滋而邉方屯田皆就荒芜国计民生将何底极也







</div>
    <div class="pagination">
<a href="图书编_page164.html">上一页</a><span>...</span><a href="图书编_page160.html">160</a><a href="图书编_page161.html">161</a><a href="图书编_page162.html">162</a><a href="图书编_page163.html">163</a><a href="图书编_page164.html">164</a><span class="current-page">165</span><a href="图书编_page166.html">166</a><a href="图书编_page167.html">167</a><a href="图书编_page168.html">168</a><a href="图书编_page169.html">169</a><a href="图书编_page170.html">170</a><span>...</span><a href="图书编_page166.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
