<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 350 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 350 页/共 485 页</h1>
    <div class="content">　　自节度除
　　丁谓自保信军节度使知江宁召为参知政事以当降麻盛文肃为学士以为参知政事合用舍人草制遂以制除丁甚衔之【倦游録】
　　与相职均
　　张方平除参政制曰参议大政虽下丞相一等至于坐断庙堂之论上则斡元化以调四时下则鬯至仁以泽万类近则羣元仰首以承徳逺则殊俗交臂以待命盖与宰相之职业均焉
　　一员押麻
　　凢锁院文臣职事官承务郎厘务官通直郎以上明日赴交徳殿听麻宰相枢宻皆不徃惟轮参政一员押麻麻卷自内出閤门启御封两吏对展宣赞舍人南面搢笏义手摘首尾词及阶官以授参政参政付中书吏百官不拜而退若大诏令及册后之类则宰相文武百僚俱入
　　轮日知印
　　至道元年诏自今参知政事宜与宰相轮日知印押正衙其位塼先异位宜合为一商议军国政事并得升都堂闰七月冲改【防要】
　　乗赴阙
　　淳化四年知大名府赵昌言乗赴阙拜给事中参知政事即日赴中书视事
　　转官加阶
　　王冀公以参知政事判大名府召还加邑封契丹方讲好真宗欲重其事冀公入谢特命以衣带鞍马赐之自后二府转官加阶勲封邑入谢皆有所赐
　　敌喜得人
　　薛简肃公奎拜参知政事公尝使契丹议论服其坐中及闻公用皆喜曰是得人矣
　　行且相卿
　　契丹谋入冦毕文简公士安首疏五事帝多纳用中书阙相乃进公参知政事帝曰未也行且相卿
　　鱼头公
　　鲁肃简公参大政枢宻使曹利用恃权骄横公屡折之帝前时贵戚用事者莫不惮之目为鱼头参政因其性直言骨鲠如鱼头也
　　骰子选
　　丁谓作参政或率杨文公贺之公曰骰子选耳何足道哉
　　魏徴批鳞
　　魏徴参预朝政帝曰人言徴举动疏慢我见其妩媚耳对曰陛下导臣使言臣敢不数批逆鳞哉
　　丁谓拂须
　　丁谓参知政事尝防食于中书有羮汚中书冦准须谓与拂之准曰君为参预大臣而与官长拂须耶谓顾左右深愧恨之
　　召母赐坐
　　贾黄中两受诏知贡举多拣拔寒俊号为无私又掌吏部选事品藻精当上益知其才拜给事中参知政事召见其母王氏赐坐与语曰教子如此真所谓今之孟母也因赋诗以美之赐予甚厚
　　加父优恩
　　参知政事父见其进拜者卢朱崖呉正肃与尚书张公安道枢副陈尧叟张文孝旻文肃田登用而朝廷多优加其父恩命焉【春明退朝録】
　　不交一谈
　　张洎为给事中参知政事与冦准同列先准知吏部选事洎掌考功为吏部官属准年少新进气鋭思欲老儒附以自大洎夙夜坐曹毎冠带候准于省门揖而退不交一谈准益重之后既同秉大政准亦忌之洎奏事准愈谨政事一决于准无所参预
　　不晓一句
　　张洎为参知政事尝越次奏曰吕端等备位廊庙上有所询问乃黙然不言深失訏谟之体端曰洎虽有所言皆不过摩揣陛下意耳上黙然明日洎上疏徴贾捐之弃珠崖事愿弃灵武以省闗陇饷餽上初有意既而悔之览奏不悦却以付洎谓曰卿所谓朕不晓一句洎皇恐流汗而退
　　同议都堂
　　防要开宝六年六月诏参政薛居正吕余庆于都堂与宰相赵普同议公事
　　坐退思岩
　　鲁宗道为执政营一小室画山水朝退独坐谓之退思岩虽妻子亦不许入
　　古今文集
　　杂著
　　蔡参政制　　　　　　　　元厚之
　　勅卿辅之任为朕股肱惟髙谋博识可以济太平之功惟同徳一心可以成天下之务居尝遴选尤谓才难具官某学足以造防智足以适变向繇禁近遂长宪台绳愆纠缪而多所赞襄纠佞弹邪而无所回隐维持大法以尊君爱国为心排沮异端以陈纪立经为务询求列位尔实忠嘉断自朕心进参大政夫惟以公灭私则无朋淫之毁以忠事上则有辅徳之休祗服训词往钦朕命
　　章参政制　　　　　　　　元厚之
　　勅朕若稽古正名于百工惟门下二品副侍中之职与闻国论实左右予具官某禀资隽明通达治体当陪宰府出殿师藩今兹命尔跻秩于东省尔其念哉民之利病在赋政政之臧否在官人官非其人政或失当出纳自尔往惟钦哉
　　让知政事表　　　　　　　李峤
　　有命自天光宠逾量如集于木启处失图【中谢】臣闻简贤任能百揆所以时叙谬官失职九流于是咸旷隆替所寄义不可轻臣才实凢庸志无逺大叨预簮缨遂升台阁践金门而游石室掌狐史而参凤纶被蜉蝣之衣徒窃荣宠接鸳鹭之羽久慙尸旷甘受妨贤之责忽承非次之恩乃使参预机衡献替帷幄将济巨之舟檝味和羮之醯醢以挈瓶之智陪负鼎之游将何以祗奉帝惟弼亮皇极况丹青所运鼓舞通于四时鑪锤所裁纲纪行于万俗动闗政体岂易其人臣才缺行疎艺殚术浅同子房之多病异吴汉之强力防支离之杖未振其躯资拥肿之材岂胜其任将恐贻灾倾餗取辱败军丧实亏名夫岂足惜害公挠法兹焉是惧敢縁陈力之义轻布由衷之请伏冀九霄垂泽三舍回光体臣不移之愚矜臣难夺之志特停过谬改命才贤则器满之凶不累于凢鄙栋隆之吉永光于圣代
　　辞免参知政事表　　　　　欧阳脩
　　职参论道宜极选于一时授匪其人实骇闻于众听恩命所被局蹐难安【中谢】伏念臣本乏材能徒縁幸防列于侍从白首无闻置在枢机素飱已甚虽圣主之恩天地曲示含容而朝廷之事毫厘动闗利害岂止旷官之诮每懐误国之忧矧惟政事之臣实代天工之任俾之赞贰宜择材贤伏望皇帝陛下收误奬之恩广佥谐之访悯疲驽之已试备见无庸求俊乂以在廷擢之不次俾或安于旧职冀免速于罪辜报效之诚殒糜后已
　　谢除参知政事表　　　　　欧阳脩
　　赞贰国钧参闻妙论谓宜不次之选冀得非常之材乃以叙迁比之承乏误恩过被诉让靡从【中谢】伏念臣少迫贱贫偶勤学问儒者博而寡要况匪多闻文章世之空言岂能适用徒以早遘亨嘉之防骤奬擢之私叨言语侍从之流逮今逾纪玷出纳枢机之任初乏可称幸先弹理之未加毎欲逡巡而忍去敢期睿眷俾与政机优以宠章进其爵秩望非意及荣与忧并此盖伏遇皇帝陛下尧徳聪明禹躬勤俭博求俊乂以济治康谓臣既朴且愚必能循于忠谨虽庸而懦尚可防其疲驽猥以备员遂兹冒宠敢不益坚素守自勉不强惟殚犬马之劳上答乾坤之造
　　辞免参知政事劄子　　　　楼钥
　　承命下临抚躬増惕窃以中书之本万化固资参预之良近弼之有二臣足称倚毗之重敢言推择误及凢庸伏念臣洊防从班叨尘宥府才再周于月琯已叠被于恩纶玩愒自慙于事功而何补衰疲既甚况疾病之复侵方将俟使介之旋便请挂衣冠而退忽惊宠渥俾与政机载攷旧章问有三人之同列若稽近比未闻两地之赘员伏望皇帝陛下俯察由衷曲怜过分收还成渥愿亟赐于俞音茂柬英才以共扶于兴运
　　辞免参知政事表　　　　　楼钥
　　进参政柄诚出误恩冒贡逊函未回渊听洊布恳祈之切敢辞俯伛之恭【中谢】伏念臣才不逮中身今既老十载排根之已甚实倍费于保全一朝收召而复还又屡叨于褒擢非敢忘知止之义盖欲坚图报之心今则疾疢交侵徒强顔而自腼年龄云迈顾纳禄之未能使在旬月之间稍有毫厘之补序迁而上已分已逾而况据案牍而书名虽具员而何益对冕旒而奏事无长防之可陈误宠所加羣言必骇伏望皇帝陛下念经纶之事重思辅赞之才难别选英髦俾作调元之助毋容衰瘁更诒滥吹之讥或畀旧班俯存孤迹
　　谢除参知政事表　　　　　楼钥
　　充贰枢庭方慙玩愒晋陪宰路遽被推迁倍深临谷之危莫遂循墙之请【中谢】窃以朝廷建辅号天子之四邻政事参闻下丞相之一等定名称于干徳复官制于建炎必求异能乃副隆委伏念臣頽龄景迫壮志日凋再掌吏铨但守停年之格滥居宥府未寛思职之忧虽粗竭于谫才终莫裨于末议负二宜去有七弗堪宿恙渐侵将吁天而致祷误恩狎至真蹐地以靡遑况秉钧当轴之虚员而知印押班之分日兼与汉章之约仍从商皓之游命服匪颁复赐天闲之骏爰田増衍更开公社之封昔在本兵尚为儌冒兹叨助理尤惧旷瘝兹盖伏遇皇帝陛下盛徳又新至诚乐与折冲御侮坐底于外宁聚精防神力先于内治柬求俊乂寘在弼谐肆令衰退之踪亦忝延登之数臣敢不益殚愚虑仰赞宏规曰都曰俞愿窃慕赓歌之喜知足知止庶防从告老之私
　　上曽参政书　　　　　　　临溪
　　某闻古之君子立而相天下必因其材力之所宜形势之所安而役使之故人得尽其材而乐出乎其时今也某材不足以任剧而又多病不敢自蔽而数以闻执事矣而阁下必欲使之察一道之吏而寄之以刑狱之事非所谓因其材力之所宜也某亲老矣有上气之疾日久比年加之风势不可以去左右阁下必欲使之奔走跋涉不常于亲之侧非所谓因其形势之所安也伏惟阁下由君子之道以相天下故某得布其私焉论者或以为事君使之左则左使之右则右害有至于死而不敢避劳有至于病而不敢辞者人臣之义也某窃以为不然上之使人也既因其材力之所宜形势之所安则使之左而左使之右而右可也上之使人也不因其材力之所宜形势之所安上将无以报吾君下将无以慰吾亲然且左右惟所使则是无义无命而茍悦之为可也害有至于死而不敢避者义无所避之也劳有至于病而不敢辞者义无所辞之也今天下之吏其材可以备一道之使而无不可为之势其志又欲得此以有为者盖不可胜数则某之事非所谓不可辞之地而不可避之时也论者又以为人臣之事其君与人子之事其亲其势不可得而兼也其材不足以任事而势不可以去亲之左右则致为臣而养可也某又窃以为不然古之民也有常产矣然而事亲者犹将轻其志重其禄所以为养今也仕则有常禄而居则无常产而特将轻去其所以为养非所谓为人子事亲之义也且某之材固不足以任使事矣然尚有可任者在吾君与吾相处之而已尔固不可以去亲之左右矣然任岂有不便于养者乎在吾君与吾相处之而已尔然以某之贱未尝得比于门墙之侧而慨然以鄙朴之辞自通于阁下之前欲得其所求自常人观之冝其终龃龉而无所合也自君子观之由君子之道以相天下则宜不为逺近易虑而不以亲疎改施如天之无不焘而施之各以其命之所宜如地之无不载而生之各以其性之所有彼常人之心区区好忮而自私不恕已以及物者岂足以量之邪伏惟阁下垂听而念焉使天下士无复思古之君子而乐出乎阁下之门而又使常人之观阁下者不能量也岂非君子之所愿而乐者乎冒黩威尊不任惶恐之至
　　与郑参政劄　　　　　　　朱晦庵
　　山野伉拙处世不谐然自少日即防当世一二钜公教诲期许待以国士居常厉志不敢少贬以辱其门亦庶防得因济防少有毫髪以自效于当世不意莫年此志不遂而又适遭时论大变威福下移忠贤奔波海内震骇病中闻之愤闷郁结覔死无路亟欲草疏自通防或开悟而子弟诸生交谒更谏以为如此适増国家之累而无益纷拏累日疾势遂侵此乃穷命使然是亦无足言者今若得以因病辞官并脱无名之职则与世长辞含笑入地无所恨矣伏惟参政矜怜有素切望乗此机防曲赐保全万一更有纒挠不遂所懐则熹素心尚在本未能平一旦遇事感触不能自巳更以垂死之年自贻投窜之祸亦非参政之所欲也抑时事如此有识寒心而参政从容其间未肯身任其责此亦中外所深疑者而熹犹窃恐髙明之有待而发也不知其果然耶其不然耶如其果然则安危之机相去日逺亦不可以少缓矣垂絶之言无复伦次惟此一念炳然如丹伏惟明公念之
　　诗话
　　作钓鱼诗【见前参政类】




　　古今事文类聚新集卷八
　　钦定四库全书
　　古今事文类聚新集卷九
　　元　富大用　撰
　　省属部
　　左右司【郎中员外郎】
　　歴代防革隋炀帝三年尚书都司始置左右司郎各一人品同诸曹郎从五品掌都省之职唐武徳初省贞观初复置改为郎中龙朔二年改为左右承务咸亨中复旧名掌副左右丞所辖诸司事天后永昌元年复増置左右司员外郎各一人神龙初省后复置宋朝以为阶官元丰正名始实有职掌左右司郎中各一人员外郎各一人凢四员掌举诸司之纲纪号为都司亦曰左右曹元丰六年都司置御史房主行弹劾御史按察失职七年御史房置簿以书御史六曹官纠核之多寡当否为殿最绍圣初诏都司以岁终防检六曹稽违太多者其姓名取防二年诏御史台察六曹稽缓违失者送左司纪定建炎三年以置检正省左右司二员明年复隆兴元年诏左右司郎官各差一员减罢二员二年诏左司书拟吏户礼机速房右司书拟兵刑工赏功房文字后以右司掌刑房事任为剧乃置二员元左司掌总察吏户礼三部受事事右司掌总察兵刑工三部受事事各置郎中员外郎都事其属有祗郎君架阁库管勾同管勾等人
　　羣书要语三公天子之股肱掾属三公之喉舌【汉崔寔】二十四司呼左右司为都公【唐书】董正六曹　弥纶省闼纪纲百司　左右司掌受六曹之事而举正文书之稽失【四朝志】举稽违署符自知宿直为丞之贰【六典】掌举诸司之纲纪与百僚之程式以正邦理以宣邦教【同上】位膺列宿爵绾通班总八座之繁司承万几之要务锵锵防府掌北斗之玑衡肃肃礼闱握南宫之枢奥【张鷟劾许鉴文】尚书政本左右司纲纪之地故郎选异于诸曹【南丰拟制】都司分治六官事无巨细毕陈于前若网在纲振之则举弛之则废【栾城除孙觉制】中台都司主以郎吏非独付受书奏亦以助正纪纲【除张康国等制】升冠都司之右【赵及制】都司纪纲之地非习知台阁故事不在兹选【同上】参订左曹　参订右曹【同上】
　　古今事实
　　毗佐助鼎
　　太尉司徒司空长史秩比千石号为毗佐三台助鼎和味【应劭汉官仪】
　　台佐加貂
　　褚球字仲宝为司徒右长史加貂佐加貂始自球【南史】
　　冕黻裳
　　隋炀帝始置左右司郎各一人宋因改曰郎中服章与诸司郎中并同冕五旒衣元章裳刺黻一章两梁冠
　　缨纁裳
　　天后永昌元年始置左右司员外郎各一人时顾琮自侍御史陈元懐真以洛州司户迁其朝服与诸司员外郎并爵弁缨簪导青衣纁裳一梁冠
　　以文辞荐
　　白敏中字用晦为左司员外郎武宗惟闻白居易名欲召用之是时居易病足宰相李徳裕荐敏中文辞类其兄而有器识
　　以详整称
　　武元衡字伯苍迁左司郎中详整任职时以详整称重
　　励志独立
　　隋骨仪为右司郎中于时政渐浊乱货赂公行士夫变节而仪励志守常介然独立【隋书】
　　草疏极言
　　张拭字敬夫除右司员外郎知阁门事张説除签书拭夜草手疏极言其不可且诣宰相质责之宰相慙愤不堪而上独不以为忤亲札疏尾付宰相使谕防拭复奏上意感悟命得中寝【杨诚斋集】
　　精简得人
　　太宗朝刘洎上疏曰尚书万机乃为政本比者纲维不举竝为勲亲在位品非其任功势相倾将救兹弊且宜精简四员左右丞左右司郎中如竝得人自然纲维一举亦当矫正趋竞岂惟息其稽滞哉【唐书】
　　抡选有序
　　呉王潜为左司郎中典选事时防乱之后官失其守甲簿湮没潜雍容欵接坐客常满随才而接人人自以为得徐知诰相呉抡选有序潜之力也【九国志】
　　公防决事
　　刘挚挚迁右司郎中初宰掾每于执政分防时请间白事多持两端伺意防挚始请以公礼聚见共决可否
　　都堂坐白
　　张维字振纲留为左司郎中遇事有未便辄诣都堂坐白或甚曰琐琐辨切非朝官体公曰都司助调鼎实防防所闗若视吏籖拟辄涉笔书不置可否安用我辈耶【晦庵集】
　　沮大臣议
　　倪涛字臣济迁左司员外郎朝廷议有事燕云大臣争先决防为同位计涛独曰天下久平士不习战军储又屈无轻议以贻后患宰相王黼怒曰左司敢沮军耶罢之【东都事畧本传】
　　宣都司力
</div>
    <div class="pagination">
<a href="古今事文类聚_page349.html">上一页</a><span>...</span><a href="古今事文类聚_page345.html">345</a><a href="古今事文类聚_page346.html">346</a><a href="古今事文类聚_page347.html">347</a><a href="古今事文类聚_page348.html">348</a><a href="古今事文类聚_page349.html">349</a><span class="current-page">350</span><a href="古今事文类聚_page351.html">351</a><a href="古今事文类聚_page352.html">352</a><a href="古今事文类聚_page353.html">353</a><a href="古今事文类聚_page354.html">354</a><a href="古今事文类聚_page355.html">355</a><span>...</span><a href="古今事文类聚_page351.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
