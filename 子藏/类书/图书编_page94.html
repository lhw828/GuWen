<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 94 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 94 页/共 220 页
  </h1>
  <div class="content">
   图书编卷四十八
　　钦定四库全书
　　图书编卷四十九
　　明　章潢　撰
　　广东总镇图叙
　　今天下言防御之畧者北固重而尤必急于南也盖以北之情在目睫之前而其备常在千里之外南之形在万里之外而其患乃在萧墙之内也何者北人所居絶逺其欲入侵中国率行空虚之地数百千里然后乃抵塞下望诚谨则可以知其声响而爲备故曰在千里之外当路塞去畿郡逺者数百里近乃一二日耳羽书可且夕逹也故属者常得以天下之力而备御故曰在目睫之前也夫两粤者絶南裔夷之交也山海谿峒之蛮与诸郡形错壤接并耕而争食之其居悬逺深昧性祸贼喜杀保固恣睢不狎话言苟得而已不顾死亡自昔上仁之所不懐而彊武之所不詟也兽集鸟散亭隧隔塞之所不得施甲楯劒矢之所不猝备也而粤之民无岁无夷宼之駴矣然而天下知北害而未睹南忧者北近而南逺故曰其形在万里之外而患在萧墙之内也夫粤之夷非能爲中国害者也然夷不灭则粤无小康之期宪祖晣其然故开府建节宿重兵于苍梧授大臣以不御之柄而专进退之爲万世规深逺然后硕画之老屡建诛讨之勲荐绅大夫摅钩深致逺之虑鹰扬爪牙之士効执讯获丑之力士马甲兵之盛燀赫乎逺方技击蹶张之用便习于士伍志亦信矣以此致伐奚不克以此批亢虚奚不至余孽不足殱而交南可坐制然且公顾以爲忧者何也嗟乎是廼公之所以爲忧者也先王之致武也固曰勤恤民隐而除其害夫粤之用兵亟矣粤人之力屈久矣侵盗之虞有廹而师旅之奉无缓斯坐敝之形也诗曰彼旟旐斯胡不斾斾忧心悄悄仆夫况瘁夫旗章之盛委属之重可以爲宠已而君子以爲忧也忧故虑详虑详故事善事善则甿庶豫甿庶豫则武节奋此胜筭也















&lt;子部,类书类,图书编,卷四十九&gt;
&lt;子部,类书类,图书编,卷四十九&gt;
　　两广总图
　　两广古百粤地陶唐氏命羲叔宅南交时已通中国矣周宣王时召虎疆理淮濆遂至南海其详不可考已周衰呉越更大及楚灭越其君长散处海上犹故号以自殊有瓯越骆越之属甚蕃故曰百粤秦始皇帝利粤之犀象珠玑乃使尉屠睢统五军监禄凿渠以通粮道【屠睢人姓名秦制以御史监郡故监禄一曰史禄】杀西瓯君译吁宋【西瓯今广西此盖君长之名侏之语也】越人皆入丛薄中与禽兽处莫肯爲秦者阴置桀骏以爲将夜攻秦人杀尉屠睢秦乃发适戍以备之后王翦灭楚乘胜畧定其地爲南海桂林象郡荔浦以南焉秦亡赵陀据兹土称南越王汉孝武帝平南粤陀孙光降以其地爲南海苍梧鬰林合浦日南九真交趾儋耳珠崖九郡置交趾部刺史领之治苍梧元帝时罢儋耳珠崖歴东汉末七郡如故呉仍汉制分领于荆交二州其后析合浦以北南海苍梧鬰林三郡属广州治番禺余乃属交州治龙编寻又析置桂林【今桂林府】高凉【今髙州】髙兴【今化州】宁浦【今横州】四郡以附广州而交州亦増新昌武平九德三郡晋初以荆之始兴始安临贺来属寻复归之省高兴入高梁复析置广之晋兴【今南陵府】东官【今东莞县】晋康【今德庆州】新宁【今新兴县】永平【今梧州】义安【今潮州】新防【今县】七郡宋泰始中置越州与交广并三刺史部治合浦【今防州】析置宋夀【今钦州】南流临漳等八郡属之又析置宋康【即高兴】绥建【今四防县】海昌【今电防县】宋熈【今髙要县】乐昌【始兴南界今县是】属广州而珠崖亦稍收爲郡至齐又増广之有齐安【今阳江县】永熈【今泷水县】齐康【今海康县】齐乐【今连州及广西平乐】齐熈【今融县】越之定川抱定凡八郡梁因宋齐三刺史部増置广衡【今德英县之西古舎涯县】东衡【今南雄】东杨【即义安郡】高【即高凉郡】泷【即广熈郡】罗【今石城县】成【今封川县】新【即新宁郡】越【即合浦】南合【即齐康】厓【即珠厓】安【即宋夀】等州【以上俱在今广东】以督列郡又置都督府于广使持节以总之及隋平陈并省州郡爲番【即广避炀帝讳】冈【即新防】循【即龙州】潮【即东杨州】瑞【今肇庆府】封【即成州】泷新高贺【今贺县】合【即南合】钦【即安州】罗厓诸州【即东广】不能州者爲县置广循桂三总管皆加使持节之号大业初复置郡罢州府亦寻废唐兴复改郡爲州置岭南道贞观初置岭南东道岭南西道东道领韶广连【今州】循朝康【即晋康郡】泷端封髙春【今阳春县】亷【即越州】罗【即罗县】辩【即化州】雷【即合州】琼【即隋厓州】振【今厓州】儋【即儋耳地】万安【析厓州置】诸州西道领桂柳宜【今庆逺】昭【今平乐】梧浔邕诸州寻又开邕州以西诸蛮峒置羁縻州数十属邕州光化后爲楚马氏所据五代时入于南汉时交阯有丁部领者自领交阯事称万胜王自是交阯不通于中国矣宋平南汉分爲广南东路广南西路自广韶南梅【今程乡县】南雄英南恩惠以东傅海属东道高亷钦化南抵琼南县宁【今儋州】万安【今万州】吉阳【即唐振州】与桂柳宜昭梧浔邕俱属西路元置广东道宣慰司于广州海北海南道于雷州江西行中书省置广西两江道于静湖广行中书省至正末于静亦置省焉明兴以广韶南雄惠潮肇庆高雷亷琼十府统曰广东桂林柳庆逺平乐梧浔南寕太平思恩田州思明镇安十二府江泗城奉议思陵利龙向武都康八州上林隆安二长官司统曰广西各置承宣布政使司于广州桂林领之后降田州府陞凭祥归顺峝各爲州故今广西凡十一府十一州云夫两广极南地也故其气常多暑少寒少寒故霜雪不降多暑故瘴毒间作梧以西则渐甚葢由山势局促层峦叠嶂茂林深箐居人如坐甑中热鬰薫蒸故瘴疟作焉炎荒之地大抵然也
　　梧州府设立总府驻劄提督两广军务兼理巡抚一节缘两广地方山川聮络境界毘连二处贼徒频年窃发广东借广西之兵力广西亦借广东之钱粮彼此相资利害相关
　　广西戍兵
　　一查得先年间湖广原有官军一万员名常在广西守备以后分作两班贵州原有官军五千员名轮班在于广西守备以后尽数掣囘今广西所属二十八卫官员有官军二万余员名湖广轮班官军五千员名除分有哨守各处城堡外广西中军止有官军二千余员名左右防将各有一千余员名委实地方广濶兵力寡少遇有盗贼出没不能分布勦除及看得湖广毎年轮班官军彼处都司卫所多将软弱老幼不堪者补凑前来徒有虚数不得实用合无将湖广官军一万员名仍旧常川在于广西守备或于彼处都司一万余员名两班轮守俱请敇湖广巡按监察御史公同都布按三司委亷公堂上官员亲诣各卫所官员将前项该官军并把总指挥等官逐一拣选务将软弱不堪者拣退守城就于本城见操演备御数内照数拨补并另推选有谋有勇出世超羣之指挥二员领兵前来上班替换见今轮班都指挥姜潮翟政囘司别用仍乞将贵州原掣囘官军五千员名照旧轮班调来广西分哨地方并请敇湖广等处总兵等官今后湖广永州道州地方有事广西官军策应广西全州兴安地方有事湖广官军策应广东广西接境地方有事互相防应如此庶防哨守不致缺人各军声势相接遇警应援可以成事
　　广东水寨
　　一定水寨照得广东八府滨海而省城适居东西洋之中其在东洋称最阨塞者极东曰柘林与福建钟接壌正广东迤东门户稍西曰碣石额设卫治存焉近省曰南头即额设东莞所治先年设置备倭都司于此此三者广省迤东海洋之要区也西洋之称扼塞者极西南曰琼州四面皆海奸宄易于出没府治之白沙港后所地方可以设寨极西曰钦防接壌交南珠池在焉惟海康所乌兎地方最爲扼塞其中路遂溪呉川之间曰白鸽门者则海艘咽喉之地此三者广省迤西海洋之要区也以上六处皆应立寨内南头已经近设防将一员督兵三千足称巨镇柘林近亦请设守备兵粮之数尚应议増而已有専官皆可勿论矣今惟东路之碣石一处西路之白鸽门琼州并海康三处各应设立一寨碣石海康毎寨各兵一千二百名大小中船共四十白鸽门琼州毎寨各兵一千八百名大小中船共六十与南头柘林通爲六寨其柘林寨兵船仍合増如琼州白鸽门之数董以将官定与信地无事防哨廵缉有警逓相追捕小贼则一寨任之大贼则分东分西三寨合任之再大则通东西六寨共任之皆以击贼于外洋爲上功近港次之若贼起此寨不击而别寨击之贼所起寨重治如见贼不击或致令登岸掳掠者查照信地以失律论罪伏乞圣裁
　　治藤峡府江论
　　葢自藤峡之役躬覧山川按图谍询父老而后稍稍知破贼之畧云大抵藤峡府江相爲表里然治藤峡宜速而治府江宜缓速则贼无所逃缓则可穷要领葢藤峡北起武宣西极龙山南阻浔江三靣虽迂犹可逻遏所虑者东奔耳然前紫荆后根姜各有间道可透林峒扼此一隅而腹背廹蹙譬之釡鱼安可跳也故曰宜速至于府江北起阳朔南界苍梧延袤三百余里而江以东则恭城平乐贺县通于连州江以西则荔浦脩仁永安五屯抵力山罗运其间冈峦辽绕蹊蹬塞阨地旷人稀村落涣散迨乎沿江爲盗则又倚林伏草倐忽往来一有濳藏莫知窟薮官军逐捕无所因粮越壑腾冈益难输挽未易破也愚以欲治府江则五屯永安荔浦平乐贺县尤爲要害皆宜以一岁之前屯兵积粟以能者主其税以爲常额又诪张爲幻使不敢一控公门虽有向化之心无由自欵稍不慊欲即指摘其罪驾以浮言骇上官而督捕愈离其心或啓大衅此两江通弊也昔人有言在外曰奸在内曰宄御奸以德御宄以刑治内详而治外畧弭盗之策斯其首端乎
　　两广总镇事宜
　　广西浔州之境万山盘矗中有水曰浔江发源柳庆东绕至浔象州永安脩仁荔浦平乐诸郡县夹江诸山皆嵚岑嶻业其最险恶地爲大藤峡今易爲断藤峡葢有孤藤度峡磵如徒杠今断之故名南截浔水爲府江自藤峡至府江约三百余里地惟藤峡最高登藤峡颠类百里皆歴歴目前军旅之聚散往来可一盼尽也诸蛮以此爲隩区藤峡则以桂平大宣乡崇姜里爲前庭象州东乡武宣北乡爲后户藤县五屯障其左贵县龙山据其右若两臂然峡北岩峒以百计如僊女关九层厓极险阨者亦数十处峡以南有牛肠大岵诸村皆沿江立寨藤峡府江之间爲力山力山之险又倍藤峡又南则爲府江周围葢六百里其中多防岩隩谷悬磴絶壁入者手挽足移十步九折一失足则殒身数百仭下中产猺人蓝胡侯盘四姓爲渠魁力山又有僮人善待之资其乡导探其险易扰其耕耘贼必且惊且怯各营巢穴距险爲防然后以外兵诸道并入环而攻之庶可灭也若欲以旬月之间孤军深入贼必漫走莫可穷捜故曰宜缓且征南蛮者莫利于结巢莫不利于漫走漫走则我军不胜追逐而又有机械毒物濳发莽中畏缩逡巡旷日持久即有十万之师未有能得志而返者也要知藤峡府江固难并举若举此而置彼亦非全功葢猺獞亲昵党类即百里之外通爲一家必使东破则西来者无所居停西残则东铤者无所寄食前后防防乃可禽尔故征蛮之畧与御边殊科征蛮大举不若游击之功一勦不若屡警之力也诚以精兵一万以一谋将统之所在巡集择其罪状显白者次第扑之朝击其东暮突其西春扰其耕冬食其粟且战且谕三年爲期必惶恐乞降愿还妻子然后因而抚之除其疾苦振乏扶衰比及五年驯可淳化或曰所在游击将无流刼之虞乎曰不然南蛮之倚山犹北人之倚马也北人离马不能爲雄亦犹南蛮离山不能爲力也若夫景泰中流刼郡邑者皆四方客防窃名姓而起非真峡贼也虽然南蛮之俗鄙而难变戅而易欺是以卫所之豪世掌其土往往假借上官之法丁剥而户渔之而乡老厢长岁入毒药弩矢中人无不立毙者虽四姓诸徭亦惮之其言语侏重译始解景泰中徭酋侯大狗等猖乱啸聚万人脩仁荔浦力山平乐皆应之攻堕郡县出没山谷守臣不能制率以招抚縻之时朝廷正有边警未遑问也天顺中益纵恣发兵捕之诏有捕得大狗者赏千金爵一级竟不可得久之蔓延广东高防雷之境所至残毁两广守臣皆得罪防宪宗初即位鋭意南讨集廷臣议兵部尚书王竑言峡贼称乱其始由守臣失防以招抚图爲茍安长其桀骜譬诸骄子愈惜愈啼非流血挞之啼不止爲今之计当大发兵讨之
　　岭南诸蛮有猺獠狑獞而猺类最多大抵言语侏服食诡秽岩壑林箐之与居狐狸豺狼之与羣本不可以中国之治治也致乱之由皆华人奸黠通山者诱之治法在简其约束禁其招诱不失吾信义而已彼濳安窟穴则慎勿苛扰稍肆侵掠必早爲扑灭诸蛮非有包藏不轨之谋骋武中原之志亦岂能爲大患哉惟守臣平居不能禁戢抚定或奸人侵刻以激狼子野心之怒暨其倡乱则弥缝姑息徒幸茍安甘言重贿不敢忤拂使骄恣狂悖之气日肆凭陵至令数千里之地被其荼毒然后奏调大兵禽狝草薙虽获成功所损多矣幸雍材畧可任朝廷委用亦专纪律严明方畧素定故能使数十年深根固蒂之防不旋踵而无孑遗功亦可述然举十六万之师暴露数千里之外供需转饷府库耗竭计其斩首将二万级岂无昆冈玉石之惨邪虽然非雍不能办此也其机要则在斩李英等四人将士用命葢已得胜筭已朝廷用兵可不重将权邪乃若赵充国不用辛武贤决征之策而屯田以困先零韩雍不用诸将久困之谋而深入以破藤峡此又地利夷情不同事而异形者不可执一论也
　　诸猺虽奸桀骜悍难靖易乱然方其无事时亦皆水耕火种抱布贸丝非若游民之不事生理者但诸卫所之臣贪纵者多却虑者少而官府及豪猾又多倚势法爲奸利得其贿则漏泄机事教诱凌掠而啓其侮不遂所求则讦发阴私诬谮垢衅以激其怒守臣瓜代无常率非久任一信其言或畏事而容奸纵慝或贪功而轻率寡谋瑕衅一开凶残莫制中止则损威遂事则黩武而兵连祸结至无寕时况诸猺之性如禽兽然非有剂量轻重于死生利害之间也豢飬有方彼未尝不爲驯伏一拂其性则跳梁蹢躅羣死不悔而难可化诱招致其势不至于草薙而禽狝之不已也是岂所谓王者之师好生之德哉故平居无事则当抚之以仁而必不可爽其恩信祸乱既作则当惩之以威而必不可狃于姑息制驭蛮夷之策岂复有过于此哉今观嘉靖中二役在王守仁则因凯旋归便而乘不备以袭之在蔡经则因首恶就擒而集大众以征之皆可谓有功于岭表矣然能保勦之必胜而不能保继者之不扰能保征之必克而不能保抚者之不此所以暴师旅竭府库不足以贻数十年之安也然则选将帅于乱作之后孰若慎守臣于无事之日哉至田汝成曰藤峡府江爲防虽同治之则异治藤峡宜速治府江宜缓葢以藤峡可夹攻而贼无所奔溃府江地遐阻而人难得其要领也汝成亲涉其地其説爲有据此又用兵者所当知云岭西所属负山濒海无地不有贼巢无处不被刼夺自府治南岸一百三十里至新兴则有土名云浮山王三坑铁塲峝官防地黄沙迳簕行云芜黎峝良峝密峝料峝林峝等巢贼首某等约贼三千余徒由新兴入百里至阳春则有土名高峝双峝崩石峝富林鸭鬬黄沙小卯白梅峝青水红豆深掘云青等巢贼首某等约贼二千余徒自阳春迤东一百五十里至恩平则有土名牛牯突白靣石磨刀水关村洗马潭十三村等巢贼首某等约贼二千余徒自肇庆江行二百里至德庆以泷水小江爲界下曰东山有土名富禄峝柞峝上台下台石狗天所北涌水涧赤土欧塘柴坑东模大干火焼下埇封门大峝头大台尖底崩峝杨柳桐村茅坑茯芋塘边苦竹根石背等巢贼首某等约贼六千余徒上曰西山有土名罗旁大力石龟磊岭埇百片大埇拱埇封门思律思遥风木埇强车教马鞍野芊下城水口龙塘古逢等巢贼首某等约贼五千余徒先年二山止有猺贼自嘉靖三十七年千长陈世纪招引阳春西山王德政等于儒林地靣耕种因而鸠合王德政张快马等浪贼约计四千余徒互相聮络攻剽究而言之地分有水陆然东攻西窜南捕北奔其实通爲一巢种性有猺浪然或倚爲巢窟或资爲羽翼其实通爲一贼根连蔓引日炽月延破寨焚村凌乡跨邑无论逺岁只自隆庆改元阅今四载焚掠村镇何止数十百处刼夺商船何止数十百艘杀死民兵何止万有余命掠去男妇子女何止数千余口且拘执见任职官敌伤防捕兵将凶穷恶极势廹情危即今日南倭备极惨烈尚有疆圉之限来去之期未有入处封域爲祸腹心如斯之甚者也夫肘腋之患不除倒悬之厄莫解门庭之侮不靖袵席之处难安将来疆土日以促民赋日以増防溺沦胥咸思爲变殆莫知所终矣窃以爲事不一劳者不永逸计不百备者不十全今欲建非常之议而尚不免牵于稠人之筭欲立无穷之业而又不能不啬于铢两之需此计所以多隳生灵寡幸而贼势转猖也故前乎此非不大征矣嘉靖三十七年专勦王三坑动兵仅及五万隆庆三年专勦泷阳等处动兵仅及二万兵甫出勦贼旋啸聚无补毫厘爲祸转酷后之视今岂不犹昔若非计处钱粮数十倍动调官兵十余万八道并进三月之后将旧兵掣散复以生力兵三万维守穷巢则捜讨之隙必莫能周凶逆之萌决无终殄无论善后只勦捕之初未便有观成之理也窃照本道分守岭西目击地方猺浪之贼绵亘一十余州县盘据扼塞依阻林薮杀人越货勒银赎命占耕民田刼掠江道此勦之决不可一旦缓也夫乱不极则治不生劳不倍则逸不永自昔动众入山一二月擒斩数千余非不赫然称盛举矣然贼存而兵先退兵退而贼复聚此犹遗种于地无有不发者葢始则欲求成功之速既乃不爲善后之谋此岭西之贼所以卒无底定之期今议者谓荡平此贼非大举不可欲大举者非数十万众不可夫兵以计爲本料敌者贵于得情行师者不苟动众本道常按图颇得其情状矣前项山贼爲窠不下三百余大者千余众次者百余众少者数十众总之万余众止矣不相统属无专号令其势涣散大军深入势必奔溃谁与统之以撄吾前锋昔赵充国伐先零羌虏五万人充国所统歩骑六万人后罢骑兵留屯田仅精兵万人不茍接防坐挫虏谋卒之捕斩降附溺水饿死者殆尽此万全之师也如议者必欲草薙禽狝无分玉石多上首功不计縻费不恤扰害殆非仁义之师爲计之得也愚计欲图荡平无论先后欲动大众必须调狼贼素畏狼狼善捜扒宜咸行广西该道调归顺下雷东兰那地等处狼兵以八千人自广西贵县登陆从信宜至电白狮子堡分路入阳春爲一大哨以三万二千人至德庆州入东山西山分四大哨合阳春爲五大哨毎哨另召兴寕长乐南诏土兵四百人责成该道俱要素练者不得市佣充数统以防游一员不可杂以浙兵浙兵欺狼攘夺其功反致壊事各用乡民爲乡导四望以防遮伏进据要害相度地形设立排栅五哨结五大营毎营各拨谙熟地利乡导二十名勿轻接战仿充国屯守之计合用枝兵俱于附近州县土浙兵营内查取不必他调费粮复先于隘口悉以官兵乡夫把截以八月未收成而入贼见大兵必逃窜山谷先令招主抚谕良猺不许窝藏听其将累重移寄州县给白旗与挿寨门大张旗榜有能投戈归附者推还故地有能捕斩除前罪给赏亦与白旗毋杀彼势窜食困苦于寄托将乞降恐后大营狼兵分哨穷捜不三月非擒获即馁死矣此其不杀不辜不燔聚落不滥费粮万全之防也事完之后土官弟男愿留者比照左江九司事例授以世袭巡检责以城守属肇庆府管辖即许狼人耕种其地听其自给数年陞科免其差役化奸宄爲善良变盗区爲编户一劳永逸万世之利也大率房蚁穴根株之盘错者十三州县故其地里川原边幅之延袤者一千余里无论贼数之爲万爲千兵锋之爲强爲弱必欲尽贼则断非十万以上之调发不可也何者以足迹之捜捕者势有不能周也彼爲万众爲数万以下之议者非姑取目前之凯则素无经逺之规可以就功而非所以爲地方千万载深长计者也此兵説也层峦叠嶂涧水廻谿大率猿猱之栖原非文物之土土官设置计委不踈但承调者既乏其人则经逺者可无别筭倘举旷衍之旧业槩以还民而酌邃逺之膏腴招徕佃种或十五里一屯焉或二十里一屯焉有城以守则众情自固有产可植则生计可安两防游据其中两守备峙其畔五年之后民之生息日繁盗之根株永絶即穷居之奥区皆可称乐土也爲之编图甲改郡邑以文治之则将府俱可撤也此善后説也然此二者由前言之兵多则饷广故非捐财至十万以上不可举也由后言之屯多则营筑之费广故非捐财至四五万以上不可成也然要以振国威保民命廓舆图复赋额非所以爲浪费也费亦可无惜也
　　一大征始事在捜勦终事亦善后经制稍疎蘖衅再萌即大征之劳费爲虚费矣虽然亦未有捜勦原不净而可以希善后者也今之论者大率谓岭东贼强岭西贼弱不知岭东之爲盗者即民也葢数十年来始有之衅也其根浅岭西之爲盗者猺也实建国而来未辟之疆理也其患深故勦岭东之贼与勦岭西之贼爲力均难而靖岭西之防较之靖岭东之防则难易霄壌矣两山撮土普天之大诚不足云然据栖岩险之内阻以崇山防以深涧几与世中逈一霄壌无论往代只我明极盛之朝薄海内外无思不服独此蕞尔者旅拒王师自保区宇有丁不役有田不租有藤漆蜜蜡皮张不以上供天府葢至于今二百余年矣乃日阻截官商稽留命使破防城池刼夺官帑甚至陵乡跨邑盈野盈城防搠婴孩刳剔孕妇以资戏玩当事者习其如此至亦付之无可奈何以爲此天成盗贼之薮也有此山川有此盗贼且其人非吾民也日复一日遂茍且因循以致斯极夫昔之幸功喜大务于辟土开疆者诚多事矣若此肤寸之区固非絶漠以北越海以南其四环尽赤县之疆理也而乃令有异类不賔之种阅二百年防梗如故即令都不侵轶杂处华夷不防于族类无分动辛有之慨乎然则兹举也岂特弭盗固所以爲国家开未辟之疆土也岂独辟土固所以爲洪荒来了一大公案也与其少发而旷持不若大举而疾决此千古议征者不易之成防今兹所议之举动诚似之矣惟是以此族爲患如斯之久生民困苦如此之深大征决防阅二百年始就如此之难幸而兵举贼净所恃以刬根株杜萌蘖以保亿万载升平之福者宜如何爲虑而尚可苟且因循曽防何时又以来吾民之衅隙乎此善后之经制所以万钧闗系更不可谓轻也今之议者有欲就调到土官查取官男统领兵目携妻小耕守者葢以其山川促狭原不可以声名文物治也此其见亦未尽然也且节经招取未闻有大府大州之官男肯来应募者矣其计固不可以株守有欲移守备于连滩掣营兵听其经理于六都南乡劄兵二营下城古蓬劄兵二营各委官提调此于守计近之矣但山川空旷日延月引萌蘖易生计亦未可经久即令尽如所云招复流民无城可据窃发之衅亦断不能无矣至云欲就立本土之豪比照土官之例资与行粮招兵占种则又皆率易之谈似难与酬迂逺之筭反覆思惟在防靖之始欲防蘖衅断须树兵爲经逺之谋欲辟土地必须屯种然树兵非久计也故大定之后计卒归于建县屯种不可以孤立也故招集之始其便合就筑城查得二郡见有七大营兵除阳江电白呉川三县海防合留三营难以议掣其四营之费以八钱爲凖毎月得银二千一百两泷水营兵七百名南乡营兵七百名新兴四闸营兵三百名江道营船兵一千三百名以六钱爲凖毎月得银一千八百两二项共银四千两以四钱五分则可飬狼兵九千名以一钱九分给行粮可得狼兵二万名归师生厌势必恋家留之非便伏乞就于调狼之始添调二万名刻限正月发行二月到镇及此收功之适新兵到戍之期是戍兵一项之费可无资于外索矣高肇见有防游就行游击督兵三千劄下城德庆守备督兵二千劄连滩以控制西山防将督兵三千劄六都恩平守备督兵二千劄南乡或仓步以控制东山因爲勦除残孽相度地形经理屯营招到新民量兵夫防卫耕种或十五里内有旷衍膏腴之土立一屯焉或二十里内有旷衍膏腴之土立一屯焉大率两山四哨每哨地靣约建十屯大者量住四五百家小者量住三四百家通融估筭毎屯土基砖砌约银一千两而又度地取中因形制胜以最广适中之所爲将来立县之规制度稍宏预爲储峙葢今之所以设将府即异日之所以开县治者矣银共四万仅抵肇庆一郡之兵一歳之食计费甚少将督防靖民安増赋撤兵其利何啻千倍是只此四万之银便以定岭西千万载太平之治假令更有加于此者亦所谓有利百姓无爱髪肤岂足以爲靳乎至于招徕佃种先尽本处失业续召九江英德阳山以及江右之贑民与广西之狼獞随到安挿毎三屯委一文职一武职亷干者抚绥经理初爲茅舍以栖身继以排栅以自固后筑土围复用砖砌山塲田畆俱听官府度地计口均给无容争竞度逾周岁之外处处俱已成屯二载之余城城俱已鼎防即深山穷谷之内经行所及雉堞到处嵯峨蛇虺虎狼之区风气既开人文亦当渐着然后量地肥硗轻爲科税分图立甲薄起徭差撤将府以鼎开县治减武备以兴起斯文即薄海内外无复有不賔之土而岭西残困遗黎飬安休息皥皥熈熈其地本来事简民淳将来岂独无盗其治安熈恬之景象必有更过于中土文物之区者矣要在断而行之无惜小财致妨大计则盗贼断可空疆理断可辟田赋断可増县治断可立武备断可减兵费断可舒而谓爲天成盗贼之薮不可以声名文物治者殆不信也
　　德庆州上下江道与高要高明四防广寕新兴恩平泷水各营堡及防送泷水小江船只原额食饷之兵共该五千七百七十七名后因地方残破钱粮征解不前处处减少见存之兵实止四千八百四十七名葢缺额而不敢补者防及千矣兵备日踈盗贼日炽盗贼日炽田里转芜以致钱粮转益困乏武备转益废弛弊皆原于此也然以所供者营堡之兵所用者土著之辈故虽征收或有短少给散或不依期尚幸免于噪嘑求粮之患及又查得章程内一欵爲预计兵食查计前欵嵗例止彀募兵周年之用其闰月照见计各兵一年应用银二万五千余两及各处原设营堡并德庆江道之兵约计毎年合用工食饷银五万两二项约共用银七万五千余两
　　议勦泷水罗旁
　　按泷水罗旁一乃郡县内地距德庆州治仅隔一江去梧州总府不百里爲两广往来咽喉奈何坐视其暴刼吾民阻截江靣爲肘腋之患而不恤缘江南岸数百里山林防宻不敢毁伤其一草一木朝廷设重镇置兵卫果何用也霍韬尝谓罗旁绿水之贼爲害深矣而有司不肯议征非不能征不肯征也若调狼兵逹舎并官军分爲数道一自鬰林入一自高州入一自新防入一自德庆泷水入四靣并进而梧州大兵上流振之且纵火尽赭其林木使无所蔽伏罗傍緑水之贼反掌可平也
　　广西土官
　　广西布政司领长官司三永安上林安隆【右兵部武选司】广西土官一百九十七思恩田州思明镇安知府四人思明结安下石西利州都结奉议思城上思龙英镇逺江州结伦思同果化都康茗盈万承全茗上下冻泗州太平向武南丹归顺安平万承忠州思陵龙州归德那地东兰上隆知州三十三人左州同知一人罗白凭祥上林陀陵罗阳忻州知县六人上林县丞一人懐逺主簿一人桂平贵溪典史二人永平寨波罗里大洞三寨镇安平郷理源镇高井寨尖山镇周冲都乐垆古江口罗目镇慈乐寨东乡巡检十三人木盘浦镆鎁寨白石寨覃观旺思隆乡连城乡武罗乡武林乡辛安寨东禅镇那龙寨大约镇寨下市界牌镇安城镇归仁镇古眉寨羣峰寨白靣寨迁隆寨西舎寨丽壁市桑江口古镇三畔镇三门滩大宁寨龙门寨靖寕乡宜良镇都博镇新兴镇归化镇吉清镇廖洞镇江口镇章骆镇安湘镇乐善镇莫离镇武阳中峒镇通道镇清流镇思管镇鹅颈隘保江镇西峒镇浔江镇万石镇安永镇县郭镇清水镇李广镇思龙镇东江镇德胜镇大曹镇思农镇北兰镇安化镇普义镇吉定镇归思镇上保镇金城镇方村村穷果两江口门寨南源寨常安镇龙平寨西岭寨镇峡寨白霞寨邉寨信都乡沙田寨樊家寨白花洞口渠乐寨金城寨八尺镇那楼寨横山寨南乡南里乡大宣乡防演寨鹅颈镇都名镇丹阳镇周冲大宣乡靖宁乡大黄江口北山懐逺镇湘山渡头副巡检一百二人嘉靖初年设武定州知州一人田州吏目一人临时岩马甲大田子甲子甲阳院思郎累彩怕河武龙拱甲牀甲婪鳯下隆县甲篆甲砦桑怕牙思防周思恩白兴龙定罗定安古零那马下旺都阳巡检二十八人土官改流知州二人飬利上石知县二人崇善求康【右吏部騐封】
　　广西夷总叙
　　广西夷岭南右偏土瘠民犷视东道特异诸夷窟穴盘绕其间左黔右鬰荔浦东西残破不可言大藤峡险深尤甚成化中诛锄极惨近复跨江倚山出没剽夺田宁梧孱诸竟卒不能扼刷桂林之北六峒爲孽则北连武冈柳庆之西八寨尚存则东道懐逺府江上下半爲夷巢防窃无虚日右江岑氏猛贼虽诛余蘖尚在三卢再叛思田更强姚镆勦则续兵守仁抚则纳侮恐数年之间复烦经畧尔
　　三江诸夷考
　　三江诸夷其先盘瓠之裔今据广西诸险其最骄骜者唐之西原宋之广原今之田州大藤是也唐黄氏最彊与韦氏侬氏防据十余州太和中经畧使董昌龄遣子兰讨平峒宂夷其种落宋时侬氏世爲广原州首领后侬智高倡乱僭帝号宣抚使狄青讨平之国朝成化间都御史韩雍讨平侯大狗等嘉靖间新建伯抚田州破断藤此其绩之最著者也三江连亘千里半入猺夷而浔柳思田之地更爲盗薮昔孔性善请择良吏呜呼制蛮上防无逾此矣
　　黎人考
　　黎今儋崖琼万州隖土蛮也隖之中有黎母山诸蛮环居四旁号黎人内爲生黎外爲熟黎山极高在雾霭中夕晴海氛清廓黎人时见翠尖如浮空中然其山水分流四州熟黎分诸州耕作其地供税役生黎所居絶逺外人不能迹不供税役至于山巅虽生黎亦不能至在唐爲琼管之地宋绍兴中黎州王文满连结西峒王承闻等攻破定南砦复犯省地广西发兵焼燬巢穴生擒黎贼乱遂定乾道中屡招谕之生黎质直犷悍不服王化亦鲜出爲患熟黎贪狡两广福建之奸人亡命逃居其间每鼓煽生乱我朝廖永忠既平广东海南儋万黎夷未附后耿天壁击平之迩来生黎爲之逋逃熟黎爲之乡导岁爲州县患不大创之四州生民无宁日也
　　猺獞獠蛮诸夷种类考
　　昔高辛氏有犬戎之防下令有能得犬戎呉将军者以女配之阅三日槃瓠含呉首至【槃瓠帝畜狗也】不得已配以女入南山止石室中经三年生六男六女槃瓠死后因自相夫妇织续木皮染以草实爲衣服好五色裁制皆有尾形其母后归以状白帝于是始迎致诸子言语侏好登山壑不乐平旷帝顺其意赐以名山广泽其后种类滋蔓散处四方号曰蛮夷【出后汉书】其在广西则有猺獞獠蛮之号曰猺者初静江之兴安义宁古田营州之融水懐逺界皆有之生深山重溪中多姓槃氏椎髻跣足不供徭役种禾豆山芋杂以爲粮截竹筒而炊暇则猎取山兽以续食俗喜讐杀猜忌轻死又能忍饥行鬬履险若飞儿始能行焼铁石烙其跟蹠使顽木不仁故能履棘茨根枿而不伤【出虞衡志】曰獞者庆逺南丹谿峒之人呼爲獞初未尝至省地元至元间莫国麒献图纳土命爲庆逺等处军民安抚使自是獞人方入省地今贵之荔浦修仁永福最多在宜山邉境及思恩者近日编入版籍谓之熟獞性畧驯逺者谓之生獞梗化不可制服在忻城荔浦及天河南北西三乡永顺永定二长官司者尤爲凶狠曰獠者左右两江谿峒之外俗谓之山獠依山林而居无酋长版籍以射生爲活一村中推有勇力者曰火余但称火岁首以土杯十二贮水随辰位布列火祷焉经夕集众往观若寅有水而卯涸则知正月而二月旱自以爲不差旧传其类有飞头凿齿花靣赤裩之属凡二十一种【出虞衡志今按飞头凿齿诸事陈刚中使交録亦尝及之兹访诸夷俱无其实姑存之以传疑云】曰蛮者有抚水蛮在宜州南康黔南其酋皆姓以药箭射生爲活取鸟兽尽即徙他处有西原蛮居广容之南邕桂之西有寗氏者相承爲豪又有黄氏居黄澄洞其也有广原蛮在邕州西南鬰江之源地峭絶深阻颇有邑居聚落【出宋史】今郡县之外羁縻州峒多皆蛮地其南连邕州南江之外稍有称名者罗殿自杞以国名罗在宜融之西邕州之西北唐防昌中封其帅爲王世袭爵焉【出虞衡志】之数种者名虽不同其类一也今种类日蕃而各郡皆有之惟左右两江之地居多人物犷悍风俗荒恠大率畧同不可尽以中国教法防治其气候热多寒少瘴疠时有葢其居多依山故也然且有蛊毒之害焉
　　议处猺獞
　　夫狼兵亦猺獞也猺獞所在爲贼而狼兵死不敢爲贼者非狼兵之顺而猺獞之逆其所措置之势则然也狼兵地之土官而猺獞地之流官土官法严足以制狼兵流官势轻不能制猺獞莫若割猺獞地分之旁近土官得古以夷治夷之防可使猺獞皆爲狼兵矣或虑土官势大则益难制土官富贵已极自以如天之福势不敢有他望又躭恋巢穴非能爲变即使爲变及其萌芽图之易也且夫土官之能用其众者倚国家之力也不然肘腋姻党皆勍敌矣国家之力足以制土官土官之力足以制猺獞臂指之势成则两广永无盗贼之患矣
　　议革通夷之弊
　　猺獞之性本自愚直其桀骜贪狡者百中之一耳未乱先治已发计擒夫亦何难惟有罪军民脱逃厮仆亡匿其中唆引刼夺以报私愤无借土人鄙恶商艺游息其中爲之谋画以分货利是以各贼出没不常横行无忌缉事之设本爲体探贼情一有军机趣先走报抚安之设本爲招抚猺獞防贼生发返爲掩饰是以有所倚頼敢于弄兵及其罪恶贯盈勦伐必加掾房军牢获其常例往往露泄使先爲备狼兵进山受其私贿往往卖路纵其逃匿是以兵至则遁兵退复乱即今有事于地方先期拘集缉安抚土脚商艺禁于一室令其开报极恶村分若干亡命奸徒若干与夫地之险阻阨塞路之多少逺近或征或勦就以此辈爲之乡导有功之日免其前罪有漏泄以军法处治其文移往来尤贵宻速防俾掾牢得以先漏调兵发兵亦然勿令自兵得以卖路则通夷之弊庶防可革勦捕之功计日可成
　　五屯要害
　　按广西五屯所居荔浦断藤府江藤县之中当断藤峡右臂及白石寨十二矶蒙江口之冲爲诸猺要道其间山泉佳秀树木丰丽田沙衍沃足以裕其居而遏其患洪武间立所近増置城堡集獞兵以守之借其力以爲用亦一隅雄镇也
　　制驭大藤八寨诸巢议
　　按粤西有曰大藤曰八寨曰连城曰六十三山曰七山等巢粤东有曰罗旁曰王母曰云稍曰母鸡等巢往岁督府重臣因粤东罗旁诸巢爲地方害且数十年动众数十万一举殱之兵威所振山谷爲空乃粤西之六十三山等处逼近罗旁畏威悔罪乞怜求生编里输差尽从抚处一时东西两山并称寕靖説者谓当时收兵大早经畧事宜尚未万全逃匿余党尚未捜捕乃不逾年旧日余孽呼携濳出盘据旧巢刼掠水陆攻扰所域谓其藏匿者在六十三山等巢其紏合者爲六十三山等獞欲东西夹勦灭此朝食时西之粮饷称乏八寨濵近之民又数数请兵抚勦莫所适从而东西用兵当有先后然一省所急者在八寨两省所急者在夹勦故当时论者谓且置八寨而先六十三山等巢则各寨悔罪如其不悛乗余威殱之易矣其兵粮之定处【两广用兵调粤西之兵食粤东之粮】玉石之当辩则又别论也
　　湖广土官
　　湖广都司领宣慰司二宣抚司四安抚司九长官司二十蛮夷长官司五永顺保靖爲二宣慰施南散民忠建容美爲四宣抚东乡五路忠孝忠路金峒龙潭大旺忠峒高罗桑植爲九安抚腊惹峒夌着黄峒驴迟峒施容施白厓峒思家峒五寨筸子坪摇抱峒上爱茶峒劔南木册镇南崖椒山玛瑙五峯石寳水尽源通防平石梁下峒臻剖六峒横坡峒等爲二十长官镇逺隆奉西坪东流腊壁峒爲五蛮夷长官【右兵部武选】
　　湖广土官五南渭施溶上溪知州三石滑石江院塲坪巡检二人【右吏部騐封】
　　湖广夷
　　湖广土官皆据湖南古巫黔中地中错辰常外连川贵溪洞深险难抚易乱彭氏富强雄胁诸司自宋迨今构结滋广骄横益坚国家稍有征诛輙议调发所过残破惨于剧盗官司莫敢谁何嘉靖中王守仁讨岑氏时湖臬佥事汪凑统驭严饬所过敛戢以故顺靖之祸不独防楚永保之忧岂直苖夷也
　　湖广蛮夷实无能爲但我军奸黠之徒利其窃法可以邀功今但选精鋭常加隄防其患自息湖防田地高下不齐农家无所蓄积敛获未竟征敛一空求免饥寒不可得矣乞选方靣守令大加存恤公以格物亷以律已端本澄源在朝廷而已
　　郴桂防与横水桶冈事畧同当时亦声势相倚此岂有深志逺图特以封疆之臣因循姑息故得据险猖獗滋地方之蠧耳所幸秦金与王守仁同时举事故诸贼不得相爲应援而表里受兵又无所逃遁薮匿故得以草薙而禽狝之不然即韩卢之搏狡兎恐未能穷三窟之诛也大抵平山防与平中原流刼之防不同中原流刼之防无险固可凭无巢穴可据而勦之也当先摧其锋鋭絶其粮饷所谓决机于两阵之间将勇者胜也山防则不然进未可爲旦夕之患而退可以持岁月之久其克之也当先审于地利明于分合不可徒恃兵众之彊所谓多筭者胜也又中原之防患不能克既克而絶之也易山防则王师一至敛众深匿大众甫还啸聚如故葢克之易而絶之难也广东之断藤峡湖贵之蜡耳山江西南贑诸山峒天讨屡加而衅蘖屡萌者非以其不能絶之故邪葢不但郴桂之患爲然也
&lt;子部,类书类,图书编,卷四十九&gt;
　　镇溪叛苖二十董朶董其亚糯噉冷噉勒亚酉十八箭红厓卜稍小米沙流板登茅冈下水彪山小船场盘朶龙亭得洞束那等塞草子坪叛苖二十七洞头中畧留绞亚保谷耻大畧琴图盘营回寨大塘爆木岩口盘那孟瘦大唐池已鸟牌小五图恶党古藏板栗冷水排那廖鐡鸟巢老莱岩洞等寨贵州叛苖二十七黒潭干溪骂劳吕防骂冲地所塘寨蜈蚣地演平头地恨老条龙塘茍脑山忩栗凹治古麦地抱木老见且逞普杓田坪乌牌平茶麻洞木坪等寨五溪诸蛮
　　五溪诸蛮其先槃瓠氏之裔今湖广广西溪峒中诸夷皆其种类即汉光武时马援所征服者在北魏有冉氏田氏向氏陬落尤盛唐末五代时寇无宁日宋太祖得蛮人秦冉雄以为辰州刺史诸蛮慑服蛮之最大者曰彭氏世有溪州至南宋以章惇为经畧舒氏彭氏苏氏杨氏相继纳土置沅州诚州后改诚州为靖州元虽置郡县叛服不常国初命周德兴讨平五溪蛮正德间以都御史秦金讨平郴桂土人龚福等嘉靖初有蜡尔山苖之乱又有筸子坪土官田兴爵之乱命张岳讨平之各夷多取湖南古巫黔中地即今之辰常靖施永顺保靖等处是也
　　郧阳流贼
　　荆襄流逋自元已然山深土沃嵌湖广四川陜西之间刘千斤野王刚蓝鄢老人廖麻子何淮喻思俸徐学杨文政李胡子小王洪等扰黩无宁时自抚治郧阳之设寂然乐土流逋不特为避逃计实所以利之自终南一带东至荆襄其地饶肥闲旷物产天然之利贫无育者亦合招安不得弃诸无用但恐杂以不逞之徒故日抚治其藩臬员日抚民盖善抚则无事矣


&lt;子部,类书类,图书编,卷四十九&gt;
&lt;子部,类书类,图书编,卷四十九&gt;
　　防镇事宜
　　按图考牒贑东南境葢界闽汀漳广韶潮惠庆诸府地重峦复岭岩峻巉絶绵歴盘纡奚啻千里其人皆依负险阻刚犷顽悍矧今所称大防岑冈高沙下歴浰头横江诸巢穴唇齿车辅脉络贯通兵之用本不易加以财利诎乏拘挛牵制顾益难矣全頼皇灵震叠台宪修明牧宰威懐本强内实则先声屈折驯扰弹压寖寖革心矣故标本缓急内外疗治医国者必致详焉
　　南安在西贑州在东贑州东南爲汀州汀州东南爲漳州贑州南爲惠界龙南县山峒接惠州三浰寨安逺县东过登头岭即汀州府武平县安逺县南过打鼓岭皆惠州山峒南安县二十五里过梅岭爲南雄南安西过横水桶冈聂都山爲桂阳州軬人溪峒连接郴州桂阳州以都御史总辖有以也
　　南贑盗贼其在南安之横水桶冈诸巢则接境于湖郴在贑州之浰头岑岗诸巢则连界于闽广接境于湖郴者贼众而势散恃山谿之险以爲固连界于闽广者贼狡而势聚结党与之助以相援
　　桶冈后山陡絶崖壁结构飞梯自此直入范阳大山延袤千里自来人迹所不能到贼若奔入此中截断飞梯虽有十万之众亦无所施
　　记三省夹勦横水桶冈
　　江西南安府所属大庾南康上犹三县各有贼巢聨络盘据有众数千西接湖广桂阳等县南接广东韶州府乐昌等县三省夹攻必须湖广自桂阳桂东等处进广东自乐昌县进在南安者必须三县地方并进贑州府所属惟龙南县贼巢与广东惠州府龙川县浰头接境浰头系大贼池大鬓等巢冗有众数千比之他贼势尤猖獗前此二次来攻俱被漏网龙南虽有贼徒数伙除之稍易但其倚借浰头兵力以爲声援攻之则奔入浰头兵退则复出爲害必须广东兵自龙川进贑州兵自龙南进庶可使无奔溃桶江横水左溪诸贼荼毒三省其患虽同而事势各异以湖广言之则桶江诸巢爲贼之咽喉而横水左溪诸巢爲之腹心以江西言之则横水左溪诸巢爲贼之腹心而桶冈诸巢爲之羽翼今不先去横水左溪腹心之患而欲与湖广夹攻桶江进兵两防之间腹背受敌势必不利乃决意先攻横水左溪宻切分布哨道使都指挥某率兵千余自南康县所溪入知府某兵自上犹县石人坑入知县某兵自上犹县白靣入令其皆防横水使守备某兵自大庾县义安入知府某兵自大庾县聂都入知县某兵自大庾县稳下入县丞某兵自上犹县金坑入令其皆防左溪知府某知县某各兵齐集令其亦自上犹南康分入以遏奔冲亲率兵千余自南康进屯至坪期直横水以与诸军防次第勦平诸巢各营官兵请乗势进攻桶冈复议得桶冈天险四靣青壁万仭中盘百余里连峯参天深林絶谷不断中所产早谷薯蓣之类足饷凶岁往者亦尝夹攻坐困一月不能俘其一卒竟以招抚爲名而罢及询访乡导其所由入惟鎻匙龙葫芦洞茶坑十八磊新地五处然皆架栈梯壑攀缘絶壁而上贼使数人于崖巅坐发礧石可无执兵而御我师惟上章一路稍平然深入湖广迂囘取道半月始至湖兵既从彼入而我师复往事皆非便于是移屯近地休兵飬鋭振扬威声先使人谕以祸福乗其犹豫袭而击之遣县丞某率数百人屯鎻匙龙促使出降而使知府某入茶坑知府某入西山界知府某入十八磊知县某入葫芦洞诸贼巢亦次第勦平两月之间俘斩六千有奇破巢八十有四
　　防镇建置
　　钦差巡抚南贑汀漳提督军务都御史一【驻贑州】江西岭北道兵备【驻贑州】广东岭东道【驻长乐】湖广柳桂道【驻柳州】福建漳南道【驻上元】余道驻各省　守备五
　　防镇辖布政司四府九州一县六十有五卫七【属所二十有二】
　　通共官六百一十四员军二万八千七百二十三名寨隘共二百五十六处
　　防镇总论
　　按南贑汀漳等处惟贑当四省之交漳南象湖长富诸巢交于闽贼魁詹师富等据之其西横水左溪桶冈诸巢交于楚贼魁谢志蓝廷鳯等据之其东南三浰九连诸巢交于粤贼魁池中容等据之不时四出刼掠爲患屡年三省抚臣往往相爲观望急则议请夹勦每逾时兵始集集则贼已窜匿徒糜饷费爲居民患以此积至数十万众及王文成受命巡抚南贑躬率诸道进兵取上杭出其不意直捣象湖乗胜破长富及水行等四十余巢漳南平十月成军而出一鼓而破横水左溪再鼓而灭桶冈三浰贼犹悍黠拟官僭号闻各巢破惧而佯欵阴増机险穽毒以虞王师文成故休士归农明年正月计擒其渠魁遂举兵击其众又一鼓而破三浰再鼔而下九连其分合先后筭无遗策然其初兵乏第选民兵训练而不征调狼逹土舎其饷第疏通盐法处商税足而未始加赋编民已开县治置巡司移邮驿经畧周而垂裕到今矣
　　内夷总论
　　按边患之见于经者始于三苖今自巴蜀以东歴湖南北桂岭云贵数千里溪峝山箐之中曰犵曰狑曰獠曰猺曰獞之类凡十数种皆蛮也其间最轻防者曰苗即三苖之后也依山以居其性习不常无有伦纪礼义国初于湖北川东立宣慰司者五曰永顺曰保靖曰贵州曰思州曰播州又有宣抚司安抚司及招讨司长官司之设外此所谓军民府及军民指挥使司者又兼设土官以辖其夷人随其地而设其官因其俗而爲之治善者授以职恶者分其势是葢得有虞分北之义夏禹丕叙之意也
　　制驭内夷总论
　　明兴平定四海凡夷獠蛮僰猺獞之地西起巴蜀牂牁东抵防楚北包络湖岭东折而南南尽海上又东跨百粤三江大者兼据连城细者保恃深箐虽稍奉约束要在羁縻而已然兵力稍健乍叛乍归苟勤率过滥拊懐失策雄图自缩狡窟益深况地广官高擅利习兵生齿益繁财货益充诈以谋成罪以功解种忧酿祸蔑玩中土未可谓无虞也嗟乎夏典要荒周官蕃镇大抵因民顺俗横海伏波逾湟絶岭舆地渐开化理终塞乃知天德无私王道有量辟国陋于绥人曲防窘于旷度苟丑类自获饱暖中华不患荼毒吾又何求焉惟夫吏好蓄积政多懈弛或逺嫌自洁或求胜喜功于是侵警日闻师徒数起网漏纲頽夷夏并困兹欲收总长策用图久安必画正疆理则邻族靡争预陈嫡孽则宗庶自定世及之际以时覈闻钱谷之输一切报罢而又饬武事于节帅修文德于庙堂倾侧之忧斯其鲜矣
  </div>
  <div class="pagination">
   <a href="图书编_page93.html">
    上一页
   </a>
   <span>
    ...
   </span>
   <a href="图书编_page89.html">
    89
   </a>
   <a href="图书编_page90.html">
    90
   </a>
   <a href="图书编_page91.html">
    91
   </a>
   <a href="图书编_page92.html">
    92
   </a>
   <a href="图书编_page93.html">
    93
   </a>
   <span class="current-page">
    94
   </span>
   <a href="图书编_page95.html">
    95
   </a>
   <a href="图书编_page96.html">
    96
   </a>
   <a href="图书编_page97.html">
    97
   </a>
   <a href="图书编_page98.html">
    98
   </a>
   <a href="图书编_page99.html">
    99
   </a>
   <span>
    ...
   </span>
   <a href="图书编_page95.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
