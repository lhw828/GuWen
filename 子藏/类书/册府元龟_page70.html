<!DOCTYPE html>
<html>
<head>
    <meta charset="UTF-8">
    <title>册府元龟 - 第 70 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 70 页/共 736 页</h1>
    <div class="content">後唐庄宗同光元年四月即位改元大赦应六军及行营马步蕃汉诸道将校并赐功臣未有官者超一资与检校官已有官者亦超一资如官巳高者与加爵邑如曾封爵者即给一子六品正员官其长行兵士并赐功臣应将士等并勒逐处各等第优赏。
二年二月己巳朔南郊礼毕大赦应自来立功将校兵士等皆久经戎阵备睹辛勤并宜各转官资仍加赏给应南郊掌仪仗随驾官员及楼下立仗将士及河南将校兵士等亦各赐等第优赏应藩镇使臣各赐一子出身仍封功臣名号诸道留後刺史官高者加爵一级官卑者加官一资。
三月辛亥诏随驾收复汴州及扈从到雒及南郊立仗都将已下至节级长行军将等朕自削平中夏扫荡群凶被介胄以征行历星霜而扈从凡经百战尽立殊功永念丹心真同赤子。若无旌赏岂表恩荣其都将官自司空巳下者宜并赐协谋定乱佐国功臣自仆射尚书常侍至大夫中丞宜并赐忠勇拱卫功臣其初带宪御宜并赐忠烈功臣巳有功臣名者不在此限其节级长行军将并宜赐扈跸功臣。又诏昨皇太后，爰自北京归於大内旋膺典册正位宫闱载详邦国旧规合有命妇贡表宜稽遂古以示新恩应内外文武官妻可据品秩高卑各封邑号。
明宗天成二年五月敕朕自恭承景运荷丕图念寰海生灵录勋贤骨肉保家莫尚於孝报国莫大於忠忠孝两全古今所重在朝文武臣寮并诸道节度刺史等有父母者宜遍加恩泽使天下为人父者知感为人子者知恩竞杨家国之风显著君臣之道。
三年正月己丑先准天成二年五月十二日敕中外臣寮及诸道节度使等有父母者并许加恩奉敕凡居臣下尽抱公忠共为朝廷各荣家族具庆者继颁恩渥俾耀晨昏既亡者宜漏泉扃以光封树应中外群臣及诸道节度防御团练刺史等父母亡殁者并与追赠加封。
四年二月北面驰报今月三日收复定州举酒遍赐侍臣喜除腹心之疾赐教坊绢五百疋内臣进马称贺丙午百辟入贺冯道从容言曰：元恶既除犹望陛下安不忘危即太平非远戊申宴群臣於玉华殿乐作王晏球驰报已获王都首级生禽契丹秃馁等二千馀人百官就班称贺崔协酒酣不能蹈踣於地命左右掖之方兴不久协卒宴罢赐物加等。
长兴元年二月郊礼毕下制曰：朕恭荷丕图获申大礼盖股肱之叶力环卫之输忠将士等扈从乘舆警巡昼夜咸彰劳瘁深所嘉称各示颁宣以明酬奖宜令三司依等第勘会指实人数指挥支给其诸道州府如本处有绢帛准价折支无见在钱物即就便支遣兼差使臣各往逐处宣赐仍下六军诸卫准此告谕是月宴群臣於长春殿百寮各赐鞍马银器分物有差酬郊祀行事也。五月丁丑诏赐皇后册礼使冯道副使兵部尚书卢质钱绢衣著银器鞍马有差三年正月白波新军营帝驾幸观之称旨赐部署军吏等物有差八月戊申受册尊号庚戌以冯道撰玉册文李愚书宝刘句书册各赐绢二百疋银器百两秦王从荣延光延寿各赐绢五百疋银器百两金带一银鞍马一宣徽使冯ど孟汉琼绢三百疋银器百两鞍辔马一匹客省使宋敬塘枢密直学士李崧绢百疋盖碗一侍卫指挥使康义诚已下三人六军统军李从昶已下六人各赐钱二十千诸军都指挥使人各十五千诸军指挥使人各十千副指挥使人各七千都头人各五千副兵马使人各四千亲直捧圣等散指挥使严卫军将等人各三千龙武神武羽林六军马步兵士人各二千杂作诸军将士人各一千徽号赦後恩赏也。又赐侍卫都将康义诚绢二百疋马一匹马步都将安彦威张从宾各绢百疋马一匹捧圣严卫都将宋洪实皇甫遇绢各百疋。
十月丙寅敕曰：朕闻君臣一也。善否同之比之於人心安则体逸方之於木枝盛则叶繁朕自父天子民宗文祖武辅弼上凭於廊庙献替次赖於缙绅四海无波敢自矜於清晏一人有庆思共乐於雍熙近。又允副群情增崇大号虽中外元辅已议序迁而文武庶寮未闻普及而况咸著恪居之绩悉坚欣戴之诚将显示於奖酬当广颁於渥泽应在朝文武臣寮并宜加恩其有八月四日已後迁官者不在此限时帝欲遍与百寮转官而冯道等以为转官须论资考乃奏叙阶勋而已愍帝以长兴四年十一月癸卯即位己酉诏中外将士赐物有差。
应顺元年正月改元诸藩镇文武臣寮皆次序加恩帝嗣位覃庆泽也。是月宴将相百寮於广寿殿赐币马有差二月诏两班常参官各加阶进爵从改元赦书恩例也。
末帝清泰元年四月即位大赦应内外文武臣寮即镇州府等使刺史文武职员将校并与加恩应自凤翔扈驾员寮凡主兵主事者各赐功臣名见在京随驾并诸道马步将士并与等第优给并从别敕处分随驾前资文武官寮并量材任使是月诏禁军凤翔城下归明将校赏给龙武都指挥使安审琦羽林都指挥使马万杨思权严卫都指挥使尹晖各二马一驼钱七十贯诸军厢指挥使壕寨使各一马一驼钱五十贯诸军指挥副指挥使一马一驼钱四十贯军使都头一马钱三十贯诸军军使副兵马使至长行契丹直钱三万军头十将至军人各十贯其元在京城守营及新招军都人厢军十将至官健各钱十贯。又诏曰：应劝进诸选人前京兆府武功令庞涛而下四百九十有四人方在京都遘兹际会既同劝进宜示奖酬其前资州县官及黄衣进选人近日缘少阙员难於减选候合格日各超一资注拟行事官亦於注拟时优与处分长流人已归本贯即以赦书节文处分摄试官推巡令录宜并许比三转出身判司衙推主簿比明经出身各守选限自今年始合格日与初官宗子未有出身者与出身有出身者同选人例处分给与凭据。
七月诏郑州防御使宋敬塘宿州团练使潘环颍州团练使孙铎亳州团练使康文审州团练使田武密州刺史张郢州刺史武廷翰怀州刺史周光辅商州刺史侯益并叙进爵邑从恩例也。文武两班崔居俭而下一百七十有一人各转阶一级或赐勋一转或进爵一等示新恩也。
晋高祖天福元年十一月己亥即位于北京大赦改元诏曰：文武官寮等各输推戴之诚宜示奖酬之道应在京文武官寮及军府将校并劝进官等兼前资官内自五月後来未曾分掌职任并各与迁转官资自五月後已来曾受官者不在此限其军府诸色职掌将吏等已及押衙职者并与加官未及押衙职者各与递迁职次应超魏府行营及系侍卫诸军将校等并已加恩外所有六军及诸道本城并替换在诸处将校未加恩者凡执干戈皆为社稷虽守役或分等次而倾心尽著勤劳。且被渥恩各升官秩用奖输忠之效俾坚御侮之诚其六军及诸道州府本城并替换在诸处将校未加恩者宜令并与依资转官仍令六统军及诸道州府据前项军都自副将已上分析名御申奏是月甲申至雒都壬午诏曰：赏罚二柄激劝万方傥稽甄奖之恩何勤劬之效应扈驾及相州归顺军都并与重加优赏但缘宫内烧库藏虚乏宜令三司疾速抽徵诸道税物以充赏给其指挥使节级等并与超转官资五月後来已曾授恩命者亦与依资转官高悬朗日临照必被於遐陬大扇仁风亭育罔遗於纤芥应天下归顺节度使刺史下宾席郡职及将校等委中书门下各与改转官资二年正月庚申诏曰：有晋开国新命临人宜弘不二之规以广无私之化应在朝中外臣寮及节度团练防御使刺史留守司及州府县官等宜并与加恩擢材委任不问常例。
十月敕应追尊四庙行事官等追尊四庙式展盛仪行事庶官合颁溥泽贵承光宠共赞孝思宜令铨司准元敕磨勘如守选年深过格及巳合格指受赴任不得并次一选两选者先与注官加欠三选四选月限不满冲替下许非时注拟者即相次注官仍颁各依资序如不依元敕指挥欠选数多者即仰都具奏闻。
三年四月诸道藩侯郡守皆等第加恩。
六年八月己亥帝至邺都壬寅制经过郡县迎奉乘舆既供亿以为劳宜旌酬而示宠应自东京至邺氵公路供顿官员职掌等并与加恩载念雀台昔居侯服抚绥六郡临莅四年卷彼职员依然父老无[A092]推恩之典仍敦尚齿之风邺都并相澶贝博卫等州官员职掌内有顷岁潜龙时在职者并与加恩管内耆老八十已上者并与版授上佐。
少帝以天福七年六月乙丑即位丁卯赐侍卫诸军将校钱一百贯至五十贯以初即位示大赉也。
七月庚子御正殿大赦内外臣寮侍卫诸军将校及诸道节度使防御团练刺史及诸道宾幕将校职员见任京官六品巳下州县官三司场院监治带使额者并与加恩其诸道职员押衙已下与转官兵马使巳下与转职致仕官前任文武朝臣内诸司使巳下前任节度使防御团练刺史行军宾从少尹上佐官前诸道都指挥使已下前任京六品巳下官及前资州县官带使额场院官等并与加恩应在京诸司职掌亦量与恩泽。
八年七月丁酉幸南庄宣随驾臣寮射于後园赐酒食物帛有差氵公路农人各赐布衫并鞋贫子共赐钱一十贯文。
开运二年正月辛亥宴青州立功将校於永福殿赐李守贞符彦卿玉带衣一袭衣著银器鞍辔马都监王景崇获圣厢主杨实都指挥使靳霸等各等第赐金银带衣服疋段银器等。
汉高祖开运四年二月辛未即位於北京犹称天福十二年是月戊寅以内外府库赏犒诸军将士有差甲午赐北京管内郡县官员职掌各加阶级乙酉北京管内及诸道相次有前资官六千七百人诣阙称贺帝面加赉以遣之。
六月甲子至东京戊辰大赦内外臣寮及京百司并诸道官吏将校等各具名衔申奏当与加恩。
乾元年正月乙卯大赦改元应扈从邺都文武臣寮及诸军将校并在京都署巡检官员职掌诸军将校等除已行恩命外所有未曾加恩者宜令中书门下条举闻奏兼邺都已来缘路州县迎奉大驾供馈宿顿粮草无遗阙处其职掌及州县官吏并与等第甄录隐帝以。
乾元年二月辛巳即位癸巳大赦应中外文武臣寮将吏各加恩宠其马步诸军兵士等各加赏给。
周太祖广顺元年正月丁卯即位改元诏马步诸军将士等各与等第超加恩命仍赐功臣名号已有功臣者别与改赐内外文武臣寮致仕官诸军将校随使职员及前任藩侯郡守文武朝列前内诸司使副使前禁军指挥使前资行军副使等各与等第加恩世宗以显德元年正月南郊大赦内外马步诸军将士各等第优赏应见任内外文武职员诸军将校致仕官节度防御团练刺史前任文武外朝官前内诸司使副使前诸州行军副使前指挥使诸道进奉专人前资官赴郊庙陪位者并与加恩内外命妇并与追封因夫子叙封者不得过夫子本品其诸寺监摄官如满七周年巳上应奉公事无遗阙文书灼然者并与同明经出身应祗应郊庙职掌人员并与恩泽其行事官已勘无违碍者候铨司移省各与除官合来年集者候将来授任仍并加一阶欠三选至五选者减一选欠六选已上减两选幕职并与减一年如欠月限不及一年者便与除官仍转官资其诸色选人驳放皆依格敕其间小小违碍可以情恕者并条奏以闻起今後升朝官两任已上著绿十五周年者与赐绯著绯十五年者与赐紫凡州县官历任内曾经五度参选者虽未及十六考与授朝散大夫阶年七十已上合授优散官者并赐绯其非时特恩不拘此例是月赐将相近臣主军职员及郊册尊号行事官等第分物。
三月丁丑赐宰臣枢密使及诸军都校鞍马金玉带衣服各有差辛巳大赦内外见任文武职官致仕官及诸军将校并与加恩其前任京官幕职州县官至合授官日施行。
四年三月戊子朔帝在淮南宴文武从官於行宫赐招讨使李重进都监向训等窄衣玉带金银器缯采鞍马器甲等。又赐诸将及行营军士分物各有差。
●卷八十二
○帝王部　赦宥
《书》曰：宥过无大。又曰：眚灾肆赦。《易》曰：雷雨作解君子以赦过宥罪《周礼》秋官司刺掌三宥三赦之法春秋书肆大眚斯皆赦宥之制也。是知帝王以为死者不可复生刑者不可复续故开仁恕之道行旷荡之恩所以释既往之辜示自新之路也。汉晋而下历代相承至。若展义时巡遂行於庆赐吊民伐罪惟新其号令亦有睹灾异而戒惧因祥瑞而报功虽行涣汗之恩或起徼亻幸之弊故古人有言曰：赦不欲数数则惠奸非为政之善也。《管子》云：赦者[B12H]马之委辔也。是以王者戒而慎之。
汉高祖二年立太子赦罪人。
五年正月诏曰：兵不得休八年万民与（与音弋庶切）苦甚今天下事毕其赦天下殊死以下。
六月壬辰大赦天下。
六年十二月诏曰：天下既安豪杰有功者封侯新立未能画图其功身居军九年或未习法令，或以其故犯法大者死刑吾甚怜之其赦天下。
八年八月吏有罪未发觉者赦之。
九年正月诏曰：丙寅前有罪殊死以下皆赦之。
十年七月癸卯太上皇崩葬万年赦栎阳囚死罪巳下（万年陵在栎阳县界特赦之）。
十一年秋七月淮南王布反上赦天下死罪已下皆令从军。
十二年三月诏曰：燕王绾与吾有故爱之如子闻与陈有谋吾以为亡有故使人迎绾绾称疾不来谋反明矣。燕吏民非有罪也。赐其吏六百石巳上爵各一级与绾居去来归者赦之。
四月丁未大赦天下。
孝惠四年三月甲子皇帝冠赦天下。
孝文以高后八年闰七月乙酉即皇帝位即日夕入未央宫还坐前殿下诏曰：丞相太尉御史大夫者诸吕用事擅权谋为大逆欲危刘氏宗庙赖将相列侯宗室大臣诛之皆伏其辜朕初即位其赦天下赐民爵一级女子百户牛酒五日。
二年正月丁亥诏曰：夫农天下之本也。其开藉田朕亲率耕以给宗庙粢盛民讠作县官及贷种食未入入未备者赦之。
三年七月诏曰：济北王背德反上诖误吏民为大逆济北吏民兵未至先自定及阜军城邑降者皆赦之复官爵与王兴居去来者赦之八月济北王兴居自杀赦诸与兴居反者。
十五年四月幸雍始郊见五帝大赦天下名山大川常祀而绝者有司以岁时致礼。
後元四年五月赦天下免官奴婢为庶人。
孝景元年四月赦天下赐民爵一级。
三年正月吴王濞胶西王楚王戊赵王遂济南王辟光川王贤胶东王雄渠皆举兵反大赦天下二月破七国六月诏曰：乃者吴王濞等为逆起兵相胁诖误吏民不得巳今濞等已灭吏民当坐濞等及逋逃亡军者皆赦之。
四年六月赦天下赐民爵一级。
中元元年四月赦天下赐民爵一级。
五年六月赦天下赐民爵一级。
後元元年三月赦天下赐民爵一级中二千石诸侯相爵右庶长（右庶长第十一爵）。
孝武建元元年二月赦天下赐民爵一级年八十复二九十复甲卒（二二口之也。复甲卒不豫革车之赋也。）五月赦吴楚七国帑输在官者（吴楚七国反时其首事者妻子没入为官奴婢武帝哀焉皆赦遣之也。帑读与孥同）。
元光元年四月赦天下赐民长子爵一级。
四年五月地震赦天下。
六年春诏曰：夷狄无义所从来久间者匈奴数寇边境故遣将抚师古者治兵振旅因遭虏之方入将吏新会上下未辑（诏言古者出则治兵入则振旅素练其众不亏戎律今之出师因遭寇虏方入为害而将吏新会上下未和故校尉弃军而奔北也。辑与集同）代郡将军敖雁门将军广所任不肖（肖似也。不肖者言无所象类谓不才之人也。）校尉。又背义妄行弃军而北少吏犯禁（少吏小吏也。）用兵之法不勤不教将率之过也。教令宣明不能尽力士卒之罪也。将军已下廷尉使理正之而。又加法於士卒二者并行非仁圣之心朕闵众庶陷害欲刷耻改行复奉正义厥路亡繇（一陷重刑无因复从正道也。繇读与由同）其赦雁门代郡军士不循法者。
元朔元年三月甲子诏曰：朕闻天地不变不成施化阴阳不变物不畅茂《易》曰：通其变使民不倦诗云：九变复贯知言之选朕嘉唐虞而乐殷周据旧以鉴新其赦天下与民更始诸逋贷及诉讼在孝景後三年以前皆勿听治。
三年三月诏曰：夫刑罚所以防奸也。内长文所以见爱也。（言有文德者即亲内而崇长之所以见爱之道见谓显示也。）。以百姓之未洽于教化朕嘉与士大夫日新厥业祗而不解其赦天下（解音懈）。
元狩元年四月赦天下丁卯诏曰：朕闻咎繇对禹曰：在知人知人则哲惟帝难之盖君者心也。民犹支体支体伤则心忄赞怛日者淮南衡山文学流货赂两国接壤怵於邪说而造篡弑此朕之不德诗云：忧心惨惨念国之为虐已赦天下涤除与之更始。
元鼎元年五月大赦天下。
五年四月南越王相吕嘉反杀汉使及其王王太后乃赦天下。
元封二年四月上祠泰山塞决河还赦所过徒赐孤独高年米四石。
六月诏曰：甘泉宫内中产芝九茎连叶上帝博临不异下房赐朕弘休（言天广临不以下房为幽侧而隔异之赐以此芝）其赦天下赐阳郡百户牛酒。
四年三月祠后土诏曰：朕躬祭后土地祗见光集于灵坛一夜三烛幸中都宫殿上见光其赦汾阴夏阳中都死罪赐三县及杨氏无出今年租赋（杨氏河东聚邑名）。
五年四月诏曰：朕巡荆杨辑江淮物会大海气以合泰山上天见象增封禅其赦天下所幸县母出今年租赐鳏寡孤独帛贫穷者粟。
六年三月祠后土诏曰：朕礼首山昆田出珍物化或为黄金（昆田首山下田也。）祭后土神光三烛其赦汾阴殊死以下赐天下贫民布帛人一疋。
太初二年四月诏曰：朕用事介山祭后土皆有光应（介山在河东皮氏县东南其特立周七十里高三十里）其赦汾阴安邑殊死以下。
天汉元年五月赦天下。
三年三月行幸泰山封祀明堂还幸北地祠常山四月赦天下行所过毋出田租。
太始元年六月赦天下。
四年五月赦天下。
征和三年五月赦天下。
後元元年二月诏曰：朕郊见上帝巡于北边见群鹤留止以不罗罔靡所获献（时春也。非用罗罔时故无所获也。）荐于泰光景并见其赦天下。
孝昭以後元二年二月即位六月赦天下。
始元元年七月赦天下赐民百户牛酒。
四年三月甲寅立皇后上官氏赦天下辞讼在後二年前皆勿听治（武帝後一年）。
元凤元年六月赦天下十月诏曰：燕王迷惑失道前与齐王子刘泽等为逆抑而不扬望王反道自新今乃与长公主及左将军桀等谋危宗庙王及公主皆自伏辜其赦王太子建公主子文信及宗室子与燕王上官桀等谋反父母同产当坐者皆免为庶人其吏为桀等所诖误未发觉在吏者除其罪。
二年六月赦天下。
四年六月赦天下。
六年夏赦天下。
宣帝以元平元年七月即位九月赦天下。
本始元年五月凤凰集胶东千乘大赦天下赐吏二千石诸侯相下至中都官宦吏六百石爵各有差自左更至五大夫赐天下人爵各一级女子百户牛酒租税勿收。
四年三月乙卯立皇后霍氏赐丞相巳下至郎吏从官金钱帛各有差赦天下。
四月壬寅郡国四十九地震或山摧水出诏曰：盖灾异者天地之戒也。朕承洪业奉宗庙于士民之上未能和群生乃者地震北海琅邪坏祖宗庙朕甚惧焉丞相御史其与列侯中二千石博问经学之士有以应变辅朕之不逮毋有所讳令三辅太常内郡国与贤良方正各一人律令有可蠲除以安百姓条奏被地震坏败甚者勿收租赋大赦天下。
地节二年四月凤凰集鲁群鸟从之大赦天下。
三年四月立皇太子大赦天下。
四年七月大司马霍禹谋反诏曰：乃者东织室令史张赦使魏郡豪李竟报冠阳侯霍谋为大逆朕以大将军故抑而不扬冀其自新今大司马博陆侯禹与母宣成侯夫人显及从昆弟冠阳侯乐平侯山诸姊妹胥度辽将军范明友长信少府邓广汉中郎将任胜骑都尉赵平长安男子冯殷等谋为大逆显前。又使女侍医淳于衍进药杀共哀后谋毒太子欲危宗庙逆乱不道咸伏其辜诸为霍氏所诖误未发觉在吏者皆赦除之。
元康元年三月诏曰：乃者凤凰集泰山陈留甘露降未央宫朕未能章先帝休烈协宁百姓承天顺地调序四时获蒙嘉瑞赐兹祉福夙夜兢兢靡有骄色内省匪懈永惟罔极书不云：乎！凤凰来仪庶尹允谐其赦天下徒赐勤事吏中二千石以下至六百石爵自中郎吏至五大夫佐史以上二级民一级女子百户牛酒加赐鳏寡孤独三老孝弟力田帛所赈贷勿收二年正月诏曰：书云：文王作罚刑兹无赦今吏身奉法未有能称朕意朕甚愍焉其赦天下与士大夫励精更始。
神爵二年二月诏曰：乃者正月乙丑凤凰甘露降集京师群鸟从之万数朕之不德屡获天福祗事不怠其赦天下。
四年二月诏曰：乃者凤凰甘露降集京师嘉祥并见兴泰一五帝后土之祠祈为百姓蒙祉福鸾凤万举蜚览翱翔集止于旁斋戒之暮神光显著荐鬯之夕神光交错或降于天或登于地或从四方来集于坛上帝嘉飨海内承福其赦天下赐民爵一级女子百户牛酒鳏寡孤独高年帛。
五凤元年夏赦徒作杜陵者。
三年三月诏曰：往者匈奴数为边寇百姓被其害朕承至尊未能绥安匈奴虚闾权渠单于请求和亲病死右贤王屠耆堂诸王并自立分为五单于更相攻击死者以万数畜产大耗什八九人民饥饿相燔烧以求食因大乖乱单于阏氏子孙昆弟及呼累单于名王右伊秩訾。且渠当户以下将众五万馀人来降归义单于称臣使弟奉尔朝贺正月北边晏然靡有兵革之事朕饬躬斋戒郊上帝祠后土神光并见或兴于谷烛斋宫十有馀刻甘露降神爵集巳诏有司告祠上帝宗庙三月辛丑鸾凤。又集长乐宫东阙树上飞下止地文章五色留十馀刻吏民并观朕之不敏惧不能任娄（娄读曰屡）蒙嘉瑞获兹祉福书不云：乎！虽休勿休祗事不怠公卿大夫其勖焉减天下口钱赦殊死已下赐民爵一级女子百户牛酒大五日赐鳏寡孤独高年帛。
甘露二年正月诏曰：乃者凤凰甘露降集黄龙登兴醴泉滂流枯槁荣茂神光并见咸受祯祥其赦天下减民三十赐诸侯王丞相将军列侯中二千石金钱各有差赐民爵一级女子百户牛酒鳏寡孤独高年帛。
元帝初元元年正月辛丑孝宣皇帝葬杜陵赐诸侯王公主列侯黄金吏二千石以下钱帛各有差大赦天下。
二年三月诏曰：乃者二月戊午地震于陇西郡毁落太上皇庙殿壁木饰坏败<豕原>道县（<豕原>道属天水音桓）城郭宫寺及民室屋压杀人众山摧地裂水泉涌出惟天降灾震惊朕师其间者岁数不登元元困乏不胜饥寒以陷刑辟朕甚闵之郡国被地动灾甚者无出租赋赦天下有可蠲除减省以便万民者条奏毋有所讳。
三年四月诏曰：乃者火灾降於孝武园馆咎在朕躬百姓仍遭凶厄（厄与厄同）无以相振加以烦扰乎！苛吏拘牵乎！微文不得永终性命朕甚闵焉其赦天下。
四年三月行幸河东祠后土赦汾阴徒赐民爵一级女子百户牛酒鳏寡高年帛行所过无出租赋。
永光元年正月行幸甘泉郊泰赦阳徒三月诏曰：壬人在位（壬人佞人也。）吉士壅蔽重以周秦之弊民渐薄俗去礼义触刑法，岂不哀哉！繇此观之元元何辜其赦天下令励精自新。
二年二月诏曰：今阴阳未调三光ㄙ昧元元大困流散道路盗贼并兴是皆朕之不明朕自甚耻为民父母。若是之薄谓百姓何其大赦天下。
六月诏曰：间者连年不收四方咸困於饥馑亡以相救朕为民父母德不能覆而有其刑甚自伤焉其赦天下。
四年二月诏曰：朕承至尊之重不能烛理百姓屡遭凶咎加以边境不安师旅在外赋敛转输元元骚动穷困亡聊犯法抵罪夫上失其道而绳下以深刑朕甚痛之其赦天下所贷民勿收责。
</div>
    <div class="pagination">
<a href="册府元龟_page69.html">上一页</a><span>...</span><a href="册府元龟_page65.html">65</a><a href="册府元龟_page66.html">66</a><a href="册府元龟_page67.html">67</a><a href="册府元龟_page68.html">68</a><a href="册府元龟_page69.html">69</a><span class="current-page">70</span><a href="册府元龟_page71.html">71</a><a href="册府元龟_page72.html">72</a><a href="册府元龟_page73.html">73</a><a href="册府元龟_page74.html">74</a><a href="册府元龟_page75.html">75</a><span>...</span><a href="册府元龟_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
