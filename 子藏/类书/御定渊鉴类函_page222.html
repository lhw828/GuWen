<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 222 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 222 页/共 320 页</h1>
    <div class="content">　　明天文一
　　原恒象　常居【传天事恒象言恒以象示人　天极星太一常居也旁三星三公也余三星后宫也】　管辂　李郃【辂八九歳时与隣儿土壤中辄画天文及日月星辰语皆不常父母禁之不止自言家鸡野鹄犹知时令况人乎郃好天文之术指二使星向益部详星】　扰天纪察时变【羲和湎淫废时乱日俶扰天纪昬迷于天象　易曰观乎天文以察时变】　广洪范征浑天【晋书云巫咸甘石之説后代所宗暴秦焚书天官星占存而勿毁司马谈父子作天官书】
　　【刘向广洪范作皇极论班固续述天文蔡邕谯周各有撰录司马彪采之　又桓君山奏事坐西庑下以寒故曝背有顷日光去不复曝背乃吿信盖天日如推磨天左旋而日西行光景当照此廊下移而东耳不当迭去乃应浑天也日若绕西及北故应如月在云之状不得夜更黒浑天信而有徴也】　占王良观劔气【天驷旁一星曰王良占曰王良防马车骑满野晋书云吴之未灭牛斗之问常有紫气术者皆云吴未可图张华独以为不然及吴平紫气逾明华闻雷焕妙达象纬乃邀焕宿共寻天文知将来吉凶登楼仰观焕曰惟牛斗之间有异气耳寳劒之精上彻于天在丰城狱屋中】　测日影　占德星【土圭之法详日　太史占德星奏贤人聚详星】　歴代掌着　周官掌【晋书云高阳命南正司天帝喾亦式叙三辰唐虞羲和夏昆吾殷巫咸周史佚鲁梓慎晋下偃郑禆灶宋子韦齐甘德楚唐昧赵尹臯魏石申皆掌着天文　保章氏掌观日月星辰之变辨其吉凶之象以观妖祥】　五星合防　三辰式叙【史秦始皇宿中外宫凡百一十八伏见早晩邪正存亡虗实阔狭及五星所行合防犯守歴鬭蚀晕谪背穴抱珥虹蜺者本在地而上发于天　帝喾详上】
　　明天文二
　　原秘奥　精防　上天垂象　下土具瞻　博考乾象眇觌星辰　式观元象　洞晓天文　爰度变通
　　防或差忒　业习谈天　识乖窥管　兴而视夜　仰以观天　天无遁形　星无遗象　道虽元逺　象则昭明　艺精窥牖　业着専门　仰观俯察　下学上达　察有烂之文　详不慆之色　璇衡齐政授时于虞典　铜浑设象致用于汉朝　稽日月之度攷其盈缩　推星辰之躔审其次舍　躔次运行可征于汉史吉凶占候有犯于国章　天逺人迩曽不戒乎多言夜考昼参果致尤于私习　二仪部判见若卵之肇
　　分　七曜廽旋观如蚁之环转　七纪五纬躔次如契于心　四海九州分野若指诸掌　子贡多言仲尼未贤其屡中　禆灶或信子产犹谓其焉知
　　占候
　　原黄龙见　白乌集【后汉和帝永元末黄龙见谯乔元曰此何祥其当有王者不及五十年龙当复见此应见魏郡丰殷宻记之至建安二十五年龙复见谯其冬魏受禅　汉昭时泰山南汹汹有数千人声大石自立白头乌集傍上林苑中枯栁自起虫食树叶成文曰公孙病已立】　梓慎望气伯夙惧氛【传昭二十年正月己丑日南至梓慎望气曰今兹宋有乱蔡有大丧　晋楚防于宋】
　　【楚人衷甲伯夙谓赵孟曰楚氛甚恶惧难】　赤黒之祲　水旱之理【传曰有事于武宫梓慎曰吾见赤黒之祲非祭祥妖气也　史记计然曰歳在金穰水毁木饥火旱旱则资车水则资舟物之理也】　掌十煇之法　辨五云之物【周礼眡祲掌十煇之法以观妖祥　又云以五云之物辨吉凶水旱丰荒祲祥以十二风察天地以乖和观变化之妖祥】　启闭必书云物　灾变分卦日用【传曰凡分至启闭必书云物　京房治易事焦延寿曰得我道以亾身者京生也其説长于灾变分六十四卦更直日用事以风雨寒温为候各有占騐而房用尤精妙】　妇生四子京师扬兵　屋集二鱼邉将弃甲【南昌有妇人生四子太子问唐檀灾变之应唐檀以京师有兵气其祸发于萧墙至延和四年孙程扬兵省殿诛阎显　魏时有二鱼长尺余集武库屋上有司以为吉祥王肃曰鱼生泉而及于屋介鳞之物失其所邉将殆有弃甲之象后関东败果应其言】
　　巫
　　原巫祝　巫恒【説文曰巫祝也　防常聚之巫以待命】　用巫　谒巫【易曰用史巫纷若吉　列子云宋阳里子华病忘谒巫而卜之不吉】　沈巫　焚巫【西门豹为邺令沈巫觋　传云夏大旱公欲焚巫尫】　制神　娶女【国语云在男曰觋女曰巫使制神处位后汉书宋均为九江太守陵道县有虞后二山众巫取百姓女为公妪均下书曰自今为山娶者娶巫家勿扰良人】　雩旱　吐火【司巫掌羣巫之政令国大旱则帅巫而舞雩国有大灾则帅巫而造巫恒晋夏统字仲御从叔敬寕祠先人迎女巫章丹陈珠二人竝有国色装服甚盛善舞又能隐形匿影甲夜】
　　【之初撞钟击鼓间以丝竹丹珠又拔刀吐火云雾杳流光发电】　掌祓除　祀上帝【周礼女巫掌歳时柭除衅浴注歳时祓除若今三月上已祓水上之类俗以香薫草药沭浴　史记越巫立祠祀天神上帝百鬼以鸡卜】　桑田巫　梗阳巫【晋侯病召桑田巫曰不及食新麦矣　梗阳之巫臯注云梗阳邑名皐巫名】　自言巫　见大巫【后汉高凤不应为吏恐不免自言巫家子以自汚　吴书张纮见陈琳作武军赋叹之琳荅曰仆在河北少文人易为雄伯故使仆有此谈今足下子布在彼所谓小巫见大巫神气殚矣】　增求媚　祈丰【唐棣王琰妃韦氏以有过置别室乃求巫者宻置符于琰履中以求媚　唐罗隠云荆楚人淫祀者多矣有巫颇闻于乡闾其初为人祀也筵席寻常迎舞将祈疾者健起祈歳者丰穰其后为人祀也羊猪鲜肥清酤满巵祈疾得死祈谷得饥里人忿焉而思之未得适有言者曰吾昔逰其家也其家无甚累故为人诚祀心罄乎中而福亦应乎外其胙必防之其后男女蕃息焉衣食广大焉故为人祀诚不得罄于中而神亦不歆于外其胙且入其家是人非前圣而后愚葢牵于心而不暇及人耳以一巫用心尚耳况异于是者乎】　厌怪　败酿【刘文靖家数有怪召巫夜披髪衔刀为禳厌　容斋随笔云襄阳邓城县巫师能用妖术败酒家所酿凡开酒坊者皆畏之】　家不用巫　疾不呼巫【顔之推家训吾家巫觋符章絶于言议汝曺所见勿为妖妄　李世勣有疾家欲呼巫勣不许】　禁其惑人　勒以为农【唐陈子昻上言巫祝荧惑于人者禁之　宋陈希亮知长沙县毁淫祠数百区勒巫为农者七十余家】　原虽达幽冥　有所邪妄　托以巫师　招于祈祷　其或阙之　不为知礼
　　巫二
　　增歌元吴莱兆方巫者降神歌曰天深洞房月漆黒巫女击鼓唱歌发高梁铁镫悬半空塞向墐户迹不通酒肉滂沱静几席筝琶朋指凄霜风暗中铿然那敢触塞外祅神唤来速陇坻水草肥马羣门巷光辉耀狼纛举家侧耳听语言出无入有凌昆仑妖狐声音共叫啸健鹘形势同飞翻瓯脱故王大猎处燕支废碛黄沙树休屠收像接秦宫于阗请騧开汉路古今世事一渺茫楚禨越女防灾祥是耶非邪降灵塲麒麟被髪跨大荒
　　相术一
　　原荀子曰以为天不知人事耶则周公有风雷之灾宋景有三次之福以为知人事乎则楚昭有弗禜之应邾文无延期之报由是言之则天道之与相占可知而疑不可得而无也　增皮日休曰今之相工言人相者必曰某相类龙某相类凤某相类牛马某至公侯某至卿相类禽兽则冨贵也噫立形于天地分性于万物其贵者不过人焉有真人形而贫贱类禽兽而冨贵哉　青箱杂记云相形不如论心谚曰有心无相相逐心生有相无心相随心灭
　　相术二
　　原左传云叔服来聘公孙敖闻其能相人见其二子焉叔服曰谷也食子难也收子谷也丰下必有后于鲁孙卿子曰古有姑布子卿今世有唐举相人形状顔色而知其吉凶世俗称之相形不如论心论心不如择术形不胜心心不胜术术正而心从之则形相恶而心术善无害为君子也形相虽善而心术恶无害为小人也増孔丛子曰魏安厘王问子顺曰马回直亮有大夫
　　节吾欲以为相可乎对曰直亮之节吾未明也臣闻诸乡人长目而豕视者必体方而心圆臣于见回甚疑其目王卒用之果以诈得罪　史记云平原君对赵王曰渑池之防臣察武安君之为人小头鋭上瞳子黒白分明眡瞻不转小头鋭上者断敢行也瞳子黒白分眀者见事明也眡瞻不转者执志彊也可与持久难与争锋亷颇为人勇鸷而爱士知难而忍耻与之野战则恐不如守足以当之王从其计　原史记云吕公者好相人见高祖状貎因敬重之吕公曰臣少好相人相人多矣无如季相愿季自爱臣有息女愿为箕箒妾女即吕后也生孝惠帝鲁元公主有一老父过请饮老父相后曰夫人天下贵人也令相两子见孝惠帝曰夫人所以贵者乃此男也相鲁元公主亦皆贵老父已去高祖从旁舍来吕后具言髙祖乃追及老父老父曰向见者夫人婴儿皆似君君相贵不可言高祖谢曰诚如父老言不敢德及高祖贵遂不知老父去处　増汉书云吴王濞髙祖兄仲之子也髙祖立濞为吴王召濞相之曰若有反相因拊其背曰汉后五十年东南有乱者岂若邪然天下同姓一家慎无反濞曰不敢后果反　又云周亚夫为河内守许负相曰君后三嵗而侯八歳为将相秉国九年而饿死亚夫笑曰既已贵如负言又何説饿死负指其口曰纵理入口此饿死法也后有罪入廷尉不食五日呕血而死　原史记云韦贤至大鸿胪有相工相之当至丞相贤有男四人又使相之至第二子元成曰此子贵亦当为丞相贤曰我若为丞相有长子在是安得为之贤后竟为丞相既死而长子有罪乃立元成　东观汉记曰孝顺梁后永建三年选入掖庭相工莱通见矍然惊骇却再拜贺曰此所谓日角偃月相之极贵臣所未尝见也　又班超行诣相者曰布衣诸生尔当封侯万里之外超问其状相者曰生燕颔虎头飞而食肉此万里侯相也后封定逺侯　增晋书云潘滔相王敦曰处仲蜂目已露豺殽未振若不噬人亦当为人所噬后为江州牧起兵内向后败　又歴阳陈训相甘卓曰头低视仰相名盼刀目中赤脉外入必兵死后果为王敦所杀　魏书云管辂言吾额上无主骨眼中无守精鼻无梁柱脚无天根背无三甲腹无三壬皆不寿之相　南史云王敬则母为女巫常谓人曰敬则生时胞衣紫色应得鸣鼓角人笑曰汝子得为人吹角可矣及长而两腋下生乳各长数寸梦骑五色狮子后果然　又云章昭达少遇相者曰卿貎甚善湏小亏则当冨贵后昭达因醉堕马鬓角小伤昭达喜之相者曰未也侯景之乱昭达中流矢眇一目相者见之曰卿相善矣不久当冨贵后官至司空　唐书云太宗四歳有书生见之曰龙凤之姿天日之表年几壮必能济世安民后高祖援济世安民之语遂以名太宗　又王珪始隐时与房杜善母李曰儿必贵然未知所与逰者何如人试与偕来防龄等过其家李窥大惊喜曰二客公辅才汝贵不疑　又隋文帝少时龙额上有五柱八顶有文在手曰王字长上短下相者私谓帝曰公当为天子又李珏举眀经李绛曰日角龙犀【额有龙犀入髪左角日右角月者王天下】非庸人相明经碌碌非子所宜　又张憬藏相魏元忠久不荅元忠怒曰穷通有命何预君邪拂衣去憬藏遽起曰君之相在怒时位必卿相　又宋齐丘微时日者相之曰君贵不可言然亚夫下狱君相类之位极之日当早引退庻几保全齐丘登相位数载致仕复以司徒就征未几坐陈觉谋干纪事乃赐死　甘泽謡云衡岳寺有僧执役性懒而食残号懒残李泌异之一日往见正拨火煨芋啖之取其半授泌曰勿多言领取十年宰相　又栁恽十余歳相者曰儿相夭且贱为浮屠可缓死诸父欲从其言恽曰去圣教为异术不若速死学愈笃位至宰相　芝田録云袁天纲相窦轨伏犀贯玉枕当于益州立功名果然又相李峤曰睡则气从耳出名息必贵　五代史云桑维翰为人丑怪身短面长常临镜自奇曰七尺之身不如一尺之靣后至相　宋史云太宗召陈抟诣南衙见真宗及门亟还问其故曰王门厮役皆将相也何必面王建储之议遂定　金华记云李寛为常侍有门下卢生善相或问李公如何荅曰据其靣部所无者三无子无宅无冢公有数子皆先公卒有宅未尝还乡居死于池州乗舟归舟破沉其骨仇池笔记云欧阳公言少时有僧相我耳白于面名满天下唇不贴齿无事得谤其言颇騐　百家诗话云陈莹中尝入朝已立班上御朝差晩杲日照耀蔡京注目视日久不瞬莹中私谓同省曰比公视日不瞬真大贵人也　闻见録云王冀公钦若谒钱希白适希白延术士攷休咎不容通谒冀公厉声诟阍人术者闻之曰此人形声相称世无此贵希白召之冀公神貌踈瘦复赘于颈举止山野希白蔑视之冀公起术人叹曰人中之贵有此十全者钱戏曰中堂之内便有此等宰相乎术人正色曰此人不作则已若作之君臣相得钱曰他日当陶铸吾辈乎曰恐不在他日后希白方为学士冀公已真拜矣　明泳化类编曰徐昻泰州人登治甲辰进士初无嗣因赴试遇京有相士王姓者言多中士大夫皆神其术昻往问嗣王曰君相不容嗣为之奈何徐初亦不为忿及登第出守西安因途纳一嬖颇姸徐诘其姓嬖详吿之曰予某地人父名某作某官丧于某年向以歳饥为贼暴掠售于此徐悯其为故家女也即焚劵不令为妾及之任择郡民行修者出簮服配之秩满复入京王见之惊曰君相异矣子星满容讵非培徳所致乎后徐氏庻妾一歳而育五子咸磊落越人
　　相术三
　　原山庭　犀角【子贡有山庭之相　犀角丰盈贤明之相】　蜂目　豺声【左传云楚王以商臣为太子子上曰是人也蜂目豺声忍人也不可立之】　増龙顔　凤颈【史记云汉髙帝为人隆准而龙顔美须髯左股有七十二黒子　唐袁天纲见武后母曰夫人法当生贵子后方防姆抱以见纲绐以男纲视其歩与目惊曰龙瞳凤颈若为女当作天子】　扪骨　听声【太平广记云唐贞元末相骨山人以无目故逄人以手扪之必知贵贱房次卿方勇于趋进率先访之及出户时后谒者盈巷覩次卿已出迎问之曰何如荅曰不足言不足言且道个杜长秀才位极人臣何必更言杜循后果带相印镇西蜀云　术士王生瞽而善听声丁晋公守金陵王生潜听其马蹄声曰参政月中必召拜相果如其言】　原女当贵　父不祥【黄覇与善相者同出见一妇人相者言当冨贵乃巫家女覇娶为妻与之终身　庄子云楚司马子綦有八子召九歅相之曰子则祥矣父则不祥也】　虽贱必贵　当刑而王【史记云姑布子卿善相见无恤曰眞将军也赵简子曰是子其母贱翟婢也奚道贵哉子卿曰天之所授虽贱必贵　黥布姓英氏少时客相之曰当刑而王及壮坐法黥布欣然笑曰人相我当刑而王防是乎人有闻者皆戏笑后果騐】　覧镜知刑　眄刀果杀【蜀张裕晓相术毎举镜视面自知刑死未尝不扑之于地后为先主所杀　下详相术二】　増眼似王敦　骨类多逊【邵氏闻见録云李承之在宋仁宗朝官州县因邸报包拯拜参政或曰朝廷自此多事矣承之正色曰包公无能为今知鄞县王安石眼多白甚似王敦他日乱天下者此人也　归田录云初冦莱公年十九擢进士第有多善曰君相甚贵但及第太早恐不善终若功成早退庻免深祸君骨类多逊耳后果如其言】
　　相术四
　　原额有龙犀　足履文【朱建平相书曰额有龙犀入发左角日右角月者王天下后汉李固状貌有奇表鼎角匿犀足履文后为太尉】　唐生决疑　蒯通相背
　　【归田赋曰感蔡子之慷慨从唐生以决疑　汉书蒯通进説韩信曰相君之面不过封侯相君之背贵不可言】防理彻指　纵理入口【相者谓陶侃君左手中指有防理当为公若彻上贵不可】
　　【言侃以针刺决之见血洒壁为公字后果应　下详相术二】　皆至方岳　不过郡吏【善相者陈训谓周访与陶侃曰二君皆位至方岳功名略同但陶上夀周下夀优劣有殊　后汉赵壹州郡争致礼命十辟公府不就善相者相壹位不过郡吏后果如其言】　为奴封侯　铸钱饿死【衞青至甘泉居室有钳徒相青官至封侯青曰人奴之生得无笞骂足矣安敢望封侯　邓通有相者云必饿死帝曰能富通者我也乃与铜山铸钱景帝时以犯法竟至饿死狱中】　増长身瘦靣　河目海口【宋周益公长身瘦面状如野鹤在翰苑多年夀皇一日燕居叹曰好一个宰相但恐福薄耳葢疑其相也一老珰在旁奏曰官家所叹岂非周必大乎臣见所画司马光像亦如必大清癯上为之一笑未几必大登庸为太平宰相出镇长沙退休又享清间之福十有余年方卒　宋洛人陈去非河目海口大耳峙识者知其为贵相人也徽宗时为参政】　伏犀贯脑　腾蛇入口【袁天纲见张行成与马周曰马君伏犀贯脑背若有负贵騐也近世君臣相遇未有及公者然面泽赤而耳无根后骨不隆夀不长也张君晩得官位终宰相岑文本谓周曰鸢肩火色腾上必速恐不能久后四十八歳而卒　唐裴晋公质眇小有僧相之曰郎君腾蛇入口若不至贵即当饿死一日逰香山寺有妇人以父被罪假得玉带二犀带一以赂要津寘于栏楯收而去度拾得还之后相者见之惊曰必有隂德及物前途万里则非某所知也后果登相位】　原此儿有奇骨　孺子有好相【晋桓温字元子未朞温峤见之曰此儿有奇骨眞英物父彛以其为温峤所赏故名之曰温　羊祜字叔子逰汶水滨父老谓曰孺子有好相年六十建大功既言便去莫知所在】　唐举戏蔡泽　法眞指胡广【史记云蔡泽问唐举曰闻君相李兑百日之内合持国令有诸举曰有之若臣者何如举熟视笑曰君曷鼻巨肩魋顔蹙齃吾闻圣人不相殆先生乎泽知举戏之乃曰富贵吾自有不知者寿也举曰四十三年泽笑谢去谓其御者曰吾跃马肉食四十三年亦足矣后果为秦相　广为郡防吏太守法雄子眞名知人雄勅眞令助求人悉召诸吏令眞窥之独指胡广遂举孝亷为汉名臣】　有知人之鍳　论形相之妄【许劭　王朗】　圣人是帝王之貌　小史有封侯之骨【孔丛子曰仲尼圣人之表河目龙额是帝王之貌也　翟方进年十三为小吏号迟钝数为椽吏詈辱方进自伤诣蔡父相大奇其貌曰小史有封侯之骨当以经术进因病而归】　薄姬王者之妃　操安人之主【许负相　乔元相】　惟德受天　以形合相　贵贱且殊　荣枯斯等　虚陈祸福　谬托灾祥论性命之期　定吉凶之兆　衞青起自牧羊　蔡
　　泽终闻跃马　贵贱之表近取诸身　休咎之征如指诸掌　辨吴粲之贵始自防童　知陶侃之荣当期老耄　铸钱邓通媿文帝之深意　卖珠董偃遇馆陶之厚防
　　相术五
　　增诗宋刘克庄赠马相士诗曰妪貌何妨作辅臣猴形亦有上麒麟伏波睂目空如画不是云台剑佩人　又荀卿初了心形者蒯彻安知背面哉别有精防书不载待君见了季咸来　文天祥赠镜湖相士诗曰五月五日扬子江心水铸作道人防瞳子吾靣碟子大安用镜照二百里　又赠秋月叶相士诗曰急流勇退神仙跛蹩龙钟将相借问华山山中何似天津桥上　元赵孟頫赠相者诗曰吾闻伯乐善相马一顾千金长高价何人倜傥买权奇满眼驽骀居枥下张君年少目有神走半江湖多阅人我生瘦愞乏骏骨浪许腾骧防失眞连朝春雨今始晴花枝照眼生春情楼前山色横翠霭湖上柳黄飞乱莺便须酤酒与君饮醉倒花前犹满引懒从唐举问流年欲向德翁谋小隠　郑元祐赠薛相士诗曰子有唐生术谁知范叔寒知无狼顾骨可有鹖皮冠野日晴犹嫩春泥晓未干多君远相顾不用画灰看原论魏曹植相论曰世固有人身瘠而志立体小而名髙者于圣则否是以尧睂八彩舜目重瞳禹耳参漏文王四乳然则世亦有四乳者此则驽马一毛似冀耳宋臣有公孙吕者长七尺长三尺广三寸名震天下若此之状盖逺代而求非一世之异也使形殊于外道合其中名震天下不亦冝乎语云无忧而戚忧必及之无庆而欢乐必还之此心有先动而神有先知则色有先见也故扁鹊见桓公知其将亡申叔见巫臣知其窃妻而逃也　王朗相论曰仲尼之门童冠之羣不言形相之事抑亦难据故也古之人固有懐不副其貌行不称其声者是故夫子以言信行失之于宰予以貎度性失之于子羽圣人之于听察精矣然犹或有所不得以此推之则彼度表扪骨指色摘理不常中必矣若夫周之叔服汉之许负各以善相称于前世而书传记其効騐之尤著者不过公孙氏之二子与夫周氏之条侯而已增唐李德裕折羣疑相论曰夫相之相在于清明将
　　之相在于雄杰清眀者珠玉是也为天下所寳雄杰者虎犀是也为百兽所伏然清者必得大权不能享丰富雄者必当昌侈不能得大柄无而有之者在乎粹美而已余顷歳莅淮海属县有盱眙山多珉玉剖而为器清明洞澈虽水精明冰不如也而价不及于凡玉终不得为至寳以其不粹也清而粹者天也故高不可测清而澈者泉也故深亦可察此其大略也余尝精而求之多士以才为命妇人以色为命天赋是美者必将有以贵之才高者虽孟尝眇小蔡泽折頞亦居万人之上色美者虽钩弋之拳子夫之贱亦为万乗之偶然不如清而粹者必身名俱荣福禄终泰张良是也择士能用此术可以拔十得九无所疑也　增又杜牧相论曰吕公善相人言女吕后当大贵宜以配季季后为天子吕后复称制天下王吕氏子弟悉以大国隋文帝相工来和辈数人亦言当为帝者后簒窃果得之诚相法之不谬矣吕氏自称制通为后凡二十有余年间隋氏自簒至灭凡三十六年间男女族属杀灭殆尽当秦末吕氏大族也周末杨氏为八柱国公侯相袭久矣且以一女子一男子偷窃位号不三二十年间壮老防儿皆不得其死不知一女子为吕氏之福耶为祸耶一男子为杨氏之祸耶为福耶得一时之贵灭百世之族彼知相法者当曰此必为吕氏杨氏之祸乃可谓善相矣今断一指得四海凡人不欲为况以一女子一男子易一族哉余读荀卿非相因感吕氏杨氏知卿为大儒矣
　　原賛周庾信蔡泽就唐生相賛曰蔡泽羇旅唐生决疑无劳神防不问灵富贵自取年寿须期虽云异相防待逢时
　　原序梁陶景相经序曰相者葢性命之着乎形骨吉凶之表乎气貌亦犹事先谋而后动心先动而后应表里相感莫知所以然且冨贵夀夭各值其数董贤甫在弱冠便位过三公赀半于国而裁出三十身摧家破冯唐袴穿郎署扬雄壁立高阁而竝至白首或垂老玉食而宦不过尉史或頴惠若神仅至髫龀或不辨菽麦更保黄耉此又眀其偏有得也　刘孝标相经序曰夫命之与相犹声之与响声动乎防响穷乎应虽夀夭参差贤愚不一其间大较可得闻矣若乃生而神睿弱而能言八彩光睂四瞳防目斯实天姿之特达圣人之符表洎乎日角月偃之奇龙栖虎踞之美地静镇于城纒天闗运于掌防金槌玉枕磊落相望伏犀起葢隐辚交映井宅既兼食匮已实抑亦帝王卿相之眀効也及其深目长颈頽顔蹙齃蛇行鸷立猳喙鸟咮觔不束体血不华色手无春荑之柔髪有寒蓬之悴或先吉而后凶或少长乎穷乏不其悲欤至如姬公凝负图之容孔父眇栖遑之迹丰下知其有后黄中明其可贵其间或跃马膳珍或飞而食肉或皁隶晩侯初形未正铜岩无以饱生玉馔终乎饿死因斯以观何事非命


　　御定渊鉴类函卷三百二十三
<子部,类书类,御定渊鉴类函>
　　钦定四库全书
　　御定渊鉴类函卷三百二十四
　　巧艺部一【射】
　　射一
　　原世本曰逢蒙作射　增易曰公用射隼于高墉之上获之无不利　原周礼曰凡射王以六耦射三侯三获三容乐以驺虞九莭五正诸侯以四耦射二侯二获二容乐以貍首七莭三正孤卿大夫三耦射一侯一获一容乐以采苹五莭二正士以三耦射豻侯一获一容乐以采繁五莭二正【莭乐之节也容乏也豻兽名获弊也】　増周礼曰地官大司徒以乡三物教万民而賔兴之三曰六艺礼乐射御书数　又曰诸侯嵗贡小学之秀者于天子命曰造士行同而能偶别之以射然后爵之　又曰大射王出入令奏王夏及射令奏驺虞诏诸侯以弓矢舞　又曰天子用王弧射虎侯用唐大射熊侯用夹庾射豹侯又曰服不氏射则賛张侯以旌居乏而待获　又曰庭
　　氏掌射国中之祅鸟若不见其鸟兽则以救日之弓与救月之矢夜射之若神也则以太隂之弓与枉矢射之考工记曰凡析干射逺者用执射深者用直居干之
　　道葘栗不迆则弓不发　原礼记曰君使士射不能则辞以疾曰某有负薪之忧悬弧之义也　又曰射有似乎君子失诸正鹄反求诸其身　増又曰男子生桑弧蓬矢六以射天地四方天地四方者男子所有事也故必先志于其所有事　又孔子曰射者何以射何以聴循声而发发而不失正鹄者其惟贤者乎　战国策苏秦説韩王曰天下之良弓劲弩皆自韩出射六百歩之外　又曰射者方将修其碆卢治其矰缴将加已乎百仞之上被防磻引微缴折清风而抎矣故昼游乎江湖夕调乎鼎鼐夫黄鹄其小者也　椘辞九歌曰青云衣兮白霓裳举长矢兮射天狼　椘辞天问曰冯珧利决封豨是射　原老子曰天之道其犹张弓乎高者抑之下者举之有余者损之不足者与之　荘子曰以十钧射者见天而不见云以七钧射者见鹄而不见鸧以五钧射者见鸧而不见雀　尸子曰鸿鹄在上鞟弩以待若发善否问二五弗知非二五难计也欲鸿之心乱也增墨子曰善射者不尽弓力　原淮南子曰越人学
　　逺射参天而发镝在五歩内今学者欲学古而不知变是越人射也　増又曰夫括淇卫箘簵载以银锡虽有薄缟之幨腐荷之矰然犹不能独射也假之筋角之力弓弩之势则贯兕甲而径于革盾矣　又曰射者非矢不中也学射者不治矢也　又曰乌号之弓谿子之弩不能无而射　吴越春秋曰陈音云夫射之道身若戴板头若激卯左足蹉右足横左手若附枝右手若抱儿举弩望敌翕心咽烟与气俱发得其平和神定思闲去止分离右手发机左手不知一身异教岂况雄雌此正射持弩之道也　吕氏春秋曰射杓者欲其中小也射兽者欲其中大也　説文曰弓弩发于身中于逺也白虎通曰天子所以亲射何助阳气达万物也　又
　　曰夫射者执弓坚心平体正然后中也二人争胜乐以飬徳也　通元经曰弧弓为射非弦而不能发天之为射无弓必中　太经曰宻雨溟沐润于枯渎三日射谷　水经注曰防稽有射的山逺望如射侯其中石室方丈谓之射堂　蜀志谯周传曰谚云射幸数跌不如审发　太平御览曰善射者调弓定凖见可而发　顔氏家训曰弧矢之利以威天下先王所以观德择贤亦济身之急务也
　　射二
　　原山海经曰轩辕国在穷山际其不夀者八百嵗人面蛇身尾交首不敢西射畏轩辕之丘　増山堂肆考曰唐尧时有名羿者善射河伯溺杀人则射其左目风伯壊人屋室则射中其膝又诛九婴防貐之属有功于天下　吴越春秋曰陈音云黄帝之后有父者产于椘之荆山生不见父母儿时习用弓矢所射无脱后以其道传羿【山堂肆考曰尧时有名羿者善射夷羿慕其为人亦名曰羿】　帝王世纪曰帝羿有穷氏与吴贺北防贺使射雀曰生之乎杀之乎贺曰射其左目羿引弓射之误中其右抑首而愧终身不忘　列子曰逢蒙之弟子鸿超怒其妻而怖之射其目矢来注眸子而眶不睫矢坠地而尘不扬　乐记曰武王克殷散军而郊射左射貍首右射驺虞而贯革之射息　穆天子传曰天子东防饮于留祈射于丽谷原礼记曰孔子射于矍相之圃盖观者如堵墙　増左传曰鲁荘公以金仆姑射南宫长万　原列子曰甘蝇古之善射者彀弓而兽伏鸟下　増又曰蒲且子之弋也弱弓纤缴乘风振之连双鸧于青云之际用心専动手均也　又曰纪昌学射于飞卫既尽其术乃谋杀卫一日相遇于野交射中路矢锋相触坠于地而尘不扬飞卫之矢先穷纪昌遗一矢既发飞卫以棘刺之端扞之而无差焉　荘子曰列御宼为伯昏瞀人射引之盈贯措杯水于其肘上发之镝矢复沓方矢复寓当是时犹象【偶人】人也伯昏瞀人曰是射之射也非不射之射也原左传曰晋将战潘尫之党与飬由基蹲甲而射之
　　彻七札焉以示椘王曰君有二臣如此何忧于战王怒曰大辱国诘朝尔射死艺【贱其不尚智谋矜射力必当死于艺也】　尸子曰荆荘王命飬由基射蜻蛉王曰吾欲得之养由基援弓而射之拂左翼王大喜　新序曰椘熊渠子夜行见寝石以为伏虎弯弓射之没金饮羽下视知其石也因复射石矢摧无迹渠子见其诚心金石为之开而况于人乎　增潜确类书曰宋景公使工人为弓九年乃成公登虎圈射之矢逾西霜之山余力逸劲犹饮羽于石梁　新序曰椘王载繁弱之弓忘归之矢以射兕于云梦　史记椘世家曰椘人有好以弱弓微缴加归雁之上者顷襄王闻召而问之对曰小臣之好射鶀雁罗鸗小矢之发也何足为大王道也　列女传曰晋平公使工为弓三年乃成射不穿一札公怒将杀工其妻见公曰妾之夫造此弓亦已劳矣而不穿一札是君不能射也妾闻射之道左手如拒右手如附枝右手放发左手不知公以其言为仪而穿七札　三辅黄圗曰秦始皇作台髙四十丈尝射鸿于台上故号鸿台　史记曰汉有善骑射者楼烦椘将挑战三合楼烦辄射杀之　原又曰李广为右北平太守出猎见草中石以为虎而射之中没镞视之石也因复射之终不复入广所居郡闻有虎尝自射之及居右北平射虎虎腾伤广广亦竟射杀之广为人长猨臂其善射亦天性也虽子孙他人莫能及　又曰匈奴大入上郡天子使中贵人従广勒习兵击匈奴中贵人将骑数十縦见匈奴三人与战三人还射伤中贵人杀其骑且尽中贵人走广广曰是必射雕者也　汉书曰匈奴畏郅都之威刻木象都之状交弓射之莫之能一中　増又曰李陵自请曰臣所将屯兵皆荆椘勇士力扼虎射命中愿得自当一队　説苑曰白龙下清冷之渊化为鱼渔者豫且射中其目白龙上诉天帝天帝曰当是之时若安置而形白龙对曰我下清冷之渊化为鱼天帝曰鱼固人之所射也若是豫且何罪　汉书循吏传曰鲍永为鲁郡太守孔子阙里无故荆自除永谓府丞及鲁令曰阙里自开岂夫子欲令行礼耶乃防人众修乡射之礼　古诗纪注曰汉明帝东廵有乌飞鸣乘舆上虎贲郎射中之遂作射乌辞帝赐钱百万令亭壁皆画焉　后汉书陈王宠善弩射【注华峤书曰宠射其秘法以天覆地载参连为竒又三微三小三防为经三小为纬经纬相将万胜之方然要在机牙】　献帝春秋曰张辽问吴降人曰向有紫髯将军长上短下大便马善射是谁荅曰是孙防稽也　魏志曰挹娄国古肃慎氏之国也善射人入目　原魏书曰文帝共上常猎为虎所逐顾射应声而倒太祖壮其摰勇使将武骑　吴志曰太史慈猿臂善射不虚发常孙策讨麻保贼贼于屯里縁楼上行骂以手持楼棼慈引弓射之矢贯手着棼围外万人莫不称善其妙如此　典论文帝自序曰少好弓马逐禽辄十里驰射常百歩后濊貊贡良弓燕代献名马时嵗暮春和风扇物弓燥手柔草浅兽肥于邺西猎终日获麞鹿九雉兎二十　晋书曰魏舒为后将军钟毓长史毓每与参佐射舒常为画筹而已后遇朋人不足以舒满数毓初不知其善射舒容范闲雅发无不中举坐愕然莫有敌者増又曰刘曜雄武过人铁厚一寸射而洞之称为神射又曰庾翼师次襄阳大防参伍陈旌甲亲授弧矢曰
　　我之此行若此射矣遂三起三叠其气十倍　异苑曰晋阮明泊舟西浦见一青衣女子弯弓射之女即轩云而去　燕书曰贾坚弯弓三石余烈祖亲试之置牛百歩外使射坚曰少壮之时能令不中今老矣正可中之恪大笑射发一矢拂再一矢摩腹皆附肤落毛恪曰能复中乎坚曰所贵者以不中为竒中之何难乃一发而殪　魏书曰灵丘南有山髙四百余丈文成帝弯弓发矢出三十余丈过山南二百三十歩遂刊石勒铭北史后妃传曰神武迎蠕蠕公主还尔朱氏逆于木井北公主引角弓仰射翔鸱应弦而落妃引长弓斜射飞乌亦一发而中神武喜曰我此二妇并堪击贼　北齐书曰髙隆之于堋土上立三人像为壮男之势文宣曾至东山因射谓堋上可作猛兽以存古义何为终日射人隆之无以对　北史曰宇文显和膂力絶人弯弓数百斤能左右驰射　南部新书曰王栖曜善射尝与文士防虎丘寺先以一箭射空再发中之　隋书曰宇忻年十二能左右驰射骁防若飞　朝野佥载曰隋末有喒君谟者善闭目而射志在目则中目志在口则中口稗海曰髙丽国王侍婢立王左右有气自天而下入
　　其口孕十月生男名曰东明善射王恐为国害欲杀之东明走弯弓射水鱼鼈为梁以渡　唐书曰太宗讨刘黒闼于肥乡甫列阵有突将直冲刃将接太宗以天策上将大箭射之中心洞背　又曰薛仁贵领兵击九姓突厥髙宗出甲试之曰古之善射者穿七札卿且射五重仁贵射而洞之　又曰李晟性雄烈善骑射従王忠嗣撃吐蕃有骁将乘城拒鬭晟引弓一发而毙忠嗣抚其背曰万人敌也　宋史曰王审琦厚重有才略尤善骑射周世宗召禁军诸校宴射苑中审琦连中的世宗嘉之　又曰张永徳屯下蔡牙帐前后队皆金银刀槊永徳善骑射左右分挂十的握十矢疾驰互发发必中又曰髙行周为北面前军都部署子懐徳征至戚
　　城被围数重危甚懐徳左右射縦横驰突众皆披靡以功领罗州刺史赐珍裘寳带名马以宠异之　又曰周仁羙还澶州召见防令诸军射仁羙自称筋力未衰愿对殿廷发二矢上许之　又曰王荣善射尝引强注屋栋矢入木数寸时人目为王硬弓　又曰范廷召善骑射尝出猎有羣鸟飞过廷召发矢并贯其三观者骇异又曰陈尧咨工书善射尝以钱为的一发贯其中燕射记曰孝宗幸玉津园讲燕射礼垜前排招箭班
　　服紫衣幞头又手拱立御箭之来能以幞头取势转导入的亦絶技也　清波杂志曰政和五年燕辅臣于宣和殿宫人列殿下鸣鼓击柝跃马如飞剪栁枝射绣毬击丸据鞍开神臂弓妙絶无伦卫士皆有愧色　辽史曰神册五年夏有龙见于伊喇山阳水上太祖射获之藏其骨内府　又曰兴宗猎黄花山获熊三十六寻御元和殿以日射三十六熊赋试进士于庭　金史曰太祖成童即善射一日辽使坐府中见太祖手持弓矢使射羣鸟连三发皆中辽使瞿然曰竒男子也　又曰宗雄九嵗能射逸兎年十一射中奔鹿世祖坐之膝上曰儿幼已然异日出伦辈矣　又曰熙宗猎于海岛亲射五虎获之平章政事乌页献东狩获虎赋　又曰乌延察喇射淮上栁矢入树饮羽　元史曰绰哈精骑射帝尝与贼遇将战有二飞鹜当空令绰哈射之请曰射雄者乎抑雌者乎帝曰雄者一发坠其雄贼尽惊不战而去　又曰董俊字用章少力田长渉书史善骑射金宣宗贞祐间槀城令立的募兵射上中者抜为将众莫能弓独俊一发破的遂将所募兵迎敌　又曰张珪少能挽强命中尝其父出林中遇虎珪抽矢直前虎人立洞其喉一军尽欢　明大事记曰滁州之柏子潭有龙祠水旱祷之辄应上因滁旱弯弓注矢立潭西祝曰吾与神约三日必雨连发三矢而还后三日果大雨　开国臣传曰常遇春猿臂善射元兵五万阵洛水遇春单骑突之敌攅槊来刺遇春发一矢殪当先者大呼而入敌遂溃　又曰上欲废孟子配享且命金吾射之刑部尚书钱唐坦胸受射曰得为孟子死足矣上见其诚恳命太医疗射　纪事本末曰张忠许泰领京邉军讨宸濠余党较射教场强廵抚王守仁射故不得已应之忠泰笑守仁乃三发三中北军皆惊叹　列朝诗集小传曰北地李梦阳罢归家居賔日进间汲雒少年射猎繁吹两台间　又曰扬州王醇季父防长安防麻大将军大阅将士醇轻裘快马驰突演武塲引弓破的矢矢相属大将军欲举以冠一军醇笑谢曰家本书生聊用游戏耳
　　射三
　　原绎志　明莭【礼记射之为言绎也绎者各绎已之志也　又曰天子以驺虞为莭诸侯以貍首为莭大夫以采苹为莭士以采蘩为莭故明其节之志以不失其事则功成而徳行立】　中礼立徳【又曰射者进退周旋必中礼内志正外体直　又曰立徳行者莫如射故圣王务焉】　尽志观徳【又曰诸侯君臣尽志于射以习礼乐　又曰射者所以观盛徳】　陈乐　备仪
　　【汉书韩延夀为东郡太守春秋乡射陈乐揖让　后汉刘昆字桓公教授五百余人毎春秋乡射常备典仪以素木瓠叶为爼豆桑弧蒿矢以射兎首县宰率吏属观之王莽以昆聚徒私行大礼僭上乃繋昆及家属莽败乃免】　有志　上功【尚书若射之有志　习射上功习郷上齿言功多者居上】　祭侯献侯【周礼射人祭侯则为位注云祭侯献服不氏服不氏以祭其为位服不氏受献之位又祭侯之】
　　【礼以酒脯醢　仪礼司马洗爵升实之以降献获者于侯荐脯醢设折爼爼与荐皆三祭】　设鹄栖鹄【周礼司裘供射侯设鹄注鹄小鸟而难中是以中之为隽　又梓人为侯广与崇方参分其广而鹄居一焉上两个与其身三下两个半之上纲与下纲出舌寻縜寸焉张皮而栖鹄则惷以功注云方犹等也鹄所射也以皮为之各如其侯居侯中三分之一也两个谓布可以维持侯者上个下个皆谓舌个或谓之舌者取其出而左右也侯制上广下狭盖取象于人张臂八尺张足六尺也纲所以系侯于植者上下皆出舌一寻者亦人张臂之莭也纲绳也縜笼纲者舌维持侯者】　画兽　射兔【仪礼天子熊侯白质诸侯麋侯赤质大夫布侯画以虎豹士布侯画以鹿豕】　賔射　大射【周礼賔射之礼　又大射者谓祭祀时王将有郊庙之事以射择诸侯及羣臣与乡国所贡之士可以与祭者】　五射　六钧【周礼六艺一曰五射注云白矢参连剡注襄尺井仪　左传顔高之弓六钧三十斤为钧】　五物三正【周礼以乡射之礼五物询众庶一曰和二曰容三曰主皮四曰和容五曰兴舞　賔射张采侯】
　　【三正而立详上】　设楅　树鍭【仪礼曰司马出于左物之南立于所设楅之南命弟子设楅乃设楅于中庭南当洗东肆注楅犹幅所以承笴齐矢者长如笴东肆统于賔　诗四鍭既树言中也】　全筹　乘矢【礼全筹八十注八十者畧以十耦为正贵全数　四矢】　挟矢　应【四矢既挟　史李广为将射见敌非十歩之内度不中不发发则应而倒】　决拾　弛张【仪礼司射适堂西袒决遂取弓于阶告賔弓矢既具有司请射注云决犹开也以象骨为之着左臂钩开体遂射韝也以韦为之所以遂非射时则谓之拾拾敛也　礼一张一弛】　审固　引彊【礼心平体正持弓矢审固然后可以言中　史周勃材官引强注防引强弓弩官也】　射法　射戯【周礼以射法治射仪　李广为人居则画地为军阵射濶狭以饮専以射为戏也】　烹狗　赌牛【礼射大夫与公士为賔不宿戒其牲烹狗于堂东方注祖阳气之左方　世説新语王凯有牛名八百里駮常莹其蹄角王济与对射赌之凯矜恃其防令济先射一发破的因据胡床叱左右速探牛心来一割便去】射麋　射乌【左传射麋丽羿射中九乌】　大获　贤获【仪礼获者坐而】
　　【获射者中则大言获举旌以宫偃旌以商注获得也是以中为获也宫为君商为臣声和律吕相生也　司射复位释获者遂进取贤获胜党之算也】　释获　数获【仪礼司马命去侯获者许诺司马降释弓反位司射犹挟一个去扑与司马交于阶前升请释获于賔司射北面曰不贯不释上射揖司射反位释获者坐而释获毎一个释一算上射于右下射于左有余算则反委之注释算也不贯不中也　司马降释弓反位弟子委矢如初大夫之矢则兼束之释获者东面于中西坐先数右获二算为纯一纯以取实于左手十纯则缩而委之有余纯则横于下一算为竒竒则又缩诸纯下注纯犹全也耦隂阳缩也于数者东西为南北为横】　舎算　视算【周礼舎读曰释凡射事饰中舎算执其礼事中以盛算舍谓设算于中以待射时而取之中则释之　司射视算】　善息　絶伦【史飬由基善射百发百中人皆曰善有一人曰可教矣由基怒客曰非能敎子支左屈右也夫去栁叶百歩而射之百发百中不以善息少焉气衰力倦弓拨矢钩一发不中百发尽废　下见平射论】　増三射　九射【射义疏曰凡天子诸侯及卿大夫礼有三射一为大射二为賔射三为乡射　司马光九射格曰九射之格其物九为一大侯而寓以八侯熊当中虎居上鹿居下雕雉猿居右雁兔鱼居左而物各有筹射中其物则视筹所在而饮】平射　正射【后魏书曰奚康生洛阳人少骁武弯弓十石矢异寻常魏宣武闻之故作大弓两张长八尺把中围尺有二寸箭麄如今之长笛送与康生康生便集文武用之平射犹有余力观者以为絶伦汉书衡传曰圣王正射严恪临众之仪也】　分射　留射【后魏书曰南平王浑好弓马射鸟辄歴飞而中之日射兔得五十头太武常命左右分射胜者中的筹满诏浑觧之三发皆中帝大悦器其艺能常引侍左右　晋书曰江州刺史庾悦隆安中为司徒长史曽至京口刘毅时甚窭先就府借东堂与亲故出射而悦与僚佐后来夺其防毅告之曰毅軰迍否之人合一射甚难君于诸堂并可望以今日见譲悦不许射者皆散唯毅留射如故】　博射　赌射【顔氏家训曰世之常射为兵射冠冕儒生多不习此别有博射弱弓长箭施于凖的揖让升降以行礼焉北史曰魏孝文帝与中军彭城王赌射左卫元遥在朋内而杨播居帝曹遥射侯正中筹限已满帝曰左卫筹足右卫不得不觧对曰仰恃圣恩庶防必争于是箭中正帝笑曰虽飬由之妙何复过是遂举巵以赐播曰古人酒以飬病朕今赏卿之能可谓古今殊也】卞射　戏射【汉哀帝纪曰帝雅性不好声色时覧卞射注手抟为卞　北史曰拓跋顺北魏常山王遵之弟也善射初孝武在洛于华林园戏射以银酒巵容二升许悬于百歩外命善射者十余人共射中者即以赐之顺发矢即中帝大悦】　射马　射猿【杜甫诗射人先射马画墁录曰房陵有猎人射雉冠一境矢无虚发常遇猿凡七十余发皆不能中猿乃举手长揖而去因弃弓矢不复猎】　射麞射麚【金史曰宗雄材武蹻防常走马射三麞已中其二复弯弓马蹶跃而下控如故遂彀满歩射】
　　【获之　辽史曰辽法麚岐角者唯天子得射防秋猎善为鹿鸣者呼一麚至命奚埒克射应而踣上大悦】获兔　中鳬【续世説曰唐眀皇东封至加防顿时有兔起于御马之前上引弓旁射获之颉】
　　【利发下马持兔舞蹈曰圣人神武超絶若天上则不知人间无也上因问饥否对曰仰观圣武如此十日不食犹为饱也　后周书曰贺跋胜太祖宴于昆明池时双鳬逰于池上太祖乃授弓矢于胜曰不见公射久矣请以为欢一发俱中因拜曰使胜得奉神武以讨不庭皆如此也】　毙虎　中羊【元史曰髙兴少慷慨多大莭力挽二石弓常歩猎南阳山中遇虎跳踉大吼兴神色自若发一矢毙之　陈书曰慕容根善射常従行猎有一野羊立于悬崖太祖命左右射之莫有中者根求射之一发而中】　伤蛇中蛟【异苑曰宋武帝小字曰寄奴微时伐荻新洲见大蛇长数丈射之伤明日复至洲里闻有杵臼声往视之见童子数人皆青衣捣药问其故荅曰我王为刘寄奴所射合散傅之帝曰王神何不杀之荅曰刘寄奴王者不死不可杀帝叱之皆防仍收药而返　又曰永阳人李增行经大溪见二蛟浮水上发矢射之一蛟中焉增归因复出市有女子素服衔涙持所射箭增怪而问焉女荅曰何用问焉为暴若是便以相还授矢而灭増恶而骤走未至家暴死于路】　正己　平志【射义曰射者仁之道也求诸正己己正而后发中论曰射以平志】　侯道　耦次【周礼司裘注曰所射正谓之侯者天子中之则能服诸侯】
　　【诸侯以下中之则得为诸侯侯中之大小取数于侯道虎九十弓熊七十弓豹麋五十弓　周礼曰射则张耦次注大射曰遂命三耦取弓矢于次】　服猛　养勇【又郑司农注云方十尺曰侯四尺曰鹄二尺曰正四寸曰质鹄小鸟而难中是以中之为隽用虎熊豹麋之皮示服猛也　李呈芬射经曰手强而弓弱是谓手欺弓弓强而手弱是谓弓欺手余所交游之友有能引满数十力弓者其所常习无过九力之弓所以飬勇也】　设丰　拂矢【仪礼曰司射适唐西命弟子设丰注将饮不胜者丰形似豆而卑唐志曰射月皇帝服武弁文武官公服引入乐作如元防仪千牛将军北面张弓以袂顺左右隈左执弣右执箭以进千牛郎将以巾拂矢一一供御】　释弸　扬觯【诗曰抑释弸忌抑鬯弓忌　射义曰孔子观射于矍相之圃又使公防之裘序防扬觯而语】　龙　貍歩【乡射记曰于竟则虎中龙　周大射疏曰大射诸侯礼谓之司射天子谓之射人若王大射则以貍歩张三侯注貍歩谓一举足为一歩貍善抟者也其发必获】　八彛　六尊【汉书曰陈敬王羡薨子思王钧立多不法行天子大射礼注髙慎谏国相曰诸侯射豕天子射熊八彛六尊礼数不同奢僭之渐不可聴也】　纳器祈爵【仪礼曰乡射命弟子纳射器诗曰发彼有的以祈尔爵】　入筈　靡弰【射经】
　　【曰左手第二指控箭筈大指捻筈当心前手就后手□榦入筈　又曰矢在弓右视在箭左箭发则靡其弰厌其肘仰其腕】　较获　决讼【北齐书曰斛律羡及光并工骑射少时好猎父金命子孙防射而观之曰明月丰乐用弓不及我诸孙又不及明月丰乐毎出畋逰即较所获光获虽少必丽达腋羡虽多非要害之所光尝蒙赏羡或被捶人问之曰明月必背上着丰乐随处即下手数虽多去兄逺矣　韩子曰李悝为魏文侯上地守欲民善射下令曰讼有狐疑者令射的能中者胜民皆疾习射及与秦人战大败之以皆善射故也】　角胜　殿后【宋史曰沈括至延州命防市良家子驰射角胜有轶羣者自起酌酒劳之边人驩激执弓传矢唯恐不得进越嵗得彻札超乘者千余皆补中军　明纪事本末曰燕师至东昌为盛庸等所败燕王数危甚辄短兵接战王骑射尤精独以一骑殿后追者不敢近】　冠军　溢的【唐书田頵传安仁义以善射冠军中开门鬭先告所当中然后射之　酉阳襍爼曰徐敬业射必溢的】赐金　遗马【后魏书曰元库汗为羽林中郎驾北廵有兎起于乘舆命库汗射之应而】
　　【毙太祖大悦赐金以旌其能　宋史曰郭稹字仲微仁宗康定元年使契丹告用兵西鄙契丹厚礼之与同出观猎延稹射一发中走兎契丹主遗以所乘马及他物甚厚】　落雁　堕鸱【隋书曰史万嵗京兆杜陵人也见羣飞雁曰请射行中第三雁射之应而落三军莫不悦服　后魏书曰孝武即位诸蕃并遣使朝贡帝临轩宴之有鸱飞于殿前帝素知窦炽善射因欲夸示逺人乃给炽御箭命射之鸱应而落】洞盾　中鞍【吴志注曰鲁肃南徙州追骑至肃自植盾引弓射之矢皆洞贯骑度不能制乃】
　　【相率还　五代史陆思铎以善射知名射中荘宗马鞍】　悬莎　分竹【周书豆卢宁字永安尝与梁企定遇于平凉州相与肄射乃相去百歩悬莎草以射之七发五中企定服其防赠遗甚厚　语林曰宣宗幸苑中囘顾仗外舍屋际有倚竹一竿去御马百歩外帝曰朕以法制威天下而连年兵不觧今射此竹卜其济否攘袖挽弓一发洞其竹分而为二矢贯于外左右呼万嵗贺于马前】　挿蔗　帖梅【齐春秋曰宜都王鉴太祖第十六子善射尝取甘蔗挿地百歩射之十发十中　天中记曰齐栁恽甞与琅邪王瞻博射嫌其皮濶乃摘梅帖乌珠之上发必命中观者惊骇】　开堂　辟圃【词林海错曰孟郊为溧阳尉开射鸭堂东坡诗亦云已作观鱼槛还开射鸭堂　大政记洪武二十五年令国子监辟射圃赐诸生弓矢】　双鞬　两軥【晋书载记曰刘曜围陈安于陇城安突围而出近则刃矛俱发辄害五六逺则双带两鞬左右驰射　左传曰卫献公出奔初尹公他学射于庾公差庾公差学射于公孙丁二子追公公孙丁御公子鱼曰射为背师不射为戮射为礼乎射两軥而还】　望云　防月【海录碎事射诗云百歩望云立九防看月张叙神尧皇帝之射也】　抟矢　折弓【荘子曰吴王浮乎江登乎狙之山众狙见之恂然起而走逃于深蓁有一狙焉见巧于王王射之敏给抟防矢王命相者趋射之狙执死王顾谓其友顔不疑曰之狙也伐其巧恃其便以傲予以至此殛也戒之哉　宋史曰窦舜卿字希元仕宋神宗为青淄路都监使契丹主客马祐言昔先公客省善射君当传家法置酒请射舜卿发辄中祐使人持二弓示之一挽皆折】　力定　手熟【续説郛戚将军继光云对敌射箭惟胆大力定势险莭短则人莫能避矣　金坡遗事曰陈尧咨善射亦以自矜尝射于家圃有卖油翁释担而睨之久不去见其发弓十中八九但微颔之问曰汝亦知射乎吾射不亦精乎翁曰无他但手熟耳陈忿然曰尔安敢轻吾射翁曰以我酌油知之乃取一葫芦置于地以钱覆其口徐以杓酌油沥沥自钱孔入而钱不湿因曰我亦无他唯手熟尔陈笑而遣之】　有礼　无欲【礼曰工尹商阳与陈弃疾追吴师及之陈弃疾谓工尹商阳曰王事也子手弓而可射诸射之毙一人又及又毙二人止其御曰朝不坐燕不与杀三人足以反命矣孔子曰杀人之中又有礼焉　符子曰夏王使羿射于方尺之皮径寸之的乃命羿曰子射之中则赏子以万金之费不中则削子以十邑之地羿容无定色气战于胸中乃援弓而射之不中更射之又不中夏王谓傅弥仁曰斯羿也发无不中而与之赏罚则不中的者何也傅弥仁曰若羿也喜惧为之灾万金为之患矣人能遗其喜惧去其万金则天下之人皆不愧于羿矣夏王曰人闻子之言始得无欲之道】　原威天下为诸侯【易木为弧剡木为矢弧矢之利以威天下盖取诸睽　礼诸侯贡士于天子天子试之】
　　【射宫其容体比于礼其莭度比于乐中多者得与祭而君有庆少者不与祭而君有让庆者益地让者削地故曰射者射为诸侯也】　不出正　不主皮【诗终日射侯不出正兮子曰射不主皮为力不同科】　引猿臂　控乌号　増射渎水　射的山【明王穉登雨航记曰出金阊十里曰枫桥枫桥十里曰射渎水相传始皇射于此　事见上文水经注】　穿防支　中缾窦【英雄记曰袁术遣将纪灵率歩骑三万攻刘备吕布遣人招备并请灵等飨饮谓灵曰布性不喜合鬪但喜觧鬪耳乃令直防于营门弯弓曰诸君观布射防小支中者当觧兵不中留决鬪布一发中防支遂罢兵　吴越史天成中有蕃使假道来聘仍以弧矢大夸于吴人武肃王宴之于龙山击场酒酣因以金缾置射栅之上命蕃使射之蕃使一发中缾之窦武肃王使崔询曰汝防赛之乎询曰愿假王威徳请兼中嘴窦以胜王遂授以亲箭二一发中缾之窦发中缾之嘴蕃使慙服】　殪三鹿　贯双雕【魏畧曰成公英太祖出猎有三鹿走过命英射之三发皆应而倒　隋书长孙晟传云周宣帝时突厥请婚遣晟副汝南公送公主有二雕飞而争肉晟弯弓驰往遇雕相攫一发双贯焉】　挽彊手　射生手【金史曰李成勇力絶伦能挽弓三百斤宣和初试弓手挽强异等累官淮南招讨使唐书曰李寳臣善骑射尝觇敌射六人尽殪安禄山入朝防为射生子弟】　连尹射　盘
　　马射【春秋正义曰屈荡为连尹服防云连尹射官言射相应属也　玉海曰宋熙宁间臧景言马射六事一曰顺鬃直射二曰背射三曰盘马射四曰射亲五曰野战六曰轮弄】　隠墙射　刻木射【左传曰吴子诸樊伐楚以报舟师之役门于巢巢牛臣曰吴王勇而轻若启之亲门我获射之必殪是君也死疆其少安之吴子门焉牛臣隠于短墙以射之五色线云后汉时苗尝为夀春令谒治中蒋济辞不见纳醉后苗归而刻木书曰酒徒蒋济以弓矢射之蒋闻之亦不能制】　畏神箭　引劲弓【外史梼杌曰蜀王建次子元膺善射翰林学士毛文锡作赋美之元膺曰穷措大畏此神箭否　玉海曰宋至道元年令卫士数百射于崇政殿庭先是上赐李继迁劲弓三皆力及一石六斗继迁意非有人能挽也至是士皆引满平射有余力乃大骇】　殪野马　获豪猪【后周书曰齐王宪子贵年十一宪出猎于盐州围中手射野马及鹿一十有五　辽史曰耶律威喇趫防有力善骑射车驾猎颉山适豪猪伏丛莽帝射中猪突出御者图们舍辔而避威喇复射毙之帝嘉赏】　射黄羊　毙苍虎【金史曰完顔思敬体貌雄伟年十一太祖猎诏射黄羊获之　歴代名画记曰唐贞观间鄠杜有苍虎为患天皇引骁雄千骑取之虢王元凤太宗之弟也弯弓三十钧一矢毙之召阎立本写貌以旌雄勇】　袒朱襦　掷画毬【仪礼曰君与射则为下射袒朱襦乐作而后就物　五代史曰王建次子元膺防射钱中孔尝自抱画毬掷马上驰而射之无不中】　中牙簮　穿鐡帘【后魏书曰胡太后亲覧万机手笔防决幸西林园法流堂命侍臣射不防者罚之又自射针孔中之大悦赐左右布帛有差又幸阙口登鸡头山自射象牙簮一发中之　玉海曰宋淳熙二年后苑观射上曰近来诸军射艺颇精每射讫上亲视所中箭多寡并射入鐡帘浅深赉赐有差】　贯松牌　射栁枝【元史曰张庭瑞字天表仕元世祖为诸蛮夷部宣慰使时叛蛮善飞鎗聨松枝为牌自蔽行省命庭瑞讨之庭瑞所射矢出其牌半簳蛮惊曰何物弓矢如此之力即请服　玉海曰宋嘉祐间上设燕琼林苑观衞士射栁枝】　曲台礼　射宫诗【又曰汉大射曲防博士行大射礼　又曰宋延平四年帝幸后苑赏花习射与近臣言及大射投壶乡饮酒之礼因命直馆各赋射宫五言六韵诗】　大射图　神射式【又曰宋淳化五年中书门下献大射圗自周官射礼及开元开寳礼斟酌损益草定其仪大约如朝谒元防之礼　又曰宋朝神射式一卷王徳用分拽弓遣箭去病射亲四类又刘懐徳以所闻徳用射法之要分为十篇为射法一】　开画埒　习丹墀【王子年拾遗记曰石虎开马埒射塲周廻四百歩皆文石丹砂及彩画于埒傍聚金玉钱贝之寳以赏百戏之人　大政记曰洪武二十年阅武午门外仍令将军卫士日习射于门内丹墀】　引大黄　休深雚【列朝诗集小传曰明万厯间倭犯朝鲜刘黄裳賛画宋司马军事击倭平壤城追奔贯阵引大黄射金甲酋逾山岛而还　穆天子传曰仲冬丁酉天子射兽休于深雚】　洞犁耳　中带钩【前秦录曰苻琳坚之第五子也有文武才艺引弓五百斤射洞犂耳　王充论衡曰管仲与桓公争引弓射之中其带钩】　贯童髻　中刀环【宋史曰杨守珍学兵家方畧善射家童过堂下一发贯髻人服其精　晋书载记慕容翰奔还本国有劲骑百余追之翰遥谓之曰吾既思恋而归理无返面吾之弧矢汝曹足知无为相逼自取死也吾处汝国久誓不杀汝可百歩竖刀吾射中汝便宜返不中可前也诸骑觧刀之翰一发中镮追骑乃散】　中鹭目　中鹅毛【唐书石雄徐州人初讨刘祯水次见白鹭谓众曰使吾射中其目当成功一发遂中之帝下诏褒美　天寳遗事曰羽林将刘洪善骑射常对御使人于风中掷鹅毛洪连箭射之无有不中帝赏叹厚赐焉】　洞门阖　贯甲楯【酉阳杂爼曰太宗虬须尝戏张弓挂矢好用四羽大笴长常箭一肤射洞门阖　辽史曰辽阿古齐骁勇善射临敌敢前每射甲楯辄洞贯】　原五采张侯　一矢复命【考工记梓人张五采侯此五正之侯也五正者朱中次白次苍次黄次元其侯之饰又以五采画云气焉其三正者去元黄二正去白苍而画朱绿　左传椘王召养由基与之两矢使射吕锜中项伏一矢复命】　君臣合射　父子为鹄【礼为人父者以为父鹄为人子者以为子鹄言各思念已之鹄而射之中则得父子之道】　男子之事　君子之争【礼　子曰若子无所争必也射乎揖让而升下而饮其争也君子】　虎中鹿中　白羽朱羽【周礼君于国射则皮树中于郊闾中于境虎中大夫兕中士鹿中天子之中未闻　白羽与朱羽糅于郊谓主皮也】　饰以礼乐　获以翿旌【王制曰在郊闾中各以其物获士鹿中翿旌以获注闾中兽角也似牛一角】　顺羽而兴　舍防则获【仪礼执矢之礼　诗】矫矢猿啼　引弓雁落【由基庚嬴】　以燕以射　如拒如
　　附【诗　射之手也】　获者倚旌　获者执旌【仪礼司马又命获者倚旌于侯中注为当负侯也　司马又命获者执旌以负侯欲命射者见侯于旌深有志于中也】　将观盛徳必慎令仪　燕以序賔　射而选士　合射以礼
　　序賔以贤　决拾既佽　弓矢斯调　大侯既抗　射夫斯同　君子必争　贤者不失　不控　矢不虚发　增道假乎射　戏惟得财【符子曰晋之相者桓氏世传于椘善以道假乎射焉　王昶戏论曰诸戏中唯有财者男子之事在于六艺若欲戏唯得财而已其余不得为也】端身如榦　直臂如枝【射经曰端身如榦直臂如枝左臂毫发不动巧力尽用之右手是射家极则也】　垂弧之礼　探筹之法【贾谊新书曰垂弧之礼东方以梧南方以栁中央以桑西方以棘北方以枣　九射格曰探筹之法一物必为三筹盖射賔之数多少不常故多为之筹以备也】　鲁鼓薛鼓　常矢庳矢【周礼射莭疏曰礼记投壶篇圗出鲁鼓薛鼓云取半以下为投壶莭尽用之为射莭又司弓矢曰常矢庳矢用诸防射】　猛虎方腾　封兕欲鬪【射经曰身前竦为猛虎方腾额前临为封兕欲鬪】　懐中吐月　上悬衡【又曰出弓弰为懐中吐月平箭阔为上悬衡】　势若追风　目如流电【王琚马射法曰势如追风目如流电满开弓急放箭目勿瞬视身勿踞坐不失其驰舍矢如破】　羽析九重　殿布七埒【周官注曰九莭折羽九重设于长杠玉海曰淳化大射礼酒三行有司奏赐王公下射侍中称制可皇帝改服武弁射于殿上布七埒于殿下自公卿大夫各有着位】　筈不虚彀　不空发【唐书霍王元轨猎遇羣豕帝使射之筈不虚彀豕为尽帝抚其背曰尔艺过人顾今无所施方天下未定得若岂不用乎　南史曰胡藩字道序参太尉刘裕军事军关中统别军至河东暴风漂辎重舰度北岸魏军牵得之藩气愤率左右十二人乘小船径往魏骑五六百见藩来笑之藩素善射登岸射之应而倒者十许人魏军皆退悉收所失而反】　分曹习射　分番迭射【唐书田正军中尝分曹习射正注矢聨中宋史曰吴玠与弟璘与金人战于和尚原选劲弩命诸将分番迭射号驻队矢连发不絶繁如雨注敌遂却】　近郊许射　横山独射【唐书贾耽为东都防守故事居守不出城以耽善射优诏许猎近郊　又薛仁贵与梁建方契苾何力遇髙丽大将温沙多门战横山仁贵独驰入所射皆应仆】　筑土试射　连营驰射【宋史曰张凝少有武勇倜傥自任太宗时领绣州刺史乡人赵氏子以材称凝耻居其下因挟弓与角胜负约筑土百歩射之凝一发洞过矢激十许歩抵大树而止观者叹服　明纪事本末曰薛嵓赍诏至燕军燕王乃耀武令各军连营百余里戈甲旗鼓相接驰射其中使嵓观之】　与客同射　让客再射【唐书曰王武俊字元英徳宗时为检校太尉兼中书令武俊善射尝与賔客猎一日射雉兔九十五观者骇伏宋史曰何灌字仲元武选登第仕徽宗时为管干歩军司陪辽使射玉津园一发破的再发则否客曰太尉】
　　【不能耶曰非也以礼让客耳整弓复中之观者嘉叹】　射贼中目　射兽中鼻【唐书曰张廵欲射尹子琦莫防辨因剡蒿为矢中者喜谓廵矢尽走白子琦乃得其状使霁云射一发中左目贼还北齐书曰元景安善射孝昭尝与功臣西园宴射侯去堂百四十余歩中的者赐良马及金玉锦防等有一】
　　【人射中兽头去鼻寸余唯景安最后有矢未发帝令景安觧之景安引满中兽鼻帝嗟异称善特又加常等】従猎获狐　搆火待鹿【北史曰山强工骑射弯弓五石为奏事中散后魏献文】
　　【猎方山有两狐起于御前诏强射之百歩内二狐俱获除内行长　又曰朱兆后魏太原王荣子也少善骑射趫防过人荘帝时荣曽送台使见二鹿授兆二箭令取供今食遂搆火以待之俄而兆获其一】　仰射山阜　囘射浮圗【金史曰太祖赏宴赫舎哩部南望高阜使众射之皆不能至太祖一发过之度所至逾三百二十歩天徳三年立射碑以识焉　唐书曰南霁云抽矢囘射佛寺浮圗矢着甎曰吾破贼还必灭贺兰此矢所以志也】　雀屏中目　雁臆贯钱【又曰髙祖皇后窦氏父毅常曰此女有竒相何可妄与人画二孔雀屏间请婚者射二矢隂约中目则许之阅数十皆不合高祖最后射中各一目遂归于帝　事文类聚曰晋朱汉賔少时善射尝与同軰出猎指一飞雁随矢而落其镞正中其臆臆上贯金钱有篆文示其郡之硕学皆无识者人号为朱落雁】　番象蹂阵　砦卒坠楼【隋书刘方传隋刘方经畧林邑王梵志遣兵守险乘巨象四靣而立方以弩射象象中创却蹂其阵因攻破之　宋史曰马仁瑀善射挽弓二百斤仕周世宗征淮南至椘州攻水砦砦中建飞楼高丈余世宗观之相去殆二百歩楼上望卒厉声嫚骂世宗怒甚命左右射之逺莫防及仁瑀引满应而倒】　寳劒赏能　玉带旌勇【又曰曲珍字君玉好驰马试劒秦凤都钤辖刘温润竒其材一日出寳剑令曰防射一钱于百歩外者与之诸少年百发不能中珍后至一矢破之　又钱昱字就之忠献王佐之长子也钱俶遣入贡于宋与江南使同侍宴射于后苑江南使先中的令昱觧之昱应而中宋太祖赐以玉带】　金钱作的　金巵置侯【又曰济南侯惟吉弥月太祖命辇至内廷择二女媪养之三嵗作弱弓轻矢植金钱为的俾之戏射十发八中帝甚竒之　北史曰宇文贵仕西魏文帝在天游园以金巵置侯上令公卿射中者即赐之文贵一发而中帝笑曰由基之妙正当尔耳】　出戏马台御仪鸾殿【通典曰宋武帝为宋公在彭城九月九日出戏马防射　防要曰贞观十一年引五】
　　【品以上官射于仪鸾殿】　赏花禁苑　赋诗华林【玉海曰宋开寳六年四月上召皇弟开封尹郑度石守信防赏花习射于苑中　晋书曰应贞字吉甫武帝于华林园宴射贞赋诗最美】习射金凤　阅射玉津【玉海曰宋建隆四年幸金凤园习射　又曰宋太平兴国间上每幸玉津园阅射】　赐金精盘　酌琉璃钟【隋书曰上赐王公以下射杨素箭为第一上手以外国所献金精盘价值钜万以赐之　玉海曰宋淳熙间引辅臣使相至后苑观军司弓弩手射宴羣臣于凌虚阁下上喜饮釂命以琉璃钟酌丞相徧及羣臣】　十矢贯仗　一箭窒水【宋史曰赵振迁庆州防边都廵检使时金汤李钦等尤悍难制振为置酒取细仗围财数分植百外共射钦等百发不中振十矢皆贯钦等大惊誓不复敢犯　又曰刘锜泸州军莭度使仲武第九子也善射尝征讨牙门水斛满以箭射之防箭水注随以一矢窒之人服其精】　中口入腹　射手贯版【陈书曰褚玠刚毅有胆畧长骑射常従司空侯安都于徐州出猎遇猛兽玠射之再发中口入腹俄而兽毙　金史曰郭哈玛尔与巩册元帅田瑞攻取防州哈玛尔率骑兵五百皆披赭衲蔽州之南山而下夏人猝望之以为神城上有举手于悬风版者哈玛尔射之与版俱贯凡射死者数百人夏人震恐遂乃出降】立表百　竪箭百歩【唐书王栖曜传栖曜善骑射始将兵时渉防境遇防骑环合乃防百立表而射每射破的防相顾惧引去　后燕録曰慕容盛行遇贼盛曰汝欲当锋乎试竪汝手中箭百我若中之宜慎汝命如不中当束身相投盗乃竪箭一发中之盗曰相试耳资而遣之】　乘六闲马　着五色衣【唐书兵志正观中择马射为百骑衣五色袍乘六闲马为防幸翊卫】　米信勇悍　宗雄轻健【宋史曰米信少勇悍以善射闻平扬州日信执弓矢侍上侧有防骑将廹乘舆射之一发而毙　金史曰宗雄方逐鹿逹兰亦后射之已发矢逹兰大呼曰矢及矣宗雄反顾以手接其矢就射兔中之其轻健如此】　落雕都督　射鸱都将【北齐书曰斛律光尝文襄挍猎云表见一大鸟射之正中其颈形如车轮旋转而下乃雕也邢子高叹曰此射雕手也当时号落雕都督　后魏书曰元干善弓马太宗出逰白登之东北干有双鸱飞于上太宗命左右射之莫能中干自请射之以二箭下双防军中号为射鸱都将】　君谟齧镝　李逺没镞【朝野佥载曰隋末有喒君谟善射有王灵智者学射于君谟以为曲尽其妙欲射杀君谟独擅其美君谟时无弓矢执一短刀矢来辄截之末后一矢君谟张口承之遂齧其镞笑曰汝学射三年未教汝齧镝法　周书李逺尝校猎于沙栅见石于丛薄中以为伏兔射之而中镞入寸余就而视之乃石也周文闻而异之赐书曰昔李将军广亲有此事公今复尔可谓世载其徳虽熊渠之名不得独擅其美】　筈镝连坠　鎞首忽穿【宋史曰宋太宗时康保裔善骑射尝握矢三十引满以射筈镝相连而坠人服其妙　天中记曰唐荘宗时薛昭文使福州假道江西刘信出劳之谓曰亚次闻有信否昭文曰天子新有河南未熟公名也信曰汉有韩信吴有刘信君还其语亚次当来较射于淮上也乃酌大巵望牙旗鎞首百谓昭文曰一发而中愿以此巵为夀否则以此自罚言讫而箭已穿矣】　竪襄射鴳　熙古射鹗【国语曰晋平公射鴳不死使竪襄搏之失公怒拘将杀之叔向闻之夕君告之叔向曰君必杀之昔吾先君唐叔射兕于徒林殪以为大甲以封于晋今君嗣吾先君唐叔射鴳不死搏之不得是扬吾君之耻者也君其必速杀之勿令逺闻君忸怩顔乃趣赦之　宋史曰刘熙古善骑射有鹗集防门槐树孙铎恶之投以瓦石不去熙古引弓一发贯鹗于树铎喜令勿防矢以旌其能】　文固射雉　海陵射乌【西京记曰茂陵文固阳善驯野雉为媒用以射雉每三春之月茒障自翳用觟矢以射之日连百数茂陵轻薄者化之皆寳错厠翳障以青州芦苇为弩矢轻骑妖服追随于道路以为欢娱　金史曰海陵射乌翰林应奉杨伯仁献获乌诗以讽】　崔彭射鸽　裴旻射彪【隋书崔彭仕隋文帝加开府迁备身将军上尝宴达头可汗使者于武徳殿有鸽鸣于梁上命彭射之中上大悦赐钱一万　山堂肆考曰唐裴旻守北平多虎旻善射一日得虎三十一休山下有父老曰此彪也稍北有真虎使将军遇之且败旻不信怒马趣见虎出丛薄中小而猛据地大吼旻马辟易弓矢皆堕自是不复射】　山射兽　天池射鱼【隋书曰韩洪平陈之后授行军縂管晋王大猎于山有猛兽在围中众皆惧洪驰马射之应而倒陈氏诸将莫不难服焉　唐郑常洽闻记曰汾阳有天池在燕京山上后魏孝文帝以金珠穿鱼七头于池放之后于桑干原获穿鱼犹为不信及以金缕拖羊箭射着此鱼又于桑干河得所射箭乃信焉】　丛甓负土　飞雉集庭【玉海曰孙樵云尝入太学见丛甓负土而起就视得石刻乃射堂旧址　汉书五行志曰鸿嘉二年三月博士行大射礼有飞雉集于庭歴阶登堂而雊】　一发辄中再发皆中【隋书曰突厥入朝隋文赐射突厥一发中的上曰非贺若弼无能当此乃命弼弼再】
　　【拜祝曰臣若赤诚奉国当一发破的如其不然发不中也既射一发而中上大悦　又五代史曰晋高祖起太原使张頴隂招安重荣母与兄皆以为不可重荣业已许矣母兄谋共杀頴隂以止之重荣曰未可吾当为母卜乃立一箭百而射之日石公为天子则中一发辄中又立一箭而射之曰吾为莭度使则中一发又中其母兄乃与重荣叛入太原髙祖即位拜重荣成徳军莭度使】　三发连中　四发三中【玉海曰唐肃宗初为忠王尝与诸王射苑中矢三发连中的观者以为神　宋史曰向寳善骑射仕宋为嘉州团练使尝至太原梁适射弩再中的授寳矢觧之四发三中适曰今之飞将也神宗称其勇以比薛仁贵】四发四中　七发七中【又曰李继勲太祖时镇河阳诏署李处耘以右职继勲初】
　　【不为礼因防将吏宴射处耘连四发中的继勲大竒之令升堂拜母稍委郡务　玉海曰宋太祖召符彦卿等习射帝七发皆中的彦卿等进马称贺】　十发十中　百发百中【后汉书曰陈王宠善射十发十中中皆同处　北齐书曰皮景和琅邪下邳人也高祖曽令和射一豕一箭而获深见嗟赏及周通好之后冠盖往来常令景和对接每与使人同射百发百中甚为推重】　乘马射鹿旋马射虎【辽史曰逹里台有膂力善驰射太祖思鹿醢觧酲问能取者逹里台曰臣能取之乘内廏马逐鹿得其一欲复射马跌而毙迭里特跃而前弓犹不弛复获其一帝欢甚曰吾弟万人敌也　元史曰博特音为信阳府达噜噶齐地多虎一日以马裼置鞍上出猎虎出走博特音以裼掷虎虎搏裼据地而吼博特音旋马视虎射之虎立死】　驰马射帖　走马射飞【梁书曰萧琮字温文后梁明帝之子昭明曽孙也博学有文义又兼善弓马遣人伏地持帖琮驰马射之十发十中持帖者亦不惧　北史曰琅邪郡公贺防胜尤工武艺走马射飞十中其五六】　曲台习肄　辟雍举行巾车三乏　司裘五正　设丰设幅　执弣执箫　貍是分　虎侯是辨　唐弓九合　夏箭三成　雪鹤衔箭　星麟集　原控而兽伏　属羽而鸟下增锡宴金明池　张乐水心殿【玉海曰宋雍熙三年四月幸金明池观水戏因习射上中的五赐従官饮　又曰宋雍熙间上幸新骐骥院廼召近臣宴后苑上临池钓鱼遂御水心殿张乐习射饮官酒】　邙山射猛兽　钱塘射怒潮【晋书曰杨济迁太子太傅有才艺常帝校猎北邙山与侍中王济俱着布袴褶骑马执角弓在辇前猛兽突出帝令王济射之应而倒须防复一出济受诏又射杀之　宋吴僧賛宁传载畧曰武肃王欲于钱塘筑堤苦为怒涛所击王愤发于叠雪楼架三千弓弩射之潮头为之敛去】　三发中三人　四发殪四豕【元史曰穆呼哩猿臂善射一日太祖従三十余骑行谿谷间防自林中突出矢下如雨穆呼哩引弓射之三发中三人寇遂引去　大唐新语曰太宗射猛兽于苑内有羣豕突出林中太宗引弓射之四发殪四豕有一雄豕直来冲马唐俭下马抟之太宗防剑断豕顾而笑曰天防长史不见上将击贼耶何惧之甚俭对曰汉祖以马上得之不以马上理之陛下以神武定四方岂复逞雄心于一兽太宗善之因命罢猎】　七矢平獠洞三箭定天山【唐书冯盎传罗窦诸洞獠叛诏令盎率众二万为诸军先锋时贼据险不可攻】
　　【盎持弩语左右曰尽吾此箭可知胜负发七矢毙七人又薛仁贵传时九姓众十余万令骁健数十来挑战仁贵发三矢辄杀三人余皆请防军中歌曰将军三箭定天山壮士长歌入汉关】　附枝观体定　杯水覩心平　原贯虱心于三年　穿杨叶于百歩　増弧矢肇于黄帝　射侯见于虞书　正观武徳之仪　开元安福之制　始睽画而取象　终井仪以奠名　原算获者负侯而俟　释获者执余而俟【获而未释其算获者执旌许诺声不絶以旌负侯而俟俟弟子取矢以旌指教之　卒射释获者遂以所执余获升告卒射反位坐委余获于中西兴共而俟】　将军射虎以宣威　大夫射雉而取笑　増祈爵而发彼有的　得祭而益乎尔地　原三年之妙虽贯虱心　五善之容何乖貍首　考绎志之文不专贯革　稽和容之善宁有主皮　行其燕礼以明君臣之义　射于泽宫以观礼乐之节　发必循声既合采苹之莭　中则破的何慙穿叶之能　増进退周旋仰先王之训　升降揖让合君子之令仪的晕重圎张三侯而兴武　堋云互防齐六耦以献功擅百发之能隼必获于墉上　臻五善之妙雀无全
　　乎彀中　赤羽连飞极破竹悬莎之巧　雕弧虚引有吟猿落雁之竒
　　射四
　　増射鹿林中【穆天子传曰仲秋丁巳天子射鹿子林中乃饮于孟氏爰舞白鹤二八还宿于雀梁】射鸟猎兽【又曰天子四日休于濩泽于是射鸟猎兽】　出质唱善【刘向説苑曰齐】
　　【景公饮诸大夫酒公射出质堂上唱善若出一口公作色太息播弓矢】　江渚射兕【又曰椘共王猎江渚之野埜火之起若云蜺虎狼之嘷若雷霆有狂兕南方来正触王左骖王举旌旄而使善射者射之一发兕死车下王大喜拊手而笑】　积射士【海录碎事汉书云发积射士注积与迹同言寻迹而射之也】　佩鞢【刘向説苑曰能射御者佩鞢】　牵弓满镝【捜神后记晋中兴后谯郡周子文少时喜入山射猎忽山岫间有一人长五六丈手捉弓箭箭镞广二尺许白如霜雪忽出声唤曰阿鼠子文不觉应曰诺此人牵弓满镝向子文子文便失魂厌伏】　拔箭堕地【玉匣记曰僧悟空在江外见一猿坐树杪弋人伺其便射之正中母腹母呼其雄至付子已哀鸣数声乃防箭堕地而死射者折矢弃弓誓不复射】　中青绡【挥尘后录昭灵侯南阳张公讳路斯唐景龙中为宣城令罢归常钓于焦氏台之隂一日顾见钓处有宫室楼殿遂入居之自是夜出旦归归辄体寒而湿夫人惊问之公曰我龙也蓼人郑祥逺者亦龙也与我争此居眀日当战使九子助我领有綘绡者我也青绡者郑也眀日九子以弓矢射青绡者中之怒而去投于合淝之西山以死为龙穴山】　两手擎空【天中记曰唐宋国公萧瑀不能射太宗赐射俱不着垜欧询作诗嘲曰急风吹缓箭弱手驭强弓欲高番覆下应西复更东十廻俱着地两手并擎空借问谁为此多应是宋公后帝见此诗谓萧瑀曰此乃四十字章疏也由是与询有隙】　长弓短箭【又曰张元一滑稽善谑时西戎犯边则天欲诸武立功因行封爵命武懿宗统兵以撃之宼未入塞懿宗始逾邠郊畏懦而遁懿宗短陋元一嘲之曰长弓短度箭蜀马临髙蹁去贼七百里隈墙独自战忽然逢着贼骑猪向南防则天闻之初未悟曰懿宗无马耶何故骑猪元一觧之曰骑猪者是夹豕走也则天乃大笑】　俱三十歩【又曰唐殿中内供奉卢廙与李畬俱非善射者常三元礼射廙畬虽引满射俱不及垜而坠互言其工拙畬戏曰畬与卢箭俱三十歩左右不晓畬曰畬箭去垜三十卢箭去身三十歩欢笑久之】　怒马得鹊【宋文鉴方山子传方山子使酒好剑尝两骑挟二矢防西山鹊起于前使骑逐射之不获方山子怒马独出一发得之】　出郊较射【列朝诗集本传常伦多力善骑射时驰马出郊与侯家子弟侠少年较射问知为常评事奉大白为夀辄引满挥鞭驰去】　轻弓骏马【又方山子郑作往来梁宋间时侠少年轻弓骏马射猎大梁薮中获雉兎则敲石火炙腥肥悲歌痛饮垂鞭而去】　射猎熊山【又明嘉靖间光州刘绘好击剑蹵鞠挽六钧弓与侠少年射猎熊山下晩年尤酷好摴蒲】
　　射五
　　増诗周大射貍首诗曰今日大射四正具举大夫君子凡以庶士小大莫处御于君所以燕以射则燕则誉质叅既说执旌既载于侯既抗中获既置弓既平张四侯既良决拾有常既顺乃让乃揖乃让乃跻其堂乃莭其行既志乃张射夫命射射者之声御车之旌既获卒莫嗟尔不宁侯为尔不朝于王所故亢而射汝强食食尔曾孙侯氏百福　魏刘桢射鸢诗曰鸣鸢弄双翼飘飘薄青云我后横怒起意气凌神仙发机如惊焱三发两鸢连流血洒墙屋飞毛従风旋庶士同声賛君射一何妍　晋应贞华林园宴射诗曰于时肄射弓矢斯御发彼五的有酒斯饮　原梁元帝落日射熊诗曰促宴引枚邹中园观兽侯日度堋隂广风横旗影浮移竿标入箭叠鼓送争筹附枝时可息言従清夜逰　周庾信北园射堂诗曰轩堂聊可习仙的不难登转箭初调筈横弓先望堋惊心一雁落连臂两猿腾直知王济巧谁见魏舒能空心不死树无叶未枯藤择贤方至此传巵欣得朋　増唐张説元武门侍射诗曰观射通元阙兵栏辟御筵雕弧月半上画的晕重圎羿后神幽賛灵王法暗传贯心精四返饮羽妙三连雪鹤来衔箭星麟下集一逢军宴合万庆武功宣　韦应物始建射侯诗曰男子本悬弧有志在四方虎竹忝明命熊侯始张皇賔登时事毕诸将备戎装星飞的屡破鼓噪武更曽习邹鲁学亦陪鸳鹭翔一朝愿投笔世难激中膓　李益观骑射诗曰边头射雕将走马出中军逺见平原上翻身向暮云　耿湋观西营秋射诗曰谢公亲校武草碧露漫漫落叶停高驾空林满官迎筹皆叠鼓挥前或移竿名借三军勇功推百中难主皮山郡晩饮算栁营寒明日开铃阁新诗双玉盘　戎昱观卫尚书射破的诗曰盛宴倾黄菊殊松防紫泥月营开射圃霜斾拂晴霓出将三朝贵弯弓五善齐腕廻金镞满的破绿低勇气干牛斗欢声振鼓鼙忠臣思报国更欲取关西韩愈雉带箭诗曰原头火烧静兀兀野雉畏鹰出复没将军欲以巧伏人盘马弯弓惜不发地形渐窄观者多雉惊弓满劲箭加冲人决起百余尺红翎白镞随倾斜将军仰笑军吏贺五色离披马前堕　宋韩琦后园宴射诗曰花梢红芽绿茁宴亭爽垲堋云列呼賔习射次序升体裁人人矜勇挃六钧力副百中艺由基注目老羿拽支左屈右何太工象弭急收如列缺须防一镝入鹄心画鼓连轰尽声喝后者审固意愈精有时大呼劈箭筈惜哉最是毫厘差彩侯似动笴微撇分明角胜各记晕将终或为一箭夺当筵主筹令难犯大白时举出正罚此礼自古尤所重矍圃去留宜有别五善大抵主和容不止穿杨与穿札　刘克荘观射诗曰浪箭束如林傍观笑不禁蛮平无事久卒惰可忧深各自分牛脔何曾贯虱心种侯青涧猎能费防黄金　明王直射栁诗曰杨栁绿含滋雕弓縦射时向风飞白羽和露折青丝辇路晴光动旌门午漏迟营前挝鼓急防报万人知
　　増歌魏曹植乐府歌曰控破左的发矢摧月支仰手接飞猱俯身散马蹄　又曰鬪鸡东郊道走马长楸间驱驰未能半双兔过我前弓挟鸣镝长驱上南山左挽因右发一縦两禽连余巧未尽展仰手接飞鸢观者咸称善众工归我妍　隋大射登歌曰道谧金科照时乂玉条明优贤飨礼洽选徳射仪成銮旗郁云动寳俨天行巾车整三乏司裘饰五正鸣球响高殿华钟震广庭乌号传昔羙淇卫着前名揖让皆时杰升降尽朝英附枝观体定杯水覩心平丰觚既来去燔炙复縦横欣看礼乐盛喜遇黄河清
　　增行元纳延达鲁将军射虎行曰信阳郭外山嵯峨长林大谷青松多白额于菟踞当道城边日落无人过将军闻之毛髪竪防剑誓天期杀虎弯弓走马出东门倾城来看夸豪武猛虎磨牙当路嗥目光睒睒斑尾揺据鞍一叱双眦裂鸟飞木落风萧萧金弰雕弓鐡丝箭满月开正当面雕翎射没锦毛摧厓石崩腾腥血溅万人欢笑声震天剖开一箭当心穿父老持杯马前拜祝公眉夀三千年
　　增曲唐李商隐射鱼曲曰思牢弩箭磨青石绣额蛮渠三虎力防潮背日伺泅鳞贝阙夜移鲸失色纎纎粉簳馨香饵緑鸭廻塘养龙水含氷汉语逺于天何由回作金盘死
　　增词汉虎贲郎射乌词曰乌乌哑哑引弓射洞左腋陛下夀万年臣为二千石
　　増篇明徐渭射雁篇曰去年射雁黄浦口三军进酒齐为夀今年射雁复何处海舶停沙大桅竪君本临洮豪杰士汉时六郡良家子作客羞为堂下人射生惯落云中羽腰间束矢挿两房连年驱贼如驱羊辕门待士近不薄朝来归兴何洋洋丈夫有遇有不遇去留之间向谁语
　　原赋魏应玚驰射赋曰于是阳春嘉日讲肄余暇将逍遥于郊埜聊娱游于骋射延賔鞠旅星言夙驾树应鞞于路左建丹旗于表路羣骏龙于衡首咸皆腰褭与飞兔尔乃结翻仵齐伦匹良乐授马孙膑调驷筹算克眀班次均壹左揽繁弱右接淇卫控满流睇应飞碎旝动鼓震噪声雷溃重破累□流景倐忽纷纭络绎次授二八骅骝激骋神足奔越终莭三驱矢不虚发进截飞鸟顾摧月支须纡六钧口弯七防观者屏气而倾竦咸侧企而腾移尔乃萦囘盘厉按莭和旋翩翩神厉体若飞仙奕奕骍牡既佶且闲杨骊沛艾蠖畧相连　周庾信三月三日华林园马射赋并序于时元鸟司歴苍龙驭行羔献冰开桐华萍合皇帝幸于华林之园千乘雷动万骑云屯落花与芝盖同飞杨栁共春旗一色乃命羣臣陈大射之礼驺虞九莭貍首七章于是选朱汗之马校黄金之埒红阳飞鹊紫燕晨风唐成公之骕骦海西侯之千里莫不饮羽衔竿吟猿落雁钟鼓振地埃尘涨天防则锦市俱移钱则铜山合徙实天下之至乐景福之欢欣者也赋曰嵗次昭阳月在大梁其日上巳其时少阳春吏司职青祗効祥徴万骑于平乐开千门于建章皇帝翊四校于仙园廻六龙于天苑华盖平飞风乌细转帷宫宿设帐殿开筵傍临细栁斜界宜年河漘薙草渭口浇泉堋云五色的晕重圎阳管既调春实抚玉律调钟金錞莭鼓于是咀衔拉鐡逐日追风并试长楸之埒俱下兰池之宫鸣鞭则汗赭入埒则尘红变三驱而画鹿登百尺而悬熊礼正六耦诗歌九莭弓如明月对堋马似浮云向埒雁失羣而行防猿求林而路絶乃有六郡雄才五陵髙选新廻马邑之兵始罢龙城之战尚带流星犹乘赤电始聴鼓而唱筹即移竿而标箭熊耳刻杯浮云画罍水衡之钱山积织室之锦霞开司筵赏至酒正杯来既而日下泽宫筵防相圃怅従跸之留欢眷廻銮之余武　増唐陆贽圣人射落飞雁赋曰彼雁于飞斜当禁掖带轻云之微素映遥天之晴碧虽逢蒙之絶艺莫敢措心固离娄之明眸其才能觌我弓斯张我矢斯射算分数之逺近则舍拔而应镝质毛纷其已坠声振犹未释闻之者足蹈手舞覩之者目骇心惕彼贯心称妙穿叶无怍一则三年而后发一则百歩以为约岂如料必中于飞动骋絶伎于廖廓雁以逺而矢发矢既中而雁落异哉莫髙者天戾天者飞彼抟空之逸翰尚无所违矧荒服之逆命曷不咸归则知皇圣有作夷夏无间鄙椘荘之戯猿笑晋平之失鷃固将威九垓而清八荒岂直落翔云之一雁　独孤绶汉武帝射蛟赋曰有汉武彻惟时廵省穷椘之望极江之永舳舻塞川旗甲荡景汹汹旭旭虬盘龙骋驻清跸则洪波可遏赫皇灵则潜怪可怛何彼蛟之夭矫据积水之空濶谓佽飞之剑莫前灭明之璧是夺天子乃戒无哗于羽卫思有用于括命舟牧廻青翰而上诏弓人奉乌号以登肃天仪以山立将亲发以抗棱隂察变态雄猜跨腾古冶之伦眦裂不敢擅其勇逢蒙之党技痒不敢専其能我矢则直我斯控持满而英气顿飞命处而幽姿必中歘飚飕其电霍则颈亸而胸洞賛履者鼓殷天之雷称庆者跃如云之众始乎发若神兵爆其有声洪波雪涌白羽月倾突紫肉裂素缨余怒蚴蟉上浮澄踣质已靡于巨舰流血方走乎东瀛介以鳞莫得捍七札之劲神之化不能保重泉之生万灵震骇九徐清然后海若扈跸阳侯洗兵山川肃其晏如云雾廓其四除者利乎渉渔者安乎渔于是左史趋进执简以书曰天子幸浔阳也亲射蛟而获诸遂翻龙斾韬豹弭篙工奋棹歌起威厉乎防白蛇气雄乎絙青兕隘秦皇之观日追夏后之勤水且君以胜残为大臣以反徳为害亦将制于彀中靖此宇内俾贯革之艺息垂衣之道泰岂徒与射夫渔父校勇而论最　路季登皇帝冬狩一箭射双兎赋曰若乃整钩陈严羽卫星旄烛野云旗拂曀周长杨而为阹属甘泉以为缀骋六龙而电发顾双兔而飚逝性毚狡而不恭足轻迅而靡制爰従圣射乃观神艺銮镳却转引柘月而随圎金镞斜飞叠霜毫而俱毙既絶系而达臆亦洞胸而裂眦岐阳之美不独称于周王上林之雄未可论于汉帝　又曰飘勇气于苍昊抗发威于白日激流电而指顾蹑奔星而迅疾叠穿兮彼兎则双舍抜兮我矢惟一彼更嬴之絶艺蒲且之妙术曾何足以拟议焉　乔潭破的赋曰飞卫学射于逢蒙希其术穷搜董蒲白羽之箭获燕角绿沉之弓怅望陇云徘徊风以为隼必获于墉上雀无全于彀中于是乎择素士张画侯韬朱膊捍韦韝既垂櫜以弧亦启箙而抽镞内审其志外専其目释思其平去务其速落残月于象弭飞明星于金菆宜易易而获禽飜兢兢而失鹄乃杜门三年犹乎象人听之以气视之以神秋毫如山虱心如轮高其小物申以嵗贡従容君所无复命中不知矢之所加之所控引之而满縦之而送以无心为心若梦不梦斯焉而发遽騞然而通洞　何据射杨叶百中赋曰于稽百氏爰得六艺射之制伎之鋭既取象于逢蒙且防模于飞卫寝石遇而洞启蹲甲彻而激势于是眄牂牂之叶引觪觪之弓拨长弰而累气虑轻叶之揺风心与手兮冥合神与术兮元同标的外准精和内融杯水凝而色粲粲金镝拟而光雄雄鸣激羽驰虚走空牢笼五善之奥总括百中之工时称絶技实曰巧发贵乎揖让贱乎矜伐岂直忘归贯星繁弱御月雁迸落于云霄猿洞叫于岩樾而已哉贾餗百穿杨叶赋曰有美一人兮操其矢献其艺
　　发兹手敏与彼心契广塲爰设砥平乎百歩之中众目所瞻星流乎片叶之际恒防防而月满乍肃肃而风厉岂非妙归至习道合惟精积少之多而无失以小观大而有程克中之时□诟不能以施力造微之处离娄不得以争明然后知射也舍耳而任目外形而専意出乎一札焉知来者之不如中乃百全勿虑前功之并弃由是舎矢而破固叶是穿翻光而白雪驰羽振响而清风激名加彻札术异攻坚非后来之居上信直道而无偏　杨贞贯七札赋曰善乎养由之为弓也挟穿杨之技推贯金之诚左乌号兮右青茎睨七属之甲收百中之名神驰手敏体正心平頴脱洞逹鳞差混并旁穿而雀角非劲深入而蝱飞有声观夫蹲蛟函彀象弭量逺迩回眸徙倚指锵锵之链取中于兹状累累之珠其端若彼是知木之用贯革为先出一札而锋铓自利逾百而犀兕无全虚其中螳螂之卫徒设稽其数混沌之窍齐穿岂徒激白羽开月俾晋侯之禽自失汉将之石弥坚且鞬櫜既启羙六材之定体决拾将临矜壹发于巧心是夸妙防岂惮重深疑叠翮之摧頺犹惊饮羽类缝裳之襞积尚谓纫针故称矢无虚发艺得専塲考穷深之宜我将用直探破坚之理尔则乘刚方今寰海镜清皇眀朗彻泽宫是选貍首为节望正鹄以进旅奉弧矢之成列然后彻札之人庶验其工拙　张友正射已之鹄赋曰习射之妙惟精惟审其审也在无偏无颇其精也在不食不寝是则动之不虚由己求诸三侯张而六钧始彀一鹄中而百发如初月满指掌星飞庭除已因鹄修其徳惟积鹄为己任其射寜疎志气中秩威仪外舒正其身而有则有凖合其奏而匪疾匪徐原夫彼鹄父射为父子射为子并列其名各承其美假以成绩修之在己射不应而有善谁观艺不臻而有时奚俟心超超兮有嵗魂怳怳兮无时非不慎乎规矩逮恐失于毫厘周旋可托进退唯兹镞破的兮流光散出应手兮飞羽相追实此鹄之是念唯彼侯之敢思白居易射中正鹄赋曰圣人木为弧剡木为矢惟
　　弧矢之用也中正鹄而已矣是谓武之经礼之纪故王者务以选诸侯诸侯用而贡多士将俾乎礼无秕稗位有降杀广场辟而堵墙开射夫同而钟鼓戒于以致国用修嵗贡使技痒者出于羣艺成者推于众在乎矢不虚发弓不再控射绎志也信念兹而在兹鹄小鸟焉取难中而能中乃设五正张三侯叶吉日于清昼顺杀气于素秋礼事展乐容修既五善而斯备将百中而是求于是诚心内蕴壮容外奋升降揖譲合君子之令仪进退周旋仰先王之彛训故礼举而义具且无声而有闻及夫观者坌入射者挺立矢既挟弓既执抗大侯次决拾指正则掌内必取料鹄乃彀中所及雕弧乍满当昼而明月弯弯银镝忽飞不夜而流星熠熠其一发也騞若彻札其再中也若贯笠玉霜降而弓力调金气劲而声急惬羣心而踊跃骇众目而翕习若然者安知不能空弯而雁落虚引而猿泣者也　元稹观兵部马射赋曰大司马以驰射而选才众君子皆注目而观艺至张侯之所乃执弓而誓誓曰今皇帝制羽舞以敷文徳择材官而奋武卫莫不以超乘者为雄中鹄者得祭用先才防志亦和平岂独武人之利实惟君子之争射者皆曰诺虽五善之未习庶一举而有成为是马逸骙骙士勇伾伾养锐气歌诗初聴采苹之章共调白羽次逞穿杨之巧忽縦青丝旁瞻突过咸惧发迟曽骥足之展矣飜猿臂而射之挥弓电掣激矢风追方当耦象决裂丽龟信蹄而不爽则舎抜之无遗故司射举旌以効胜曰尔能克备我爵可期贾余勇者宜乘破竹之势善量力者当引负薪之辞由是靡不争先莫为我后皆曰措柸于肘十得其九叅明试者亦何尝而不有破的之术万不失一凡献艺者岂自疑于无必冲冠髪怒扬鞭气逸引满雷砰腾陵飚疾皆穷百中之妙尽由一孔而出若此则蹲甲壮潘扬觯观孔信一塲之独擅终六辔之未总岂比夫浮云逈度开月影而弯环如雨横飞挟星精而揺动虽当至理不忘庸功天子垂衣俨鹓行于北阙夏官司马阅骑従于南宫贡士之程职司具举防欵塞五方之俗观校将百夫之主得儁为雄惟能是与客独顾之而笑曰此盖有司之防萃固非吾君之右汝我有笔阵与词锋可以偃干戈而息戎旅司文者闻之而惊曰尔其自励于尔躬吾将献尔于王所　王起辕门射防支赋曰矫矫吕公凛千载之英风立辕门而耀威百夫之特射防支而骋伎一矢称雄所以觧纷为智和难成功岂徒用壮于六钧之妙务能于百歩之中当其刘氏兴戎袁公结阵既祸拏而莫觧亦兵纒而屡振是用假我手弓救其血刃则万夫骇目不在于和容二憾革心必贯乎中俊排其患难成彼宴私离坐离立左之右之森森两军皆晋椘衷甲之日桓桓二帅同刘项舞剑之时是用出雄防射小枝既容而谕防亦慷慨而兴辞乃曰射者所以明其志忠其质今欲转祸为福反凶致吉若同失鹄我艺自忝其叠双傥妙等丽尔心固宜乎如一乃展容耀示英威决拾既佽分铢不违洸洸赳赳如翰如飞莫不竚其宻彀释此重围彼防在门揭焉独见立亭亭之直影引耽耽之英盻弯弧而势若月圎鸣矢而光如电观之者心惕闻之者胆战固当靖难于五兵岂独解顔于一箭蹲甲非敌措杯不伦今在坐隅徒欲衅勇而啬祸傥居战阵谁当左马而右人请惩忿于昔日愿释憾于兹辰　宋宋祁后苑燕射赋曰执徐统嵗少皥司秋月着授衣之令日纪吹花之防司射谨官梓人庀具饰虎进侯张貍设厞崇旌以虹拖画广堋而云布并夹并储决拾相旅我物孔阳我仪用光剡矢荐于夏箙雕弓出于扶桑采五施而列晕歌九莭而升堂万乘来御羣心乐康随月上弓与天张舍防则供应而中主皮划其已彻劲羽饮而犹动骇踆乌于日域震封狼于星冡皇衿兑説协气云蒸少府之赐钱流地庖人之割肉如陵轩霞蕃后盘石宗英美发的之希代咸奉觞而造庭射之为义是谓观礼外则审固而正躬内则雍容而绎志支左屈右之能项发口縦之异或合宴序賔或算多与祭公用隼而射墉观如墙而扬觯中则得为诸侯争有似乎君子然特人臣之善容未识我皇之射意若夫修五常为弓矫百度为矢总黎献以植的罄绵区而徐位参天地之控引顺隂阳而张弛一发则英雄在虚抚则蛮夷防臂岂徒鹄取难中之名驺乐庶官之备
　　增杂文唐张説元武门侍射诗序曰尔其射堋新成布侯既设槊仗林立帷轩雾布众官半酣皇情载悦卷珠箔临玉除唐弓在手夏箭斯发应屡中属羽连飞弧矢以来未之有也若夫天地合道星辰献仪端视和容内正外直自近而制逺耀威而观徳无不通神无不极用是射也其惟圣人乎
　　增记明王守仁观徳亭记曰君子之于射也内志正外体直持弓矢审固而后可以言中故古者射以观徳徳也者得之于其心也君子之学求以得之于其心故君子之于射以存其心也是故躁于其心者其动妄荡于其心者其视浮歉于其心者其气馁忽于其心者其貌隋傲于其心者其色矜五者心之不存也不存也者不学也君子之学于射以存其心也是故心端则体正心敬则容肃心平则气舒心専则视审心通故时而理心纯故让而恪心宏故胜而不张负而不弛七者备而君子之徳成君子无所不用其学也于射见之矣故曰为人君者以为君鹄为人臣者以为臣鹄为人父者以为父鹄为人子者以为子鹄射也者射己之鹄也鹄也者心也各射己之心也各得其心而已故曰可以观徳矣增判唐姜公复兵部试射判曰射以观徳乐以和声将选士于泽宫必张侯于相圃所以誓宗庙之賔客备飨宴之威仪何忽武夫而要雅颂岂徒强饮强食劳祝史之正辞采苹采蘩令太常之逾局且五善之礼无赳赳之武夫三耦之间尽呦呦之鸣鹿茍用舍而有异在格令而无文责乃其不然乎诉之又益耻也　刘肱泽宫置楅判曰大圣嗣文明时偃武弧矢之利可以训戎礼容之规于焉观徳将因舍奠是用求贤甲为主司素非达吏泽宫之制何昧周官相圃之仪旋乖鲁典既而工歌九夏庭列三侯决拾既佽于雕弓并夹则陈于扬矢标名鹿兕或有国之前闻皮称豹熊盖王者之恒制语而有诉虽以执礼为词缺而不供终当毁椟之责请依中典以劝无良　严廸张侯下纲判曰景遵貍张是熊侯地武茍合于旧仪下纲未逾于先制賔则有艺执射多功舒卷宁惧于出正发縦每闻于破的彤弓既彀与眀月而合防白羽才飞状流星而遂贯然而礼成揖让不独主皮徒矜袒决之容未覩奠丰之事作而非法不足书能人而无仪诚须寘罚









</div>
    <div class="pagination">
<a href="御定渊鉴类函_page221.html">上一页</a><span>...</span><a href="御定渊鉴类函_page217.html">217</a><a href="御定渊鉴类函_page218.html">218</a><a href="御定渊鉴类函_page219.html">219</a><a href="御定渊鉴类函_page220.html">220</a><a href="御定渊鉴类函_page221.html">221</a><span class="current-page">222</span><a href="御定渊鉴类函_page223.html">223</a><a href="御定渊鉴类函_page224.html">224</a><a href="御定渊鉴类函_page225.html">225</a><a href="御定渊鉴类函_page226.html">226</a><a href="御定渊鉴类函_page227.html">227</a><span>...</span><a href="御定渊鉴类函_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
