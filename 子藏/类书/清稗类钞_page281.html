<!DOCTYPE html>
<html>
<head>
    <meta charset="UTF-8">
    <title>清稗类钞 - 第 281 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 281 页/共 432 页</h1>
    <div class="content">
　　子培博极羣书，熟辽、金、元史，治舆地，与顺德李芍农侍郎文田、桐庐袁忠节公昶论学相契，词章若不屑措意者。石遗语子培曰：「吾亦耽考据，实皆无与己事，作诗却是自己性情语言，且时时发明哲理，及此暇日，盍姑事此？他学问皆诗料也。」自是而子培意不能无动，因语石遗曰：「吾诗学深，诗功浅，风喜张文昌，王溪生，山谷内外集，而不轻诋七子。」诗学深者，谓阅诗多；诗功浅者，谓作诗少也。石遗曰：「君爱艰深，薄平易，则山谷不如梅宛陵，王广陵。」子培闻是言，乃亟读宛陵，广陵诗。己亥，子培居水陆街姚氏园，秋病虐，逾弓不出户，乃时托吟咏。与石遗寓庐相密迩，有作，必相夸示，常夜半扣门，以函笺抵石遗.至冬，已积稿隆然。庚子乱作，南北分飞，此事亦遂废矣。子培诗雅尚险奥，（上敖下牙）牙钩棘中，时复清言见骨，诉真宰，荡精灵.昔昌黎称东野刿目鉥心，以其皆古体也。自作近体，则无不文从字顺，所谓言各有当者是也。

　　李珊宝能作五言绝句常州之金匮有乡曰荡口，古名鹅湖，与苏州之元和接壤。其地多美妇人，佣于上海之女闾者，皆若辈也。俗谓之曰娘姨，间有处女，则称大姐。光绪辛丑冬，余理斋尝偕张叔文过周琴娟校书妆阁，见琴娟之大姐李珊宝，以其美且慧而屈于佣也，讶之，语叔文曰：「珊宝且若是，宜君之濩落无所遇也。」

　　女佣之美者多矣，而珊宝尤美，秾纤得衷，修短合度，肩若削成，腰如约素，延颈秀顶，皓质呈露，云髻峨峨，修眉联娟，丹唇外朗，皓齿内鲜，明眸善睐，靥辅承权，瓌姿艳逸，仪静体间，柔情绰态，媚于语言，芳泽无加，铅华弗御，嫣然一笑，诚足以惑阳城，迷下蔡，而何有于沪？

　　珊宝至沪一年矣，有夙慧，尝从琴娟之客吴彦复主政保初习诗，能作五言绝句矣。其《梅花》诗曰：「不觉东风到，梅花昨夜开.月中疏影见，疑有美人来。」诗固不佳，而出于娟娟此豸之手，不已难能而可贵耶？且珊宝在乡时，惟常日力作，头戴笠，跣双足，蹀躞阡陌间.薄暮负鉏归，过村塾，辄就塾师闲话。师为其族祖也，教以识字，《神童诗》、《千家诗》，渐已上口成诵矣。故彦复教之作诗，不及一载，而能斐然成章也。叔文曰：「古云才难，观于此，夫岂其然？」自是而理斋、叔文遂时与唱和矣。

　　秋瑾赋诗乞书光绪壬寅，秋瑾初至京师，寓南横街圆通观斜对一小宅，终日蛰居，非其所亲，见之辄敛避。后徙南半截胡同，与吴芝瑛女士结邻，始阅新书、新闻纸。旋改男装，寄其子于谢涤泉部郎处，只身赴日本留学.当居南横街时，尝以煮硾笺索陈梅生太史书直条，媵以一绝云：「殷雷久耳右军名，问字无由到讲庭。愿乞一行辉素壁，闺中曾读换鹅经。」

　　周玉山即席赋诗周玉山制军馥某岁赴鲁抚任，胶州总督命酒，为之洗尘.周即席赋诗一首云：「朔风吹雪海天寒，老眼苍茫不忍看。故国空存周典礼，斯民犹见汉衣冠。是谁握算盘盘错，到此枯棋着着难.挽日回天空奋力，可怜筋骨已衰残。」

　　张今颇为能诗儒将钱塘张锡銮，儒将也，字今颇，能诗。郑苏堪尝为序其诗集，略云：「孝胥称疾解兵，楼居五年。其出关也，挟嵚崎历落之气，悲歌慷忾，而至沈阳。张姜斋尝语余曰：「子闻辽东有快马张其人乎！张公今颇是也。」及明日见之，长身赭面，眉目耸异，三十年间，驰骋关外，捕贼却敌，崛起牧令，以历监司。其排难解纷，抑强扶弱，满蒙羌汉，望若神人，家人婢媪，举其名以止儿啼，此又一张辽矣。余喜就之语，益习，辄告余辽渖近年失败之状，以及边塞异闻，军中轶事，已而抚髀喟曰：「吾年且七十矣，前年丧爱妾，今郁郁无以自聊。惟冲风跃马，以寄平生志业不遂之孤愤耳。」此公之意态，殆与榆关之连峯，壶岛之怒潮，同为余东行怀抱之新得也。」

　　今颇诗多悲壮语，又时有凄艳语.光绪甲午中秋前日，左冠廷军门宝贵战没平壤，诗以吊之云：「屹屹孤城独守难，祖邦西望客军单。大同江上中秋月，长照英雄白骨寒。」《军克宽甸口号》云：「边城久陷倭人手，一战能收匪所思。四野欢呼元佐惧，新军初试大功时.」《清明野望》云：「乱后逢佳节，难为塞上春。幽花开白骨，红照陌头人。一片斜阳里，千声野哭新。听来肠欲断，况是客中身。」以上甲午后之作。幽花一联，凄艳极矣。《中秋无月》云：「牢落天涯望止戈，和戎消息近如何？嫦娥未忍开明镜，千里沙场战骨多。」庚子作也。《王郎歌》有云：「结交廿年吾畏友，一城日夜谋攻守。讵知檄下守中立，局外虎狼教袖手。」又云：「吁嗟奇局亘古无，客军血竭吾脂枯。」又云：「俄兵不退日兵进，主人中立村为墟，吁嗟奇局亘古无.」癸卯冬日俄战时作也。黄仲弢尝云：「中国可谓局中外立矣，乃自以为局外中立乎？」《九日偕同人登凤凰山》云：「世路险如此，山空任虎行。孤松蟠地起，乱石倚天生。杯酒重阳日，烽烟两国兵。我来登绝巘，海宇盼澄清。」《日本仓辻君樱云督工兵于凤城南河，建长桥利行人》有云：「径尽桥来山更转，造成世路曲如弓。」《次日本军政大原武庆韵》云：「天风吹送雪声干，击剑谈兵夜未残。浩劫乾坤尘莽莽，他山松柏气丸丸。」《寄森井国雄野鹤》云：「野鹤横飞向战场，凤山鸭水几翱翔。笔锋杀敌无余事，独倚寒灯拂剑霜。」以上皆日俄战时作。《中秋月下》云：「故教明月满，来照客身单。」《过大高岭》云：「磊石支行灶，灯烟散晚霞。」《鄂城春感》云：「黄鹤不归杯独举，白虹如此剑空磨。」《舟夜怀子久三弟》云：「推篷看月月如水，征雁数声天未明。」《题友人画帐》云：「年来一副看花眼，独向天南望洗兵。」《再经丰乐河》云：「昔年匹马孤征地，又向江天鼓棹来。落日挂帆风力饱，羣山列戟战场开.军余野垒生春草，乱后残村出劫灰。」《舟泊安陆》 「 昔霆军大破捻于此。」 云：「战地重经百感生，扁舟独系楚王台.十年回忆亲戎阵，万里长驱踏虏营.禾黍已高骠骑垒，波涛犹恣海门鲸.湖山清静吟怀壮，极目乾坤无限情。」《晚泊襄阳》云：「襄阳旧是论兵地，回首闲关破阵年。春草绿封新鬼墓，野云红烧夕阳天。」《谷城书怀》云：「生事劳行役，春光谷伯城。幽花明客眼，细雨滑鸠声。」《山行》云：「障面疑无路，穿云始见村。防秋茅结屋，捍虎石为门.」《晚行》云：「落日疑防虎，饥鹰欲趁人。」

　　陈石遗叙郑苏堪诗光绪壬寅二月，郑苏堪《海藏楼诗》刊成，学者以其剥肤存液，多宗之。陈石遗为叙之曰：「苏堪写定其诗，示余顾子子朋所为叙。乃曰：「子方草创诗话，必有微言深恉，可以叙吾诗者，盍为吾一长言之？略如姜白石所自为诗叙若诗说.」余曰：「诺，且为君默记往昔彼此之言，杂书之，以为笑乐。」余与君治诗者，皆二十余年。相与商略为诗者，亦二十年。初时持论，若南山秋气之相与高。所谓否，不稍假借，用辄引为诟病，回思足自哂。然亦可见年少负气，不如今之老大顽钝，誉不喜而毁不怒也。君诗始治大谢，浸淫柳州。乙酉归自金陵，访余于西门街，则亟称孟东野。诣君案有手钞东野诗四册，题五言古数章于上，有精语，足资诗学.出示癸未、甲申诗数十首，属为评品。题以诗题一五言古还之，君乃以余诗为精进.时多过从夜谈，坐池旁树下老屋，尽两三烛而去。两家老屋皆有池有树，君赠诗所云「孤往希真侣，相逢亦冷踪；何缘疏淡意，频为说诗浓」者。未久，君将往天津，作五言一首为别，自谓似颜延之北使洛。喜余送行两五律，屡诵于陈弢庵。又喜诵余建溪数诗，余次年入都，都下所知，有能诵之者。客天津，书来言，北地旷爽，诗蕴皆尽.大抵作诗亦随地气，山川秀蕴，则触处成吟；原野袤延，则搜剔难就云云。寄示《浮海》诗，有「风烟知异县，道里计中原」云云，《出都》诗，有「出门俯沧海，登高见帝都」云云。今此数诗，集中皆不存。文人喜割弃少作，未必其前尽不如后也。己丑、庚寅入都，君寓可庄所及官学，案上手钞诗，本有晚唐韩偓、吴融、唐彦谦诸家，北宋梅圣俞、王荆公诸家。君诗已一变再变，为姚合体，为北宋，服膺荆公。而余感君言，作诗盘郁往复于中者稍久，其出之也，必有自耐咀味者。乙酉后，渡海游台北，泝江游湖南，亦遂变其前诗。一日，遇君与季直于骡马市，相将入浴堂，君解衣探夹袋，出残稿数纸，则游摄山诗，皆七言，余以为神似樊榭，君乃为此。君曰：「吾向未尝为七言，去年为之。」自后相见，常论七言。君始于七古，常独举韦苏州，温庭筠，然亦一时兴到语，所作如《大阪登高》，《感旧》，《示李芝楣》，《登北极阁》，《登周处读书台》，《侯府怀陈幼莲》，《石钟山》，《昭忠祠》，《郗超》，《汉阳琴台》，《子培见访湖舍》等篇，皆半山，遗山，道园之遗，何尝为苏州，庭筠哉？君每言，作诗无深抱远趣，所谓不可适独坐者，固已。若处处不忘是作家，而不敢极其才思，诚作家矣。然终于此而已，安有深造自得之境？其题晚翠集云云。余故以为至言，非君莫能道者。君又言，律诗要能作高调，不常作可也。老杜「风急天高」一首，全首高调.此外吾举杨徽之「天寒酒薄难成醉，地迥楼高易断魂」一联，惜难易作对。余曰：「君往事梦空一联，当复过之。乱峯出没一联，与放翁之江山重复争经眼，风雨纵横乱入楼甚相似。」韩冬郎云：「人间易得芳时恨，地迥难招自古魂。」非高调而落想甚高，亦惜难易作对。高调要不入俗调，要是自家语.元裕之多是高调.高季迪，前后七子喜高调，遂多俗调.东坡律句极少，高调属对，每以动宕出之。此秘发于沈佺期，王右丞，极变化于老杜。《吴都赋》云：「嵌崎乎数州之间，灌注乎天地之半。」七律中对，要有此二语体势。沈佺期「九月寒砧催木叶」二联，王右丞「到门不敢题凡鸟」二联，足以当之。东坡云：「老僧已死成新塔，坏壁无由见旧题」，「独眠床上梦魂稳，回首人间忧患长」，「帘前柳絮惊春晚，头上花枝奈老何」？「酒阑病客惟思睡，蜜熟黄蜂亦懒飞」。此例极多，何等神妙流动！「身行万里半天下，僧卧一庵初白头」，山谷谓当是「初白头」。曰：「岂有用白对天。」东坡曰：「黄九要改作日头，不奈何他！」往时叶损轩作律句，对语喜工整，余常以此例语之，损轩颇从余言。后又复其旧步。沈子子培，稍护青邱七子者，余曰：「留客山中生桂树，怀人江上落梅花，在七子中最为清秀，然亦着眼此桂树梅花，而不能舍耳，若雪满山中月明林下，函关月落华岳云开，皆所谓干卿何事者，抑人人适秦，皆有一联，华岳三峯，潼关四扇，将若何？放翁云：「老夫合是征西将，胸次先收一华山」，则真能负之而走矣。」戊戌，君来鄂，所居隔一江。岁暮，约相督为律诗。余因言，作诗起调不落凡近易，结调不落凡近难.君则言作诗用利笔易，用秃笔难.谓余寄弢庵送子培诗中，有能用秃笔者，殆即书家折钗脚屋漏痕之说耳。大抵诗要兴象才思，两相凑泊，有惘惘不甘之情，不自觉其动魄惊心，回肠荡气也，有自然高妙之恉，乃使人三日思百回读也。李卫公之「独上高楼望帝京」，王荆公之「南浦随花去」，东坡之「但有尊中若下元」，遗山之「落日青山一片愁」各绝句，皆李峤真才子语，能使人怅惘损志者。白乐天之「一道残阳铺水中」绝句，坡公之「雨洗东坡月色新，决去湖波尚有情」，「江东估客木棉裘，竹外桃花三两枝」各绝句，荆公之「鸥鸟一双随坐啸，荷花十丈对冥搜」，「丈夫出处非无意，猿鹤由来自不知」，「试问道人何所梦？但言浑忘不言无」，「无人语与刘玄德，问舍求田意最高」，「久闻阳羡溪山好，颇与渊明性分宜」，「但愿一门皆贵仕，时将车马过茅茨」，黄山谷之「翰墨场中老伏波，菩提坊里病维摩」，「近人积水无鸥鹭，时有归牛浮鼻过」，陆放翁之「江头渔翁结茅庐，青山当门画不如」，「恨渠生来不读书，江山如此一句无」，「我亦衰迟惭笔力，共对江山三叹息」，皆可云高妙者。姜白石「人生难得秋前雨」一首，文与可此君庵之「我常爱君此默坐，胜见无限寻常人」，亦庶几。姜白石甚似孟浩然，文与可颇类韦苏州。与浩然同时，有李、杜、摩诘，皆推服浩然。与白石同时，有尤、萧、范、陆、杨，皆倾倒白石。白石如《哭石湖寄诚斋》等篇，集中亦不多遇也。又余尝语君诗为友朋而为者居多，然往往有数朋友焉。为彼为之而常工，为此为之而不尽工者，岂其意之属不属？如灵运所云「对惠连辄有佳句欤」？然又有刻意求工而不工，不刻意求工而转工，又所谓伫兴而得者欤？二者事理乃相反，则或者其工力之至与不至。不至者，不刻意则转工，天之事也；至焉者，意所不属，亦天之事。意所属，又学之功欤？子境工为诗，而不常为。尝言吾遇苏堪，则诗思自生，为之亦多任务。弢庵诗为谢枚如、张幼樵而为者常工于他作。苏堪工者固多，而为子朋而作者则尤工，且无不工，是数者，于前数说必有合者也。君论诗宗旨，可听者实多。以余妄见，向多已合复离，近来亦罕有所异同，然彼此亦垂垂老矣。乃寻检所存往来诗札及平日所言，记为谁语与不记为谁语者，皆书之以复于君。」

　　陈石遗刻诗之自述光绪乙巳十一月，陈石遗在武昌寓庐，刻其《石遗室诗集》，既成，乃自叙之曰：「余作诗三十年，所剩止此，所诣亦止此，乃分为三卷刻之。第一卷，凡八年，多闲居及游览之作；第二卷，凡十有三年，多行旅之作，有歌劳之思焉；第三卷，凡八年，有悲伤之作，诗与人亦俱老矣。此后或三四年或五六年、七八年，以至长辞人世，当更得一卷之诗，为第四卷。其诗境未知何如，然得自放于山颠水涯，则幼时之流连景光，览玩物华，意中有欲言而未能言者，将如获故物，如履旧游焉，不亦既全其天矣乎？」

　　林亮奇自谓诗非闽派闽县林亮奇，名景行，一字寒碧。能诗，或谓为闽派后起之秀。然其自述也，则曰：「余于闽派实无所知，年十三四时，颇喜读魏晋南北史，塾师因授以《文选》。时方窃摹定庵之诗，师欲矫其失耳。既出，治法律，在日本。光绪丁未，逭暑箱根，从友人逆旅中借读韦、柳诗钞，乃稍稍摹仿之，而亦不多作也。」其《旅行即目》云：「挂眼秋曦叶叶黄，横窗散柚作微香。离人已觉边寒重，居女何知物感长.小阁摊书容且坐，麤粢张饭待初装.劳生未入驼行地，到此应称雁断乡.」《题徐仲可丈纯飞馆填词图》云：「早从京国擅新声，晚向吴疆发古情。半壁江山余濩落，一家词赋共峥嵘.追陪独愧姜生后，传诵应令霎水清。更傍梅花添韵事，不教画扇羡风行。」

　　俞小霞饲蚕吟诗俞小霞，皖南农家女也。性聪颖，闻村塾童子读《千家诗》，入耳若有所悟，复闻，便能诵.一日，晨起采桑，得「万籁无声蚕正眠」句，因自喜，反复吟诵不置。复购通行之《唐诗三百首》，乞邻儿教之读，于是遂能诗。父母固务农，不知爱，亦不禁其所为。年十七，为之议婚，小霞不可。邻有方叟者，亦业农有田数百亩，以富闻于乡.耳霞名，为其子普明求婚。普明学商不成，好与无赖游。霞父母羡其富，许之。始告霞，霞默默无一语，习诗如故。明年，归方氏，见普明，谓之曰：「闻君不习正业，日与无赖游，非我夫也。今待汝五年，读书有业，当为君妇.不然，请相见于泉下。」出袖中获稻之刀示之，普明惊而逃，宾客相顾失色，结舌不敢语.方叟曰：「今如汝言矣。」乃延师课子读，送霞还母家待之。普明非愚蠢者，以嬉荒其业，自受霞激，发愤力学.数年，学大进.霞闻之，私喜。普明忽谓父曰：「儿岂患无妇哉？儿纵鳏，断不以轻我者为妇.」父母劝之，不可，强之，亦不可，遂与他姓联姻。霞亦漠然置之，而习诗如故，日饲吟诗以自遣。后三年，忽呕血而死。

　　丐能诗某丐，余杭人，无姓氏，年约三十余.尝携纸笔，出卖诗，人给钱数枚，命题作诗，援笔立就。在市十数日，人争传述。有好事者从之行，记其所作。一日，在凤凰桥，破衣败履，而神气清奕。先有一人向之买诗，以「凤凰桥」为题，限「题」字韵。丐执笔，不假思索，立成一绝云：「也不飞来也不啼，让他野鹜与山鸡.自从五色成文后，要待才人彩笔题.」适有童携豆腐一筐，过其侧。其人又给钱，以「豆腐」为题，限「斑」字。丐书云：「可知佳种在南山，煮即燃萁任世间.磨已去磷缁不涅，麻姑长爪莫成斑。」又以老少年一枝索咏，书曰：「霜前雪后见丰姿，老圃秋容惨淡时.似尔有情能不死，阿侬怎免鬓添丝.」突有二人破围入，其一人欲给钱买诗，一人曰：「若辈无耻，假以诗文自炫，赚人钱财。既有薄才，何不自谋，乃向街头乞食耶？尔我为友人约，在某妓家博，待久矣。」扯之去。丐者慨然曰：「纨袴不饿死，儒冠多误身。君将来似我，且无诗可卖也。」言已，卷纸笔径去。

　　江西有李丐，逸其名，往来江汉间二十余年，随身一瓢外无长物。每购牛肉、彘膏，并所捕鼠，生啖之，余纳诸败袄中，虽盛暑，色味不变。遇纸笔即书，语无伦次，或杂一二字如符箓.人以意揣之，始知为诗，飘飘有仙气。问之，辄不答。郡丞某强邀之入署，赠轻葛文舄。及出，被葛着舄，插花满头，行吟市上，终日如是。有《观瀑》诗二首，最佳。诗曰：「瀑泉今古说庐台，顿向云居绝顶来。潭逼五龙时怒吼，势摧三峡更喧豗.横奔月窟千堆雪，倒泻银河万道雷。锁断鸥峯悬白练，遥看蛛网挂层台.」「滟潋湖光数顷浮，谁知曲涌万峯头.豁开古殿当前月，散作空山不尽流。金碧影摇冰镜里，鱼龙深在广寒秋。一轮直接曹溪路，白浪家风遍大洲。」或云，丐向为诸生，有名，屡试失意，盖有托而为丐者。

　　通州有诗丐墓，墓前竖短碣，镌其绝命诗一章云：「野性从来似白鸥，又携竹杖过通州。饭囊傍晓盛残月，歌板临风唱晚秋。两足踢翻尘世界，一肩挑尽古今愁。而今不食嗟来食，黄犬何须吠不休。」

　　圭塘酬唱项城袁慰庭枢相世凯久历宦途，罕事呫哔，不甚以文艺见长，然亦偶为小诗。光绪戊申十月，摄政王载沣既监国，命其开缺回籍养奇，盖足疾也。以项城旧邸不适于居，乃于彰德北门外筑别墅，前有洹水绕之，小桥通焉，是名圭塘别墅。中有小园，莳花种竹，迭石浚池，点缀林亭，颜曰养寿园.圭塘者，横渡洹水之桥名也。

　　袁初购屋于卫辉府城外，宣统己酉春夏间，既以足疾回籍，乃游览苏门百泉之胜。地为邵尧夫、孙夏峯等讲学处，高宗亦曾驻跸，其清晖阁巍然独存，袁与徐菊人相国世昌各捐资修之。五月，移居圭塘别墅。其三兄清泉观察世廉方自徐州道乞假归，遂迎之同居。风日暄和，辄扶杖同游，听莺观鱼，吟咏自适.又常乘小舟，清泉披蓑垂纶，自持篙，立船尾，宾僚皆从游，赋诗为乐。次子克文曾梓《圭塘酬倡集》一卷。所与酬唱者，贵阳陈夔龙、永城丁象震、汲县王锡彤、商邱谢愃、庐江吴保初、合肥朱家盘、汉阳田文烈、宜宾董士佐，番禺凌福彭、元和徐沅、吴江费树蔚、甘泉闵尔昌、桐乡严震、山阴沈祖宪，又女弟子二人，一静海权静泉，一江都史济道。

　　袁诗如《春日饮养寿园》云：「背郭园成别有天，盘飧樽酒共羣贤.移山绕岸遮苔径，汲水盈池放钓船。满院莳花媚风日，十年树木拂云烟。劝君莫负春光好，带醉楼头抱月眠。」《次权史两女士月下游养寿园》云：「曾来此地作劳人，满目林泉气象新。墙外太行棋若阵，门前洹水喜为邻.风烟万里苍茫绕，波浪千层激荡频.寄语长安诸旧侣，素衣早浣帝京尘.」《忆庚子旧事》云：「八方烽火古来无，稚子操刀建远谟。惭对齐疆披枳棘，还临燕水补桑榆。奔鲸风起惊魂梦，归马云屯感画图.海不扬波天地肃，共瞻日月耀康衢。」《雨后游园》云：「昨夜听春雨，披蓑踏翠苔。人来花已谢，借问为谁开？」《登楼》云：「楼小能容膝，高檐老树齐.开轩平北斗，翻觉太行低。」《晚阴看月》云：「掉艇捞明月，逃蟾沉水底。搔头欲问天，月隐烟云里.」

　　姚鹓雏评近来诗派华亭姚鹓雏尝曰，近来诗派，大别为三宗。王湘绮崛起湘潭，与邓弥之相唱和，力追魏晋，上窥风骚，无唐以下语，是一大宗。而弥之《白香亭诗》，高秀实出湘绮之上。湘绮自谓至鲍、谢已无阶可登，而弥之和陶，深哜神味，集中如《湖湘大水送弟峄《鸿雁篇》、《休洗红》诸作，冲澹微远，非王竹匠几，余论诗绝句所谓「解识太羹玄酒味，陶琴自古已无弦」者也。章太炎诗不多作，每出一篇，韵古格高，欲轶湘绮.其弟子黄侃，五言颇窥庾、鲍，皆属此宗。张文襄公尝谓洞庭南北有两诗人，壬秋五言，樊山近体，皆名世之作。樊山早岁为袁子才、赵瓯北，自识文襄，乃悉弃去，从李莼客游，颇究心于中晚唐。吐语新颖，则其独擅。龙阳易实甫固能为元、白、温、李者，于是中晚唐诗，流传颇盛。大抵二人少作隽妙，过于近诗。樊山名句，如「秋千几架酴釄雪，款段一鞭杨柳风」，「井桃澹白清明雨，水柳轻黄上巳天」，「窗临鸭绿三篙水，门掩来禽一树花」，似此类者实多。实甫则如「星光忽堕岸千尺，水气平添波一层」等句，皆少年之作，后不可覩矣。此宗效者颇多，而佳者尠，易入而难精造也。若同光体诗人，海藏、石遗、听水之伦，与义宁公子、散原精舍诗，出入南北宋，标举山谷、荆公、后山、宛陵、简斋以为宗尚，枯涩深微，包举万象，而学之有得者殊鲜.前有林晚翠，后有李拔可，差为此宗张目耳。

　　王晋卿诗有唐音自咸、同以来，言诗者喜分唐、宋。每谓某也学唐诗，某也学宋诗。陈石遗则谓唐诗至杜、韩而下，现诸变相，苏、王、黄、陈、杨、陆诸家，沿其波而参互错综变本加厉耳。然必欲分之，亦自有辨。俞确士、王晋卿二人皆历少陵、嘉州所历之地，为少陵、嘉州所为之诗。尝叙晋卿诗续集云：「人之言曰，咸、同以降，古体诗不转韵，近体诗不尚声，貌之雄浑者，其敝也。蓄积贫薄，翻覆只此数意数言，或作色张之。非其人而为是言，非其时而为是言，与貌为汉、魏、六朝、盛唐者，何以异也？余交晋卿浅，别去二十余年，惟闻晋卿官方岳，出玉门，踰天山，管领古西域三十六国。向治考据，工古文词，著述行世有几，道远莫得详，海内学人不易得，时时往来心中。今年相见京师，出近诗五卷，使序之，曰：「吾生平撰述，未尝乞人一序也。」受而读之，则如读岑参之《凉州》、《北庭》、《陇头》、《碛西》、《交河》、《临洮》、《轮台》、《燕支》、《热海》、《火山》，杜陵之《赤谷》、《寒硖》、《铁堂峡》、《木皮岭》、《泥功山》、《石柜阁》、《桔柏渡》诸诗也。能诗者不必至其地，至者不能诗，能之，亦才力不称其景物之壮远.余于诗文，无所偏好，以为惟其能与称耳。浅尝薄植，勉为清隽一二语，自附于宋人之为江湖末派之诗耳。而步武岑、杜之诗以为诗，固治考据工古文词者所饶为哉！」今录数首，与海内治诗者共辨之。《入子午谷》云：「薄晓发石泉，冬日含春晖。行行入层岩，草木青不腓。夜来北风劲，吹起云千堆。天女剪寒花，撒手片片飞.漫天三日雪，不辨山径蹊。攀藤陟崔巍，下临千丈溪。麻鞵蹋冰石，性命悬微丝.一谷通秦喉，万险无一夷。当关塞丸泥，诸葛不敢窥.老亮慎用兵，善正不善奇。天心久去汉，空作鹬蚌持。惜哉魏延策，一失不可追。」《鸡头关》云：「寒风出阴崖，吹我度鸡头.重关倚层云，下顾猿狖愁。众水汇一泉，滚滚东南流。汉中大如丸，万舍随沈浮。南瞻汉王城，片瓦不可抔.当时逐鹿人，零落同山邱。英雄一骸骨，千载空悠悠。」《龙门阁》云：「两日山中行，复沓如平垣。崎岖百里余，岿然见龙门.修栈蹋苍虺，首尾云中蟠。北峯祖羣峭，罗立高曾孙.阴柯舞魑魅，矗壁愁猱猿。顽龙穴山腹，穿破盘古根。一水入无底，哆口汩汩吞。西出吐涎腥，驶入长江奔。女娲补天能，失手塞漏坤。吾欲探其幽，趦趄丧魂。」《望朱圉山过羲皇故里》云：「伏羗之西朱圉山，先儒传注相流传。朱圉反在鸟鼠下，导山次序毋乃颠。昔与陶君讨山脉， 「 陶拙存」 陈子为说洮西偏。 「 陈子康」 中有一山类伏虎，两峯夹之雄且殷。朱圉祝敔本同义，卓尼字变音流迁.土司取名实可证，有若猪野讹居延。古来地舆失图学，《禹贡》误说尤连篇。行行廿里近城郭，羲皇故里丰碑镌。曾闻羲都在天水，遗址又复留秦安。世儒嗜古好附会，名人名地争依攀。驱车访古日已暮，下马四顾心茫然。」晋卿，名树柟。

　　江西多诗人江西多诗人，陈伯严，杨昀谷，胡潄唐外，有夏剑丞，胡诗庐，陈师曾，汪辟疆，刘伯远.辟疆年少好学，有赠诗庐句云：「同光二三子，差与古澹会。骨重神乃寒，意匠与俗背。」又云：「吾子吐佳句，志欲古人配。理弦三五弹，泠泠非俗爱。又如振霜锺，清响度林外。」又云：「吾乡散原翁，吐语多恣态.排奡出恢诡，瑰丽遂无对。」状伯严及诗庐诗颇肖。《送装　归永新》句云：「石潭泻落琴亭水，疑帯芦沟呜咽声。泼墨远天人独往，凝寒小阁醉初成。」伯远宦闽有年，《送友人之海上者》云：「子云校书忘朝夕，泄柳闭门甘独坐。咫尺之间稀往还，不如任君长别去。春江正好理舟楫，江关应不喧鼙鼓。莺飞草长近何如？倘忆故人一传语.」

　　陈伯严诗避俗避熟义宁陈伯严主政三立诗避俗避熟，力求生涩，而佳语仍在文从字顺处。世人只知以生涩为学山谷，不知山谷乃槎枒，并不生涩也。伯严生涩处与薛士龙季宣绝似，无人知者，陈石遗尝持《浪语诗》示人，以证此说，无不谓然。

　　俞麟洲工诗俞麟洲为陈伯严之妇，工诗，尝与伯严赓和。《晓起》云：「卷帘看燕子，池水腻如罗.草色花朝雨，箫声子夜歌。晓寒因雾重，春恨为谁多？抛绣依亭石，微吟帯薜萝.」《庚戌寒食病中作》云：「病中忘却是春时，开过辛夷了不知。强起如烟疑化柳，未眠有梦欲成丝.年年药椀违寒食，夜夜残灯隔酒　。雪外园林花满眼，纵能临赏已空枝。」

　　夏剑丞诗神似宛陵新建夏剑丞提学敬观溺苦于诗，其造语大有不惊人不休之意。尝谓唐、宋诗人，独有一梅圣俞耳。其诗如《云栖寺竹径》云：「理安长柟直插地，云栖大竹高参天。二寺敻然到圣处，柟不蠹朽竹愈坚。昔称理安境无对，未见云栖真枉然。渐寻竹径避白日，步步到寺循花砖.又如葺叶作廊覆，左右柱立皆修椽。露骨专车岩壑底，表影累尺僧房巅.空亭驻足一遐想，夜至风露宜娟娟。人言此寺惟有竹，他景不胜名虚传。正惟有竹便佳绝，杂树亦众何称焉。愿笋不斸尽成竹，连坡长到澄江边。」「昔称」二句，「又如」二句，「人言」六句，用笔造语，皆得髓于宛陵，而神似之。

　　赵尧生诗肖蜀中山水宣统庚戌、辛亥间，京朝官方结社为乐，多游览题咏之作。赵尧生侍御则挥斥而成，无攒眉苦吟之态.议之者则以为沙石并下，有未遑淘汰而涵澄者。陈石遗则曰：「尧生，蜀人也。蜀中山水巉刻，而所生诗人，若伯玉，太白、东坡所为诗，不甚似其山水。其似者，转在寓公游客，为少陵、玉溪、山谷、剑南诸人。岂前数人者，生长于蜀，多宦游四方，故蜀中之诗少，后数人者，宦游其地而诗多欤？然文与可、唐子西、韩子苍，皆蜀中诗人之著者，亦皆宦游四方，其诗则与后数人相近。今尧生古体，极似与可、子苍，而有时恣肆过之。近体极似子西、与可，亦有似子苍者，而甚肖蜀中山水。余虽未至蜀，固可由少陵、玉溪、山谷、剑南之状蜀中山水者知之也。」

　　陈仁先为凄惋雄挚之诗陈仁先弱冠登甲乙科，为部郎，以言官待补，特科入高等，能为经济家、性理家言，公卿大臣多器之。苟稍有甘利达乐高职之意者，则与同时年少之子并驱先登矣。乃皆弃不顾，独肆力为凄惋雄挚之诗。始为汉魏六朝，笔力瘦远.陈石遗虑其矜严而可言者寡也，意有未足。别去三四年，相见京邸，出所作一二百篇，无以识其为仁先之诗。韩之豪，李之婉，王之遒，黄之奇，诗中自道所祈向者，皆向所矜慎而不敢遽即者也。石遗又曰：「诗者，荒寒之路，羌无当乎利禄。仁先精进之猛，乃不在彼而在此，可不谓嗜好之异于众欤！」

　　李拔可诗工嗟叹闽县李拔可太守宣龚诗最工嗟叹，古人所谓凄惋得江山助者，不必尽在迁客羁愁也。《题吴丈剑隐鉴园图》云：「事业欲安说，溪边柳成围。当时叩门人，百过亦已衰。此园在城东，地偏故自奇。世俗便贵耳，浊醪争载窥.那识赏寂寞，但闻簧与丝.我向喜独游，扁舟弄涟漪。拊槛一片云，钟山远平篱.花竹不迎拒，鱼鸟无瑕疵。岂惟客忘主，青溪吾所私。中间共出处，就官淮之湄。土瘠民力瘁，百无一设施。鄂渚得再觌，征车方北驰.归途望楚氛，微服鹢退飞.陵谷事已改，变迁到茅茨。相逢忽揽卷，不收十年悲。郑记似柳州，平淡乃过之。夙忝文字饮，可能欠一诗。巷南数椽屋，有枝亦无依。傥免熠耀畏，慆慆还当归.芳草结忠信，吾言兹在兹。」此诗写二十年来在青溪、锺阜间交游踪迹，离合悲欢，直举苏堪《吴氏草堂》、《晚登吴园小台》、《正月二日试笔》、《上巳吴园修褉》、《濠堂题吴鉴泉新成水榭》、《舟过金陵》诸诗怀抱，略萃于一诗。拔可少游白下，后自筑屋青溪旁，小有林亭，经乱颇遭蹂躏，又目击武昌兵乱，故语意时含凄惋。陈石遗尝谓金陵诗，自王子敬《桃叶》、陈后主《玉树后庭花》外，惟李太白《凤凰台》一首、刘梦得《怀古》一首及五绝句，称为高唱。至荆公退处，而名作以多，类抚景感时，藉抒悒悒之抱。苏堪、拔可先后寓居金陵，又皆服膺荆公诗，发音之同，有自来矣。

　　桂伯华诗澹泊桂伯华居士，名念祖，生平不昏不宦，安贫劬学.善诗，少壮所作，喜沈丽，中年以后，一归澹泊。因文见道，有寒山、拾得之风.录其《题程撷华易庐集并导以学佛》云：「朅来北海复南海，历览今人到古人。云雨总供翻覆手，桑麻几见太平民。羣迷那更知三世，大苦都因误六尘.试与空斋一趺坐，定中面目本来真。」《酬胡苏存四迭前韵》云：「云沈海色天愁客，雷走车声日聒人。蕉梦醒来闻郢曲，桃源思去访秦民。如今世界谁先觉？自古王侯一聚麈。遮莫千山万山处，蒲团坐破始全真。」《汪君友箕悯乱心切，次韵述感，余复推论乱本，而有是言，六迭前韵》云：「韩非、老子乃同传，盗跖、颜回俨一人。八九百言留妄语，二千余岁苦吾民。畴令道、释风坠地，更有韩、朱 「 韩愈、朱熹。」 步后尘.从此乾坤莽荆棘，与谁披豁见天真？」

　　程子大诗囊括宋贤佳境宁乡程子大观察颂万为雨沧教授霖寿之叔子。教授富著述，有《万涵堂文》、《湖田晓角词》。子大渊源家学，皆能之，而尤长于诗。于湘乡曾重伯太史广钧、龙阳易实甫观察顺鼎而外，为异军之特起，以是名噪光、宣间.尝自言：「文章之道，程功积久而始近于古，非可妄意速成也。若乃端居多暇，称心而言，吾身所值之境与事，未尝不藉文字以传。至于幽忧疾疢之余，亦惟冥心于文字之中，足以与世相忘而不失乎古。凡吾所为，如是而已。」其诗境凡数变。陈伯严则谓其光绪辛丑以后之作，能囊括宋贤佳境。南海梁星海亦谓其可传。子大则又自谓古之人有未尽、今之人有未喻者，胥于是焉发之，未暇计其传与否也。

　　姜颍生集唐怀宁姜颍生，工丹青，声价极高，非重金，不能得其尺幅。生平喜集唐句，多至千余联。如「年来可有新诗句，醉后常称老画师」，「吴质不眠倚桂树，刘郎重到滞桃花」，「梦里分明见关塞，人间空自造楼台」，均各擅其妙。

　　万乐渔苦吟六十年丹徒万乐渔布衣沛淇隐于贾，苦吟六十年，着《困学诗钞》。时辈多揶揄之，为韩沧江所见，乃奖其古雅。其五言如《遣兴》云：「读书荒岁月。」《同馨山坐马车至静安寺即景》云：「软尘十里已魂销，油碧香车露翠翘.花径日斜人影聚，柳阴风暖马蹄骄。村姑傅粉遮黧面，蛮妇拖裙束细腰。结伴纷来茶社集，有谁习静访僧寮？」《古墓》云：「石人对峙尚昂然，浅土犂平种作田。紫诰空争官爵大，黄金难买子孙贤.野狐穿穴悲长夜，古木交柯忆昔年。麦饭一盂知久馁，有无隐恨抱重泉？」七言如《瓜州渡江》云：「小艇拖潮轻似鸟，远山无树秃于僧。」《过曹公祠题壁》云：「草封京观供饥马，月照荒祠宿野狐。」

　　胡淑娟为夫改诗胡女士恕其，字淑娟，丽怀内朗，淑仪外润，于针缕佩服栉珥，必修洁。未嫁前二月，其夫余十眉病几殆。夜闻家人絮谈，潜听，得其实，大戚。自维设有不测，誓必死，为损眠食者数日。十眉喜词章，中馈余暇，辄从之读，灯影书声，恒至丙夜。有所作，复促十眉为增损之。十眉尝题杨秋心《探花杏苑图》，有句云：「玉楼好梦今何似，沉醉东风又一回。」淑娟笑曰：「次句当作「沉醉东风第几回」，似较宛转矣。」

　　八指头陀工诗法师俗姓黄，本名读山，出家后，曰敬安，字寄禅，自号八指头陀，为山谷后裔，居湘潭，世业农.父宣杏，母胡氏。少为农家牧牛，又尝为人奴。一日，见篱间白桃花为风雨摧败，不觉失声大哭，遂投湘阴法华寺出家，礼东林长老为师。时同治戊辰岁也。

　　师诞时，母祷于白衣大士。咸丰辛亥十二月初三日，梦兰而生。少未识字，壮岁在家，好仙佛事，忽有神悟。偶登岳阳楼，俛视湖光，一碧万顷，忽得「洞庭波送一僧来」之句。及出家，诣南岳祝圣寺，从贤楷律师受具，首参恒志和尚于歧山，专司苦行诸职，暇则随众坐禅.越五年，颇有省，是时诗学大进.顾口吃，期期不能言。而为诗则宗法六朝，中岁以后，步趋王、孟，高者直逼盛唐。与湖湘老辈邓弥之、王壬秋相唱和。数十年来，湖海名流，节牙豪帅，无不与相过从。晚年学道，益精进，率其徒提倡苦行。所为说法语录稿本，藏天童山。

　　师在天童时，因日僧伊藤从道诱合浙江寺院归日保护，报章登载，窃师首名。师愤外势欺凌，乃自立僧教育会，往来宁、沪间，以传衍佛学为己任。

　　秀水董氏五世能诗濮院董氏，籍秀水，以诗画鸣于世，累代矣。最初有养中布衣名涵者，覃精《易》理，暇辄吟咏自适，喜放翁诗，尝云：「剑南诗有靖节之性情，兼少陵之风骨。」诚笃论也。晚年参悟禅理，辄自缋《面壁图》以见志。子乐闲继之。乐闲名棨，号石农，亦布衣。天资高敻，少无师承，而工诗。孙为枯匏明经耀，晚岁通内典。诗品冲淡，似韦苏州。有《养素居诗》，句如「浮云拂澄宇，白日下危檐」，「云净淡溪色，松高落翠阴」。又咏《闽兰不开花》云：「孤芳不媚世，空谷甘寂寞。移种庭阶前，幽怀欣有托。真意不在花，勿厌得气薄。不见木槿花，朝开暮还落。浮荣亦何为？吾将藏吾朴。」曾孙小匏，名念棻；玄孙东苏，名寿慈，亦皆能诗，著称于同、光间.东苏且谙英文，通新学.张宗扬诗有音节陈石遗有仆张宗扬，侯官绅带乡人。乡在万山中，由陶江西上，十余里至洪江，又水路西上数十里，至小箬，又陆路四十里，乃至其乡.泉石林木，奥如睪如，乡名绅带者，以溪流形势言之也。宗扬侍石遗久，喜弄文墨，无流俗嗜好，行草书神似郑苏堪，见者莫辨。从石遗奔走南北，若匡庐、彭蠡、泰岱、上谷、居庸、昌平、桑干，京西之香山、翠微，长江之金焦、北固、钟山、石锺、西山、赤壁，汉上之大别、郎官，西湖之南北高峯，无役不从。钉铰之作，遂亦裒然径寸。虽识字无多，艰于进境。某岁除夕，曾和石遗《村居》韵三首。诗云：「诗人无不爱江村，我愿江头得小园.蓺菜莳花成老圃，种松栽竹绕柴门.此时岩下梅应发， 「 主人所居名楞岩.」 遥想闇香都断魂。待到晓来潮水涨，鲜鱼味嫩佐芳尊。」「夜眠如在万梅村， 「 室中瓶梅甚伙。」 晓起寻诗城北园. 「 主人女公子园林在城北。」 寄语主人休远念，出游自锁几重门.冬冬腊鼓岁云暮，耿耿兰釭摇梦魂。爆竹声喧街柝静，昨宵独酌酒盈尊。」「雪峯水碓响村村，草棘为篱护菜园.记得童时返樵担，山中日落早关门.田园不觉十年别，世事茫茫若梦魂。欲与主人同笠屐，到吾草舍醉匏尊。三首起句俱好。又《九日次韵和石遗天宁寺登高之作》云：「萧瑟秋忽晚，景物俱变衰。客中何寂寥，畸人思东归.重阳好天气，晴晖风力微。迢递望故乡，乡情总牵羁.居守不出，游闭门独咏诗。乔木脱将尽，矮菊尚未开.昨夜微霜落，凄凄压蒿莱.西山当此时，红叶正美哉。故园弟与妹，尺书绝不来。天寒赖有酒，日月醉霞杯。愁我多疾病，顦顇鬓发摧。昔人半销磨，旧事徒伤怀。往年登高处，矗矗邻霄台.太息屡为客，渡海还几回。」音节浏亮，波澜老成。叔世之以帖括起家，号称士大夫者，尚鲜有能诗者，乃于臧获中得之，奇矣。

　　演诗牌前人演诗牌，有「雨窗话鬼灯先暗，酒肆论仇剑忽鸣」等句。施望云尝在万藻卿家演之，集得「弹琴别苑初闻雨，丸药空阶已见星」一联，万藻卿集得「水平桥到脊，风扬柳如髯」，「饥鹭窥鱼立，浮蛙见客潜」等句，殊佳。又「风枝摇倦鸦」五字，尤风韵独绝.鬬句施望云少时赴宴，尝于席次广晋人鬬险之意，为鬬句。于酒筹下书「奇」「险」「幽」「丽」「苍」「荒」「壮」「阔」「疏」「淡」各一字，如拈得奇字者，即作奇语，座客各以奇句鬬，不鬬者听。姚云坡作奇句云：「洞蛮鞚象作宛马，河伯结螭为海梁。」施曰：「赤县梦游烟九点，青天醉睨月双圆.」姚作险句云：「二分垂趾悬崖侧，一发牵舟恶浪中。」施曰：「崖风落石人酣卧，山雪迷途虎夜追。」施作幽句曰：「松杉老屋眠秋士，瓜果空楼祭晓仙。」又曰：「古图宫女描黄额，孤塔观音坐白衣。」袁跛仙曰：「短衫舞镜天悬月，破帽沾花夜雨霜。」姚作丽句曰：「隔帘花底啼鹦鹉，悬镜屏间照凤凰。」施曰：「鲛人夜织垂蚕锦，龙女春妆坐蜃楼。」又曰：「帝子妙传蝴蝶影，神仙双跨凤凰飞.」施作荒句曰：「黄沙滚地驰胡马，白草连天戏洞蛮.」又曰：「狐鼠夜鸣罗剎国，牛羊秋下伞圆山。」又作壮句曰：「扬帆沧海封王去，走马天山杀贼回。」又作阔句曰：「疮痍遍地干戈后，贫贱论交宇宙间.」又作疏句曰：「斜阳溪上逢僧话，细雨山南采菊来。」明日，施又成戏句若干联，有曰：「丑女簪花春有恨，庸医卖药鬼相随.」「青史声名输戏出，六经传诵仗时文。」「无故远游贫士志，多方作态显官身。」「怪事易传村老口，神工难画馆师形。」「俗客相逢惟点首，故人乍见忽留须.」一座皆笑，至喷酒满案。

　　太清春工诗词太清西林春，姓顾氏，苏州人，才色双绝，为贝勒奕绘之侧福晋.有《天游阁集》，所作词名《东海渔歌》，兹录其三阕焉。《慈溪记游调寄浪淘沙》云：「花木自成溪，春与人宜。清流荇藻荡参差。小鸟避人栖不定，扑乱杨枝。归骑踏香泥，山影沈西，鸳鸯冲破碧烟飞.三十六双花样好，同浴清溪。」《山行调寄南柯子》云：「絺绤生凉意，肩舆缓缓游，连林梨枣缀枝头.几处背阴，篱落挂牵牛。远岫云初敛，斜阳雨乍收，牧踪樵径细寻求。昨夜骤添溪水绕邨流。」《春夜调寄早春怨》云：「杨柳风斜，黄昏人静，睡稳栖鸦.短烛烧残，长更坐尽，小篆添些。红楼不闭窗纱，被一缕春痕暗遮。澹澹轻烟，溶溶院落，月在梨花。」太清尝与贝勒雪中并辔游西山，作内家妆束，披红斗篷，于马上拨铁琵琶，手洁白如玉，见者咸谓为王嫱重生也。

　　或曰，龚定庵尝通殷勤于太清，事为贝勒所知，大怒，立逼太清大归，而索龚于客邸，将杀之，龚孑身跳以免。然其事未可尽信。如皋冒广生有《记太清遗事》六首，录之以资考证.诗云：「如此佳人信莫愁，出身嫁得富平侯。九年占尽专房宠， 「 妙华夫人以道光庚寅七月逝。」 四十丈君倘白头.」 「 太清与贝勒同生于嘉庆己亥，《明善堂诗》编至戊戌，则太清之寡恰四十齐头矣。」 「一夜瑶台起朔风，雕残金锁泪珠红.秦生晚遇潘生死， 「 秦、潘皆医也。」 肠断天家郑小同。」 「 太清于道光甲午正月五日生子，因与己同日，故名载同。是年十二月以痘殇。」 「写经亲礼玉皇前， 「 太清曾集《玉皇心印经》为五言诗四首。」 偷翦黄絁便学仙。 「 太清有道装小象，道士云谷所画。」 不画双成伴王母，石榴可惜早生天。」 「 石榴，太清侍婢名，早卒。」 「信是长安俊物多，红禅词句不搜罗.淮南别有登仙犬，一唱双鬟奈若何？」 「 双鬟，太清所蓄犬也。双鬟病，太清拈一字与之。拈得福字，众皆曰吉，太清曰：「不祥也。是示一口田耳。」道人有《金缕曲》云：「示一口田埋薄命」，即用本事。」 「貂裘门下列衣冠， 「 彩服庭前儿女，貂裘门下衣冠，太清春灯词也。」 词到欢娱好最难.忽忽不知春料峭，水精帘外有天寒。」「太平湖畔太平街， 「 邸西为太平湖邸，东为太平街，见贝勒《上夕侍宴》诗注.」 南谷春深葬夜来。 「 南谷大房山东，贝勒与太清葬处。」 人是倾城姓倾国，丁香花发一低徊。」

　　程蕙英工诗词阳湖程蕙英茝俦，着有《北窗吟稿》。家贫，为女塾师。曾作《凤双飞》弹词，才气横溢，纸贵一时.所为诗，纯乎阅世之言，非寻常闺秀所能。其《自题凤双飞后寄杨香畹》云：「半生心迹向谁论？愿借霜毫说与君。未必笑啼皆中节，敢言怒骂亦成文。惊天事业三秋梦，动地悲欢一片云。开卷但供知己玩，任教俗辈耳无闻。」

　　郑太夫人工诗词钱塘郑太夫人，名兰孙，字娱清，为仁和徐若洲司马鸿谟之妇，花农侍郎琪之母。工诗词.闺中赓唱之暇，尝以课子。自道光丙申至咸丰壬子，删存诗词八百余首，分为两集：一曰《都梁香阁》，一曰《莲因室》。中以随宦江北时所作者为多。方粤寇之初陷扬州也，从其姑孙太夫人仓卒出城，服物皆不复顾，惟奉先世画像及高宗赐文穆公本诗墨迹，并司马为太夫人所书诗词手册以行。其后，恭亲王奕欣题诗于侍郎所刊太夫人之诗词集，有二句云：「漫将赵管图书拟，忠孝遗徽此帧中。」即指此也。太夫人吟咏余晷，喜讽梵经。其在如皋时，居东岳禅院旁，尝以十四昼夜礼《妙法莲华经》七部。故其所作，时有禅悟，与司马所著之《檐卜花馆诗》并称于时.毘陵庄氏闺秀工诗词毘陵多闺秀，世家大族，彤管贻芬，若庄氏，若恽氏，若左氏，若张氏，若杨氏，固皆以工诗词著称于世者也。今以庄氏言之，则有　生之妇沈恭人及次女静芬，季女菁孙；仪生之妇卓媛字萦素；柱之妇钱太夫人；定嘉之妇荆安人及长女德芬；（日英）之季女玉芝；培因之长女环玦；高驷之妇李孺人；蓉让之长女玉珍及次女；逢原之女芬秀；关和之女盘珠；文和之长女如珠；隽甲之妇汪孺人；钧之次女素馨；炘之次女婉娴；述之妇夏孺人；映垣之季女若韫；翊昆之妇杨孺人。自康熙以迄同治，凡得二十二人，皆以诗词名于时，而盘珠尤着。

　　石门徐氏一门能诗词石门徐迓陶太守宝谦工诗文辞，一门风雅，论语溪门望者，当首推之。太守尝与其妇蔡氏唱和于月到楼，女孙畹贞、蕙贞、自华、蕴华咸侍侧，分韵赋诗，里巷传为盛事。自华、蕴华尤著称于时.自华字寄尘，有《忏慧词》。蕴华字小淑，侯官林亮奇文学景行之室也，有诗词，刊入《南社集》。

　　词学名家之类聚明崇祯之季，诗余盛行，人沿竟陵一派。入国朝，合肥龚鼎孳、真定梁清标皆负盛名，而太仓吴伟业尤为之冠。其词学屯田、淮海，高者直逼东坡，王士祯以为明黄门陈子龙之劲敌。自余若钱塘吴农祥、嘉兴王翃、周篔，亦有名于时.其后继起者，有前七家、后七家、前十家、后十家之目。前七家者，华亭宋征舆、钱芳标、无锡顾贞观、新城王士祯、钱塘沈丰垣、海盐彭孙遹、满洲性德也。征舆，字辕文，其词不减冯、韦.芳标，字葆馚，原出义山，神味绝似淮海。贞观，字华峯，号梁汾，考声选调，吐华振响，浸浸乎薄苏、辛而驾周、秦。士祯，字贻上，号阮亭，别号渔洋山人，尤工小令，逼近南唐二主。丰垣，字遹声，其词柔丽，源出于秦淮海、贺方回。孙遹，字羡门，多唐调，士祯撰《倚声集》，推为近今词人第一。尝称其吹气若兰，每当十郎，辄自愧伧父。性德，原名成德，字容若，其品格在晏叔原、贺方回间.更益以华亭李雯、钱塘沈谦、宜兴陈维崧三家，遂为十家。雯，字舒章，语多哀艳，逼近温、韦.谦，字去矜，步武苏、辛，而以五代、北宋为归.维崧，字其年，郁青霞之奇气，谱乌丝之新制，实大声宏，激昂善变者也。

　　同时与其年齐名者，为秀水朱彝尊。彝尊，字锡鬯，号竹垞，当时《朱陈村词》流徧宇内，传入禁中。彝尊又别出新意，集唐人诗，成数十阕，名《蕃锦集》，殊有妙思。士祯见之，以为殆鬼工也。然彝尊词一宗姜、张，其弟子李良年、李符辅佐之，而其传弥广.康、干之际，言词者几莫不以朱、陈为范围。惟朱才多，不免于碎；陈气盛，不免于率，故其末派有俳巧奋末之病。钱塘厉鹗、吴县过春山，近朱者也。兴化郑燮、铅山蒋士铨，近陈者也。太仓王时翔、王策诸人，独轶出朱、陈两家之外，以晏、欧为宗。时翔，字抱翼，其词凄惋动人。策，字汉舒，意味深长，亦自名家。至宜兴史承谦、荆溪任曾贻自出杼轴，独抒性灵，于宋人吸其神髓，不沾沾袭其面貌，一语之工，令人寻味无穷，而又不失体裁之正，则亦词家之作手也。

　　干、嘉之际，作词者约分浙西、常州二派。浙西派始于厉鹗，常州派始于武进张惠言。鹗词宗彝尊，而数用新事，世多未见，故重其富。后生效之，每以捃摭为工，后遂浸淫而及于大江南北。然钞撮堆砌，音节顿挫之妙未免荡然。惠言乃起而振之，与其弟琦选唐宋词四十四家百六十首为《词选》一书。阐意内言外之旨，推文微事着之原，比傅景物，张皇幽渺，约千编为一简，蹙万里于径寸，诚为乐府之揭橥，词林之津逮。故所撰作，亦触类修鬯，悉臻正轨。其友人恽敬、钱寄重、丁履恒、陆继辂、左辅、李兆洛、黄景仁、郑善长辈，亦皆不愧一时作家。其学于惠言而有得者，则歙县金应珹、金式玉也。其以惠言之甥而传其学者，则武进董士锡也。荆溪周济友于士锡，尝谓词非寄托不入，专寄托不出。其所立论，实足推明张氏之说而广大之。所著《味隽斋词》及《止斋词》，堪与惠言之《茗柯词》把臂入林。盖自济而后，常州词派之基础益以巩固。潘德舆虽着论非之，莫能相掩也。

　　后七家者，张惠言、周济、龚自珍、项鸿祚、许宗衡、蒋春霖、蒋敦复也。惠言，字皋文；济，字保绪，号止葊；自珍，字定庵；鸿祚，字莲生；宗衡，字海秋；春霖，字鹿潭；敦复，字剑人。七家中，莲生、海秋、鹿潭之作，大都幽艳哀断。而鹿潭尤婉约深至，流别甚正，家数颇大，人推为倚声家老杜。合以张琦、姚燮、王拯三家，是为后十家，世多称之。

　　其效常州派者，光绪朝有丹徒庄棫、仁和谭献、金坛冯煦诸家。棫，字中白；献，字仲修；煦，字梦华.光、宣间之倚声大家，则推临桂王鹏运、况周颐、归安朱祖谋、汉军郑文焯。鹏运，字幼霞；周颐，字夔笙；祖谋，字古微；文焯，字叔问。

　　朱陈村词宜兴陈其年检讨维崧少清臞，冠而于思，须浸淫及颧准，侪辈号为陈髯。性好雅游，以文章巨丽为海内推重。相与蹴角坛坫者，吴江吴汉槎、云间彭古晋也。吴梅村有江左三凤皇之目。其年未达时，尝自中州入都，与朱竹垞合刻所著，曰《朱陈村词》，流传入禁中，曾蒙圣祖赐问裦赏.王井&#62908；好填词王井&#62908；客扬州数年，文采富艳，倾动时流。好填词，所著名《月底修箫谱》，倚声家颇传诵之。未几，构疾遽卒，年犹未及三十也。弥留时，与其妇曹夫人相诀，约三年即见。至期，曹夫人果亦香消玉殒矣。

　　词家创格麟见亭河帅曾以游历所至分绘为图，名曰《鸿雪因缘》，自为之记，并嘱吴门戈宝士明经各附一词于后。长洲陶凫芗宗伯则举生平境遇，自系以词，寓编年纪事于协律中，皆为词家创格，《红豆树馆词》五六两卷是也。其词嘉庆癸酉林清遣其党陈爽、陈文魁潜结太监阎进喜等突入大内滋事《百字令》云：「刀光如雪，镇惊魂一霎，头颅依旧.秘馆校书刚日午，猝遇跳梁小丑.义胆同拚，凶锋正锐，血溅门争守。狼奔豕突，半空霹雳惊走。更遣飞骑讹传，款关谍报，匪党还交构.往事思量成噩梦，差幸余生虎口。净扫欃枪，肃清辇毂，功大谁称首？神枪无敌，当今神武天授。」

　　吴苹香词似潄玉吴苹香女史初好读词曲，后乃自作，亦复骎骎入古。钱唐梁应来题其《速变男儿图》有句云：「南朝幕府黄崇嘏，北宋词宗李易安。」非虚誉也。所著有《花帘词》一卷，逼真潄玉遗音。其《祝英台近&#8231；咏影》云：「曲栏低，深院锁，人晚倦梳裹。恨海茫茫，已觉此身堕。那堪多事青灯，黄昏纔到，又添上影儿一个，最无那。纵然着意怜卿，卿不解怜我，怎又书窗依依伴行坐？算来驱去应难，避时尚易，索掩却绣帏推卧.」《河传》云：「春睡，刚起。自兜鞋，立近东风.费猜，绣帘欲钩人不来。徘徊。海棠开未开？料得晓寒如此重，烟雨冻，一定留春梦。甚繁华，故迟些，输他，碧桃容易花。」《如梦令&#8231；燕子》云：「燕子未随春去，飞入绣帘深处。软语话多时，莫是要和侬住？延伫延伫，含笑回他不去。」女史父夫皆业贾，无一读书者，而独工倚声，真夙世书仙也。
</div>
    <div class="pagination">
<a href="清稗类钞_page280.html">上一页</a><span>...</span><a href="清稗类钞_page276.html">276</a><a href="清稗类钞_page277.html">277</a><a href="清稗类钞_page278.html">278</a><a href="清稗类钞_page279.html">279</a><a href="清稗类钞_page280.html">280</a><span class="current-page">281</span><a href="清稗类钞_page282.html">282</a><a href="清稗类钞_page283.html">283</a><a href="清稗类钞_page284.html">284</a><a href="清稗类钞_page285.html">285</a><a href="清稗类钞_page286.html">286</a><span>...</span><a href="清稗类钞_page282.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
