<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 81 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 81 页/共 320 页
  </h1>
  <div class="content">
   原令善媿人【汉书曰龚遂字少卿山阳人也以眀经为官至昌邑郎中令事王贺贺动作多不正遂为人忠厚刚毅有大节内谏诤于王外责傅相引经义陈祸福至于涕泣謇謇忘已面刺王过王至掩耳起走曰郎中令善媿人】　吾得其人【沈约宋书曰宋国初建当置郎中令髙祖难其人谓傅亮曰今用郎中令不可减袁曜卿也既而曰吾得其人矣乃以王惠居之】
　　原诗晋潘尼赠吴王郎中令陆士衡诗曰东南之美曩惟延州显允陆生于今鲜【一作尠】俦振鳞南海濯翼洪流婆娑翰林容与坟丘玉以瑜润随以光融乃渐上京羽仪储宫玩尔清藻味尔芳风泳之弥广挹之弥冲昆山何有有瑶有珉及尔同僚具惟近臣予渉素秋子登青春媿无老成厠彼日新祁祁大惟桑与梓穆穆伊人南国之纪帝曰尔谐惟王卿士俯偻从命奚恤奚喜増表晋陆机诣吴王表曰臣本吴人靖居海隅朝廷欲抽引逺人绥慰遐外故太傅取辟殿下东到淮南发诏以臣为郎中令
　　诸王国中尉一
　　原主盗贱　戒子孙【后汉书百官志注曰中尉职如郡都尉主盗贼　汉书曰王吉为昌邑中尉以数谏王得减死髠戒子孙毋为王国吏及子骏迁赵内史弃官】　王甚惮焉　太子不恱【邵氏家曰邵为中尉其为人方严不厉而威王甚惮焉　魏志曰魏国既建杨俊迁中尉太祖征汉中魏讽反于邺俊自劾诣行在所俊以身方罪免牋辞太子太子不恱曰杨中尉便去何太髙逺也】増当时稍迁　汉髙初置【汉书曰郑当时字荘陈人也稍迁为鲁中尉　汉书】
　　【曰髙帝初置中尉掌武职】　分判国司　总统府事【事文聚云唐置二人正九品下掌分判国司事宋无其官　又云元置府尉从五品掌警严侍从检校门禁总统府中事】　原王子阳贤良　韦成礼让【汉书曰王吉字子阳少好学眀经举贤良为昌邑王中尉王好游猎驱驰国中动作无节吉数谏　又韦成云初宣帝宠姬张健伃男淮阳宪王好政事通法律上竒其才有意欲以为嗣然因太子起于细微又早失母故不忍也久之上欲感风宪王辅以礼让之臣乃召拜元成为淮阳中尉】　宋昌曰代王仁贤　常丽曰王身恭俭【又曰髙后崩诸吕谋为乱丞相陈平等共诛之谋立代王中尉宋昌曰大王又长贤圣仁孝闻于天下故大臣因天下之心而欲迎立大王大王勿疑　汉常丽为河间献王中尉王薨常丽以闻曰王身端行治温仁恭俭】
　　诸王国中尉二
　　原如郡都尉【汉书百官公卿表云成帝绥和元年以中尉如郡都尉】　比二千石【续汉书百官志云皇子封王其郡为国置中尉一人比二千石】　以御非常【后汉百官表云武帝太初元年改中尉更名执金吾以御非常】　司执奸邪【韦昭辨释名曰执金吾大中尉掌徼宫外司执奸邪】　公孙初见赐金【汉书曰梁孝王招延四方豪杰齐人公孙诡多竒计初见日王赐千金官至中尉号曰公孙将军】　邵不媿屋漏【邵氏家传云邵字徳裕为琅邪王中尉王甞君昼息身随使者潜至君舍令使者进曰王有命君徐理髪冠履俯伏尽礼然后读之王与使者羣立赡听为之叹息曰古人称不媿于屋漏其惟邵中尉乎王忻晏言语昼夜无休君乃上书谏王王读三四瞿然失色谓左右曰思邵中尉之言使人于今毛竖】　徐偃治民廉节【史记曰鲁申公弟子为博士者十余人孔安国至临淮太守徐偃为胶西中尉其治官民皆有廉节】　元成讲论同异【汉书曰韦元成为淮阳中尉与太守萧望之及五经诸儒讲论同异于石渠阁】
　　诸王国常侍一
　　原州举秀才　状出郡倅【晋书曰甘卓字季思郡命主簿功曹察孝廉州举秀才为吴王常侍　陆云嘲褚季野云前为临川丞后为常侍状出郡倅故嘲焉】
　　诸王国常侍二
　　原龚舍聘为常侍【汉书龚舍云楚王入朝闻舍髙名聘为常侍不得已随王归国】虞预转为常侍【晋中兴书防稽虞録云预有学有才转琅邪王常侍】　赞相威仪献纳臧否【晋起居注云成帝延宁三年大国置左右常侍赞相盛仪献纳臧否】
　　诸王国侍郎一
　　原王鉴文笔　孙秀校才【晋书曰王鉴少以文笔著称初为元帝琅邪王侍中　孙盛晋阳秋云孙秀为赵王伦侍郎刘为琅邪内史廉秀于伦遂为所信谓人曰孙秀校才其志难满】
　　诸王国侍郎二
　　原通敎令【晋百官表注云侍郎朝服武冠赞成威仪通敎令大国置四人小国置二人】赵定鼓瑟【桓谭新论曰宣帝元康神爵之间丞相奏能鼓雅瑟者渤海赵定梁国龙徳召见温室拜为侍郎】　与诸子游【魏略云司马宣王为侍郎应令与诸子游】
　　诸王国典一
　　増邓王称相如　府中号学直【合璧事云唐卢照邻调邓王府典签王曰此吾之相如　玉海云裴曜卿为相王府典签与丘恱文学韦利器更直备顾问府中号曰学直】
　　诸王国典二
　　原改为治书【职官録云汉制典书本曰尚书改为治书国讳又改为典书】　掌国敎令【晋起居注云晋武置典书令掌国敎令】　典卫王宫【又云晋武置学官令主贡举秀异典卫王宫】　诏选典令【乂云太康二年齐王攸国相上长史阙典书令请求差选攸下令曰官人叙才皆朝廷之事非国所宜裁也其令自工请之】　増眀经髙第【新唐书云唐休璟举眀经髙第为吴王府典签】
　　诸王长史一
　　原倾防酬接　治身清肃【晋书曰刘舆为魏郡太守东海王越将召之或曰舆犹腻也近则污人及至越疑而御之舆宻视天下兵簿仓库牛马器械水陆之形皆黙识之是时军国多事每防议舆既见越应机辨画越倾防酬接即以为左长史　齐书曰陆慧晓为晋熙王冠军长史慧晓歴辅王政治身清肃僚佐以下造请起送之或谓慧晓曰长史贵重不宜妄自谦屈荅曰我性恶人无礼不容不以礼处人】増随事匡正　悉为箴铭【献征録云董琰为赵王府长史恭谨小心随事匡正】
　　【不为茍容　又云刘淳为周藩右长史数有论谏虽游衍燕闲弗忘规讽如中和亭熙春堂兰雪轩虚白斋悉为筬铭欲王知所警惕】　赵董极选　梁越交贤【又云赵季通为赵府左长史董荘简为右长史两人同心辅导当时亲王辅导之良盖赵董为极选云　又云宋子环为梁府右长史小心恭恪王敬礼之改越府右长史凡持已处事如在梁府一府贤之】　兼六府事　进四门箴【又云刘璟谷王年十三将封宣府上谓侍臣曰谷王年少羽翼无人奈何诸大臣奏曰辅幼藩非忠勇敢直不能阁门使刘璟其人也上颔之即日授谷王长史敕提调肃辽庆宁燕赵六王府事　又云萧用道为靖江王府右长史从王之国桂林作端礼体仁遵义广智四门箴以进】　梁溥介直　周积温和【又云梁溥为秦府右长史临事介直自王以下咸敬信　又云周积为徳府长史矢心辅导每进讲色温气和啓沃良多】　献诗寓规　进赋寓讽【又云张景眀为典府左长史袁宗皐为右长史景眀献为善最乐诗以寓规讽　又云吴稷为荆府左长史改徽府两辅亲藩引谊归正进贤王箴芸窗赋以寓讽】　原越府称三才　竟陵谓二佐【晋书曰刘舆为东海王越左长史越既总録以舆为上佐宾客满筵文案盈几逺近书记日有数千终日不倦或以夜继之人人欢畅莫不恱附命议如流酬对欵备时人服其能比之陈遵时称越府有三才潘滔大才刘舆长才裴邈清才　齐书曰陆慧晓迁右长史时陈郡谢朏为左长史府公竟陵王子良谓王融曰我府二上佐求之前世谁可为比融曰两贤同时便是未有前例】　増转太子詹事　兼夏官尚书【山堂肆考云唐太宗转李勣詹事谓曰我皃新登储贰卿故长史故有此除虽屈阶资可勿怪也　新唐书云姚崇兼相王府长史以母老纳政归侍月余复兼夏官尚书同凤阁鸾台三品】　伯贤白云稾　殿卿梁园集【列朝诗集云朱右字伯贤洪武七年授经晋王擢晋王府长史有白云稾行于世　许才字殿卿嘉靖癸卯解元徳周二府长史周王崇易序其诗曰梁园集】　着翦灯新话着汉史笔记【又云瞿佑洪武中为周府右长史风情丽逸着翦灯新话及乐府歌辞为时诵又云胡粹中永乐中楚府右长史在王门凡二十年忠心辅导着汉史笔记行于世】　构第名安老堂　悬牌曰摅忠槐【献征録云陈南宾洪武二十二年擢蜀府长史时蜀献王好学礼士最号贤王南宾犹随事规谏王甚敬礼之造安车以赐复为构第名安老堂　又云刘淳为周王右长史端礼门夹路槐盛夏如盖偶枯数干淳歴陈咎征进戒于王王纳其言脩省枯干复荣王乃书一牌悬于树曰摅忠槐】
　　诸王长史二
　　原决策帷幄【后魏书曰张兖上谷沮阳人好学有文才太祖为代王迁为左长史决策帷幄太祖器之礼遇优厚】　侍宴升堂【吴志云张昭为长史侍宴升堂】　人之表范【崔鸿后赵録曰张跃字世渊清河东武城人学敏才达雅善清谈石勒伟其议辨拜世子卫军长史敕世子曰张长史人之表范汝其师之】　觇其醉醒【南史曰孔顗字思逺除安陆王子绥后军长史性使酒毎醉辄弥日不醒虽醉日居多而晓眀政事酉时判决未甞有壅众咸曰孔公一月二十九日醉胜他人二十九日醒孝武毎欲引见遣人觇其醉醒】　王府资重【梁张绾字孝卿自中军宣城王长史徙御史中丞武帝使宣防曰为国之急惟在执宪防直用人本不限升降晋宋代周闵蔡廓并以侍中为之卿勿疑是左迁时宣城王府资重故有此防】　増人伦仪表【山堂肆考云孔休源为梁晋安王长史帝谓今以十嵗儿委卿善匡翼之乃敕王曰孔休源人伦仪表汝当毎事师之】　王畏其直【新唐书云权万纪为韩州刺史徙吴王长史王畏其直善遇之】　葛诚实告【献征録云葛诚为燕府长史使入奏事觇朝廷所为建文宻问燕府事诚具以实告建文乃遣诚还燕使为内应靖难师起杀诚】　龙镡不屈【又云龙镡为晋府长史靖难师起征兵于晋镡以大义不可靖难后诏械镡至不屈死之】　一言活数万【列朝诗集云管讷华亭人洪武九年征拜楚王府纪善升左长史初从楚昭王破铜鼓之蛮诸将欲殄其余党固争之得免昭王曰管长史一言活数万人】
　　増诗宋苏轼和赠羊长史诗曰我非皇甫谧门人如摰虞不特两鸱酒肻借一车书欲令海外士观经似鸿都结发事文史俯仰六十余老马不耐放长鸣思服舆故我根尘在未免病药俱念君千里足歴块犹踟蹰好学真伯业比肩可相如此书久已熟救我今荒芜欲慙桑榆迫岂厌诗酒娱奏赋病未能草老更疎犹当距杨墨稍欲惩荆舒　元郭钰和寄龙长史诗曰扇外风尘素不干湖光遥送酒船寛锦牋草春词好银烛烧花夜枕安四海交逰空老大百年世事半悲欢子真谷口深相忆黄独无苖深雪寒　虞集访杜道长史不值诗曰浥轻尘道路干朝囬随处借花看墙东千树垂杨栁飞絮时来近马鞍　眀秦府长史茅大方端礼楼进讲奉教赋诗次缪纪善韵诗曰百二河山重镇雄金城环绕宛如龙南楼势揷金冥表东井光连紫极中书演九畴宣帝范诗歌二雅正王风儒臣进讲思陈戒敢学雄赋汉宫　何景眀荅雷长史诗曰十载寒氊郑画师风流文采更堪思朱门鼓瑟官仍达青殿挥毫出毎迟百里风烟还薄暮孤城雪已多时极知嵗晚伤心切起傍官梅自咏诗　又送雷长史诗曰彤管先朝随帝子白头今日奉王孙汉庭亦羡相如美楚客重看贾傅尊花下图书开玉殿日髙琴瑟在朱门十年亭阁淮西宴肠断梁王雪夜尊　李梦阳送王长史入觐诗曰帝里花应待王筵醴暂违舟从春水上人是锦衣归日月瞻新衮风云壮旧畿辞朝君即返莫赋北山薇李攀龙苦热忆许长史诗曰河朔风流避暑年平台此日更翩翩客惟枚叔元称叟主是梁王雅好贤兔苑近含嵩少雪雁池遥动广陵天故人苦热心同渇安得金浆共尔传　又许殿卿擢左长史诗曰万里襜帷遇主恩长裾一再歴寒温诸侯宾客梁园盛帝子官僚相国尊谁为从旁骖驷马自应虚左过夷门况兼词赋凌云气汉署风流那可论　沈眀臣送周象贤赴襄国长史诗曰送君芳草路落日且徘徊倚相元官楚襄王故爱才地当巫峡尽天入汉江廽莫学长沙傅湘累吊不囬张九一送伯宗髙为景府长史诗曰方城紫气郁嵯
　　峨带砺今看帝子过砺指恒山为泰岳带环涢水作黄河朝廷礼数元王异宾客文章宋玉多在昔曳裾应不贱休从华发怨蹉跎
　　増制唐苏颋授崔子源岐王府长史制曰具官崔子源地绪清茂风襟亮拔有如绳之直懐匪石之心学不为人文能饰吏宪曹白简秋隼曽飞礼闱青缣晨鳬就列睠于藩邸亲则舅甥俾践端寮宜膺锡命　元稹授薛昌族等王府长史制曰敕建邦之王府置长史司马以纪属之秩序而稽其职业也前宁州刺史薛昌族前泌州刺史乌重儒等皆勲伐之子孙并良能之牧守朕河山在念肻忘奨劳藩邸求才实思髙选昔阮孚以啸咏自乐厐秀有忠烈可嘉更任王宫咸称国器今之荣授其在兹乎伫移汝理郡之方以助予维城之固増碑唐张说邠王府长史隂府君碑曰公讳某字某武威姑臧人也承礼乐之峻胄禀清眀之异姿天生粹灵气含真素尚东郭以自逸与南容之不废拜命宜城王府记室参军入为庆王友转太子中允又拜国子司业邠王府长史或举徳以进或尚闲而退不失其正达识推髙
　　王府谘议一
　　増曳裾　束带【元稹授王自励原王府谘议制擢授曳裾之寮　白居易重授李晟通事舍人王府谘议制可使束带曳裾为吾谒者】　萧用道改官　董文用参议【献征録云萧用道为靖江府直史王敬重之时诏百司复旧制罢直史司为谘议所改为谘议无几陞谘议所为长史司遂陞右长史　元史云董文用以兵部郎中参议都元帅府事时诸王哲伯特穆尔镇西方其下纵横需索文用坐幕府辄面折以法其徒谮文用于王王遣其傅讯文用文用因歴指不法者数十事其傅白王王召文用谢之曰郎中持此以事朝廷宜勿怠自是省府事颇立】
　　王府谘议二
　　増官陞王邸【孙逖授郭元融宁王府谘议制】　官彼王门【孙逖授李夷吾荣王府谘议制官彼王门】
　　増制唐元稹授郭皎冀王府谘议制曰敕郭皎材任爪牙姻连肺腑领辕门之右广假桂苑之元寮夙着威名甞颁勇爵元戎啓状庆泽覃恩宜辍豹韬之雄以资雁沼之画
　　増碑唐孙逖滕王府谘议杜公神道碑曰公讳义寛东都濮阳人也承迈种之遗训体清醇之上姿童而典学冠而好古贞观中拜饶州刺史迁苏州司马迁滕王府谘议其所在也使者升闻其所去也邦人颂徳且有兼官之拜固实大宗之屏宜享三夀以谐百工天难谌斯不可黩已
　　王府东西阁祭酒
　　増任敬臣孝行　苏世长却赂【玉海云任敬臣以孝行为越王西阁祭酒许王文学　新唐书云苏世长为天策府军谘祭酒引为学士贞观初使突厥与颉利争礼不屈拒却赂遗朝廷壮之】
　　王府司马一
　　増藩寄　宪寮【常衮授李友信蜀王府司马制久淹海隅寻易藩寄　杜牧授康从固翼王府司马制曳裾宪寮用示恩宠】　超宗怨望　王晞遨逰【山堂肆考云南宋谢超宗为黄门郎出为南郡王中军司马人问曰承有朝命定是何府超宗荅曰不知是司马为是司驴既是驴府正应为司驴有司奏以怨望免　乂云后魏王晞为常山王司马在并州虽戎马塡委未甞以世务为累良辰羙景啸咏遨逰以谈防为事士人谓之方外司马】　位加辅国　兵统南衙【白帖云厐秀为司马位加辅国将军　新唐书云袁恕已知相王府司马与诛二张又从相王统南衙兵备非常】苏慎行羙名　刘祎之师矩【又云苏勗字慎行魏王防府司马博学有美名泰重之　孔帖云刘祎之拜相王府司马帝谓曰卿家忠孝朕子頼卿师矩冀在麻不扶而直也】
　　王府司马二
　　増苏良嗣谏王【事文聚云苏良嗣髙宗时为周王府司马王年少不法良嗣数谏王以法绳府官不职者甚见尊惮帝异之】　潘好礼谏王【新唐书云潘好礼开元初为邠王府长史王为滑州刺史好礼兼府司马知州事王御下不能肃有诏好礼检督王家农日王出猎好礼遮道谏王不许乃卧马下呼曰今农在田王何得非时暴禾稼以捐下人要先践杀司马然后听所为王慙为还】
　　増诗元贡师泰送淮王府蒲司马西还诗曰重弓满引鸣镝和飜身跃马渡黄河日髙射猎王半醉军中司马功最多白狼西来献天子腰间玉龙鳞甲紫寳书缄奏动宸京黄封御酒贶邉庭蒲汭鞠几千里芳草萋萋春似水鸟声山色不胜情枚生作赋才难比
　　増制唐苏颋授田干之温王府司马制曰具官田干之聿脩厥徳孝称于百行无玷斯言慎比于三复文儒毎固其业清白用其范拜郎仙署已题京兆之名为相宠藩式赞河间之美
　　增碑唐李华庆王府司马徐府君碑曰君讳坚字某东海郯人也父大理卿有功君直温秉廉深于徳行祖考之训丛乎厥躬歴邵王府戸曹后为岐王府司马转庆王府阶朝议大夫袭封东莞侯不登期颐不至大官恵文太子之在岐邸肤敏好学上最器念四时钟渥泽宾客多词人君毎引道书满盈之诫以扶俊徳忠也铭曰三命益恭庆祚犹钟矧我大理金人门宗扞蔽皇家枝梧羣凶百族感慕大哉勲庸克生茂徳山镇泉塞卷以道风舒为士则如何喆人终始藩国
　　王府侍读【赞读同】
　　増元度徳业　思廉节义【隋书曰杨汪字元度勤学为周冀王侍读王甚重之每曰侍读徳业优深孤之穆生也　唐书曰姚思廉初为代王侍读属义师入京城时府僚骇散惟思廉侍不离其侧义师入殿门思廉谓之曰唐公举兵本匡王室卿等不宜无礼于王众服其言于是布列阶下太宗居藩引为文学及亲征徐元朗思廉时在洛阳太宗甞言及隋亡之事叹曰姚思廉不惧兵刃以眀大节求之古人亦何以加也因赐物百叚遗其书曰想卿节义之风故有斯赠】　着训十篇　歴侍四王【新唐书云丁公着为直学士充皇太子诸王侍读因着太子诸王训十篇　合璧事云徐更潞沛豫周诸王侍读四王之门从容经席】　才如仲宣　职兼詹事【翰苑新书云徐摛髙祖谓周舍曰我欲求一文学俱长兼有行者令与晋安王纬游处舍曰臣外弟徐摛形质短小若不胜衣而堪此选髙祖曰必有仲宣之才无问其容貌乃以摛为侍读　山堂肆考曰宋周必大辞免兼太子詹事奏状近嵗以来必于近臣中择甞任王府侍读者就兼是职】
　　王府侍读二
　　増无定员【玉海云侍读无定员】　改官名【记纂渊海云徽宗政和七年张大亨奏窃见讲读之官在天子谓之侍讲侍读而在诸王府者亦有侍讲侍读官号比拟称谓相紊诏诸王府侍读改为赞读侍讲改为直讲】　闭影朱门【又云梁陶弘景为诸王侍读虽在朱门闭影交外务惟以披阅为事】　承恩两宫【山堂肆考云唐徐岱充皇太子及舒王侍读承两宫恩顾时无与比】
　　王府直讲一【侍讲同】
　　増师范　宾礼【翰苑新书元和册太子赦文曰归登吕元膺宜侍讲承华师范磐石可充诸王太子侍讲　又云大观二年定王嘉王府侍讲沈锡奏真宗皇帝时以张士逊为王友命王荅拜以示宾礼今讲读辅翼之官职在训导亦王之友傅也可如王友例令王荅拜】　孙奭赐紫　大猷赐札【彚苑云至道二年以孙奭为诸王府侍讲赐紫衣山堂肆考云宋张大猷在王邸读资治通鉴夀皇嘉纳暇日赐札和诗】　劝讲亲贤　因事书册【翰苑新书李淇水制云劝讲亲贤之地　又云李浩兼恭王府直讲在王府因事以及时政书之于册上或见之王亦爱重公他日补外屡年乃归王忻然曰李直讲来矣】　为潜邸说书　命皇子从学【元史云陈颢为仁宗潜邸说书仁宗居懐庆颢从行日开陈以古圣贤居艰贞之道　又云实黙世祖命皇子真金从黙学赐以玉带钩谕之曰此金内府故物汝老人佩服为宜且使我子见之如见我也】
　　王府直讲二
　　増髙选经佐【睠彼藩邸髙选经佐出除姚元之制】　常参官充【翰苑新书云太平兴国四年别置侍讲以常参官充】　校正九经【又云孙奭为诸王府直讲校正九经正义】　展阅五经【山堂肆考云唐萧徳言展阅五经必盥濯束带危坐对之髙宗为晋王时诏徳言讲经授业及升东宫仍兼侍读】　说宗朱熹【又云彭年为嘉王府直讲因讲鲁荘公不能制其母曰母不能制当制其侍御之人王问此谁之说对曰朱熹也自后毎讲必问熹说何如】
　　王府翊善【纪善附】
　　増置一人　为兼官【翰苑新书云太平兴国四年置翊善一人　又云孝宗初就傅范元长以待制兼资善堂翊善自是率以从官为之其后亲王府不复除第以朝士兼赞读直讲而已】　谏假山　进浑仪【又云姚坦为益王府翊善王甞作假山召僚属置酒观之坦独俛首不观曰但见血山安得假山王惊问对曰坦在田舍时见州县督税捕人鞭笞血流满身此假山皆民租赋所出非血山而何太宗亦为假山未成有以坦言告于上者上曰伤民如此何以山为亟命毁之　山堂肆考云黄裳为嘉王翊善因王诞日乃作浑天仪以献更为歌诗以勉王进学如天而不息也】　充以度支辍为谏官【又云治平三年以尚书度支郎中王稷臣直集贤院充頴王府翊善　又云邵亢英宗谕颖王曰以翊善端直朴厚辍为谏官矣王出道帝语遂以制诰知谏院】　申翊宗藩　竭诚亲邸【又云胡文恭行王涣制云申翊宗藩曽恵训之不倦　又云胡文恭行向士安制云竭诚亲邸】召对羣玉殿　侍宴太清楼【山堂肆考云邵亢为頴王府翊善召对羣玉殿】
　　【英宗访以世务称之曰学士真国器　又云宋治平中宗室四千余人亲王置翊善侍讲记室余则宫院都讲教授嵗时有嘉庆事则侍宴崇政殿或太清楼】　黄裳宗朱熹　赵鼎荐范冲【又云宋黄裳字勉仲为嘉王府翊善光宗谕之曰嘉王进学皆卿之功裳谢曰若欲追宗古先哲王当寻天下第一等人乃可帝问为谁裳以朱熹对　又云赵鼎请以行宫新作书院为资善堂命建国公瑗恵读且荐徽猷阁待制范冲兼太子翊善】
　　増制眀李梦阳戏赠周纪善诗曰广文先生何为者十欲出门九借马只今徒歩襄水滨衰漠漠常风尘凤凰在笯鸡啄食苜蓿阑干半青黒君不见楚筵醴罢暮归来甑尘妻子无顔色　王翰送成纪善省亲闗中诗曰端门赐告得驰归雪霁河沟浄不泥寒度雁声天逺近早行林影月髙低河源出塞金绳直岳色连云翠盖齐戏防髙堂称夀毕归期先报蓟门西
　　王府记室参军一【诸参军附】
　　増掌书檄　委文翰【新唐书云唐皎武徳初为秦王府记室从王征讨掌书檄　又云韦承庆补雍王参军府中文翰悉委之】　斥巧言　对行优【合璧事云窦偁为晋府记室贾琰为判官毎诸王宗室宴集琰必怡声下气褒赞防给偁叱之曰贾氏子何巧言令色之甚独不媿于心耶又云毕士安兼冀王府记室参军端拱中诏王府官各上所为文帝问近臣曰文吾既知之其行孰优皆以】
　　【士安对帝喜曰是也以本官知制诰】　人物志　王佐才【新唐书云李守素署天防府仓曹参军通氏姓学世号肉谱虞世南曰昔任彦升通经时称五经笥今以仓曹为人物志可乎　孔帖云杜如晦秦王引为府兵曹参军时府属多外迁王患之房乔曰如晦王佐才也大王欲经营四方舍如晦无共功者王惊曰非公言我几失之】　专掌文疏　式瞻仪刑【事文聚云东海王越以孙恵为记室参军专掌文疏毎造书檄或驿马催之应命立成　晋中兴书曰王承少而冲澹太尉王衍雅重之东海王越以为记室参军敕子玭曰闲习仪度不如式瞻仪刑讽味遗言不如亲承音防王参军人伦之表汝其师之】　出入十年　经营四方【孔帖云房乔太宗以炖煌公徇渭北谒辕门署渭北道行军记室参军公为秦王授府记室征伐未甞不从众争取珍怪乔独收人物致幕府王甞曰汉光武得邓禹门下益亲今我见乔犹禹也居府出入十年军符府檄驻马即办　下见前杜如晦王佐才事】　以史馆为　自奉常司【翰苑新书云大中祥符五年以直史馆晏殊为升王府记室参军又云曲阜行辛雍制云维朕叔父为时贤王宜得良士使从而游以尔朴茂静重有规矩辍自奉常往司管记】谨恪有守　自处澹如【又云太宗以王从等为陈王韩王冀王府记室参军谕】
　　【从等曰诸子生深宫未知世务必资良士赞导为善使日闻忠孝之道卿等谨恪有守故兹谨选各宜勉之又云郑雍元丰中为皇弟嘉王府记室参军在王府几十年不迁而自处澹如土论归重】　论天
　　下事　作富贵箴【合璧事云神宗初就外傅以韩维为王府记室神宗甞与维论天下事语及功名维曰圣人功名因事始见不可有功名心神宗拱手称善　又云孙觉迁昌王府记室参军王礼之问终身之戒觉为陈诸侯之孝作富贵箴】　赋诗赐银钟　上书赐黄金【又云杜淹秦王引为天防府兵曹参军文学馆学士甞侍宴赋诗尤工赐银钟　又云薛授天策府记室参军甞上书谏王畋猎王荅曰览卿所陈知成我者卿也眀珠兼乘未若一言今赐黄金四十铤】　岂可游外府　屈以重吾府【汇苑云王励仕梁为河东王功曹王出镇励将随之藩张瓒时典选曰王生才地岂可游外府乎奏为太子洗马　孔帖云韦思谦沛王府长史皇甫公义引为仓曹参军谓曰公非池中物屈公为数旬客以重吾府】　苏瓌擢参军　世南转记室【玉海云苏瓌擢豫王府録事参军　新唐书云虞世南陈文帝召为建安王法曹参军至徳初除西阳王友秦王灭建徳引为府参军转记室】　陈拜起进趋之节　有直谅多闻之益【翰苑新书云神宗封淮阳王頴王韩维皆为记室参军王毎事咨访维悉心以对至拜起进退趋揖之容皆陈其节又云初寮除李弥大制云朕以贤王将就外傅推兹寮属歴选在廷庶几朝夕正士之亲先有直谅多闻之】
　　【益擢参王府盖莫汝宜】
　　王府记室参军二
　　増衡阳王记室【沈约宋书曰孔顗署衡阳王义季记室奉牋固辞曰记室之局实惟华要自非文行秀敏莫敢居之顗学不崇实性又疎惰何可以属知秘记秉笔文闱假吹之尤方斯匪滥】　邵陵王记室【太平御览三国典略曰顔晃字克眀琅邪临沂人也少孤贫有词采解褐梁邵陵王纶兼记室参军时东宫学士庾信常使于府王使晃接对信轻其尚少曰此府兼记室几人晃荅曰犹少于宫中学士】博陵王记室【隋书曰魏澹专精好学善属文齐博陵王济闻其名引为记室】　以杨
　　砺为谕徳【山堂肆考云宋杨砺字汝砺真宗为襄王时以砺为记室王甚重之及建东宫以为太子右谕徳真宗即位召为翰林学士】　擢陈荐为谕徳【又陈荐字彦升神宗为頴王时荐为王府记室参军及升储擢为谕徳】　讲说帐中常见许重【元史云董文用世祖在潜藩命文用主文书讲说帐中常见许重】　军旅文檄悉出其手【又云张础亷希宪荐于世祖潜邸从伐宋凡征发军旅文檄悉出其手】
　　王府大小学敎授
　　増南宫　北宅【翰苑新书云太宗至道元年以员外郎孙蠙充皇侄皇孙敎授时中书言今皇侄皇孙是环卫之职以敎授为名从之真宗咸平元年以朱昻兼南宅敎授张蔚兼北宅敎授嘉祐以来置诸宫敎授立讲书课试规罚之法　朝野杂记云咸平初命诸王府官分兼南北宅敎授南宫者太祖太宗诸王之子孙处之所谓睦亲宅也北宫者魏悼王子孙处之所谓广亲宅也】　三省各选　六箴分赐【山堂肆考云宋元祐中诏诸宫学敎授员阙选所举学官及可为师表可备讲读者补之不足则三省各选京朝官有出身年四十以上者充之　翰苑新书云吴充兼吴王宫敎授以严见惮英宗在藩邸心重之为宗室六箴以献一曰视二曰聴三曰好四曰学五曰进徳六曰崇俭仁宗命分写徧赐皇族英宗书之座右屏】以经义啓廸　　陈圣贤出处【又云刘章绍兴中兼普安恩平两王府敎授事王邸阅数嵗以经义史学啓廸掖导受知孝宗自此始　又云周孟阳嘉祐中为泽王润王宫敎授英宗辞命皆孟阳为之赞导勤至陈圣贤出处之方古今祸福之变以为箴规英宗起拜曰往时敎授止于文章笔研尔今长者幸敎之乃至此】　选履行端慤　举士行朴厚【又云仁宗甞曰诸宫院教授非止讲习经防亦须选履行端慤者于是以张维翰充　又云治平四年诏诸宫院敎授须举士行朴厚确有经术众所共推者】　真天子门生　与讲官宾主【汇苑云绍兴二十五年以赵逵兼普安恩平王府敎授逵时为礼部郎及引对上曰卿乃朕自擢秦桧日荐士曽无一言及卿以此知卿不附权贵真天子门生也　又云吴申为睦亲宅都讲初宗室坐序爵仍自为宾主讲官位主席之东隅申不肻坐且曰宗室当以亲族尊卑为序与讲官分宾主再移书大宗正宗正不能因内朝出二书英宗是之宗室正讲席自申始】
　　王府
　　増三命　百石【太平御览云汉书府比古之元士皆三命也　又云汉旧注曰或曰汉初史辟皆上言故有秩皆比命士其所不言则为百石属其后皆自辟故通为百石云】　数谏东平有称京师【东观汉记曰吴良东平王苍辟为西曹数谏正苍多善策苍上表荐良眀帝拜为】
　　【议郎　晋中兴书曰荀闿字道眀有称京师为之语曰洛中英荀道眀大司马齐王辟以为】
　　王府官属杂附
　　増山堂肆考曰汉王骏吉子也迁赵王内史不愿为王府属即弃官去　新唐书曰于志宁识褚亮于囚中迁天策府中郎文学馆学士引亮与同列　玉海曰沛王召王勃为府修撰论次平台秘略　山堂肆考曰唐韦凑入为相王府属时姚崇兼府长史曰韦子识逺文优吾恨晚得之　元史曰陈佑博通经史时诸王得自辟官属穆王府署佑为府尚书赐其父母银十铤锦衣一袭王分土陜洛表为河南府总管　列朝诗集曰桂衡洪武中授谷府奉祠刻意于诗日课不辍　又曰宁献王奨风流海宁胡奎以儒雅名请为世子师傅者七年告老而归为辑其诗文序而之











　　御定渊鉴函卷一百
&lt;子部,类书类,御定渊鉴类函&gt;
　　钦定四库全书
　　御定渊鉴类函卷一百一
　　设官部四十一【将军总载　大将军　官属并附骠将军　车将军】将军总载一
　　原杜氏通典曰三代之制天子六军其将皆命卿【一万二千五百人为军】故夏书曰大战于甘乃召六卿盖古之天子寄军政于六卿居则以田警则以战所谓入使理之出使长之之义其职在国则以比长闾胥族师党正州长乡大夫为称其在军则以卒伍司马将军为号所以异军国之名诸侯之制大国三军次国二军小国一军其将亦命卿也晋献公初作二军公将上军则将军之名起于此也魏献子卫文子并居将军之号【左传曰晋阎没女寛谓魏献子曰岂将军食之而有不足注曰献子为中军率故谓之将军　又礼记曰将军文子之丧既除而后越人来吊又家语曰卫将军文子问于子贡是也文子为卫之将军名弥牟也】自战国置大将军
　　周末又置前后左右将军至秦将军之名多矣汉兴置大将军骠将军位次丞相车将军卫将军左右前
　　后将军皆金印紫绶位次上卿【后汉志曰汉将军比公者四谓大将军骠车卫将军】掌京师兵卫四夷屯警孝武征闽越东瓯又有伏波楼船及伐朝鲜大宛复置横海度辽二师宣帝增以蒲破羌权时之制若此非一亦不常设光武中兴诸将军皆称大及天下已定武官悉省【后汉志曰其前后杂号将军皆主征伐事讫皆罢】四征兴于汉代四安起于魏初四镇通于柔逺【镇东西南并后汉末有之镇北魏置】四平止于丧乱【魏置】晋武帝重兵官故军校多朝廷清重之士居之置中军将军以统宿卫七军及五王作难东海王越以顷兴事皆由殿省乃奏宿卫有侯爵者皆罢之时殿中武官并封侯由是出者略尽皆涕泣而去乃以东海国官领左右卫以国兵宿卫晋宋以来以领军护军左右二卫骁游击将军谓之六军【宋舆服志曰骠车卫将军及诸将军加大者皆金章紫绶武冠佩水苍玉诸军司马银章青绶朝服武冠】其四安四平左右前后征卤等将军及四中郎将晋代荀羡王胡之并居此官宋齐以来唯处诸王素族无爲者齐以二卫【左右】四军【前后左右将军谓之四军】五校【即汉之五校】骁游击积射彊弩殿中员外殿中武卫七将军殿中司马左右及虎贲之中郎将冗从仆射【宋志曰冗从仆射汉东京有中黄门冗従仆射非其职也魏代因其名而置冗从仆射职官要录曰本期门之职汉桓帝时置冗从仆射掌诸散从其射事则主帅之】羽林监武常侍谓之西省而散为东省梁武帝以将军之名高下舛杂命更加厘定于是有司奏置一百二十五号将军以镇卫骠车为二十四班【内外通用】四征四中为二十三班【四中谓军卫抚权】八镇为二十二班【东西南北左右前后】八安为二十一班【东西南北左右前后】四平四翊为二十班【四平东西南北四翊左右前后】凡三十六号为重号将军又有五德将军【忠勇军师武臣爪牙龙云麾镇兵翊师宣恵果毅智威仁威勇威信威严威智武仁武勇武信武严武谓五德将军】以班多者为贵凡十品二十四班品十取其盈数班二十四以法气序制簿悉以大号居后以为选法自小大也前史所记以位得从公故将军之名次于台槐之下至是备其班品序于百官之外凡一百二十五将军后魏将军之名多矣谓骠车卫为三将军末年有八柱国大将军其中六人各督二大将军【事详柱国将军篇】凡十二大将军【元賛元育元廓侯莫陈顺宇文遵达奚武李逺豆卢宁宇文贵贺兰祥杨忠王防此十二大将军】又各分统开府一人一开府领一军兵是为二十四军分掌禁旅当爪牙御侮之寄自大统十六年以后功臣位至柱国及大将军者众矣咸是散秩无复统御【后周武帝三年改诸军军士并为侍官】隋炀帝以左右卫【隋初旧名】左右屯卫【改左右领军为之】左右御卫【新加置】左右卫【改左右武为之】凡十二卫各置大将军一人将军二人以总府事【每卫各置长史録事参军司仓兵铠等参军员军人总名卫士】盖魏周十二大将军之遗制唐武德初秦王既平王世充及窦建德高祖以秦王功殊今古自昔位号不足以为称乃特置天策上将军以拜焉位在王公上及升储宫遂废天策府二年七月高祖以天下未定事资武力将举闗中之众以临四方乃置十二军分闗中诸府以焉【以万年道为参旗军长安道为鼔旗军富平道为元武军醴泉道为丹钺军同州道为羽林军华州道为官军宁州道为折威军岐州道为平道军幽州道为招摇军麟州道为苑游军泾州道为天统军宜州道为天节军】每军将一人副一人取威名素重者为之【杨恭仁刘宏基长孙顺德等并为其将】督耕战之备自是士马彊劲无敌于天下五年省七年以突厥寇掠复置十二军后又省之其后定制有左右卫【隋之翊卫】左右骁左右武左右威【左右威隋之屯卫】左右领军左右金吾【金吾隋之武卫】左右监门左右千牛凡十六卫大将军各一人【左右卫及左右金吾总谓之四卫其余谓之杂卫】将军总三十人【左右千牛卫将军各一人余各二人】左右羽林左右龙武左右神武六军大将军各一人将军各三人皆有卫署【开元十二年张説奏于三辅防五尺八兵十二万人谓之彍置于南衙每月分番自此以后遂不复简】其余骠辅国镇军冠军四大将军云麾勇武壮武宣威眀威定逺宁逺游游击等九将军并为五品以上武散官先天二年正月十日敕往者卫士计户取充使二十一入幕六十出军既惮劬劳咸欲避匿今改取二十五以上充十五年即放出频经征镇者十年放出自今以后羽林飞先于卫士中简择开元十一年二月敕同华两州精兵所出地资辇毂不合外支自今以后更不得取同华两州兵防　增文献通考曰开元六年始诏折冲府兵每六歳一简自高宗武后时天下久不用兵府兵之法寖坏番役更代多不以时卫士稍稍亡匿至是益耗散宿卫不能给宰相张説乃请一切募士宿卫十一年取京兆蒲同岐华府兵及白丁而益以潞州长从兵共二十万号长从宿卫歳一番命左丞萧嵩与州刺史共之明年更号曰彍肃宗以后有左右神策军各置大将军一人统军各二人将军各四人后唐长兴三年敕卫军神威雄威及魏府广防以下指挥宜改为左右羽林置四十指挥每十指挥立为一军每一军置都指挥使一人兼分为左右厢应顺元年改左右羽林四十指挥为严卫左右军龙武神武四十指挥为捧圣左右军清泰元年改捧圣马军为彰圣左右军严卫步军为宁卫左右军宋朝承前代之制有左右金吾卫左右卫上将军左右骁卫屯卫领军卫监门卫千牛卫上将军诸卫大将军诸卫将军并为环卫官无定贠皆命宗室为之亦为武臣之赠典大将军以下又为武臣责降散官政和中改禁旅则有殿前司都副指挥使侍卫步军马军都副指挥总之至孝宗时始令节度使领左右金吾卫上将军承宣使领左右卫上将军在内则兼带在外则不带　续文献通考曰辽南面各卫有大将军又有上将军次有将军之职下有折冲都尉果毅都尉二职北面大将军府统所治军之政令官曰大将军曰上将军曰将军曰小将军外有大详衮司与大将军府并官曰大详衮曰都监曰将军曰小将军曰军校曰队帅所属有护军司官曰护军司徒有卫军司官曰卫军司徒有诸路兵马统署司官曰诸路兵马都统署曰诸路兵马副统署【属大将军府下】有东都省分掌兵马之政官曰东都省太师有西都省分掌军马之政官曰西都省太师【属大详稳司下】　金诸卫有上将军正三品大将军従三品次将军正四品章宗泰和六年伐宋权设平南抚军上将军正三品平南冠军大将军从三品次平南龙骧将军平南虎威将军平南荡江将军殄冦中郎将殄冦郎将殄冦折冲都尉殄冦果毅都尉凡九阶军还罢　元不设　眀设挂印将军称镇守者云南曰征南将军两广曰征蛮将军湖广曰平蛮将军辽东曰征卤前将军宣府曰镇朔将军大同曰征西前将军延绥曰镇西将军宁夏曰征西将军甘肃曰平羌将军蓟州淮安镇守漕运总兵以畿内故不得挂印称将军有大征讨遣总兵则挂平贼将军平邉将军平卤将军征夷将军征卤将军讨贼将军或大将军或前将军副将军印行事事已纳印　王世贞史料曰按洪武中命大将军仪大将军拜前诸将拜后先授节次授钺讫出勒所部建牙鸣鼓角正行列擎节钺鼓吹前导百官以次送出其盛如此今将军有敕有银印而无节钺非将军而总兵者有敕有闗防而无银印又曰将军挂印者事权甚重可以生杀人而大将军为尤重洪武元年以徐中山为征卤大将军至十七年卒虽以常开平李岐阳之才且重然不过副将军而其他有征南征北征西征戎之重寄亦不过将军而已傅颍公之平云南镇北邉张英公之三下交趾统众多者至八十万少亦三十万然皆不得挂大将军印也
　　将军总载二
　　增丈人　长子【易经曰师贞丈人吉无咎又曰长子帅师以中行也】　文武　显允【诗经曰文武吉甫万为宪又曰显允方叔征伐玁狁】　鹰扬　虎臣【诗经曰维师尙父时维鹰扬　又曰矫矫虎臣在泮献馘】　元老　干城【又曰方叔元老克壮其猷　又曰赳赳武夫公侯干城】　拊髀　推毂【汉书冯唐传文帝拊髀曰吾独不得防颇李牧为将岂忧匈奴哉　又曰古王者之遣将跪而推毂曰阃以内寡人制之阃以外将军制之】　铁虎　水龙【合璧事曰蔡祐与齐战被光明甲所向无敌齐人谓之铁虎　晋书曰但畏水中龙指王濬也】斋斧　授钺【魏志曰凡将出必斋戒之庙授斧故云斋斧　合璧事曰唐德宗廵狩山南浑瑊以诸军卫入谷口帝临轩授钺用拜韩信故事】　十策　三箭【又曰唐李靖屡授开府献十策以圗萧铣　通鉴曰唐薛仁贵高宗时九姓众十余万令骁数十乘挑战仁贵发三矢辄杀三人卤气慑皆降军中歌曰将军三箭定天山壮士长歌入汉闗】　斗魁　天目【史记曰斗魁戴匡六星曰文昌宫一曰上将二曰次将　合璧事曰将为天目国命所寄】　囊沙　背水【史记曰韩信与龙且夹潍水而阵信夜令人为万余囊盛沙以壅水上流引军半渡击且佯不胜败走且果喜追渡水信使决壅水大至且军大半不得渡急击杀且　又曰韩信击赵使万人先行出背水阵及破赵诸校皆贺因问曰兵法后背山陵前阻水泽今背水阵竟以胜此何术也信曰兵法不曰陷之死地而后生投之亡地而后存乎】　杜彪　韦虎【合璧事类曰梁西荆州刺史杜山从膂力过人便马善射所被霞明朱弓四石余力每出挑战魏军惮之号为杜彪　梁书曰魏遣齐王萧寳夤中山王元英围梁钟梁武帝遣弟临川王宏督兵御之宏惧停车不前魏人遗以巾帼且歌之曰不畏萧娘与吕姥但畏合肥有韦虎萧娘即宏吕姥吕僧珍韦虎韦叡也】　万人敌　一身胆【史记曰项籍学万人敌　蜀志曰赵子龙将数十值曹操军大出子龙遂前突其阵且鬭且却魏兵追至营子龙大开门魏疑有伏兵引去子龙以劲弩射魏兵魏兵惊骇自相蹂践堕水死者甚多先主明旦至其营视昨战所曰子龙一身都是胆也】　半段枪　四将印【明皇实録曰唐哥舒翰为河西衙前将吐蕃大寇邉翰持半段枪当其锋击之职林曰王忠嗣有武畧佩四将印上平戎八策】　原将兵扞燕　兴师攻翟
　　【史记曰齐景公召穰苴与语兵事大恱之以为将军将兵扞燕晋之师　说苑曰田单兴师十万将兵攻翟往见鲁仲连仲连曰子之攻翟必不能下矣田将军曰单以五里之城十里之郭复齐之国何为攻翟不能下也去上车不与言决】　增割髪置地　举手指天【魏志曰太祖出军令无败人田麦犯者死皆下马持麦而行太祖马乃腾入甲中敕主爵议罚对曰春秋罚不加尊太祖曰作法自犯何以率众然孤为军帅不可杀请自刑乃拔劒割髪置地通鉴曰晋安帝时刘裕抗表伐南燕过大岘燕兵不出举手指天喜形于色左右曰公未见敌而先喜何也裕曰兵已过险士有必死之志余粮栖畞人无匮乏之忧卤已入我掌中矣】　减灶增灶　拔帜立帜【合璧事曰孙膑减灶虞诩増灶又曰韩信拔赵帜立汉帜】　提鼓援枹　秉钺抗旌【国语范蠡应使者曰左提鼓右援枹　终军传曰大将军秉钺抗旌】　马棰下城　枕席过师【张耳传曰杖马棰下数城　赵充国曰信威千里从枕席之上过师】　战胜攻取　雅歌投壶【汉书汉高帝曰连百万之众战必胜攻必取吾不如韩信汉记曰祭遵为将军取士皆用儒术对酒设乐必雅歌投壶】　燕颔虎头　虬猿臂【合璧事曰班超燕颔虎头　又曰郭知运虬猿臂】　七纵七擒　八遇八克【栁氏家録曰蜀诸葛亮因八阵以施武经七擒以即戎　合璧事曰唐娄师德武后时猛士讨吐蕃戴红抹额来应诏后共卤战八遇八克】　降十万　破贼五千【唐书曰永防元年仆固懐防结吐蕃回纥合围泾阳郭子仪以数出降隂山十万　又曰马璘以百破贼五千李光弼曰吾未见以少击众如马璘者矣】　说礼敦诗　受成释奠【左传曰楚子围宋晋文公搜于被庐作三军谋元帅赵衰曰郤縠可臣亟闻其言矣说礼乐而敦诗书乃使縠将中军　鲁颂曰在泮献囚注古者出兵受成于学及其反也释奠于学】三鼓克齐　三驾屈楚【左曰庄公三年齐师伐我公将战曹刿请从战于长勺公将鼓之刿曰未可齐人三鼓刿曰可矣齐师败绩　又曰晋悼公归国请以息民魏绛请施舍输积聚以贷行之期年国乃有节三驾而楚不能与争注云三驾三次兴师也】　亚夫坚壁　度尙焚营【史记曰汉景帝拜亚夫为太尉将兵击吴楚亚夫言于上曰椘兵剽轻难与争锋愿以梁地委之絶其粮道乃可制也上许之于是防兵荥阳吴攻梁急请救亚夫引兵走昌邑坚壁以守吴兵数挑战终不出乃引去亚夫出精兵追击大破之　山堂肆考曰东汉荆州刺史度尚击桂阳贼卜阳等破其三屯多获珍寳士卒骄富莫有鬭志尚乃宣言兵少须诸郡所发悉至乃幷力攻之申令军中恣听射猎兵喜皆出尚乃宻使人焚其营猎者还莫不涕泣尚慰劳之曰阳等财寳足富数世诸军但不幷力耳今所亡少何足介意众破平之】徒读父书　常效父法【史记曰秦王龁伐韩攻上党民走赵赵军数不胜防颇坚壁不出应侯使人反间曰秦之所畏独马服君之子赵括为将耳赵王遂以括代颇蔺相如曰王以名使括括徒能读父书不知合变也王不听　山堂肆考曰南齐斛律光弟羡为幽州刺史善治兵突厥畏之谓之南可汗性节俭不好声色不贪权势至于行兵常效其父金之法】　解鞍诱敌　驻节劳民【史记曰汉李广为上郡守尝从百出卒遇匈奴数千广令诸曰前未到匈奴阵二里所止令皆下马解鞍士皆纵马卧防暮匈奴终怪之不敢攻击是夜即引兵而去　汉书曰邓禹师行有纪三辅百姓皆望风相携负以迎军降者日以千数禹所止辄停车驻节以劳来之父老童穉满其车下】　据鞍顾盼坐帷讲诵【通鉴曰东汉马援年六十二请击武陵五溪蛮光武愍其老援曰臣尚能披甲上马】
　　【帝令试之据鞍顾盼以示可用帝笑曰矍铄防是翁也山堂肆考曰东汉张奂为北中郎将匈奴乌桓烧军门屯赤炕烟火相望兵众大恐奂安坐帷中与弟子讲诵自若军士稍安】　不如竖儒　无逾老臣【史记蒯通说韩信曰郦生一士掉三寸之舌下齐七十余城将军以数万众歳余乃下赵五十城为将数歳反不如一竖儒之功乎　汉书曰宣帝时先零杨玉叛帝欲命将击之赵充国年七十余上老之使丙吉问充国谁可将者对曰无逾老臣】　立柱而还　仆碑而进【汉书曰光武时交趾女子征侧征贰反诏伏波将军马援讨之至浪泊与二征战大破追斩之交趾平援立铜柱为汉界而还　隋书曰史万歳以功加上开府时南宁彝爨靓反诏万歳讨之入自蜻蜓川行数百里见诸葛亮纪功碑铭其背曰万歳之后有胜我者过此由是仆碑而进破其部三十万勒石诵美隋德而还】　齅地知兵　指节示将【齐书曰斛律金为淮朔将军主行兵用匈奴法望尘知马歩多少齅地知兵之逺近　梁书曰豫州刺史韦叡攻魏小岘未防出行围栅魏出数百人陈于门外叡欲击之诸将迟疑叡指其节曰朝廷授此非以为饰韦叡法不可犯也遂进击之魏兵败走因急攻之中宿而拔】　费祎可人　吴进好汉【通鉴曰魏曺爽寇汉中后主遣祎救之将行光禄大夫来敏诣别求共围棊时羽檄交至人马擐甲严驾已讫祎与对戏了无倦色敏曰向聊试君耳君信可人必能办贼　山堂肆考曰宋杨沂中统制官吴进将所部二千人还临安进勇于战鬭尝对御上曰好汉进闻之刺好汉吴进字作背心每阅兵则披以示众】　一军皆惊万众莫抗【史记汉萧何曰诸将易得耳如韩信国士无双王必欲争天下非信无可计事者请王设坛具礼拜之诸将皆喜人人自以为得大将至拜乃信也一军皆惊　晋书曰桓石防小字镇恶从桓温入关车冲为苻健所围垂没石防跃马赴之抜冲于数万众之中而还莫有抗者三军莫不叹服】　烧舸败魏　融鎻降吴【三国志曰曹操伐吴孙权遣周瑜程普等与刘备幷力逆操于赤壁瑜部将黄盖曰操军方连船舰首尾相接可烧而走也乃取冲鬬舰十艘载燥荻枯柴灌油其中先以书遗操诈云欲降时东南风急盖以十舰最着前去北军二里余诸船同时发火火烈风猛船徃如箭烧尽北船延及岸上营落人马烧溺死者甚众操军遂败走　晋书曰武帝伐吴吴于江碛要害处并以铁鎻横截之又作铁锥长丈余暗置江中逆拒舟舰龙骧将军王濬作大筏数十令善水者以筏先行遇铁锥锥辄着筏而去又作大炬长十余丈灌以麻油在船前遇销然炬烧之须臾炬炽融液船无所碍孙皓面防诣军门降】　庆之苍头　继伦黑面【宋书曰沈庆之元嘉中雍州群蛮入寇命庆之为建武将军庆之好戴狐帽蛮每见庆之军辄曰苍头公来矣　山堂肆考曰宋尹继伦败契丹耶律休格于徐河契丹主相谓曰当避黑面大王以继伦面黒故也】　投醪饮军　置酒防将【史记曰楚人有馈箪醪者庄王投之于河令将士迎流而饮之三军皆醉　山堂肆考曰唐张守珪为瓜州刺史卤忽至众失色守珪曰疮痍之余讵可以矢石相角须权以胜之遂置酒城上防诸将作乐卤疑有备不敢攻引去守珪纵兵击败之】　光弼靴刀　曹彬匣劒【唐书曰李光弼与史思明战于河阳分遣诸将以刀置靴中曰万一不利我亦自刎不令诸君独死　山堂肆考曰宋太祖遣曹彬伐南唐以匣劒授之曰副将以下不用命者毋惜此劒】　称疾誓将留湼劝军【宋史曰曹彬征南城将陷忽称疾不视事诸将问疾彬曰余疾非药石所愈也惟诸君诚心自誓克城之日不妄杀一人则自愈矣诸将焚香为誓彬即称愈　又曰狄青起行伍十余年身已显面湼犹存仁宗敕青傅药除之青指其面曰陛下以功擢臣不问门第臣所以有今日者由此涅耳臣愿留此涅以劝军中】　岳飞神算　立信长策【山堂肆考曰宋绍兴中贼杨么败官军于鼎江诏授岳飞清逺军节度使讨之复命张浚视师潭州飞已招降么党黄佐将欲讨么防朝议召浚还防秋飞曰都督能少留八日可破贼浚曰何言之易耶飞遂如鼎州黄佐招杨钦来降钦又说全忠刘铣来降飞诡骂钦复遣去是夜掩贼营降其众数万么赴水死果八日而防书至潭浚叹曰岳侯神算也　又曰宋汪立信咸淳中上言宜出内郡兵以实江淮备外侮又选宗室忠良及有干用大臣以为统制分东西二府以涖其事如此则可为安邉御敌之长策矣】　霹雳闪电　刀痕箭瘢【又曰唐长孙晟为秦州道行军总管出讨突厥斩千余级有达官来降者言突厥大畏长总管闻其弓声称为霹雳见其走马称为闪电又曰宋韩世忠尝中毒矢以强弩括取之十指仅全四不能动刀痕箭瘢如刻画然】　不肯探
　　简　何能卧牀【又曰东汉邓禹表张宗为偏将军赤睂兵大至禹欲就坚城众惮拒后禹乃书诸将名于竹简乱投笥中令各探之宗不肯曰死生有命岂可辞难就逸遂为拒后战却赤眉　通鉴曰东汉马援建武中拜伏波将军击交趾还故人孟冀迎劳之援曰方今匈奴扰邉男儿要当死于邉野以马革裹尸还葬耳何能卧牀上在儿女子手中耶】　身被三枪　面中六矢【山堂肆考曰汉盖勲为敌所败身被三枪坚坐不动　通鉴曰唐安禄山令狐潮围雍邱潮与张廵有旧廵使郎将雷万春于城上与潮相闻语未絶贼以弩射之面中六矢而不动】　原亚夫居细栁　田单在即墨【亚夫事见上　说苑鲁仲连谓田单曰夫将军在即墨之时坐则织蒉立则杖臿为士卒倡将军有死之心士卒无生之气今将军东有夜邑之封西有淄上之寳黄金横带骋乎淄渑之间是以乐生而恶死也】　增变帜杂秦军　持帜立赵壁【战国防曰秦假道韩魏以攻齐齐威王使匡章将而应之与秦交和而令使者数相徃来章为变其帜以杂秦军者言章子以齐入秦王不应如此者三有司请发将击之王曰此不叛寡人明矣曷为击之顷间言齐兵大胜秦王称西藩之臣而谢于齐史记曰韩信张耳击赵赵聚兵井陉口夜半发轻一千人人持一赤帜从间道望赵军戒曰赵空壁逐我若疾入赵壁拔其帜而易之】　奋矟奔魏军　带箭入棱阵【齐书曰周盘龙与魏军战其子奉叔陷阵盘龙奋矟奔魏军莫不披靡时奉叔已得出盘龙不知乃东西触击奉叔见其父久不出复跃马入阵父子两萦搅数万人魏军大败高帝嘉盘龙功送金钗十二枚与爱妾杜氏手敕曰饷周公阿杜　山堂肆考曰隋炀帝遣将军陈棱讨杜伏威伏威迎出挑战棱军射中其额伏威怒曰不杀汝矢不抜乃带箭驰入棱阵获所射将使防箭出乃斩之擕其首入棱军而示之】　挺身说回纥齧指示进明【通鉴曰唐代宗时回纥与吐蕃合兵围泾阳郭子仪曰今众寡不敌难以力胜不若挺身说之可不战而下也遂以数出使人传呼曰令公来回纥大惊太师药葛罗执弓注矢立阵前子仪免冑释甲投枪而进诸酋长皆下马罗拜子仪亦下马执药葛罗手责以负约药葛罗曰吾为仆固懐防所误负公诚深今请为公尽力以谢过遂与定约而还后回纥大破吐蕃杀获万计　唐书曰肃宗时尹子竒复寇睢阳贺兰进明在临淮拥兵不救城中日蹙张廵乃使南霁云犯围而出告急于临淮进明具食延之霁云曰睢阳之人不食月余矣霁云虽欲独食且不下咽大夫坐拥强兵曾无分灾救患之意岂忠臣义士之所为乎因齧落一指以示进明曰霁云既不能达主将之意请防一指以示信归报座中皆为泣下】
　　将军总载三
　　增飞将军【史记曰汉李广为右北平太守匈奴号曰汉之飞将军避之数嵗不敢入】　真将军【又曰汉文帝时匈奴大入邉周亚夫为将军军细栁上自劳军至灞上棘门已而之细栁先驱至军门都尉曰军中闻将军令不闻天子诏上使使持节诏将军曰吾欲劳军亚夫言开壁门天子按辔至中营亚夫以军礼见天子为改容式车文帝曰此真将军矣向者灞上棘门如儿戏耳至亚夫可得而犯耶】　原将军周官【周礼曰王六军军将皆命卿郑注云凡军帅不特置于六官六卿之吏自卿以下能任者使兼官焉】　将军之号【鹖冠子曰人道何先曰先兵富则骄贵则赢兵者百歳不一用然不可一日忘也将军之号由来逺矣】　无则必乱【尸子曰千万之军无将军则必乱】　以征不服【汉书李广曰将军者国之爪牙也司马法曰登车不轼防不服振旅抚师以征不服萃三军之心同战士之力故怒形则千里竦威震则万物伏】　亲戎引枹而鼓【说苑曰田单为齐上将军攻翟不下明日亲戎结髪径立矢石之所乃引枹而鼔之遂下】　出征授钺朝堂【汉魏故事曰夫遣将军出征授节钺于朝堂】
　　大将军一【官属幷附】
　　原杜氏通典曰大将军战国时官也楚懐王与秦战秦败楚掳其大将军屈匄是矣汉高祖以韩信为大将军【又窦婴为大将军每朝大议列侯莫敢抗礼】武帝又置初武帝以卫青数征伐有功以为大将军欲尊宠之故置大司马官号以冠之【卫青加大司马位冠于大将军上共为一官】后霍光王凤等皆然成帝绥和二年赐大司马印绶罢将军官后汉光武时吴汉以大将军为大司马【后汉大将军自为一官其大司马不加于其上】和帝时以窦宪为之旧大将军位在三公下置官属依太尉宪威权震朝廷公卿希防奏宪位次太傅下三公上长史司马秩中二千石従事中郎二人六百石自下各有增【宪初为此官威震天下尚书以下欲拜之伏称万歳尚书令韩棱曰礼无人臣称万嵗之制乃止后梁冀为之官属倍于三公府】自安帝政理衰阙始以嫡舅耿珤为大将军常在京都顺帝即位又以皇后父兄弟相继为大将军如三公【梁冀别传云元嘉二年又加冀礼仪大将军朝到端门谒者将引増掾属舍人令史官鼔吹各十人风俗通曰桓帝初京师謡曰游平卖印自有平不避豪强及大姓按窦武字曰游平为大将军印绶所加咸得其人】汉末犹在三公上魏黄初中又有上大将军以曹真为之【吴亦以陆逊为上大将军以诸葛恪为大将军】眀帝青龙二年晋宣帝自大将军为太尉然则大将军在三司下矣其后又在三司上自汉东京大将军不常置为之者皆擅朝权至晋景帝为大将军亦受非常之任后以叔父孚为太尉奏改大将军在太尉后位次三司下后复旧在三司上至太康元年琅邪王伷大将军复制在三司下及伷薨复如旧冠绶佩服与大司马同宋唯彭城王义康为之章绶冠佩亦与晋同齐以为赠梁有之陈以为赠后魏北齐为二大与大司马同至后周建德四年增置上大将军隋并以为武散官不理事上大将军従二品大将军正三品唐贞观二年九月敕六军先已各置统军一人今十六卫宜各置上将军一人秩从二品其左右卫及左右金吾卫上将军俸料随军人马等并同六军统军其诸卫上将军次于统军支给自今以后内外文武阙官于文武班中材望相当者参叙仍待以后各依故事于本卫量置卫兵仍举故事置武班朝参其廊下食亦宜加给稍令优重汉不见官属后汉大将军骠将军车将军卫将军有长史一人司马一人【窦宪为大将军置长史司马员吏官属位次太傅属官】从事中郎二人掾属二十九人令史及御属三十一人又赐官四十人及鼓吹【应劭曰鼓吹二十人非常贠】其领军皆有部曲大将军营五部部校尉一人军司马一人部下有曲曲有军一人曲下有伅伅长一人其不置校尉部但有军司马一人其别营领属为别部司马其兵多少各随时宜门有门魏以司马景王为大将军置掾十人别无属官其骠车府有长史司马晋骠卫将军伏波抚军都护镇军中领四征四镇龙骧典军上军辅国等大将军开府皆为位从公品秩俸赐亦与诸公同加兵者增置司马一人从事中郎二人主簿记室督各一人官属并与公同宋大将军车骠卫将军诸府皆有长史一人参军一人又各置司马一人齐有大将军为赠官无僚属诸骠车卫镇军中军抚军四征四镇等将军凡加大字位从公长史司马诸官属亦同公梁因之诸将军优者亦然陈为赠官无僚属后魏大将军僚属如三公北齐亦然后周大将军有长史司马中郎掾属诸曺参军典籖等贠隋以后无　増王世贞史料曰吴元年徐中山达以中书左相国挂大将军印平吴还上之
　　大将军二
　　增史记曰武帝伐匈奴以卫青为大将军位在诸公上公卿皆拜唯汲黯独揖有言大将军尊贵不宜尔黯曰大将军有揖客独不贵耶青闻之愈重黯　汉书曰武帝以霍光为大将军辅昭帝田千秋为丞相及昭帝初即位未任听政事一决大将军光千秋居相位谨厚有重名光谓千秋曰始与君俱受先帝遗诏令光治内君侯治外宜有以教督使光无负天下千秋曰唯将军留意即天下幸甚终不有所言　后汉书曰诏邓隲班师朝廷以太后故遣五官中郎将迎拜隲爲大将军军到河南使大鸿胪亲迎中常侍赍牛酒郊劳王主以下望于道既至大防群臣赐东帛乘马　应劭汉官仪曰和帝以窦宪为大将军乃冠三公　又曰梁冀为大将军以三世姻媾援立之功官属皆倍余府　魏志曰太傅司马宣王奏免曺爽皇太后诏召髙文惠假节行大将军事据爽宫太傅谓之曰君为周勃矣　后魏书曰莫题有谋策为大将军平慕容麟赐爵东宛侯后太祖欲广宫宇规度平城四方数十里将模邺洛长安之制运材数百万以题机巧令监定焉　陈思王辅臣论曰知虑深奥渊然难测执节平敌中表条畅恭以奉上爱以接下纳言左右为帝喉舌曺大将军也　晋志曰大司马大将军太尉骠车卫将军诸大将军开府位从公者为武官公皆着武冠平上黒帻　献征録徐达传曰达封公后复佩大将军印镇北平以便宜徙山后顺宁等处军民户三万五千八百口一十九万七千余籍为军者给月廪为民者给田以耕凡置屯二百五十四定垦田一千三百四十三顷北平军府之用皆赖之
  </div>
  <div class="pagination">
   <a href="御定渊鉴类函_page80.html">
    上一页
   </a>
   <span>
    ...
   </span>
   <a href="御定渊鉴类函_page76.html">
    76
   </a>
   <a href="御定渊鉴类函_page77.html">
    77
   </a>
   <a href="御定渊鉴类函_page78.html">
    78
   </a>
   <a href="御定渊鉴类函_page79.html">
    79
   </a>
   <a href="御定渊鉴类函_page80.html">
    80
   </a>
   <span class="current-page">
    81
   </span>
   <a href="御定渊鉴类函_page82.html">
    82
   </a>
   <a href="御定渊鉴类函_page83.html">
    83
   </a>
   <a href="御定渊鉴类函_page84.html">
    84
   </a>
   <a href="御定渊鉴类函_page85.html">
    85
   </a>
   <a href="御定渊鉴类函_page86.html">
    86
   </a>
   <span>
    ...
   </span>
   <a href="御定渊鉴类函_page82.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
