<!DOCTYPE html>
<html>
 <head>
  <meta charset="utf-8"/>
  <title>
   群书考索 - 第 102 页/共 127 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   群书考索 - 第 102 页/共 127 页
  </h1>
  <div class="content">
   钦定四库全书
　　羣书考索续集卷三十七
　　宋　章如愚　编
　　官制门
　　监司
　　周始制监司王制云天子使其大夫监其方伯之国国三人
　　汉监司汉刺史无常员时遣丞相史分刺诸州黜陟贤否理断寃罪武帝始置部刺史十三人秩六百石专以六条察二千石其秩卑其权重故能激昂而自奋也朱博为冀州刺史行部不察黄绶吏民有言县丞者令各诣部何武为扬州刺史所举奏二千石长吏必先露章服罪者为亏除免之而已是二者可谓得刺史之体矣至于鲍宣举措烦苛代二千石除吏听讼所察过诏条则势偪郡国而后侵预其事矣
　　宋朝监司宋朝之监司汉之部刺史遗制也元城先生尝论之矣汉部刺史十三州以六条问事其五条则皆及二千石考其秩则六百石乃在千石县令之下也秩卑则其人自奋权重则其志得行至于绥和更之为牧秩二千石其法堕矣唐制诸道帅臣兼观察之权无有纠其非者是则绥和之制矣宋朝之监司以台省寺监为之虽宰臣从官为帅亦许纠劾是则元丰之制也二三百年无方镇之患其此之由欤宋朝监司有转运使副有转运判官使之按察官吏可也而又有提防刑狱有武臣同提刑使之并察官吏可也而有提举常平提举茶盐转运置于干德判官置于开宝使副置于太平兴国此转运之职也淳化中置提防刑狱四年省之景德中复置天圣六年罢之八年复置而治平罢之迨置于熈宁而提刑之职遂不废提举常平置于熈宁而元祐罢之既而随罢随复提举茶盐置于宣和而绍兴罢之既而或置或罢迨至绍兴之五年常平茶盐并为一司而后提举之职定矣然今之使副运判既不双除武臣提刑罢之复久常平茶盐合为一司其名虽繁其职实简昔在仁宗朝鋭意太平责任牧守于时范公仲淹在政府取不才监司一笔勾去而张温之之徒首被兹选风声凛凛闻者恐惧当时不堪遂以三虎四瞪之名中之卒罢按察之名而变仲淹已行之政欧阳公有言按察所奏不能与行沮毁者一言便加轻信呜呼若此而望部刺史之举其职难矣哉
　　泉司唐有诸道铸钱使故今之泉使亦曰都大铸钱司然必兼提防坑冶以为名者钱以铜为母而铅锡其助也夫既以铸钱为主意今其弊乃至于销钱者何哉葢黄金白银元无与于铸钱而上之人利于得铜乃以是而优凿山者俾之多方营铜也其意则善其法则未然者地之所产有无不可以强同也愚民利于金银之获不复计夫铜之有无采之于山既不可得则计无从出未免复销钱以为铜耳利之所在死且不顾是岂刑罚之所能禁哉夫凿山而得之者与销钱而为之者其质迥絶不同所司独不辨之乎葢吏胥均其所入之利而上下更相也铜日加多而钱日加少名曰铸钱司乃导民销钱之地也有能随五金之所入而不强无以为有则害除而利自兴矣
　　总司方今驻跸吴会上流自蜀汉下流则负海江淮绵亘其中凡数千里所当控扼者皆制军马小戍数百大屯数千漕臣所入租赋而入于总所总所会所入钱粮以饷诸屯统军者不与钱粮掌财者不施节制所以专其责而分其权也以无事之时言之漕臣足以辨事以有事之时言之四总未为赘员凡是区画得失相半然财之所聚公亷者寡贪冒者多籍浩繁之入而为奸利之资者不无官吏之弊不严赏罚军政何由而肃乎文公云总领一司赵忠简所置【语録】
　　常平茶盐司宋朝立法初意常平所以济民饥茶盐所以助国用昔分为二今合为一使之有无相通上下兼足也然今日在在常平有名无实茶盐之利一孔无遗何于利民者恝然而于利国者独留意耶尝观熈宁变法诸州常平免役义仓市易坊场河渡等钱者委郡贰主之此乃王安石行青苗新法籍此以为国息也人主意在国息则利民之事不能以两立矣今日虽去青苗之扰而诸州茶盐香矾与夫所谓经总制钱所司督办毫髪必计于此重则于彼轻宜乎常平虽有移互之禁覆粮之令更相蔽徒为具文也独不可原其故而为之所乎
　　论监司当改作按察自秦置守尉监司有郡守刺史如今监司专主按察至汉末令刺史掌兵遂侵郡守之权兼治事而刺史之权独重后来或置或否某尝説不用许多监司每路只置一人复刺史之职正其名曰按察使令举州县官吏其下却置判官数员以佐之如转运判官刑狱判官农田判官之类农田专主婚田转运专主财赋刑狱专主盗贼刑狱而刺史总之稍重诸判官之权资序视通判而刺史视太守判官有事奏闻则刺史为之发奏刺史不肯发则许判官径自申御史台尚书省以分刺史之权葢刺史之权独专又不是若非其人则害贻一路又须重诸判官之权诸判官之下又置数员官属如职属官之属如此则事权归一太守自治州事而刺史得举刺一路岂不简径省事又无烦扰耗蠧之弊今之主管虽视通判资格但权轻不能有所为但得奉承运使而已若分为判官又为专达则监司不敢妄作矣【文公】
　　监司不尽其职皇华遣使专务咨诹绣衣直指风动列城是岂蔽茍安之地哉则养安以自重积日以计资以因循为识时以缄黙为得计以容奸为寛大以举职为烦苛以兴利除害为生事以激浊扬清为抗奸一事之当为则上下相倚首尾两端文符往来终于不立一吏之当劾则左右顾望畏首畏尾符檄虽峻卒亦如初褰帷问俗所不暇也驰骋原隰所不便也深山穷谷或以险阻不及至新贵故交或以人情不欲至其所至者则前遮后拥吏卒渔猎悉饱其欲而后去反不若不去之为愈者
　　监司不敢举劾况监司之于郡县亦有不敢者某郡之守尝为侍从也则幸其复为侍从而有所求某郡之守尝为台谏也则恐其复为台谏而有所击至于县吏之与在朝有姻有旧者皆不敢问也民诉其守则封其词以送其守民诉其令则封其牒以与其令是为守令执仇雠也守令从而甘心焉后有寃者夫谁敢言州县之胥凭守令之宠以暴诉民诛之者某守令然章奏相望无非防雀之盗声势交援或漏吞舟之鱼耳
　　轻从非人有以秩卑假以重权者汉之六百石察郡国是也有以权重而得专务禄者唐之以使持节是也使临益部上动星躔车驻徐州旋至雨泽刺史之任所闗如此而可轻畀其人哉非精神刚正不畏强御则不足以任其职非风采奋发事业雄伟则不足以振其权在庆厯时亷直中正者方得举而苛细矫激之人不用也尝任县邑者方擢为按察而侥求苟至者不择也其后公正聪明之有科刚方岂弟之有目固不容非才滥厠其间者孝宗嗣位益重其选宰相进拟必反覆审问且亲洒宸翰欲得刚正者奏举数人监司之不轻畀也如此今也亲择之意易而为拘牵者法荐选之功变而为攷任之弊郡印方绾已怀揽辔使车未还觊幸且有先为之地者不风力则势要请托皆得以行其私资考是迁则阘茸庸缪皆将执例以取偿于我矣
　　任监司之说有三愚尝论任监司有三説资望不可太轻迁徙不可太数文法不可太拘资望轻则属吏不畏迁徙数则意防不行文法拘则省察不周知此三説则上之人无媿于责任下之人得以尽其职矣
　　郡守
　　汉郡守汉郡守地大而权重故二千石得以专制而有以尽其才按会稽一郡合今浙东西之地在其封内则其权安得不重赵广汉之将兵属蒲类将军击匈奴朱买臣将兵与横海将军击东越是其兵得以自将而征讨矣朱博召见诸曹吏书佐及县大夫选视其可以用者尽斥罢诸病吏薛宣移书属县黜陟易置惟其所为是其僚吏得以自进退矣文翁减省纪用度而自兴学校尹翁归论弃东海大豪市而莫能犯禁是其财赋刑狱又得以斟酌轻重而自用之矣然观张敞与朱邑书曰佐敞逺守剧郡驭于绳墨胷臆约结固无竒也虽有亦安所施龚遂之于渤海亦愿丞相御史无拘于文法得一切便宜从事则知宣帝惧其专制而驭之以法矣夫是以汉之太守其地虽大其权虽重俯首听命惟上所令而不闻其跋扈难制之患者葢自上有以驭之之道耳杜延年吾丘寿王一以治郡不进盗贼窃发则玺书诘责之而治行第一课最上闻有増秩赐金之宠核实之法严赏罚之用明此汉之所以多循吏也
　　唐郡守方镇之祸岂独唐世然哉原其所以致之之由由夫郡守之无权耳原其所由始于汉末而然矣初汉置郡守以察郡国秩不过六百石汉成帝时遂更为牧秩中二千石则常一变矣始时奏劾二千石长史者皆下三公遣吏验实然后退黜及光武即位不复委任三府故权在州牧废置自由则又变矣其始以六条诏察过失者罢其后乃与赋政治民之事则又一变也始则传车周流后乃更为重镇争据土地则又一变也愈变愈重至于东都之末方镇之形已成而刘晏建论犹请重其权任郡守之权悉归牧镇知有牧镇而不知有朝廷太守之兴尝易太守为刺史又假之以使节之称按前此所谓使持节者皆得专戮二千石以下是以古所以假太守者而假刺史此其重之之意岂无谓哉惟其边屯之兵总之都督又其品位崇重不为少卿而刺史见都督之礼又已先为之极至且唐制刺史见都督必首属戎服不敢以客礼见令狐峘为吉州刺史坚不如制见观察使齐映谪为别驾此则虽假之以汉刺史之名果何益哉开元以来诸道使得专停刺史而代宗使刘晏攷刺史六品以下杖而后奏此则所谓使持节之名又何相戾也郡守日轻而方镇日强是无足怪宋朝郡守大哉宋太祖之立国也夫赵中令之谋国也方镇之强为天下深患弊根蠧穴葢数十百年莫能去一旦杯酒从容谈笑闲雅控御抑制有如婴儿分其支郡在此无疑心留之邸地在彼无觖望置转运以警其志置倅贰以分其权其规模逺矣哉夫收天下之精兵聚之京师州郡之兵若不足也而犹足以自衞也聚天下之财谷入之京师州郡之财若不足也而犹足以自给也大郡十数指挥中郡五七指挥小郡三五指挥军储饷给属之运司统制军马隶之守倅一旦有警可以使之犯难而忘死其兵何如哉二税分数隶属州县地利嬴余归之本州经费职之军资库犒宴职之公使库而又使之回易收其息利其财何如哉强不至纵弱不至削此国初之制然也熈宁大臣用意过当尽削州郡之权籍郡县兵并兵额一路团结五千人为一将置将副专领军情离贰役使不行而州郡之兵弱矣免役青苗色色取办旧例财帑悉归经费守臣所有者止有限额正使钱而已而又禁其回易限其醖造而州郡之财匮矣兵不足以自衞财不足以自给一有警急束手无措后日之患君子已预卜之嗟夫州郡之权不可以不削亦不可以过削不削则纵过削则弱得其中者其惟国初乎
　　京尹自汉以来京尹之任类多声称【赵张三王刘晏许孟容韦涣黎干魏少游薛元赏辈】近世亦然近故也【欧阳修韩维吴充范仲淹蔡襄杜衍刘沆】辇毂之下百官军民萃焉四方万里瞻焉君相必先知其人而后任之任是职者必自度其才而后居之也近观列城凡令城下者类能自持亦以近守贰之故欤其亦自度其才之足以办此欤庙堂量才之地必审择天下之守令与夫守令之所以自审者皆然则郡邑之治班班可纪矣
　　郡守得人紫云之宴切责藩侯选德之屏书及郡守祖宗之重牧守者如此哉先张后王有声于蜀卲父陈母迭称于广张方平之尹开封也人不敢欺田况之守成都也人不忍欺或以寛厚而比仲诗或以清介而过马援遗钱不取刘君之盛德也外户不闭曾公之美政也二州竟留杜公之遗爱循吏之政班班可纪遡其自来宁非自上之人有以激劝之哉
　　守令
　　守令守令自秦人郡县七国未之有改也宋朝惩五季藩镇之弊凡朝臣领外寄者必带省曹寺监宫僚之名奉使而出上至牧守监司下至倅宰管库通以奉使目之所以均内外轻重之任也至孝宗朝不任守臣不为郎不任县令不除监察御史亦此意也然汉多良吏类由久任宋元嘉之政卓冠江左亦由守宰以六朞为断也宋初惩创藩镇之弊失之过甚而守令者率不过二三年重以熈宁新法之扰郡县之财悉归公上任是职者朝夕皇皇惟以财赋为念席不暇暖民不及亲而去官之日近家食之日逺为身之计纷然四出其何以循良为哉虽然未仕善士皆可为也既仕循吏皆可为也古者循吏省刑而薄赋敛今也倚刑而聚敛古者循吏奉法而循理今也任法而背理板曹之供输监司之督办无名之需非时之扰文移交驰促迫逮系然则为州县者如之何而省刑薄敛奉法循理乎曰黄霸事刑名之主而以寛和著名卓茂当纷乱之世而视民如子内心有主行其所学无往而不可中无得焉视人以为趋向虽平世亦不可为矣
　　逺方守令虐民无由上达近之官吏贤耶民誉之歌之不贤耶讥之谤之誉歌讥谤者众则必传传则必达于朝廷是官吏之贤否易知也一夫不获其所诉之刺史刺史不问裹粮走京师缓不过旬日挝鼓上闻而有司不得不省矣是民有寃易诉也吏之贤否易知也逺方之民虽使盗跖为之守梼杌饕餮为之令郡县之民羣嘲而聚骂者虽千百为辈朝廷不知也白日执人于市诬以杀人虽其兄弟妻子闻之亦不过诉之刺史不幸而刺史又抑之则死且无告矣【老泉】
　　今日守令之弊守令之奸民号而诉者案牍相衔也重者不过罢去次者仅免而已舒之歳月民血之未干而谪罚之书又以恩贷矣至于公卿大夫贪沓冗眊以不称职闻者则皆剖符以左迁之不意父母斯民之职乃为逐臣之渊薮也　何公剡尝言于先朝曰上贤使之为三公次贤使之为台谏监司下贤使之为守令是大不然邻州刺史以亲故除丰城令尹以求剑补于己则便如国家爵禄何于私则便于天下苍生何【陈傅良】善治所感蝗避中牟凤集颍川九江得人而去猛虎潮阳得人而去鳄鱼善政感物者也米以王涣而通粟以李岘而贱有李勉则夷舶来有薛公则鱼盐至善政感人者也【吴弁】
　　秦无贤守令故民离而亡秦之吏非残忍侵渔以逢其君则贪衅幸灾不逞之人也于是民之欲亡秦者十户而八九矣闗东之豪投袂一呼毛奋而鳞集戮力以倾秦者不可胜计乌合之师所至如破竹者大率皆郡馘其守邑俘其令以应之也不然则吏为自全之计挈地以赂而市一旦之命也又不然则谈士掉三寸之舌传檄而风靡其同党之恶不遽臣妾者如三川守由四川守壮南阳守齮亦徒驱欲溃之民疾鞭而战之不战而涂地矣秦以虎狼之资尺攻寸取以吞天下一夕有变而三十六郡皆无人之墟子婴之席未暖而天下嬗汉何也无良吏也
　　守令数易之弊天下非怨吏之可畏也民怨之可畏也今日迁其守明日易其令其扰则妨民其费则伤民其无意于留而茍简于治则弊民其自以为将迁而求足其欲则又困民故夫吏之便民之病也
　　蜀广之守不应轻畀广蜀之辟置近者数千里逺者万里一时部使者以奏牍来上其能否其贤不肖一听之所荐之人其亲与故不知也其利与势不知也其果长于治郡与否不知也是又出于堂除部缺之外也名藩巨镇非长才弗畀无已则曰姑与广郡与之蜀郡而已是则蜀广之守非庸才不任事之人则同列所不齿之士也天下之势无逺近无内外凡隶一圻皆吾郡凡受一防皆吾民岂有近之民为重而逺者之可轻也岂有近之地为贵而逺者之可贱也王者以民为天广蜀之民何罪而独不在所重也
　　守令在劝沮郡计不上玺书切责密令治化擢为三公惩劝之道时出而用之则腾桑麦之歌沸襦袴之谣鸣单父之琴富河阳之花将比比矣
　　县令
　　汉县令有自孝亷举者【赵广汉王导刘辅尹赏平当】有自贤良举者【魏相贡禹】有自直言举者【王导】有自方正举者【房凤】有自茂才举者【薛宣龚胜】有自四行举者【何武】有以能治剧而选者【何并原陟陈导尹赏】有自郡吏积功而选者【朱博王防】则登进之路亦广矣有迁郡守者【王导魏相何并召信臣陈万年】有迁刺史者【朱博】有迁谏大夫者【刘辅】有迁京辅都尉者【赵广汉王防】有迁御史中丞者【薛宣】亦有吏民所爱而増秩复留者【焦延寿】超迁之赏亦厚矣魏相为茂陵诈御史传者至于弃市何并为长陵侍中犯法者至于断头胡建捕客于葢主之家义纵不少贷太后外孙之罪权任可谓重矣然谒郡守步入府而因吏迎谒其子之使者至负弩以前驱督邮察县得以按劾记檄所及不免解印甚而绣衣使者欲斩王防买马不具欲斩长安令恩遇不隆莫此为甚此汲黯所以受责归田里孔光所以自免归教授贡禹一受责而解官即去也前汉循吏传称守不称令广汉之在阳翟焦延寿之在小黄王尊为虢令朱博为栎阳令皆良吏也而传不之载
　　县令歌自娱者致割鸡之喻操刀未能者贻制锦之讥夫县令之职乃民之师帅而教化惠养所宜先焉非徒曰纡墨绾铜赋田园之芜醉河阳之花而已今也【阙】其虑牒讼装其懐弄权于雁鹜之行倚法为膺虎
　　之暴溪壑其诛求星火其督促间有魁垒之才一纳于流俗之绳墨非舍逺而就近则以不合于有司之程度而去矣
　　作令亦足以济民前辈尝谓达则愿为卿相穷则愿为良医某亦自谓大则愿宰天下小则愿宰一邑葢卿相之与良医穷达虽不同而济人则一也宰天下与宰一邑小大虽不同而济人则一也
　　县吏旷职而宛转以自全衔带劝农而实不副职寄营田而事不讲平时出郊不过以饮酒游山为乐幸而刺史责之则求援于监司而免矣监司劾之则求援于台省而寛矣台省攻之则求援于宰执而脱矣叠递相陵等级相制
　　县道窘迫难为积年拖欠前政已去而尚须带纳征亭商税差官监收而又令补解昔之匮窘者今已变而为败缺昔之富厚者今已变而为煎熬未赴者有偿邑债之忧已赴者有蹈镬汤之叹至于掉头吐舌不敢反顾频年丰稔犹艰支吾歳一不登立见狼顾是以因讼事而科罚其初数十千羡至数百千用歳课而预借其初一二年旋至五六年
　　州县贪残害民等事科罚之赋私入以为己物沾籍之法轻用以为己威两淮之陆运差科至于重叠而民户之流离不防也蜀道之夫钱敷敛至于再三而井邑之萧条不顾也沿海诸郡之船番根括及细防而吏胥之奸弊不问也贪吏诛求民财困于蟊贼虐吏峻急民财困于追呼奸吏狎侮民财困于曲法懦吏委靡民财困于猾胥【刘谓】　一握州麾便肆贪欲讼牒则不问其曲直狱市则不究其是非穷昼彻夜惟财是求常赋之外别立科名刷递年已阁之钱立青册不移之限旬分定数纳必加数或遣吏置局而拘催或差官下邑而根括县道既极煎熬民间又难催索于是行一切之政据不根之词开告讦之门以网无罪设罗织之狱以穽富民对人则戚戚嗟嗟谓周弊之难复对吏则唯唯诺诺议事则端有可寻是以今日有穷空州郡而无穷空之知州有贫乏县道而少贫乏之知县天下财赋不在朝廷不在百姓而在士大夫之箱箧
　　州县吏便己而害民朝列而请郡曰吾为婚嫁之未毕也家食而求郡曰吾为孥累之猥众也势利之结交以冀援于异日亲故之馈遗以报恩于平时于是以家为郡矣改秩而试邑曰吾姑以应令而非得已也选人之为令曰吾病于徒劳而无补也于是以传舍视邑矣朝廷无幸法郡县无幸吏则天下无不幸之民【云云】朝廷不能无幸法则天下安得无幸吏天下不能无幸吏则天下不能无不幸之民矣一守之幸一郡之不幸也一令之幸一邑之不幸也是以赋取有常数而擅移预借百端以取之无防也财入有定额而擅发移用隂以取之弗顾也民既竭矣而敛不休力已匮矣而役未已民果何罪而吏与之仇也葢不仇民则无以资吾之苞苴也无以厚吾之囊橐也
　　能吏良吏不同精神可以照民情风力可以骇俗听吏之能也吁抑孰知斵丧斯民之和气亏伤国家之至仁者未尝不在于能吏乎夫能吏以督租办课为能以抟奸击强为能以一切之美观善最为能以巧取隂夺之计无出其右为能而所谓良吏者则输课以后期闻涖政以无能闻抑强扶弱以不得其术闻巧取赂遗以不由其径闻然吾讲求田里之隠陋则吏之以能名者往往有赋毒于蛇政猛于虎民敢怒【阙】
　　于天而吁无告者而郡有循吏则政藏于市防之贸易【阙】　　扵农桑之种植而良法美意则隠然于匹夫匹妇之心惜哉良吏之不多见也上虽有意于精择然所得者辨明法令者耳鉏击奸邪者耳知事情于钩距者耳学道爱人于武城者诚心于单父者有乎无也三称善于蒲不敢欺于邾者有乎无也嗟夫珥笔教讼者传问孝之章剺耳锁吭者深春耕之耒一邑之防古人之治如此正不待夫今之所谓能吏也　理财者牟利如秋毫立威者用刑如刺骨知术者施钩距文法者用刻深则必曰能吏也有用之才也持心近厚者似怯虑事过详者似迟好持义者似迂耻言功利者似拙则必曰腐儒者无用之才也非操切之风胜而岂弟之政泯欤上供之数使之无缺留州之租足以自给则偃然自足以为称职矣虽期防急于星火文移于矛防上之人不问也课额一有不敷纲运一有不继则忿然遂去恨晚虽小民爱如父母百姓以为司命上之人不防也非抚字之心薄而催科之令惨欤【孙琰】　饕者以民而填其贪赃之溪壑健者以民而试其屠剥之斧斤
　　上不应以财赋责守令今天下郡县皆为计司理财之地承流宣化字民之职皆为计司理财之官常赋办矣虽谿壑其诛求不防也上供输矣虽鹰虎其苛刻不责也不然则息争虞芮无益督责之烦徧野农桑莫赎催科之拙世无卢坦孰肯违租赋以受罚人非何易于孰肯却茶之请以贾祸乎　财赋办则陟陞矣朘削生民剥及肌体无所考也期防失则贬黜矣虽抚字心劳爱养备至无所见也建章奏上分画再三其得罪而去者非茶盐酒税之不登则上供总司之不办也非户部常额之过期则转运需求之不至也诏下褒美増秩赐金其躐等而进者非额外聚敛之有余则经费衍用之俱足也非坑冶鼓铸之余数则必密进留州之两尽也财不办则病官财必办则病民今之试邑甚难也以
　　易于而短于督赋君子谓之不智以冉求而事于聚敛君子谓之不仁以渊明而忸于督邮君子谓之不勇戴星而入令佐之相与语者非钱粟之説无庸议也奉文书而立者雁行以进非钱粟之计无庸书也棰楚列于庭下呌号痛楚流血被体非钱粟之事无庸急也州县催科狱讼抚字心劳催科政拙听讼犹人必使凡有官君子皆知从事斯语【钟师禹】　然至于涖官临民之际则所谓财已竭而敛不休民已穷而赋愈急每蹈韩公昌黎之戒而有司之不犯也囹圄之空虚也刑措之不用也每不能追还隆古之旧观何耶岂时非成康文景之世人非龚黄卓鲁之流古今异习而太平官府不多见于天下耶曰非也夫绾铜章纡墨绶分民社膺胙土者孰不曰守以牧名当以惠善为先务也帅以师名当以教化为己任也官以亲民为名当以抚字为意而不容有一夫之向隅也今乃不以留心抚字为称职而以财赋促办为任职不以甘棠听讼为盛德而以簿书狱讼为痴儿之了官事是必有由也
　　奉使
　　轻相择使敌国有事相待以相无事将观以使今之所以使者亦轻矣曰此人也为此官也则以为此使也今歳以某来歳当以某又来歳当以某如县令差役必均而已矣人之才固有所短而不可强其专对捷给勇敢又非可以学至也今乃强之彼有仓皇失措为夷狄笑而已夷狄观之以为樽俎笑谈之间尚不能办军旅之际宜其无人也　丈夫生不为将得为使折冲口舌之间足矣
　　遣使女真无谓信使再通谓之屈辱可也谓因以觇国亦可也边谍不明彼此间隔借一介之遣或可尽得其虚实之状古之人有行之者郑元璹之于可汗是也非外示羁縻之诚则无以为生聚之计古之人有行之者范蠡之于吴是也譬之奕棊面置东西取舍旁角愿今日勉之所以结局者何如也
　　使权轻重提师百万不能攻城掉舌三寸可以防敌故欲战则使命轻欲和则使命重临淄之兵志于克敌则郦生之説姑为饵而恤此使命之轻也平城之役主于弭兵则娄敬之往举城望其有成此使命之重也　争言氊帐执节自誓固可尚矣而乃惮于复往甘言阳许信而归报固可喜矣而乃堕其虚绐大夫出疆茍利社稷则可专之春秋之义也或恐假以生事奉使有防矫制造命渐不可长汉儒之论也或谓沮抑成功是将如之何而可
　　内外官
　　周重内轻外朝廷郡国天下之爵禄也使士大夫止为区区之爵禄者计则初何内外之分惟其爱君忧国之意有不在此而在彼者此仲山甫徂齐所以允懐而国人所以眷眷于我周公也欤
　　均内外康王之新陟位也而诰诸侯曰虽尔身在外乃心罔不在王室虽所以勉之适所以慰之也犹曰在中在外犹一体也又称之曰一二伯父固所尊之亦所以亲之也
　　周冢宰属官或问三公与王论道经邦当时下兼冢宰而其所綂六十官之属往往士大夫所不屑为之事何也此固所以论道经邦也人徒见夫内外廷宿衞之士士之贱者也烹庖饔饍之事事之辱者也鱼腊酒浆醯醢之物物之微者也次舎幄帟裘服为末用而宦寺嫔御洒扫使令为冗役也而不知夫三代以还所以蛊壊人主之心术而侵夺大臣之权而茍茫茫皆是人为之葢公卿大臣内外则有限其进退则有时不得日居人主之左右前后也若夫侍御仆从之人备趋走使令之职而人主宴私玩狎之际无不与之同焉比其极也则变换其耳目惑移其心志伺以和其防奢靡以中其欲小亷小谨以示其信人主一堕其中则亦何所不至哉故虽以文武之圣而侍御仆从犹乐于得正人而周公之所以相成王而诏后世哉又不独见于太宰之属他日立政之作尤拳拳于缀衣虎贲趣马之微焉周内外廷相通小宰掌宫刑以贰太宰宰夫掌朝法以贰小宰皆通内外之官也故太仆传言于宰夫宰夫传言于小宰小宰传言于太宰又有内宰虽掌治王内之政令亦属于太宰以此知周之宫中府中实合为一体也
　　汉内外无轻重之偏天下之势有内外而轻重之权勿使有所偏举则善矣古之人常均内外之势而中持衡焉不泄迩不忘逺而吏之出入内外初不容有所决择于其间汉选郡国守相髙第为中二千石选二千石为御史大夫又选博士谏大夫通政事补郡国守相其所以为内外制者未尝不均一也文帝召季布于河东以其使酒而复之郡若有意于重内者然诏遣列侯之国为吏虽丞相周勃有所不敢辞则曷尝不以外为重耶是以严助之厌承明而出补为会稽守非以内为轻外为重也其均秩之礼则然也萧望之雅意本朝而不乐平原守非以外为轻内为重也其爱君之心则然也故助自会稽召留侍中望之自平原入为少府其出入内外安有轻重区别也哉愚甚惧乎奸邪之害正隂倾巧计使贤者不获安处于朝而人主不加察也故汲黯迫于淮阳而不得久居位虽有出入禁闼拾遗补过之愿而不克遂京房沮于石显而出为魏郡守虽有通籍殿中以防壅塞之请而不得行若是曰人臣之顾位有所决择内外之心其亦君见之不明哉
　　汉初内外朝相通其后始不相関汉御史大夫属官有两丞一曰中丞在殿中兰台图籍秘书权尊势重与人主亲近事下中丞则中丞白之大夫大夫白之丞相是中丞在内丞相御史在外外得以綂内也内领侍御史外督部刺史刺史掌奉诏条察州郡治状黜陟能否以六条问事而奏事复上于中丞是部刺史在外中丞在内内得以统外也要之汉之官制三公九卿虽列职于外而皆有属以在内以周官之遗意求之则丞相犹太宰也御史大夫犹小宰也御史之中丞少府之尚书犹宰夫也少府之下又有大长秋犹内宰也大长秋属少府少府中丞属丞相御史是秦与汉之制皆近于周之制也不特此也髙帝之世御史大夫周昌尝宴见入奏事见髙帝拥戚姬髙后之世审食其为相监宫中如郎中令公卿百官皆因之以奏事武帝之世丞相公孙亦得数宴见上或时不冠此虽非体貌大臣之意然亦可以见其洞然无内外之限矣夫是以阉宦虽宠丞相犹以檄召而诘责而大长秋中常侍犹参用士人而为之自武帝晩年宴游内庭不出不复与士大夫接用宦者主中书而典尚书之章奏尚书之官于是废矣既以尚书居中而忧事又置诸吏居中而举法故当时奏下诸事自中书递送两府自两府下九卿自九卿下郡国而不由中丞中丞之官于是不得居中制事而内之侍御史外之部刺史并废矣将军列侯而下皆得带加官而丞相御史独不如名曰尊之而实疎外之于是丞相御史无复有至内庭者矣末年以霍光为大司马领尚书事宜若合内外为一然亦非丞相职任俨然号称内朝而并夺丞相御史之权昌邑之废丞相杨敞不及与议不惟不得至内廷且不复预内廷之事矣夫宦官典中书之任中丞无制事之权三公无加官之号大将军领尚书之职霍光告田千秋所谓令光治内君侯治外内外朝判然如此此汉治之所由以盛衰也及光武惩外戚之用事愤大臣之窃命于是取三公之官以为闲职而职尚书及中书专委任之以为台阁之长以举法归中丞而以奏事归尚书二官虽复用事然疎外廷而亲内廷矣舍大臣而近小臣矣置三公而事归台阁矣变前世委任士人之制而专用奴仆薫腐之余矣桓灵之季御史之权尽归于尚书尚书之权又移于宦官尚书宦官合为一党而宰相疎隔于外御史缄黙于内监自古内外之不相属未有如东汉之甚者而其源实始于光武极其源而论之则又始于武帝使武帝不改汉初之制使三公九卿在外而以中丞尚书在内内外相属而闗节脉络相应则汉之制周官太宰之制也奈何快意于法度之外使内外事权分裂四出而不专领于大臣其末流遂以若是极耶
　　汉内外常若轩轾大抵汉内外朝之势常若轩轾方外朝之势伸则申屠嘉得以召辱大臣及中朝之气盛则严助朱买臣等辈得以数诎御史丞相太尉彼非能自为轩轾也顾人主抑扬轻重之意如何耳大抵文帝专任大臣畏服公议故外朝得志而内廷诎武帝不假大臣以权势欲适一已之私意故多致口舌议论之私人谓之天子宾客以轧之彼其意固与资之自助以排抑大臣也故中朝得志而大臣诎
　　唐内外官迭为轻重唐自天宝以前朝廷尊隆士大夫皆以仕于朝为荣故外轻而内重倪若水以京官选为河南采访使不为薄矣然视班景倩贰卿之行至有登仙之叹【景倩自扬州采访入为大理少卿若水饯之于郊顾左右曰班公是行若登仙恨不得为驺从】葢是时虽自朝廷冗官擢为方面者尝自谓下迁其后一经中华之变故自是朝廷不尊外势转轻而为重加以刺史月俸至千余缗而方镇所取无艺京官之禄浸浸寡薄故薛邕由左丞刺歙州此贬也而家人恨降之晩崔祐甫任吏部员外而有洪州别驾之求自方镇入八座至谓罢权凡幕府賔僚有所忤于主帅者始荐入为郎吏其尝迁台阁者又宁以不赴取罪去矣然推原士大夫所以耻立于朝廷之故葢亦有谓是殆不在于区区俸禄而已李泌增俸之请毋乃见其一未见其二乎　卢懐慎曰明主之于万物平分而无偏施以罪吏而牧遐方是谓惠近而遗逺彼逺方何负圣化而独受其恶政乎
　　宋朝均内外州县为滞路朝廷为经途重内轻外人情大抵然也虽然亦在乎所以取之如何耳祖宗典宪改秩者必宰邑典郡者方除郎寺监丞之既更必出千里之地郎官卿监之已厯必分一道之节更迭之制为一代之良法是陈若拙知潭以辞而被责郭贽知天雄虽辞而卒遣祖宗之职令如此孰敢以外地为轻哉赵昌言之知天雄以能政称而参大政刘昌言倅河南以言事称防而知枢密院祖宗之恩赏如此孰不以外地为重哉当是时风俗浑厚人知义命张知白身在馆阁而乞领外郡韩授官至正郎而自请知县不计品位之崇卑不论禄秩之多寡惟知尽瘁报国而已其用心之厚何如哉今之缙绅奔竞成习居内则为迁在外则为黜亦岂尽无张知白韩授辈然不可谓皆若人也祖宗黜陟之法盍亦讲而行之乎绍兴之诏曰卿监郎官更迭补外侍从有阙选守臣监司此法而可行也乾道之诏曰外有治效擢之内职内有实绩擢之外任此令尚可申也外官月俸尤更丰足有能以唐为言如范仲淹富弼者乎二千石治效増秩赐金有能以汉制为言如昔人者乎不然彼方有登仙之望吾乃强之以劳人之职亦终于不乐而已矣不乐其职何以牧民
　　帖职祠禄国家之所以遇臣下者至矣尽矣不可以有加矣特未知臣下之所以报君为民之意如何耳夫居其位而后享其禄任其事而后安其荣必也上无负于君下无负于民中无愧于心而后可也今也朝廷大臣至于州县小吏有居其名而不在其位者有尸其位而不治其事者不知其几人也或闲居而祠禄或优宠以职名或坐展磨勘或例沾郊赉或引年有加恩或老死有遗泽考之汉唐典故自食邑致仕奉朝请外所未闻也其视自提壶飱仕无廪俸之代为如何耶国家之所以待臣下者至矣尽矣不可以有加矣王安石乃挟祠禄以为挤屏之具【司马温公提举嵩山崇福宫凡四任神宗末年欲用光而蔡确王珪沮之乃已】蔡京乃假职名以为宠利之私其所以报君为民又何如哉臣之厚民之薄势使然也











　　羣书考索续集卷三十七
　　钦定四库全书
　　羣书考索续集卷三十八
　　宋　章如愚　编
　　官制门
　　吏治
　　宣帝循吏多于文帝宣帝寛仁恭俭不及文帝天资刻薄颇类景帝其所能垂意吏治而以良二千石为重者徒以旧劳于外备知闾阎疾苦吏治得失故也其天资刻薄终不可掩夫是以循良之名多归于吏彼其循吏之数多于文帝之世者正以文帝寛厚长者徳意志虑尽出于巳不待吏为之宣帝德意既薄于是循吏之名始稍着见于世名不在君而在吏既有以见其君之无足言者然自数人之外酷吏亦可知其不少矣【贯珠】举郡县皆循吏而无循吏之名才説循吏必有酷吏区别于其间故汉之循吏正为宣帝而作东汉之循吏正为明帝而作【陈君举】
　　德化盛则循吏无称循吏变风之美酷吏变小雅之刺徳化在上风俗淳一则循吏无称【文帝时是也吴公故不立传如正雅无风】教化阙则国异政然后吏著称【文翁兴学是也如列国有风】宣帝循吏最多亦有褒贬知择任二千石【良吏为盛宜褒】然宣帝杂霸刑名一时吏能亦多承宣帝意向惟王成黄霸龚遂召信臣朱邑有徳逊之风【义归于上则上有歉】武帝时只一仲舒【然事不止于循良吏洪寛裕儒又与仲舒不同】循吏各有所长【朱邑亷平王成劳来信臣劝农文翁兴学】
　　宣帝虽有循吏亦有酷吏宣帝时虽有循吏酷吏亦不少循吏只是数人皆縁宣帝德意薄故名归良吏若文帝时岂可胜纪又縁帝长于民间故知民疾苦縁在民间知官吏欺赏罚不明故综核名实信赏必罚縁知民间愁苦由吏不良故选良二千石此良吏所以盛也然宣帝杂霸任刑一时能吏皆以严治承帝意向惟王成黄霸龚遂召信臣朱邑有徳逊之风文帝吏不入循吏酷吏传
　　景帝始有酷吏文帝寛仁无酷吏景帝初承文帝后吏尚寛郅都独严故为酷吏之首然郅都乃在镐后文帝吏不入循吏酷吏传景帝始有酷吏縁景帝学鼂错寛仁贬于文帝此酷吏所由起也
　　武帝时皆是酷吏武帝朝无循吏皆是酷吏武帝本非惨刻之资只縁多事欲齐之以刑班固正其名别其义上有好者下必有甚焉序意当矣迹其上以为能一语即见上之人欲齐之以刑之意矣
　　武帝以酷吏为能能之过则为酷故能吏多见于酷吏传故凡武帝之所谓能者皆班固之所谓酷也葢武帝正以多欲而起多事惟天下之惑乱吾意也故宁以刑法整齐其民以能吏趣办其事故班固云虽酷而能称其位矣杨仆为主爵都尉治放尹齐上以为能拜为楼船将军王温舒为河内太守好杀行威上以为能迁中尉【凡能吏必有赫赫之名故王温舒为广平都尉广平道无拾遗迹其上以为能一语即见武帝齐之以刑之意】
　　考课
　　唐虞成周考课先申明邦法而后诛赏或问太宰之职正月之吉乃始和而布之正岁之月乃始垂象观之邦国都鄙官府之中乃始施其治牧监正贰之属乃始建其人何也此所以申明吾之法也岁终三岁将有以考课其人正月正元日四岳四门之询辟四目四聪之明达十二牧之咨二十二人之戒犹谆谆然命之者是固将以为考绩之地也夫是以前黜陟去四凶天下至于咸服后黜陟而分三苖庶绩至于咸熈三代以来世守此道周人考课之法尤严于唐虞三代之旧考之周礼有所谓逆其治者执吾之法而逆儆戒之于其先也有所谓待其治者既儆戒之则待其成而考验之于其后也如宫正毉师司防大司徒小司徒卿大夫族师党正鄙师内史司冦士师之属则皆所以考其事如宫正饍夫酒正太府职内司防司书内宰司枲泉府藁人舎人之属则皆所以考其财如太宰小宰宰夫则兼统而兼考之故日之有成日考之也宰夫受之月之有要月考之也宰夫令之而小宰受之岁有防岁考之也小宰赞之而太宰受之也三岁之有计三岁考之也冢宰赞之而王亲受之葢有官则必有事有事则必有考人与官不相违功与法不相悖则置之赏之其官则然其人则不然其法则然其功则不然则废之诛之太宰既已三岁计吏而殊赏司士亦三岁稽士而进退非一切委之以法而听其人之自纵也周人考课之严如此夫岂遽行其法而逆其效也哉其本末源流固自有次第非汲汲焉于朝夕之顷葢曰成曰要虽不废于日月而防计之大则必迟迟于一岁三岁之终申饬儆戒之必严勤勤于正月正岁之始在太宰则始和挟日而后敛在小宰则正岁帅治官之属观治象之法而惧之以大刑在宰夫则正岁以法儆戒羣吏令修宫中之职事而劝之以良能以至大司徒正岁帅属观教而卿大夫州长党正以考而读焉大司冦正岁帅属观刑士师亦虑而禁令焉故凡昔者经国之大纲为治之条目煜煜然常有日新之意奉行之吏联事合治之人欣欣然常有日新之功法若始立之法人若始用之人戒饬勉厉之余有奋发而无懈怠有勅正而无玩弛能否毕见贤不肖无所隐至是考绩之法始可行小而予夺大而生杀始可以各当其情也
　　考课详于外而不详于内行于小吏而不行于达官汉考课之法详于外而不详于内行于小吏而不行于达官郡国长吏既有以上计以较其殿最而部刺史以其六条督其治行天子时遣使者乘传行四方以察吏考俗而公府听采长吏臧否以謡言举按辄被黜免大率于外为详也至于内则不过三府者光禄岁考察徳行以进退之而已虽曰故事选郡国守相髙第为中二千石选二千石为御史大夫任职者为丞相然进退之序亦未必一以考课为黜陟也焦延寿为中黄令举最増秩王温舒试亭长以事数废赏罚若甚公矣然儿寛为左内史与民假贷而负租课当免而更以最治评为第一而卒不闻其擢用此皆行于小吏而不行于达官也至于京房奏考功课吏法欲以丞令治一县崇教化亡犯法者辄迁尉有盗贼满三日不举发者则尉事也令觉之自除尉负其罪则又行之于县有上下相司之意其法烦碎不可用矣尝闻魏正始中上使王昶撰百官考课事昶以为黜陟之文而考课之法不垂周制冢宰之职大计郡吏之治而诛赏又无比较之制由此言之圣主明于任贤畧举黜陟之体以委达官之长而总其统纪故能否不可得而知也大意以上考下郡以课县如扶风课茂陵萧育第六是也州以课郡如刺史以六条察二千石岁终则奏事举殿最是也丞相总职庶官如丙吉之岁竟丞相课其殿最以赏罚是也
　　唐考功之法善考绩之法唐虞至成周未尝一日废也秦汉之兴此法亡矣京房区区欲举而行之卒不见效而身死谗口汉魏而下未能行其绪余者惟唐兴独有成法终始行之以有可称焉其法有四善二十七最善以着其徳行最以着其才术以善与最相为乘除分为九等以考中外官上者加阶其次进禄其下夺禄又其下解任嵗定京官望髙者二人分校京官外官考而以给事中中书舍人莅之其后屡置知考使尝以宰相董其事见于传记如孙狄之鉴班宏之公赵景卢承庆之达崔隐甫之敏赵宗儒之核皆可以称记虽孙逖【宋朝人】书何易于事托言邑民讥益昌令不得上考然易于以不失考中上虽阳城自书下考而益以显名至如李渤考功员外郎尔乃自宰相而下升黜之虽其事不见施行读其表辞抑扬奋厉令人神竦大抵唐之法唐虞三代之美意也三代而下皆不能行独唐能始终行之此其所以为可嘉也矣且其间岂无狥私任情之弊而其法自不可废必也因噎废食因溺废舟则宰相之除授长官之荐举岂皆人人无私而亦可废乎尝考之唐世以物望取人而不疑于有司者其槩有三一曰贡举许人以防献往往皆得公然推荐二曰选曹鉴裁甄拔不一切闗于资考三曰考功有褒贬之实有升降之由此三者今皆无有然唐贤言选举之弊多矣至于考课初无异议赵景审官六议其四亦言考课之善而已今若举而行之又何难焉
　　荐举
　　武帝朝所荐皆言利之人长君之恶其罪小逢君之恶其罪大以吾观郑当时之立朝未免于逢君之恶也武帝外兴师旅内修宫室穷奢极侈使其不得兴利之臣四顾索然莫能措手又将懐财尽民散之惧卓然更化复于质朴使哀痛之诏富民之侯必不至于末年而后行也当时不知出此反逢迎武帝之意荐东郭咸阳孔仅盐鐡算舟车言利析秋毫以满帝之欲俾帝之侈心与财俱长是犹蛟龙之云雨虎豹之羽翼也大节耗亏纵有推毂贤材之意岂能揜其失耶昔鲧之湮洪水三苖之即功共工之象恭滔天彼其窜殛之刑无可疑者惟驩兜亦尝称共工于尧朝而遽与三人同罚者抑有深意焉功莫大于进君子罪莫大于进小人小人一至则乱国无所不至推其原究其本非自人以荐之小人安能自进哉以是而论虽切其罚不为过也当时茍生于舜之时吾知其不能逃崇山之贬矣
　　举主改官之弊今议者以举主转官为进贤此不知其弊之深也大凡善恶之人各以类聚故守亷谨者各举清干之人有赃污者各举贪浊之人好狥私者各举请求之人性庸闇者各举不才之人朝廷不问是非但见举主数足便与改官则清干者进矣贪浊者进矣请求者进矣不才者亦进矣混淆如此便可与进贤之法乎连坐举主之法非圣人之所以不责人之所不能者得以深责乎人之所能也后之立法者异于是责人以其所不能而其所能者不深责也宋朝自祖宗以来责有荐举除授之目仍列举主姓名或在官贪浊不公柔懦不理职务废阙处断乖违并量轻重连坐且夫人之难知自尧舜病之矣今日为善而明日为恶犹不可保况于十数年之后其幼者已壮壮者已老而犹执其一时之言使同被其罪不已过乎故曰今之法责主以其所不能者谓此也
　　荐举为国非为己张安世尝有所荐其人来谢大恨以为举贤达能岂有私谢耶羊祜所进达之人皆不知所由尝曰拜官公朝谢恩私门吾所不取也狄仁杰荐张柬之又荐姚崇等数十人率为名臣或曰天下桃李尽在公门曰荐贤为国非为私也孙抃荐唐介吴中复为御史或曰君未尝与二人相识而遽荐之曰昔人耻呈身御史今岂求识面台官娄师徳荐狄仁杰仁杰亦不知王旦举孝行简行简亦不知此举人不以为己恩者也左雄荐周举为尚书既而雄举冯直不当举即以举劾雄此为人所举不以己而受其恩者也或问报国孰为大曰荐贤为大竭一身之智力其效少竭众人之智力其效多
　　宋朝有择举主察举人责举主之法择举主于未用之先察举人于方用之始责举主于己用之后此祖宗之良法也咸平初上语李至曰凡所举官多闻谬滥不若先择举主此择举主法也太平兴国之诏曰九品之贱一命之微未尝专望于有司必须召对于便殿此察举人法也干徳之诏曰除授之制书举主姓名或不知举者并连坐之此责举主法也择之于其先则人知所劝责之于其后则人知所惧天子又于其中而致察焉则其权又不专在有司矣祖宗朝举京朝官委之苏易简陈恕举御史委之乐黄知自陈微谓其人足以堪是选也今之达官不能皆伟人一当其任例可拣挍亷谨者举清干赃污者举贪浊比之匪人如荐贤何祖宗朝髙惠连之绩用面授朝官张祥之自新授以令长此皆亲得于顾问者也今之班引特为文具去黼座于数十步之外听唱姓名而已旅进旅退何以知人若乃连坐之法则祖宗之所严而今日之所寛也昔卲余庆受誓戒不及犹劾举主卲煜举非其人已经数宥犹至停官其法之严也如此虽曰改节中变许自陈首而又有不在陈首之限者今也不然罪犯已着不可庇防举主乃以陈首而免连坐不罚而惧能几何人三法皆壊而荐举之弊有不可胜言者矣窃尝因贾黯之言而深思焉旧制荐人不限员数自张易所举猥多乃始限之旧制常参官得论荐其后常参官不许论荐旧不以在任及所统属皆得论荐其后须在任及统属方许论荐是向之法疎而后之法密矣然天圣中改官者止数十人皇祐中已六七十人至于治平则三倍其数法之疎者其数省法之密者其数増此其故何哉大抵有勅举有限举勅举主者阙其人则举不阙则不举也限举者每岁有举虽不阙亦举也祖宗时阙令长则诏举令长阙幕职则诏举幕职阙京朝官则诏举京朝官士大夫终身所举一二人而已故可以选可以责天子亦可以阅视自夫监官郡守岁举限员不问贤否但欲充数一人之身更六七任则所举不胜其众虽欲行三者之法乌得而行之限举不可行勅举不可复善谋国者亦付之无可奈何而已矣噫荐李师锡者凡三十余人擢之不次可也而上与循资贾积善史用昭歴任书考荐之者无一人终身选调可也而特以京官与之祖宗权衡固有出于是法之外者神而明之存乎其人
　　荐举得人吕防正之册备尽人才陈述古之藁皆天下名士先正知人之明荐人之公得人之盛如此哉大抵祖宗盛时公道着明大臣知荐贤报国而已士大夫知行己律身而已上以公取下以公进一毫之私心不预焉恩自己出王公曽尝恶焉谢恩私门吾所不敢曽其今之师德欤曹彬之荐其子祈奚之于子也吕防正之荐其侄谢安之于幼度也范仲淹尝攻吕夷简而夷简复荐仲淹唐介尝劾文彦博而彦博复荐唐介此乔元之于陈球解狐之于荆伯栁也刘安世以不通温公之书而被擢则恬退者进张师徳以两诣王相之门而见却则奔竞者退论荐如此尚何议然则被荐者如之何曰范仲淹之于晏殊每以不称为羞若此者可以受所荐矣未被荐者如之何曰吕舜从尝谓勤于职事乃所以求知若此者可以得所荐矣噫荐人者不私所荐被荐者不负所荐未被荐者不干所荐又乌有荐举之失实哉故愚不敢以任法论祖宗而以任人论祖宗举人乃所以为贤己贤不及贤也己贤而举人之贤斯贤矣己能未为能也己能而扬人之能斯能矣陈述古襄之侍经席也所荐之士自司马君实而下三十余人皆贤能之士也呜呼盛矣其后髙宗绍兴元年求贤手诏亦举陈襄荐贤事
　　赵普坚荐二人普之相太祖也尝为其事择官普列二人姓名以进太祖不肯用他日又问复以进又不用他日又问复以进太祖太怒裂其奏掷殿陛上普色不动搢笏带间徐拾碎纸袖归中书则补辑之复以进太祖大悟终用二人
　　限日举贤庆元六年臣僚申请述孝宗之训明诏两省侍从台谏之臣限三日各举一二员谓严三日之限所以杜臣下请托之私奉圣防依仍不许宰执台谏侍从亲戚子弟交荐
　　改官李垕进卷云初选人之未改京官也但以积考序进虽有保举课试之式进者不必皆由此途真宗益谨课试多所升黜而保举之诏又数下进者稍繁矣大中祥符三年始募幕职州县官须三任六考始得论荐被保举者或一二人或三四人亟加迁擢执事颇恶其滥命自今待及五人始以名闻自明道后则又裁定内外臣僚岁举官数文臣自待制至御史武吏自观察至诸司副使各有等级不许辍过而被举者非其本部监司按察司不听磨勘其法制颇详宝元末因上封事者言磨勘京官者必六考以上而尝犯罪者加一等选人六考而改官实起于此庆厯初更命诸州视邑之多少荐举差等而守将始有限矣皇祐初更命监司以所部多少剧易之差为举人之数寻复裁定举京官数而部刺史之举始有定限矣
　　举官额天圣数十人绍兴百四十人孝宗朝百二十人为是真宗行三年磨勘之法皆可积考而进无贤愚之别故自真宗以来改官之制不得不限其举官
　　选举
　　王制命乡论秀士升之司徒曰选士司徒论选士之秀者而升之学曰俊士乐正崇四术立四教顺先王诗书礼乐以造士夫乐正论造士之秀者以告于王而升诸司马曰进士司马辨论官材论进士之贤者以告于王而定其论论定而后官之
　　周礼闾胥书其敬敏任恤族师书其孝弟睦婣有学者党正书其徳行道艺州长正月之吉考其徳行道艺而兴贤者能者乡老及乡大夫帅其吏以礼礼宾之厥明乡老及乡大夫献贤能之书于王王再拜受之登于天府内史贰之此谓使民兴贤出使长之使民兴能入使治之
　　汉唐制度选举之法一变而为辟举再变而为限年三变而为中正四变而为年停五变而为科目自隋始置进士科而唐因之其科目之不一而明经进士尤贵其得人已盛可为后世之良法也古之所谓乡举里选犹曰乡里之举选云尔唐则不然举以礼部谓之贡举选以吏部谓之铨选其名同其事异而其意于古有合茍循其制而善用之虽古所以取士之方何以加是哉汉初为辟举之法限以四科一曰徳行二曰经学三曰明法四曰任事要知本末具举此其意又与周官考其徳行道艺而宾兴之岂遽相逺然而举之于郡国而任之于王朝其初天下畏法莫敢缪举而不举者有罚其后举者猥滥而妄举者有罚则狥私忘公之弊已形矣左雄为限年之法但使诸生试学文史试章奏一切责之以课试而贡举之渐兴也当是时胡广张衡已议其非以为诏举孝亷一以能诵章句节奏按为限是为捐本而忘末而魏氏之兴遂立九品之法州郡皆置中正以定其选其取士之意本欲合之于古以徳行为先而其弊乃至于纯任阀阅不论贤愚故刘毅云上品无寒门下品无世族晋宋循袭莫之革弊夫以名求之则中正之选岂不合古然流弊之甚歴代厌苦反不若左雄课试之法行之十年号称得人然则善法古者又何必徇其区区之名也九品之弊权归吏部刘毅云一吏部两郎中而欲究竟人物何异以管窥天而求其博于是崔亮为停年格士无贤否专以解日月为断谓之年劳甄陞踵而行之史谓魏之失才自亮始然其法亦因时制尔夫岂得已哉崔亮年停之法即裴光庭之循资格也于时为讥于今为用是亦乌可少哉观亮与甥刘景安书亦以激于中正之弊而为此尔故格法创于魏科目兴于唐皆所以救中正之弊也陈黯曰进士科目自汉至唐为擢贤真知言哉
　　唐选举之弊当唐之时言其选举之弊一曰不求徳行而第考文章之末艺以为非古薛登曰古之取士必考素行之原询乡曲之誉汉世求士亦观其行硕文效试官武阅守御刘峣【通鉴作刘晓上元元年】国家以礼部为考试之门考文章于甲乙故天下驱驰于才艺不务徳行杨绾请因古制县令举孝亷于刺史刺史升之礼部桞冕言文章之士不根教化进士以诗赋取不先道理明义以墨义考试不举儒术选人以书考殿最不尊人物各有旨义着于史集以此知本者然而不考其所以变之之由则亦不足以为义也古者天子自治者王畿千里之外即为封建其王城二百里之外又责之都鄙之长则天子所治者六乡六遂二百里之间耳当此之时四民皆世其业无越乎分守其比闾之民修其徳行而书之乡大夫者又非有后世骤贵峻拔之防固亦无所觊觎而其心术纯一毁誉自不相冒乡遂之官下视所伍伍相联朝夕相习可以指数而心喻又不难乎考察下汉而郡国杂置然其僚佐皆自辟除常岁所贡率二万口贡一人不过一二百人而止以天子之朝公卿之重一岁之久按郡国所推荐一二百人之贤否进退虽在数千里之外亦无难者自汉武稍稍裁抑侯国秩二千石不许擅授魏晋而降权益内移故有勅用州簿郡功曹者至于隋制则一命以上之官皆由朝授由是朝授岁选动以万计而后世爵禄益贵奔竞成习欲以无形之徳行不可凭之毁誉人人察之而冀其有得岂不难哉魏之中正曷尝不以徳行为本而流弊之甚后代苦之要知封建不立世禄不行郡县之权悉归朝廷而欲效古贡士之常制不可得已故科目兆于汉兴于隋着于唐而备于宋朝此诚擢贤之路也诚使收之以贡举格之以法律而分置之朝廷与州县严为考绩之法而徐攷其后岂不合于唐虞所谓敷奏以言明试以功之良法哉而奚遽不足以得其徳行之实也哉又奚至于舍本而徇末也哉
　　乡评人之实行能掩于人之所不知而不能逃乎乡党之公议故古之论秀必本于乡而汉之取士犹有乡举里选之遗意也武帝求贤良国人共推公孙以充赋万石君家以孝谨闻郡国特以其子为郎中令一推儿寛则曰知之久矣一言萧望之则曰此东海萧生耶一荐袭胜则曰固已闻其名其令闻美誉固已素着于乡而达于朝廷之上葢如是其不可掩也至于郦食其家贫落薄县中谓之狂生韩信家贫无行不得推择为吏陈汤丐贷无节不为乡里所称公议之在乡里昭昭乎不可泯没安能掩其所不知而用之欺君哉是故能自持于乡者然后州县拔为干佐曹吏能自立于州县者然后五府辟为曹掾能自效于五府者然后朝廷所选用其初皆本于乡里公誉也是以髙祖之初郡县各置三老相帅为善而又设为孝亷之科以取士其殆有意于乡举里选之旧乎
　　贡举髙宗时刘祥道言岁入流千五百经学时务比杂色人三分不及一宗时杨玚言流外及诸色仕者岁二千过明经进士十倍是唐科目取人不及杂色入流之众也然唐取士之途又有二焉由学馆曰生徒由州县曰乡贡而杨玚言明经进士百人二监生千百数当选者十之二而得第者无几是言生徒不及乡贡也进士科不过三十人故社佑言进士得第者百一二明经者十一二是进士又不及明经多也生徒不及乡贡进士不及明经明经进士又皆不及杂色入流此其选数之大凡也唐初贡举属之考功至开元移之礼部所谓主司皆有常人则既预知之矣不惟预知也亦可预谒之不惟预谒也亦可预托之贵者以势托富者以财托亲故者以情托此岂复有真贡举哉故有因权势以相倾夺如牛李之党由于钱徽典举之日至于互相磨轧者四十余年于是又有畏嫌自私而矫时以为公者则有嫌于贵而不得举者矣如韩退之之序齐皥是也有嫌于富而不得举者矣如栁子厚与王参元书是也幸而不出于私则又不幸而入于矫夫其矫者必有所惩也故观其矫而思其所惩之由则通榜取士弊且如此此唐名臣多由此出彼果何以致之耶岂其有徇私之弊而犹不失其收时望之利耶若夫崔羣之第縁梁萧杜牧之第縁吴武陵李商隐之第縁令狐陶卢肇之第縁李徳裕每每类此亦何恶于请托哉
  </div>
  <div class="pagination">
   <a href="群书考索_page101.html">
    上一页
   </a>
   <span>
    ...
   </span>
   <a href="群书考索_page97.html">
    97
   </a>
   <a href="群书考索_page98.html">
    98
   </a>
   <a href="群书考索_page99.html">
    99
   </a>
   <a href="群书考索_page100.html">
    100
   </a>
   <a href="群书考索_page101.html">
    101
   </a>
   <span class="current-page">
    102
   </span>
   <a href="群书考索_page103.html">
    103
   </a>
   <a href="群书考索_page104.html">
    104
   </a>
   <a href="群书考索_page105.html">
    105
   </a>
   <a href="群书考索_page106.html">
    106
   </a>
   <a href="群书考索_page107.html">
    107
   </a>
   <span>
    ...
   </span>
   <a href="群书考索_page103.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
