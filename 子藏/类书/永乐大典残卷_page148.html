<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 148 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 148 页/共 331 页
  </h1>
  <div class="content">
   凡斗殴杀伤，风水盗贼，悉委长汀一尉，而尉或遇差出体究验视，则弥旬旷日，更无弹压警逻之人。窃闻江西间有州郡市井在城外者，分兵官一员莅之本州，有训练一员，兵马监押二员。臣愚欲照例依添差监押一员，置廨舍於城外，俾与长汀尉同任警逻之责。城外无恐则城内愈安矣。此以辱蔽齿之势，委是别无妨碍，或蒙赐可，即乞札下以遵守。开庆元年，知州胡公太初帖请诸乡隅总规式。今帖请某人充某县，某乡几都隅总，开具合关报事件在下，须至给帖者。一昨行下选有材德望之人，从本州给朱记文帖，请充隅总。既谓之有材望，非可与几民例论也。如无非公吏斡揽屠贩等人，遇到县请县官以客礼接见。到州一同，若系投词论诉，自依常式，应有关会，并用文帖，不可据行追呼。如三帖不报，或不了可引出。一隅总专是任责警察盗贼，卫护乡间，应追会公事，催督官物及体究审验等事，自有保正副，及保长任责，并不许官司以帖引累及隅总，如有此色，径请缴回。一隅总若能保护乡井一年，或半年，境内无虞。从本路县契勘量与次第减免力役，或别有奇功能捕获警援，本县保明申州。轻者借补官赏，重者申奏旌勘。一隅总既膺此委，尽心协力授卫乡间。乃若托公以行私，恃权而欺众，或掊克民户财物，或侵夺民户田庐，或缉盗而收接其赃，复行纵匿，或容盗而密听其嘱。不即收擒，有词到官，或官司得於知闻，定行审究着实，照条议罪。一今来编排保伍，专以不扰为先，止要沿门点定户口人丁，置簿抄上，各三本，一申州，一申县，一付隅总，以五家为一甲，置一甲首，以五甲为一保，置一保长，五保为一大保，置不大保长。五大保以上为一都署，都官合诸都为一乡，或为一团，隅总统之仍於各处置立粉壁，大书保下甲下人户姓名，以凭稽考。即不许唤集关留，有妨民业。如将来甲内有人丁事，故甲保次第报知隅总销落，仍申县申州照会。一人家密处，小保长置梆一双。人家疏处，甲表置梆一双。如遇警急，即仰鸣梆。
　　一梆鸣，众梆皆鸣，甲内及保都人户闻梆不以早晚深夜，即刻前赴应援。各家置枪棒一条，以备缓急，不许非时施用。及将带出入，如有不遵约束，及不相救应之人，仰甲保觉察报知隅总，申县照条断治。一聚集徒党及十人以上，在法所禁，仰甲内常切觉察递造保长都官，以及隅总。若隐而不告者同罪。或外州县人经过甲内，不许停留过三日。若行止不明者，不许住泊。如违约束，许甲内及保内首告。知而不告者，请隅总觉察，申县科断。开庆元年，知有公太初奏请武平县令乞免差武臣，复京选同差之法。照得本州武平县，距州城三百里，从来系文臣窠阙。昨宝二年郡守罗宗博申乞从权作文武通差，遂差兵马监押赵与礻因前去摄事，且许以就辟。未几以行移检覆死囚事，蒙本路提刑司行下谓辟都监为邑宰。武臣不晓事，且责本州不以人命社稷为念，在后赵兴与礻因身故，有成忠郎阮逢午，为见先有文武通差之文，遂就部注授到任。本州方欲占陈，乞仍作文臣窠阙急，据武平县贡补进士，县学长郑震等一百三十人列札状，本县辟居闽底，虽号瘴乡，水土恶弱。今格旧减举主两员，及免用职司。如有三举员，即改京秩，载之图志，隶为中县。注之部阙，京选通差，南岩之佛同居，灵洞之仙可访，风景未尝不美。自开邑而至绍定，宰是邑者，大则奉议宣教之京官，次则承直儒林之选人。代有循良，旧志壁记，历历可见。宝二年，本州差州都监秉义郎赵与礻因摄令，因缘求辟，知郡罗宗博遂申省，破京选通差之格，放行文武通差。其时本路王提刑因本路具囚上狱，判云：武平一县，有人民，有社稷，往往县官皆武人权摄，令开申状又系辟都监为邑宰。本州殊不以人民社稷为念。武平只在汀漳之间，何至乏人而置一县於度外？其所以不遵法守，是皆武人无所识之故。牒州契勘，本县官有无注授，因何不行赴上著实，具申以凭区处。绩周知郡县牒回赵都监复旧职，改委宁化县丞赵与康摄事，近县令阮成忠循文武通差之例，注授填赵都监窠阙来膺邑寄。今以书两考矣。第恐后来或又有武弁借径而来，不谙色事，则学校谁与作兴，生灵谁摩抚？自此风俗日薄，人物日凋，户口日耗，财赋日陷矣。且福建所隶四十九县，宰皆文充，令皆文选。以闽之属郡，素号文明声教之邦，而汀之武平，独若淮用武之邑，良可惜也。士民昕夕妄议，欲望本州斟酌事体，详与申奏天朝。复正京选通差之条，寝罢武人充阙之。例使小邑之令，获齿诸邑之班爵。人物由是而师表，风俗由是而教化，户口财赋由是而得安集。而节受岂不韪欺，本州所据武平县贡补进士县，学长郑震等所陈委是允当，合行备录具申，欲望公朝，特赐敷奏，永为复文臣窠阙。仍许从本州申辟文臣一次，庶几凋弊之邑，得人经理，实副百里之望，八月三十日奉圣旨依。
　　题　咏
　　【临汀志】
　　宝戊午夏五月太初，以澄江守蒙恩易兹郡，亲朋讲曰：是僻远而难治者也。太初，惟天子命讵得辞，乃於都闽转扣尝官於是者，求郡乘一观焉，则纪载阙疏而不绩者，又周一甲子矣。事制之仍革户口之登，耗租税之虚盈，人物之盛衰，职官之到罢，皆漫焉莫考。洎驰驱及境，盖俨然一古郡也。山川缭复，城郭缜窄，俗若悍而朴，务若严而顺，兑攵攘时作制御有方，则可以无虞。气候虽不常，摄养有素，则可以无恙。镇之以静，行之以勤，辅之以制节谨度，亦可以无旷。阙信僻且远，乌见其为难治哉。半载而嬴百废粗举，遂与文学掾赵君与沐，择前庑之博茂士曰：钟君明之陈君士安，钟君知本，丘君一震，相与审绎旧志。搜猎轶闻，而赵君提纲焉。未几束藁来，太初为定科条，订事实剂雅俗，正讹廖而编成矣。志之外文别为集卷，各十有五，皆阙其左方以立矣来者之绩书。於是由郡而属邑，日户分件列粲然在吾目中，一洗前日莫考之憾。夫以郡创於唐之开元，四百三十年，为我宋之隆兴甲申而志始形，然甚略也。又三十五年，为庆元戊午而志始修，然未备也。又六十年至今日，而志重作，亦未敢以为大备，然则斯文废兴之故，可胜叹哉。世运茫茫，事机浩浩，有绩无绝，有兴无废。所望於后来同志之君子，次年季秋吉日，朝请大夫知汀州军州，兼管内劝农事主管，坑冶节制，屯戌军马。胡太初序。州有图志，一邦之史也。凡而山川之融茂，人物之消长，风俗之仍改，户口之耗增，事制之沿革，官吏之更代，校舍之废置，世故之屯屯殷殷，皆击焉。历岁逾远荒陋遗误，则不足以诏后莅政者。著身簿书朱墨严，每为迂缓不切之务，而不介之意，实为旷典。天台境物一赋於孙兴公，则赤城奇胜在目睫。曲江地图一披於昌黎，则击舟韶石可以穷佳趣。矧临汀山水人材之萃可陋乎？《鄞江旧志》：始纂於隆兴者颇略，继修於庆元者尚疏。识者慨其寤叹，今甲子一周，屡修而屡辍，用志不坚，宜志之竟无成也。判府节制宗丞吏部怡斋胡公先生，以迈往之韵负两科重望天下盛名，再持麾节镇抚兹郡。既下车，疏凝蠹，崇学校，厚风化，礼多士，抚摩斯民，政通人和，凡事开治原者，尤切留意越教。月大捐俸积鼎新泮宫。高明其百年阻习作成美意，穷宇照耀旧志，冗略失宜，惧其不足以诏方，未礼请郡士之俊秀，贡士钟明之等相与搜摭而衰，辑之订其舛，猎其遗采录，嘉精专局於黉舍俾，与商其纲，与沐，与三日四友趋承教命，唯谨三阅月仅成编笔削於先生大宗匠之手。俾百年之故典，一旦照明，非洞识卓然，何以及是。抑地灵人杰，机有幸会，际此贤史君植立振起之功欤。与沐懦响异英无能为役，今将得替而得矣。幸而及拭目斯志之成。若夫贤史君主盟斯文，恢风弘化之功，当有一代大手笔。大书特书以寿於石，与宇宙山川同其久者，其是以上裨职方我。开庆改元中秋吉日，学生修职郎汀州，州学教授赵与沐敬跋。
　　【舆地纪胜】
　　唐中丞《伍公墓志》正明元年，舍人张策撰。《鄞江志》庆元武李皋诠次林仲文序。《鄞江集》林仲文序。诗：为郡暂辞双凤阙，全家远过九龙滩。地僻寻常来客少，刺桐花发共谁看。《唐诗纪事》，张藉送汀州源使君。慈竹笋抽疑夏箨，木犀花发认春复。孙公谈圃，载孙郡字奋学，学诗联道尽汀州景物《广陵记》居人不记瓯闽事，遗迹空傅福抚山。地有铜盐家自给，岁无兵盗戍长闲。一川远汇三溪水，千嶂深围四面城。花继腊梅长不歇，鸟啼春谷半无名。山连庚岭为南徼，水与潮阳作上流。陈轩卧龙胜事堪图画，向压闽南七八州。郭祥正岚烟蒸湿同梅岭，地脉逶迤接赣城。郭仲祥万叠云山拥郡楼，凭栏下瞰卧龙湫。二年吏役何曾到，孤负清风月白秋。袁思永卧龙形胜著瓯闽，前有南楼气象新。新修《南楼诗》我爱汀州好，山川秀所钟。阁前横水，云酿阁亭畔列奇峰。苍玉亭古驿森慈竹，临汀驿莲城挺义松。莲城县有义松，庆元陈史君诗。尝闻元丰间，元舆守兹土。别乘果为谁，青山郭功甫。二公德望尊，声名播今古。陈晔元丰陈汀州，见谓黄太史。年登境无蝗，政恐不相似。陈映鄞江一丈水，清可照人心。蒋之奇苍玉洞。全闽形势数临汀，赣岭连疆似井径。江汇里渊销地脉，山横华盖应天星。宋思远《定光南安岩诗》石耸虚岩接太虚，百千年称定光居。未知天上何方有，应是人间别地无。香风影里迎新魄，梵呗声中见落晖。自恨劳生名利役，不能来此共忘机。路人云山几万层，豁然岩宇势峥嵘。地从物外嚣尘断，天到壶中日月长。郑弼汀梅之间山万重，南安岩窦何玲珑。青瑶屹立敞四壁，巧匠束手难为工。郭祥正天下名山饶洞穴，不似南安最奇绝。一峰突兀上干天，十二子孙旁就列。上有虚窗透碧霄，夜分明月归岩腹。方开之诗四六：福抚肇基，斗牛分野。源分鄞派，郡建临汀。东南界於潮梅，西北连於闽越，卧龙山下，建大府之雄居。伏虎庵中，隐真儒之妙相。伍积中致语。
　　【唐韩亻屋诗】
　　《寓汀州开郑左丞赴洛》：鬓惹新霜耳旧聋，眼昏腰曲四支风。交亲若要知形候，岚瘴烟中折臂翁。
　　【过汀州】
　　荒山无寸木，古道少人行。地势西连广，方音北异闽。闾阎参卒伍，城垒半荆榛。万里瞻天远，常嗟梗化民。
　　【宋钱塘韦先生诗】
　　《十月二日早按行临汀过大雷电而雨》：传车十月到长汀，郁焕犹如暑气生。经夕山川带云雾，凌晨雷雨动栏楹。乍逢旅客殊多怪，怪见邦人悄不惊。聊作小诗傅所过，他年稳坐话平生。
　　【文天祥集】
　　予在剑，朝廷严趣之汀。十月行，十一月至汀州而福安随陷，车驾幸海道矣。事会之不齐如此。哀载雷霆走精锐，送樊侍御。斧钺下青冥。送李大夫。江城今夜客，出郭惨淡飞云汀。薛州判
　　【元丁继道诗】
　　《至元丙子十月驰驿至汀州》：踪迹似征鹰，行行近广东。路穷南海际，人在万山中。茅屋蛮烟黑，枫林夕照红。瘴乡难久住，马首竟匆久。
　　【寓庵稿】
　　《送卓参政出镇汀州》：春雨生绿波，官船载旗鼓。相君罗俊彦，仗节开藩府。推诚散群疑，肃令严威武。年深涧壑寒，慎勿轻豺虎。
永乐大典
卷之八千一百六十四
卷之八千一百六十四
　　十九庚程
　　【道命录】
　　司马温公荐伊川先生答刂子。正议大夫守门下侍郎司马光，银青光禄大夫尚书左丞吕公著，镇江军节度使检校太傅知河南府兼西京留守司公事康国公韩绛等答刂子奏臣等，窃见河南处士程颐，力学好古安贫守道，言必忠信，动遵礼义，年逾五十不求仕进，真儒者之高蹈，圣世之逸民。伏望圣慈，特加召命，擢以不次，足以矜式士类，裨益风化，取进止。十一月二十六日，程颐除汝州团练推官充西京国子监教授。元丰八年上。自嘉末，二程先生，倡明道学于河洛之间，四方学士从之者已众。而王荆公得政，方以富国强兵之术用天下，大程为监察御史，议不合罢归补外者，十有六年。时温申二公，皆退居河南，而韩康公为府尹，知其贤也。八年三月哲宗即位，宣仁圣烈皇后同听政。五月二十六日，司马温公起为门下侍郎，而先生亦以宗正丞召末行，得疾卒，年五十有四，其年六月十五日也。文潞公时以太师致仕居洛，题其墓道曰明道先生。而伊川先生其季也。父太中公当任子先生数推与族人不复受。嘉四年，举进士南省合格，及廷试，报罢，遂不试。治平四年九月，申公以杂学士知蔡州，荐先生于朝不得召。元丰末，温公既得政，其年七月五日，申公起为尚书左丞，于是温申康公同上此奏，而蔡确犹为左仆射，故未即行。八月八日，康公除使相判北京。十一月二十六日，先生乃有西监之命。先生再拜，奉旨，令乘递马赴关。元二年二月，先生至京师，监察御史王山严叟，彦霖言：先生学极圣人之精微，行全君子之纯粹，愿加所以待之之礼，择所以处之之方。左正言朱光庭公扌炎言，先生乃天民之先觉，圣世之真儒，揆其贤，陈抟种放，未必能过之。若其道则抟放，有不及知者。又言先生有经天纬地之才，有制礼作乐之具，圣人之道，至此而传，况天子进学之初，若俾真儒得侍经席，岂不盛哉？章再上，有旨，授先生宣德郎，秘书省校书郎。先生言：既蒙命召礼合见君，祖宗时布衣被召故事，具在，彦霖亦乞召见。问以为国之要，公扌炎又乞访其至言正论，所以平治天下之道。闰二月蔡确免，四日，司马公拜左仆射。三月十四日，有旨，令先生入对。宣仁圣烈皇后面谕将以为崇政殿说书，先生辞不获，退而受西监之命，遂上奏论，经筵坐讲等三事。且曰：言若可行，敢不就职？如不可用，愿听其辞。二十四日，诏以先生为通直郎充崇政殿说书御史中公刘学言。天下节义之士乐道不出如程某辈盖亦不少，彼无所援于上故不闻耳。望依其所乞，授以初命之官，使得禄以养亲，后日进用未晚，不报，先生亦再辞，而后受。先生在经筵容貌极庄，多所规谏。既以天下自任，议论褒贬，无所顾避。由是同朝之士，以文章名世者，疾之如仇，而先生始不安矣。孔文仲劾伊川先生疏。左谏议大夫孔文仲奏：臣闻十尺之囿，必有荆棘，百步之田，必有稂莠；日月当天，必有氛；明圣在御，必有奸邪。谨按通直郎，崇政殿说书程顾，人品纤污，天资忄佥巧，贪黯请求，元无乡曲之行，奔走交结，常在公卿之门。不独交口褒美，又至连章论奏，一见而除朝籍，再见而升经筵。臣顷任起居舍人屡侍讲席，观颐陈说，凡经义所在，全无发明，必因藉一事。泛滥援引，借无根之语，以摇撼圣听，推难考之迹，以眩惑聪明。上德未有嗜好，而常启以无近酒色；上意未有信向，而常开以勿用小人。岂惟劝导以所不为，实亦矫欺以所无有。每至讲罢，必曲为卑佞附合之语，借如曰：虽孔子复生，为陛下陈说不过如此。又如曰，臣不敢子细敷奏，虑烦圣听，恐有所疑。伏乞非时特赐宣问，容臣一一开陈当陛下三年，不言之际，颐无日无此语，以惑上听。而陛下亦必黾勉，为之应答。又如陛下因咳嗽罢讲，及御迩英。学士以下，侍讲读者六七人，颐官最小，乃越次独后问圣体，亻替逾过甚，并无职分。如唐之王亻丕、王叔文、李训，郑讠主是也。亻丕以诗书侍讲，叔文以棋待诏，二恶交踵，终兆永正之乱。讠主以药术用，训以易义进，两邪合踪，卒致甘露之祸。臣访闻，颐有家不及治，有禄不及养，日跨匹马，奔驰权门，遍谒贵臣，历造台谏。其谒贵臣也，暗藉重轻之意，出以语人，收为私恩。及有差除，若合符节是人皆惮惧，而又深德其造台谏也。胁肩蹙额，屏人促席。或以气使，或以术动。今日当论列某事，异日当排击此人。而台谏之中，常有俦类，竭尽死力，如朱光庭、杜纯、贾易之流是也。
　　臣居京师近二年，颐未尝过臣门，臣比除谏官，颐即来访臣。先谈贾易之贤，又贺与易同官。遂语及吕陶事。曰：吕陶曾补，司谏命已久闻，今闻复下何也？如此，则贾明叔必不安职矣。明叔者，指贾易字也。臣答曰：何以言之？顺曰：明叔近有文字，攻陶之罪，已数日矣。今陶设为司谏，明叔异议，知耻者也。言既不行，其辞去决矣。公能坐观明叔之去乎？臣曰：将如之何？颐曰：此事在公也，公之责重也。推颐之言，必是与陶有隙，又欲讽臣攻陶，助易也。臣素与颐不相议，只在经筵相遇，又未尝过臣。一旦乃非意相干，说谕如此。陛下以清明安静为治于上，而颐乃鼓腾利口，间乱群臣，使之相争斗于下，纷纷扰扰无有定日。盖缘执事者推举之过，连误知人之明，伏空论正颐罪。傥未诛戮，且当放还田里，以示典刑取进止。八月二日，奉圣旨，程颐差权同管勾西京国子监。元二年八月上。先是伊川先生以元年四月受经筵之命，闻故事，暑热罢讲，即上言主上富于春秋辅养之道，岂可略？乞遇六参，宰臣奏事退，许讲读官，上殿问圣体。六月又上太皇太后疏，请俟初秋于内殿，或后苑，召见当日讲官，俾陈说道义，仍择臣僚家十一二岁子弟三人，侍上习业。且以迩英迫狭，乞自今于延和讲读，后楹垂帘，太皇太后时至帘下，庶辅道之间，有当奏禀，便得上闻。
　　时已命先生兼修国子监太学条制，先生乞免。兼官专职辅道，亦不许。八月差判登闻鼓院，先生复引前说，且言入谈道德，出领诉讼，非用人之体，再辞不受。在职累月，弗言禄，吏亦弗致，诸公闻之，命户部特给焉，及明堂大霈，又不为妻求封。或问之，曰：某起于草莱，三辞不获，而后受命，今日乃为妻求封乎？先生之被旨入见也。苏文忠公轼，同日自右史除中书舍人。苏公先以论新法不合，谪居黄州者五年。温公得政，起用之也。然先生在经筵，归其门者甚盛。而苏公继迁翰林，亦多辅之者，遂有川党洛党之论。苏公所从，皆轻俊之士，以先生之学，为不便于己，相与排之，而温公素重先生未敢动也。九月温公薨，申公独相，凡事有疑，必质于先生，进退人才。二苏疑先生有力，故极诋之。而先生之门人亦不平。初温公之薨也，上方祀明堂，礼成肆赦。百官既称贺，而两省官，欲往奠温公。先生止之曰：子于是日哭，则不歌，岂有贺赦甫毕？乃往吊丧。坐客有曰：闻哭则不歌，不闻歌则不哭也。苏公遂以鄙语戏先生。未几学士院召试馆职苏公与承旨郑温伯，各撰题。而苏公所问有云：今欲师仁祖之忠厚，而患百官有司，不举其职或至于女俞欲。法神考之厉精，而恐监司守令，不识其意，流入于刻。太皇太后点用苏公者，左司谏朱光庭公扌炎，即奏学士院。考试官不识大体。谓仁祖神考，不足师法。乞其罪以戒人臣之不忠者，诏特放罪。御史中丞付尧俞钦之，侍御史王山严叟彦霖又继言之，申公乃下言以策题，非是议讽。祖宗诏台谏至都堂说谕。然官司试人，亦无以祖宗故事评议者，盖学士院有失检会，答刂本院令知事。乃已二年四月，先生又言：迩英暑热，乞就崇政殿，延和殿，或它宽凉处讲读。给事中顾临，以殿上讲读为不可。是月六日，有旨，展修迩英阁。先生言：殿上讲说，义理之至当，祖宗所尝行。迩英讲说，只自仁宗时，亦从便尔，非避殿上也。且以殿名设职，不必须在本殿说书，然不肯于不可讲说之处，置说书官也。后六日出临为河北都转运使事，神宗之丧未除，而百官以冬至表贺，先生乞改贺为慰，及将除丧，有司人以闻乐置宴。先生复以为不可。始先生被命，修三学条制，乞去利诱专委任，及置尊贤堂。待宾吏师斋，立观光法皆不纳，于是台谏论苏公未已。
　　蜀人吕陶为殿中侍御史，为上言，苏轼以鄙语戏程某。众大笑，结冤之端，盖自此始。五月十六日，遂命起居舍人孔文仲，为左谏议大夫，陶为左司谏，兵部员外贾易，为右司谏。台端王彦霖，谏官朱公扌炎，皆徙官。后六月，又命中丞付钦之，典吏部侍郎胡宗愈，两易皆为策题事也。易言陶不当用。七月十二日，陶罢为京西转运副使，易先生门下人也。宗愈既受命，首论先帝三舍科条，固已精密，宜一切仍旧。因是力诋先生，为不宜使在朝延。一日先生赴讲会，上疮疹不坐，已累日。先生退诣宰相，问上不御殿之因。曰二圣临朝，上不御殿，太皇不当独坐，且人主有疾大臣弗知可谓寒心。翌日宰执以先生奏，遂请问疾，太皇太后不悦。文仲因奏先生罪，罢之同日，易亦以论事失当，绌知怀州。先生即日归河南既就职。十一月六日，始具奏乞纳官，归田里。三年二月，又乞致仕。章五上，迄不得命。五年正月，以父丧免。先生既罢讲职，其月二十七日，遂命苏公兼侍读。而文仲十一月二十六日，亦改除中书舍人，盖申公不直之也。明年三月二十一日，文仲卒，哲宗旧录附文仲传，载申公之言云：文仲为苏轼所诱胁，论事皆用轼意，又申公家传云，文仲以伉直称。然蠢不晓事，为浮薄辈所使以陷贤良。
　　晚乃自知为小人所给。愤郁呕血而死，盖指此也。其后苏公上章，有臣素疾程某之奸，未尝假以辞色之语，而右正言刘安世器之，亦论先生，辞卑居尊，未被命。而先论事为非，是因进排诋先生之说。刘非苏党盖其知不足以知先生云。后刘公门人马永乡者，记刘公之言有云，一时讲罢未退，上忽起凭槛折柳枝，有儒进曰：方春万物发生不可无故片戈折。上掷去色甚不平。温公闻之亦悦。今按先生，以元年三月除说书，四月二日方再具辞免，继即以暑热罢讲，计先生入侍，不过一再又且以四月上旬，非所谓方春发生之时。若以为二年春讲时事，则元年之秋，温公已薨矣。尚安得闻而亦悦。即刘公之学，自不妄语入，不应如此疏诞，未知永卿误记之乎？抑刘公于所恶而辟焉，不暇审也。此书久行于世，晦庵先生所作年谱，亦误以为据。而但于注文，疑其不然，今不可不详辩。年谱又载文仲劾疏有云，腾口间乱，以快恩仇，致市井目为五鬼之魁。今李丙丁未录中有文仲全章，乃无此语。考张商英绍圣初章疏，则谓五鬼者乃指欧阳辈。促蒋，国宝邵离及先生谓受命于吕希纯通传极密，报复恩怨，吕居仁记刘谏议劾先生章疏亦有之，疑申公在相位时，文仲未应出此语，语或误也。年谱又引旧实录，称礼部尚书胡宗愈诋先生。今按宗愈，自中丞执政，其除礼部尚书，乃在罢出守还朝之后。先生去职久矣，实录误也。范太史乞复召伊川先生还经筵答刂子：翰林学士兼侍讲兼修国史范祖禹奏：臣自居讲职，窥谓天子当搏求天下贤才，置之左右，以备顾问，俾益圣学。追观祖宗之时，讲筵之职，多由旧官荐引。故臣每思得人，开达天听。然无因而言，惧为烦渎，或涉亲旧言则有嫌。今臣已三奏，乞外任，将去讲职。肝鬲所怀，不敢不吐露于陛下。臣伏见元之初陛下召程颐对便殿自布衣除通直郎，崇政殿说书，天下之士，皆谓得人。虽真宗待种放亦不过于此也。孔子曰：举逸民，天下之民归心焉。夫举一人而天下莫不归心者何哉？为善于幽隐者，知其必不废。陛下用颐，实为希阔之美事，而才及山歹余，即以人言罢之。颐之经术行谊，天下共知。司马光，吕公著，皆与颐相知二十余年，然后举之。此三人者，必非为欺罔以误圣听也，颐在筵切于皇帝陛下进学，故其讲说语常繁多。颐草茅之人。一旦入朝，与人相接，不为关防。未习朝延事体迂疏则固有之，而言者谓颐大佞大邪贪黩请求，奔走交结，又谓颐欲以故旧倾大臣，以意气后台谏，其言皆诬罔非实也。盖当时台谏官，王山严叟、朱光庭、贾易素推伏颐之经行。故不知者，指为颐党，颐匹夫也，有何权势动人。而能倾大臣，役台谏？自古处士入朝，无有不被谤毁，盖处士本不求仕进，能轻富贵。公卿大夫自以己不能如此，故无不称重。将谓处士入朝，必有过人之能，致太平之术，故其责望常重。至于不贤者，则直以处士为矫诈，为沽激，为钓名。又处士多不次得美官，故其憎嫉之人多。是以处士入朝，未尝不遇毁谤也。陛下慎择经筵之官，如颐之贤，乃足以辅道圣学。至如臣辈，叨备讲职，实非敢望颐也。臣久欲为颐一言，怀之累年，犹豫不果，使颐受诬罔之谤，于公正之朝。臣每思之愧也。今臣已乞去职，若复召颐侍讲，必有补圣明。臣虽老在外，无所憾矣。取进止。元七年三月，伊川先生将免丧。宰相吕正愍公奏，欲与职判检院。苏文定为黄门侍郎，奏云：但恐不肯靖宣仁云，只与西监。遂除直秘阁，权判西京国子监。其月丁亥也。先生之在经筵也，谏官朱公扌炎，贾明叔，皆其门人。推敬甚备。而给谏顾子敦，刘器之，与先生不合，每屡攻之。先生亦以辅道自居，故帘中以为不靖。四月先生免丧上疏再辞新命，极论儒者进退之道。而监察御史董敦逸奏，以为有怨堂望，轻躁语。五月丙戌改管勾西京所请也。未拜，以疾寻医。八年九月宣仁崩，哲宗亲政，再伸秘阁西监之命，先生再辞。九年三月丁酉，苏文定自门下侍郎守本官知汝州。
　　四月壬子，苏文忠自中山府路安抚使，落两职知英州。癸丑改元绍圣，范公先已数求去，是日除龙图阁学士知陕州，其荐先生必九年三四月间事，盖迟二苏公之去，而后言之也。范致明论，伊川先生入山著书。乞觉察，敕臣寮上言：臣闻私义害国，私智非上。先王之所禁，而邪说诬民，处士横议，亦圣人之所不容。谨按通直郎，致仕程颐，学术颇僻，素行谲怪，专以诡异，聋鼓愚俗。顷在元中，因奸党荐引朝廷，遂命以官，劝讲经筵，则进迂阔不经之论，有轻视人主之意。议法太学，则专出私见，以变乱神考成宪为事。绍圣中，尝明正罪罚。而元符之末，叙复过忧，犹以通籍，致仕田野出处自如，未当心伏前日之罪。颖洛之凡庶，节操不立之徒，往往为先生弟子，名目标置，朝廷有大政令，则其徒更唱迭和，指而议之，败坏风俗，莫此之甚。真乡原之乱德，治世之奸民也。原其罪恶，不在邓析少正卯之下。此而不治，何以纯一道德？访闻本人，日近以入山著书为名，未委所著书是何等文。
　　窃虑如野史小说之类，妄及朝政，欺惑天下后世，不可不察。契勘本人，在身官职，本元奸党荐引所得。伏望圣慈，特降指挥，削夺施行，以为乱治者之戒，取进止。四月三十日奉圣旨，程颐追毁出身以来文字除名，其入山所著书令本路监司常切觉察。崇宁二年上。先是伊川先生，自寻医中再辞西监之命，未报。会党事作，绍圣四年二月癸酉，中书省言司马光等，造为奸谋，各家追贬，其同恶相济者亦当惩艾。于是吕汲公，以下三十三人，皆坐贬窜。而先生追毁出身以来文字，放归田里，其年十一月送涪州编管。
　　元符三年正月，徽宗即位。二月癸亥，范忠宣以下十八人，并叙复有差，而先生移峡州编管。四月丁已，范公等十九人再叙，而先生复宣德郎，任便居住。十一月李邦直、范彝叟、同秉政复先生通直郎，权判西京国子监。崇宁元年，五月庚午，温公以下四十四人，复行追降。而先生追所复官，依旧致仕。乙亥，令三省籍记贬降人四十四人姓名，更不得与在京差遣。而先生预焉。丙子敕榜朝堂。明年四月，御史又以先生为言，遂有是命。晦庵先生作先生年谱云：范致虚言程某，以邪说诡行惑乱众听。而尹火享张绎为之羽翼，事下河南府体究，尽逐学徒，复隶党籍。李文简长编云：按致虚，此时不在言路，熹因语录载此必误也。
　　今按致虚之兄致明，以四月七日乙卯除殿中侍御史，八月十四日庚申罢，则此奏乃致明所上，语录误以为致虚也。元学术政事不乞天下之士，皆不得在外私聚生徒，即使邪说诡行无自有详看，不许在外私聚生徒，即不系置学之处，弟子无从听读，难以施行外，其邪说诡行非先圣贤之书。及元学术政事不许教授条禁欲偏行晓谕应私下聚学之家，并仰遵依上条取进止。七月十三日，奉圣旨依崇宁二年下。先是元年七月蔡京拜右仆射创讲议司，自领之。至是颁学制于天下，首有元学术政事之禁，凡二十有四年。至金人围京师乃罢。言者论伊川先生聚徒传授乞禁绝：敕臣寮上言：臣闻道德之难明，风俗之不一，其患常在于私义害国私智非上。故先王之盛时察奸去邪，尤致其详，命之教，然后为学。而奇言异行，不能自恣于世。其昏顽悖戾不可教化，则诛殛随之，非乐于刑人，以谓奸邪不尽去，则至治之功终无自而成也。恭维陛下，圣学高妙，神断不疑。凡所设施，必操其要比诏有司，增广学校，众建师儒。讲诵之声，遍于天下。方其颁法之始，亲阅条目著之于首曰：邪说诡行，非先王圣人之书，并元学术政事不得教授学生，犯者屏出此书既颁。有识之士莫不忻戴鼓舞，咸知陛下之所以惩恶者，著明如此。故行未期月，成效已见。
　　往岁邪党上书之人，有易名遁迹于学者，必闻于朝。而究其实，考校之际，有一言不协于正者必丽于法。而复于上可谓四方风动，丕承圣志矣。然臣窃谓法之施于学校固已精密，而邪奸散处，以聚徒传授为士者，或在闾里，或在原野，或在山林，妄相推称，诳惑后进，如西洛程颐之类，恐非止一二，尚未闻严为之禁也。自元以来，俗学得志，以私义相结，而以私智自高，所守甚坚，确然不变，岂特昏顽悖戾而已哉！包藏祸心，无所不至。今党与被谪之人，屏居外郡，气类相感，实繁有徒。饰其前非阴与者，不保其无焉。凡士之未入学或虽学而未能自拔于流俗者，一为所诱，安得不惑？是则邪说诡行非先圣贤之书，并元学术政事，敢以教授者犹未能禁绝于学校之外也。近睹礼部行下晓谕，聚学之家全备学制，然播告未严孰任其责。臣欲乞特降睿旨委府界诸路监司觉察，其部内有如臣言，则上状以闻，随罪轻重，必罚无赦。仍分上下半月，具本部有无上件事迹，申尚书省。若有而不发，许台谏风闻，或察访举发，究验得实，则所隶监司，并坐失察之罪，庶几在学与不在学之士，均被教养，悉归纯正。俟之以岁月则道德明，而风俗一。所成就者，皆可用之材。而陛下圣德美意，益昭于无穷矣，取进止。十一月四日，奉圣旨。依崇宁二年上。先是七月庚寅，既下元学术政事之禁。八月辛酉，颁党人姓名下监司长吏厅刻石，凡九十有七。而先生于除官为第二十，朋庚长者进有凡清后四日甲申，范致虚自兵部侍郎除顾显纟莫阁待制知河南府，实奉行之。
　　先生于是屏居伊关之南，语四方学者曰，各尊所闻，行所知可矣。不必及吾门也。尹张见逐，或在兹时乎。三年六月丁已诏，元符奸党通为元符奸党，凡三百有九人，而先生如其旧。上亲书刻石于文德殿之东壁，又命左仆射蔡京书而颁之天下。五年正月乙巳，以星变毁党碑。庚戍，刘忠肃以下二百有七人叙复有差，而先生复承务郎，依旧致仕。三月戊戍，诏党人许到畿县，而先生于余官，为第二等第二十人。大观元年九月庚子，先生以通直郎致仕，卒于家，年七十五。三年三月戊寅，有旨出籍靖康元年正月，金人犯阙。二月壬寅，诏元学术及元党籍指挥，更不施行。时先生之卒，二十年矣。今按十一月庚辰之章，不知何人所上，长编谓当考其姓名，而出之是也。但章中所云，邪说诡行，犹未禁绝。士为所诱，安得不惑者。与尹语所记略同，岂此章即致虚所上乎？未可知也。先生复元官，实录诸书不载，未知在何年月，当俟博识者问之。绍兴褒赠伊川先生制词：敕故左通直郎崇政殿说书程颐朕惟周衰，圣人之道不得其传，世之学者违道以趋利，舍己以为人，其欲间仁义道德之说者。孰从而听之。间有老师大儒，不事章句，不习训传，自得于正心诚意之妙，则曲学阿世者，又从而排陷之，卒使流离颠什，其祸贼于斯文甚矣。尔颐潜心大业，无待而兴者也。方退居洛阳，子弟从之，孝弟忠信及进侍帷幄，拂心逆旨，务引其君以当道，由其内以察其外，以所已为而逆所未为，则高明自得之学，可行不疑。而浮伪之徒，自知其学问之末，不足表见于世，乃窃其名以自售。外示恬默中实奔竞；外示朴鲁中实奸猾；外示严正中实回僻。遂使天下闻其风而疾之，是不幸焉。尔朕锡以赞书，宠以廷阁，所以振耀褒显之者，以明上所与在此，不在彼也。尚其明知享此哉？可特赠直龙图阁。自渡江后，朝庭次第褒赠元诸贤。
　　绍兴元年七月乙亥，高宗皇帝参知政事张守，秦桧曰：党籍至今追赠未毕，卿等宜为朕留意。程某、任伯雨、龚、张舜民，此四人名德尤著，宜即褒赠。八月戊寅守罢，丁亥桧相，戊子遂赠先生直龙图阁，召其孙将仕郎晟赴行在，先生之没至是二十有五年矣。其门人高弟，往往进为时用，致位通显，而亦有妄托其名以自售者，故制词及之。朱内翰论孔孟之学传于二程。给事中兼侍讲，兼资善堂翊善，兼权直学士院朱震奏：臣窃谓：孔子之道传曾子，曾子传子思，子思传孟子，孟子之后无传焉。至于本朝，西洛程颢程颐传其道，于千有余山歹之后，学者负芨抠衣亲承其教，散之四方，或隐或见，莫能尽纪其高弟子。曰谢良佐曰杨时曰游酢。时晚，遇靖康建炎之闻致通显诸子世禄酢仕至监察御史，出典州郡。亦有二子仕宦独良佐，终于监竹木务，名在党籍著于石刻，终身不遇。虽以朝奉郎致仕，奏补一子。克己入官后，克己逢巨贼，于德安府举家被害。一子渡闽死于瘴病，一子克念今存，流落台州，贫窭一身，朝夕不给。窃见党籍诸人，及上书得罪，身后无人食禄者，陛下皆宠之以官，良佐之贤，亲传道学，举世莫及，又遭禁锢而死，诸子衰替，最为不幸。伏望许依党人入上书人例，特官其子克念使奉良佐之祀。以昭陛下尊德乐道之实，取进止。
　　五月二十四日，奉圣旨，谢克念特补右迪功郎。绍兴六年上。自庆历末年，二程先生侍官南安。闻濂溪周先生论道，遂厌科举之业，慨然有求道之志，而未知其要，泛滥于诸家，出入于老释者几十年。反求诸六经，而后得之，逮熙丰间，二先生德成行尊，南北之士从游者甚众。而横渠张先生，亦以其学传授于关西。二先生之门人，前有故给事中朱光庭公扌炎，吏部尚书邢恕和叔，太学博士刘绚质夫，校书郎李聿、端伯，监西京竹木务谢良佐，显道，监察御史游酢定夫，今龙图阁直学士致仕杨时中立，河中侯仲良师圣。伊川之门人，后有秘书省正字吕大临，与叔起居郎刘安节，元承给事中刘安上，元礼尚书右丞许景衡，少伊，殿中侍御史马伸时中，国子祭酒李朴先之，右谏议大夫李处遁，嘉仲，京兆府路提点刑狱公事郭忠孝立之，太学博士周行已恭叔，徽猷阁待制吴给敦仁，河南张绎思叔孟，厚敦夫畅大隐潜道临汝冯理圣先，永嘉鲍若雨商霖，前秘书丞唐彦思，今著作郎王频信伯，新除崇政殿讲书尹火享彦明，侍读学士范冲元长，临安府府学教授周孚先伯，忱皆其显者也。徽猷阁待制胡安国，康侯，学春秋于伊川而不及见。给事中朱震子发，通判兴化军刘子羽军彦冲，著作郎张九成子韶，秘书郎萧振德起，正字喻樗子才高门元，柳崇皆慕其学焉。自关河陷没，而杨游谢三先生之学，独盛于东南，故朱内翰之言云尔。赵忠简当国，奏行之，自是不乐者，反指以为词，而邪说起矣。
　　陈公辅论伊川之学，惑乱天下，乞屏绝。左司谏陈公辅奏：臣常谓，朝廷所尚，士大夫因之，士大夫所尚，风俗以之。此不可不慎也。国朝嘉以前，朝廷尚大公之道，不容私意，不植私党，故士大夫以气节相高，以议论相可否，未尝互为朋此，逐至于雷同苟合也。当是时是非明，毁誉公，善恶自分，贤否自彰。天下风俗，岂有尚同之弊哉？自熙丰以后，王安石之学，著为定论，自成一家，使人同己。蔡京因之，挟绍述之说，于是士大夫靡靡尚同而风俗坏矣，仰惟下天资聪明圣学高妙，将以痛革积弊，变天下尚同之俗，甚盛举也。然在庭之臣，不能上体圣明，人复辄以私意取程颐之说，谓之伊川学相率而从之，是以趋时竞利饰诈沽名之徒，翕然胥效，但为大言。谓尧舜文武之道，传之仲尼，仲尼传之孟轲，孟轲传颐，颐死无传焉。狂言怪语，谣说鄙喻曰：此伊川之文也。幅巾大袖，高视阔步，曰：此伊川之行也。能师伊川之文，行伊川之行，则为贤士大夫，舍此皆非也。臣谓使颐尚在，能了国家事乎？取颐之学，令学者师焉，非独营私党，复有尚同之弊，如蔡京之绍述，且将见浅俗僻陋之习，终至惑乱天下后世矣。且圣人之道，凡所以垂训万世，无非中庸，非有甚高难行之说，非有离世异俗之行，在学者身蹈之而已。伏望圣慈，特加睿断，察群臣中有为此学，相师成风，鼓扇士类者，皆屏绝之。然后明于天下，以圣人之道，著在方册，炳如日星。学者但能参考众说，研穷至理，各以己之所长，而折中焉。唯不背圣人之意，则道术自明，性理自得，故以此修身，以此事君，以此治天下国家，无乎不可矣。毋执一说，遂成雷同，使天下知朝廷所尚者如此，风俗自此皆知复祖宗之时，此今日之务。若缓而急者，伏惟陛下留神听之，取进止。十二月二十六日，奉圣旨，士大夫之学，当以孔孟为师，庶几言行相称，可济时用，臣僚所奏，深用怃然，可布告中外使知朕意。绍兴六年。先是赵忠简，与张忠献并相，忠献督军于外，而忠简秉政于中，一时善类。以次仅用范侍读因荐公辅于上，召为吏部员外郎，以其靖康中为言官有声故也。七月癸酉，公辅入对，首论王安石学术之误，后六日遂除左司谏。时忠献犹在淮濡末归也。既而二相有违言。公辅因劾忠简。十二月甲午，忠简求去位。后六日庚子，平江进士耿钅兹等八人，伏阙上书，乞留忠简。张公进呈有旨，押赴绍兴府听读，听读之名，自此始矣。又二日壬寅，忠简罢，钅兹之逐也。张公命检会绍兴三年禁止，伏阙榜揭之通衢。然不知榜中，所谓靖康奸臣鼓倡诸生乃指公辅也。
　　公辅惧，见上求去，因上此疏。张公批旨行下，是日公辅再上疏言：臣与范冲本非相知，冲虽荐臣，臣实无意。张公复批旨曰：公辅朕所亲擢，非由荐引，可令安职，毋得再请。于是范侍读诸人皆相继补外。自崇宁后，伊川之学为世大禁者，二十有五年。靖康初乃罢之，至是仅十年而复禁。周秘劾董令升沮格诏令：侍御史周秘奏：臣窥见，昨者在廷之臣以一家之学，诱天下之人，而使之同己。士大夫靡然从之，风俗几为之变。陛下灼见其弊，乃因臣僚论列，特降圣旨，且使布告中处，命下礼部郎官，欲遵故例，遍碟所属。而中书舍人，权侍郎董分廾独难之戒谕。曹吏无得即发，其意犹不以前日所行为非，而今日命令为是也。盖分廾素无士行，躐跻侍从。今朝廷略其朋附之罪，已极宽容，而分廾犹敢肆其凶愎，沮格诏令，无所忌惮，一至于此。若不斥之于早，臣恐阴邪害政，无所不至。
　　臣愚欲望睿断，将分廾速赐罢黜，以为怀私慢令者之戒，取进止。正月九日，奉圣旨董分廾除集英殿修撰，提举江州太平观免谢辞。绍兴七年上。先是陈公辅之奏，录黄下礼部，而吏部员外郎，兼权郎中黄次山，欲镂板，权侍郎董岔，令升曰：少俟之。初六日。令升以已见求对。次山闻即申御史台，谓分廾沮格诏令。初七日秘以本职进对，遂上此奏。又二日令升罢，张丞相寻奏除次山起居郎。上不许，曰：岂非告奸董分廾者乎？此风不可长，可与外任。张公意甚沮，遂除次山湖南提刑。吕安老论君子小人之中庸：尚书吏部侍郎，诸路军事都督府参赞军事吕祉奏：臣伏读圣旨，士大夫之学，宜以孔孟为师，庶几言行相称，可济时用，览臣僚所奏，深用怃然，布告中外，使知朕意，中外传播，有识交贺，以谓圣有谟训。
　　学者不述于所向道术裂而复合矣。臣窃惟，孔子删诗序书，系周易，作春秋，明礼乐，与门弟子答问，则见于论语。凡学孔子，无如子思，孟子，中庸与七篇之书具存。自汉至本朝，上所教，下所学，鸿儒硕学，端亮宏伟之士，接武于时，何尝不由此道，岂待程颐而后传也。臣切详程颐之学，大抵宗子思中庸篇，以为入德之要。中庸曰：君子之中庸也，君子而时中，程颐之所得也。近世小人，见靖康以来，其学稍传，其徒杨时辈，骤跻要近，名动一时，意欲慕之，遂变巾易服，更相汲引，以列于朝。则曰：此伊川之学也。其恶直丑正欲挤排，则又为之说曰：此王氏之学，非吾徒也。号为伊川之学者，类非有守之士，考其素行，盖小人之所不为有李处廉者知瑞安县。专事货赂，交结权势，取程颐文并杂说刊板作帙，遍遗朝士。朋比者，交口称誉，谓处廉学伊川，近闻处廉犯人己脏系狱，罪当弃市，远近传笑，此皆子思所谓小人之中庸而无忌惮者也。中庸一也。然有君子之中庸，有小人之中庸，非其学也谬，乃学者之罪也。臣僚所论可谓切理，欲望圣慈特降睿旨，将日圣旨指挥。臣僚所论，出榜于诸路州学学舍使学者皆知旧学，而不为近世小人之所习，以副圣神乐育之意，不胜幸甚，取进止。
　　正月二十五日奉圣旨，依绍兴七年上陈以辅之奏既行，吏部侍郎吕祉安老在建康首上此奏。先是右宣教郎李处廉者知温州瑞安县，以藏罪为监司所按，故安老及之。时公辅之势方盛，朱内翰等皆惮之不敢出口。安老张公客也，乃抗章论此议者，以为难焉。胡文定公乞封爵邵张二程先生列于从祀：徽猷阁待制提举江州太平观胡安国奏：臣参预从臣，职当次对，虽婴疾疹，尚窃祠宫。苟有见闻，自当论奏，庶逃尸素之责，以酬隆厚之恩。伏见元之初，宰臣司马光吕公著，秉政当国，急于得人，首荐河南处士程颐，以为言必忠信，动遵礼义，实儒者之高蹈，圣世之逸民，加召命。擢以不次，遂自韦布起居讲筵，而台臣僚光庭等，又奏颐道德纯备，学问渊博，有经天纬地之才，有制礼作乐之具，实天民之先觉，圣世之真儒也。颐之见知于当世至矣。
　　自颐之司，劝讲不为辩辞解释文义，所以积其诚意，感通圣心，固不可得而闻也。及当官而行，举动必由乎礼，奉身而去。进退必合乎义，其修身行法，规矩准绳独出诸儒之表。门人高弟，莫获继焉。虽崇宁间，典加禁防，学者向之，私相传习，不可遏也。其后颐之门人，如谏议杨时，右史刘安节，舍人许景衡，殿院马伸，待制吴给等，稍稍进用，于是传者浸广。士大夫争相淬砺，而其间志于利禄者，托其说以自售。学者莫能别其真伪，传者既失之，河洛之学几绝矣。壬子年，臣尝至行关，有教授仲并者言伊川之学近日盛行，士大夫将转而为伊川矣。臣语之曰：伊川之学不绝如线，可谓孤立而以为盛行何也？岂以其说满门，人人传写，耳纳口出，而以为盛乎？自是服儒冠者惟伊川门人，妄自标榜，如喻樗辈。又益甚焉。或者又言，非伊川门人，却皆进用，樗真其人也，乃不见知。近臣亦有信之而称叹者，故樗之改官入馆，舍人王居正命其辞曰：顷穷西洛之渊源，遂见古人之大体。
　　夫西洛渊源，古人大体，虽其高弟谢良佐，游酢，杨时诸人尚难言之，而况樗等曷为者也。乃敢托于词命，妄加褒借，识有忧之。士大夫所学，各分党与，互相排系，自此起矣。绍兴五年，省试举人经都堂陈乞，不用元人朱震等考试从于新学者，耳目见闻，既已习熟，安于其说，不肯遽变。而传河洛之学者，又多失其本真，妄自尊大，无以屈服士人之心。故众论汹汹深加诋诮。夫有为伊洛之学者，皆欲屏绝其徒，而乃上及于伊川。臣窃以为过矣。夫圣人之道，所以垂训万世，无非中庸，非有甚高难行之说。离世异俗之行，此诚不可易之至论也。然中庸之义不明久矣。自颐兄弟，始发明之，然后其义可思而得也。不然，则或谓高明，所以处己，中庸所以接物，本末上下，析为二途，而其义愈不明矣。士大夫之学，宜以孔孟为师，庶几言行相称可济时用，此亦不可易之至论也。然孔孟之道不传久矣。自颐兄弟始发明之，而后其道可学而至也。不然，则或以六经语孟之书，资口耳取世，资以干利禄，愈不得其门而入矣。今欲使学者蹈中庸，师孔孟，而禁使不得从颐之学，是入室而不由户也。不亦误乎？夫颐之文，于易则因其理以明象而知体用之一源。于春秋则见诸行事，而知圣人之大用，于诸经语孟则发其微旨，而知求仁之方。入德之序，然则狂言怪语淫说鄙喻，岂其文也哉！颐其行，其行已接物，则忠诚动于州里；其事亲从兄，则孝弟显于家庭；其辞受取舍，非其道义，则一介不以取与诸人。虽禄之千钟，必有不顾也。其余则亦与人同耳。然则幅巾大袖，高视阔步，岂其行也哉！昔者伯夷柳下惠之贤，微仲尼则西山之饿夫，东国之出臣耳。本朝自嘉以来，西都有邵雍程颢及其弟颐，关中张载，此四人者皆以道学德行名于当世，公卿大夫之所钦慕，而师尊者也。如司马光，吕公著，韩绛，吕大防等，莫不论荐之。会王安石当路，重以蔡京得政。曲加排抑，故有西山东国之贤。而其道不行，深可惜也。
　　今雍所著，有皇极经世书六十卷，载有正蒙书一十七篇。颐有易春秋传一十卷，颢虽未及著述，而门弟子质疑答问之语，存于世者甚多。又有书疏铭诗，并行于世，而传者多失其真。臣愚欲望陛下，特降指挥，下礼官，讨论故事，惟此四人，加之封号，载在祀典，比于荀杨之列。以见圣朝，虽当禁暴诛乱，奉辞伐罪之时，犹有崇儒重道，尊德乐义之意。仍诏馆阁，褒集四人之遗书，委官校正，取旨施行，便于学者传习。羽翼六经，以推尊仲尼孟子之道，使邪说者，不得乘间而作，而天下之道术定，岂曰小补之哉！取进止。贴黄臣昨见知成都府席益奏，有吕锡山者师事关中大儒张载，乞与差遣契勘本居。凤窃恐其门人子弟，必有流落在川蜀之间者，乞诏席益寻访取索其所著文字，附递闻奏，又贴黄臣窃见。朝廷累召尹火享赴阙，火享乃程颐之门人。而馆职王艹频，亦崇宁初年从学之士也。乞以颐及其兄颢之文字，付火享等校正，庶无差误。
　　先是绍兴改元之秋，吕颐浩秦桧并相，秦欲倾吕而夺之柄，乃托内修政事，外攘夷狄之名，俾吕督军于外，置修政局自领之，多引望士，聚于朝廷。首召胡文定为给事中兼侍讲，其所深敬也。吕觉之欲尽去秦所引，而未得其方。过平江太常席益语之曰：目为党可也。然党魁在琐闼，当先去之。吕太喜至常州，会其后军叛去。乃引疾不进复还行在，召朱丞相于绍兴以为同都督胡公驳之，改提举万寿观兼侍读，命检正黄龟年书侍读行下。胡公以失职求去，乃落职奉祠，其年八月也。秦相三上疏留之，不报，旋被斥，于是程伯禹，张子公之徒，二十余人皆罢去。台省一空。九月朱丞相复拜右仆射，三年秋吕丞相免，四年秋伪齐入寇，朱丞相亦罢。赵忠简相，张忠献自责籍中，以赵公荐除知枢密院，拒贼兵却之。五年春，张公相，夏四月，张公出行边，五月建国公制下，自是二公始有违言。赵公素尊伊川之学，士大夫翕然乡之。然赵公实不识伊川，故有伪称河南门人者，亦蒙进用。张公之门多才吏，赵公亦不乐之。赵公每言于上前，谓元之人，与绍圣崇观之党，决不可合。而张公本黄英州所荐，习闻绍述之论，数以孝弟之说，陈于上前。二公所操浸异，赵公改修神哲两朝实录，明著王氏，及章蔡诸人之罪，张公又不然之。六年冬伪齐再入寇，赵公以惧议，弃淮守江。张公为不可力战却之。十二月赵公免相，陈公辅遂上疏，乞禁伊川学。朱内翰在经筵，不敢谏。胡公时奉祠居衡，闻而非之，遂上此奏，然非达也。七年三月十四日，有旨召文定赴行在。
　　初，赵公既去位，张公复引秦丞相为枢密使。秦阳为柔佞，一切无所异会。文定春秋传成，朱内翰乞嘉奖，乃命召之。张公既批旨矣。四月二十一日，张公往淮西视师。五月十三日有旨，胡公除提举万寿观，兼侍读委潭州守臣，以礼津遣，用金字递行。张公既以事不已出形于言，而文定之奏至。公辅乃与中丞周秘侍御史石公揆，共劾胡公，学术颇僻，行义不修，疏文上。六月十二日，有旨，胡安国累上章引疾，可与便郡知永州，胡公力辞，复提举太平观。仲并者江都人，胡公弟子也。以荐对特改京秩。其后通判湖州，坐与倡女违逾抵罪。王明清玉照志载其祷天之词，所谓辟纟卢织屦早谐夫夫妇妇之仪者是也。并尝遗胡公书云，近者伊川之学稍行于世，固可喜矣。然天下之士，乃有饰此为进取计者，往往剽窃仁义之说，故示椎鲁之状，讠尧讠尧然言必称伊川。使在位者，知其虚名而用之。书为石公揆所得，缴上于朝，并之责人如此。而其所自为者乃有甚焉，此学者所以贵于力行也。
　　尹和靖以师程学之久，辞经筵：和靖处士尹火享状窃见臣僚上言：程颐之学，惑乱天下。有为此学，鼓扇士类者皆屏绝之。明诏天下火享实师程颐之学，垂二十年。学之既专，自信益笃。自壮至老，居之甚安。使滥列经筵，其所敷绎僻陋之言，亦不过闻于师子。不惟无以发明经旨，又且仰惑圣聪，火享虽甚愚，敢偷一时之显荣，不顾四方之公义，舍其所学，上欺君父。加以疾病之增，精神衰耗，决不能支持前进。伏望朝廷特赐敷奏。许令自便访药寻医，免使道涂填委沟壑，不胜幸甚。伏候指挥。绍兴七年四月上。先是靖康元年秋，种彝叔同知枢密院事，荐先生学行可备劝讲，遂召至京师。先生不欲留赐号和靖处士其年十月也。户部尚书孙传伯野，御史中丞吕好问舜徒，户部侍郎邵溥泽民，中书舍人胡安国康侯，以为未副求贤之意，奏乞特加擢。会围城不果召，虏陷河南。先生之妻子皆死于贼。先生死而复苏，窜于朝安山谷中。刘豫亻替立，命为帅赵彬以厚礼聘之，先生逃去，夜涉渭川，间道奔蜀。
　　张忠献为宣抚处置使，招与相见。已而自阆之涪，依其子土胥以居。绍兴四年春，张公并相。其五月范元长除徽猷阁待制兼侍讲。元长奏先生诚明之学，实有渊源，直方之行，动合规矩，举以代臣，允惬公议。有旨召先生赴行在，六月十五日也。元长奏蜀道虽通，行旅艰难，自非州郡委曲津遣，无由起发。有旨，川陕宣抚司，差拨人船优给路费津遣前来，宣抚司答刂下涪州。其年十月矣。先生辞知州事，李瞻申宣抚司云，尹处士虽寓本州，独处一室，邦人莫见其面，恐非有司文移可致。乞自使司专差官一员，以礼津遣权宣抚副使，邵溥从之。先生再辞。十一月六日，有旨，授先生右宣教郎充崇政殿说书，令宣抚司加礼敦遣赴行在。范侍讲又奏，乞令夔路漕臣一员，往涪州敦遣，仍差拨舟船及兵士二十人，给中金五百两为行费。俟至荆南，令本路帅漕司敦遣皆从之。六年九月，先生离涪。十二月赵公免相，元长亦继罢谏官，陈公辅乞禁伊川学。张公从之。七年二月，先生至江州。以病少留，先已七上章，辞说书之命。至是复引程学为言，乞自便张公耻之。乃显荐先生避伪之节，且言其所学所养，有大过人，乞令江州守臣疾速以礼敦遣。
　　五月二十九日有旨依奏。先生又固辞。九月先生至国门复力辞新命有云：列之经筵陈说，上侧守其师法，则乱圣聪；趋时苟合，则负素志。诏不允，会张公罢，赵公复相，先生犹以疾丐免，上赐之金帛，命赵公存问慰劳，须病愈入见。先生又辞，凡二十状，不允，乃受命既对。又辞于上前，上曰：朕渴卿久矣。知卿之从伊川也，俟卿以讲学不敢以有他。先生不得辞，遂就职，时年六十有七矣。八年十一月，赵公罢，秦桧独相，除先生礼部侍郎。先生力辞，章十余上迄不就职。九年二月，始得在外宫观云。汪勃乞戒科场。
　　主司去专门曲说：殿中侍御史汪勃奏：臣伏睹陛下，临御以来，兴衰拨乱，投戈息马，孳孳焉，以讲艺论道为先务。比者兼爱南北之民，力定和议与天下更革。聿修学校，周遍海宇，犹以为未也。涓日之良春幸贤关，秋幸秘省，崇儒重道，同符祖宗，万几余暇不迩声色。亲写群书，刻石上庠，颁赐泮宫，盖将以斯文陶治多士。是宜人人洗心涤虑，明知上之好恶。臣愚以为今年科场当国学初建，万方多士将拭目以观取舍。为之趋向则所系顾不重欤。今锁院有日欲望戒饬攸司。一去取尤在所谨，苟专师孔孟而议论粹然。一出于正者，在所必取。或采摭专门曲说，流入迂怪者，在所必去，以晓谕诸生。俾皆知正习，将见文有典则，与六经相为表里，以丕应圣化。岂不韪欤。取进止，八月二十四日。奉圣旨。依绍兴十四年上先是陈公辅，请禁伊川之学，事虽行，赵忠简再入，公辅旋亦罢。八年赵公免，秦检独相，以赵公之门多善士，已深忌之。及决屈己和戎之议，而一时仁贤争之尤力。桧大怒，遂尽斥之。盖桧初非知道学者，始特窃其名。以倾吕元直，终则没其实，以害赵元镇。是以若是其纷纷也。十四年三月十二日，桧进呈讲筵阙官，因言士人读书固多，但少适用，或托以为奸，则不若不读之为愈。上曰：王安石，程颐之学，各有所长，学者当取其所长。不执于一偏，乃为善学。桧曰：陛下圣学渊奥，独见天地之大全。下视专门之陋，溺于所闻，真泰山之于丘垤也。桧所谓专门指伊川也。自赵元镇去后，桧更主荆公之学，故上训及之。然桧非但不知伊川，亦初不知荆公也。汪勃时为监察御史，未几迁殿中侍御史，首上此奏。桧进呈，上曰：甚善。曲学臆说，诚害经旨，当抑之，使不得作，则人之心术自正矣，可如所奏。他日，上因及尹和靖，桧遂言程氏之徒，祖宗之讳不避，而避其师之名甚严。事君事师之道，恐不当有厚薄。兼已受官，乃欲廪人继粟，疱人继肉，曾不思孟子处宾师之位，仕而不受禄，则有此礼。先是胡文定修进春秋传，乞不避名讳，而所引伊川之说，皆称程氏，故桧言及之。然文定所不避者，乃正经本文，而所引伊川之说，初已称其名矣。继而称氏者，盖与左氏谷一体耳。古者臣既死，君不忍称其名，故季文子之告君，有先大夫臧文仲之语。是称字称谥也。
　　伊川在元间，实未常言禄，桧既不考而妄为云云。然自是又设专门之禁者，十有余年，逮桧死乃已。何若乞申戒师儒，黜伊川之学：右正言何若奏：臣仰惟陛下，绍开中兴，恢宏治道，天纵将圣，增以缉熙光明。乃崇建上庠，复以元丰舍法造士，銮舆临幸，用彰宠贲，亲洒宸翰，并刊石经，使多士知所取法。士生斯时，亲得圣王为师，何其幸哉！今秋科举，既命有司，群太学国子诸生而试之，又俾同文馆进士附焉，所以网罗四方之士，殆无遗者。前期申敕有司，精加考校，又下臣僚章疏，使士人知所趋向，德至渥也。有司仰体圣意，谨以去取，故一时俊秀之士，多在选中。惟是专门典学，未能遽以尽革。臣请为陛下陈之，盖始缘赵鼎唱为伊川之学，高闶之徒，从而和之，乃有横渠正蒙书圣传十论。大率务为好奇立异，流而入于乖僻之域，虚幻空寂之地，其去圣人之道益远矣。顷缘高闶为国子司业，学者争投所好，于是曲学盛行，虽然凡试于有司者，未有不志于得者也。诚使有司去取之际，明示好恶，彼将之所劝惩矣。臣愚伏望圣慈申戒内外师儒之官，专以正道训饬诸生，有为乖僻之说，虚空幻寂之论者，考选之际，悉皆黜落。如是则专门曲学，不攻而自破。学术既正，则文体自醇，既不陷溺其良心，又不论胥于异习，则人才之盛，风俗之厚，亦必由此而致矣。取进止。
　　十月十七日奉圣旨。依绍兴十四年上。时台官汪勃既请禁专门之学，广东省官何若以为未快，又并伊川横渠攻之。正蒙书者，横渠先生所著。其高弟弟子河南府军巡判官苏炳季明厘为十七篇，而圣传十论者，则右承议郎刘子羽军彦冲所作也。桧进呈，上曰：若所论甚当，程颐当哲朝之初，任经筵奏曰：陛下记得臣说否，如记得，明日可对臣说过，是时宣仁圣烈皇后，闻之大怒曰：皇帝虽年少，然宫中自不废学，措大家，不识事体如此，于是佥书枢密院，兼权参知政事李文会，退而书之时政记。曹筠论考官，取专门之学者，令御史弹劾。殿中侍御史曹筠奏：学校科举，必欲得贞贤实能。而近来考试官，多以私意取专门之学，至有一州而数十人者，士子怨忿，有遗才之叹。欲望特垂戒饬，其有不公，令监试御史，出院日弹劾，庶合士心。取进止，九月十二日。奉圣旨。依绍兴二十年上。先是秦桧既禁伊川学，犹虑士人未尽知之。
　　十五年四月三日，桧入居赐第。是夜慧出东方，十二日赦天下，赦书内一项云：勘会数十年来，学者党同伐异。今当崇雅黜浮，抑其专门。议者以为祖宗以来，未有此比，盖欲天下户知之也。筠积举得官为台州录事参军，守臣张称欲按其罪。桧与之有旧，引为敕令所删定官，旋除御史，遂上此奏焉。郑仲熊论赵鼎，立专门之学，可为国家虑。右正言郑仲熊奏：臣伏见，工部员外郎杨迥，监察御史胡襄，心向胡寅之门，有识之士，为之切齿。盖有赵鼎妄立专门，互相标榜，大开交结，诡计周密，朝事一切不恤。一时群小所聚，而寅为之魁。又今事已败，而人犹为寅是向。不知国家何负此辈，而迥与襄甘心从之。凡有从东南来者，迥必首诣之，访其踪迹，略无顾避。襄比当秋闱，监试题目，众已议定，襄乃中夜自易之意，私其党。初赵鼎立专门之后，有司附会，尊务徇私，不论才与不才。有是说宀真之高等，士子扼腕二十年于兹。今襄又为之唱，欲使人人尽归于赵鼎胡寅之门而后已。臣所以为国家虑也，欲望亟赐罢黜，庶使邪正一分。而在位者，知所戒惧。取进止。十一月九日。奉圣旨。依绍兴二十三年上。先一日秦桧奏事，因底伊川而及胡文定，有祖宗之讳不避，而避其师之名等语。
　　右正言郑仲熊闻之，上此奏。迥龟山先生之仲子，寅字明仲，文定公长子也。明仲先以徽猷阁直学士致仕，坐传会赵忠简谪新州安置，故仲熊奏及之。明年三月四日，仲熊复论司勋员外郎，权国子司业，兼权中书舍人孙仲鳌，力主专门，以私党与，包藏其奸，诡计叵测。仲鳌亦坐免。
　　襄字季皋，仲鳌字道山，皆永嘉人。而仲鳌则首论禁诡僻之书，以附桧意者也。其年十一月，仲熊险佥书枢密院事，五年四月，兼权参知政事，再阅月罢。又数月桧死，仲熊亦废，终身不能复也。张震乞申敕天下学校，禁颛门之学。秘书省正字张震奏：臣仰惟陛下，临御以来，兴学校，制礼乐，厚风俗，美教化。天下靡然乡风，甚盛德也。士生斯时，宜通经学古，仰称陛下乐育之意。然尚有溺于虚无不根之说者，其源渐不可长。愿陛下申敕天下学校，禁颛门之学，使科举取士，专以经术渊源之文。其涉虚无异端者，皆勿取。庶几士风近古，悉为可用之才，天下幸甚。取进止。十月一日。奉圣旨。依绍兴二十五年上。先是秦桧既指伊川为专门之学，士大夫争附之。绍兴十五年十二月十七日，太学生孙仲鳌首论书坊刊行诡僻之辞，望明示条制，更或违戾，必置之法。二十五年三月二十五日，新知汉州蔡宙，又论全蜀数道文籍山积，其间岂无诡世不经之书，以惑民听，望申严法禁，不得擅辄镂板。庶几异端可去，邪说不作。其年七月十二日，监登闻鼓院曹绂，又论建阳邵武两县，民间以印书为业。望下本州县检察，其或以非僻之书刊印，委令止绝。诏委本路提刑赵令根奉行。所谓诡僻不经，皆言程学也。至是震又明指颛门异端虚无之学，渐不可长，从之。后二十余日，桧死，士大夫之攻程学者，自是少息矣。
　　叶伯益论程学不当一切摈弃。秘书省正字兼实录院检讨官叶谦亨奏：臣伏见陛下，留意场屋之制，规矩一新。然臣犹有虑者，学术粹驳系于主司去取之间，向者朝论专尚程颐之学。有立说稍异者，皆不在选。前日大臣，则阴佑王安石，而取其说。稍涉程学者，一切摈弃。夫理之所在，惟其是而已。取其合于孔孟者，去其不合于孔孟者，可以为学矣，又何苟乎？愿诏有司精择而博取，不拘一家之说，使学者无偏曲之敝，则学术正。而人才出矣。取进止。六月十五日。奉圣旨。依绍兴二十六年上。秦桧既死，凶党尽逐，馆职叶谦亨，因对论程学，一切摈弃非是。上曰赵鼎尚程颐秦桧尚安石，诚为偏曲。卿所言极当。于是降旨行下，自桧专国柄程颐学为世大禁者，凡十有二年，至是始解。陈贾论道学欺世盗名，乞摈斥。监察御史陈贾奏：臣窃谓，天下之士所学于圣人之道者，未始不同。既同矣，而谓己之学独异于人，是必假其名以济其伪者也。邪正之辩，诚与伪而已，表里相副，是之谓诚，言行相违，是之谓伪。圣人于此，所以谨其疑似，而示以好恶者，不得不然。是故，居之似忠信，行之似廉洁。孔子之恶乡原者，恶其伪也。行辟而坚，言伪而辩。孔子之诛少正卯者，诛其伪也。以夫人之饰伪若此，不有以抑之，则将欺世盗名，无所不至矣。臣伏见近世扌晋绅士夫，有所谓道学者，大率类此。其说以谨独为能，以践履为高，以正心诚意克已复礼为事。若此之类，皆学者所当然。而其徒乃谓己独能之，夷考所为，则又大不然。不几于假其名以济其伪者耶，是以己之所甚欲者爵位也。其语人则曰：吾常泥滓冠冕而不顾，己之所甚爱者货贿也。其语人则曰：吾能粪土千金而弗受。又其甚者，道先王之语，而行如市人。窃处士名，而规取显位，轻视典宪，旁若无人。故上焉者：得以遂其奸，次焉者，得以护其短，下焉者，得以掩其不能。相与造作语言，互为标榜，有善虽小，必交口称誉，以为他人所难办；有过虽大，必曲为辞说，以为其中为不然。故附之者，常假其势，以为梯媒，芘之者，常获其助，以为肘腋，植党分朋渐不可长。夫朋党之始，不过相与为媒，彼此矛盾而已。万一有是人而得用也，则必求有以相胜，欺君罔上，其术遂行。利害不在其身，而在天下也。苏洵有言，事之不近于人情者，鲜不为大奸慝。故臣愿陛下，明诏中外，痛革此习，于听纳除授之间，考察其人，摈斥勿用，以示好恶之所在。庶几多士，靡然向风，言行表里，一出于正。无或肆为诡异，以干治体，实宗社无疆之福。取进止。六月五日。奉圣旨。依淳熙十年上。自秦桧死，学禁稍开，而张忠献公为桧所忌，谪居连永间者十有余年。精思力行，始知此学可用。然桧之余党相继在位，国论尚未正者也。惟山林之士，不以荣辱贵贱累其心者，乃克好之。先是胡文定既居衡山湖南，学者间往受业，而得其传者。则公之少子，右承务郎宏字仁仲，谓五峰先生者也。五峰传故右文殿修撰张拭敬夫，敬夫即忠献公之嗣子，所谓南轩先生者也。龟山先生之门，受业者尤众，而剑浦罗从彦仲素，故右正言陈渊几仲，敕令所删定官。李郁光祖，为之称首。又有右承务郎刘子羽军彦仲，秘书省正字胡宪原仲，建阳刘勉之致中，皆闻河洛之绪。三人自相讲习，不名一师，所谓屏山籍溪白水三先生，即其人也。仲素传郡人李侗愿仲，是为延平先生。延平传晦庵先生朱熹元晦。晦庵早孤，初从三先生受业，后见延平书弃其学而学焉。年十九，中进士第，调崇安尉，秩满代归，遂不复仕。桧死，陈鲁公执政，言先生之贤，召赴行在。
　　绍兴二十九年八月十三日也，会言路有请抑奔竞者，意侵先生，先生辞不出。孝宗即位。改元隆兴。陈鲁公独相其年三月十一日，再召先生，先生一辞即至。既见首论讲学复仇二事，不合意。十一月十二日，除武学博士待次，乾道元年促就职。五月至行在，又以执政钱端礼等议论不合，复引归。三年十一月。陈正献刘忠肃公初秉政，差充枢密院编修官待次，其月二十五日也。五年促就职，会太学录魏揆之元履，以论曾觌赐罢，遂力辞。九月丁母忧，六年十二月，胡邦衡以诗人荐，与王民瞻同召。其月二十六日也。先生以丧制未终，辞既免丧，复申前命。先生以禄不及养，辞者三，时虞雍公独相也。虞公罢，张说犹在枢府。先生又辞者三。
　　九年五月二十八日有旨，安贫乐道，恬退可嘉，特改合入官，主管台州崇道观。时梁郑公为相也。淳熙三年，龚庄敏以首参行丞相事，荐先生于上。六月二十一日，除秘书，即上批龚公，以虚名之士，恐误朝廷。龚公力争不能得。十月复许奉祠。五年史忠定为相必欲起先生，赵卫公方执政言，宜以外郡处之。八月五日差知南康军，先生四辞不许乃就职。七年春旱，诏监司郡守条利病。先生因极言近习用事之害，有莫大之祸，必至之忧，近在朝夕。而陛下不悟之语，上大怒，命先生分析，赵丞相诡辞救解乃止。先生复请奉祠，章五上。八年三月四日，除提举江西常平茶监。待四年阙，七月十七日，以南康修举荒政，民无流殍，除直秘阁，先生亦再辞乃受。淅东大饥，改除提举浙东常平茶监，许过阙，其年八月二十八日也，先生闻命，即日引道，既对，又论近习蔽遮天理，氵蜀乱圣心之害，言极切至。九年，先生行部至台，得台守唐仲友不法事奏之。王丞相素善仲友，除江西提刑。先生章十上，八月十七日，诏罢仲友，而以先生代之。又以先生赈济有劳，进直徽猷阁，先生引义力辞。
　　九月二十三日，诏易江东免避田产。先生又三辞，最后乞退闲，以免宰相中伤之祸。上察其诚乃诏朱某累乞宫祠，可差主管台州崇道观。十年正月二十三日也。祠命之未下也，时相先擢太府寺丞陈贾为监察御史，至是轮当面对遂上此奏。时郑丙为吏部尚书，相与遂有道学之目焉。夫道学云者，谓以道为学也。其曰：周公殁，圣人之道不行，孟轲死，圣人之学不传者。谓道衰学废也。故伊川先生，祭李端伯文，有自予兄弟，倡明道学之语，而贻书韩持国，孙曼叔，求书馔明道先生墓铭，亦云。家兄功业，不得施于时，道学不及传之书。又云：智足以知其道，学足以彰其德，皆是也。其后进位于朝。则上宣仁圣烈皇后书中亦云：儒者得以道德辅人主，盖非常之遇。所谓道学，意盖如此，近世学者，不知其实，因小人立为道学之目，以攻善类遂并其名。而自讳之，可不叹哉。
　　刘后溪论道学非程氏之私言。殿中侍御史刘光祖奏：臣闻是非不明，则邪正互攻；公论不立，则私情交起。此固道之消长，时之否泰，而实为国家之祸福，社稷之存亡。甚可畏也，不可忽也。臣本疏庸，蒙陛下过听，亲擢孤远，使待罪言责。凡赏刑亻替滥，号令乖违，民病未瘳，官箴不戒，皆可因人而举劾，随事以奏陈。既显然而易知，曾未足以深虑。若夫是非方肴殳，而邪得以害正，清议方晦，而私得以胜公，则往鉴昭然，危机所伏。方今之忧，孰大于此？明是非以别邪正，立公论而抑私情，方今之事，孰急于此？臣观本朝士大夫学术最为近古，足以愧汉唐，追三代，其端本也。以居仁由义为道，以正心诚意为学，其交际也。以共学为朋，而实非朋，以同道为党，而实非党。穷达知其有命，进退知其有义。是以进之不见其泰，退之不见其戚。穷而在下，则以穷性命之奥为勋名，乐正道之味为钟鼎；达而在上，则以责难为尊主，忠谏为爱君。本朝盛时，初非有强国之术，而国势尊安，根本深厚。盖其学术议论，率由于此故也。咸平景德之间，浑然不见其际。当此时也道臻皇极而治保太和，至于庆历嘉兹谓盛矣。不幸而坏于丰熙之邪说，疏弃正士，招来小人，幸而元君子起而救之，而末流太分，事故反覆。绍圣元符之际，群凶得志，绝灭纲常。其论既胜，其势既成，嗟夫崇观而下，尚复言乎！臣所谓之消长时之否泰，而实为国家之祸福，社稷之存亡，非虚语也。
　　臣从远方，误玷班列，去来之间，今已一纪。见闻所虑，悉可指陈。臣始至时，虽间亦有讥贬道学之说，而实未睹朋党之分。中更外艰，去国六载，已忧两议之各甚，每恐一旦之交攻，逮臣复来，其事果见。因恶道学乃生朋党，因恶朋党，乃罪忠谏。嗟乎！至于忠谏为罪，则其去绍兴几何？臣窃谓人言岂可因疾人而并攻其党，因攻其党而并弃其言！得无甚也。陛下至圣至明，初无彼此而众议既已交兴，贤愚岂得无惑？臣本蜀人，为学自有原本，介在朝序。与人亦无亲疏，但以终岁之私忧，首为明主而别白。方今道学，伊洛为宗，非程氏之私言，出于大学之记载。大学之教民，明德为先，其间举诗人之言，于是有道学之目。曰：如切如王差者，道学也。然则臣所谓以居仁由义为道，以正心诚意为学者，又在于切磋之，琢磨之。今之道学，其得之有浅深，其行之有诚伪。得之深者，固已合大学之明德矣，得之浅者，又可不切磋而琢磨之，使之益深。而遽自矜以召祸，则无乃亦非欤。行之诚者，足以为君子矣；行之伪者，人将见其肺肝然。是故其师友之所不予也，而又何为乎？臣每因论学之间，必有至平之说。往往为者色愧，践者心服。又安敢一概轻讥，而痛疾之也。何况其率多善士善人所至，人必喜称，又以为党。若俱摈斥，安得更有好人，必取凡才，充塞朝路。陛下履位之初，端拱而治。凡所进退，率用人言。初无好恶之私，岂以党偏为主。而一岁之内，斥逐纷纷。中间好人，固亦不少，反以人臣之私意，微累天日之清明。方是时，大臣无所异同，给舍无所封驳，侍从无所论救，窃叹而已。委寄谓何所以斯令之，君子不明大道，自是太高，而责人太苛。自是太高，则实将不副；责人太苛，则众忿且怨。虽然以此穷居议道，犹之可也。朝廷之上，贤才并用，名利之途，智愚交驰，古今然也。
　　而或者乃倡为荐士之举，若区别而封域之夫，荐士非不善也。然而凡有所取，岂无所遗。凡有所扬，岂无所抑。品题既众，则疑怨丛兴。心虽主于至公，迹已涉于朋党。谤先喧于群口，进退岂必于一言。是以一时之虚名，而贾今日之实祸。彼既得志，决不我容。我于穷达进退之间，亦未有充实涵养之素。彼如讥诮，以修往怨，必至过甚，而快私情。往往忠谏之言，指谓沽名之举。至于洁身以退，亦曰怨怼而然，欲激怒于至尊，必加之以讦讪。事势至此，循嘿成风，国家安赖？臣欲熄将来之祸，故不惮反复以陈，伏乞圣心，廓然永为皇极之主，使是非由此而定，邪正由此而别，公论由此而明，私情由此而熄。道学之讥，由此而消；朋党之迹，由此而泯；和平之福，由此而集，国事由此而理。生灵之幸，社稷之福也。如其不然，使相激相胜，展转报复，为祸无穷。臣实未知禾免驾之所。臣蒙恩擢任，请对之初，首以是非公论为言，以免异时无所禾免驾之祸。伏乞圣慈，留神采览，必能上当于天心，然后下臣此章，风晓在位，一洗往漏，共趋至公。臣言或非，甘受诛责，取进止。
　　二月二十七日。奉圣旨。依诏兴元年上。先是王丞相秉政日久，士多失职，周益公既相，拱嘿无所预。姜体仁元善为太学博士，率同志者，请于益公，反复极论，责以变通之理。因疏纳知名之士，废不用者，陈传良君举而下，三十三人，淳熙十四年也。益公虽不能用，然其后亦多所收擢，明年五月，王丞相罢。十六年正月，留丞相为次辅，与益公不合，擢何澹为谏长，攻益公罢之。益公之门多佳士，相继去国者众。太学博士沈有开应先，为留丞相所厚，力劝以拔用知名之士，留丞相从之。自是一时善类，多聚于朝。而不得志者，始侧目矣。刘公在三馆时，与何谏议善，及是还为军器少监，首以保全善士劝之，何不纳。会何被命同知贡举，而刘公遂有副端之命，元年二月十四日也。后十余日入对，首上此疏，天下闻而韪之。三月四日，刘公被命，拆号南宫，与何坐席逋迫何曰：近日风采一新。刘公曰：光祖非立异也。但平日与大谏言者，今则自言之耳。及退同院语刘公曰：何自然见公疏，为恍惚者数日，至饵定志丸，他可知也。二十三日，刘公入对，复论前谏议大夫陈贾，今右正言黄抡，忄佥黠佞柔，清议所非。二十四日，批出贾与祠抡补郡，二人皆攻道学者也。先是刘公以拆号差误自劾，四月一日，既放罪矣。会上之旧给使吴端者，除带御器械，何谏议论之疏三上，御笔令依已得指挥，又有孙者，自言寿皇潜邸旧人，亦转行观察使，给事中胡晋臣远封还，录黄诏，趣令书读何胡，既承命。十八日刘公入答刂子并论之，不报。二十一日，再言之。二十一日上谕刘丞相，遣都司忱杨经至台谕，指刘公即日三上章论，上不乐，乃坐刘公拆号差误，徒太府少卿，刘公求去，即以为直秘阁潼川府转运判官，其年五月也。十月何谏议除御史中丞，议论自此分矣。始刘公之入台也，识者望其击何去之。以绝祸本。而刘公不忍，但击陈黄罢之。后五年遂有道学之禁矣。
永乐大典
卷之八千一百六十五
卷之八千一百六十五
　　十九庚程
　　【程子遗书】
　　门人张绎《录师说》：宣仁山陵程子往赴吕汲公为使，时朝廷以馆职授子。子固辞，公谓子曰：仲尼亦不如是。程子对曰：公何言哉！某何人而敢比仲尼，虽然某学仲尼者，于仲尼之道，固不敢异，公以谓仲尼不如是何也？公曰：陈恒弑其君，请讨之，鲁不用则亦已矣。子未及对，会殿帅苗公至子辟之幕府，见公土胥王谠，谠曰：先生不亦甚乎？欲朝廷如何处先生也。子曰：且如朝廷议北郊，所议不合礼，取笑天下后世，岂不知有一程某，亦尝学礼，何为而不问也。谠曰：北郊如何？曰：此朝廷事，朝廷不问，而子问之，非可言之所也。其后有问及公所言陈恒之事是欤，曰：于传仲尼是时已不为大夫，公误言也。谢某曾问涪州之行，知其由来，乃族子与故人耳。族子谓程公孙。故人，谓邢恕。先生答云，族子至愚不足责，故人至一作情厚不敢疑。孟子既知一作系之天，安用尤臧氏？因问邢七虽为恶，然必不到更倾先生也。先生曰：然邢七亦有书到某，云屡于权宰处言之，不知身为言官，却说此话，未知倾与不倾，只合救与不救，便在其间。又问邢七久从先生，都无知识，后来极狼狈，先生曰：谓之全无知则不可，只是义理不能胜利欲之心，便至如此也。或谓伊川曰：先生于上前委曲已甚，不亦过乎？曰：不如此致力尽心，而于何所。正叔谓某接人，治一作谈经论道者亦甚多，肯言及治体者，诚未有如子厚。子厚谓昔尝谓伯淳优于正叔，今见之果然，其救世之志甚诚切，亦于今日天下之事尽记得熟。
　　【程子外书】
　　伊洛程宗丞伯淳为汝州酒官，以檄来举哀，府治既罢，谓留守韩康公之子宗师兵部曰：颢以言新法不便忤大臣，同列皆谪官，颢独除监司，颢不敢当，念先帝见知之恩，终无以报，已而泣。兵部问今日朝廷之事如何？宗丞曰：司马君实，吕晦叔作相矣。二公果作相当如何？宗丞曰：当与元丰大臣同，若先分党与，他日可忧。兵部曰：何忧？宗丞曰：元丰大臣皆嗜利者，若使自变其已甚害民之法，则善矣。不然衣冠之祸未艾也。君实忠直，难与议晦叔解事，恐力不足耳。既而皆验，宗丞论此。时范醇夫，朱公挠杜孝锡伯温同闻之。先生曰：某才十七八岁见苏季明教授，时某亦习举业，苏曰：子修举业得状元及第便是了也。先生曰：不敢望此。苏曰：子谓状元及第便是了否，唯复这学更有里，先生疑之。日去见苏，乃指先生见伊川后半年，方得大学西铭看。伊川谓明道曰：吾兄弟近日说话太多。明道曰：使见吕晦叔，则不得不少，见司马君实则不得不多。吕申公为相，凡事有疑，必质于伊川，进退人才。二苏疑伊川有力，故极口诋之云：伊川涪陵之行过滟，波涛汹涌，舟中之人皆惊愕失措，独伊川凝然不动。岸上有樵者厉声问曰：舍去如斯！欲答之而舟已行。
　　伊川先生自涪州顺流而归。峡江峻急，风作浪涌，舟人皆失色而先生端坐不动。岸傍有问者云：达后如此，舍后如此，先生意其非凡人也。欲起揖之，而舟去远矣。伊川先生自涪州归过襄州杨畏为守，待之甚厚，先生曰：某罪戾之余，安敢当此。畏曰：今时事已变。先生曰：时事虽变，某安敢变？此乃刘子驹处见其祖所录，今省记此。尹子曰：先生年七十四，得风痹疾，服大承气汤则小愈，是年九月服之辄利。医者语家人曰：侍讲病不比常时。时大观元年九月也。十六日入视，先生以白夹被被体坐竹床，举手相楫，火享喜以为疾去，先生曰：疾去而气复者安候也。颐愈觉赢劣，火享既还，十七日有叩门者报先生倾殂。左谏议大夫孔文仲言，谨按通直郎崇政殿说书程顺，人物纤氵于，天资忄佥巧，贪黩请求，元无乡曲之行，奔走交结，常在公卿之门。不独交口褒美，又至连章论奏，一见而除朝籍，再见而升经筵，臣顷任起居舍人，屡侍讲席，观颐陈说，凡经义所在，全无发明。必因籍一事，泛滥援引，借无根之说，以摇憾圣听。推难考之迹，以眩惑渊虑。上德未有嗜好，而常启以无近酒色；上意未有信向，而常闻以勿用小人。岂惟劝导以所不为？实亦矫欺以所无有。每至讲罢，必曲为卑佞附合之语。
　　借如曰：虽使孔子复生为陛下陈说，不过如此。又如曰：伏望陛下燕闲之余，深思臣之说，无忘臣之论。又如曰：臣不敢子细敷奏，虑烦圣听，恐有所疑，伏乞非时特赐宣问，容臣一一开陈。当陛下三年不言之际，颐无日无此语，以感切上听，陛下亦必黾勉为之应答。又如陛下因咳嗽罢讲，及御迩英，学士以下讲读者六七人，颐官最小，乃越次独候问圣体，横僭过甚，并无职分，如唐之王亻丕，王叔文，李训，郑注是也。右孔文仲章疏。按文仲所言虽极其诬诋，然所载经筵进说，尤见先生所以爱君之心，有门弟子所不及闻者，故特附于此。《吕申公家传》云：文仲本以伉直称，然蠢不晓事，为浮薄辈所使以害善良，晚乃自知为小人所绐，愤郁呕血而死。然则此疏不掩防微纳忠之善言，乃其伉直所发。而凡丑诋无根之语，则为浮薄辈所使，而晚乃悔之者也。
　　【程子遗事】
　　明道先生曰：吾学虽有所受，天理二字，却是自家体贴出来。先生谓学者曰：贤看颢如此，颢煞用工夫。并见上蔡语录。常见伯淳，所在临政便上下响应到了。人众后便成风，成风则有所鼓动，天地间只是一个风以动之也。见《程子遗书?伊川先生语》明道临民，刑未尝不用，亦严亦威然至诚感人而人化之。见《侯子雅言》。明道主簿上元时，谢师直为江东转运判官。师宰来省，其兄尝从明道假公仆掘桑白皮，明道问之曰：漕司役卒甚多何为不使？曰：《本草》说桑白皮出土见日者杀人，以伯淳所使人不欺，故假之尔。师宰之相信如此。谢师直尹洛时尝谈经与鄙意不合，因曰：伯淳亦然。往在上元景温说，《春秋》犹时见取，至言《易》则皆曰非是。颐谓曰：二君皆通《易》者也。监司谈经而主簿乃曰：非是。监司不怒，敢言非通《易》能如是乎？并见《文集?伊川记》明道常见上称介甫之学，对曰：王安石之学不是。上愕然问曰：何故？对曰：臣不敢远引，止以近事明之，臣尝读《诗》，言周公之德，云公孙硕肤，赤舄几几。周公盛德形容如是之盛，如王安石其身犹不能自治何足以及此。见《遗书》，又按《龟山语录》亦载此语，称周公赤舄几几，圣人盖如此。若安石刚褊自任，恐圣人不然，恐当以《遗书》为正。
　　神宗问王安石之学如何？明道对曰：安石博学多闻则有之，守约则未也。荆公常与明道论事不合，因谓先生曰：公之学如上壁言难行也。明道曰：参政之学如捉风后来逐不附已者。而独不怨明道。且曰：此人虽未知道，亦忠信人也。新政之改，亦是吾党争之有太过，成就今日之事，涂炭天下亦须两分其罪可也。当时天下岌岌乎殆哉，介甫欲去数矣。其时介甫直以数事上前卜去就，若青苗之议不行，则决其去。伯淳于上前与孙莘老同得上意，要了当此事。大抵上意不欲抑介甫要得人担当了，而介甫之意尚亦无必。伯淳尝言管仲，犹能言出令，当如流水以顺人心。今参政须要做不顺人心事，何邪？介甫之意，只恐始为人所沮，其后，行不得，伯淳却道但做顺人心事，人谁不愿从也。介甫道此则感贤诚意，却与天祺其日于中书大悖，缘是介甫大怒，遂以死力争于上前，上为之一以听用，从此党分矣。
　　莘老受约束而不肯行，遂坐贬，而伯淳遂待罪，既而除以京西提刑。伯淳复求对，遂见上。上言有甚文字？伯淳云：今咫尺天颜尚不能少回天意，文字更复何用？欲去，而上问者数四。伯淳每以陛下不宜轻用兵为言，朝廷群臣无能任陛下事者。以今日之患观之，犹是自家不善从容，至如青苗且放过，又且何妨？伯淳当言职苦，不曾使文字大纲，只是于上前说了其他些小文字，只是备礼而已。大抵自仁祖朝优容谏臣，当言职者必以诋诘而去为贤，习以成风，惟恐人言不称职以去，为落便宜。昨来诸君盖未免此，苟如是为，则是为己，尚有私意在，却不在朝廷，不干事理。今日朝廷所以特恶忌伯淳者，以其可理会事，只是理会学，这里动则于他辈有所不便也，故特恶之深。以吾自处，犹是自家当初学未至意未诚，其德尚薄，无以感动他，天意此，自思则如此。
　　然据今日许大气艳当时，欲一二人动之，诚如河滨之人捧土以塞孟津，复可笑也。据当时事势，又至于今日，岂不是命？并见《遗书》。程伯淳先生常曰：熙宁初，王介甫行新法，并用君子小人，君子正直不合，介甫以为俗学不通世务斥去；小人苟容谄佞，介甫以为有材能知变通用之。君子如司马君实不拜同知枢密院以去，范尧夫辞同修起居注得罪，张天祺自监察御史面折。介甫被谪，介甫性狠，众人皆以为不可，则执之愈坚。君子既去，所用皆小人，争为刻薄，故害天下益深。使众君子未用与之敌。俟其势久自缓委曲平章，尚有听从之理，俾小人无隙以乘其为害，不至如此之甚也。天下以先生为知言。见《邵氏闻见录》。圣人志在天下国家，与常人志在功名全别。孟子传圣人之道，故曰：予岂若小丈夫哉！谏于其君而不受，则悻悻然。见于其面，去则穷日之力，且看圣人气象则别，明道先生却是如此。元丰中有诏起吕申公，司马温公，温公不起，明道作诗送吕申公，又诗寄温公，二诗皆见《文集》其意直是眷眷在天下国家。虽然如此，去就又却极分明不放过一步。作台官时言新法者皆得责。明道独除提刑辞不受，改除签判乃止。见《胡氏传家录》
　　元丰二年二月，诏以程颢同判武学，顾临权开封府推官，谏官李定以颢尝为御史论新法，与临并言罢之。吕申公上疏略曰：颢立身行己，素有本末，讲学议论，久益疏通，且其在言路日，时有论列，皆辞意忠厚，不失臣子之体。扶沟地卑，岁有水旱，明道先生经画沟洫之法以治之，未及兴工而先生去官，先生曰：以扶沟之地尽为沟洫，必数年乃成，吾为经画十里之间开其端，后之人知其利必有断之者矣。夫为令之职，必使境内之民凶年饥岁，免于死亡；饱食逸居，有礼义之训，然后为尽。故吾于扶沟兴设学校，聚邑人子弟教之，亦几成而废，夫百里之施至狭也。而道之兴废系焉，是数事皆未及成，岂不有命？然知而不为而责命之兴废则非矣。此吾所以不敢不尽心也。见杨过《庭闻藁录》。明道终日坐如泥塑人，然接人浑是一团和气，所谓望之俨然即之也温。见《上蔡语录》。
　　凡诗必使言之无罪，闻者知戒，所以尚谲谏也。如东坡诗只是讥诮朝廷，无至诚恻怛爱君之意，言之安得无罪？闻之岂足以戒乎？伯淳先生诗云：未须愁日暮，天际乍轻阴。又云：莫辞残酒十分醉，只恐风花一片飞。何其温柔敦厚也，闻之者亦且自然感动矣。见《龟山语录》学者须是胸怀摆脱得开，始得不见。明道先生作雩阝县主簿时，有诗云：云淡风轻近午天，傍花随柳过前川。旁人不识予心乐，将谓偷闲学少年。看他胸中直是好，与曾点底事一般。先生又有诗云：闲来无事不从容，睡觉东窗日已红。万物静观皆自得，四时佳兴与人同。道通天地有形外，思入风云变态中。富贵不淫贫贱乐，男儿到此是豪雄。问周恭叔恁地放开如何？谢曰：他不是摆脱得开，只是立不住，便放却忒早在里，明道门摆脱得开，为他所过者化。问见个甚道理，便能所过者化。谢曰：吕晋伯下得一转语好，所存者神，便能所过者化，所过者化，便能所存者神。横渠云：性。性为能存神，物物为能过化，甚亲切。伊川与居实语，终日无一句相合，明道与语直是道得下。并见《上蔡语录》明道先生与门人讲论有不合者，则曰有商量，伊川则直曰不然。见《外书》
　　康节邵先生作《四贤吟》云：彦国之言铺陈，晦叔之言简当，君实之言优游，伯淳之言条畅，四贤洛阳之望，是以在人之上。有宋熙宁之间，大为一时之壮。见《击壤集》。元丰八年三月五日，神宗升遐，诏至洛，故相韩康公为留守，程宗丞伯淳为汝州酒官。会檄来举哀，于府既罢，谓康公之子宗师兵部曰：颢以言新法不便忤，大臣同列皆谪官，颢独除监司。颢不敢当辞之，念先帝见知之恩，终无以报，已而泣。兵部曰：今日朝廷之事如何？宗丞曰：司马君实，吕晦叔作相矣。兵部曰：二公果作相当如何？宗丞曰：当与元丰大臣同，若先分党与，他日可忧。兵部曰：何忧？宗丞曰：元丰大臣皆嗜利者，使自变其已甚害民之法，则善矣。不然衣冠之害未艾也。君实忠直难与议，晦叔解事，恐力不足耳。既而二公果并相。召宗丞未行以疾卒。宗丞为温公申公所重，使不死，更相调护，协济于朝，则元朋党之论无自而起矣。论此事时，范淳夫，朱公挠，杜孝锡，伯温同闻之。今四十年而其言益验，故表而出之。见《邵氏闻见录》。《先生墓志》韩公持国撰《孙公曼叔书》。见《文集》然《志文》今不传于世。《韩氏家集》经乱而不存矣。王霖公泽，言明道，伊川，随侍太中知汉州，宿一僧寺，明道入门而右，从者皆随之，伊川入门而左，独行至法堂上相会。伊川自谓此是颐不及家兄处，盖明道和易，人皆亲近；伊川严重，人不敢近也。尹火享云：亦常闻先生言之。见《涪陵记善录》
　　韩持国与二先生善，韩在颖昌欲屈致之，预戒诸子弟侄，使治一室，至于修治户牖，皆使亲为之。二先生至暇日与持国同游西湖，命诸子侍行次，有言貌不庄敬者，伊川回视厉声叱之曰：汝辈从长者行敢笑语如此，韩氏孝谨之风衰矣。持国遂皆逐去之。闻之持国之子宗质彬叔云。见《祁宽录尹和靖语》
　　伊川先生居经筵，建言今之经筵实古保传之任，欲使内臣十人供侍左右，傥人君出一言，举一事，食一果实，必使经筵知之。有翦桐之戏，则随事箴规，违养生之方，则应时谏止。吕申公曰：主少，非可为之时也。伊川曰：正可为也。责不在人主，而人臣当任之耳。见杨迥《庭闻藁录》程子在讲筵，执政有欲用之为谏官者，子闻之以书谢曰：公知射乎？有人执弓于此，发而多中，人皆以为善射矣。使羿立于其旁，道之以彀壳率之法不从，羿且怒而去矣。从之则戾其故习，而失多中之功。一作巧故不若处羿于无事之地，则羿得尽其言，而用舍羿不恤也。颐才非羿也，然闻羿之道矣。虑其害公之多中也。见《遗书》文潞公，尹洛先生时为判监，一日府会先生往赴到客次，见乐人来呈乐语曲词，先生讶之问故，对曰：昨日得太师钧旨，明日请程侍讲，词曲并要严，谨依礼法，故先来呈。富郑公司马温公居乡里尤所尊礼，吕正献公，范忠宣公过洛必先来见。吕荣公兄弟，与先生书，必涤笔砚正衣冠然后写，其为当时礼敬如此。见《涪陵记善录》
　　伊川与韩持国善，约候韩年八十一往见之。是岁元日因子弟贺正，乃曰：颐今年有一债未还，春中当暂往颖昌见韩持国乃往。造焉，久留颖川，韩早晚伴食体貌加敬。一日韩密谓其子彬叔曰：先生远来无以为意，我有黄金药禾木世一，重三十两，似可为先生寿，未敢遽言之。我当以他事使汝侍食，从容道吾意。彬叔侍食如所戒试启之。先生曰：颐与乃翁道义交，故不远而来，奚以此为诘？朝遂归。持国谓其子曰：我不敢言正为此耳。再三谢过而别。见《祁宽录?尹和靖语》。
　　吕汲公以百缣遗子，子辞之，时子族兄弟公孙在旁谓子曰：勿为已甚，姑受之。子曰：公之所以遗颐者，以颐贫也。公位宰相能进天下之贤，随才而任之，则天下受其赐矣。何独颐贫也？天下贫者亦众矣，公帛固多恐公不能周也。殿帅苗履见先生于陵下，时先生方辞西监之命，履问曰：朝廷处先生如何则可？先生曰：且如山陵事，苟得专处，虽永安尉可也。先生尝说颐于《易传》，今却已自成书，但逐旋修改，期以七十其书可出。韩退之称聪明不及于前时，道德日负于初心，信然。颐于《易传》后来所改者，庶几不知如何？故且更期之以十年之功看如何？《春秋》之书，待刘绚文字到却用功，亦不多也。今人解《诗》全无意思，却待出些文字，《中庸》、《书》却已成。今农夫祁寒暑雨，深耕易耨，播种五谷，吾得而食之；今百工伎艺，作为器用，吾得而用之；甲胄之士，被坚执锐，以守土宇，吾得而安之。却如此闲过了日月，即是天地间一蠹也。功泽又不及民，别事又做不得，惟有补缉圣人遗书，庶几有补耳。陈长方见尹子于姑苏，问《中庸解》，子云：先生自以为不满意，焚之矣。问先生曾定六礼今已成未？曰：旧日作此已及七分，后来被召入朝。既在朝廷，则当行之朝廷，不当为私书。既而遭忧，又疾病数年，今始无事，更一二年可成也。曰：间有五经解已成否？曰：惟《易传》亲撰，诸经皆关中诸公分去，以颐说撰成之。礼之名数，陕西诸公删定，已送与吕与叔，与叔今死矣，不知其书安在也。然所定只礼之名数，若礼之文亦非亲作，不可也。并见《遗书》先生被谪时，李邦直，尹洛令，都监来见伊川，才出见之便请上轿，先生欲略见叔母亦不许，莫知朝命，云：何是夜宿于都监厅？明日差人管押成行至龙门，邦直遣人帐银百星，先生不受。既归，门人问先生临行时诸人尽行皆受，邦直亦是亲戚，何为不受？
　　先生曰：与颐相知即可受，渠是时已与颐不相知，岂可受耶？见《涪陵记善录》伊川先生言：昔贬涪州，渡汉江中流船几覆，舟中人皆号哭，伊川独正襟安坐如常。已而及岸同舟有老父问曰：当船危时，君独无怖色何也？伊川曰：心存诚敬耳。老父曰：心存诚敬固善，然不若无心。先生欲与之言，老父径去不顾。伊川先生，元初司马温公荐侍讲禁中，时哲宗幼冲先生以师道自居，后出判西京国子监，两加直秘阁，皆辞之，当祸起责涪州。先生注《周易》，与门弟子讲学不以为忧，赦得归不以为喜。见《邵氏闻见录》。
　　先生自涪陵归《易传》已成，未尝示人，门弟子请益有及易书者，方命小奴取书箧以出，身自发之以示门弟子，非所请不敢多阅，门弟子请问《易传》事，一字之疑，先生必再三命之，盖其潜心甚久。未尝容易下一字。见吕坚中所录《尹和靖语》先生云：吾四十以前读诵，五十以前研究其义，六十以前反覆纟由绎，六十以后著书，著书不得已。见《遗书》
　　先生谓张绎曰：吾受气甚薄，三十而浸盛，四十五十而后完。今生七十二年，校其筋骨，于盛年无损也。绎因请曰：先生岂以受气之薄而厚为保生邪？先生默然。曰：吾以忘生徇欲为深耻。火享年二十，始登先生之门，被教诱谆谆，尝得朱公挠所编杂说呈，先生问此书可观否？先生留半月，一日请曰：前日所呈杂说如何？先生曰：颐在何必观此，若不得颐心，只是记得他意，火享自是不敢复续。并见《涪陵记善录》及尹公跋夏羽大所藏语录后。南方学者从伊川，既久有归者，或问曰：学者久从学于门，谁是最有得者？伊川曰：岂敢便道有得处，且只是指与他个岐径，令他寻将去不错了，已是忒大煞。若夫自得尤难，其人谓之得者，便是已有也。若论随力量而有见处，则不无其人也。见祁宽所记《尹公录》。
　　胡文定公曰：安国昔尝见邹志完论近世人物，因问程明道如何？志完曰：此人得志使万物各得其所。又问伊川如何？曰：却不得比明道。又问何以不得比？曰：为有不通处。又问侍郎先生：言伊川不通处，必有言行可证，愿闻之。志完色动徐曰：有一二事，恐门人或失其传。后来在长沙再论河南二先生学术，志完却曰：伊川见处极高。因问何以言之？曰：昔鲜于亻先曾问颜子在陋巷不改其乐，不知所乐者何事？伊川却问曰：寻常道颜子所乐者何？亻先曰，不过是说颜子所乐者道。伊川曰：若有道可乐，便不是颜子，惟此知伊川见处极高。又曰：浩昔在颖昌，有赵均国者自洛中来，浩问曾见先生有何语？均国曰：先生语学者曰，除却神祠庙宇，人始知为善。古人观象作服，便是为善之具。见《胡公集》。伊川常服玺袍高帽，詹劣半寸。一本云：帽桶八寸，詹半寸，四直。繁条曰：此野人之服也。深衣绅带青缘，《篆文》：非礼勿视，非礼勿听，非礼勿言，非礼勿动。见《外书》。伊川常爱衣皂，或博褐袖袄，其袖如常人，所带纱巾，背后望之如钟形。其制乃似今道士，谓之仙桃巾者，不知今人谓大袖方领何谓。见祁宽所记《尹公语》
　　【邵氏闻见录】
　　司马文正公在洛阳修史，曰：伊川先生程颐正叔，为布衣年尚少，其见亦有时。今为伊川，学者以文正，斋记中有曰：正叔，云以为字伊川者，非也。楚正议建中，字正叔耳。然伊川后用文正荐劝讲禁中，未几罢去。先是刘莘老论曰：纷纷之论致疑于程顺者，直以谓自古以来，先生处士，皆盗虚名，无益于用。若颐者，特以迂阔之学，邀君索价而已。天下节义之士乐道不出，如颐等辈，盖亦不少。彼无所援于上，故不闻尔。又以颐辞免爵命之言曰，前朝召举布衣故事具存。是颐之自欲为种放而亟欲得台谏侍从矣，不可不察也。圣人自有中道，过之则偏，天下自有常理，背之则乱。伏望审真伪，重名器云云。孔文仲论曰：颐在经筵，僭横，造请，权势腾口，间乱以偿恩仇，致市井之间，目为五鬼之魁。尝令其助贾易弹，吕陶及造学制诡谬，童稚口虽鄙云云。又曰：颐污下忄佥巧，素无乡行，经筵陈说，僭横忘分，遍谒贵臣，历造台谏，宜放还田里，以示典刑云云。刘器之论曰：程颐欧阳非木，毕仲游，杨国宝，孙朴，交结执政子弟，晋绅之间号五鬼。又曰：进言者必曰五鬼之号出于流俗不根之言，何足为据，臣亦有以折之。方今士大夫无不出入权势之门，何尝尽得鬼名。惟其阴邪潜伏，进不以道，故程颐等五人，独被恶声。孔子曰：吾之于人也，谁毁谁誉。如有所誉者，其有所试矣。盖人之毁誉，必以事验之。令众议指目五人，可谓毁矣。然推考其迹，则人言有不诬者，臣请历陈其说，若陈颐则先以罪去。云云。苏子瞻奏，则曰：臣素疾程颐之奸，形于言色，因颐教诱孔文仲，令以私意论事，为文仲所奏，颐遂得罪云云。又子瞻为礼部尚书，取伊川所修学制，贬驳讥诋略尽，如苏子瞻，刘莘老，孔文仲，刘器之，皆世之君子，其于伊川先生不同如此，至斥党锢，则同在祸中。悲夫！
　　【林和靖笔记】
　　和靖云：绍兴初，士大夫颇以伊川语录资诵说，言事者直以狂怪淫鄙诋之，盖难力辨也。以语录资诵说者，当时士大夫之罪。以狂怪淫鄙诋之，当时言事者之失，非语录使然也。今恶当时士大夫，畏当时言事者，而讳语录，以为不足观。是既助言者以自攻，而又无以服当时学者之心也。岂不误哉？《和靖笔记》云：伊川先生为《中庸解》，疾革命焚于前，门人问焉，先生曰：其有《易传》在足矣，何以多为？尝见别本记，或问和靖据语录先生自言，《中庸》已成书，今其书安在？和靖曰：先生自以为不满意而焚之矣。此言恐得其真，若无所不落于其意，而专恃《易传》遂废《中庸》。吾恐先生之心，不如是之隘也。或谓伊川在讲筵，不曾请俸，又不求封叙，若是应举得官，便只当以常调自处，虽陈乞封阴，亦可也。此意如何？盖本以应举得官，则当只以常调自处，自今常人言之如此可也。然朝廷待士却不当如此，伊川先生所以难言之也。但云：其说甚长，则是其意要当从科举法，都改变了乃为正耳。
　　一日论伊川，门人云：入释氏。文蔚曰：只是游定夫如此，恐龟山辈不如此。曰：只《论语序》便可见。游杨诸公皆才高，又博洽，略去二程先生参较所疑，及病败处，各能自去求。虽其说有疏略处，然皆通明，不似兼山辈立论可骇也。先生于书无所不读，于事无所不能，先生屡当奏荐，推与族人。少年举进士过省到御前，试尧舜《性仁赋》，考入魁等，以诗押韵，误失平仄下第，遂不应举。尝言进士科取士甚好，可以收罗寒俊之士，士人应举进身为门户，盖所当为。有欲求试学官者，笑之曰：学官师儒之任，岂可自往求试也。人有说及近日南方伊川之学盛行，如《伊川语录》、《文集讲解》皆刊行也，此亦可喜者。和靖曰：正不要得此，又却是时文一般，极不便也。先生之学不在文辞，要人躬行。人未能为贤者事，已自务为圣人。或云：伊川尝言吾便是孔子。此非伊川语。顷尝见伊川云：某安敢望明道，以是知之。然舜何人也？予何人也？但持此心，欲必及圣人则可矣。闻程十于杨中立，《中庸解?后跋语》颇及中立，岂可如此？伊川先生尝称新进游杨辈，自是门弟子中所得最深者。横渠尝谓伊川曰：子若行道，只恐主掌太杀去里。伊川曰：某安敢如是。伊川归自涪州，气貌容色髭发，皆胜平昔。门人问何以得此？先生曰：学之力。大凡学者，学处患难贫贱，若富贵荣达，即不须学也。伊川初属纩惟先生，与张先生，思叔在左右。人言有十余人，非也。和靖言：某尝谓伊川先生践履尽易其作，传只是因而写成，熟读玩味便见。人有语及欲和靖为伊川作行状，如明道行状以传世垂后者，和靖曰：自不须得。人有说及欲朝廷诸公为伊川请谥者，和靖曰：不必如此。若门人学者请之，却似自私。和靖言：明道论新法之害政，至欲两分其罪，以此见明道存心公且恕也。明道当言职小作章疏，只是开陈详说，要欲以诚意感悟上意。尝于上前，言人主当防未萌之欲，于时相处，言令顺民心。元丰末，朝廷以大宗正丞召，且将大用，遽以疾没。前此或问明道于富郑公，公曰：伯淳无福，天下也无福，似乎前知也。先生之学于至诚，其见于言动事为之间，处中有常，疏通简易，不为矫异，不为狷介，宽猛合宜，庄重有体。或说匍匐以吊丧，诵孝经以追荐，皆无此事。衣虽纟由素，冠襟必严整；食虽简俭，蔬饭必丰洁。太中年老，左右致养无违。以家事自任，悉力营干，细大必亲，赡给内外亲族八十余口。《告伊川先生文》：维绍兴六年，几次丙辰九月丙寅朔，二十有五日庚寅，门人和靖处士尹火享，谨诣侍讲伊川先生祠而告之曰：某甲寅孟秋，始居涪陵，乙卯孟冬，误辱召命，继下除书实嗣讲事，人微望轻，敢绍前躅，辞不获命，勉赴行庙，有补于世则未也，不辱师门则有之。今兹启行，惟先生有以鉴之，谨告。绍圣中，伊川先生谪居于涪，其后涪人立祠于北山严，和靖避难偶亦居此。被召赴阙，来辞祠下，以文致告，不令示人，忠恕尝跪读，退而录之。
　　【谢上蔡语录】
　　伊川才料大，使了大事，指顾而集，不动声色，问何以验之？曰：只议论中便可见。陕西曾有议欲罢铸铜钱者，以谓官中费一贯铸得一贯，为无利。伊川曰：此便是公家之利，利多费省；私铸者众，费多利薄，盗铸者息。盗铸者息，权归公上。非利而何？又曾有议，解盐钞欲高其价者，增六千为八千。伊川曰：若增钞价，卖数须减，盐出既众，低价易之，人人食盐，盐不停积，岁入必敷。已而增抄价，岁额果亏，减之而岁入溢。温公初起时欲用伊川，伊川曰：带累人去里，使韩富在时，吾犹可以成事。后来温公欲变法，伊川使人语之曰：切未可动着役法，动着即三五年不能得定垒去。未几变之，果纷纷不能定。昔在二先生门下，伯淳最爱中立，正叔最爱定夫，观二人气象亦相似。
　　【吕东莱杂说】
　　明道先生尝说横渠西铭学者若能涵味此理，以诚敬存之必自有得处。某尝以书问杨中立先生曰：既曰诚矣，又复说敬何也？杨先生答书，言以诚敬存之，皆非诚敬之至者。若诚敬之至，又安用存？伊川先生甚爱表记中，说君子庄敬日强，安肆日偷，盖常人之情，才于肆，则日就旷荡；自检束，则日就规矩。尹彦明言：伊川先生尝说释氏见得极亲切，极头处见得极分明，但不见四旁耳。先生曰：近有人说伊川自比孔孟。先生曰：某不识明道，每见伊川说，学问某岂敢比先兄。由是推之，决无此语也。
　　【陆象山语录】
  </div>
  <div class="pagination">
   <a href="永乐大典残卷_page147.html">
    上一页
   </a>
   <span>
    ...
   </span>
   <a href="永乐大典残卷_page143.html">
    143
   </a>
   <a href="永乐大典残卷_page144.html">
    144
   </a>
   <a href="永乐大典残卷_page145.html">
    145
   </a>
   <a href="永乐大典残卷_page146.html">
    146
   </a>
   <a href="永乐大典残卷_page147.html">
    147
   </a>
   <span class="current-page">
    148
   </span>
   <a href="永乐大典残卷_page149.html">
    149
   </a>
   <a href="永乐大典残卷_page150.html">
    150
   </a>
   <a href="永乐大典残卷_page151.html">
    151
   </a>
   <a href="永乐大典残卷_page152.html">
    152
   </a>
   <a href="永乐大典残卷_page153.html">
    153
   </a>
   <span>
    ...
   </span>
   <a href="永乐大典残卷_page149.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
