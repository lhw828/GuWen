<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 225 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 225 页/共 320 页
  </h1>
  <div class="content">
   原説文曰奕围棊也　论语曰饱食终日无所用心不有博奕者乎为之犹贤乎已　左传曰太叔文子谓甯喜曰视君不如奕棊其何以免乎奕者举棊不定不胜其耦而况置君而弗定乎　尹文子曰以智力求者喻于奕奕进退取与攻劫放舎在我者也　増山海经曰休与之山有石焉名曰帝台之棊五色而文状如鹑卵方言曰围棊自闗东齐鲁之间谓之奕　杨子法言
　　曰断木为棊梡革为鞠亦皆有法焉　后汉纪曰夫奕者之思尽于一局者也圣人之明周于天下者也茍一局之势未尝尽同则天下之事岂必相袭哉　呉志曰孙权太子和尝言当世士人宜讲脩术学校习射御以周世务而但交游博奕以妨事业非进取之谓　又韦
　　曜论曰所志不出一枰之上所务不过方罫之间　又曰一木之枰孰与方国之封枯棊三百孰与万人之将语林曰王中郎以围棊是坐隐支公以棊为手谈
　　魏王粲围棊赋序曰清宁体道稽谟元神围棊是也左思赋曰顾非累卵于叠棊焉至观形而懐怛　顔氏家训曰围棊有手谈坐隐之名颇为雅戏但令人耽愦废丧实多不可常也　周书儒林传曰譬犹棊劫相持争行先后若一行非当或成彼利　杜阳杂编曰日本国之东三万里有集真岛岛上有凝霞台台上有手谈池池中生玉棊子不由制度自然黒白分焉冬温夏凉故谓之冷暖玉又产如楸玉状类楸木琢之为棊局光洁可鉴　五代史曰治国譬之于奕知其用而置得其处者胜不知其用而置非其处者败败者临棊注目终日而劳心使善奕者视焉为之易置其处则胜者所用败者之棊也　宋史潘慎修云棊之道在乎恬黙而取舎为急仁则能全义则能守礼则能变智则能兼信则能克君子知斯五者庶几可以言棊矣　梦书曰梦围棊者欲鬭也　宋张拟棊经曰万物之数从一而起局之路三百六十有一一者生数之始据其极而运四方也三百六十以象周天之数分为四隅以象四时外周七十二路以象其候局方而静棊圆而动自古及今奕者无同局能用意深而存虑精以求其胜负之由则至所未至矣　又曰棊者以正合其势以权制其敌故计定于内而势成于外　明杨升庵集曰谚云败棊有胜着惜乎当局者迷耳
　　围棊二
　　原博物志曰尧造围棊丹朱善棊　増潜确类书曰乌曹作赌博围棊　刘向説苑曰晋孙息諌曰臣能累十二棊子加九卵于上公曰危哉孙息曰有甚于此者西京杂记曰戚夫人侍髙帝于八月四日出雕房北户竹下围棊　原蜀志曰魏军次于兴平假费祎节率众往御光禄大夫来敏至祎许别求围棊于时羽檄交驰严驾已讫祎与敏留意对戏色无厌倦敏曰聊试观君耳君信可人必能办贼者祎至贼遂退　魏志曰王粲观人围棊局壊粲为覆之棊者不信以帊盖局使更以他局为之用相比校不误一道　又曰桓谭蔡邕善音乐冯翊山子道王九真郭凯等善棊太祖皆与埒能増江表传曰吕范讨山越还白事于孙防从容独与围棊因论军旅　晋陶潜捜神后记曰嵩髙山北有大穴尝有一人误堕其中寻穴而行计可十余日忽见草屋中有二人对坐围棊局下有一杯白饮坠者告以饥渴棊者曰可饮此遂饮之棊者曰从此西行有天井但投身入井自当出若饿取井中物食坠者如言半年许乃出归洛下问张华华曰此仙馆大夫所饮者玉浆也所食者龙穴石髓也　晋书曰贾谧尝与太子奕棊争道成都王颖在坐正色曰太子国之储君贾谧何得无礼山堂肆考曰晋潘茂名永嘉中入山逢二道士奕棊
　　立观久之道士顾谓曰子亦爱此否荅曰入犹蛇窦出似雁行道士笑可其説　原晋中兴书曰陶侃为荆州见佐史博奕戏具投之于江曰围棊尧舜以教愚子博殷纣所造诸君并国器何以此为　俗説曰殷仲堪在都尝往防棊诸从在瓦官寺前宅上于时袁羌与人共在窗下围棊仲堪在里问袁易义袁应荅如流围棊不辍袁意傲然如有余地殷撰辞致难每有往复　増世説新语补曰谢公与人围棊俄而谢元淮上信至防书竟黙然无言徐向局客问淮上利害荅曰小儿辈大破贼意色举止不异于常　又曰江仆射年少王丞相呼与共棊王手尝不如两道许而欲敌道戏试以观之江不即下王曰君何以不行江曰恐不得尔傍有客曰此年少戏廼不恶王徐举手曰此年少非惟围棊见胜酉阳杂俎曰晋鸠摩罗什与人棊拾敌死子空处如龙鳯形　晋起居注曰镇东司马顔延之坐围棊免官沈约宋书曰羊元保为黄门侍郎善奕棊棊品第三太祖与赌郡戏胜以补宣城太守　集事渊海曰齐髙帝性寛常与直阁将军周覆给事中禇思荘共棊累局不倦覆乃抑上手不许易行其宏厚如此　齐书曰陆云公善奕棊尝夜侍坐武冠触烛火帝笑谓曰烛烧卿貂帝将用为侍中故以此戏之　梁书柳恽善奕棊帝每敕侍坐仍令定棊谱第其优劣　南史到溉传曰梁到溉为侍中与武帝棊达旦或复失寝加以低睡帝诗嘲之曰状如丧家狗又似悬风槌　孔帖曰厐师古泊清口张训自涟水来杨行密使将羸兵千人为前锋师古易之方围棊军中不顾　文苑彚隽曰黎州图经云有人驾牛采樵入秦山见二老人奕棊其人击牛坐斧而观局未终老人谓曰非汝久留之所樵起而斧柯已烂牛已为枯矣　唐张説虬防客传曰虬防客偕一道士与衞公李靖俱谒刘文静时方奕棊起揖而语少焉文静飞书迎文皇防棊道士对奕虬防与公旁侍焉俄而文皇到来精采惊人道士惨然敛棊子曰此局全输矣　山堂肆考曰太宗时有一待诏贾元者常侍上棊太宗饶元三子常输一路太宗知元挟诈乃谓之曰此局汝复输当榜汝既而满局不生不死太宗曰汝非诈也更围一局汝胜赐汝绯不胜当投汝于泥中既而局平不胜不负太宗曰我饶汝子今既局平是汝不胜也命左右抱投之水乃呼曰臣握中更有一子太宗大笑赐以绯衣　酉阳杂俎曰一行公本不解奕防燕公宅观王积薪棊一局遂与之敌笑谓燕公曰此但争先耳若念贫道四句乗除语则人人为国手　又曰上夏日尝与亲王棊贵妃立于局前观之上数子将输贵妃放康国猧子上局局子乱上大恱　酉阳杂俎续集曰东都龙门有一处天宝中北宗雅禅师于此处建兰若庭中桐始华有异蠭声如人吟咏禅师谛视之具体人也网获一寘于纱笼中忽有数人翔集笼首若相慰状曰叱叱予与青桐君奕胜获琅玕纸十幅君出可为礼星子词当为料理禅师举笼放之　潜确类书曰王积薪梦青龙吐棊经九部授已其艺顿精　天中记曰翰林棊者王积薪从明皇幸蜀寓宿深溪之家但有妇姑止给水火才暝阖户积薪夜闻姑谓妇曰良宵无以为适与子手谈可乎堂内无烛妇姑各在东西室对谈已而姑曰子已北矣吾止胜九枰耳迟明王具礼请问出局尽平生之好布子未及数十姑谓妇曰是子可敎以常势因指示攻守杀夺捄应防拒之法其意甚略曰此已无敌人间矣谢而别囘顾失向之室矣　北梦言曰滑能善奕忽有一小子自云张清与能对奕思甚精敏能异而诘之曰我非世人天帝召公着棊能忽奄然赵德麟侯鲭録曰唐杭州缺刺史欲除李逺为守宣宗曰逺诗云青山不厌千杯酒白日惟消一局棊如此安能治民也　杜阳杂编曰大中中日本国王子来朝王子善围棊上敕顾师言待诏为对手至三十三下胜负未师言惧辱君命汗手凝思方敢落指谓之镇神头乃是解两征势也王子瞪目缩臂已伏不胜廻语鸿胪曰待诏第几手耶鸿胪诡对曰第三王子掩局而吁曰小国之一不如大国之三信矣今好事者尚有顾师言三十三镇神头图　天中记曰唐僖宗自普王即位素不晓棊一日梦人以棊经三巻焚而使吞之及觉命待诏观棊凡所指画皆出人意　又曰后主初嗣位数与嬖妾奕棊萧俨入见作色投局于地后主大骇曰汝欲效魏征耶俨曰臣非魏征则陛下亦非太宗矣后主为罢奕　宋叶梦得石林燕语曰太宗当天下无事留意艺文而琴棊亦皆造极品时从臣应制赋诗皆用险韵往往不能成篇而赐两制棊势亦多莫究所以故不得已则相率上表乞免和诉不晓而已王元之尝有诗云分题宣险韵飜势得仙棊盖当时事也　明刘仲达鸿书曰王荆公与人对奕未尝致思其势将败辄以手乱局　山堂肆考曰宋陆象山少时常坐临安市观棊初未有得乃买棊局一副归悬于室卧而仰视之忽悟曰河图数也　宋张端义贵耳集曰孝宗万几余暇留心棊局诏国手赵鄂供奉由是遭际官至武功大夫浙西路钤因郊祀乞奏补恳祈甚至圣语云降防不妨恐外庭不肯放行耳　河东记曰冯举镇淮南有一叟谒之称南山木强人能论兵及验之乃一局棊耳　中州集曰金史公奕文章书翰皆有前辈风调下至棊搠之技亦絶人远甚　元周达观诚斋杂记曰齐娄逞乃东阳女子变服为丈夫能奕又解文义仕至扬州从事　明朱国祯逊国臣传曰刘长史璟文成公次子也尝至燕文皇与奕璟辄胜文皇曰卿独不少譲我耶璟正色曰可譲处则譲不可让璟不敢让也　从信録曰宣德中召用旧人蹇义等皆承顺惟黄福持正不阿命围棊曰臣不防着棊问何以不防曰臣幼时父师严只敎读书不敎无益之事　马观瀛涯胜览曰三佛齐国俗好赌博如把奕棊鬭鸡皆索钱具也　王弇州四部稾曰余少时睹鲍生一中奕不能悉其妙第见其批亢捣虚无衡阵耳　王穉登荆溪疏曰计入荆溪之日坐舟中防万子寅与呉幼元奕子寅寛然长者他喜怒不少见顔色惟奕顾独使气每楚风不竞辄提局掷子迸散如走盘幼元愈捧腹谑之其气愈盛甚者自搏颊俄复手谈津津忘之矣
　　围棊三
　　原赌墅　争道【苻坚入寇众号百万京师震惧谢元入见安安夷然不惧曰已别有防元不敢言乃令张元重请安遂出游小墅与元棊赌墅安常劣于元是日元惧便为敌手而又不胜安矫情镇物如此王导与其子説奕棊争道导笑曰与尔似有葛那得为尔】　忘忧　致志【祖讷字士言好】
　　【奕棊王隐谓之曰禹惜寸隂不闻奕棊纳曰以忘忧也孟子奕秋通国之善奕使秋诲二人奕其一人专心致志惟秋是听一人虽听之一心以为有鸿鹄将至思援弓缴而射之虽与俱学弗若之矣】　烂柯投局【晋书曰王质入山斫木见二童围棊坐观之及起斧柯已烂矣　宋书曰谢宏微性无愠色末】
　　【年与人围棊西南有棊死旁有人曰南风急或覆舟人悟救之大怒投棊于地识者知其暮年】　言阵见智【曹子建喻兄作围棊言阵如此　淮南子曰行一棊不足以见智弹一不足以见悲】
　　无益　有禁【呉韦曜字宏嗣为太子中庶子时蔡頴亦在东宫性好博奕太子以为无益命曜论之　管子五政禁博奕其一也】　増九品　十要【天中记曰夫围棊之品有九一曰入神二曰坐照三曰具体四曰通幽五曰用智六曰小巧七曰鬭力八曰若愚九曰守拙九品之外今不复云　宋史潘慎修传曰慎修字成德善奕棊太宗屡召对奕因作棊説以献举十要以明其义太宗览而称善】　问易　赌诗【上见围棊二　合璧事类曰荆公在钟山下棊薛昂门下与焉赌梅花诗一首薛败而不善诗荆公为代作今集中所谓薛秀才者是也薛既宦达出知金陵或嘲以诗曰好笑当年薛乞儿荆公坐上赌新诗而今又向江东去奉劝先生莫下棊薛书名似丐字故人有乞儿之嘲也】　两奁　几局【王安石棊诗曰战罢两奁收黒白　郑谷棊诗曰防局赌山果】　运智　通神【石介观棊诗曰运智竒复诈　宋姚亮西溪丛话曰蔡州褒信县有棊师闵秀才説尝有道人善棊凡对局率饶人一先道人有诗云烂柯真诀妙通神一局曽经防度春自出洞来无敌手得饶人处且饶人】　闻声对面【白居易棊诗曰映竹无人见时闻下子声杜荀鹤棊诗对面不相见用心如用兵】　守黙藏机【髙辇诗曰不言如守黙设计似平讐　陈元舆诗曰对面心千里藏机势万般】　闲争静算【程伯淳棊诗曰却凭文楸还自笑雄如刘项亦闲争　欧阳炯棊诗曰静算山川千里近】
　　玉局　石枰【洪玉父棊诗曰敢言白玉局聊取紫罗囊柳宗元记曰仙奕山始登者得石枰于上黒肌而赤脉十有八道可奕】　龙牙　马鬛【孔帖曰取蜕龙牙一枚临局自然机变横出文苑彚隽曰王积薪每出必画纸为局与棊子并盛竹筒中繋马鬛间】　鬭棊　飞棊【南齐书萧惠基传曰当时能棊人琅邪王抗第一品呉郡禇思荘防稽夏赤松并第二品赤松思速善于大行思荘戏迟巧于鬭棊　又虞愿传曰明帝好棊棊甚拙去格七八道物议共欺为第三品与第一品王抗围棊依品赌戏抗毎饶借之曰皇帝飞棊臣抗不能断帝终不觉好之愈笃】　推枰　乱局【山堂肆考曰昔武帝与中书令张华围棊杜预表适至言伐呉华推枰敛手曰陛下圣明神武国富兵强呉之荒淫骄虐宜亟讨之　记纂渊海曰石晋陈保性极鄙吝每与人奕棊败则手乱棊局惧所赌金钱不欲偿也】　奏论　制律【呉志曰孙权太子和以博奕妨事费日无益于用命侍坐者八人各著论以矫之于是中庶子韦曜退而奏论和以示宾客　列朝诗集本传曰王思任有隽才居官通脱自放好以诙谐为文仿法律制奕律枚皐郭舎人之流也】　守分　惜名【天中记曰宜春王李从谦璟之第九子也璟于苑中与宰相奕棊令从谦赋观棊诗曰竹林二君子尽日意沈吟相对虽无语争先各有心恃强知易失守分固难侵若算机筹处沧溟想未深　又曰韦延祐围棊与李士秀敌手秀惜其名不肯先宁输延祐筹终饶两路】　虚心　适性【山堂肆考曰丁晋公好释老又酷嗜奕棊中堂退食对局以夜继日一日问李畋虚心之法对曰请侍中弼谐之外勿以棊子役心虚已半矣公曰如子之言何止于棊凡有所着即不虚矣　又曰王荆公棊品殊下与人对局未尝致思随手疾应觉其势将败便敛之曰本图适性忘虑反苦思劳神不如且已】　避惑　忘恚【湘山野録曰太宗喜奕棊諌臣有乞编窜棊待诏贾元于南州者且言元每进新图妙势恱惑明主恐坐驰睿襟神气郁滞上谓言者曰朕非不知聊避六宫之惑耳　世说新语补曰李纳性急酷尚奕棊每下子安详极于寛缓有时躁怒家人辈则密以棊具陈于前纳覩便欣然改容取子布算都忘其恚】　三派　十诀【明冯元仲奕旦评曰永嘉派则有鲍一中李冲周源徐希圣若而人为之冠新安派则有汪曙程汝亮方子谦若而人为之冠京师派则有顔伦善李釜若而人为之冠　又刘仲达鸿书曰围棊十诀一不得贪胜二入界宜缓三攻彼顾我四弃子争先五舎小就大六逢危须弃七慎勿轻速八动须相应九彼强自保十势孤取和】　方罫　侧楸【列朝诗集本传曰盛鸣世字太古善奕棊每借方罫以翫世冯鉴续事始齐武陵王作侧楸棊局】　数天星　观乾象【孔帖曰人能尽数天星则知棊势　明王文禄龙兴慈记曰圣祖赐刘诚意一金瓜曰击门椎有急则击之一夕夜将半击宫门乃洞开重门迎之曰何也曰睡不安思圣上奕棊耳命棊对奕俄顷报太仓灾命驾往救刘止之曰且奕请先遣一内使充乗舆往遂如言囘则内使已毙车中圣祖惊曰何知以救朕厄曰观乾象有变特来奏闻耳】　鬭白黒　象隂阳【韩愈诗曰围棊鬭白黒　宋张拟棊经曰黒白相半以法隂阳】　说佛法　禆圣敎【渔隐丛话曰僧寳传云浮山法逺禅师欧公造其堂以与客棊远坐其旁欧公收局请因棊说法乃鸣鼔升坐曰若论此事如两家着棊相似敌手知音当机不让若是缀五饶三又通一路始得有一般底祗解闭门作活不解夺角冲関硬节与虎口齐张局破后徒劳逴干所以道肥邉易得痩腹难求思行则往往失粘心麄则时时头掉休夸国手漫説神仙赢局输筹即不问且道黒白未分时一着落在什么处良久云从前十九路迷误防多人欧公嘉叹久之　西京杂记曰杜陵杜夫子善奕棊为天下第一人或讥其费日夫子曰精其理者足以有禆圣教】　输三物　消两轮【山堂肆考曰宋杨大年与西防参政侍郎奕棊子输纸笔砚三物以诗见征属宣毫适尽但送蜀牋端砚　欧阳炯棊诗曰间消日月两轮空】　金面盘　檀心子【孔帖曰苏尚书八十犹参禅大沩访之以手拍碎金面棊盘尚书寻悟之又曰闗城中贵家以紫檀心瑞龙脑为棊子】　白鹦鹉　墨狻猊【天中记曰韩偓姚洎俱为翰林学士从昭宗幸岐偓每与两使敕令棊两使不胜洎即以手坏之偓呼为白鹦鹉若洎不在两使将输必大呼曰白鹦鹉洎应声至　记纂渊海曰徐峰善棊段成式欲穷其术峰曰子若以墨狻猊与我当使子过我十倍】　然鱼脂　刻龙脑【梁任昉述异记曰昔杨氏家妇溺死化为鱼其脂膏可然灯烛以之照鸣琴博奕则烂然有光及照纺绩则不复明焉下见檀心子注】　宜檐雨　对秋灯【唐杜牧之诗曰玉子文楸一路饶最宜檐竹雨潇潇又山谷诗曰覆图闻夜雨下子对秋灯】　文桑局　响玉盘【玉楼子曰尧教丹朱棊以】
　　【文桑为局犀象为子　孔帖曰元颐本枰棊声与律吕相应盖用响玉棊盘非有异术也】　号棊圣遇棊仙【抱朴子内篇曰严子卿马绥明有棊圣之名唐冯贽云仙杂记曰卞子京遇棊仙束带】
　　【拜金铸紫堂仙仍坐于席上胜克之利万不失一】　胜负心　杀活手【邵雍诗曰未去交争意难忘胜负心　杨元素诗曰安危心不动杀活手难专】　作棊说　疏奕问【上见十要注　明王世贞疏奕问】　四脚盘　一色子【山堂肆考曰东坡云南岳李岩老好睡众人食饱下棊岩老就枕阅数局乃一展转云我始一局君防局矣东坡曰岩老常用四脚棊盘着一色黒子昔与邉韶对手今被陈抟饶先着时自有输赢着了并无一物】　钓空钩　落飞雹【上见苏轼诗　黄庭坚棊诗曰飞雹落文楸】　原南风不竞　局劫亦急【王献之观人奕曰南风不竞人曰此即所谓管中窥豹时见一斑献之曰近慙荀奉倩逺媿刘真长拂衣而去　陈留阮简字茂宏为开封府令有劫贼吏白曰甚急简方围棊长啸吏曰劫急简曰局上劫亦甚急】　居丧或观　闻丧不止【王戎居丧不拘礼制或观博奕然容貌毁悴　阮籍闻母丧方与人棊棊者求止籍留与而举哀号咷吐血数斗】　失礼迷风　废时旷日【汉贾谊云失礼迷风围棊是也　下韦曜论】　势似兔宫　形如蛇穴　羸师延敌　运计乗虚　博奕为戏　典禁尤明　増阖辟纵横　方圆动静【李岩棊赋曰妙纵横阖辟之机神出没死生之变　唐李泌传曰李泌召见帝方与张说观奕使说试其能请赋方圆动静泌逡巡曰愿闻其略说因曰方若棊局圆若棊子动若棊生静若棊死泌即荅曰方若行义圆若用智动若骋材静若得意说因贺帝得竒童】　蛛丝蜩甲马目雁行【上见黄庭坚诗下见马融赋】　缀五饶三　花六持七【上见说佛法注　下见梁武帝赋】　古松流水　清簟疏帘【苏东坡观棊诗序云余素不解棊尝独游庐山白鹤观观中人皆阖户昼寝独闻棊声于古松流水间意欣然喜之自尔欲学然终不解也　杜甫诗曰清簟疎帘防奕棊】　席上谈兵　邸前悬帜【宋黄庭坚诗曰席上谈兵较两棊　何防春渚纪闻曰棊待诏刘仲甫初次钱塘忽于邸前悬一帜曰江南棊客刘仲甫奉饶天下棊先并出银盆酒器等三百星云以此偿博负也时竟无与敌者】　连败数局　私易一子【元蒋正子山房随笔曰永嘉余德麟与聂碧窓奕棊余屡北有卖地仙丹者国手也余绐聂云某有仆能棊欲试数着不敢聂俾对枰连败数局余以片纸书十字可怜道士碧不识地仙丹聂大笑曰吾固疑其不凡　记纂渊海曰吕元膺留守东都公退必手谈防有文簿公罢棊发遣见棊者易一子公明日谢客束帛以遣之】　笼手熟视　撚鬛徐思【王安石棊诗曰熟视笼两手徐思撚长鬛】金沟铜池　玉壶银台【南史羊元保传曰文帝好与元保棊尝中使至元保曰今日上何召我耶其子戎曰金沟清泚铜池揺飏既佳光景当得剧棊　见梁武帝赋】　执棊手颤争劫神恬【宋方匀泊宅编曰朱行中秋试不利有僧晓容见之惊起曰后举状元也明年果荐省闱优等惟殿试不如意日与同舍生围棊每拈子欲下必骂曰贼秃盖恨容许之误也一日有士人通谒行中方棊曰吾悁闷中谁能见之然士人立于门下不肯去行中乃出客附耳语曰吾乃梁御药门客特令奉报足下巻子上已寘在魁等行中唯唯而入执棊子手颤盖縁荣辱交战故不能自持也　世说补曰宋明帝赐王景文死敕至景文方与客棊防敕讫置局下神色恬然争劫竟敛子纳奁徐言奉敕见赐以死以敕示客因举赐鸩曰此酒不可相劝遂仰饮而絶】　禁中引经　御前覆图【亷宣仲挥尘余话曰沈之才者以棊得幸思陵为御前祗应一日禁中与其类对奕上喻曰切须子细之才遽曰念兹在兹上怒云技艺之徒乃遽敢对朕引经邪命内侍省打竹箆二十逐出　南史萧惠基传曰宋文帝时羊元保为防稽帝遣禇思荘入东宫与元保戏因置局图还于帝前覆之】　恚曳裴遐　忿欧刘树【世说新语曰裴遐在周馥所与人围棊馥司马行酒遐正戏不时为饮司马恚因曳坠地遐还坐容止如常复戏如故　北史古弼传曰上谷人上书言宜减上谷苑囿大半以赐贫者弼入欲陈奏遇魏主与给事中刘树棊志不听事弼忽起捽树头殴之曰朝廷不理实尔之罪】　破荻为局　碎瓦作子【齐书曰武陵王曅少年时贫无棊局乃破荻为片纵横以为棊局指防形势遂至名品　宋张世南游宦纪闻曰永福徐真君尝牧牛山椒闻乐声出林杪縁崖造观至则有二人奕拱立良久遗徐棊子一叱令归归即精解手谈持碎瓦器为子布地为局后錬大丹仙去埋棊子田中涌地成墩】　傍局开尊　对奕决事【明归昌世和陶诗曰道侣两三人开尊傍棊局山堂肆考曰富川人毛经仕为开封户曹性敏悟一日方与客对奕开封尹以疑狱就质令罢奕经曰决事奕棊两不相妨呼二吏读款目视棊局耳听所读已而奕胜而处事中理尹称叹荐之】　伪为不胜　常若未解【天中记曰李道古便佞巧宦常以酒殽棊博游公卿门角赌伪为不胜而厚偿之故得一时虚名而嗜利者悉与之狎　南史徐羡之传曰羡之沈密寡言不以忧喜见色颇工奕棊观戏常若未解】　拈子微笑　鼓局大怒【世説新语补曰苏养直隐京口绍兴间与徐师川同召养直不起师川造朝时便道过养直留饮甚欢二公平日对奕徐高于苏是日养直拈一子笑师川曰今日还须譲老夫下一着师川有媿色　记纂渊海曰李杓直与人棊而败乃窃数子咽之及呼寻问乃鼔局大怒】　五更方决局　四子率成诗【南史萧惠基传曰齐髙帝使禇思荘与王抗交赌自食时至日暮一局始竟上倦遣还省至五更方决　棊天洞览曰王勃围棊率下四子成一诗向人曰吾才夺造化一时百用皆可】　眄方罫之参差　见曙星之磊落　焚貂冠而不知　拂龙顔而莫悟　争劫则鹤翔燕起　取势则蠖屈龙舒用智则汗手凝思　入思则开目顺应　原招悔吝则抱朴兴言　劳情思则呉储发叹　増青桐对局叱叱而谈　赤松临枰仙仙乎奕　风神警亮不媿神童名品卓髙永推先辈　神游局内俾纵横以相生　意在子先审虚实而递变　攻彼顾我尽救应防拒之方披亢捣虚神出没死生之变
　　围棊四
　　増类兵法【新语曰世言围棊或兵法之类上者张置疎逺多得道而胜中者务相遮絶争便求利下者守邉隅趋方罫】　棊而不起【魏氏春秋曰孔融被诛二子棊而不起左右曰尔父见执不起何也二子曰安有毁巢而卵不破者乎】　桑下围棊【晋于寳搜神记曰管辂至平原见顔超貌主夭亡顔父乃求辂延命辂曰子归觅清酒鹿脯卯日刈麦地南大桑树下有二人围棊但酌酒置脯饮尽更斟以尽为度若问汝但拜之勿言顔依言往置脯斟酒于前其人贪戏但饮酒食脯不顾数巡北邉坐者忽见顔叱曰何故在此顔惟拜之南邉坐者语曰适来饮他酒脯宁无情乎北坐者曰文书已定南坐者借文书防之见超寿止可十九岁乃取笔挑上语曰救汝至九十年活顔拜而囘管语顔曰大助子且得増寿北邉坐人是北斗南邉坐人是南斗也】　八絶【呉録曰严武子卿围棊莫与为比谓之八絶】　举棊局下【语林曰王武子与武帝围棊孙皓在侧武子问孙归命何以好剥人面皮皓曰见无礼于君者则剥之武子乃举棊局下】　中兴第一【晋中兴书曰王恬字敬济与济阳江霦俱善奕棊为中兴第一】斋中授书【述异记曰朱道珍尝为孱陵令南阳刘廓为荆州参军毎与围棊日夜相就略无暂】
　　【辍道珍以宋元徽三年六月二十六日亡至九月廓坐斋中忽见一人以书授廓云朱孱陵书也廓读讫失信所在寝疾亦亡】　独步当时【燕书曰罗腾字叔龙工围棊究其妙独步当时】　苍头秉烛【后魏书曰甄琛举秀才入都颇以围棊弃日通夜不止苍头秉烛或睡即大加责杖奴后不胜痛楚乃白琛曰郎君辞父母仕宦京师若为读书执烛不敢暂懈乃以围棊日夜不息岂向京师之意而肆加杖责不亦非理乎琛惕然慙感遂从许献李彪假书研习闻见益优】　慰祖辞拙【南齐书曰崔慰祖为始安王遥光记室遥光好棊每召慰祖对戏慰祖辄辞拙非朔望不敢见也】　榼头师【酉阳杂俎续集曰梁有榼头师髙行神异武帝敬之常令中使召至陛奏榼头师至帝方棊欲杀子一段应声曰煞中使人遽出斩之帝棊罢令师入中使曰向者陛下令杀已法之矣】　至旦不辍【梁书陈庆之传曰庆之字子云幼从髙祖髙祖性好棊每从夜至旦不辍等辈皆寐惟庆之不寝闻呼即至甚见亲赏】　校定棊品【陈书曰梁武帝诏校定棊品到溉朱异以下并集陆琼时年八岁于客前覆局由是京师号曰神童】奕胜新罗【孔帖曰唐开元新罗国王死帝命邢璹吊祭又以国人善棊诏杨季鹰为副国髙奕】
　　【皆出其下】　棊局都数【梦溪笔谈曰唐僧一行曽算棊局都数凡若干局千变万化皆不出此数】棊待诏【唐书曰顺宗朝罢翰林隂阳星卜医相射博棊奕诸待诏三十二人初王叔文以棊待诏】
　　【既用事乃恶其与己侪类故罢之】　献赂求退【北梦言曰蜀简州刺史安重霸黩货无厌有油客邓姓者能棊其家粗赡重霸辄召对敌只令立侍每落一子俾退立于西北牖下俟我算路乃始进之终日不下十数子邓生倦立且饥殆不可堪次日又召或讽邓生曰此侯本不为棊何不献赂以求退乃献中金十锭获免】　出人意表【集事渊海曰宋仁宗时有李重恩善奕棊冠絶当世然形神昏戅时人谓之李憨奕棊之外一无所晓与人对奕坐而昏睡人精思久之方下一子重恩开目随手应之皆出人意表】名下无虚士【宋何防春渚纪闻曰近世士大夫棊无出三衢祝不疑之右者绍圣初不疑以】
　　【计偕赴礼部试至都为里人拉至寺庭观国手棊集刘仲甫在焉众请不疑与仲甫就局始下三十余子仲甫拱手曰敢请官人姓氏与乡里众以信州李子明长官对仲甫曰仲甫僃乏翰林虽不出国门闻衢州祝不疑先辈名品髙着若审其人则今日适有客集不获终局当俟亲诣行馆尽艺祗应也众以实对仲甫再三叹服曰名下无虚士也后虽数相访竟不复以某为言盖知不敌恐贻国手之羞也】　棊隐语【冷斋夜话曰荆公在钟山与道士奕棊道士作数语曰彼亦不敢先此亦不敢先惟其不敢先是以无所争故能入于不死不生公笑曰特棊隐语也】　惟不能棊【山堂肆考曰宋林和靖每云世间事皆能之惟不能担粪与着棊】　作饭防【东坡志林曰张懐民与张昌言围棊赌仆书字一纸胜者得此负者出钱五百作饭防】　木野狐【宋元懐拊掌録曰叶涛好奕棊王介甫作诗切责之终不肯已奕者多废事率皆失业故人目棊枰以为木野狐】
　　围棊五
　　増诗唐卢延逊咏棊诗曰十九条平路言平又崄巇人心无算处国手有输时势防星流逺声干下雹迟临轩才一局寒日又西垂　释子兰观棊诗曰拂局尽涓时能因长路迟防头初得计格手待无疑寂黙亲遗景凝神入过思共藏多少意不语两相知　郑谷寄棊客诗曰松窓楸局稳相顾思皆凝防局赌山果一先饶海僧覆图闻夜雨下子对秋灯何日无羁束期君向杜陵张乔送棊待诏朴球归新罗诗曰海东谁敌手归去道应孤阙下传新势船中覆旧图穷荒廻日月积水载寰区故国多年别桑田复在无　李洞陪郑侍郎话诗着棊诗曰落叶溅吟身防棊云外人海枯捜不尽天定着长新月上分题徧钟残布子匀忘餐二絶境取意铸陶钧　又宿叶公棊阁诗曰带风棊阁竹相敲局莹无尘拂树梢日到长天正未断钟来岳顶劫须抛挑灯雪客栖寒店供茗溪僧爇废巢因悟修身试贪敎不须焚火向三茅　元稹酬段丞与诸棊流见赠诗曰鸣局宁虚日闲窓任废时琴书甘尽弃园井讵能窥运石疑填海争筹忆坐帷赤心方苦鬭红烛以先施蛇势萦山合鸿聫度岭迟堂堂排直阵滚滚逼羸师悬劫偏深猛囘征特崄巇旁攻百道进死战万般为异日元黄队今宵黒白棊斫营防迥防对垒重相持善败虽称怯骄盈最易欺狼牙当必碎虎口祸难移乗胜同三防扶颠望一词希因送目便敢待指踪竒　刘禹锡观棊歌曰长沙男子东林师闲读艺经工奕棊有时凝思如入定暗覆一局谁能知今年访予来小桂方袍防中贮新势山城无事愁日长白昼懵懵眠匡牀因君临局防鬭智不觉迟景沈西墙自从仙人遇樵子直到开元王长史前身后身付余习百变千化无穷已初疑磊落曙天星次见搏击三秋兵雁行布阵众未晓虎穴得子人皆惊行尽三湘不逢敌终日饶人损机格自言台阁有知音悠然逺起西游心髙山夏木隂寂寂好处徘徊驻飞锡忽思争道画平沙独笑无言心有适蔼蔼京城在九天贵游豪士足华筵此时一行出人意赌取声名不要钱　白居易棊诗曰山僧对棊坐局上竹隂清映竹无人语时闻下子声　张籍美人宫棊诗曰红烛台前出翠蛾海沙铺局巧相和趁行移手巡尽数数防谁得最多　杜牧送国棊王逢诗曰王子纹楸一路饶最宜檐雨竹萧萧羸形暗去春泉长猛势横来野火烧守道还如周柱史鏖兵不羡霍嫖姚得年七十更万日与子期于局上销　又曰絶艺如君天下少闲人似我世间无别后竹风雪夜一灯明暗覆呉图　杜荀鹤棊诗曰对面不相见用心如用兵算人常欲杀顾已自贪生得势侵邉逺乗危打劫赢有时逢敌手当局到深更　宋王禹偁送侍棊衣袄天使诗曰昔事先皇叨近侍北门西掖华清地太宗多材复多艺万防余暇飜棊势对面千里为第一独飞天鵞为第二第三海底取明珠三阵堂堂皆御制中侍宣来示近臣天机秘密通鬼神乃知棊法同军法既戒贪心又嫌怯惟宜静胜守封疆不乐穷兵用戈甲　石介观棊诗曰人皆称善奕伊我独不能试坐观胜败白黒何分明运智竒复诈用心险且倾嗟哉一枰上奚足劳经营　邵雍观棊诗曰未去交争意难忘胜负心一条元妙路彻了没人寻　王安石赠叶致逺诗曰叶侯越着姓胄出实楚叶飘飘凌云意强御莫能慑忘情塞上马适志梦中蝶经纶安所施有寓聊自惬棊经着在手棊诀传满箧坐寻棊局打侧写棊图贴携持山林屐刺擿沟港艓一枰尝自副当热宁忘箑纵横子堕局腷膊声出堞樵夫弛逺担牧奴停晏馌旁观各技痒切议儿女嗫所矜在得丧闻此更心惵熟视笼两手徐思撚长鬛微吟静愔愔坚坐髙帖帖未快岩谷叟斧柯掌烂浥趋邉耻局缩穿腹愁危嶪或撞闗以攻或覰眼而擪或羸行伺击或猛出追蹑垂成忽破坏中断俄连接终朝已疲精既夜未交睫飜然悟且叹此何宜劫劫孟轲恶妨行陶侃惩废业扬雄有前言韦曜存往牒操具投诸江道耕而德猎　又棊诗曰莫将戏事扰真情且可随縁道我赢战罢两奁收黒白一枰何处有亏成　苏轼观棊诗曰五老峰前白鹤遗址长松防庭风日清美我时独游不逢一士谁与棊者户外屦二不闻人声时闻落子纹枰坐对谁究此味空钩意钓岂在鲂鲤小儿近道剥啄信指胜固欣然败亦可喜优哉游哉聊复尔耳　郑侠观棊诗曰三百六十路通精此有门数竒藏日月机发动乾坤对面知为敌浑输却有飜诈贪常易丧仁守乃长存只子如轻用全功更莫论就令投险胜宁抵被围奔纵得四方尽宁同一腹尊傍观饶好着当局柰嗔言慙媿中孚信防危大壮藩坐观成败者安得不惊魂　黄庭坚棊诗曰偶无公事客休时席上谈兵校两棊心似蛛丝游碧落身如蜩甲化枯枝湘东一目诚甘死天下中分尚可持谁谓吾徒犹爱日参横月落不曽知　陈造雪夜与师是棊诗曰投醪士或醉説梅人不渇穷途余乐事不受忧患遏诗可供呻吟棊亦识死活朝来喜雪句神药胎可夺一枰与儿晤断无市声聒既免沈舟谖不作赌墅谒指冷良易忍眼花苦为孽疏置仍作罫随意略细阅葛胜负间时亦近屑屑防防竒兵鏖地比弱王割吾非江左管防犊愈爱説升沈作丰悴今古无成説家居鼓吹具借以保晩节掀防得一笑为汝倒蕉叶防手听残更红麟曀晴雪元黄庚棊声诗曰何处仙翁爱手谈时闻剥啄竹林
　　间一枰子玉敲云碎防度午窗惊梦残缓着应知心路逺急围不放耳根闲烂柯人去收残局寂寂空亭石几寒　叶颙围棊诗曰围棊白日静举清风吹神机众未识妙着时出竒我老天宇内白雪凝须睂坐阅防输赢歴观迭兴衰古今豪杰辈谋略正类棊局终一大笑惊起山云飞　明王履石棊局诗曰奕仙何处石枰空细细松隂婉婉风岂为商山难固蔕共呼风雨上飞龙郭登棊诗曰怕死贪生错认真运筹多少费精神防
　　来总是争闲气笑杀旁观防手人　呉寛观奕诗曰髙楼残雪照棊枰坐觉窓间黒白明防手自甘终日饱苦心谁惜两雄争豪鹰欲击形还匿怒蚁初交阵已成却笑面前岐路满苏张何事学纵横
　　原赋后汉马融围棊赋曰略观围棊法于用兵三尺之局为战鬭场陈聚士卒两敌相当拙者无功贪者先亡先据四道保角依防縁邉遮列往往相望离离马目连连雁行踔度间置徘徊中央收取死卒无使相迎当食不食反受其殃杂乱交错更相度越守规不固为所唐突深入贪地杀亡士卒狂攘相救先后并没计功相除以时早讫事留变生收拾欲疾营惑窘乏无令诈出深念逺虑胜乃可必　晋曹摅围棊赋曰昔班固造奕防之论马融有围棊之赋拟军政以为本引兵家以为喻盖宣尼之所以称美而君子之所以游虑也既好其事而壮其辞聊因翰墨述而赋焉其辞曰局则邓林之木鲁班所造规方砥平素质道犀角象牙是错是砺内含光润形亦应制于是二敌交行星罗宿列云防中区网布四裔合围促阵交相侵伐用兵之象六军之际也张甄设伏挑敌诱寇纵败先锋要胜后复寻道为场频战累鬭夫保角依邉处山营也隔道相望夹水兵也二鬭共生皆目幷也持棊合围连理形也览斯戏以广思仪羣方之妙理讶竒变之可嘉思孙呉与白起世既平而功絶局告成而巧止当无为之余日差见玩于君子蔡洪围棊赋曰命班倕之妙手制朝阳之柔木取坤
　　象于四方位将军于五岳然后画路表界立质朱文曲直有正方而不圆算徒授卒三百惟羣任巧于无主譬采菽乎中原于是摅妙思奋元筹玩服色尚骍驹旅进旅退二骑迭驱飜飜马合落落星敷各啸歌以发愤运变化以相符乍似戏鹤之干霓又类狡兔之绕丘散象乗虚之飞电聚类絶贯之积珠然后枕以大罗缮以城郭缀以悬险经以絶落眇望翼舒翺翔容奕弯掌南指情实西射扬尘奄迹虽动详悉或临局寂然惟棊是陈静昧无声潜来若神抑舒之役成子之贤也或声手俱发諠哗噪扰色类不定次措无已再衰三竭锐气已朽登轼望轶其乱可取也尔乃心鬭奔竞势使挥谦携手诋欺朱顔妬嫌然局不宏席子不盈卷秉二仪之极要握众巧之至权若八卦之初兆遂消息乎天文屈则尺蠖舒则龙飜崔嵬云起嶐嵸浪传崟岑山结沓如雾分静若清夜之列宿动若流彗之互奔殿未结而算了首不得窥其门扃覆乱而不惑研桑不足识其源或设死而称枉皐陶不能治其怨或巧逸以乐胥后防不足以之赞乱云势貌多矣孰能究传逺求近取予一以贯梁武帝围棊赋曰圆奁象天方局法地枰则广羊文
　　犀子则白瑶元玉方目无斜直道不曲尔乃建将军布将士列两阵驱双轨徘徊鹤翔差池燕起用忿兵而不顾亦冯河而必危痴无戒术而好鬭非智者之所为运疑心而犹豫志无成而必亏今一棊之出手思九事而为防敌谋断而计屈欲侵地而无方不失行而致宼不助彼而为强不让他以増地不失子而云亡落重围而计穷欲佻巧而行促剧疎勒之迍邅甚白登之困辱或龙化而超絶或神变而独悟勿胶柱以调瑟专守株而待兔或有少棊已有活形失不为悴得不为荣若有苦战未必能平用折雄威致损令名故城有所不攻地有所不争东西驰走左右周章善有飜覆多致败亡虽蓄锐以将取必居谦以自牧譬猛兽之将击必俛耳而固伏若局势已胜不宜过轻祸起于所忽功坠于垂成至如玉壶银台车厢井防既见知于曩日亦在今之可观或非劫非持两悬两生局有众势多不可名或方四聚五花六持七虽涉戏之近事亦临局而应悉或取结角或营邉鄙或先而亡或后撇而死故君子以之游神先达以之安思尽有戏之要道穷情理之奥秘　陈宣帝围棊赋曰引如征鸿赴沼布若羣鹊依枝类林麓之隐隐匹星汉之离离蠭起百涂从横万制或无厌而反走或先羸而后济　增唐呉大江围棊赋曰竒谋入妙巧思参元虽一枰之可美起三隅而邈然似将军之出塞若猛士之临邉及其进也则鸟集云布陈合兵连或参差而易决或龃龉而难便开马眼以防后张虎口而遮前磊磊似玉石之相饰粲粲若众星之丽天尔其深思逺虑知白守黒以仁义为反道用谲诡为明德或意在东西而伪击南北类行藏之通变同隂阳之不测于是且侵且战不恃不平雁行络绎鱼阵纵横宁扶危以救死不贪败以丧生或偏攻于略地或专命于用兵或辘轳以成劫或宛转而入征虽劳形而竭思固难得以言名及夫雌雄有决疑多胜寡心悠扬而不定意沈吟而未下名不可窃智不可假千虑万计复何为者行必量力动则相时其措意也屡巧其适变也多姿势出心外命悬手中围初开而复闭路欲塞而不通伊仁智之可翫岂造化之为功使夫离娄丧睹首迷术公子罢宴而惊视樵客入山而忘出　傅梦求围棊赋曰待隐之园神仙所都世隔两尘维以逍遥云尔饮过三爵不有博奕者乎于是巍巍邃翁黄扉钜儒召曲阿之仲子延相水之尧夫枰设纹楸之木子出滇南之炉值天清而地僻命对垒以为娯小子不敏拜赐良图抽毫进牍以博胡卢夫其取法象于天地分刚柔于隂阳参骈罗于列宿措经营于四方衍图书之定位非巧歴之能详颇牧生乎尊俎良平坐乎帷幄转盼变乎风云倏忽交乎电雹乃局面之一新岂依傍而保角若夫挥戈退日指掌囘天寳鉴造形而炳发鸾刀迎刃而割鲜譬当路之不遐何决机之复连踡至如中外戒严连烽绎骚蜀道之难若破竹秦闗之卒如燎毛韬神机于密授见一着之孤髙别有龙战收功虎穴得子倒载干戈胜心不起享乾坤之清夷悟盈虚之妙理期大雅之明哲诚国手之擅美嗟夫智者创法万变无形达人大观一顺无情稽古今之因革等陵谷之纷更通无方之妙用均多岐之错行于是翁也首肯尊俎无声相与推枰而一笑目送浮云之遐征
　　原文后汉班固奕防曰北方之人谓棊为奕宏而说之举其大略局必方正象地则也道必正直神明德也棊有白黒隂阳分也骈罗列布效天文也四象既陈行之在人盖王政也或虚设预置以自衞护盖象庖牺网罟之制隄防周起障塞漏有似夏后治水之势一孔有阏坏頺不振有似瓠子泛滥之败作伏设诈宊围横行田单之竒要厄相劫割地取偿苏张之姿三分有二释而不诛周文之德逡巡儒行保角依傍却自补续虽败不亡缪公之智中庸之方上有天地之象次有帝王之治中有五霸之权下有战国之事览其得失古今略僃魏应玚奕势曰盖奕棊之制所尚矣有像军戎战阵
　　之纪旌旗既列权利蠭起络绎雨集鱼鳞雁峙奋维阐翼固衞邉鄙或饰遁伪旋卓轹骈列羸师延敌一乗虚絶归不得合廼见擒灭淮隂之谟拔旗之势也或匡设无常寻变应危宼动北垒僃在南麾中棊既捷四表自亏亚夫之智耿弇之竒也或假道四布周爰繁昌云合星罗侵逼郊场师弱众寡临据孤亡披埽彊御广略土疆昆阳之威官渡之方也挑诱既战见欺敌对纷拏相救不量进退羣聚俱陨力行唐突瞠目恚愤覆局崩溃项将之咎楚怀之悖也时或失谬收奔摄北还自保固完聚补塞见可而进先负后克燕昭之贤齐顷之德也长驱驰逐见利忘害轻敌寡僃所丧弥大临疑犹豫算虑不详茍贪少获不知所亡当断不断还为所谋项羽之失呉王之尤也持棊相守莫敢先动由楚汉之兵相拒索巩也　増唐皮日休原奕曰夫奕之为艺也彼谋既失我谋先之我智既亏彼智乗之害也欲利其内必先攻外欲取其逺必先攻近诈也胜之势不城池而金汤焉负之势不兵甲而奔北焉胜不让负负不让胜争也存此免彼得彼失此如苏秦之合从陈轸之游说伪也若然者不害则败不诈则亡不争则失不伪则乱是奕之必然也　明冯元仲奕难曰从前十九路云何而有所住然余其返之太素且道黒白未分时一着落在什么处难曰方四聚五花六持七云何肇于一然余其太虚为室着时自有输赢着了并无一物难曰举棊不定作伏抵巇何以披之然余亦乌能知林麓隐隐星汉离离入类狡兔之绕丘乍似戏鹤之干霓难曰子胡不精而很登絶巘驰峻坂然余损之又损宁学步蹇归效颦丑女难曰子胡不脱胎换骨逼人咄咄然余不知四伐九伐餙遁伪疑声手俱发难曰子胡不突围横行乗快指挥然余不发杀机祗解闭门作活不解夺角冲围难曰子胡不深其垒伏蒿矢出不出止不止然余幸逃于东奔西靡胜固欣然败亦可喜难曰子胡不设诈坑屈人兵然余不操竒赢与世争唯其无所争故能入于不死不生难曰子北矣胡不仰人鼻息大呼求救然余不近华胄怯诃诟宁当机不让频战累鬭难曰子胡不工十三篇妙借手传然余何暇焉混沌谱但欲眠昔与邉韶敌手今被陈抟饶先难曰子胡不埽尔软塞尔兊闭目不视然余行行且止不有博奕者乎为之犹贤乎已
　　原序梁沈约棊品序曰奕之时义大矣哉体希微之趣含竒正之情静则合道动必适变若夫入神造极之灵经武纬文之德故可与和乐等妙上艺齐工支公以为手谈王生谓之坐隐是以汉魏名贤髙品间出晋宋盛士逸思争流虽复理生于数研求之所不能涉义出乎防爻象未之或尽圣上听朝之余因日之暇廻景纡情降临小道以为凝神之性难限入元之致不穷今撰録名氏随品详书俾粹理深情永垂芳于来叶　増宋宋白奕棊序曰投壶博奕皆古也礼经有文仲尼称焉奕之事下无益于学植上无禆于化源然观其指归可以喻大也故圣人存之观夫防木一枰小则小矣于以见兴亡之棊枯棊三百微则微矣于以知成败之数是故奕人之说有数条焉曰品曰势曰行曰局品者优劣之谓也势者强弱之谓也行者竒正之谓也局者胜负之谓也品之道简易而得之者为上战争而得之者为中孤危而得之者为下势之道寛裕而陈之者为上谨固而陈之者为中悬絶而陈之者为下行之道安徐而应之者为上疾速而应之者为中躁暴而应之者为下局之道缓而胜之者为上变通而胜之者为中劫杀而胜之者为下品之义有浅深定浅深之制由乎从时势之义又有疎密分疎密之形由乎布子行之义又有利害审利害之方由乎量敌局之义又有安危决安危之理由乎得地时有去来乗则得之过则失之子有向背逺则断之蹙则穷之敌有动静缓则守之急则攻之地有废兴多则破之少则开之能从时者无不济能布子者无不成能量敌者无不勇能得地者无不彊然从时之权戒乎迁布子之权戒乎欺量敌之权戒乎忽得地之权戒乎贪无谓品髙而怠其志怠即将卑无谓势大而骄其心骄即将羸无谓行长而泄其机泄则将疲无谓局盛而忘其败忘即将危若然则制术于未形之前识宜于临事之际转祸于垂亡之间具此道者为善奕乎原啓梁任孝恭谢示围棊啓曰隐雷自天昆虫已听浮隂在汉柱础先霑笑古人之不工知前事之已拙既妙借手传乃事因辞见微而能显婉以成章孝恭人实下愚才归末品效嚬丑反学步蹇归文业未彰武功已坠内媿齐竽外羞鲁服滥出簪缨非増后车之数谬颁计食空贵长安之米
　　原铭后汉李尤围棊铭曰诗人幽忆感物则思志之空闲玩防游意局为宪矩棊法隂阳道为经纬方错列张增评明冯元仲奕旦评曰奕秋通国之善奕者也有吹笙过者不知奕道是语也齐东乎不得不以此道推鼻祖也禇七岁入髙品奕中天士也王粲覆局不误一道奕中神人也王积薪繋局马鬛间征道上饼饵奕中魁宿也滑能为上帝所取奕中香案吏也王中郎坐隐林道人手谈陆象山悟河图奕中辨才也苏养直今日让老夫一着李岩老四脚棊盘人数局我始一局钟山道士持棊隐语彼亦不敢先此亦不敢先及坡公喜败奕中之柱下史漆园吏也奕中有三老五更如祖纳之忘忧李讷之防子忘恚陈亚之手寒呵子武陵王曅之破荻阮茂宏之局劫亦急袁羌之不辍尹文子之喻智潘茂名之立观到溉之低睡似悬风槌是也奕中有国士如殷仲堪之能防梁武之素工丁晋公之酷好蔡頴叶涛之等妙是也奕中有伉侠如王大令之窥豹何尚之之救禇是也奕中有逹伯如阿戎之视奕阮嗣宗之决赌是也奕中有通人如毛经之目视棊局耳听决狱谢太傅之与过赌墅费祎之对戏无倦张茂先之推枰袁羌之荅易义是也奕中有枭将杜夫子在西京为天下第一有选首江霦中兴第一有都匠罗腾独步当时有算博士禇思荘巧迟有千里豹王抗速思取势有人中龙则呉之严子卿马思明尔时呼为奕圣是也乃若不韵则王司空与子争道担夫也沈之才防经被累囚也黄鲁直誓黔江乡愿也荆公不如且已羸师也崔慰祖辞拙宿猾也谢宏微投局于地古弼捽刘树头司马行酒曳遐钝汉也乃若宵人者流则羊元保补郡防臣也王叔文侍东宫妇寺也陈遂偿博陪仆也算路如安重霸贾竖也乱局如陈寳守钱虏也伪输如李道古故拙如孔熙光不死不生如贾元唼佞子也乃若五禁者管子投具者陶荆州迷风者贾谊见智者淮南旷日者韦曜役心者李畋惜寸隂者王隐之不解着棊担粪者林和靖非撮囊则朽人非白丁则吠夜犬也是皆俗物来败人意者也乃若方外张倩永嘉山二道士橘中二叟孤山老姥妇女二童烂斧柯仙仙乎奕也鸠摩罗什空处起子作龙鳯形法逺禅师升座说法禅戏奕也张清精敏龙吐棊经蜕牙龙角奕之鬼董狐也











　　御定渊鉴类函巻三百二十九
&lt;子部,类书类,御定渊鉴类函&gt;
　　钦定四库全书
　　御定渊鉴类函巻三百三十
　　巧艺部七【弹棊　博　塞摴蒱　投壶】
　　弹棊一
　　原艺经弹棊二人对局黑白棊各八枚先列棊相当下呼上击之　増弹棊经弹棊间设者也　弹棊经序弹棊仙家之戏也　记纂渊海魏戏法先立一棊于局中余者间黑白围绕之　梦溪笔谈弹棊局方二尺中心髙如覆盂其巅为小壶四角微隆起今大名开元寺佛殿上有一石局亦唐时物也　宋陆务观老学庵笔记李进伯作考古图云古弹棊局状如香炉盖谓其中隆起也　古今诗话白乐天诗弹棊局上事最妙是长斜谓持角长斜一发连半局谱中具有此法柳子厚叙用二十四棊者即此戏也后人罕为之矣
　　弹棊二
　　増晋傅元弹棊赋序汉成帝好蹴踘刘向谓劳人体竭
　　人力非至尊所宜御乃因其体而作弹棊今观其道蹴踘道也　弹棊经后序汉冲质以后此艺中絶献帝建安中博奕具皆得置宫中宫人以金钗玉梳戏于妆奁之上及魏文帝受禅宫人因更习弹棊焉　原魏文帝典论余于他戏防之事少所喜惟弹棊略尽其妙乃为之赋昔京师少工有二焉合乡侯东方世安张公子予尝恨不得与彼数子者对　世说弹棊始自魏宫内文帝于此技特妙用手巾角拂之无不中有客自云能帝使为之客着葛巾角低头拂棊妙逾于帝　又刘真长始见王丞相时盛暑之月丞相以腹熨弹棊局曰何乃渹刘既出人问见王公云何刘曰未见他异惟作呉语耳　増后赵録石闵使将军苏彦周成执石遵于南台如意观遵时方与妇人弹棊　沈约宋书晋平刺王休祐文帝第十三子也在荆州时左右苑景逹善弹棊上召之休祐留不遣　天中记唐顺宗在春宫日甚好弹棊时有吉逹髙鈛崔同杨同愿之徒悉为名手后窦深崔长孺甄偶独孤辽亦为亚焉至于长庆之末好事之家见局犹多有解者　韩昌黎畵记在京师甚无事同居有独孤生申叔者与余弹棊幸胜之
　　弹棊三
　　原星悬　鸟跂　百中　一挥　应手　惬心　増玉局　石盘【老学庵笔记大名龙兴寺佛殿有魏宫玉石弹棊局上有黄初中刻字政和中取入禁中帝京景物畧碧云寺后有金章宗石弹棊盘】　戒贪　释愤【卢谕弹棊赋伊众趣之无极谅】
　　【所戒以唯贪　顔氏家训弹棊亦近世雅戏消愁释愤时可为之】　勒铭　着谱【梁任昉述异记汉武帝于湖中牧马处名为马泽泽中有武帝弹棊方石石上勒铭存焉　古今诗话弹棊有谱一卷唐贤所为】　原妆奁之戏　导引之法【弹棊起于魏宫妆奁之戏　弹棊经后序弹棊者雅戏也非事乎千百枭撅之数不游乎纷竞诋欺之间淡薄自如故趋名近利之人多不尚焉盖道家所为导引之法耳】　以代蹴踘　不离绮纨【西京杂记汉武帝好蹴踘有进弹棊者以代之帝赐以青羔裘　梁冀别傅冀好弹棊暑夏之月露首体唯事摴蒲弹棊不离绮纨袴之侧】増隐囊纱帽　雾帐银牀【王维诗不逐城东游侠儿隐囊纱帽坐弹棊　东坡】
　　【诗雾帐银牀初破睡牙签玉局坐弹棊】　虽具美于逾平　终易亏于履峻　风飘波动挥玉指以争竒　雾散星离掷金钗而决胜　汉冲而后防古艺之不传　魏文以还幸絶伎之擅巧
　　弹棊四
　　増钱塘五絶【致虚杂俎宋文帝云天下有五絶皆出钱塘杜道鞠弹棊其一也】　中心不平【古今诗话李义山诗莫近弹棊局中心最不平谓其中尊也】
　　弹棊五
　　原诗周王褒弹棊诗曰投壶生电影六博值仙人何如镜奁上自有拂轻巾隔涧疑将别陇头如望秦握笔徒思赋辞短竟无陈　増唐杜甫诗曰席谦不见近弹棊毕耀仍传旧小诗玉局他年无限笑白杨今日防人悲王建诗曰弹棊玉指两参差背局临虚鬭打危先打
　　角头红子落上三金字半边垂
　　増歌唐韦应物弹棊歌曰圆天方地局二十四气子刘生絶艺难对曹客为歌其能请从中央起中央转鬭破欲防零落势背谁敢弹此中举一得六七旋风忽散霹雳疾履机乘变安可当置之死地翻取强不见短兵反掌收已尽唯有猛士守四方四方又何难横撃且缘边岂知昆明与碣石一箭飞中隔逺天神安志惬动十全满堂惊视谁得然　李颀弹棊歌曰崔侯善弹棊巧妙尽于此蓝田美石清如砥黑白相分十二子聮翩百中皆造微魏文手巾不足比缘边度陇未可嘉鸟跂星悬正复斜回飇转指速飞电拂四取五旋风花坐中齐声称絶艺仙人六博何能继一别常山道路遥为余更作三五势　宋刘攽弹棊局歌曰汉王初厌蹴踘劳侍臣始作弹基戏东方诸公盛得名魏文迩来称絶技后宫妆奁仍可为客着葛巾尤更竒谁令朱墨异贵贱百世纷纷无已时君从何处得此局石理温华莹寒玉山形四隤涧谷深别将望秦森在目少年博戏日益新古事不复传今人君能兴此亦先觉辟雍老儒悲絶学原赋后汉蔡邕弹棊赋曰荣华灼烁萼不韡韡于是列象雕华逞丽丰腹敛边中隐四企轻利调博易使骋驰然后柢掣兵棊夸惊或风飘波动若飞若浮不迟不疾如行如留放一六功无与俦　魏文帝弹棊赋曰惟弹棊之嘉巧邈超絶其无俦苞上智之宏畧允贯微而洞幽局则荆山妙璞发藻扬晖丰腹髙隆庳根四頽平如砥砺滑若柔荑棊则元木北干素树西枝洪纤若一修短无差象筹列植一据双螭滑石雾散云布四垂然后直扣先纵二八次举缘边间造长邪迭取尔乃详观夫变化之理屈伸之形聫翩靃绎展转盘萦或暇豫安存或穷困侧倾或接党连兴或孤据偏停于时观者莫不虚心竦踊咸侧息而延伫或雷抃以大噱或战悸而不能语　丁廙弹棊赋曰文石为局金碧齐精隆中夷外致理肌平卑髙得所既安且贞棊则象齿选乎南藩理宻身重腹隐头骞骁悍锐敏不轾不轩列数二八取象官军微章采列烂焉可观于是二物既设主人延宾粉石雾散六师列陈迹行王首左右相亲或列告誓三令五申事中军政言合礼文号令既通兵棊啓路运若迥飇疾似飞兔前中却儛贾其余怒风驰火燎令牟取五恍哉忽兮诚足慕也若夫气竭力残弱胆怯心进不及敌中路为擒仁而不武春秋所箴刚优劲勇忿速轻急推敌阻隧我废彼立君子去是过犹不及　晋夏侯惇弹棊赋曰嫌深宇以舒情遘众艺以广娱观竒巧之瓌丽律弹棊之妙殊局则昆山之宝华阳之石或烦蜿龙藻或分带斑駮或发色元黄或皦的鳞白悉鲁匠之精能倾工心于雕错形方隆而应矩焜煜霞以倐铄尔乃延良人洽坐际隆局施轻棊列徐正控往来必有中而告憩相形投巧左抚右拔挥纤指以长邪因偃掌而发八陵超逾落归趣援势纷交骛而踖合乘流宻以遥曳若乃释正弹循乱汤滑石周散势纵横捭拨捶撇应无方侈若天星之列闪若流电之光或擗柏散烂挥霍便姢或奋振堂堂颓水参连棊单局匮等分纪残胜者含和负者防顔惜情娱之未遂恨白日之微遄实机艺之端首固君子之所欢也　増唐阎伯璵弹棊局赋曰西南之美有华山之矿石焉底贡之珍有荆山之象齿焉于是工人创器轨物备叙丰腹上圆颓根下矩凭陵衡隧掬算师旅发号啓行兵棊迭举赴纵奔电影乱飘风左犄右角为枭为雄易心而行俟衅而动奋以武怒贾以余勇作威以袭敌厌阵以承权建翎桓桓谓戎马之旋路长斜矫矫犹翰音之登天耻交绥而退旅尚彼废而我全侔射隼以藏器眷得鱼以忘筌惴惴将颓识成败之亹亹累累不絶叹瓜瓞之绵绵始收功而隔涧终制敌以缘边原夫粲若星离偃如云防映垂奁而黻合拂转巾于雾散示之以弱効羸师以设疑谋之其臧象观兵以静乱克乃因于通理败不由乎强干连连搏漠必成其鴈行歴歴登垅何异乎鱼贯谅栖迟以保险仍卼臲而长叹良工饰法以修身小人耻射以作翫鉴炯诫于博奕吾是以箴之藻翰　卢谕弹棊赋曰观乎局之为状也下方广以法地上圆髙以象天起而能伏危而能悬四隅咸举四逹无偏居中谓之丰腹在末谓之缘边棊之为数也各一十二彚其始布也各以其类乃分其位环合相承栉比为次其始作也则云其密未为之难乃契谋众指意或多端欲因先以获胜恐致危以思安每遇敌其増惕故用之而假欢　张廷珪弹棊赋曰其为局也不征荆山之璞不用蓝田之质兀若元之起烂若繁星之出约胜负仗明信但分类而抗行或背深而列阵唯智是役唯贪是慎败不同奔鬭不齐进晓之者敌众多以寡少懵之者起径寸犹万仭徒观其弹射万变精妙入神口与心计行随意新作气者抟乎九天之上犹檀栾而旁击受敌者横坠乎九地之下甘弃置而归仁至若狂生侠少使气为主顾怀将恡动越规矩竞缘局而斜衡争隔矢而曲取既向角而散乱复当中而攒聚茍万一之偶中何轻狡之云数曷若恬和之士神清意逺岂棊布而兴来亦手运而情遣先和容而取则兼中敌而为善务专一于道求宁茍贪于席卷或聊假以喻大或有迷而知返夫局势将毕观者逾乐两敌相持三顾而作划去者箭飞分索者星落眄四隅之豁然若万里之清廓
　　原序梁简文帝弹棊论序曰观夫模穹苍而挺质写博厚而成形峙五岳而标竒停四海而为量协日月之数应律吕之期总元黄之武畧校孙呉之应变语其用心壮哉此戏也尔乃观壮士之出师望兵棊之式道上升则抟翼穹天赴下则建翎髙屋乘危则栈山航海歴险则束马悬车完五忆霸国之勲全六想陈平之智八反均髙阳之数四角思汉后之歌飞瓦同晋侯之琴徘徊异邺中之辇牵牛觉乘槎之来织女拟云軿之去故古人或言之礼乐或比之仁让或喻以修身或齐诸道德良有以也　増唐柳宗元弹棊序房生直温与予二弟游皆好学予病其确也思所以休息之者得木局隆其巾而规焉其下方以直置棊二十有四贵者半贱者半贵曰上贱曰下咸自第一至十二下者二乃敌一用朱墨以别焉房于是取二毫如其第书之既而抵戏者二人则视其贱者而贱之贵者而贵之其使之撃触也必先贱者不得已而使贵者则皆栗焉惛焉亦鲜克以中其获也得朱焉则若有余得墨焉则若不足予谛睨之以思其始则皆类也房子一书之而轻重若是适近其手而先焉非能择其善而朱否而墨之也然而上焉而上下焉而下贵焉而贵贱焉而贱其易彼而敬此遂以逺焉然则若世之所以贵贱人者有异房之贵贱兹棊者欤无亦近而先之耳有果能择其善否者欤其敬而易者亦从而动心矣有敢议其善否者欤其得于贵者有不气扬而志荡者欤其得于贱者有不貌慢而心肆者欤其所谓贵者有敢轻而使之者欤所谓贱者有敢避其使之击触者欤彼朱而墨者相去千万且不啻有敢以二敌其一者欤予墨者徒也观其始与末有似棊者故叙
　　原啓梁元帝谢东宫赐弹棊局啓曰绎本慙游艺弥愧拂巾鳯峙鹰扬信难议拟鸟跂星悬曽何髣髴莲花未易玉屑不工缘边之法庶遵细柳之阵徘徊之势方希明月之楼子桓有锡闻于邃古季绪赐即事可传
　　博一
　　原说文博局戏六箸十二棊也古者乌曹作博家语哀公问孔子曰吾闻君子不博有诸孔子曰有之为其兼行恶道也　山海经休与之山其上有石焉名曰帝台之棊五色而文状如鹑卵　増战国防蔡泽谓应侯曰君独不观博者乎或欲大投或欲分功此皆君之所明知也　史记博之所以贵枭者便则食不便则止何用智之不如枭也　扬雄方言簙谓之蔽或谓之箘秦晋之间谓之簙呉楚之间或谓之蔽或谓之箭里或谓之簙毒或谓之夗专或谓之□璇或谓之棊所以投簙谓之枰或谓之广平所以行棊谓之局或谓之曲道扬子法言在问侍君子博乎曰侍坐则听言有酒则观礼焉事博乎　原尹文子博尽闗塞之宜得周通之路而不能制齿之大小在遇者也　増遁甲经天一游亭六行亭亭天之一贵神也战鬭博戏渔猎但可背不可向也　魏王粲序因行骋志通权达理六博是也　顔氏家训古为大博则六箸小博则二焭今无晓者比世所行一焭十二棊数术浅短不足可翫　唐国史补今之博戏长行最盛其具有局有子子黑黄各十五掷采之骰有二其法生于握槊变于双陆后人新意长行出焉彊名争胜谓之撩零假借分画谓之囊家囊家什一而取谓之乞头　薛孝通谱乌曹作博其所由来尚矣双箭以象日月之照临十二棊以象十二辰之躔次则天地之运动法隂阳之消息表人事之穷逹穷变化之机微行其道则掎鹿有归保其家乃瞻乌爰集隐显藏用莫不合道龙潜雀起率皆趣良是以谐畅至娱治协妙赏者也　陆游笔记市人有以博戏取人财者每博必大胜号松子量不知何物语也　鲍宏博经博局之戏各投六箸行六棊故云六博用十二棊六棊白六棊黑所掷骰谓之琼琼有五采刻为一画者谓之塞刻为两画者谓之白刻为三画者谓之黑一边不刻在五塞之间谓之五塞　记纂渊海双陆出天竺涅槃经名为波罗塞戏　潜确类书博局戏以五木为子有枭卢雉犊为胜负之采　山堂肆考双陆博局戏名三佛齐国曰阇婆占城曰质犁真腊曰莎
　　博二
　　原穆天子传天子与井公博三日而决　说苑晋灵公骄奢造九层之台谓左右敢谏者斩孙息闻之求见公曰子何能孙息曰臣能累十二棊加九鸡子于其上公曰吾少学未尝见也子为寡人作之孙息即正顔色定志意以棊子置下而加鸡子于其上左右慴息灵公俯伏气息不续公曰危哉孙息曰公为九层之台三年不成危甚于此　列子虞氏者梁之富人置髙楼大路设酒撃博楼上　増史记魏王与信陵君博北境举烽火言赵宼入界信陵君曰臣有客知赵王隂事言赵王猎非宼也　又曰荆轲与鲁勾践博争道勾践怒而叱之轲嘿而逃去　神仙传中山衞叔卿服云母得仙汉武使其子度世往华山求之度世望见父与数人博戏于石上紫云郁郁于其上白玉为牀度世曰向所与父并坐是谁也叔卿曰洪崖先生许由巢父也　后汉书耿恭为戊己校尉移檄乌孙示汉威德皆遣使献名马及奉宣帝所赐公主博具　又曰梁冀能弹棊格五六博蹴踘之戏　又曰赵延上封事曰河南尹邓万有龙潜之旧封为通侯加礼引见与之对博上下渫黩有亏尊严　魏畧孔桂性便妍晓博奕太祖爱之每在左右记纂渊海梁时荆州掾属双陆赌金钱尽以金钱花相足鱼宏谓得花胜钱　唐书陈子昂传子昂十八未知书以富家子尚气决弋博自如　天中记武后尝问狄仁杰云朕昨夜梦与人双陆频不见胜何也对曰双陆输者盖谓宫中无子是上天之意假此以示陛下安可久虚储位哉　谭宾録天寳中岭南献白鹦鹉甚聪慧呼为雪衣女上每与嫔御及诸王博戏稍不胜左右呼雪衣女必飞局中鼓翼以乱之　潘氏纪闻明皇与贵妃采戏将北唯重四可转败为胜上掷连叱呼之骰子宛转而成重四上大恱命髙力士赐四绯也　唐书李师道欲知呉元济虚实使刘晏平间道走淮西归云元济暴师数万而晏然与妻妾戏博必败之道也　五代史李守真传王景崇以鳯翔反汉遣郭威督师攻之过冯道家问防道曰君知博乎博者钱多则多胜钱少则多败今合诸将之兵以攻一城较其多少胜败可知威意大悟　南唐近事刘信攻南康久不下义祖谴信使者而杖之詈曰语刘信要背即背何疑之甚也信大怖并力急攻次宿而下师旋义祖命诸元勲为六博之戏信酒酣掬六骰于手曰信不负公当一掷徧赤诚如前防则众彩而已投之于盆六子皆赤义祖赏其精诚焉宋史郭崇在真定监军陈思诲奏言崇有异心太祖
　　遣人觇之崇方对宾属坐池潭小亭饮博城中晏然又曰郭进深州博野人少贫贱为钜鹿富家佣保倜傥任气结豪侠嗜酒蒱博　又曰王昭逺形质魁伟一日众祀里神昭逺适至有以博骰授之谓曰汝他日倘有节钺试掷以卜之昭逺一掷六齿皆赤后拜保静军节度使　又曰王钦若深嫉宼准因进言曰陛下闻博乎博者输钱欲尽乃罄所有出之谓之孤注陛下宼准之孤注也斯亦危矣　又曰宼莱公再贬雷州司户未防丁谓亦南窜道雷州准闻家僮有谋欲报讐者乃杜门使纵博母得出伺谓行逺乃罢　又曰章得象与杨亿戏博李宗谔家一夕负钱三十万而酣寝自如他日博胜得宗谔金一奁数日博又负即返奁与宗谔封识未尝发也　东坡志林绍圣中都下有道人坐相国寺卖诸竒方缄题其一曰卖赌钱不输方少年有博者以千金得之归发视之曰但止乞头道人亦鬻术矣戏语得千金然亦未尝欺少年也　清波杂志苏东坡云如人善博日胜日负王荆公改作日胜日贫吕正献尤不喜人博有胜则伤人败则伤俭之语　辽史耶律义先侍宴上令与同知枢宻事萧革巡掷义先酒酣曰臣备位大臣不能进忠去佞安能与贼博乎　金史卢玑预天寿节上命与大臣握槊戏玑获胜焉从上秋山赐名马上曰酬卿博直　元史哈玛尔有口才为帝所防幸屡迁殿中侍御史帝毎即内殿与哈玛尔以双陆为戏　列朝诗集本传福清何士璧魁防类河朔壮士跅放迹使酒纵博　又曰长洲皇甫冲博综羣籍通挟丸撃毬音乐博奕之戏呉中轻侠少年咸推服之　又曰万厯间韩上桂为诗赋多倚待急就方与人纵谈大噱呼号饮博探题立就斐然可观　又曰长洲祝允明生右手枝指自号枝指生好酒色六博善度新声
　　博三
　　原六博　五白【楚词箟象棊有六博分曹并进遒相迫注云箟博箸也以象饰棊投六箸行六棊故曰六博曹偶也遒亦迫也　又云成枭而牟呼五白晋制犀比费白日注云枭胜也倍胜为牟五白博齿也晋制犀比谓晋工作博箸比集犀角为雕饰也费白日言博者耗费光隂也】　欲牟　贵枭【淮南子善博者不欲牟不恐不胜平心定意投得其行由其理虽不必胜得筹必多　韩子齐宣王问荘贾曰儒者博乎对曰博也者贵枭胜者必杀枭是杀其所贵也儒者以为害义故不博】　亡羊投马【荘子谷博塞以游而亡羊详塞　袁耽投马大呌详后】　与金　赌郡【韩子薛公之相魏昭侯也有杨胡蕃者于王甚重而不为薛公薛公患之乃与之博与之百金令与兄弟博戏俄又益之二百金　下详羊元保围棊二】　博经　博徒【西京杂记许博昌安陵人作六博经一篇　汉剧孟博徒】　増三齿　两行【博塞经无齿为绳三齿为杂绳元虞谈撰双陆之戏最盛于唐尝考其技凡白黑各用六子乃今人所谓六甲是也昔人有对云三个半升升半酒两行双陆陆双棊即是可知矣】　千塲　一判【髙适少年行千塲纵博家仍富防处报讐身不死　山堂肆考一判言双陆一帖也】　操橩　揽箸【繁钦威仪箴偃息闲居操橩防棊注云橩瞿营反博子也　曹子建诗仙人揽六箸对博防山隅】　击盆　碎局【孔帖五代梁广王全昱太祖宴居宫中与诸王饮博全昱酒酣取骰子撃盆而迸之呼太祖曰朱三尔砀山一百姓天子于汝何负而灭唐三百年社稷吾将见汝赤族矣何以博为　唐张读宣室志贞元中有异僧客广陵孝感寺自号大师尝与一少年对博大师怒以手击博局尽碎少年素以力闻因起鬭撃卒不能胜比归入室独坐寺僧从门隙见睂端发竒光忽亡去广陵人因称为大师佛云】　恶业　雅戏【史记博戏恶业也而柏发用之富　洪遵序双陆云博戏打马拽子视明琼为标的号为雅戏】　原殒呉嗣　偿太守【汉书景帝为太子与呉太子博而争道以局掷杀呉太子文选曰殒呉嗣于局下盖发怒于一博　又曰宣帝微时与陈遵祖父遂有故相随博奕数负进及宣帝即位用遂至太原太守赐玺书曰官尊禄厚可以偿博进矣妻君宁在旁知状遂顿首辞谢曰事在元平元年赦令前其见厚如此】　赌香囊　赌重射【谢元少好佩紫罗香囊叔父安患之不欲伤其意因赌取焚之遂止　史记田忌与齐诸公子驰逐重射孙膑谓田忌曰令君下驷当彼上驷以君上驷当彼中驷以君中驷当彼下驷一不胜而二胜也】　呼五白赌千金　増临正殿　升髙崖【凉州记吕光太安二年兹国使至献寳货竒珍汗血马光临正殿设宴防文武博戏　抱朴子南阳文氏求食入山见髙崖上有数人对博】　修靑石　安红豆【述征记极西南端门外有石色青而细修之作博棊甚可珍玩　説郛宋程大昌云博骰本以木为质唐世镂骨为窍杂以朱墨更有取相思红子纳寘窍中使其色明现而易见故温飞卿艳词玲珑骰子安红豆入骨相思知也无】　睹仙童　遇美女【陈张正见诗已见玉女笑投壶复睹仙童欣六博　广记薛昭遇三美女请掷子遇采彊者得荐枕席张云容采胜】　登城谑绕牀呼【宋史真宗幸澶州留寇准居城上徐使人视准何为准方与杨亿饮博歌谑欢呼帝喜曰准如此吾复何忧　李白诗有时六博快壮心绕牀三匝呼一掷】　张四维　背两目原变服就局　悴容观博【晋袁耽字彦道善博桓温少游博徒资产俱尽尚有负进求济于耽耽在服以诚告焉耽畧无难色变服怀布帽随与债主戏耽素有艺名债者闻而不识谓曰卿当不办作袁彦道也遂就局十万一赌直上百万耽投马呌絶掷布帽于地曰竟识袁彦道否通晓如此也　王戎详围棊】　好行小慧　当惜分隂　结党连羣　倾财破产　将为智获　岂在力求　劳情损思　废日妨功増戏谷铭山　歌筵酒席【戏谷铭山见后陆瑜诗列朝诗集本传尹嘉宾既】
　　【贵落拓自如山巅水曲班荆借草歌筵酒席呼卢纵博】　靑巾据地　紫袍当局【宋张舜民画墁録太祖微时多游闗中长武城寺僧严者隂异其骨气使工人貌之其绘事褐衫青巾据地六博　事文类聚则天时南海贡集翠裘后以赐张昌宗狄仁杰奏事命与昌宗双陆则天曰赌何物梁公曰以臣紫絁袍为对赌昌宗翠裘则天曰此裘价逾千金公曰臣袍乃大臣朝见之衣翠裘乃嬖幸宠遇之服对臣之袍臣犹怏怏昌宗神沮气索累局连北公对御褫裘而出】　槃列六行　琼施五采【洪遵序双陆博局戏名以异木为方槃槃中彼此内外各有六梁故名双陆　注见上鲍宏博经】制自魏王　増由唐后【声谱博陆采名也魏陈思王制双陆局置骰子二至唐末有叶子之戏未知谁制遂加骰子至六骰合作投盖投掷之义也　记纂渊海武后自置九胜局形如双陆其头加千万二彩其子三十令文武官分朋为此戏】　戏非有妨　失又何损【唐书张贾出守衢州文宗曰闻卿大善长行贾曰臣公事之余聊与广客为戏非有所妨也　从信録李伯升遣客说张士诚云公能幅巾待命亦不失为万户侯且公之地譬如博者得人之物而复失之何损】　厥名簙毒　亦号撩零　原存胜负之宜　致成败之理　始开防黩之源　终亏敬让之本　増非忘防志之讥聊躭用智之巧　掷千金于俄顷　输百万于须坦怀者杜门纵讐　溺志者覆舟抱局　画水舆里湘女命俦　白玉牀头岳仙啸侣　原禹帝立言实有轻于尺璧　陶公明戒自取责于寸隂　増分曹赌酒发逸兴于微吟　倚局成文走灵思于妙腕　返复倐忽穷变化之精微　疾迟乘除法隂阳之消息
　　博四
　　増澄神渫气【宋洪遵序大凡人之从事百役劳惫湫底不可以久必务游息以澄神渫气故取诸博博之名号不同其志于戏一也】　仙人共博【风俗通汉武帝与仙人共博其投石中马蹄处于今尚在】　倪寛争局【春秋旧事倪寛为汉司马农卿与太子博争局犯罪而还】　争道大骂【魏畧杜畿与卫固少相狎侮共争博道畿曰我今作河东也固发衣骂之及畿之官而固为功曹】博徒隐语【宋陶谷清异録博徒隐语以骰子为惺惺二十一又曰象六谓六只成副】　纪
　　奎文阁【宋洪遵序双陆最近古号雅戏以传记考之获四名曰握槊曰长行曰波罗塞戏曰双陆始于西竺流于曹魏盛于梁陈魏齐隋唐之间至我太宗播之声诗纪于奎文阁中】　保伍法【宋史薛季宣传时患盗季宣行保伍法禁蒱博杂戏而许以武事角胜负】　湘女宝具【宋张邦防侍儿小名録刘商少游湘中秋月方皎忽见一畵水舆中有七八女子瓌丽容止若为呼卢戏其具俱希世之宝】雅善饮博【宋史刘审琼尝给事外诸侯雅善酒令博给】　师宪败面【癸辛杂识贾师宪丞相少荒于饮博尝憩栖霞岭下有布裘道者瞪视曰官人可自爱重将来不在韩魏公下既而醉博平康至于败面他日复遇道者惊叹曰可惜天堂已破必不能令终矣其后悉验】　泛海不离【记纂渊海贝州潘彦好双陆每有所诣局不离身曽泛海遇风船破彦右手挟一板左手抱双陆局口含双陆骰子经二日一夜至岸两手见骨局终不舍骰子亦在口】　与博徒游【癸辛杂识安南国王陈日照本福建长乐人少有大志好与博徒豪侠游亡命居邕宜间与交趾邻近有弃地数百里每博戏则其国贵人皆出于市国相乃王壻其女亦从而来见陈美少年恱之因纳为壻其王无子以国事授相相又昏老遂以属壻以此得国焉】　狭斜饮博【列朝诗集本传程布衣可中徧游南北名山水遇贵人多偃蹇不为下狭斜饮博留连匝月人不知其所之】
　　博五
　　増诗陈陆瑜仙人览六箸篇曰九仙欢会赏六箸且娱神戏谷闻余地铭山忆旧秦避敌情思切论兵势重新问取南皮夕还笑拂棊人　唐杜甫今夕行曰今夕何夕岁云徂更长烛明不可孤咸阳客舎一事无相与博塞为欢娯凭陵大叫呼五白跣不肯成枭卢英雄有时亦如此邂逅岂即非良图君莫笑刘毅从来布衣愿家无担石输百万　宋朱子观双陆谱诗曰近来新谱识枭卢拟唤安阳旧博徒只恐分隂闲过了更教人笑牧猪奴　元宋无双陆诗曰金镂纹桑斲局坚红云倒浸一池莲星环紫极无多防月印银潢有两行彩砧声鸣素练计筹花片落牙钱个人惯受卑栖苦长为归迟罚绮筵　谢宗可双陆诗曰彩骰清响押盘飞曽记唐宫为赐绯影入空梁残月在声随征马落星稀重门据险应输掷数争雄莫露机惟恨怀英夸敌手御前夺取翠裘归　明郭登双陆诗曰一笑承恩便赐绯论他当局却全非平生学得檀公术打马沿边走似飞増赋唐邢绍宗握槊赋曰夫何一枰之内兮而取之多端六艺之外兮其为巧乎实难张四维则地理攸载背两目则天文可观不可饰于丹漆宁假贵于琅玕物以羣分故黄而不杂鬭必遇敌惟蚌鹬其何欢彼千变之奚准任双头之所安遂使象牙在手骏骨登盘为无窍之须凿故非而见鑚且其广凡防分数不过六参差宛转循环反覆犄角相持首尾俱蹙形同楚汉气陵贲育收七纵之竒功在一掷于余掬或抚防而惊眄或耸身而助速似临敌之旗鼓同在师之耳目率成是而败非类吉凶之倚伏　明常伦博赋曰夫其制局方广地维镇矣诀骑黑白隂阳分矣门梁以别内外限矣日月相直星宿相当天文绚矣疾迟剩除返复倐忽人事奋矣只则见持耦则亡虞存诗人棠棣之义彰往察来明乎得失得大易消长之防勿贪敌资慎守我居避实击虚盖孙武战陈之竒颏为内据门为外枢梁遏犇趋有王公设险之威撞门逾颏明迟暗疾田文之脱秦疆撤底守死时至溃敌赵襄之保晋阳彼骑被执我家无隙井陉之拔旂食马余竒触险趦趄垓下之溃围风或不竞外驰内救较计索情后举是求汉髙之迁用智之柔也气豪采应凭陵大呼心愉手敏敌无所措唐文之战破竹是务也内梁马逸刬外以障之长围是也因投纵繋单骑以调之老师智也局耦势当鸿沟乌江胜负先后则神闲者彊单孤立减灶佯北机括伭微则食饵者兀是故三才拟之形诗书为之征蕴霸王之畧骋才智之雄谈具崖畧古今可方矣推其至也则坐忘寝食傍若无人有遗世独立之趣悬递待投不怨胜已有乐天知命之誉因系之辞曰嵁岩閴寂白日延游戏陆博娯我神地平天成隂阳判风雷搏击防后先感客啓予撰斯文理如县寓遗所欢
　　増文唐刘禹锡观博文曰客有以博戏自任者速余观焉初主人执握槊之器寘于庑下曰主进者要者约之既揖让则次有博齿齿异乎古之齿其制用骨觚棱四均镂以朱墨耦而合数取应期月视其转止依以争道是日客抵骨于局且祝之曰其来如趋其去如脱事先趦趄命中无蹉跌无从彼呼无俾我怛分曹遒迫自旦至于日中昃而率与所祝异焉客视骨如有情焉或凭焉悉詈之不泄又从而龁囓蹂躏之莫顾其十目之咍让也乃曰非余术之不工是朽骼者不余畀也
　　原论呉韦曜博奕论曰盖闻君子耻当年而功不立疾没世而名不称故曰学如不及犹恐失之是以勉精厉操晨兴夜寐不遑宁处若甯越之勤董生之笃渐渍德义之渊栖迟道艺之域且以西伯之圣姬公之才犹有日昃待旦之劳况在臣庶而可以已乎歴观古今功名之士皆有累积殊异之迹劳神苦体契阔勤思平居不堕其业穷困不易其素是以卜式立志于耕牧而黄霸受道于囹圄终有荣显之福以成不朽之名今世之人不务经术好翫博奕废事弃业忘寝与食穷日尽明继以脂烛当其临局交争雌雄未决人事旷而不修宾旅阙而不接虽有太牢之馔韶夏之乐不暇存也然其所志不出一枰之上所务不过方罫之间胜敌无封爵之赏获地无兼土之实技非六艺用非经国立身者不阶其术征选者不由其道求之战阵则非孙呉之伦考之道艺则非孔氏之门以变诈为务则非忠信之事以劫杀为名则非仁者之意而空妨日废业终无补益何异设木而撃之置石而投之哉且君子之居室也勤身以致养其在朝也竭命以纳忠故孝友之行立贞纯之名彰也
　　塞一
　　原说苑塞行棊相塞谓之塞也　管子秋行五政一曰秋禁二曰博塞　荘子臧与谷相与牧羊而俱亡其羊问臧奚事挟防读书问谷奚事博塞以游事业不同亡羊均也　汉书吾丘寿王以格五召待诏【注乘五阁不得行故曰格五也又曰塞博类也不用箭但行枭散又曰格五行塞白乘至五格不得行又曰今之戏塞塞音先代反】増鲍宏塞经塞有四采塞四乘五是也　又曰行五道而投琼曰博不投琼曰塞塞亦博类
　　塞二
　　原穆天子传天子北入邴与井公塞也　齐书沈文季字仲逹呉兴武康人尤善塞用五子　増孔帖唐韦安石侍宴殿下易之引蜀商宋霸子等博塞后前安石奏商等贱类不当戏殿上顾左右引出
　　塞三
　　原赋后汉边孝先塞赋曰可以代博奕者曰塞其次也试习其术以惊睡救寐免昼寝之讥而已然而徐核其困通之极乃亦精妙而足美也故书其较畧举其指归以明博奕无以尚焉曰始作塞者其明哲乎故其用物也约其为乐也大犹土鼓块枹空桑之瑟质朴之化上古所耽也然本其规模制作有式四道交正时之则也棊有十二律吕极也人操厥半六爻列也赤白色者分隂阳也乍亡乍存像日月也行必正直合道中也趋耦方折礼之容也迭往迭来刚柔通也周则复始干行健也局平以正坤德顺也然则塞之为义盛矣大矣广矣博矣质象于天隂阳在焉取则于地刚柔分焉施之于人仁义载焉考之古今王霸备焉览其成败为法式焉増书唐张籍与昌黎书曰商论之际或不容人之短如在私尚胜者亦有累也况为博塞之戏与人竞财乎废弃时日不识其然愿絶博塞之好
　　摴蒱一
　　原博物志老子入胡作摴蒱　増庾亮集顷闻诸君有摴蒱过差者初为是政事闲暇以娯意耳故未有言也今知大相聚集渐以成俗闻之能不怃然　唐国史补洛阳令崔师本又好为古之摴蒱其法三分其子三百六十限以二闗人执六马其骰五枚分上为黑下为白黑者刻二为犊白者刻二为雉掷之全黑者为卢其采十六二雉三黑为雉其采十四二犊三白为犊其采十全白为白其采八四者贵采也开为十二塞为十一塔为五秃为四撅为三枭为二六者杂采也贵采得连掷得打马得过闗余采则否新加进九退六两采　宋程大昌摴蒱经畧古惟斲木为子一具凡五子故名五木后世转而用石用玉用象用骨故列子谓之投琼律文谓之出玖　又曰摴蒱家谓二白三黑为犍犍恶齿也摴蒱经凡近闗及后一子谓之堑近闗及前一子谓
　　之坑落坑堑非贵采不能出凡一马打一马如遇六踏马则一马可踏六马故世指不循礼者谓之踏坑堑潜确类书摴蒱骰古人用五子以木为之陈思王用两子以骨为之　山堂肆考世之纠率摴蒱者谓之公子家又谓之囊家亦谓之録事
　　摴蒱二
　　増西京杂记京兆有古生者学从横揣摩防矢揺丸摴蒱之术　晋书武帝喜胡贵嫔尝与之摴蒱争道遂伤上指帝怒曰此固将种也对曰北伐公孙西拒诸葛非将种而何帝甚有慙色　又曰周顗之死也王敦坐其罪有一参军摴蒱马于博头被杀因谓敦曰周家奕世令望而坐不至公及伯仁将登而坠有似下官此马又曰葛洪字稚川性寡欲无所爱翫不知棊局防道摴蒱齿名　世说补桓公将伐蜀在事诸贤咸以李势在蜀既久形据上流未易可克唯刘尹云伊必能克蜀观其蒱博不必得则不为　原晋书陶侃字士行语人曰圣人惜寸隂众人当惜分隂诸参佐毋以戏废事乃取摴蒱局投之于江曰摴蒱者牧猪奴戏耳　又曰刘毅家无担石之储摴蒱一掷百万　又曰刘毅于东府聚摴蒱一掷应至数百万余并黑犊以还惟刘裕及毅在后毅次掷得雉大喜褰衣绕牀叫谓同坐曰非不能卢不事此耳裕恶之因挼五木久之曰老兄试为卿荅既而四子俱黑其一子转跃未定裕厉声叱之即成卢毅意殊不快也　又曰慕容宝与韩黄李根等因防摴蒱危坐整容誓之曰世云摴蒱有神岂虚言哉若富贵可期频得三卢于是三掷尽卢宝拜而受赐　异苑昔有人乘马山行遥岫里有二老翁相对摴蒱遂下马以防拄地而观之自谓俄顷视其马鞭漼然已烂顾瞻其马鞍骸枯朽既还至家无复亲属一恸而絶　庾翼集参军于瓒陈节戏事曰夫嬉戏都名动相剥非为治之本自今摴蒱掷马诸不急戏宜一断之翼荅曰今惟许其围棊余悉断　增南史刘毅好摴蒱宋武帝与毅敛局各得半积钱毅呼帝并之先掷得雉帝良久荅之掷得卢谓帝曰知公不以大坐席与人郑鲜之大喜徒跣绕牀大叫毅甚不平曰此郑君何为者无复甥舅之敬又曰宋武帝尝与顔师伯摴蒱帝掷得雉大恱师伯后掷得卢帝失色师伯遽敛子曰防作卢师伯尔日一输百万　又曰宋明帝大会新亭楼摴蒱李安民五掷皆卢帝大惊曰卿面方如田封侯相也　宋书何尚之少时颇轻薄好摴蒱既长折节蹈道以操立见称　通鉴纲目梁曹景宗与韦叡设钱二十万官赌之景宗掷得雉叡徐掷得卢遽取一子反之曰异事遂作塞　孔帖武后每燕集则二张诸武杂侍摴蒱　又曰张柬之云姚州官属提挈子弟啸引凶愚聚防蒱博一掷累万唐诗所崔颢卞州人有俊才无士行好蒱博饮酒　宋史李继迁为乱命田仁朗与王侁等发边兵撃之仁朗部署已定欲示闲暇日纵酒摴蒱　明朱国祯大事记张士诚之弟士信军中载妇人乐器自随日以摴蒱蹴踘为事诸将往往效之　列朝诗集李袭美豪盖一世令宛平政暇与诸姬摴蒱游戏刘武库黄裳作歌美之
　　摴蒱三
　　増露诚　迁怒【南史梁主萧詧曽献玛瑙钟周文帝执之顾丞郎曰能掷摴蒱头得卢者便与钟经数人不得至薛端乃执摴蒱头而言曰非为此钟可贵但思露其诚耳掷之五子皆黑文帝即与之　世说桓宣武与袁彦道摴蒱彦道齿不合遂厉色掷去五木温太真曰见袁生迁怒知顔子为贵】　解带夺装【北史周文帝解所服金带令诸人徧掷曰先得卢者即与之掷将徧至王思政乃誓曰方愿尽】
　　【心效命上报知己若此诚果实愿掷为卢若内怀不尽神灵亦当明之便当杀身以谢即拔佩劒横于膝上揽摴蒱掷之比太祖止之已成卢矣徐乃拜而受之　晋书谢鲲壻殷叡好摴蒱夺其妹装物以还戏债刘湛谓谢宏微曰谢氏累代财产充殷君一朝戏债卿视而不言譬弃物江海以为亷耳】　争钱　偿直【搜神记会稽谢奉与永嘉太守郭伯猷善谢忽梦郭与人于淞江上争摴蒱钱因为水神所责堕水而死天中记刘裕初名微位薄王谧独竒贵之裕尝与刁逵摴蒱不时输直逵之马枊谧责逵而代偿由是裕】
　　【恨逵而德谧】　赌园宅　招货贿【晋书桓见人有好园宅悉欲取之勒以摴蒱而赌之　孔帖宗室巨兼河南尹其妃引蒱博少年分党招货贿】　唤太尉　擢参军【世说温峤位未髙时屡与掦州淮中估客摴蒱每辄不竞尝一过大输物戏屈无因得返与太尉庾亮友善峤于舫中大唤庾亮卿可赎我庾即送直温得还　孔帖杨国忠嗜饮博从父元琰死蜀州国忠往视裒其赀至成都摴蒱一日费辄尽乃亡去比至京师诸杨日为称誉言国忠善摴蒱宗引见擢右金吾兵曹参军】　列二闗　斲五木　王采□采　贵采杂采【五木经王采四□采六下见摴蒱一】　管中窥豹　亭前照犬【事文类聚王子敬数岁时尝防诸门生摴蒱曰南风不竞门生曰此郎亦管中窥豹时见一班子敬瞪目曰逺慙荀奉倩近愧刘真长遂拂衣而去　抱朴子林虑山中有一亭其中多鬼有王伯夷过宿而坐诵经夜有十余人与伯夷对坐自持摴蒱伯夷蜜以镜照之乃羣犬也】　会凝晖殿　制华萼楼【南宋刘义庆大业杂记大驾出扬子幸临江宫大会赐百僚赤钱于凝晖殿蒱戏为乐　唐郑棨传信记上于东都起五王宅于上都制华萼相辉之楼上与诸王会集或讲经义论理道间以毬猎蒱博】　马则犀象　枰惟罽防实小道之上流　乃深闺之雅戏　贻诸好事不难破业废身　求所用心何如折节向道
　　摴蒱四
　　増鬼作五木【异苑颍川宋寂元嘉中昼忽见一足鬼长三尺遂为寂驱使欲与邻人摴蒱而无五木鬼乃取刀斫庭中杨枝于户间作之即烧灼黑白虽分明但朴耳】　十掷辄犍【南史或谓卞彬曰卿都不持操何由得升彬曰掷五木子十掷辄犍岂复是掷子之拙】　仕宦涂【郑都官诗能消永日是摴蒱坑堑由来是宦涂盖摴蒱所难者在于过闗以前后为坑堑畏坠落耳】　终身不戏【江蕤别传蕤年十岁学摴蒱祖母为说往事有以博奕破业废身者于是即弃五子终身不为戏】　军中为乐【唐书李大宜在军中不治事与其将士摴蒱饮酒弹箜篌琵琶为乐而士米籺不餍】　张洎切谏【宋史李煜子仲防雅好蒱博饮宴张洎切谏之仲防谢过复数月人有言仲防蒱博如故洎遂与之絶】
　　摴蒱五
　　増诗唐岑参诗曰美人一双闲且都朱唇翠睂映明矑可怜絶胜秦罗敷使君五马漫踟蹰野草绣窠紫罗红牙缕马对摴蒱玉盘纤手撒作卢众中夸道不曽输又送费子归武昌诗曰知君开馆常爱客摴蒱百金
　　每一掷平生有钱将与人江山故园空四壁吾观费子毛骨奇广睂大口仍赤须防君失路尚如此人生富贵那得知　韦应物诗曰朝持摴蒱局暮窃东邻姬司隶不敢捕立在白玉墀　宋薛季宣摴蒱诗曰一局闲寻五木经撅枭卢白意冥冥未能后掷如前掷将奈长亭又短亭
  </div>
  <div class="pagination">
   <a href="御定渊鉴类函_page224.html">
    上一页
   </a>
   <span>
    ...
   </span>
   <a href="御定渊鉴类函_page220.html">
    220
   </a>
   <a href="御定渊鉴类函_page221.html">
    221
   </a>
   <a href="御定渊鉴类函_page222.html">
    222
   </a>
   <a href="御定渊鉴类函_page223.html">
    223
   </a>
   <a href="御定渊鉴类函_page224.html">
    224
   </a>
   <span class="current-page">
    225
   </span>
   <a href="御定渊鉴类函_page226.html">
    226
   </a>
   <a href="御定渊鉴类函_page227.html">
    227
   </a>
   <a href="御定渊鉴类函_page228.html">
    228
   </a>
   <a href="御定渊鉴类函_page229.html">
    229
   </a>
   <a href="御定渊鉴类函_page230.html">
    230
   </a>
   <span>
    ...
   </span>
   <a href="御定渊鉴类函_page226.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
