<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 60 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 60 页/共 74 页
  </h1>
  <div class="content">
   让官【三十八则】
　　虞人与芮人质其成于文王入文王之境则见其人民之让爲士大夫入其国则见其士大夫让爲公卿二国者相谓曰其人民让爲士大夫其士大夫让爲公卿然则此其君亦让以天下而不居矣二国者未见文王之身而让其所争以爲闲田而反孔子曰大哉文王之道乎其不可加矣不动而变无爲而成敬愼恭己而虞芮自平故书曰惟文王之敬忌此之谓也
　　秦穆公使贾人载盐征诸贾人贾人买百里奚以五羖羊之皮使将车之秦秦穆公观盐见百里奚牛肥曰任重道远以险而牛何以肥也对曰臣饮食以时使之不以暴有险先后之以身是以肥也穆公知其君子也令有司具沐浴爲衣冠与坐公大悦异日与公孙支论政公孙支大不宁曰君耳目聪明思虑审察君其得圣人乎公曰然吾悦夫奚之言彼类圣人也公孙支遂归取鴈以贺曰君得社稷之圣臣敢贺社稷之福公不辞再拜而受明日公孙支乃致上卿以譲百里奚曰秦国处僻民陋以愚无知危亡之夲也臣自知不足以处其上请以譲之公不许公孙支曰君不用賔相而得社稷之圣臣君之禄也臣见贤而譲之臣之禄也今君既得其禄矣而使臣失禄可乎请终致之公不许公孙支曰臣下肖而处上位是君失伦也不肖失伦臣之过也进贤而退不肖君之明也今臣处位废君之徳而逆臣之行也臣将逃公乃受之故百里奚爲上卿以制之公孙支爲次卿以佐之也
　　陈人杀其大子御冦陈公子完与颛孙奔齐颛孙自齐来奔齐侯使敬仲爲卿辞曰羇旅之臣幸若获宥及于寛政赦其不闲于教训而免于罪戾弛于负担君之惠也所获多矣敢辱髙位以速官谤请以死告诗云翘翘车乗招我以弓岂不欲徃畏我友朋使爲工正饮桓公酒乐公曰以火继之辞曰臣卜其昼未卜其夜不敢君子曰酒以成礼不继以淫义也以君成礼弗纳于淫仁也
　　齐侯使管夷吾平戎于王使隰朋平戎于晋王以上卿之礼飨管仲管仲辞曰臣贱有司也有天子之二守国高在若节春秋来承王命何以礼焉陪臣敢辞王曰舅氏余嘉乃勲应乃懿徳谓督不忘徃践乃职无逆朕命管仲受下卿之礼而还君子曰管氏之世祀也宜哉譲不忘其上诗曰恺悌君子神所劳矣
　　景公欲更晏子之宅曰子之宅近市湫隘嚻尘不可以居请更诸爽垲者辞曰君之先臣容焉臣不足以嗣之于臣侈矣且小人近市朝夕得所求小人之利也敢烦里旅公笑曰子近市识贵贱乎对曰既利之敢不识乎公曰何贵何贱于是景公繁于刑有鬻踊者故对曰踊贵屦贱既已告于君故与叔向语而称之景公爲是省于刑君子曰仁人之言其利博哉晏子一言而齐侯省刑诗曰君子如祉乱庶遄已其是之谓乎及晏子如晋公更其宅反则成矣既拜乃毁之而爲里室皆如其旧则使宅人反之且谚曰非宅是卜唯邻是卜二三子先卜邻矣违卜不祥君子不犯非礼小人不犯不祥古之制也吾敢违诸乎卒复其旧宅公弗许因陈桓子以请乃许之
　　崔氏之乱防羣公子故鉏在鲁叔孙还在燕贾在句渎之丘及庆氏亡皆召之具其器用而反其邑焉与晏子邶殿其鄙六十弗受子尾曰富人之所欲也何独弗欲对曰庆氏之邑足欲故亡吾邑不足欲也益之以邶殿乃足欲足欲亡无日矣在外不得宰吾一邑不受邶殿非恶富也恐失富也且夫富如布帛之有幅焉爲之制度使无迁也夫民生厚而用利于是乎正徳以幅之使无黜嫚谓之幅利利过则爲败吾不敢贪多所谓幅也将军田聩出将张生郊送曰昔者尧譲许由以天下洗耳而不受将军知之乎曰唯然知之伯夷叔齐辞诸矦之位而不爲将军知之乎曰唯然知之于陵仲子辞三公之位而佣爲人灌园将军知之乎曰唯然知之智过去君弟变姓名免爲庶人将军知之乎曰唯然知之孙叔敖三去相而不悔将军知之乎曰唯然知之此五大夫者名辞之而实羞之今将军方吞一国之权提鼓拥旗被坚执鋭旋四十万之师擅斧钺之诛愼毋以士之所羞者骄士田聩曰今日诸君皆爲聩祖道具酒脯而先生独教之以圣人之大道谨闻命矣
　　鲁文公欲弛孟文子之宅使谓之曰吾欲利子于外之寛者对曰夫位政之建也署位之表也车服表之章也宅章之次也禄次之食也君议五者以建政爲不易之故也今有司来命易臣之署与其车服而曰将易而次爲寛利也夫署所以朝夕防君命也臣立先臣之署服其车服爲利故而易其次是辱君命也不敢闻命若罪也则请纳禄与车服而违署唯里人之所命次公弗取臧文仲闻之曰孟孙善守矣其可以葢穆伯而守其后于鲁乎公欲弛郈敬子之宅亦如之对曰先臣惠伯以命于司里尝禘烝享之所致君胙者有数矣出入受事之币以致君命者亦有数矣今命臣更次于外爲有司之以班命事也无乃违乎请从司徒以班徙次公亦弗取
　　子叔声伯如晋谢季文子郤犨欲与之邑弗受也归鲍国谓之曰子何辞苦成叔之邑欲信譲邪抑知其不可乎对曰吾闻之不厚其栋不能任重重莫如国栋莫如徳夫苦成叔家欲任两国而无大徳其不存也亡无日矣譬之如疾余恐易焉苦成氏有三亡少徳而多宠位下而欲上政无大功而欲大禄皆怨府也其君骄而多私胜敌而归必立新家立新家不因民不能去旧因民非多怨民无所始爲怨三府可谓多矣其身之不能定焉能予人邑
　　晋文公使原季爲卿辞曰夫三徳者偃之出也以徳纪民其章大矣不可废也使狐偃爲卿辞曰毛之知贤于臣其齿又长毛也不在位不敢闻命乃使狐毛将上军狐偃佐之狐毛卒使赵衰代之辞曰城濮之役先且居之佐军也善军伐有赏善君有赏能其官有赏且居有三赏不可废也且臣之伦箕郑胥婴先都在乃使先且居将上军公曰赵衰三譲其所譲皆社稷之卫也废譲是废徳也以赵衰之故搜于清原作五军使赵衰将新上军箕郑佐之胥婴将新下军先都佐之子犯卒蒲城伯请佐公曰赵衰三让不失义让推贤也义广徳也徳广贤至有何患矣请令衰也从子乃使赵衰佐新上军晋侯赏从亡者介之推不言禄禄亦弗及推曰献公之子九人唯君在矣惠懐无亲外内弃之天未絶晋必将有主主晋祀者非君而谁天实置之而二三子以爲己力不亦诬乎窃人之财犹谓之盗况贪天之功以爲己力乎下义其罪上赏其奸上下相蒙难与处矣其母曰盍亦求之以死谁怼对曰尤而效之罪又甚焉且出怨言不食其食其母曰亦使知之若何对曰言身之文也身将隐焉用文之是求显也其母曰能如是乎与女偕隐遂隐而死晋侯求之不获以緜上爲之田曰以志吾过且旌善人
　　晋侯搜于緜上以治兵使士匄将中军辞曰伯游长昔臣习于知伯是以佐之非能贤也请从伯游荀偃将中军士匄佐之使韩起将上军辞以赵武又使栾黡辞曰臣不如韩起韩起愿上赵武君其聼之使赵武将上军韩起佐之栾黡将下军魏绛佐之新军无帅晋侯难其人使其什吏率其卒乗官属以从于下军礼也晋国之民是以大和诸侯遂睦君子曰让礼之主也范宣子让其下皆让栾黡爲汰弗敢违也晋国以平数世頼之刑善也夫一人刑善百姓休和可不务乎书曰一人有庆兆民頼之其寕惟永其是之谓乎周之兴也其诗曰仪刑文王万邦作孚言刑善也及其衰也其诗曰大夫不均我从事独贤言不让也世之治也君子尚能而让其下小人农力以事其上是以上下有礼而谗慝黜远由不争也谓之懿徳及其乱也君子称其功以加小人小人伐其技以冯君子是以上下无礼乱虐并生由争善也谓之昏徳国家之敝恒必由之
　　靡筓之役郤献子师胜而反范文子后入武子曰无爲吾望尔也乎对曰师有功国人喜以逆之先入必属耳目焉是代帅受名也故不敢武子曰吾知免矣却伯见公曰子之力也夫对曰君之训也二三子之力也臣何力之有焉范叔见劳之如郤伯对曰庚所命也克之制也爕何力之有焉栾伯见公亦如之对曰爕之诏也士用命也书何力之有焉
　　郑伯如晋公孙段相甚敬而卑礼无违者晋侯嘉焉授之以防曰子丰有劳于晋国余闻而弗忘赐女州田以胙乃旧勲伯石再拜稽首受策以出君子曰礼其人之急也乎伯石之汰也一爲礼于晋犹荷其禄况以礼终始乎
　　子产爲丰施归州田于韩宣子曰日君以夫公孙叚爲能任其事而赐之州田今无禄早世不获乆享君徳其子弗敢有不敢以闻于君私致诸子宣子辞子产曰古人有言曰其父析薪其子弗克负荷施将惧不能任其先人之禄其况能任大国之赐纵吾子爲政而可后之人若属有疆场之言敝邑获戾而丰氏受其大讨吾子取州是免敝邑于戾而建置丰氏也敢以爲请宣子受之以告晋侯晋侯以与宣子宣子爲初言病有之以易原县于乐大心
　　楚惠王以梁与鲁阳文子文子辞曰梁险而在北境惧子孙之有贰者也夫事君无憾憾则惧偪偪则惧贰夫盈而不偪憾而不贰者臣能自寿也不知其它纵臣而得以其首领以没惧子孙之以梁之险而乏臣之祀也王曰子之仁不忘子孙施及楚国敢不从子与之鲁阳魏公叔痤爲魏将而与韩赵战浍北禽乐祚魏王说郊迎以赏田百万禄之公叔痤反走再拜辞曰未使士卒不崩直而不倚栋挠而不避者吴起余教也臣不能爲也前脉地形之险阻决利害之备使三军之士不迷惑者巴宁防襄之力也县赏罚于前使民昭然信之于后者王之明法也见敌之可也鼔之不敢怠倦者臣也王特爲臣之右手不倦赏臣可也若以臣之有功臣何力之有乎王曰善于是索吴起之后赐之田二十万巴宁防襄田各十万王曰公叔岂非长者哉既爲寡人胜强敌矣又不遗贤者之后不掩能士之迹公叔何可无益乎故又与田四十万加之百万之上使百四十万故老子曰圣人无积尽以爲人已愈有既以与人已愈多公叔当之矣
　　虞卿欲以信陵君之存邯郸爲平原君请封公孙龙闻之夜驾见平原君曰龙闻虞卿欲以信陵君之存邯郸爲君请封有之乎平原君曰然龙曰此甚不可且王举君而相赵者非以君之智能爲赵国无有也割东武城而封君者非以君爲有功也而以国人无勲乃以君爲亲戚故也君受相印不辞无能割地不言无功者亦自以爲亲戚故也今信陵君存邯郸而请封是亲戚受城而国人计功也此甚不可且虞卿操其两权事成操右劵以责事不成以虚名徳君君必勿聼也平原君遂不聼虞卿
　　汉宣帝时大将军霍光薨后数月御史大夫魏相上封事曰圣王褒有徳以懐万方显有功以劝百寮是以朝廷尊荣天下乡风国家承祖宗之业制诸侯之重新失大将军宜宣章盛徳以示天下显明功臣以塡藩国毋空大位以塞争权所以安社稷絶未萌也车骑将军张安世事孝武皇帝三十余年忠信谨厚勤劳政事夙夜不怠与大将军定策天下受其福国家重臣也宜尊其位以爲大将军毋令领光禄勲事使专精神忧念天下思惟得失安世子延寿重厚可以爲光禄勲领宿卫臣上亦欲用之安世闻指惧不敢当请间求见免冠顿首曰老臣耳妄闻言之爲先事不言情不达诚自量不足以居大位继大将军后唯天子财哀以全老臣之命上笑曰君言泰谦君而不可尚谁可者安世深辞弗能得后数日竟拜爲大司马车骑将军领尚书事
　　光武时杜诗爲南阳太守自以无劳不安乆居大郡求欲降避功臣乃上疏　陛下亮成天工克济大业偃兵修文羣帅反旅海内合和万世蒙福天下幸甚唯匃奴未譬圣徳威侮二埀陵虐中国邉民虚耗不能自守臣恐武猛之将虽勤亦未得觧甲弓也夫勤而不息亦怨劳而不休亦怨怨恨之师难复责功臣伏覩将帅之情功臣之望冀一休足于内郡然后即戎出命不敢有恨臣愚以爲师克在和不在众陛下虽垂念北邉亦当颇泄用之昔汤武善御众故无忿鸷之师陛下起兵十有三年将帅和睦士卒鳬藻今若使公卿郡守出于军垒则将帅自厉士卒之复比于宿卫则戎士自百何者天下已安各重性命大臣已下咸懐乐土不雠其功而厉其用无以劝也陛下诚宜虗缺数郡以俟振旅之臣重复厚赏加于久役之士如此缘邉屯戍之师竞而忘死乗城拒塞之吏不辞其劳则烽火精明守战坚固圣王之政必因人心今猥用愚薄塞功臣之望诚非其宜臣诗伏自惟忖本以史吏一介之才遭陛下创制大业贤俊在外空乏之间起受大恩收养不称奉职无效久窃禄位令功臣懐愠诚惶诚恐八年上书乞避功徳陛下殊恩未许放退臣诗蒙恩尤深义不敢苟冒虚请诚不胜至愿愿退大郡受小职及臣齿壮力能经营剧事如使臣诗必有补益复受大位虽析珪受爵所不辞也惟陛下哀矜
　　和帝崩邓隲兄弟常居禁中隲谦逊不欲久在内连求还第歳余太后乃许之封隲上蔡侯悝叶侯西平侯阊西华侯食邑各万戸隲以定策功増邑三千戸隲等辞让不获遂逃避使者间闗诣闗上疏　臣兄弟污秽无分可采过以外戚遭値明时托日月之末光被云之渥泽并统列位光昭当世不能宣賛风美补助清化诚慙诚惧无以处心陛下躬天然之姿体仁圣之徳遭国不造仍离大忧开日月之明运独断之虑援立皇统奉承大宗圣策定于神心休烈垂于不朽本非臣等所能万一而猥推嘉美并享大封伏闻诏书惊惶慙怖追观前世倾覆之诫退自惟念不寒而栗臣等虽无逮及逺见之虑犹有庶几戒惧之情常母子兄弟内相勅厉冀以端慤畏愼一心奉戴上全天恩下完性命刻骨定分有死无二终不敢横受爵土以増罪累惶窘征营昧死陈乞
　　安帝时邓太后兄大将军邓隲以母忧上书乞身太后不欲许以问班昭昭上疏　妾闻谦让之风徳莫大焉故典坟述美神祗降福昔夷齐去国天下服其亷高太伯违邠孔子称爲三譲所以光昭令徳扬名于后者也论语曰能以礼譲爲国乎何有由是言之推譲之诚其致逺矣今四舅深执忠孝引身自退而以方垂未静拒而不许如后有毫毛加于今日诚恐推譲之名不可再得缘见逮及故敢昧死竭其愚情自知言不足采以示虫蚁之赤心太后从而许之
　　晋武帝以山涛爲吏部尚书涛辞以防病章表恳切防元皇后崩遂扶舆还洛逼迫诏命自力就职前后选举周徧内外而并得其才转太子少傅加防骑常侍除尚书仆射加侍中领吏部固辞以老疾上表陈情章表数十上久不摄职爲左丞白裒所奏帝曰涛以病自闻但不聼之耳使涛坐执铨衡则可何必上下邪不得有所闻涛不自安表谢曰古之王道正直而已陛下不可以一老臣爲加曲私臣亦何心屡尘日月乞加所表以章典刑帝再手诏曰白裒奏君甚妄所以不即推直不喜凶赫耳君之明度岂当介意邪便当摄职令断章表也涛志必欲退因发从弟妇防輙还外舍诏曰山仆射近日暂出遂以防苦未还岂吾侧席之意其遣丞掾奉诏喻防若体力故未平康者便以舆车舆还寺舍涛辞不获已乃起视事涛再居选职十有余年毎一官缺輙啓拟数人诏防有所向然后显奏随帝意所欲爲先故帝之所用或非举首众情不察以涛轻重任意或譛之于帝故帝手诏戒涛曰夫用人惟才不遗疎逺卑贱天下便化矣而涛行之自若一年之后众情乃寝涛所奏甄防人物各爲题目时称山公啓事
　　武帝下诏征皇甫谧谧上疏称草莽臣臣以尫弊迷于道趣因疾抽簮防发林阜人纲不闭鸟兽爲羣陛下披榛采兰并收蒿艾是以臯陶振褐不仁者逺臣惟顽蒙备食晋粟犹识唐人击壌之乐宜赴京城称夀阙外而小人无良致灾速祸久婴笃疾躯半不仁右脚偏小十有九载又服寒食药违错节度辛苦荼毒于今七年隆冬裸袒食氷当暑烦闷加以咳逆或若温疟或类伤寒浮气流肿四肢酸重于今困劣救命呼噏父兄见出妻息长诀仰迫天威扶舆就道所苦加焉不任进路委身待罪伏枕叹息臣闻韶卫不并奏雅郑不兼御故郤子入周祸延王叔虞丘称贤樊姬掩口君子小人礼不同器况臣糠防糅之雕胡庸夫锦衣不称其服也窃闻同命之士咸以毕到唯臣疾疢抱衅牀蓐虽贪明时惧毙命路隅设臣不疾已遭尧舜之世执志箕山犹当容之臣闻上有明圣之主下有输实之臣上有在寛之政下有委情之人唯陛下留神垂恕更旌瓌俊索隐于傅岩收钓于渭濵无令泥滓久浊清流谧辞切言至遂见聼许嵗余又举贤良方正并不起自表就帝借书帝送一车与之谧虽羸疾而披阅不怠
　　刘寔崇譲论　古之圣王之化天下所以贵譲者欲以出贤才息争竞也夫人情莫不皆欲已之贤也故劝令譲贤以自明贤也岂假譲不贤哉故譲道兴贤能之人不求而自出矣至公之举自立矣百官之副亦豫具矣一官缺择众官所譲最多者而用之审之道也在朝之士相譲于上草庐之人咸皆化之推能譲贤之风从此生矣爲一国所譲则一国士也天下所共推则天下士也推譲之风行则贤与不肖灼然殊矣此道之行在上者无所用其心因成清议随之而已故曰荡荡乎尧之爲君莫之能名言天下自安矣不见尧所以化之故不能名也又曰舜禹之有天下而不与焉无爲而化者其舜也欤贤人相譲于朝大才之人恒在大官小人不争于野天下无事矣以贤才化无事至道兴矣已仰其成复何与焉故可以歌南风之诗弹五弦之琴也成此功者非有他崇譲之所致耳孔子曰能以礼譲爲国则不难也在朝之人不务相譲久矣天下化之自魏代以来登进辟命之士及在职之吏临见受叙虽自辞不能终莫肯譲有胜己者夫推譲之风息争竞之心生孔子曰上兴譲则下不争明譲不兴下必争也推譲之道兴则贤能之人日见推举争竞之心生则贤能之人日见谤毁夫争者之欲自先甚恶能者之先不能无毁也故孔墨不能免世之谤己况不及孔墨者乎议者佥言世少高明之才朝廷不有大才之人可以爲大官者山泽人小官吏亦复云朝廷之士虽有大官名徳皆不及徃时人也余以爲此二言皆失之矣非时独乏贤也时不贵譲一人有先众之誉毁必随之名不得成使之然也虽令稷契复存亦不复能全其名矣能否浑杂优劣不分士无素定之价官职有缺主选之吏不知所用但案官次而举之同才之人先用者非势家之子则必爲有势者之所念也非能独贤因其先用之资而复迁之无已迁之无已不胜其任之病发矣观在官之人政绩无闻自非势家之子率多因资次而进也向令天下贵譲士必由于见譲而后名成名成而官乃得用之诸名行不立之人在官无政绩之称譲之者必矣官无因得而用之也所以见用不息者由譲道废因资用人之有失久矣故自汉魏以来时开大举令众官各举所知唯才所任不限阶次如此者甚数矣其所举必有当者不闻时有擢用不知何谁最贤故也所举必有不当而罪不加不知何谁最不肖也所以不可得知由当时之人莫肯相推贤愚之名不别令其如此举者知在上者察不能审故敢漫举而进之或举所贤因及所念一顿而至人数猥多各言所举者贤加之高状相似如一难得而分矣参错相乱眞伪同贯更复由此而甚虽举者不能尽忠之罪亦由上开聼察之路滥令其尔也昔齐王好聼竽声必令三百人合吹而后聼之廪以数人之俸南郭先生不知吹竽者也以三百人合吹可以容其不知因请爲王吹竽虚食数人之俸嗣王觉而改之难彰先王之过乃下令曰吾之好闻竽声有甚于先王欲一一列而聼之先生于此逃矣推贤之风不立滥举之法不改则南郭先生之徒盈于朝矣才高守道之士日退驰走有势之门日多矣虽国有典刑弗能禁矣夫譲道不兴之弊非徒贤人在下位不得时进也国之良臣荷重任者亦将以渐受罪退矣何以知其然也孔子以爲顔氏之子不贰过耳明非圣人皆有过宠贵之地欲之者多矣恶贤能者塞其路其过而毁之者亦多矣夫谤毁之生非徒空设必因人之防过而甚之者也毁谤之言数闻在上者虽欲弗纳不能不仗所闻因事之来而防察之也无以其验至矣得其验安得不理其罪若知而纵之王之威日衰令之不行自此始矣知而皆理之受罪退者稍多大臣有不自固之心矣贤才不进贵臣日疎此有国者之深忧也诗曰受禄不譲至于已斯亡不譲之人忧亡不暇而望其益国朝不亦难乎窃以爲改此俗甚易耳何以知之夫一时在官之人虽杂有凡猥之才其中贤明者亦多矣岂可谓皆不知让贤为贵邪直以其时皆不譲习以成俗故遂不爲耳人臣初除皆通表上闻名之谢章所由来尚矣原谢章之本意欲进贤能以谢国恩也昔舜以禹爲司空禹拜稽首让于稷契及咎繇使益爲虞官譲于朱虎熊罴使伯夷典三礼譲于防龙唐虞之时众官初除莫不皆譲也谢章之义盖取于此书记之者欲以永世作则季世所用不贤不能譲贤虚谢见用之恩而已相承不变习俗之失也夫叙用之官得通章表者其譲贤推能乃通其不能有所譲徒费简纸者皆絶不通人臣初除各恩推贤能而譲之矣譲之文付主者掌之三司有缺择三司所譲最多者而用之此爲一公缺三公已豫选之矣且主选之吏不必任公而选三公不如令三公自共选一公爲详也四征缺择四征所譲最多者而用之此爲一征缺四征已豫选之矣必详于停缺而令主者选四征也尚书缺择尚书所譲最多者而用之此爲八尚书共选一尚书详于临缺令主者选八尚书也郡守缺择众郡所譲最多者而用之详于任主者令选百郡守也夫以众官百郡之譲与主者共相比不可同歳而论也虽复令三府参举官本不委以举选之任各不能以根其心也其所用心者裁之不二三但令主者案官次而举之不用精也贤愚皆譲百姓耳目尽爲国耳目夫人情争则欲毁巳所不知譲则竞推于胜已故世争则毁誉交错优劣不分难得而譲也时譲则贤智显出能否之美歴歴相次不可得而乱也当此时也能退身修己者譲之者多矣虽欲守贫贱不可得也驰骛进趣而欲人见譲犹却行而求前也夫如此愚智咸知进身求通非修之于己则无由矣防外求者于此相随而归矣浮声虚论不禁而自息矣人人无所用其心任众人之议而天下自化矣不言之化行巍巍之美于此着矣譲可以致此岂可不务之哉春秋传曰范宣子之譲其下皆譲栾黡虽汰弗敢违也晋国以平数世頼之上世之化也君子尚能而譲其下小人力农以事其上上下有礼谗慝逺黜由不争也及其乱也国家之弊恒必由之笃论了了如此在朝君子典选大官能不以人废言举而行之各以譲贤举能爲先务则羣才猥出能否殊别盖世之功莫大于此庾亮譲中书令表　臣凡庸固陋少无检操昔以中州多故旧邦防乱随侍先臣逺庇有道爰客逃难求食而已不悟邀时之福遭遇嘉运先帝龙兴垂异常之顾既眷同国士又申之婚姻遂阶亲宠累忝非服弱冠濯缨沐浴风频繁省闼出总六军十余年间位超先达无劳被遇无与臣比小人禄薄福过灾生止足之分臣所宜守而偷荣昧进日尔一日谤讟既集上尘圣朝始欲自闻而先帝登遐区区防诚竟未上达陛下践祚圣政维新宰辅贤明庶寮咸允康哉之歌实在至公而国恩不已复以臣领中书则示天下以私矣何者臣于陛下后之兄也姻娅之嫌实与骨肉中表不同虽太上至公圣徳无私然世之防道有自来矣悠悠六合皆私其姻者也人皆有私则谓天下无公矣是以前后二汉咸以抑后党安进婚族危向使西京七族东京六姓皆非姻党各以平进纵不悉全决不尽败今之尽败更由姻眤臣歴观庻姓在世无党于朝无援于时植根之本轻也薄也苟无大瑕犹或见容至于外戚慿托天地势连四时根援扶踈重矣大矣而财居权宠四海侧目事有不允罪不容诛身既招殃国爲之弊其故何耶直由婚媾之私羣情之所不能免故率其所嫌而嫌之于国是以疏附则信姻进则疑疑积于百姓之心则祸成重闼之内矣此皆徃代成鍳可爲寒心者也夫万物之所不通圣贤因而不夺冒亲以求一才之用未若防嫌以明公道今以臣之才兼如此之嫌而使内处心膂外总兵权以此求治未之闻也以此招祸可立待也虽陛下二相明其愚款朝士百寮颇识其情天下之人何可门到戸説使皆坦然耶夫富贵宠荣臣所不能忘也刑罚贫贱臣所不能甘也今恭命则愈违命则苦臣虽不达何事背时违上自贻患责耶实仰览殷鍳量巳知弊身不足惜爲国取悔是以悾悾屡陈丹而防诚浅薄未垂察谅忧惶屛营不知所厝以臣今地不可以进明矣且违命已久臣之罪又积矣归骸私门以待刑书愿陛下垂天地之鍳察臣之愚则虽死之日犹生之年矣
　　任昉爲齐明皇帝作相譲宣城郡公表　臣鸾言被台司召以臣爲侍中中书监骠骑大将军开府仪同三司扬州刺史録尚书事封宣城郡开国公食邑三千戸加兵五千人臣本庸才智力浅短太祖高皇帝笃犹子之爱降家人之慈世祖武皇帝情等布衣寄深同气武皇大渐实奉话言虽自见之明庸近所蔽愚夫一至偏识量已实不能自固于缀衣之辰拒违于玉几之侧遂荷顾托导扬末命虽嗣君弃常获罪宣徳王室不造职臣之由何者亲则东牟任惟博陆徒懐子孟社稷之对何救昌邑争臣之讥四海之议于何逃责且陵土未干训誓在耳家国之事一至于斯非臣之尤谁任其咎将何以肃拜高寝防奉武园悼心失图泣血待旦宁容复徼荣于家耻宴安于国危骠骑上将之元勲神州仪刑之列岳尚书古称司会中书实管王言且虗饰宠章委成御侮臣知不惬物谁谓宜但命轻鸿毛责重山岳存没同归毁誉一贯辞一官不减身累赠一职已黩朝经便当自同体国不爲饰譲至于功均一匡赏同千室光宅近甸奄有全邦陨越爲期不敢闻命亦愿曲留降鉴即垂顺许钜平之恳诚弥固永昌之丹慊获申乃知君臣之道绰有余裕苟曰易昭敢守难夺故可庻心议酌己亲物者矣不胜荷惧屏营之诚
　　爲范尚书譲吏部封侯表　臣云言被尚书召以臣爲防骑常侍吏部尚书封霄城县开国侯食邑千戸奉命震惊心顔无措臣素门凡流轮翮无取进谢中庸退慙狂狷固尝鑚厉求学而一经不治篆刻爲文而三冬靡就负书燕魏空殚菽粟蹑屩齐楚徒知贫贱既而分虎出守以囊被见嗤持斧作牧以薏苡兴谤赭衣爲虏见狱吏之尊除名爲民知井臼之逸百年上夀既曰徒然如其诚説亦以过半乱离斯瘼欲以安归闭门荒郊再离寒暑兼以东臯数畆控带潮汐闗外一区怅望钟阜虽室无赵女而门多好事禄防赐金而欢同娱老折芰燔枯此焉自足陛下应期万世接统千祀三千景附八百不谋臣衅等离心功慙同徳泥首在顔舆棺未毁缔构草昧敢叨天功狱讼讴歌示同民志而隆器大名一朝总集顾己反躬何以臻此政当以接闬白水列宅旧丰忘舍讲之尤存诸公之费俯拾青紫岂待明经臣云顿首顿首夫铨衡之重闗诸隆替逺惟则哲在帝犹难汉魏以降逹识继轨雅俗所归唯称许郭防十得五尚曰比肩其余得失未闻偶察童防天机暂发顾无足算在魏则毛玠公方居晋则山涛识量以臣况之一何辽落齐季陵迟官方淆乱鸿都不纲西园成市金章有盈笥之谈华貂深不足之叹草创惟始义存改作恭已南面责成斯在岂宜妄加宠私以乏王事附蝉之饰空成宠章求之公私授受交失近世侯者功绪参差或足食闗中或成军河内或制胜帷幄或门人加亲或与时抑扬或隐若敌国或策定禁中或功成野战或盛徳如卓茂或师道如桓荣或四姓侍祀巳无足纪五侯外戚且非旧章而臣之所附唯在恩泽既义异畴庸实荣乖儒者虽小人贪幸岂独无心臣本自诸生家承素业门无富贵易农而仕乃祖平道风秀世爰在中兴仪刑多士位裁元凯任止牧伯高祖少连夙秉高尚所富者义所乏者时薄宦东朝谢病下邑先志不忘愚臣是庶且去嵗冬初国学之老博士耳今兹首夏将亚冡司虽千秋之一月九迁荀爽之十旬逺至方之防臣未爲速达臣虽无识唯利是视至于亏名损实爲国爲身知其不可不敢妄冒陛下不弃菅蒯爱同丝麻傥平生之言犹在聼览宿心素志无复贰辞矜臣所乞特宠命则彛章载穆防物知免臣今在假不容诣省不任荷惧之至
　　爲褚谘议蓁让代兄袭封表　臣蓁言昨被司徒符仰称诏防许臣兄贲所请以臣袭封南康郡公臣门籍勲防光锡土宇臣贲世载承家允膺长徳而深鉴止足脱屣千乗遂乃逺谬推恩近萃庸薄能以国譲义有归匹夫难夺守以勿贰昔武始迫家臣之策陵阳感鲍生之言张以诚请丁爲理屈且先臣以大宗絶绪命臣出纂傍统禀承在昔理絶终天永惟情事触目崩陨若使贲高延陵之风臣忘子臧之节是废徳举岂曰能贤陛下察其丹特赐停絶不然投身草泽苟遂愚诚尔不任丹慊之至谨诣阙拜表以闻
　　陶侃辞长沙郡公表　臣少长孤寒始愿有限过蒙圣朝歴世之恩陛下睿鉴宠灵弥泰有始必终自古而然臣年垂八十位极人臣啓手啓足当复何恨但以陛下春秋尚富余冦不诛山陵未反所以愤忾兼懐不能巳巳臣虽不知命年时已迈国恩殊特赐封长沙陨越之日当归骨国土臣父母旧葬今在浔阳缘存处亡无心分违已勒国臣修迁改之事刻以来秋奉迎窀穸葬事讫乃告老下藩不图所患遂尔绵笃伏枕感结情不自胜臣间者犹爲犬马之齿尚可少延欲爲陛下西平李雄北吞石季龙是以遣毌丘奥于巴东授桓宣于襄阳良图未叙于此长乖此方之任内外之要愿陛下速选臣代使必得良才奉宣王猷遵成臣志则臣死之日犹生之年陛下虽圣姿天纵英竒日新方事之殷当頼羣隽司徒导鉴识经远光辅三世司空鉴简素贞正内外惟允平西将军亮雅量详明器用周时即陛下之周召也献替畴谘敷融政道地平天成四海幸頼谨遣左长史殷羡奉送所假节麾幢曲盖侍中貂蝉太尉章荆江州刺史印传棨防仰恋天恩悲酸感结
　　王导迁丹阳太守加辅国将军上牋曰昔魏武达政之主也荀文若功臣之最也封不过亭侯仓舒爱子之宠赠不过别部司马以此格万物得不局迹乎今者临郡不问贤愚豪贱皆加重号輙有鼓葢动见相凖时有不得者或爲耻辱天官混杂朝望頽毁导忝荷重任不能崇浚山海而开导乱源饕窃名位取紊彛典谨送鼓葢加崇之物请从导始庻令雅俗区别羣望无惑懐帝下令曰导徳重勲高孤所深倚诚宜表彰殊礼而更约已冲心进思尽诚以身率众宜顺其雅志式允开塞之机拜宁逺将军
　　成帝时陆玩以功封兴平伯转尚书令诏曰玩体道清纯雅量远歴位内外风绩显著宜居台司以允众望授左光禄大夫开府仪同三司加防骑常侍余如故玩频自表优诏褒掦重复自陈曰臣实凡短风操不立阶缘嘉防便蕃荣显遂总括宪台豫闻政道竟不能敷融风清一朝序咎责之来于臣已重诚以身许国义忘曲譲而慺慺所守终于陈诉者特以端右机要事务殷多臣已盈六十之年智力有限疾患深重体气日朝夕自励非复所堪若偃息苟免职事并废则莫大之悔天下将谓臣何乞陛下披豁圣懐霈然垂允诏不许玩重表曰臣比披诚欵不足上畅天聪圣恩徘徊厉以体国臣闻至公之道上下同用才不负其长量力不受其短虽加官重禄无世不有皆庸勲亲贤时所须頼兼统以济世务非优崇以荣一人臣受遇三世恩隆宠厚岂敢辞职事之劳求冲譲之誉徒以端右要重兴替所存久以无任妨贤旷职臣犹自知不可况天下之人乎今复外叅论道内统百揆不堪之名有如皎日愿陛下少垂哀矜使四海知官不可以私于人人不可以私取官则天工坦谁不谓允犹不许寻而王导郄鉴庾亮相继而薨朝野咸以爲三良既没国家殄瘁以玩有徳望乃迁侍中司空给羽林四十人玩既拜有人诣之索杯酒泻置柱梁之间呪曰当今乏材以尔爲柱石莫倾人梁栋耶玩笑曰戢卿良箴既而叹息谓賔客曰以我爲三公是天下爲无人谈者以爲知言玩虽登公辅谦譲不辟掾属成帝闻而劝之玩不得已而从命所辟皆寒素有行之士玩翼亮累世常以重爲人主所贵加性通雅不以名位格物诱纳后进谦若布衣由是缙绅之徒莫不廕其徳字
　　庾亮卒赠太尉諡曰文康防至车驾亲临及又赠永昌公印绶亮弟氷上成帝防　臣谨详先事亦曽闻臣亮对臣等之言恳恳于斯事是以屡自陈请将迄十年岂恃臣好譲而不肃恭顾曩时之衅近出宇下加先帝神武筭略兼该是以役不逾时而防彊馘灭计之以事则功归圣主推之于运则胜非人力至如亮等因圣略之得效所职事将何论功将何赏及后伤蹶责逾先功是以陛下下优诏聼许亮实思自効以报天徳何悟身潜圣世防志长絶存亡哀恨痛贯心膂愿陛下发明诏遂先恩则臣亮死且不朽帝从之
　　哀帝召桓温入参朝政温上疏　方攘除羣凶扫平祸乱当竭天下智力与众共济之而朝议咸疑圣诏弥固事异本图岂敢执遂至于入参朝政非所敢闻臣违离宫省二十余载鞸防戎务役勤思苦若得觧带逍遥鸣玉阙廷参賛无爲之契豫闻曲成之化虽实不敏岂不是愿但顾以江汉艰难不同曩日而益梁新平寕州始服悬兵汉川戍御弥广加彊蛮盘牙势处上流江湖悠逺当制命侯伯自非望实重威无以镇御遐外臣知舍此之艰危敢背之而无怨愿奋臂投身造事中原者实耻帝道皇居仄陋于东南痛神华桑梓遂埋于荆棘若慿宗庙之灵则云彻席卷呼吸荡清如当假息游防则臣据河洛亲临二冦广宣皇灵襟带秦赵逺不五载大事必定今臣昱以亲贤賛国光辅二世即无烦以臣疎钝并间机务且不有行者谁扞牧圉表里相济实深实重伏愿陛下察臣所陈兼访内外乞时还屯抚寕方隅诏不许复徴温温至赭圻诏又使尚书车灌止之温遂城赫圻固让内録遥领扬州牧
　　孝武帝以桓豁爲征西大将军开府豁上疏　臣闻三台丽天辰极以之増耀论道作弼王猷以之时邕必仰参神契对扬成务易简以翼化畅风于宗极故宜明扬仄陋登庸贤隽使板筑有冲天之举渭濵无垂竿之逸用乃功济苍生道光千载是以徳非时望成典所不虚授功防赏厚贤达不以拟心臣实凡人量无逺致阶借门宠遂叨非据进不能阐扬皇风賛明其政道退不能宣力所莅混一华戎尸素积载庸绩莫纪是以敢冒成命归陈丹欵伏愿陛下防神览追收谬眷则具瞻革望臣知所免竟不许
　　唐李翰难进论　賔有裳锦握兰韬劔怀玉介然独立黙而无言主人怪而问之曰仆观今之士君子所求速进体必尽饰而足下望问若有疑造庭若有惧隐文彩匿芬芳掩光晖潜頴利此何谓也岂有以哉客曰夫顺时而动嘉防不可以智求藏器于身知己不可以力致有道足辅天地而不用于人行足应神明而不信于俗仆所以候寛和之色伺清晏之间愿因左右思待摈介或没齿不遇岂直斯须之顷与主人曰仆方运思量深游精絶逺巨蚌潜于溟海剖而探其珠灵巢于嘉林灼而访其兆而况同声相应同气相求者乎蟋蟀候秋而吟蜉蝣乗隂而出岂借援于左右求容于摈介哉而足下牵流议于俗忽常道之要岂安彼诡随昧而不察兹理将有所感激愤而爲此言乎客曰主人可谓知其一未知其二夫察言观行下之所以上达言有邪正百虑糺纷行有是非万变舛错忧虞不可以一迳验悔恡不可以一理征事固有上不援下无党礼义以爲干橹忠信以爲甲胄见利不亏其分见害不更其守仗必然之画耻干节而进则有从俗浮沉与物厚薄洁其衣服矜其车徒俛仰权贵之门逶迤富利之室人玩其饰孰察其心然则矩歩规行不如由径之速达一辞三譲不如苟合之易亲据邀乗邪是有先鸣之势难进易退但积后时之悲此主人所宜察者一也士固有履敦懿佩礼文渐渍徳教之泉栖息道素之域然而委身草莾沉迹蓬茨位末名卑誉不闻于左右含光蓄鋭价不动于当时虽折节求容毁方取合行衰于寡党才蔽于世人复有养高钓名之徒勲余戚裔之位歴阙排朱门防翼鳯翔乞言邹枚之口虎皮羊质假论崔马之谭而悠悠者莫不望景星奔籍响风靡夫向声背实人之常情索隐探防代所希及田父获玉惊辉庑之晖灵蛇献珠贻按剑之怒然则遵古人懿业类刍狗之已陈道先王法言比屠龙而莫用此主人所宜察者二也固有聚精防神尽智毕议谋于未兆虑于未形探妙之源养浩然之气寘立羣情之表独与大道爲隣复有骋变効奇怪谈诡论文雕琢之辩纵炜之词不思作则垂训期于动聼骇目夫繁声夺雅令色惑眞绠短不可以汲深褚小不可以怀大曲弥高而和寡技逾下而赏多此主人之所宜察者三也士有作矜庄之色厉耿介之辞披苦怀扬愤思悉精鋭贡忠诚矫枉推直深言切详其体防剪其滛侈复有事无可否顺之如流言无是非应之如向博访逺引不综成败之几虚美饰非但以苟容爲度夫吉人之词寡躁人之辞多颂徳记功易以藻饰闲邪介疾或犯忌讳逆耳之谈容之者少利口之説悦之者多然则辨佞进而登庸忠謇退而获戾此主人之所宜察者四也士固有怀经济之略蕴弼谐之才而拟非其伦履失其位皆屑屑聚论者腾喧咋之辞连袂并駈者效趋走之技龙捕鼠非所骋其逸足牛鼎烹鸡岂伤殊于常器然则含章秀发秘思混而不分黙识通幽防隐而莫啓此主人之所宜察者五也士固有当理以言由方以进而闗梁非所凿枘异宜或以小人所长乗于君子所短或以己所未遑不信人所能然则道源蔽而不通心境旷而不接辨虽博万物不能释其疑辞智虽络天地不能效其长策故语曰谁能爲之孰令聼之此主人之所宜察者六也且夫春树桃李秋收其实春树棘茨夏蒙其刺生实未成同爲后土所生俱沐阳和之施不殖不萟终岁阙甘防之丰不芟不耘毫末成寻拱之患亮明才士之智匡时尊主之臣可不熟计其吉凶深究其得失乎而或安于近禁玩于浮名忘至理而悦侈言贵辨僞而恶切直外恃位以陵物内自负而轻士譬犹废东作而待岁驰北辕而适越是以奬之意未尝异取舍之要未尝周徒有好贤之名终无用贤之实亦良可悲矣安在其进乎主人曰若然者行不必达言不必贤人沉抑以爲常良士无登进之理将何以革此弊而求其通乎賔曰何爲其然也扬振风以扇物清浊必效其响悬明镜以鉴形美恶无隐其象苟能坦其量清其心先公而后私舍名而责实得意而忘象远佞而纳忠则君子可知不仁者远于是循夷途以招絶迹总修林以刈翘楚则何才不举何艺不扬是知行藏有宜取舍有分爲仁由已芝兰虽幽而自芳子苟好之珠玉无胫而自至审此要也夫何问焉主人矍然谢賔而退斋居三日罢钟皷逺晏私执谦下之心去骄伐之色梦想正士饥渴直言然后备礼延賔升堂而访焉言行计从于是家安而国治矣
　　宋仁宗时富弼始受命使契丹闻一女卒再徃闻一男生皆不顾得家书未尝发輙焚之曰徒乱人意于是帝复申枢宻直学士之命弼辞又除翰林学士弼恳辞曰増歳币非臣本意特以方讨元昊未暇与角故不敢以死争安敢受赏乎帝复以爲枢宻副使弼言契丹既结好议者便谓无事万一败盟臣死且有罪愿陛下思其轻侮之耻坐薪尝胆不忘修政且收臣新命使天下知使臣不受赏和好未可保其于守备决不敢懈帝察其辞之意坚改授资政殿学士
　　丰稷辞左谏议大夫疏　臣伏准尚书省劄子已降告命除依前官试谏议大夫者臣闻孔子曰天子有争臣七人虽无道不失其天下人主守崇高富贵之极心易放逸选正人置诸左右虽有无道之心终不爲桀纣恶徳自取败亡故能谨守宗庙保社稷而比者台谏官员阙久矣下情壅于上闻陛下入承大统念创业之艰难思守成之不易诏求明于治体堪任言责之人天下晓然皆知圣心欲广聪明欲新圣徳欲辅朝廷阙失人人莫不懽忻鼓舞有乐生之意臣遭遇圣慈惕然震畏莫知所措臣伏见元丰五年厘正官制谏官以谏争爲职不爲容悦逢君之恶不怀观望险害忠良不以声色爲常事以蛊上心不以巧爲末务以荡上意不以细故塞责不以沽激盗名俯仰之间无所愧怍方能称其责臣量分度力不能任重不宜虚受自贻失职之罪伏望圣慈矜察追寝成命





　　经济类编卷八十八
&lt;子部,类书类,经济类编&gt;
　　钦定四库全书
　　经济类编卷八十九
　　明　冯琦冯瑗　撰
　　人事类一
　　言行
　　孔子之周观于太庙右陛之前有金人焉三缄其口而铭其背曰古之慎言人也戒之哉戒之哉无多言多言多败无多事多事多患安乐必戒无行所悔勿谓何伤其祸将长勿谓何害其祸将大勿谓何残其祸将然勿谓莫闻天妖伺人荧荧不灭炎炎奈何涓涓不壅将成江河緜緜不絶将成网罗青青不伐将寻斧柯诚不能慎之祸之根也曰是何伤祸之门也强梁者不得其死好胜者必遇其敌盗怨主人民害其贵君子知天下之不可盖也故后之下之使人慕之执雌持下莫能与之争者人皆趋彼我独守此众人惑惑我独不从内藏我知不与人论技我虽尊高人莫害我夫江河长百谷者以其卑下也天道无亲常与善人戒之哉戒之哉孔子顾谓弟子曰记之此言虽鄙而中事情诗曰战战兢兢如临深渊如履薄氷行身如此岂以口遇祸哉
　　孔蔑问行己之道子曰知而弗为莫如弗知亲而弗信莫如弗亲乐之方至乐而弗骄患之所至思而弗忧孔蔑曰行已乎子曰攻其所不能备其所不足毋以其所不能疑人毋以其所能骄人终日言无遗己之忧终日行不遗己之患惟智者能之
　　陈灵公行僻而言失泄冶曰陈其亡矣吾骤谏君君不吾听而愈失威仪夫上之化下犹风靡草东风则草靡而西西风则草靡而东在风所由而草为之靡是故人君之动不可不慎也夫树曲木者恶得直景人君不直其行不敬其言者未有能保帝王之号垂显令之名者也易曰夫君子居其室出其言善则千里之外应之况其迩者乎居其室出其言不善则千里之外违之况其迩者乎言出于身加于民行发乎迩见乎逺言行君子之枢机枢机之发荣辱之主君子之所以动天地可不慎乎天地动而万物变化诗曰慎尔出话敬尔威仪无不柔嘉此之谓也今君不是之慎而纵恣焉不亡必弑灵公闻之以泄冶为妖言而杀之后果弑于征舒徐彦伯枢机论　书曰惟口起羞惟甲胄起戎又云齐乃位度乃口易曰慎言语节饮食又云出其言善千里应之出其言不善千里违之礼亦云可言也不可行也君子不言也可行也不可言也君子不行也呜呼先圣知言之为大也知言之为急也精微以劝之典谟以告之礼经以防之守名教者何可不循其诂训而服其糟粕乎故曰言语者君子之枢机也动则物应物应则得失之兆见也得之者江海比隣失之者肝胆楚越然后知否泰荣辱系于言乎夫言者德之柄也行之主也心之志也身之文也既可以济身亦可以覆身故中庸镂其心右阶铭其背南容三复于白圭殷子九畴于洪范良有以也是以掎摭瑕玷详黜躁竞审无恒以阶乱将不密以致危利生于口森然覆邦之説道不由衷变彼如簧之刺可不惧之哉其有识暗邪正思虑微形破金汤之籥伐祸乱之根用呫嗫为雄辩以号呶为令徳至若梧官问答荆齐所以奔命韩魏加肘知伯所以危残蔡侯绳息妫也亟招甲兵之罚郑曼围宋卿也而受鼎镬之诛史迁轻议终下蚕室张纮诡説更齿龙渊凡此过言其流匪一或秽犹粪土或动成刀劔或茍且其心或脂膏其体挟邪作蛊守之而不懈徃辄破的去之而弥逺亦何异寒臯聚音尨也羣吠得死为幸何修名之立乎虽复伯玉沮顔追谢于元凯蒋济贻恨失誉于王陵犀首没齿于季章曹瞒齚舌于刘主当何及哉孔子曰予欲无言又云终身为善一言败之惜也老子亦云多言数穷又云聪眀深察而近于死者议人者也何圣人深思伟虑杜渐防萌之至乎夫不可言而言者曰狂可言而不言者曰隠钳舌拱黙曷通彼此之怀囊括而处孰啓谟明之训则上言者下聴也下言者上用也睿喆之言犹天地也人覆焘而生焉大雅之言犹钟鼓也人考击而乐焉作以镜周公之言也出为金石孔子之言也存其家邦国侨之言也立而不朽臧生之言也是谓徳音诣我宗极满于天下贻厥后昆殷宗甘之于酒醴孙卿喻之以琴瑟阙里重于四时郢都轻其千乘岂不韪哉岂不休哉但懋绩逺大克念丕训审思而应精虑而动谋其心以后发定其交以后谈不趦趄于非党不屏营于诡遇非先王之至徳不敢行非先王之法言不敢道翦其累累之绪扑其炎炎之势自然介尔景福保兹终吉则悔吝何由而生哉孔子曰终日行不遗己患终日言不遗己忧如此乃可以言也戒之哉戒之哉
　　君子【四则】
　　子路持劔孔子问曰由安用此乎子路曰善古者固以善之不善古者固以自卫孔子曰君子以忠为质以仁为卫不出环堵之内而闻千里之外不善以忠化寇暴以仁围何必持劒乎子路曰由也请摄齐以事先生矣南瑕子过程太子太子为烹鲵鱼南瑕子曰吾闻君子不食鲵鱼程太子曰乃君子否子何事焉南瑕子曰吾闻君子上比所以广德也下比所以狭行也于恶自之原也诗云高山仰止景行行止吾岂敢自以为君子哉志向之而已孔子曰见贤思齐焉见不贤而内自省楚王问庄辛曰君子之行奈何庄辛对曰居不为垣墙人莫能毁伤行不从周卫人莫能暴害此君子之行也楚王复问君子之富奈何对曰君子之富假贷人不徳也不责也其饮食人不使也不役也亲戚爱之众人喜之不肖者事之皆欲其夀乐而不伤于患此君子之富也王曰善
　　墨子修身篇　君子战虽有陈而勇为本焉丧虽有礼而哀为本焉士虽有学而行为本焉是故置本不安者无务丰末近者不亲无务来逺亲戚不附无务外交事无始终无务多业举物而闇无务博闻是故先王之治天下也必察迩来逺君子察迩而迩修者也见不修行见毁而反之身者也此以怨省而行修矣譛慝之言无入之耳批扞之声无出之口杀伤人之孩无存之心虽有诋讦之民无所依矣故君子力事日彊愿欲日逾设壮日盛君子之道也贫则见廉富则见义生则见爱死则见哀四行者不可虚假反之身者也藏于心者无以竭爱动于身者无以竭恭出于口者无以竭驯畅之四支接之肌肤华髪隳巅而犹弗舎者其唯圣人乎志不彊者智不达言不信者行不果据财不能以分人者不足与友守道不笃徧物不博辩是非不察者不足与游本不固者末必几雄而不修者其后必惰原浊者流不清行不信者名必耗名不徒生而誉不自长功成名遂名誉不可虚假反之身者也务言而缓行虽辩必不听多力而伐功虽劳必不图慧者心辩而不繁説多力而不伐功此以名誉扬天下言无务为多而务为智无务为文而务为察故以彼智无察在身而情反其路者也善无主于心者不留行莫辩于身者不立名不可简而成也誉不可巧而立也君子以身戴行者也思利寻焉忘名忽焉可以为士于天下者未尝有也
　　仁【二则】
　　季康子谓子游曰仁者爱人乎子游曰然人亦爱之乎子游曰然康子曰郑子产死郑人丈夫舍玦佩妇人舍珠珥夫妇巷哭三月不闻竽瑟之声仲尼之死吾不闻鲁国之爱夫子奚也子游曰譬子产之与夫子其犹浸水之与天乎浸水所及则生不及则死斯民之生也必以时雨既以生莫爱其赐故曰譬子产之与夫子也犹浸水之与天乎
　　董仲舒三仁对　臣闻昔者鲁君问柳下惠吾欲伐齐何如柳下惠曰不可归而有忧色曰吾闻伐国不问仁人此言何为至于我哉徒见问耳且犹羞之况设诈以伐呉乎由此言之粤本无一仁夫仁人者正其谊不谋其利明其道不计其功是以仲尼之门五尺之童羞称五伯为其先诈力而后仁谊也茍为诈而已故不足称于大君子之门也五伯比于他诸侯为贤其比三王犹碔砆之与美玉也王曰善
　　义【二则】
　　墨子贵义篇　子墨子曰万事莫贵于义今谓人曰予子冠履而断子之手足子为之乎必不为何故则冠履不若手足之贵也又曰予子天下而杀子之身子为之乎必不为何故则天下不若身之贵也争一言以相杀是贵义于其身也故曰万事莫贵于义也子墨子自鲁齐即过故人谓子墨子曰今天下莫为义子独自苦而为义子不若已子墨子曰今有人于此有子十人一人耕而九人处则耕者不可以不益急矣何故则食者众而耕者寡矣今天下莫为义则子如劝我者也何故止我子墨子南游于楚献惠王献惠王以老辞使穆贺见子墨子子墨子説穆贺穆贺大説谓子墨子曰子之言则诚善矣而君王天下之大王也毋乃曰贱人之所为而不用乎子墨子曰唯其可行譬若药然草之本天子食之以顺其疾岂曰一草之本而不食哉今农夫入其税于大人大人为酒醴粢盛以祭上帝鬼神岂曰贱人之所为而不享哉故虽贱人也上比之农下比之药曾不若一草之木乎且主君亦尝闻汤之説乎昔者汤将往见伊尹令彭氏之子御彭氏之子半道而问曰君将何之汤曰将往见伊尹彭氏之子曰伊尹天下之贱人也君若欲见之亦令召问焉彼受赐矣汤曰非女所知也今有药此食之则耳加聪目加明则吾必説而强食之今夫伊尹之于我国也譬之良医善药也而子不欲我见伊尹是子不欲吾善也因下彭氏之子不使御彼苟然然后可也子墨子曰凡言凡动利于天鬼百姓者为之凡言凡动害于天鬼百姓者舍之凡言凡动合于三代圣王尧舜禹汤文武者为之凡言凡动合于三代暴王桀纣幽厉者舍之子墨子曰言足以迁行者常之不足以迁行者勿常以迁行而常之是荡口也子墨子曰必去六辟嘿则思言则诲动则事使者三代御必为圣人必去喜去怒去乐去悲去爱而用仁义手足口鼻耳从事于义必为圣人子墨子谓二三子曰为义而不能必无排其道譬若匠人之斵而不能无排其绳子墨子曰世之君子使之为一彘之宰不能则辞之使为一国之相不能而为之岂不悖哉子墨子曰今贤曰钜者白也黔者墨也虽明目者无以易之兼白墨使瞽取焉不能知也故我曰瞽不知白墨者非以其名也以其取也今天下之君子之名仁也虽禹汤无以易之兼仁与不仁而使天下之君子取焉不能知也故我曰天下之君子不知仁者非以其名也亦以其取也子墨子曰今士之用身不若商人之用一布之慎也商人用一布布不敢继茍而讐焉必择良者今士之用身则不然意之所欲则为之厚者入刑罚薄者被毁丑则士之用身不若商人之用一布之慎也子墨子曰世之君子欲其义之成而助之修其身则愠是犹欲其墙之成而人助之筑则愠也岂不悖哉子墨子曰古之圣王欲传其道于后世是故书之竹帛镂之金石传遗后世子孙欲后世子孙法之也今闻先王之遗而不为是废先王之传也子墨子南游使衞关中载书甚多唐子见而怪之曰吾夫子教公尚过曰揣曲直而已今夫子载书甚多何有也子墨子曰昔者周公旦朝读书百篇夕见七十士故周公旦佐相天子其修至于今翟上无君上之事下无耕农之难吾安敢废此翟闻之同归之物信有误者然而民听不钧是以书多也今若过之心者数逆于精微同归之物既已知其要矣是以不教以书也而子何怪焉子墨子谓公良桓子曰衞小国也处于齐晋之间犹贫家之处于富家之间也贫家而学富家之衣食多用则速亡必矣今简子之家饰车数百乘马食菽粟者数百匹妇人衣文绣者数百人吾取饰车食马之费与绣衣之财以畜士必千人有余若有患难则使百人处于前数百于后与妇人数百人处前后孰安吾以为不若畜士之安也子墨子仕于衞所仕者至而反子墨子曰何故反对曰与我言而不当曰待女以千盆授我五百盆故去之也子墨子曰授子过千盆则子去之乎对曰不去子墨子曰然则非为其不审也为其寡也子墨子曰世俗之君子视义士不若负粟者今有人于此负粟息于路侧欲起而不能君子见之无长少贵贱必起之何故也曰义也今为义也君子奉承先王之道以语之纵不説而行又从而非毁之则是世俗之君子也不若视负粟者矣子墨子曰商人之四方市贾信徙虽有关梁之难盗贼之危必为之今士坐而言义无关梁之难盗贼之危此为信徙不可胜计然而不为则士之计利不若商人之察也子墨子北之齐遇日者日者曰帝以今日杀黑龙于北方而先生之色黑不可以北子墨子不听遂北而反为日者曰我谓先生不可以北子墨子曰南之人不得北北之人不得南其色有黑者有白者何故皆不遂也且帝以甲乙杀青龙于东方以丙丁杀赤龙于南方以庚辛杀白龙于西方以壬癸杀黑龙于北方若用子之言则是禁下行者也是围心而虚天下也子之言不可用也子墨子曰吾言足用矣舍言革思者是犹舍获而攗粟也以其言非吾言者是犹以卵投石也尽天下之卵其石犹是也不可毁也
　　赵之中牟叛赵襄子率师伐之围未合而城自壊者十堵襄子击金而退士军吏曰君诛中牟之罪而城自壊是天助也君曷为去之襄子曰吾闻之于叔向曰君子不乘人于利不迫人于险使之城而后攻中牟闻其义乃请降诗曰王犹允塞徐方既来此之谓也襄子遂灭智氏并代为天下彊本由伐中牟也
　　守礼【二则】
　　齐桓公北伐山戎氏其道过燕燕君逆而出境桓公问管仲曰诸侯相逆固出境乎管仲曰非天子不出境桓公曰然则燕君畏而失礼也寡人不道而使燕君失礼乃割燕君所至之地以与燕君诸侯闻之皆朝于齐会于葵丘寻盟且修好礼也襄王使宰孔赐齐侯胙曰天子有事于文武使孔赐伯舅胙齐侯将下拜孔曰且有后命天子使孔曰以伯舅耋老加劳赐一级无下拜对曰天威不违顔咫尺小白余敢贪天子之命无下拜恐陨越于下以遗天子羞敢不下拜下拜登受
　　知【一则】
　　道吾问之夫子多所知无所知其身孰善乎对曰无知者死人属也虽不死累人者必众甚矣然多所知者好其用心也多所知者出于利人即善矣出于害人即不善也道吾曰善哉
　　信【八则】
　　吕览贵信篇　凡人主必信信而又信谁人不亲故周书曰允哉允哉以言非信则百事不满也故信之为功大矣信立则虚言可以赏矣虚言可以赏则六合之内皆为己府矣信之所及尽制之矣制之而不用人之有也制之而用之己之有也己有之则天地之物毕为用矣人主有见此论者其王不久矣人臣有知此论者可以为王者佐矣天行不信不能成岁地行不信草木不大春之德风风不信其华不盛华不盛则果实不生夏之德暑暑不信其土不肥土不肥则长遂不精秋之德不信其谷不坚谷不坚则五种不成冬之德寒寒不信其地不刚地不刚则冻闭不开天地之大四时之化而犹不能以不信成物又况乎人事君臣不信则百姓诽谤社稷不宁处官不信则少不畏长贵贱相轻赏罚不信则民易犯法不可使令交友不信则离散郁怨不能相亲百工不信则器械苦伪丹漆染色不贞夫可与为始可与为终可与尊通可与卑穷者其唯信乎信而又信重袭于身乃通于天以此治人则膏雨甘露降矣寒暑四时当矣齐桓公伐鲁鲁人不敢轻战去鲁国五十里而封之鲁请比关内侯以听桓公许之曹翽谓鲁庄公曰君宁死而又死乎其宁生而又生乎庄公曰何谓也曹翽曰听臣之言国必广大身必安乐是生而又生也不听臣之言国必灭亡身必危辱是死而又死也庄公曰请从于是明日将盟庄公与曹翽皆懐劒至于坛上庄公左抟桓公右抽劒以自承曰鲁国去境数百里今去境五十里亦无生矣钧其死也戮于君前管仲鲍叔进曹翽按劒当两陛之间曰且二君将改图毋或进者庄公曰封于汶则可不则请死管仲曰以地衞君非以君衞地君其许之乃遂封于汶南与之盟归而欲勿予管仲曰不可人特刼君而不盟君不知不可谓智临难而不能勿听不可谓勇许之而不予不可谓信不智不勇不信有此三者不可以立功名予之虽亡地亦得信以四百里之地见信于天下君犹得也庄公仇也曹翽贼也信于仇贼又况于非仇贼者乎夫九合之而合一匡之而听从此生矣管仲可谓能因物矣以辱为荣以穷为通虽失乎前可谓后得之矣物固不可全也郑武公庄公为平王卿士王贰于虢郑伯怨王王曰无之故周郑交质王子狐为质于郑郑公子忽为质于周王崩周人将畀虢公政四月郑祭足帅师取温之麦秋又取成周之禾周郑交恶君子曰信不由中质无益也明恕而行要之以礼虽无有质谁能间之茍有明信涧谿沼沚之毛苹蘩蕰藻之菜筐筥锜釡之器潢污行潦之水可荐于鬼神可羞于王公而况君子结二国之信行之以礼又焉用质风有采蘩采苹雅有行苇泂酌昭忠信也
　　晋文公攻原裹十日粮遂与大夫期十日至原十日而原不下击金而退罢兵而去士有从原中出者曰原三日即下矣羣臣左右諌曰夫原之食竭力尽矣君姑待之公曰吾与士期十日不去是亡吾信也得原失信吾不为也遂罢兵而去原人闻曰有君如彼其信也可无归乎乃防公卫人闻曰有君如彼其信也可无从乎乃降公孔子闻而记之曰攻原得卫者信也
　　晋侯使韩穿来言汶阳之田归之于齐季文子饯之私焉曰大国制义以为盟主是以诸侯懐徳畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而懐也信不可知义无所立四方诸侯其谁不解体诗曰女也不爽士贰其行士也罔极二三其德七年之中一与一夺二三孰甚焉士之二三犹丧妃耦而况霸主霸主将德是以而二三之其何以长有诸侯乎诗曰犹之未逺是用大简行父惧晋之不逺犹而失诸侯也是以敢私言之
　　齐攻鲁求岑鼎鲁君载岑鼎徃齐侯不信而反之以为非也使人告鲁君栁下惠以为是因请受之请鲁君请于栁下惠栁下惠对曰君之欲以为岑鼎也以免国也臣亦有国于此破臣之国以免君之国此臣所难也鲁君乃以真岑鼎徃栁下恵可谓守信矣非独存已之国也又存鲁君之国信之于人重矣犹舆之輗軏也故孔子曰大车无輗小车无軏其何以行之哉此之谓也
　　曾子之妻之市其子随之而泣其母曰女还顾反为女杀彘适市来曾子欲捕彘杀之妻止之曰特与婴儿戯耳曾子曰婴儿非与戯也婴儿非有知也待父母而学者也听父母之教令子欺之是教子欺也父欺子而不信其母非以成教也遂烹彘李悝与秦人战谓左和曰速上右和已上矣又驰而至右和曰左和已上矣左右和曰上矣于是皆争上其明年与秦人战秦人袭之至几夺其军此不信之患
　　呉起治西河欲谕其信于民夜日置表于南门之外令于邑中曰明日有人偾南门之外表者仕长大夫明日日晏矣莫有偾表者民相谓曰此必不信有一人曰试徃偾表不得赏而已何伤徃偾表来谒吴起吴起自见而出仕之长大夫夜日又复立表又令于邑中如前邑人守门争表表加植不得所赏自是之后民信吴起之赏罸赏罸信乎民何事而不成岂独兵乎
　　俭【十九则】
　　周公曰冬日之闭冻也不固则春夏之长草木也不茂天地不能常侈常费而况于人乎故万物必有盛衰万事必有弛张国家必有文武官治必有赏罚是以智士俭用其材则家富圣人爱宝其神则精盛人君重战其卒则民众民众则国广是以举之曰俭故能广
　　鲁有俭者瓦鬲煮食食之而美盛之土铏之器以进孔子孔子受之欢然而悦如受大牢之馈弟子曰瓦甂陋器也煮食薄膳也而先生何喜如此乎孔子曰吾闻好谏者思其君食美者念其亲吾非以馔为厚也以其食美而思我亲也
　　孔子曰中人之情有余则侈不足则俭无禁则淫无度则失纵欲则败饮食有量衣服有节宫室有度畜聚有数车器有限以防乱之原也故夫度量不可不明也善欲不可不听也
　　孟献伯相鲁堂下生藿藜门外长荆棘食不二味坐不重席无衣帛之妾居不粟马出不从车叔向闻之以告苖贲皇贲皇非之曰是出主之爵禄以附下也孟献伯拜上卿叔向往贺门有御马不食禾向曰子无二马二舆何也献伯曰吾观国人尚有饥色是以不秣马斑白者多以徒行故不二舆向曰吾始贺子之拜卿今贺子之俭也向出语苖贲皇曰助吾贺献伯之俭也苖子曰何贺焉夫爵禄旗车所以异功伐别贤不肖也故晋国之法上大夫二舆二乘中大夫二舆一乘下大夫专乘此明等级也且夫卿必有军事是故循车马比卒乘以备戎事有难则以备不虞平夷则以给朝事今乱晋国之政乏不虞之备以成节俭以防私名献伯之俭也可与又何贺
　　齐景公饮酒陈桓子侍望见晏子而复于公曰请浮晏子公曰何故也对曰晏子衣缁布之衣麋鹿之裘栈轸之车而驾驽马以朝是隐君之赐也公曰诺酌者奉觞而进之曰君命浮子晏子曰何故也陈桓子曰君赐之卿位以尊其身宠之百万以富其家羣臣之爵莫尊于子禄莫厚于子今子衣缁布之衣麋鹿之裘栈轸之车而驾驽马以朝则是隐君之赐也故浮子晏子避席曰请饮而后辞乎其辞而后饮乎公曰辞然后饮晏子曰君赐卿位以显其身婴不敢为显受也为行君令也宠之百万以富其家婴不敢为富受也为通君赐也臣闻古之贤臣有受厚赐而不顾其国族则过之临事守軄不胜其任则过之君之内隷臣之父兄若有离散在于野鄙者此臣之罪也君之外隷臣之所軄若有播亡在四方者此臣之罪也兵革不完战车不修此臣之罪也若夫车驽马以朝主者非臣之罪也且臣以君之赐臣父之党无不乘车者母之党无不足于衣食者妻之党无冻馁者国之简士待臣而后举火者数百家如此为隐君之赐乎彰君之赐乎公曰善为我浮桓子也晏子方食君之使者至分食而食之晏子不饱使者返言之景公景公曰嘻夫子之家若是其贫也寡人不知也是寡人之过也令吏致千家之县一于晏子晏子再拜而辞曰婴之家不贫以君之赐泽覆三族延及交游以振百姓君之赐也厚矣婴之家不贫也婴闻之厚取之君而厚施之人代君为君也忠臣不为也厚取之君而藏之是筐箧存也仁人不为也厚取之君而无所施之身死而财迁智者不为也婴也闻为人臣进不事上以为忠退不克下以为廉八升之布一豆之食足矣使者三返遂辞不受也
　　晏子朝乘敝车驾驽马景公见之曰嘻夫子之禄寡耶何乘不任之甚也晏子对曰赖君之赐得以寿三族及国交游皆得生焉臣得暖衣饱食车驽马以奉其身于臣足矣晏子出公使梁丘据遗之辂车乘马三返不受公不悦趣召晏子晏子至公曰夫子不受寡人亦不乘晏子对曰君使臣临百官之吏节其衣服饮食之养以先齐国之人然犹恐其侈靡而不顾其行也今辂车乘马君乘之上臣亦乘之下民之无义侈其衣食而不顾其行者臣无以禁之遂让不受也
　　赵简子乘车膄马衣羖羊裘其宰进谏曰车新则安马肥则往来疾狐白之裘温且轻简子曰吾非不知也吾闻之君子服善则益恭细人服善则益倨我以自备恐有细人之心也传曰周公位尊愈卑胜敌愈惧家富愈俭故周氏八百余年此之谓也
　　简主谓左右车席泰美夫冠虽贱头必戴之屦虽贵足必履之今车席如此太美吾将何屩以履之夫美下而耗上妨义之本也
　　衞叔孙文子问于王孙夏曰吾先君之庙小吾欲更之可乎对曰古之君子以俭为礼今之君子以汰易之夫衞国虽贫岂无文履一竒以易十稷之绣哉以为非礼也文子乃止
　　墨子节用篇　古者明王圣人所以王天下正诸侯者彼其爱民谨忠利民谨厚忠信相连又示之以利是以终身不餍殁二十而不卷古者明王圣人其所以王天下正诸侯者此也是故古者圣王制为节用之法曰凡天下羣百工轮车鞼匏陶冶梓匠使各从事其所能曰凡足以奉给民用诸加费不加民利则止古者圣王制为饮食之法曰足以充虚继气强股肱耳目聪明则止不极五味之调芬香之和不致逺国珍恢异物何以知其然古者尧治天下南抚交阯北降幽都东西至日所出入莫不宾服建至其厚爱黍稷不二羮胾不重饮于土塯啜于土铏斗以酌俛仰周旋威仪之礼圣王弗为古者圣王制为衣服之法曰冬服绀緅之衣轻且暖夏服絺绤之衣轻且清则止诸加费不加于民利者圣王弗为古者圣王为猛禽狡兽暴人害民于是教民以兵行日带劒为刺则入击则断旁击而不拆此劒之利也甲为衣则轻且利动则兵且从此甲之利也车为服重致逺乘之则安引之则利安以不伤人利以速至此车之利也古者圣王为大川广谷之不可济于是利为舟楫足以将之则止虽止者三公诸侯至舟楫不易津人不饰此舟之利也古者圣王制为节葬之法曰衣三领足以朽肉棺三寸足以朽骸堀穴深不通于泉流不发泄则止死者既葬生者毋久丧用哀古者人之始生未有宫室之时因陵邱掘穴而处焉圣王虑之以为堀穴曰冬可以辟风寒建夏下润湿上重烝恐伤民之气于是作为宫室而利然则为宫室之法将奈何哉子墨子曰其旁可以圉风寒上可以圉雪霜雨露其中蠲防可以祭祀宫墙足以为男女之别则止诸加费不加民利者圣王弗为
　　汉元帝初即位征张禹为谏大夫数虚己问以政事是时年岁不登郡国多困禹奏言古者宫室有制宫女不过九人秣马不过八匹墙涂而不雕木摩而不刻车舆器物皆不文画苑囿不过数十里与民共之任贤使能什一而税亡它赋敛繇戍之役使民岁不过三日千里之内自给千里之外各置贡軄而已故天下家给人足颂声并作至高祖孝文孝景皇帝循古节俭宫女不过十余廐马百余匹孝文皇帝衣绨履革器亡雕文金银之饰后世争为奢侈转转益甚臣下亦相放效衣服履绔刀劒乱于主上主上时临朝入庙众人不能别异甚非其宜然非自知奢僭也犹鲁昭公曰吾何僭矣今大夫僣诸侯诸侯僣天子天子过天道其日久矣承衰救乱矫复古化在于陛下臣愚以为尽如太古难宜少放古以自节焉论语曰君子乐节礼乐方今宫室已定亡可奈何矣其余尽可减损故时齐三服官输物不过十笥方今齐三服官作工各数千人一岁费数钜万蜀广汉主金银器岁各用五百万三宫官官费五千万东西织室亦然廐马食粟将万匹臣禹尝从之东宫见赐杯案尽文画金银饰非当所以赐食臣下也东宫之费亦不可胜计天下之民所为大饥饿死者是也今民大饥而死死又不葬为犬猪所食人至相食而廐马食粟苦其大肥气盛怒至乃日步作之王者受命于天为民父母固当若此乎天不见耶武帝时又多取好女至数千人以填后宫及弃天下昭帝防弱霍光专事不知礼正妄多臧金钱财物鸟兽鱼鼈牛马虎豹生禽凡百九十物尽瘗藏之又皆以后宫女置于园陵大失礼逆天心又未必称武帝意也昭帝晏驾光复行之至孝宣皇帝时陛下恶有所言羣臣亦随故事甚可痛也故使天下承化取女皆大过度诸侯妻妾或至数百人豪富吏民畜歌者至数十人是以内多怨女外多旷夫及众庶葬埋皆虚地上以实地下其过自上生皆在大臣循故事之辠也唯陛下深察古道从其俭者大减损乘舆服御器物三分去二子产多少有命审察后宫择其贤者留二十人余悉归之及诸陵园女亡子者宜悉遣独杜陵宫人数百诚可哀怜也廐马可亡过数十匹独舍长安城南苑地以为田猎之囿自城西南至山西至鄠皆复其田以与贫民方今天下饥馑可亡大自损减以救之称天意乎天生圣人盖为万民非独使自娯乐而已也故诗曰天难谌斯不易惟王上帝临女毋贰尔心当仁不让独可以圣心参诸天地揆之往古不可与臣下议也若其阿意顺指随君上下臣禹不胜拳拳不敢不尽愚心光武时王良为大司徒司直在位恭俭妻子不入官舍布被瓦器时司徒史鲍恢以事到东海过候其家而良妻布裙曳柴从田中归恢告曰我司徒史也故来受书欲见夫人妻曰妾是也苦掾无书恢乃下拜叹息而还后汉书论曰夫利仁者或借仁以从利体义者不期体以合义季文子妾不衣帛鲁人以为美谈公孙身服布被汲黯讥其多诈事实未殊而誉毁别议何也将体之与利异乎宣秉王良处位优重而秉甘疏薄良妻荷薪可谓行过乎俭然当世咨其清人君高其节岂非临之以诚哉语曰同言而信则信在言前同令而行则诚在令外不其然乎
　　郡中豪族多以奢靡相尚梁节王畅常布衣皮褥车马羸败以矫其敝同郡刘表时年十七从畅受学进谏曰夫奢不僭上俭不逼下循道行礼贵处可否之间蘧伯玉耻独为君子府君不希孔圣之明训而慕夷齐之末操无乃皎然自贵于世乎畅曰昔公仪休在鲁拔园葵去织妇孙叔敖相楚其子被裘刈薪夫以约失之鲜矣闻伯夷之风者贪夫廉懦夫有立志虽以不德敢慕遗烈
　　晋陆纳以吏部郎出为呉兴太守将之郡先至姑孰辞桓温因问温曰公致醉可饮几酒食肉多少温曰年大来饮三升便醉白肉不过十脔卿复云何纳曰素不能饮止可二升肉亦不足言后伺温闲谓之曰外有微礼方守逺郡欲与公一醉以展下情温欣然纳之时王坦之刁彛在坐及受礼唯酒一斗鹿肉一柈坐客愕然纳徐曰明公近云饮酒三升纳止可二升今有一斗以备杯杓余沥温及宾客并叹其率素更勅中防设精馔酣饮极欢而罢纳至郡不受俸禄顷之征拜左氏尚书领州大中正将应召外白宜装几船纳曰私奴装粮食来无所复须也临发止有被襆而已其余并封以还官迁太常徙吏部尚书加奉车都尉衞将军谢安常欲诣纳而纳殊无供办其兄子俶不敢问之乃密为之具安既至纳所设唯茶果而已俶遂陈盛馔珍羞毕具客罢纳大怒曰汝不能光益父叔乃复秽我素业耶于是杖之四十
　　殷仲堪在荆州连年水旱百姓饥馑仲堪食常五碗盘无余肴饭粘落席间辄拾以噉之虽欲率物亦縁其性真素也毎语子弟云人物见我受任方州谓我豁平昔时意今吾处之不易贫者士之常焉得登枝而捐其本尔其存之
　　周主悉出汉宫中宝玉器碎之于庭曰凡为帝王安用此物闻汉隐帝日与嬖宠于禁中嬉戏珍玩不离侧兹事不逺宜以为鉴仍戒左右自今珍华悦目之物毋得入宫
　　湖南大饥周行逢开仓以赈之全活甚众行逢起于微贱知民间疾苦励精为治严而无私辟署僚属皆取廉介之士约束简安吏民便之其自奉甚薄或讥其太俭行逢曰马氏父子穷奢极靡不恤百姓今子孙乞食于人又足效乎
　　宋司马光训俭　吾本寒家世以清白相承吾性不喜华靡自为乳儿长者加以金银华美之服辄羞弃去之二十忝科名闻喜宴独不戴花同年曰君赐不可违也乃簪一花平生衣取蔽寒食取充腹亦不敢服垢以矫俗干名但顺吾性而已众人皆以奢靡为荣吾心独以俭素为美人皆嗤吾固陋吾不以为病应之曰孔子称与其不逊也宁固又曰以约失之者鲜矣又曰士志于道而耻恶衣恶食者未足与议也古人以俭为美德今人乃以俭相诟病嘻异哉近岁风俗犹为侈靡走卒类士服农夫蹑丝履吾记天圣中先公为郡牧判官客至未尝不置酒或三行五行多不过七行酒酤于市果止于梨栗枣柿之类肴止于脯醢菜羮器用甆漆当时士大夫家皆然人不相非也会数而礼勤物薄而情厚近日士大夫家酒非内法果肴非逺方珎异食非多品器皿非满桉不敢会宾友常数月营聚然后敢发书茍或不然人争非之以为鄙吝故不随俗靡者盖鲜矣嗟乎风俗頽如是居位者虽不能禁忍助之乎又闻昔李文靖公为相治居第于封丘门内防事前仅容旋马或言其太隘公笑曰居第当传子孙此为宰相防事诚隘为太祝奉礼防事已寛矣参政鲁公为谏官真宗遣使急召之得于酒家既入问其所来以实对上曰卿为清望官奈何饮于酒肆对曰臣家贫客至无器皿肴果故就酒家觞之上以无隐益重之张文节为相自奉养如为河阳掌书记时所亲或规之曰公今受俸不少而自奉若此公虽自信清约外人颇有公孙布被之讥公宜少从众公叹曰吾今日之俸虽举家锦衣玉食何患不能顾人之常情由俭入奢易由奢入俭难吾今日之奉岂能常存一旦异于今日家人习奢已久不能顿俭必致失所岂若吾居位去位身存身亡常如一日乎呜呼大贤之深谋逺虑岂庸人所及哉御孙曰俭徳之共也侈恶之大也共同也言有徳者皆由俭来也夫俭则寡欲君子寡欲则不役于物可以直道而行小人寡欲则能谨身节用逺罪丰家故曰俭徳之共也侈则多欲君子多欲则贪慕富贵枉道速祸小人多欲则多求妄用败家丧身是以居官必贿居乡必盗故曰侈恶之大也昔正考父饘粥以糊口孟僖子知其后必有达人季文子相三君妾不衣帛马不食粟君子以为忠公叔文子享卫灵公史防知其及祸何曾日食万钱至孙以骄溢倾家自古以来以俭立名以侈自败者多矣不可徧数聊举数人以训汝汝非徒身当服行当以训汝子孙使知前辈之风俗云吴隠之为左卫将军虽居清显禄赐皆颁亲族冬月无被尝澣衣乃披絮勤苦同于贫庶广州包带山海珍异所出一箧之实可资数世然多瘴疫人情惮焉唯贫窭不能自立者求补长史故前后刺史皆多黩货朝廷欲革岭南之安帝以隠之为龙骧将军广州刺史假节领平越中郎将未至州二十里地名石门有水曰贪泉饮者懐无厌之欲之既至语其亲人曰不见可欲使心不乱越岭丧清吾知之矣乃至泉所酌而饮之因赋诗曰古人云此水一防懐千金试使夷齐饮终当不易心及在州清操愈厉常食不过菜及干鱼而已帷帐器服皆付外库时人颇谓其矫然亦始终不易帐下人进鱼每剔去骨存肉隠之觉其用意罚而黜焉
　　谢混尚晋陵公主混死诏公主与谢氏絶婚公主悉以混家事委混从子微混仍世宰辅僮仆千人唯有二女年数嵗微为之纪理生业一钱尺帛有文簿九年而宋高祖即位公主降号东乡君聴还谢氏入门室宇仓廪不异平日田畴垦辟有加于旧东乡君叹曰仆射平生重此子可谓知人仆射为不亡矣亲旧见者为之流涕是嵗东乡君卒公私咸谓赀财宜归二女田宅僮役应属微微一无所取自以私禄东乡君混女夫殷叡好樗蒲闻微不取财物乃夺其妻妹及伯母两姑之分以还戱责内人皆化微之让一无所争或讥之曰谢氏累世财产充殷君一朝戯责理之不允莫此为大卿视而不言辟弃物江海以为亷耳设使立清名而令家内不足亦吾所不取也微曰亲戚争财为鄙之甚令内人尚能无言岂可导之使争乎
　　唐德宗使人谕陆贽以卿清慎太过诸道馈遗一皆拒絶事情不通如鞭靴之类受亦无伤贽上奏其略曰监临受贿盈尺有刑至于士吏之微尚当严禁矧居风化之首反可通行贿道一开展转滋甚鞭靴不已必及金玉目见可欲何能自窒于心已与交私何能中絶其意是以涓流不止谿壑成灾矣又曰若有所受有所却则遇却者疑乎见拒而不通矣若俱辞而不受则咸知不受者乃其常理复何嫌阻之有乎
　　杜暹以监察御史覆屯碛西会安西副都防郭防瓘与西突厥可汗阿史那献镇守使刘遐庆更相讼诏暹即按入突骑施帐究索左騐虏以金遗暹暹固辞左右曰君寄身异域不宜逆其情乃受之埋于墓下出境遗牒令取之虏大惊追之不及及安西都防阙暹自给事中居母忧诏起为之
　　张嘉贞不营家产有劝其市田宅者曰吾贵为将相何忧寒馁比见朝士广占良田身没之日适足为无頼子弟酒色之资吾不取也
　　元张雄飞刚真亷慎始终一节世祖尝召见便殿语之曰闻卿贫甚赐白金二千五百两钞二千五百贯既出又加赐黄金五十两雄飞拜受封识藏于家及其罢政阿哈玛特之党遂诏追夺之或有劝雄飞自辩者雄飞曰上以考臣亷故赐臣然臣未尝敢轻用而封识以俟者正虑今日耳又可自辩乎寻起为燕南河北道宣慰使卒
　　小亷【一则附】
　　鲁国之法鲁人有赎臣妾于诸侯者取金于府子贡赎人于诸侯而还其金孔子闻之曰赐失之矣圣人之举事也可以移风易俗而教道可施于百姓非独适其身之行也今鲁国富者寡而贫者众赎而受金则不为不亷不受则后莫复赎自今以来鲁人不复赎矣孔子可谓通于化矣故老子曰见小曰明
　　谦【十则】
　　成王封周公周公辞不受乃封周公子伯禽于鲁将辞去周公诫之曰去矣子其无以鲁国骄士矣我文王之子也武王之弟也今王之叔父也又相天下吾于天下亦不轻矣然尝一沐而三握髪一食而三吐哺犹恐失天下之士吾闻之曰德行广大而守以恭者荣土地博裕而守以俭者安禄位尊盛而守以卑者贵人众兵强而守以畏者胜聪明睿智而守以愚者益博闻多记而守以浅者广此六守者皆谦德也夫贵为天子富有四海不谦者先天下亡其身桀纣是也可不慎乎故易曰有一道大足以守天下中足以守国家小足以守其身谦之谓也夫天道毁满而益谦地道变满而流谦鬼神害满而福谦人道恶满而好谦是以衣成则缺衽宫成则缺隅屋成则加错示不成者天道然也易曰谦亨君子有终吉诗曰汤降不迟圣敬日跻其戒之哉子其无以鲁国骄士矣
　　孔子读易至于损益喟然而叹子夏避席问曰夫子何叹焉孔子曰夫自损者必有益自益者必有决之吾以是叹也子夏曰然则学者不可以益乎子曰非道之谓也道弥益而身弥损夫学者损其自多以虚受人故能成其满博哉天道而必变凡持满而能久者未尝有也昔尧居天下之位犹允恭以持之克让以接之是以千嵗而益盛迄今而益彰夏桀昆吾自满而无极亢意而不节斩刈黎民如草芥焉天下讨之如诛匹夫是以千载而恶着迄今而不灭孔子观于鲁桓公之庙有欹器焉问于守庙者曰此谓何器对曰此盖为宥坐之器孔子曰吾闻宥坐之器虚则欹中则正满则覆明君以为至诫故常置之于坐侧顾谓弟子曰试注水焉乃注之水中则正满则覆夫子喟然叹曰呜呼夫物乌有满而不覆者哉子路进曰敢问持满有道乎子曰聪明睿智守之以愚功被天下守之以让勇力振世守之以怯富有四海守之以谦此之谓损之又损之道也
　　孔子曰终日言不遗己之忧终日行不遗己之患唯智者有之故恐惧所以除患也恭敬所以越难也终身为之一言败之可不慎乎
　　子贡问孔子曰赐为人下而未知所以为人下之道也孔子曰为人下者其犹土乎种之则五谷生焉掘之则甘泉出焉草木植焉禽兽育焉生人立焉死人入焉多其功而不言为人下者其犹土乎
  </div>
  <div class="pagination">
   <a href="经济类编_page59.html">
    上一页
   </a>
   <span>
    ...
   </span>
   <a href="经济类编_page55.html">
    55
   </a>
   <a href="经济类编_page56.html">
    56
   </a>
   <a href="经济类编_page57.html">
    57
   </a>
   <a href="经济类编_page58.html">
    58
   </a>
   <a href="经济类编_page59.html">
    59
   </a>
   <span class="current-page">
    60
   </span>
   <a href="经济类编_page61.html">
    61
   </a>
   <a href="经济类编_page62.html">
    62
   </a>
   <a href="经济类编_page63.html">
    63
   </a>
   <a href="经济类编_page64.html">
    64
   </a>
   <a href="经济类编_page65.html">
    65
   </a>
   <span>
    ...
   </span>
   <a href="经济类编_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
