<!DOCTYPE html>
<html>
 <head>
  <meta charset="utf-8"/>
  <title>
   玉海 - 第 106 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉海 - 第 106 页/共 284 页
  </h1>
  <div class="content">
   艺文志李子三十二篇【名悝相魏文侯富国强兵】商君二十九篇【名鞅相秦孝公】申子六篇【名不害相韩昭侯】处子九篇【史记赵有处子】慎子四十二篇【名到】韩子五十五篇【名非】游棣子一篇晁错三十一篇燕十事十篇【不知作者】法家言二篇右法十家二百一十七篇法家者流葢出于理官信赏必罚以辅礼制　隋志六部合七十二卷
　　汉建武律令故事
　　唐艺文志汉建武律令故事三卷【隋志三卷】汉名臣奏二十九卷廷尉决事二十卷廷尉駮事十一卷廷尉杂诏书二十六卷南台奏事二十二卷应劭汉朝议駮三十卷陈夀汉名臣奏事三十卷　建武二年五月诏民欲归父母者敢拘执论如律三月议省刑法三年七月诏吏有罪先请五年五月幽系囚非殊死勿案六年五月赦陇西殊死以下十一年二月诏杀奴婢不得减罪八月诏炙灼论如律十八年蠲邉郡杀盗之法同之内郡二十二年九月地震减系囚罪一等
　　汉胎养令
　　章纪元和二年春正月乙酉诏曰令云人有产子者复勿算三岁今诸怀姙者赐胎养人三斛复其夫勿算一歳着以为令三年春正月乙酉诏曰葢人君者视民如父母有憯怛之忧有忠利之教匍匐之救其婴儿无父母亲属及有子不能养食者廪给如律论曰章帝长者感陈宠之议除惨狱之科深元元之爱着胎养之令晋志光武时民有产子者复以三年之算　宋朝仁宗嘉祐三年韩宗彦请修胎养令以为继嗣汉室皆章帝苗裔以仁心养民故也　绍兴二十七年九月范如志请举胎养令
　　汉元和定律
　　章纪元和二年正月乙酉诏三公曰方春生养万物莩甲宜助萌阳以育时物其令有司罪非殊死且勿案验立秋如故秋七月庚子诏曰春秋于春毎月书王者重三正慎三防也律十二月立春不以报囚月令冬至之后有顺阳助生之文而无鞠狱断刑之政朕咨访儒雅稽之典籍以为王者生杀宜顺时气其定律无以十一月十二月报囚　鲁恭传初和帝下令麦秋得按验薄刑而州郡好以苛察为政因此遂盛夏断狱恭上疏谏曰旧制至立秋乃行薄刑自永元十五年以来改用孟夏月令孟夏断薄刑出轻系又曰仲夏挺重囚益其食夫断薄刑者谓其轻罪已正不欲令久系故时断之也臣愚以为孟夏之制可从此令其决狱案考皆以立秋为断初肃宗时断狱皆以冬至之前自后论者互多驳异邓太后诏公卿以下会议恭议奏曰易曰潜龙勿用言十一月十二月阳气潜蔵未得用事孝章皇帝深惟古人之道助三正之防定律着令冀承天心顺物性命以致时雍易曰君子以议狱缓死可令疑罪使详其法大辟之科尽冬月乃断其立春在十二月中者勿以报囚如故事【安帝永初元年五月恭为司徒】　樊儵永平元年拜长水校尉议刑辟宜须秋月以顺时气从之　襄楷楷上疏言永平旧典诸当重论皆须冬狱先请后刑所以重人命也　和帝纪永元十五年十二月庚子有司奏以为夏至则防阴起靡草死可以决小事是嵗初令郡国以日北至按薄刑　陈宠肃宗初宠为尚书是时承永平故事吏政尚严切尚书决事率近于重宠以帝新即位宜改前世苛俗帝纳宠言毎事务于寛厚其后遂诏有司絶鉆钻诸惨酷之科解妖恶之禁除文致之请谳五十余事定着于令【元和元年七月诏考狱多酷及秋冬明为其禁十二月蠲除妖恶禁锢元年七月定报囚律】是后人俗和平屡有嘉瑞汉旧事断狱报重常尽三冬之月是时帝始改用冬初十月而已元和二年宠奏曰稽春秋之文当月令之意
　　汉小杜律
　　郭躬躬父习小杜律躬少传父业【郭氏自后数世皆传法律】元和三年拜为廷尉躬家世掌法务在寛平及典理官决狱断刑多依矜恕又条诸重文可从轻者四十一事奏之【奏谳法科多所生全】事皆施行着于令注前书杜周武帝时为廷尉御史大夫断狱深刻小子延年亦明法律宣帝时又为御史大夫对父故言小　朱博曰太守汉吏奉三尺律令以从事【三尺律令人事出其中】
　　汉祀令　斋令
　　后汉祭祀志注汉祀令曰天子行有所之出河沈用白马珪璧各一衣以缯缇五尺祠用脯二束酒六升盐一升涉渭灞泾雒佗名水如此者沈珪璧各一律在所给祠具及行沈祠佗川水先驱投石少府给圭璧不满百里者不沈　蔡邕表志曰宜具録建武乙未元和丙寅诏书下宗庙仪及斋令入郊祀志永为典式礼仪志凡斋天地七日宗庙山川五日小祠三日【蔡邕传曰自今斋制宜如故典】郊祀志官社官稷注臣瓒引汉祀令文纪注如淳引汉
　　祠令阴安侯云云
　　汉令科品　品令　故事品式
　　安帝纪元初五年七月丙子诏曰旧令制度各有科品注汉令今亡【又见车服】　济南王康国傅何敞谏曰舆马台应为科品　刘祐转大司农中常侍苏康管霸用事固天下良田祐移书所在依科品没入之　仇香为蒲亭长劝人生业为制科令　马融对策曰今科条品制四时禁令所以承天顺民者备矣　百官表少府注如淳曰若卢官名蔵兵器品令曰若卢郎中二十人主弩射汉仪注有若卢狱令　宣帝纪品式备具　孔光为尚书观故事品式数嵗明习汉制及法令汉决事都目　辞讼比　汉马将军故事
　　东观记建初中司徒辞讼久者至数十年比例轻重非其事类错杂难知鲍昱为司徒奏定辞讼比七卷决事都目八卷以齐同法令息遏人讼也　陈宠宠辟司徒鲍昱府昱高其能转为辞曹掌天下狱讼其所平决无不厌服众心时司徒辞讼久者数十年事类溷错易为轻重不良吏得生因縁宠为昱撰辞讼比七卷决事科条皆以事类相从昱奏上之其后公府奉以为法马援传援破交趾所过輙为郡县治城郭穿渠灌溉以利其民条奏越律与汉律駮者十余事与越人申明旧制以约束之自后骆越奉行马将军故事【建武十九年】　礼朝士注郑司农云谓若今时辞讼在劵书者为治之应劭汉仪　删律令　议駮　律本　板令律畧论
　　应劭为駮议三十篇又删定律令为汉仪【晋志作议】建安元年乃奏之曰夫国之大事莫尚载籍载籍也者决嫌疑明是非赏刑之冝允获厥中俾后之人永为监焉故胶东相董仲舒老疾致仕朝廷每有政议数遣廷尉张汤至陋巷问其得失于是作春秋决狱二百三十二事动以经对言之详矣逆臣董卓荡覆王室典章焚燎靡有孑遗今大驾东迈廵省许都防出险难其命维新臣屡世受恩荣祚丰衍窃不自揆贪少云补辄撰具律本章句尚书旧事廷尉板令决事比例司徒都目五曹诏书及春秋断狱凡二百五十篇蠲去复重为之节文又集驳议三十篇以类相从凡八十二事其见汉书二十五汉记四皆删叙润色以全本体其二十六博采古今瓌伟之士文章焕炳徳义可观其二十七臣所创造庶防观察増阐圣听惟因万机之余暇防意省覧焉献帝善之【云凡所著述百三十六篇】　隋志梁有应劭律略论五卷【唐志云刘劭】汉朝议駮三十卷应劭撰　续汉书曰劭又着中汉辑叙汉官仪及礼仪故事凡十一种百三十一卷朝廷制度百官仪式所以不亡者由劭记之
　　律本章句【李悝六篇萧何九篇张汤二十七篇赵禹六篇叔孙郭马郑诸儒章句十余家】　尚书旧事【孔光为尚书观故事品式郑所陈着南宫为故事】　廷尉板令【张汤着谳法廷尉挈令韦昭曰在板挈也】　决事比例【周礼注若今时决事比　陈忠为决事比　周礼疏若今律其有断事皆依旧事断之其无条取此类以决之】　司徒都目【注司徒即丞相总领纲纪佐理万机故有都目鲍昱为司徒定决事都目八卷　晋志按司徒鲍公撰辞讼嫁娶决为法比都目凡九百六卷】五曹诏书【见诏令】　春秋断狱【见春秋】
　　汉田律
　　周礼夏官大司马遂以搜田有司表貉誓民注誓民誓以犯田法之罚也誓曰无干车无自后射疏曰云誓曰无干车无自后射者此据汉田律而言无干车谓无干犯他车无自后射者象战陈不遂奔走又一解云前人已射中禽后人不得复射彼又云无面伤之等象降者不逆击之云　秋官士师五禁注今野有田律疏云举汉法以况之
　　汉上计律
　　周礼典路注郑司农云汉朝上计律陈属车于庭　掌皮注云今时诏书或曰赍计吏　小宰注使赍嵗尽文书来若今上计　宰夫注治要若嵗计治凡若月计治目若今日计也　卫宏汉旧仪曰朝会上计律常以正月旦受羣臣朝贺
　　汉大乐律
　　周礼大胥注郑司农云汉大乐律曰卑者之子不得舞宗庙之酎除吏二千石到六百石及闗内侯五大夫取适子顔色和顺身体脩治者以为舞人与古用卿大夫子同义　后汉百官志注卢植礼注曰大予令丞如大胥小胥汉大乐律卑者之子不得舞宗庙之酎取六百石五大夫以上适子三十一以下顔色和顺身体修治者为舞人
　　汉律【详见汉蓺文志考】
　　记内则三牲用藙注汉律会稽献焉　説文汉律会稽郡献鲒醤名船方长为舳舻绮丝数谓之絩布谓之总绶组谓之首疁田茠草防稽献　妇告威姑赐衣者缦表白里祠防司命及其门首洒防民不繇赀钱二十二　礼春官注左注引汉律　隋志汉律久亡　初学记汉律吏五日得一下沐　秋官司刺注过失若今律不坐三赦注若今律令云云　惠纪注汉律人出一算
　　汉令【详见汉蓺文志考】
　　説文引汉令曰防张百人蛮夷长有罪当殊之蛮夷卒有
　　汉尚方律
　　宋书有司奏曰车服以庸虞书茂典名器谨假春秋明诫是以尚方所制汉有严律诸侯窃服虽亲必罪
　　汉法名家
　　后汉顺帝时吴雄明法律断狱平子防孙恭三世廷尉为法名家【注名为明法之家】郭氏自后数世法律子孙至公者一廷尉七侯三刺史二千石侍中郎将者二十余人侍御史正监平甚众【躬奏谳法科多所生全】论曰法家庆延于世　前汉陈咸钦躬宠忠世典刑法　杨赐为廷尉自以代非法家言曰三后臯陶不与葢吝之也遂固辞樊凖上疏曰文吏去法律而学诋欺鋭锥刀之锋断刑辟之重宜复召郡国书佐使读律令【元初四年选通儒讐校汉家法令】沈约曰汉代律书出乎小杜吴雄三世法家系居理职郭躬律学通明仍业司士晋叔则元凯并各名家　南齐崔祖思曰汉来治律有家子孙并世其业聚徒讲授至数百人故张于二氏絜誉文宣之世陈郭两族流称武明之朝决狱无寃庆昌枝裔槐衮相袭蝉紫辉孔稚珪曰古之名流多有法学释之定国声光汉台元常文惠绩映魏阁
　　蜀汉诸葛武侯十六条
　　书目杂家武侯十六条一卷初蜀主三访亮于草庐既见亮上便宜事列之文武二篇凡十六条　伊籍与诸葛亮法正刘巴李严共造蜀科蜀科之制由此五人
　　魏新律　律博士　律畧论　科令　甲子科
　　晋志魏国建钟繇为相国定甲子科【六典云造甲子科条】又议肉刑初魏文侯师李悝着法经六篇商君受之以相秦萧何定汉律益为九篇稍増至六十篇又有三百余篇决事比九百六卷世有増损错揉无常后各为章句马郑诸儒十有余家以至于三国魏所当用者合二万六千二百七十二条七百七十三万余言览者益难明帝乃诏但用郑氏章句不杂用余家尚书卫觊奏曰刑法者国家之所贵重而私议之所轻贱狱吏者百姓之所悬命而选用者之所卑下王政之弊未有不由此也【九章之律自古所传断定刑罪其意防妙】请置律博士帝从之【通监网目太和三年十月立聴讼观置律博士】又诏改定刑制命司空陈羣散骑常侍刘邵给事黄门侍郎韩遂议郎庾嶷中郎黄休荀诜等删约旧科傍采汉律定为魏法制新律十八篇州郡令四十五篇尚书官令军中令合一百八十余篇其序略曰旧律所难知者由于六篇篇少故也篇少则文荒文荒则事寡事寡则罪漏是以后人稍増更与本体相离今制新律宜都总事类多其篇条旧律因秦法经就増三篇而具律不移因在第六罪条例既不在始又不在终非篇章之义故集罪例以为刑名冠于律首盗律有劫略恐猲和买卖人科有持质皆非盗事故分为劫略律贼律有欺谩诈伪逾封矫制囚律有诈伪生死令景有诈自复免事类众多故分为诈律贼律有贼伐树木杀伤人畜产及诸亡印金布律有毁伤亡失县官财物故分为毁亡律囚律有告劾覆廐律有告反逮受科有登闻道辞故分为告劾律囚律有系囚鞫狱断狱之法兴律有上狱之事科有考事报谳宜别为篇故分为系讯断狱律【春秋疏云汉世名断狱为劾】盗律有受所监临受财枉法杂律有假借不廉令乙有呵人受钱科有使者验赂其事相类故分为请赇律盗律有勃辱强贼兴律有擅兴徭役具律有出卖呈科有擅作修舍事故分为擅兴律兴律有之徭稽留贼律有储峙不办廐律有乏军之兴及旧典有奉诏不谨不承用诏书汉氏施行有小愆之反不如令輙劾以不承用诏书乏军腰斩又减以丁酉诏书汉文所下不宜复以为法故别为之留律秦世旧有廐置乗副车食厨汉初承秦不改后以费广稍省故后汉但设骑置无车马而律犹着其文则为虚设故除廐律取其可用合科者以为邮驿令其告反逮验别入告劾律上言变事以为变事令以惊事告急与兴律燧遂及科令者以为惊事律盗律有还赃畀主金布律有罚赎入责以呈黄金为价科有平庸坐赃事以为偿赃律律之初制无免坐之文张汤赵禹始作监临部主见知故纵之例其见知而故不举劾各与同罪失不举劾各以赎论其不见知不坐也是以文约而例通科之为制毎条有余科不觉不知从坐之免不复分别而免坐繁多宜总为免例以省科文故更制其由例以为免坐律诸律令有其教制本条无从坐之文皆从此取法也凡所定増十三篇就故五篇合十八篇于正律九篇为増于旁章科令为省矣改汉旧律不行于魏者皆除之更依古义制为五刑其死刑有三髠刑有四完刑作刑各三赎刑十一罚金六杂抵罪七凡三十七名以为律首又改贼律云云斯皆魏世所改其大略如是其后正始之间天下无事于是征西将军夏侯河南尹李胜中领军曹羲尚书丁谧又追议肉刑卒不能决其文甚多不载及景帝辅政云云程咸上议曰司防作典建三等之制甫侯修刑通轻重之法叔世多变秦立重辟汉又修之大魏承秦汉之弊未及革制然则法贵得中刑慎过制　六典魏命陈羣等采汉律为魏律十八篇増汉萧何律劫掠诈伪毁亡告劾系讯断狱请赇惊事偿赃等九篇也　刘劭传与议郎庾嶷等定科令作新律十八篇着律略论【唐志五卷　隋五卷法家梁有法论十卷刘劭撰】　卢毓青龙二年为侍中先是刘劭受诏定律未就毓上论古今科律之意以为法宜一正不冝有两端使奸吏得容情隋志魏廷尉决事十卷
　　晋泰始新律　律本　甲令　晋令
　　文纪魏常道乡公咸熙元年文帝为晋王秋七月帝奏司空荀顗定礼仪中防军贾充正法律尚书仆射裴秀议官制太保郑冲总而裁焉武泰始四年春正月景戌律令成封爵赐帛各有差　刑法志文帝为晋王患前代律令本注烦杂陈羣刘劭虽经改革而科网本宻又叔孙郭马杜诸儒章句但取郑氏又为偏党未可承用于是令贾充定法律令与大傅郑冲司徒荀顗【贾充以司徒为司空】中书监荀朂中军军羊祜中防军王业廷尉杜友守河南尹杜预散骑侍郎裴楷颍川太守周雄齐相郭颀骑都尉成公绥尚书郎栁轨及吏部令史荣劭等十四人典其事就汉九章増十一篇仍其族类正其体号改旧律为刑名法例辨囚律为告劾系讯断狱分盗律为请赇诈伪水火毁亡因事类为卫宫违制撰周官为诸侯律合二十篇六百二十条二万七千六百五十七言蠲其苛秽存其清约事从中典归于益时其余未宜除者若军事田农酤酒未得皆从人心权设其法太平当除故不入律悉以为令施行制度以此设教违令有罪则入律其常事品式章程各还其府为故事减枭斩族诛从坐之条除谋反适养母出嫁女皆不复还坐父母弃市省禁固相告之条去捕亡没为官奴婢之制轻过误老少女人当罚金杖罚者皆令半之重奸伯叔母之令弃市淫寡女三嵗刑崇嫁娶之要一以下娉为正不理私约峻礼教之防准五服以制罪也凡律令合三千九百二十六条十二万六千三百言六十卷故事三十卷泰始三年【通监从纪在四年】事毕表上武帝诏曰昔萧何以定律令受封叔孙通制仪为奉常赐金五百斤弟子百人皆为郎中夫立功立事古今之所重宜加禄赏诏简弟子百人随材品用赏帛万余疋【武纪泰始四年正月丙戌律令成封爵赐帛各有差】武帝亲自临讲使裴楷执读四年正月戊子大赦天下乃班新律其后明法掾张斐又注律表上之是时侍郎卢珽中书侍郎张华又表抄新律诸死条目挂之亭以示兆庶有诏从之　唐艺文志晋驳事四卷晋弹事九卷【隋志十卷】贾充杜预刑法律本二十一卷【贾充等撰令四十篇户令至杂法】晋令四十卷张斐律解二十卷【隋志二十一卷】隋志杜预律本二十一卷晋杂议十卷晋杂制六十
　　卷晋初甲令已下至九百余卷武帝命贾充引羣儒删采其要増律十篇其余不足经逺者为法令施行制度者为令品式章程者为故事各还其官府　列郑冲为魏太保平蜀之后命贾充羊祜等分定礼仪律令皆先谘于冲然后施用　裴楷字叔则贾充改定律令以楷为定科郎事毕诏楷于御前执读平议当否【叔则元凯并名家】　杜预字元凯与车骑将军贾充等定律令既成预为之注解乃奏之曰法者葢绳墨之断例非穷理尽性之书也故文约而例直聴省而禁简古之刑书铭之钟鼎铸之金石所以逺塞异端使无淫巧也今所注者皆网罗法意格之以名分使用之者执名例以审趋舍伸绳墨之直去析薪之理也诏班于天下　贾充所定新律既班于天下百姓便之又有荀煇同典正其事【余同志】续咸脩陈杜律明逹刑书永嘉中迁廷尉平　六典
　　晋命贾充等十四人损増汉魏律为二十篇一刑名二法例三资律四贼律五诈伪六请赇七告劾八补律九系讯十断狱十一杂律十二户律十三典律十四毁亡十五卫宫十六水火十七廐律十八闗市十九违制二十诸侯凡一千五百三十条　齐百官志荀朂欲去事烦唯论并省定制成文本之晋令　文选注引晋令宋礼志引晋令　齐王植曰晋律文简辞约防通大纲事之所质取断难释张斐杜预同注一章而生杀永殊自晋泰始以来唯斟酌参用【江左相承用晋世张杜律二十卷齐世祖详正旧注】
　　晋六条
　　武纪魏咸熙二年十一月乙未晋王令诸郡中正以六条举淹滞一曰忠恪匪躬二曰孝敬尽礼三曰友于兄弟四曰洁身劳谦五曰信义可复六曰学以为己　隋志晋刺史六条制一卷【刑法类】　穆纪永和元年四月壬戌诏会稽王昱録尚书六条事二月二月癸丑以左光禄大夫蔡谟领司徒録尚书六条事
　　晋五条诏书
　　武纪泰始二年【一本泰始元年】十二月班五条诏书于郡国一曰正身二曰勤百姓三曰抚孤寡四曰厚本息末五曰去人事　隋志班五条诏十卷亡　北齐时制五条冩于诏牍以版长二尺二寸雌黄涂之正旦宣示百官一曰去残贼择良吏二曰劝农无烦扰三曰六极之人务皆寛养四曰长吏浮华宜谨察之五曰内外混殽所冝纠劾后周时【魏大统十一年】苏绰亦为六条诏书一曰修心二曰厚教化三曰尽地利四曰擢贤良五曰恤狱讼六曰均赋役【崇文目苏绰六条一卷】周文常置坐右令百司习诵牧守令长非通六条不得居官
　　晋尚书十二条
　　宋百官志汉东京置太傅録尚书事晋康帝世何充表曰咸康中分置三録王导録其一荀崧陆各録六条事然则似有二十四条若止有十二条则荀陆各録六条导又何所司乎其后每置二録辄云各掌六条事又是止有十二条【不知悉何条】晋江右有四録则四人参録江右张华江左庾亮并经闗尚书七条【亦不知皆何事也】
　　晋令　祠令
　　后汉栾巴传注晋令诸郡国不满五千以下置干吏二人　北史刘芳传晋祠令云郡县国祠社稷先农县又祠灵星　南齐百官志晋秘书阁有令史掌众书见晋令　傅咸按令御史中丞督司百僚皇太子以下其在行马内有违法宪者皆弹纠之虽在行马外而监司不纠亦得奏之
　　齐王植集注律　汉晋律序注　张斐律解
　　晋书初晋张斐杜预等共注律二十卷自泰始以来用之律文简约或一章之中两家所处生杀顿异临时斟酌吏得以为奸齐武留心法令诏狱官详定旧注永明七年尚书删定郎王植集定二注表奏之取张斐注七百三十一条杜预注七百九十一条或二家两释其义乃备者又取一百七条其注相同者取一百三条集为一书凡一千五百三十二条为二十卷诏公卿八座参议考正竟陵王子良总其事众议异同不能一者制防平决永明九年廷尉孔稚圭表上律文二十卷録序一卷又奏写律上国学置律助教依五经例事不行　隋志汉晋律序注一卷晋张斐撰杂律解二十一卷【唐志斐律解二十卷】张斐撰梁有杜预杂律七卷亡　唐志宗躬齐永明律八卷
　　梁律　梁令
　　武帝天监元年秋八月丁未命尚书删定郎蔡法度【法度家传律学】损益王植集注旧律为梁律命尚书王亮侍中王莹仆射沈约吏书范云等九人同议定二年四月癸夘法度上梁律三十卷令三十卷【户令至军赏三十篇録一卷隋唐志同　刑名至违制制刑为十五等之差】科三十卷【隋志科三十卷梁时取故事之宜于时者为梁科　唐志梁科二卷】诏班行之自刑名至违制二十篇【大凡定罪二千五百二十九条】陈永定元年冬十月置删定郎治律令　范泉徐陵等参定律令律二十卷【唐志九卷隋志同】令三十卷【隋唐志同】科三十卷【隋唐志同　隋志云令科四十卷条冗杂博而非要】又陈新制六十卷　隋志晋宋齐梁律二十卷蔡法度撰
　　元魏律令　大统式　隋新律　律令格式西魏六条
　　隋志【兼唐六典等书】太和十五年五月己亥更定律令【先是太和五年新律成八百三十三章】于东明观亲决疑狱十六年四月丁亥朔班新律令大赦【隋志后魏律二十卷】北齐文宣天保元年始命羣臣刋定魏麟趾格【李浑邢邵等修撰】时政刑不一罕依律文谓之变法于是议造齐律武成大寜元年督修律令河清三年尚书令赵郡王叡等奏上齐律十二篇【名例至杂律　隋唐志十二卷目一卷】定罪九百四十九条又上新令四十卷【隋志五十卷唐志八卷】采魏晋故事【以尚书二十八曹为篇名】其制刑名五重罪十条其不可为定法者别制权令二卷【隋志北齐权令二卷】与之并行三月辛酉班行之是后法令明审科条简要又敕仕门子弟常讲习之故齐人多晓法律　西魏大统元年宇文泰以军旅未息令有司酌古今为二十四条新制行之七年九月度支尚书苏绰为六条诏书一曰修心二曰厚教化三曰尽地利四曰擢贤良五曰恤狱讼六曰均赋役泰置坐右令百官习诵之牧守令长非通六条及计帐不得居官寻又益新制十二条十年七月更权衡度量命绰损益三十六条之制颁之【六典注损益为五卷谓之大统式　志后周太祖命绰撰　隋唐志大统式三卷　崇文目苏绰六条一卷】十五年以泰前后所上二十四条及十二条新制为中兴永式　周以赵肃为廷尉卿定律保定三年三月庚子乃就【纪二月庚子初颁新律】凡二十五篇谓之大律【刑名至断狱】定罪一千五百三十七条比于齐律烦而不要【隋唐志赵肃等后周律二十五卷】建徳二年十一月行刑书要制宣政元年八月诏制九条宣下州郡大象元年除高祖所立刑书隋则律令格式并行文帝开皇元年以周法繁而不要命高颎郑译及上柱国杨素率更令裴政等七人更加修定政练习典故逹于从政乃参魏晋旧律下至齐梁防革重轻取其折时同修者十余人凡有凝滞皆取决于是去前世枭轘及鞭法自非谋叛以上无收族之罪始制死刑二绞斩流刑三自二千里至三千里徒刑五自一年至三年杖刑五自六十至一百笞刑五自十至五十又制议请减赎官当之科以优士大夫除前世讯囚酷法开皇元年冬十月戊子始行新律【唐志云高颎等隋律十二卷】二年七月甲午行新令【高颎等撰令三十卷官品至杂令唐志牛等隋开皇令三十卷】三年文帝覧刑部奏断狱数犹至万以为律尚严宻人多防罪敕苏威牛等删定新律除死罪八十一条流罪一百五十四条徒杖等千余条惟定留五百条凡十二篇【名例至断狱】自是刑制简要疎而不失乃制律博士弟子员断狱先牒明法定罪五年废大理律博士刑部曹明法州县律生六年敕诸州长史已下行参军已上普令习律集京之日试其通不炀帝以开皇律令犹重大业二年十月更制大业律【牛等造】三年四月甲申颁行凡十八篇五百条名例至断狱五刑降从轻典者二百余条【隋志大业律十一卷　唐志十八卷　又大业令三十卷四年十月乙夘颁新式】
　　东魏麟趾格
　　后魏书孝静帝兴和二年诏羣臣于麟趾阁议定法制谓之麟趾格【隋志云于麟趾殿制正刑典】十月甲寅颁行也　唐志北齐麟趾格四卷文襄帝时撰　元魏太和元年九月更定律令五年新律成十五年改定十六年班新律





　　玉海卷六十五
&lt;子部,类书类,玉海&gt;
　　钦定四库全书
　　玉海卷六十六
　　宋　王应麟　撰
　　诏令
　　律令【下】
　　唐约法十二条　武徳律　新格　律令格式律议　刑法四书
　　高祖纪隋大业十三年十一月丙辰克京城命主符郎宋公弼收圗籍约法十二条惟杀人刼盗背军叛逆者死　刑法志唐之刑书有四曰律令格式【百官志刑部凡刑法之书有四曰律曰令曰格曰式】令者尊卑贵贱之等数国家之制度也格者百官有司所常行之事也式者其所常守之法也凡邦国之政必从事于此三者其有所违及人之为恶而入于罪戾者一断以律律之为书因隋之旧为十有二篇一曰名例二曰卫禁三曰职制四曰戸婚五曰厩库六曰擅兴七曰贼盗八曰鬬讼九曰诈伪十曰杂律十一曰捕亡十二曰断狱其用刑者有五一曰笞笞之为言耻也凡过之小者捶挞以耻之汉用竹后世更以楚书曰扑作教刑是也二曰杖杖者持也可持以击也书曰鞭作官刑是也三曰徒徒者奴也葢奴辱之周礼曰其奴男子入于罪任之以事置之圜土而教之量其罪之轻重有年数而舍四曰流书云流宥五刑谓不忍刑杀宥之于逺也五曰死乃古大辟之刑也隋始定笞刑五自十至五十杖刑五自六十至于百徒刑五自一年至于三年流刑三自一千里至于二千里死刑二绞斩又有请议减赎当免之法唐皆因之唐兴高祖入京师约法十二条及受禅命纳言刘文静等损益律令武徳二年颁新格五十三条惟吏受赇犯盗诈冒府库物赦不原凡断屠日及正月五月九月不行刑四年高祖躬録囚徒以人因乱冒法者众盗非刼伤其主及征人逃亡官吏枉法皆原之已而又诏仆射裴寂等十五人更撰律令凡律五百丽以五十三条流罪三皆加千里居作三嵗至二嵗半者悉为一嵗余无改焉　艺文志武徳律十二卷又式十四卷令三十一卷尚书左仆射裴寂右仆射萧瑀大理卿崔善为给事中王敬业舍人刘林甫顔师古王孝逹别驾靖延太常丞丁孝乌隋大理丞房轴参军李桐客博士徐上机等【十二人】奉诏撰定以五十三条附新律余无増改武徳七年上　会要武徳元年六月一日【通监五月壬申】诏刘文靖等因隋开皇律令而损益之遂制为五十三条务从寛简取便于时其年十一月四日颁下仍令裴寂殷开山郎楚之沈叔安崔善为等更撰定律令十二月十二日又加萧瑀李纲丁孝乌等同撰之至七年三月二十九日成诏颁于天下【四月庚子朔】大略以开皇为准正五十三条凡律五百条格入于新律无所改　纪武徳七年四月庚子大赦班新律令　韩瑗父仲良武徳初与定律令建言周律其属三千秦汉约为五百依古则繁请从寛简以示维新于是采开皇律宜于时者定之　刘林甫武徳初撰定律令着律议万余言　郎余令祖頴字楚之武徳时以大理卿与李纲陈叔达定律令　旧史武徳元年五月壬申命相国长史裴寂等条律令六月甲戌废隋大业律令颁新格十一月诏颁五十三条格以约法缓刑六典武徳中令裴寂殷开山等定律令其篇目一凖
　　隋开皇之律刑名之制亦略同唯三流皆加一千里居作三年二年半二年皆为一年以此为异又除苛细五十三条　通鉴武徳元年五月壬申命裴寂刘文静等修定律令六月废隋大业律令颁新格又武徳七年夏四月庚子朔赦天下是日颁【余同志防典】
　　唐贞观律　留司格
　　刑法志太宗即位诏长孙无忌房龄等复定旧令议绞刑之属五千皆免死而断右趾其后【贞观元年三月】蜀王法曹参军裴献驳律令四十余事乃诏房龄与献等重加删定于是除断趾法为加役流三千里居作二年太宗尝览明堂针灸圗见人之五藏皆近背诏罪人无鞭背【四年十一月十七日】又诏死刑皆三覆奏又诏决囚虽三覆奏顷刻之间何暇思虑宜二日五奏【会要五年八月二十一日　纪在十二月丁亥诏京师五覆奏诸州三覆奏　肃宗上元元年复死刑三覆奏徐坚云书有五聴令有三覆】同州人房强以弟谋反当从坐太宗因録问为之动容曰反逆有二兴师动众一也恶言犯法二也轻重固异而钧谓之反连坐皆死岂定法耶房龄等议曰礼孙为祖父尸故有荫孙令是祖孙重而兄弟轻于是令反逆者祖孙与兄弟縁坐皆配役恶言犯法者兄弟配流而已龄等遂与法司増损隋律降大辟为流者九十二流为徒者七十一以为律定令一千五百四十六条以为令又删武徳以来三千余条为七百条以为格又取尚书省列曹及诸寺监十六卫计帐以为式自房龄等更定律令格式讫太宗世用之无所变改　艺文志贞观律十二卷又令二十七卷格十八卷留司格一卷式三十三卷中书令房龄右仆射长孙无忌法曹裴献等奉诏选定凡律五百条令一千五百四十六条格七百条以尚书诸曹为目其常务留本司者着为留司格【唐令三十篇曽巩为目録序　崇文目同】　通鉴贞观十一年正月初房龄等先受诏定律令以为旧法兄弟异居荫不相及而谋反连坐皆死祖孙有荫而止应配流据礼论情深为未惬今定律祖孙与兄弟縁坐者俱配役从之自是比古死刑除其大半龄等定律五百条立刑名二十等比隋律减大辟凡二十条减流入徒者七十一条凡削繁去蠧变重为轻者不可胜纪又定令一千五百九十余条又删武徳以来敕诏格定留七百余条至是颁行之又定枷杻钳锁杖笞皆有长短广狭之制自张蕴古之死法官以去罪为戒时有失入者又不加罪五月上尝问大理卿刘徳威近日刑网稍宻何也对曰此在主上不在羣臣人主好寛则寛好急则急律文失入减三等失出减五等今失入无辜失出更获大罪是以吏各自免竞就深文陛下倘一断以律则此风变矣上悦从之由是断狱平允　会要贞观十一年正月十四日颁新格于天下凡律五百条分为十二卷今为三十卷二十七篇一千五百九十条格七百条以为通式【崔融云贞观律唯有十卷捕亡断狱乃永徽二年长孙无忌等奏加】　旧纪贞观十一年正月庚子颁新律令于天下　旧刑法志贞观十一年又删武徳已来敕格三千余件定留七百条以为格十八卷留在司施行斟酌古今除烦去弊以尚书省诸曹为之目初为七卷其曹之常务但留本司者别为留司格一卷葢编録当时敇令永为法则以为故事
　　唐永徽律　律疏　留司格　散颁格
　　刑法志高宗即位诏律学之士撰律疏又诏长孙无忌等増损敕格其曹司常务曰留司格颁之天下曰散颁格龙朔仪鳯中司刑太常伯李敬左仆射刘仁轨相继又加刋正【长孙无忌律疏序云逺则皇王妙防近则萧贾遗文縁波讨源自枝穷叶迈彼三章同符画一】　艺文志永徽律十二卷又式十四卷式本四卷令三十卷散颁天下格七卷留本司行格十八卷太尉无忌司空李勣左仆射于志寜张行成侍中高季辅黄门侍郎宇文节栁奭右丞段宝太常少卿令狐徳棻吏部侍郎高敬言刑部侍郎刘燕客给事中赵文恪中书舍人李友益少府丞张行实大府丞王文端大理丞元绍刑部郎中贾敏行奉诏撰定分格为二部以曹司常务为行格天下所共为散颁格永徽三年上至龙朔二年诏司刑太常伯源直心少常伯李敬司刑大夫李文礼复删定唯改官曹局名而已题行格曰留本司格中本散颁格曰天下散行格中本律疏三十卷无忌李勣于志寜唐临段宝刘燕客贾敏行等奉诏撰永徽四年上永徽留本司格后十一卷左仆射刘仁轨戴至徳张文瓘李敬郝处俊来恒高智周李义琰裴行俭马载萧徳昭裴炎李义琛张楚金卢律师等奉诏撰仪鳯二年上　通监高宗永徽三年闰九月长孙无忌上所删定律式甲戌诏颁之四方　会要永徽二年闰九月十四日上新删定律令格式内式四十卷式本曹司常务为留司格【余并同艺文志】三年五月诏律学未有定疏宜广召解律人修义疏使中书门下监定参撰律疏成三十卷无忌勣志寜唐绍段志刘燕客贾敏行等同撰四年十一月九日上之诏颁行天下【崇文目律十二卷律疏三十卷律音义一卷阁馆书目有律疏三十卷长孙无忌等撰所存止二十八卷阙断狱二卷律十二卷无忌等修定】龙朔二年二月勅源直心等重定至麟徳二年奏上之仪鳯二年三月九日又删缉格式毕上之【同修官同按唐艺文志内无李义琛】　旧纪永徽二年闰月辛未颁新定律令格式于天下四年十一月颁新律疏于天下　六典刑部郎中凡律一十有二章自名例至断狱大凡五百余条焉凡令二十有七篇分为三十卷一官品二台省三监寺职员四卫府职员五东宫王府职员六州县职员七命妇职员八祠九戸十选举十一考课十二宫卫十三军防十四衣服十五仪制十六卤簿十七公式十八田十九赋役二十仓库二十一厩牧二十二闗市二十三医疾二十四狱官二十五营缮二十六丧塟二十七杂令大凡一千五百四十有六条汉时决事集为令甲以下三百余篇魏陈羣等撰州郡尚书官军中令合百八十余篇晋贾充撰令四十篇梁蔡法度梁令三十篇隋高颎等撰三十卷武徳中裴寂等与律同撰贞观中房龄等刋定麟徳中源直心仪鳯中刘仁轨垂拱中裴居道神龙初苏瓌太极初岑羲开元初姚元崇四年宋璟并刋定凡格二十四篇以尚书省诸曹为之目共为七卷其曹之常务留本司者别为留司格一卷汉建武律令故事三篇晋贾充故事三十卷梁科三十卷后魏麟趾殿删定为麟趾格自贞观格至开元后格皆以尚书二十四司为篇名葢録当时制勅永为法则凡式三十三篇亦以尚书省刑曹及秘书太常司农光禄太仆太府及监门诸卫计帐为篇目凡为二十卷周文帝大统中令有司斟酌古今通变可以益时者为二十四条后又下二十二条之制十年命尚书苏绰总三十六条更损益为五卷谓之大统式唐永徽式十四卷垂拱神龙开元式并三十卷凡律以正刑定罪令以设范立制格以禁违正邪式以轨物程事旧制式三十三篇以尚书御史台九寺三监诸军为目立刑名之制五
　　唐垂拱格式
　　刑法志武后时内史裴居道鳯阁侍郎韦方质等又删武徳以后至于垂拱诏勅为新格藏于有司曰垂拱留司格神龙元年中书令韦安石又续其后至于神龙为散颁格　艺文志垂拱式二十卷又格十卷新格二卷散颁格二卷留司格六卷秋官尚书裴居道同三品岑长倩同平章事韦方质删定官袁智咸阳尉王守慎奉诏撰加计帐勾帐二式垂拱元年上新格式武后制序删垂拱式二十卷又散颁格七卷韦安石礼部尚书祝钦明左丞苏瓌郎中狄光嗣等删定神龙元年上纪垂拱元年三月辛未颁垂拱格　会要垂拱元年三月二十六日删改格式加帐及勾帐式通旧式成三十卷又以武徳以来诏勅便于时者编为新格二卷裴居道等十余人同修则天自制序其二卷之外别编六卷堪为当司行用为垂拱留司格时方质详练法理又委其事于王守慎有法理之才故垂拱格式称为详宻其律惟改二十四条文有不便者大抵仍旧至神龙元年六月二十七日又删定垂拱格及格后勅左仆射唐休璟璟安石散骑李怀逺祝钦明苏瓌郎中姜师度狄光嗣等同删定至神龙二年正月二十五日删制勅为散班格七卷又删补旧式为二十卷表上之制今颁于天下　文明元年四月十四日勅内外官以当司格令书听事之壁
　　唐太极格
　　刑法志睿宗即位户部尚书岑羲等又着太极格艺文志太极格十卷戸部尚书同中书门下三品岑羲中书侍郎同中书门下三品陆象先右散骑常侍徐坚右司郎中唐绍刑部员外郎邵知新大理寺丞陈义海评事张名播右卫长史张处斌左卫参军罗思贞主事阎义颛等删定太极元年上　会要景云元年勅又令删定格令太极元年正月二十五日奏上之名为太极格【删修人同艺文志末作阎顗】
　　唐开元前格　开元后格　新格　格后长行勅　格式律令事类　格令科要
　　刑法志开元三年黄门监卢懐慎等又着开元格至二十五年中书令李林甫又着新格凡所増益数千条明年吏部尚书宋璟又着后格以开元名书天宝四载又诏刑部尚书萧炅稍复増损之　艺文志开元前格十卷紫防令姚崇黄门监卢懐慎紫防侍郎李乂苏颋舍人吕延祚给事中魏奉古评事高智静县丞侯郢璡参军阎义颛等奉诏删定开元三年上开元后格十卷又令三十卷式二十卷【中兴书目有唐式二十卷】侍中宋璟苏颋左丞卢愿侍郎裴瓘慕容珣杨滔舍人刘令植司直高智静及侯郢璡等删定开元七年上【崇文目开元格十卷开成详定格十卷】格后长行勅六卷侍郎裴光庭中书令萧嵩等删次开元十九年上【国史志裴光庭开元格令科要一卷】开元新格十卷格式律令事类四十卷【崇文目有之】李林甫侍中牛仙客中丞王敬从及崔晃陈承信俞元杞等删定开元二十五年上【志又有裴光庭唐开元格令科要一卷崇文目同】　会要开元三年正月又敕删定格式令上之名为开元格六卷【删修人内作李延祚阎颛余同艺文志】七年三月十九日修令式仍旧名曰开元后格宋璟等同修【内作裴瓘余同艺文志】十九年裴光庭萧嵩又以敕后制敇行用之后与格文相违奏令有司删撰为格后长行敕六卷二十五年九月一日后删缉旧格式律令中书令李林甫等六人共加删缉总七千九十八条一千三百二十四条于事非要并删除之三千一百八十条随事损益三千五百九十四条仍旧不改总成律十二卷律疏三十卷式二十卷开元新格十卷又撰格式律令事类四十卷【旧纪二十五年颁新定令式格事类百三十卷于天下】以类相从便于省览奉勅于尚书都省冩五十本颁于天下　源光传为中书舍人与杨滔刘令植同删着开元新格【书目十卷】中兴书目唐式二十卷开元七年上二十六年李林甫等刋定皇朝淳化三年校勘　通典开元二十五年令则谓是年定令也在食货门则载口分世业田之制课戸租调之制戸令则有非成丁不析之制而义仓则又是年定式也在职官则是年刋定职次着为格令唐开元格后敕　元和删定制敕　元和格敕
　　刑法志宪宗时刑部侍郎许孟容等删天宝以后为开元格后敇　艺文志元和格敕三十卷权徳舆刘伯刍等集元和删定制敕三十卷许孟容韦贯之乂栁登等集　会要元和二年七月【旧纪七月丙戌朔】诏刑部侍郎许孟容少卿栁登郎中房式熊执易崔光员外郎韦贯之等删定开元格后敕其月刑部奏改律卷第八为鬬竞【旧纪八月壬戌刑部奏改】至十年十月【辛丑】刑部尚书权徳舆奏其元和三年准制删定至元和五年删定毕所奏三十卷嵗月最近望且送臣本司其五年已后敕有敕文合长行者望令诸司録送刑部臣请与本司侍郎郎官参详错综随司编入本卷续具闻奏【旧纪十月庚子奏请行用新删定敕格三十卷从之】至十三年八月鳯翔节度使郑余庆等详定格后敕三十卷郎中崔郾陈讽及庾敬休王长文元从质林宝同修上进其年刑部侍郎许孟容蒋乂等奉诏删定格后敕勒成三十卷刑部侍郎刘伯刍等考定修为三十卷蒋乂乂与许孟容韦贯之删正制敕三十篇为开
　　元格后敕　权徳舆先是诏许孟容蒋乂刋彚格敕上之留禁中徳舆请出其书　侍郎刘伯刍参复研考定三十篇奏上　栁登元和初为大理少卿与许孟容等刋正敕格
　　唐太和格后敕
　　刑法志文宗命尚书省郎官各删本司敕而丞与侍郎覆视中书门下参其可否而奏之为太和格后敕　艺文志太和格后敕【志一作勑】四十卷【崇文目太和格后敕四十卷】格后敕五十卷注初前大理丞谢登纂凡六十卷诏刑部详定去其繁复太和七年上　冯宿为刑部侍郎修格后敕三十篇行于时　会要太和四年七月大理卿裴谊奏格后敕六十卷得丞谢登状断狱取最后敕为定
　　唐开成详定格
　　刑法志开成三年刑部侍郎狄兼謩采开元二十六年以后至于开成制敇删其繁者为开成详定格艺文志狄兼謩开成详定格十卷　后唐天成元年十月用开成格
　　唐大中刑法总要格要敕
　　艺文志【崇文目同】大中刑法总要格后敕六十卷刑部侍郎刘瑑等纂【传曰刑理统类志传不同当考】　会要【旧纪同】大中五年四月癸夘刑部侍郎刘瑑等奉敕修大中刑法总要格后敕六十卷贞观二年六月二十八日至大中五年四月十三日凡二百四十四年杂敕都计六百四十门二千一百六十五条议轻重名曰大中刑法统类　国史志大中已后杂敕三卷
　　唐大中刑律统类
　　刑法志宣宗时左卫率府仓曹参军张戣以刑律分类为门而附以格敕为大中刑律统类诏刑部颁行之艺文志张戣大中刑律统类十二卷【崇文目同又有唐律令事类四十卷】会要大中七年五月【旧纪同】张戣集律令格数条件相
　　类者一千二百五十条分为一百二十门号曰刑法统类上之　刘瑑大中五年迁刑部侍郎乃裒彚敕令可用者由武徳讫大中凡二千八百六十五事类而析之参订重轻号大中刑律统类以闻法家推其详　唐诏令曰刑书统类十篇独着元结县令箴　后唐长兴四年六月详定大中统类
　　唐祠令
　　会要圣厯元年奉礼郎张齐贤议曰贞观显庆礼及祠令无告朔之文贞元九年十二月博士韦彤议自贞观至开元修定礼令
　　唐吏部甲令　贞观官令　开元格令【见官名】
　　沈既济徳宗时言选举之敝云云夫古今选用之法九流常叙有三科而已曰徳也才也劳也吏部甲令虽曰度徳居任量能授职计劳升叙然考校之法皆在书判簿厯言辞俯仰之间安行徐言非徳也空文善书非才也累资积考非劳也　陆贽谏试官按甲令有职事官有散官有勲官有爵号其赋事受奉者唯职事一官以叙才能位贤徳所谓施实利而寓虚名也勲散爵号止于服色资荫以驭崇贵甄功劳所谓假虚名而佐实利也虚实交相养故人不渎赏轻重互相制故国不废权今之员外试官颇同勲散爵号【奏议云命秩之载于甲令者】　志凡选有文武每嵗五月颁格于州县选人应格则本属或故任取选解
　　唐六条
　　太宗纪贞观二十年正月丁丑遣使二十二人以六条黜陟于天下　会要遣大理卿孙伏伽等二十一人以六条廵察　唐官品志司台大夫掌廵察所掌六条一察品官以上理政能二察官人贪残害政三察豪强奸猾侵害下人及田宅逾制四察水旱虫灾不以实言枉征赋役及无灾妄蠲免者五察部内盗贼不能穷逐隠而不申者六察徳行孝弟茂材异行而不贡者每年二月乗轺郡县十月入奏【又百官志四十八条】　通典隋置司台唐无司校尉而有京畿访采使亦其职也　武后纪永昌元年正月戊午颁九条以训百官　李峤上疏曰垂拱时诸道廵察使科条四十有四至别敇令又三十而使以三月出尽十一月奏事今所察按凖汉六条而推广之则无不包矣乌在多张事目也
　　唐刑法要録
　　志卢纡十卷【大理丞】裴向上之【会要宝厯二年十月裴向进】赵仁本崔知悌法例各二卷张伾判格三卷
　　唐学令　选举令　仓库令
  </div>
  <div class="pagination">
   <a href="玉海_page105.html">
    上一页
   </a>
   <span>
    ...
   </span>
   <a href="玉海_page101.html">
    101
   </a>
   <a href="玉海_page102.html">
    102
   </a>
   <a href="玉海_page103.html">
    103
   </a>
   <a href="玉海_page104.html">
    104
   </a>
   <a href="玉海_page105.html">
    105
   </a>
   <span class="current-page">
    106
   </span>
   <a href="玉海_page107.html">
    107
   </a>
   <a href="玉海_page108.html">
    108
   </a>
   <a href="玉海_page109.html">
    109
   </a>
   <a href="玉海_page110.html">
    110
   </a>
   <a href="玉海_page111.html">
    111
   </a>
   <span>
    ...
   </span>
   <a href="玉海_page107.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
