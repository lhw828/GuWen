<!DOCTYPE html>
<html>
<head>
    <meta charset="UTF-8">
    <title>玉海 - 第 7 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 7 页/共 284 页</h1>
    <div class="content">　　卷一百九十五
　　祥瑞
　　天瑞
　　卷一百九十六
　　祥瑞
　　地瑞
　　卷一百九十七
　　祥瑞
　　植物
　　巻一百九十八
　　祥瑞
　　动物
　　卷一百九十九
　　祥瑞
　　动物
　　卷二百
　　祥瑞
　　总瑞【瑞图附】
　　卷二百一
　　辞学指南　【编题　　作文法　语忌诵书　　编文】
　　卷二百二
　　辞学指南　【制　　　诰　　　诏】
　　卷二百三
　　辞学指南　【表　　　露布　　檄】
　　卷二百四
　　辞学指南　【箴　　　铭　　　记賛　　　颂　　　序】
　　【试卷式　题名】
　　宏辞所业








<子部,类书类,玉海>
　　钦定四库全书
　　玉海巻一
　　宋　王应麟　撰
　　天文
　　天文图
　　天道隐而难测可见莫如象天象逺而难究可考莫如图
　　中宫
　　汉天文志【史天官书同】中宫天极星其一明者泰一之常居也旁三星三公或曰子属后句四星末大星正妃余三星后宫之属也环之匡卫十二星藩臣皆曰紫宫前列直斗口三星随北耑鋭若见若不见曰阴徳或曰天一紫宫左三星曰天枪右四星曰天棓后十七星絶汉抵营室曰阁道北斗七星所谓璿玑玉衡以齐七政杓携龙角衡殷南斗魁枕参首用昏建者杓杓自华以西南夜半建者衡衡殷中州河济之间平旦建者魁魁海岱以东北也斗为帝车运于中央临制四海【史作乡】分阴阳建四时均五行移节度定诸纪皆系于斗斗魁戴筐六星曰文昌宫一曰上将二曰次将三曰贵相四曰司命五曰司禄六曰司灾在魁中贵人之牢魁下六星两两而比者曰三能三能色亝君臣和不亝为乖戾柄辅星明近辅臣亲彊斥小疏弱杓端有两星一内为矛招防一外为盾天蠭有句圜十五星属杓云　晋志【兼隋志同】北极五星钩陈六星皆在紫宫中北极北辰最尊其纽星天之枢也第一星主月太子也第二星主日帝王也亦太一之坐第三星主五星庶子也钩陈后宫也北四星曰女御宫钩陈口中一星曰天皇大帝其神曰耀魄寳北极四星曰四辅所以辅佐北极出度授政也大帝上九星曰华盖盖下九星曰杠华盖下五星曰五帝内坐杠旁六星曰六甲极东一星曰柱下史柱史北一星曰女史传舍九星在华盖上近河賔客之馆河中五星曰造父御官也河中九星钩状曰钩星天一星在紫宫门右太一星在天一南相近亦天帝神也主使十六神知风雨水旱兵饥灾疫所在之国也紫宫垣十五星其西蕃七东蕃八在北斗北一曰紫防大帝之坐也东垣下五星曰天柱门内东南维五星曰尚书尚书西二星曰阳徳阴徳宫门左星内二星曰大理门外六星曰天牀西南角外二星曰内厨东北维外六星曰天厨北斗七星在太防北七政之枢机阴阳之元本也魁四星为琁玑杓三星为玉衡又魁第一星曰天枢二曰旋三曰机四曰权五曰衡六曰开阳七曰揺光一至四为魁五至七为杓石氏云一主秦二主楚三主梁四主吴五主燕六主赵七主齐杓南三星及魁第一星皆曰三公宣徳化调七政和阴阳之官也文昌六星在北斗魁前天之六府也主集计天道文昌北六星曰内阶相一星在北斗南太阳守一星在相西大将西北四星曰势天牢六星在北斗魁下太防天子庭也五帝之坐也其外蕃九卿也一曰太防为衡南蕃中二星间曰端门东曰左执法廷尉之象也西曰右执法御史大夫之象也左执法之东左掖门也右执法之西右掖门也东蕃四星南第一曰上相北东大阳门第二星曰次相北中华东门第三星曰次将北东大阴门第四星曰上将所谓四辅也西蕃四星南第一曰上将北西太阳门第二曰次将北中华西门第三曰次相北西太阴门第四曰上相亦四辅也西南角外三星曰明堂天子布政之宫也明堂西三星曰灵台观台也主观云物察符瑞候灾变也左执法东北一星曰谒者主賛賔客也谒者东北三星曰三公内坐朝防之所居也三公北三星曰九卿内坐治万事九卿西五星曰内五诸侯内侍天子不之国也辟雍之礼得则大防诸侯明黄帝坐一星在太防中含枢纽之神也四帝坐四星侠黄帝坐东方苍帝灵威仰之神也南方赤帝赤熛怒之神也西方白帝白招拒之神也北方黑帝叶光纪之神也五帝坐北一星曰太子帝储也太子北一星曰从官侍臣也帝坐东北一星曰幸臣屏四星在端门之内近右执法郎位十五星在帝坐东北依乌郎府也郎将一星在郎位北武贲一星在太防西蕃北下名南静室旄头之骑官也常陈七星如毕状在帝坐北三台六星两两而居起文昌列抵太防一曰天柱三公之位在天曰三台主开徳宣符也西近文昌二星曰上台为司命主寿次二星曰中台为司中主宗室东二星曰下台为司禄主兵又曰三台为天阶太一蹑以上下一曰泰阶上星为天子下星为女主中阶上星为诸侯三公下星为卿大夫下阶上星为士下星为庶人中台之北一星曰太尊贵戚也摄提六星直斗杓之南主建时节西三星曰周鼎大角一星在摄提间北三星曰帝席梗河三星在太角北招揺一星在其北戈一星在招揺北天枪三星在北斗杓东女牀三星在纪星北天棓五星在女牀北东七星曰扶筐七公七星在招揺东贯索九星在其前九星皆明天下狱烦天纪九星在贯索东织女三星在天纪东端天女也东足四星曰渐台临水之台也主晷漏律吕之事西足五星曰辇道汉辇道通南北宫其象也左右角间二星曰平道之官平道西一星曰进贤角北二星曰天田亢北六星曰亢池氐北一星曰天乳主甘露房西二星南北列曰天福东咸西咸各四星在房心北键闭一星在房东北天市垣二十五星在房心东北帝坐一星在天市中候星西候一星在帝坐东北宦者四星在帝坐西南宗正二星在帝坐东南宗大夫也宗人四星在宗正东族人有序则如绮文而明正宗星二在候星东宗室之象也天江四星在尾北天籥八星在南斗柄西建星六星在南斗北东南四星曰狗国北二星曰天鸡天辩九星在建星北河鼔三星旗九星在牵牛北左旗九星在鼔旁旗端四星南北列曰天桴离珠五星在须女北天津九星横河中腾蛇二十二星在营室北王良五星在奎北居河中天子奉车御官也其四星曰天驷旁一星曰王良亦曰天马前一星曰策星阁道六星在王良前飞道也傅路一星在阁道南东壁北十星曰天廏天将军十二星在娄北南一星曰军南门太凌八星在胃北北九星曰天船昴西二星曰天街巻舌六星在昴北五车五星三柱九星在毕北其中五星曰天潢天潢南三星曰咸池五车南六星曰诸王其西八星曰八谷天闗一星在五车南东井钺前四星曰司怪司怪西北九星曰坐旗坐旗西四星曰天髙天髙西一星曰天河南河北河各三星夹东井南河南三星曰阙丘五诸侯五星在东井北一曰帝师二曰帝友三曰三公四曰博士五曰太史此五者常为帝定疑议五诸侯南三星曰天樽积水一星在北河西北积薪一星在积水东北水位四星在积薪东轩辕十七星在七星北轩辕右角南三星曰酒旗酒旗南三星曰天相轩辕西四星曰爟爟北四星曰内平少防四星在太防西士大夫之位也一曰处士或曰博士官明大而黄贤士举也南四星曰长垣　李寻曰紫宫极枢通位帝纪太防四门广开大道五经六纬尊显术士翼张舒布烛临四海少防处士为比为辅故次帝廷女宫在后圣人承天贤贤易色取法于此【春秋纬紫防宫为大帝太防为天庭】天官上相上将皆颛面正朝　中宫天极星其一明者太乙常居三公侍旁藩臣环翊璇玑玉衡髙揭衡峙文昌泰阶森布晖映其垣为紫防其象为枢纽在人则广朝路寝造命出政之廷万方之所内靣而观卬也苍龙主东赤鸟司南于菟神龟俨列西北其舍二十有八其度三百六十有五在人则九畿五服庶邦庶尹之位上之所赖以榦方而作屏也昊穹无言示人以象在上欲其宅心正徳秉纲执要以为四方之极在下欲其叶恭和并志壹虑以同尊乎五位之极端其在我即所以对乎在天
　　二十八舍
　　汉志【史天官书同】东宫苍龙房心心为明堂大星天王前后星子属房为天府曰天驷其阴右骖旁两星曰衿衿北一星曰牵东北曲十二星曰旗旗中四星曰天市房南众星曰骑官左角理右角将大角者天王帝坐廷其两旁各有三星鼎足句之曰摄提摄提直斗杓所指以建时节故曰摄提格亢为宗庙其南北两大星曰天门氐为天根尾为九子箕为敖客后妃之府南宫朱鸟权衡衡太防三光之廷筐卫十二星藩臣西将东相南四星执法中端门左右掖门掖门内六星诸侯其内五星五帝坐后聚十五星曰哀乌郎位旁一大星将位也藩西有随星四曰少微士大夫权轩辕黄龙体【晋隋志轩辕十七星在七星北】前大星女主象旁小星御者后宫属东井为水事其西曲星曰钺北北河南南河两河天阙间为闗梁舆祠事柳为鸟喙主木草七星颈为员宫张嗉为厨主觞客翼为羽翮主逺客轸为车主风其旁一小星曰长沙星轸南众星曰天库西宫咸池曰天五潢五帝车舎奎曰封狶为沟渎娄为聚众胃为天仓其南众星曰廥积昴曰旄头胡星也毕曰防车为边兵其大星旁小星为附耳昴毕间为天街参为白虎三星直者是为衡石下有三星锐曰罚其外四星左右肩股也觜觽为虎首主葆旅事其南有四星曰天厠厠下一星曰天矢其西有句曲九星三处罗列一曰天旗二曰天苑三曰九斿东大星曰狼下四星曰弧直狼比地有大星曰南极老人老人见治安不见兵起常以秋分时候之南郊【文选注乐纬曰商为五潢】北宫武虚危危为盖屋虚为哭泣其南有众星曰羽林天军军西为垒或曰钺旁有一大星为北落危东六星两两而比曰司防营室为清庙曰离宫阁道汉中四星曰天驷旁一星曰王梁【史作良】旁有八星絶汉曰天横【史作潢】旁江星杵臼四星在危南匏瓜南斗为庙其北建星建星者旗也牵牛为牺牲其北河鼔婺女其北织女天女孙也　晋志【隋志同】东方角二星为天阙其间天门也其内天庭也黄道经其中七曜之所行也左角为天田为理右角为将其星明大王道太平亢四星天子之内朝氐四星王者之宿宫房四星为明堂天子布政之宫也亦四辅也中间为天衢为天阙黄道之所经也七曜由乎天衢则天下和平又北二小星曰钩钤天之管籥心三星天王正位也中星曰明堂天子位为大辰【汉五行志刘向以为星传曰心大星天王也前星太子后星庶子也】尾九星妃后之府大小相承则后宫有叙多子孙箕四星一曰天鸡主八风北方南斗六星天庙也亦为寿命之期牵牛六星天之闗梁须女四星天少府虚二星冢宰之官危三星主天府坟墓四星属危之下营室二星天子之宫也离宫六星天子之别宫东壁二星图书之秘府也星明王者兴道术行国多君子西方奎十六星天之武库也娄三星为天狱胃三星天之厨藏昴七星天之耳又为旄头胡星也天子出旄头防毕以前驱毕八星主弋猎附耳一星在毕下觜觽三星为三军之候明则军储盈将得势参十星黄帝占参应七将南方东井八星天之南门黄道所经用法平则井星明而端列钺一星附井之前舆五星天目也柳八星主雷雨星七星主衣裳文绣张六星主珍宝宗庙翼二十二星主天之乐府星明大礼乐兴四夷賔动则蛮夷使来轸四星冢宰辅臣也轸星明则车驾备辖星傅轸两旁左辖为王者同姓右辖为异姓长沙一星在轸之中【隋志曰四方二十八宿并辅官一百八十二星】星官在二十八宿之外者库楼十星在角南旁十五星三三而聚者柱也中央四小星衡也东北二星曰阳门南门二星在库楼南平星二星在库楼北天门二星在平星北亢南七星曰折威顿顽二星在折威东南骑官二十七星在氐南若天子武贲主宿卫东端一星骑阵将军南三星车骑阵车三星在骑官东北积卒十二星在房心南从官二星在积卒西北龟五星在尾南傅说一星在尾后鱼一星在尾后河中杵三星在箕南糠一星在箕舌前杵西北鼈十四星在南斗南农丈人一星在南斗西南狗二星在南斗魁前天田九星在牛南罗堰九星在牵牛东九坎九星在牵牛南九坎间十星曰天池虚南二星曰哭哭东二星曰泣泣南十三星曰天垒城如贯索状败臼四星在虚危南危南二星曰盖屋其南四星曰虚梁羽林四十五星在营室南一曰天军主军骑垒壁阵十二星在羽林北羽林之垣垒也北落师门一星在羽林南长安城北门曰北落门以象此也北落西北有十星曰天钱北落西南一星曰天纲北落东南九星曰八魁八魁西北三星曰鈇质奎南七星曰外屏外屏南七星曰天溷天溷南一星曰土司空娄东五星曰左更西五星曰右更天仓六星在娄南南四星曰天庾天囷十三星在胃南天廪四星在昴南天苑十六星在昴毕南苑南十三星曰天园毕附耳南八星曰天节天节下九星曰九州殊口毕柄西五星曰天阴参旗九星在参西玉井四星在参左足下西南九星曰九游东南四星曰军井军市十三星在参东南野鸡一星在军市中军市西南二星曰丈人丈人东二星曰子子东二星曰孙东井西南四星曰水府东井南垣之东四星曰四渎狼一星在东井东南北七星曰天狗弧九星在狼东南弧南六星曰天社昔共工氏之子句龙能平水土故以配社其精为星老人之星在弧南一曰南极常以秋分之旦见于景【即丙字】春分之夕没于丁见则治平主寿昌常以秋分候之南郊柳南六星曰外厨厨南一星曰天纪稷五星在七星南农正也张南十四星曰天庙天子之祖庙也翼南五星曰东区蛮夷星也轸南三十二星曰器府乐器之府也青丘七星在轸东南青丘西四星曰土司空土司空北二星曰军门主营候彪尾威旗【已上晋志颇详于隋志】　乾象新书石申列舍星一百六十六角至轸石申中官星三百十八招揺至郎将石申外官星二百七十一平星至长沙甘徳中官星二百一平道至谒者甘徳外官星二百九天门至青丘巫咸中官星三十一列肆至虎贲巫咸外官星九十五阳门至土司空石申紫防垣星五十四紫防垣至文昌甘徳紫微垣星一百一四辅至八谷巫咸紫防垣星十八御女至钩　后魏书永熈中诏通直散骑常侍孙僧化与太史令胡世荣张龙赵洪庆及中书舍人孙子良等在门下外省校比天文书集甘石二家星经及汉魏以来二十三家经占集为五十五巻后集诸家撮要前后所上杂占以类相从日月五星二十八宿中外官图合为七十五巻　中兴书目星簿讃厯一卷载星宿躔度应验事案隋志石氏星簿经讃一巻唐志石氏星经簿讃石申注今本所载州名有徐颍婺台之类疑后人所附益也　晁氏志司天考占星通元寳镜一卷题曰巫咸氏甘石星经一巻甘公石申撰以日月五星三垣二十八宿常星图象次舎有占诀以候休咎　汉天文志星者金之散气其本曰人星众国吉少则凶注孟康曰星石也金石相生　三五厯记星者元气之英水之精也河圗括地象川徳布精上为星河精象为天汉　朱子易班固曰隂阳之精其本在地张衡曰地有山岳精钟为星盖星辰者地之精气上发乎天而有光耀者也星日之余也辰月之余也月生于日之所照也众星被耀因水转光三辰同形隂阳相配其体则艮也河洛篇曰天中极星昆仑之墟天门明堂太山之精中挺三台也五灵诸侯也岍岐荆山壶口雷首太岳砥柱东方之宿也析城王屋太行常山碣石西倾朱圉北方之宿也鸟防太华熊耳外方桐柏嶓冡陪尾西方之宿也荆山内方大别岷山衡山九江敷浅原南方之宿也九隘之险九河之曲瀁水三危汶江九折上为列星　邵子曰日随天而转月随日而行星随月而见
　　周易分野星图
　　隋经籍志五行周易分野星图一卷【又天文梁有天官宿野图一卷亡天下十二次图一卷二十八宿分野图一卷防纬有孝经分野图一卷】　唐艺文志天文类周易分野星图一卷【崇文目地理类开元分野图一卷】　晋志十二次度数费直说周易所言颇有先后费直周易分野寿星起轸七度大火起氐十一析木起尾九星纪起斗十枵起女六诹訾起危十四降娄起奎二大梁起娄十实沈起毕九鹑首起井十二鹑火起柳五鹑尾起张十三度　唐志云汉自坤抵艮为地纪北斗自干携巽为天纲干维内为少昊之墟干维外为颛顼之墟巽维内为太昊之墟巽维外为列山氏之墟【贲彖曰观乎天文以察时变日阳也而为离月隂也而为坎纬星动者阳也而太白辰星为隂经星不动者隂也而析木鹑首为阳北斗振天二极不动故曰天文也　系辞曰在天成象在地成形象者形之精华发于上形者象之体质留于下】　十二次之分野若周礼保章氏注星纪吴越至析木燕春秋正义谓秦汉以来地分天次是也二十八宿之分野若史记天官书二十八舎主十二州角亢氐兖房心豫尾箕幽斗江湖牵牛婺女扬虚危青营室东壁并奎娄胃徐昴毕冀觜觽参益东井舆雍柳七星张三河翼轸荆淮南子角亢郑至翼轸楚汉志昴毕间为天街其隂隂国阳阳国蓺文志有海中二十八宿国分臣分各二十八卷是也五星之分野若天官书秦之疆候太白占狼弧吴楚候荧惑占鸟衡燕齐候辰星占虚危宋郑候岁星占房心晋亦候辰星占参罚中国在东南为阳日岁星荧惑填星占于街南毕主之西北胡貉旃裘引弓之民为隂月太白辰星占于街北昴主之秦晋好用兵复占太白胡貉数侵掠独占辰星续汉志注星经岁星主泰山徐青兖荧惑主霍山扬荆交镇星主嵩髙豫太白主华隂山凉雍益辰星主恒山冀幽并唐志岱宗岁星位焉至嵩丘镇星位焉是也北斗之分野若天官书杓自华以西南衡殷中州河济之间魁海岱以东北星经玉衡一徐二益三冀四荆五兖六扬七豫八幽九并春秋纬文耀钩雍属魁冀属枢兖青机徐扬权荆衡梁开豫揺晋志一秦二楚三梁四吴五燕六赵七齐唐志杓以治外故鹑尾为南方负海之国魁以治内故陬訾为中州四战之国是也干支之分野若天官书甲乙四海之外丙丁江淮海岱戊己中州河济庚辛华山以西壬癸常山以北淮南子甲齐乙东夷丙楚丁南夷戊魏已韩庚秦辛西夷壬卫癸越子周丑翟寅楚卯郑辰晋已卫午秦未宋申齐酉鲁戌赵亥燕汉志壬燕赵癸北夷辰邯郸未中山戌吴越亥燕代星经玉衡第一星以五子日候之二亥三戌四卯五辰六巳七午八寅九申是也河汉之分野若汉志南戒为越门北戒为胡门唐志山河之象存两戒观两河之象与云汉所始终是也诸星之分野若晋志东区青丘隋志齐赵郑越周秦代晋韩魏楚燕之星是也【详见星土　隋志春秋有左氏分野一卷　通典云诸国分野具于班固汉书皇甫谧帝王世记下分区域上配星躔】
　　汉天文图籍
　　史天官书所见天变皆国殊窟宂家占物怪以合时应其文图籍禨祥不法是以孔子论六经纪异而説不书前天文志【晋志马续云】凡天文在图籍昭昭可知者经星
　　常宿中外官凡百十八名积数七百八十三星皆有州国官宫物类之象其伏见蚤晚邪正存亡虚实阔陿及五星所行合散犯守陵歴鬭食彗孛飞流日月薄食晕适背宂抱珥虹蜺迅雷风祅怪云变气此皆隂阳之精其本在地而上发于天政失于此则变见于彼明君覩之而寤饬身正事若角亢氐兖至翼轸荆甲齐至亥燕代秦占弧至晋占参而州国之象着焉三公三能上将贵相执法骑官文昌郎位诸侯羽林藩臣司防而官名之象着焉泰一常居营室阁道心为明堂房为天府亢为宗庙轸胃为库仓箕为后妃之府及端门掖门帝坐车舎苑街清庙之属皆宫象也枪棓矛盾驷骖衿牵旗市闗梁弧矢杵臼狼虎犠牲沟渎之属皆物象也【日月周耀星辰精百官立法宫室混成降应王政景以烛形举其占应览故考新　妖祥之占始汉元年五星聚东井终元寿元年岁星入太防】　艺文志天文二十一家四百四十五巻自泰壹杂子星至图书秘记有日月五星霓云雨之占厯谱有月行帛图月五星行度日晷书自古五星宿纪颛顼五星厯日月宿厯【厯志引古文月采篇天文志引星传古厯甘石氏经夏氏日月传】　续志孝明帝使班固叙汉书而马续述天文志注谢沈书曰蔡邕撰建武已后星验着明以续前志谯周接继其下　晋志诸侯之史梓慎卜偃禆灶子韦甘徳唐昧尹臯石申夫皆掌着天文各论图验　隋志河洛围纬虽有星占星官之名未能尽列　寿昌图仪成于甘露贾逵星图论于永元
　　汉月行帛图　日月交防图
　　艺文志厯谱耿昌月行帛图二百三十二卷月行度二巻　隋志月行黄道图一巻梁有日月交防图郑元注一卷又日月本次位图一卷京氏日占图三巻魏氏日旁气图一巻日旁云气图五巻日月薄蚀图一巻日月晕珥云气图占一巻　太测曰盛哉日乎丙明离章五色淳光夜则测隂昼则测阳昼夜之测或否或臧阳推五福以类升隂幽六极以类降升降相闗大正乃通经则有南有北纬则有西有东廵乗六甲与斗相逢厯以记岁而百谷时雍中次六月阙其慱不如开明于西【测曰明始退也】元攡曰察龙虎之文观鸟之理运诸桼政系之泰始极焉以通璇玑之统正玉衡之平元莹曰天元咫步日月纪数斗振天而进日违天而退元告曰地坎而天严月遄而日湛【注月日行十三度故疾日日行一度故迟】　月令注日月之行一岁十二防圣王因其防而分之以为大数观斗所建命其四时正义凡二十八宿及诸星皆循天左行一日一夜一周天一周天之外更行一度一年三百六十五周天四分度之一日月五星则右行日一日一度月一日十三度十九分度之七此相通之数也今厯象之说月一日至四日行最疾日行十四度余五日至八日次疾日行十三度余九日至十九日行迟日行十二度余二十日至二十三日又小疾日行十三度余二十四日至晦又最疾日行十四度余此月行之大率也二十七日月行一周天至二十九日强半月及于日与日相会乃为一月故考灵耀云九百四十分为一日二十九日与四百九十九分为月周髀云日犹火月犹水火则外光水则含景故月光生于日所照魄生于日所蔽当日则光盈就日则明尽京房云月与星辰隂也有形无光日照之乃有光先师以为日似弹丸月似镜体或以为月亦似弹丸日照处则明不照处则闇元命包云日实也月阙也说题辞云星精阳之荣也阳精为日日分为星故其字日下生也日行迟一月行二十九度半余月行疾一月行天一帀三百六十五度四分度之一过而更行二十九度半余逐及于日而与日会所会之处谓之辰郑注周礼大师职云十一月辰在星纪十二月枵正娵訾二降娄三大梁四实沈五鹑首六鹑火七鹑尾八寿星九大火十析木此一岁十二会也两月各有二十九日强半之日合两半而成一日是月一大一小之外仍有余分一年揔三百五十四日是十二会之实数也仍少十一日四分日之一未得周天圣王摠以三百六十五日四分日之一为十二会之大数每辰有三十度九十六分度之四十二是分之为大数也星次西流日行东转东西相逆若月初日在星分之初月半在半月终在末凡十二月日之所在或举月初或举月末皆据大略不细与厯数齐同其昬明中星亦皆如此　季冬日穷于次月穷于纪星回于天注言日月星辰运行于此月皆周帀于故处【次舎也纪防也】正义日还次枵月与日还复会于枵二十八宿随天而行毎日虽周天一帀早晚不同至此月复故处　左传昭七年晋伯瑕曰日月之会是谓辰故以配日【传又曰龙尾伏辰注日月之会曰辰日在尾故尾星伏不见】　汲冢周书周月解维一月既南至昬昴毕见日短极是月斗柄建子日月俱起于牵牛之初右回而行月周天起一次而与日合宿日行月一次而周天厯舎干十有二辰终则复始是谓日月权舆武顺解天道南右日月西移地道尚左水道东流人道尚中耳目役心　周礼疏指星体言谓之星日月所会名宿亦曰辰曰次曰房【蔡邕曰宿者日所在离月所歴】　洪范正义张衡蔡邕王蕃等说浑天云天体圆如弹丸北髙南下北极出地上三十六度南极入地下三十六度南极去北极直径百二十二度弱其依天体隆曲南极去北极百八十二度强当天之中二极中防之处谓之赤道去南北极各九十一度春分日行赤道从此渐北夏至赤道之北二十四度去北极六十七度去南极百十五度日行黑道从夏至后日渐南至秋分还行赤道与春分同冬至行赤道之南二十四度去南极六十七度去北极百十五度日行处谓之黄道又有月行之道与日道相近交终而过半里半表当交则两道相合交去极逺处两道相去六度此日月行道之大略也【梓慎曰日月之行也分同道也至相过也】诗十月之交注日月之交会正义日月行相逮及交
　　而会聚谓朔日也古厯纬及周髀言日月皆右行于天月行疾日行迟二十九日有余月行天一周追及于日与之会每月皆交会而月或在日道表或在里故不食月与日同道乃食厯象为交会之术大率以百七十三日有竒为限而日月行天各自有道虽至朔相逢而道有表里若月先在里依限而食者多月先在表虽依限而食者少杜预见其参差乃云日月动物虽行度有大量不能不少有盈缩有虽交会而不食或有频交而食者唯正阳之月君子忌之　春秋正义日月同处日被月映而形魄不见云日有食之以月不可见故不言月日食者月掩之也日月之道互相出入或月在日表从外入内或月在日里从内出外道有交错故日食朔则交会故食必在朔自隐元年尽哀二十七年积二百五十五年凡三千一百五十四月唯三十七食是虽交而不食也襄二十一年九月十月频食二十四年七月八月频食是频交而食也刘歆三统以为五月二十三分月之二十而日一食空得食日而不得加时汉末刘洪作乾象厯始推月行迟疾求日食加时后代修之渐益防密今为厯者推步符合但无频月食法汉初以来殆将千岁为厯者皆一百七十三日有余而始一交会未有频月食者汉书髙祖三年十月十一月晦日频食则日有频食之理　前五行志凡日所躔而有变则分野之国失政者受之人君能修政共御厥罚则灾消而福至　前律厯志三统厯曰传不曰冬至而曰日南至极于牵牛之初日中之时景最长以此知其南至也斗纲之端连贯营室织女之纪指牵牛之初以纪日月故曰星纪五星起其初日月起其中凡十二次日至其初为节至其中斗建下为十二辰视其建而知其次【尧史以星正时周史以月正日恐歴久必差而星月则明着易见也月与日同度谓之朔迩一遐三谓之衡分天中谓之望光尽体伏谓之晦晦朔而日月之合东西同度南北同道则月揜日而日食望而日月之对同度同道则月亢日而月食日体径一度半所行曰黄道月体径亦如之所行曰白道日一岁一周天月二十九日有竒而一周天　干曰自强晋日自昭天行日进孰使之哉坎为水为月离为火为日坎坤体也坎中干之二五也干阳流于坤隂故月以速为退月体不明待日而明明者干也离干体也其中画乃坤之二五行迟者隂丽乎阳也月受明于日阳大隂小故曰大明】　续厯志极建其中道营于外琁衡追日以察敛光道生焉日有光道月有九行九行出入而交生焉朔防望冲邻于所交亏薄生焉月有晦朔星有合见月有望星有留逆其归一也步术生焉　淮南子日行九州七舎有五亿万七千三百九里　周髀日光外照径八十一万里　地説书日照四十五万里论衡月行一日一夜行二万六千里　徐整长厯月径千里周围三千里下于天七千里　抱朴子七曜皆东行　白虎通天道左旋日月东行　范子计然日者寸也月者尺也尺者纪度而成数寸者制万物隂阳之短长日行天日一度终而复始如环无端　后汉郑兴建武七年三月晦日食兴上防曰日月交防数应在朔顷年日食每多在晦先时而合皆月行疾也日君象月臣象君亢急则臣下促迫故行疾也　南史梁顔协撰日月灾异图两巻　南齐志汉尚书令黄香曰日蚀皆从西月蚀皆从东无上下中央者　周礼疏斗柄所建十二辰而左旋日体十二月与月合宿而右转　召诰疏治厯者必先正望朔史官因纪之将言望后之事必以望纪将言胐后之事则以胐纪望之在月十六日为多【十六日者四分之三十五日者四分之一】此年入戊午蔀五十六岁二月小乙亥朔孔云十五日即为望是己丑为望【顾氏云日月正相望也】　周髀隂阳之数日月之法十九岁为一章四章为一蔀七十六岁二十蔀为一遂遂千五百二十岁三遂为一首首四千五百六十岁七首为一极极三万一千九百二十岁生数皆终万物复始天以更元作纪厯月与日合为一月日复日为一日日复星为一岁外衡冬至【日在牵牛】内衡夏至【日在东井】冬至从坎阳在子日出巽而入坤见日光少故曰寒夏至从离隂在午日出艮而入干见日光多故曰暑　法言月未望载魄于西既望终魄于东其遡于日乎　桓谭新论扬子云因众儒之说以天为常左旋日月星辰随而东西乃图画形体行度参以四时厯数昬明昼夜　正天左旋处其中者顺之少迟则反右矣亏盈法月于人为近日逺在外故月受日光常在于外人视其终初如钩之曲及其中天如半璧然此亏盈之验也　苏氏曰交而食阳防而隂乘之也交而不食阳盛而隂不能掩也　邵氏曰日随天而转月随日而行　朱氏曰天最健一日一周而过一度日之健次于天而少迟常不及天一度月尤迟一日常不及天十三度有竒厯家筭所退之度云日行一度月行十三度有竒此乃截法故有日月五星右行之説其实非右行也　胡氏曰天之形望之其色苍然南枢入地下三十六度北枢出地上三十六度一昼一夜行九十余万里人一呼一吸谓之一息一息之间天已行八十余里人之一书夜有一万三千余息故一书一夜天行九十余万里天之健可知
　　汉星图　盖图【见言天三家】
　　续厯志贾逵论问典星待诏姚崇井毕等十二人皆曰星图有防法日月实从黄道　刘向传昼诵书传夜观星宿或不寐达旦【又后汉郎顗昼研精义夜占象度】元延中【元年七月辛未】星孛东井上奏曰书曰伻来以图天文难以相晓臣虽图上犹须口説愿赐清燕之间指图陈状上辄入之　唐志孝经内记星图一巻失姓名
　　汉灵宪图【星官名数】
　　唐艺文志张衡灵宪图一卷又浑天仪一巻【隋志天文灵宪一巻文选注引张衡灵宪图注】　续汉志注臣昭以张衡天文之妙冠
　　絶一代所着灵宪浑仪畧具辰燿之本灵宪曰昔在先王将步天路用定灵轨寻绪本元先凖之于浑体是为正仪立度而皇极有逌建枢运有逌稽也乃建乃稽斯经天常故灵宪作兴元气剖判刚柔始分清浊异位天成于外地定于内天体于阳故圆以动地体于隂故平以静在天成象在地成形天有九位地有九域天有三辰地有三形人之精者作圣实始纪纲而经纬之八极之维径二亿三万二千三百里南北则短减千里东西则广増千里自地至天半于八极则地之深亦如之通而度之则是浑已将覆其数用重钩股悬天之景【一作晷】薄地之仪皆移千里而差一寸宇之表无极宙之端无穷天有两仪以儛道中其可覩枢星是也谓之北极在南者不着故圣人弗之名焉阳道左廻故天运左行星者体生于地精成【隋志作发】于天列居错跱各有逌属紫宫为皇极【隋志作帝皇】之居太防为五帝之廷明堂之房大角有席天市有坐苍龙连蜷于左白虎猛据于右朱雀奋翼于前灵圏首于后狼蚖鱼鼈罔有不具在野象物在朝象官在人象事于是备矣悬象着明莫大乎日月其径当天周七百三十六分之一地广二百四十二分之一日者阳精之宗积而成鸟象乌而有三趾阳之类其数竒月者隂精之宗积而成兽象兎隂之类其数耦日譬犹火月譬犹水火则外光水则含景月光生于日之所照魄生于日之所蔽当日则光盈就日则光尽众星被耀因水转光当日之冲光常不合者蔽于地也众星列布其以神着有五列焉是为三十五名一居中央谓之北斗动变挺占【隋志作动系于占】寔司王命四布于方为二十八宿中外之官常明者百有二十四可名者三百二十为星二千五百而海人之占未存焉【隋志星图海中占一巻海中星占一巻】防星之数盖万一千五百二十庶物蠢蠢咸得系命不然何以摠而理诸文曜丽乎天其动者七日月五星是也周旋右回天道者贵顺也近天则迟逺天则速摄提荧惑地见晨附于日也太白辰星见昬附于月也二隂三阳参天两地老子四星周伯王逢芮各一错乎五纬之间其见无期其行无度【本传着灵宪筭罔论言甚详明注灵宪序曰云云衡集无筭罔论盖网络天地而筭之因名焉　应间云经思天衢内昭独智方将师天老而友地典与之高睨而大谈　着悬图衡集作图太平御览引图曰橐籥元气禀受无原　隋志张衡集十一巻梁十二巻又一本十四卷】　隋志张衡为太史令铸浑天仪总序经星谓之灵宪衡所铸之图遇乱堙灭星官名数今亦不存　文选蜀都月赋注蓺文类聚引灵宪太平御览引自地至天一亿万六千二百五十里灵宪注曰太素之前幽清元静春秋正义引灵宪曰当日之冲光常不合是谓闇虚在星则星防遇月则月食隋志引张衡灵宪曰日之薄地闇其明也类聚引灵宪图曰昆仑东南有赤县之州　后魏信都芳撰厯书名曰灵宪厯筭月频大频小食必以朔证据甄明　崇文目有灵宪图三巻仲林子撰
　　晋陈卓星图　三家星官图录　甘石巫咸三家星图　甘石二家星经　二十三家经占
　　晋志武帝时太史令陈卓揔甘石巫咸三家所着星图大凡二百八十三官一十四百六十四星以为定纪今略其昭昭者以备天官云【隋志自摄提至军门凡二百五十四官一千二百八十三星并二十八宿辅官一百八十二星名曰经星】中宫始于北极次以文昌次以黄帝坐次以摄提二十八舎星官在二十八宿之外者库楼至军门天汉十二次度数州郡躔次【陈卓云】七曜杂星气客星流星云气十煇杂气天变史传事验【已上并天文志所载自杂星气以下皆图纬旧説及荆州占　魏太史令陈卓更言郡国所入宿度】　史天官书昔之传天数者髙辛之前重黎唐虞羲和有夏昆吾殷商巫咸周室史佚苌于宋子韦郑则禆灶在齐甘公【名徳】楚唐昧赵尹臯魏石申夫【蓺文志楚有甘公未知孰是】　子或问星有甘石曰在徳不在星徳隆则晷星星隆则晷徳【归藏昔黄神将战筮于巫咸】　隋志星官之书自黄帝始三国时吴太史令陈卓始列甘氏石氏巫咸三家星官着于图录并注占賛总有二百五十四官一千二百八十三星并二十八宿及辅官附坐一百八十二星总二百八十三官一千五百六十五星宋元嘉中太史令钱乐之铸浑天铜仪以朱黑白三色用殊三家而合陈卓之数【商巫咸用黄色七十一座八百一十星魏石申夫用朱色九十四座百四十四星齐甘徳用黑色一百八十座五百一十星内官七十六座二百八十一星外官四十二座二百二十三星】元嘉十七年作小浑天以白青黄珠为三家星隋庾季才等参校周齐梁陈及祖暅孙僧化旧图刋正踈宻依凖三家星位以爲盖图
　　三家图録以隋志考之巫咸五星占一巻甘氏四七法一巻石氏星经簿讃一巻星经二巻又星官十九巻浑天图十巻吴袭撰石氏星占一巻又梁有石氏甘氏天文占各八巻陈卓记石氏星经七巻史记正义云楚甘徳作天文星占八卷石申作天文八巻崇文总目有荆州刘石甘巫占一巻中兴书目有星簿讃厯一巻【疑后人附益　中兴书目甘石巫咸氏星经一卷集三家悉图其象有后人附益非本经】若陈卓之书则隋唐志有四方星占五星占各一卷天官星占天文集占各十巻　唐一行按甘石巫咸众星明者图之
　　北史魏永熈中诏孙僧化胡世荣等在门下外省校比天文书集甘石二家星经及汉魏以来二十三家经占集为五十五卷后集诸家撮要前后所上杂占以类相从日月五星二十八宿中外官及图合为七十五巻【唐志孙僧化等星占三十三巻　隋志云二十八巻】　书伊陟賛巫咸作咸乂四篇世本以为作筮楚辞亦着其名刘昭注后汉志述巫咸辰守奎太白守井荧惑守参五星入轸水见翼之占晋志述巫咸彗星出西方之占【郭璞巫咸山赋序巫咸以鸿术为帝尧医汉志河东安邑巫咸山在南】　周礼注引甘氏岁星经説文引甘氏星经女媊史记索隐按天文志皆甘氏星经文而志又兼载石氏【前志杂占有甘徳长柳占梦二十卷】周礼防史景纪索隐按石氏星传郎顗传续天文志注及贾逵论黄道防皆引石氏经索隐引石氏星讃枪棓二星备变龙体主后妃【文选注亦引之】月令防熊氏及周礼防亦引石氏星经后汉天文志注引石氏星占巫咸占五行志注引石氏占宋志引石氏説礼大司乐防案春秋纬文耀钩及石氏星经云房心为天帝之明堂布政之所出又案星经天社六星太平御览引甘氏天文占
　　梁天文五行图
　　隋志【唐志同】天文横图一卷【高文洪撰】天文集占图十一卷【又星图二巻二十八宿二百八十三官图一卷杂星图五巻星图海中占一巻】梁有天文五行图十二巻【亡】日月晕图二卷星书图七卷
　　隋盖图【详见仪象】
　　志隋高祖平陈得善天官者周坟并得宋氏浑仪之器乃命庾季才等参校周齐梁陈及祖暅孙僧化官私旧图刋正大小防宻依凖三家星位以为盖图旁摛始分甄表常度并具赤黄二道内外两规悬象着明躔离攸次星之隐显天汉昭回宛若穹苍将为正范以坟为太史令坟博考经书太史观生始能识天官　黄颛以来始作圆盖以图列宿
　　唐黄道图　盖图　覆矩图【见圭景】
　　天文志盖天之説李淳风以为天地中高而四隤日月相隐蔽以为昼夜绕北极常见者谓之上规南极常隐者谓之下规赤道横络者谓之中规及一行考月行出入黄道为图三十六究九道之增损而盖天之状见矣【汉有耿昌月行帛图亦此类】削篾为度径一分厚半之长与图等宂其正中植鍼为枢令可环运自中枢之外均刻百四十七度全度之末旋为外规规外大半度再旋为重规以均赋周天度分又距极枢九十一度少半旋为赤道带天之纮距极三十五度旋为内防乃步冬至日躔所在以正辰次之中以立宿距按浑仪所测甘石巫咸众星明者皆以篾横考入宿距纵考去极度而后图之其赤道外众星踈宻之状与仰视小殊者由浑仪去南极渐近其度益狭而盖图渐逺其度益广若考其去极入宿度数移之于浑天则一也又规度黄道月道则周天咸得其正矣【大衍厯十议有九道议七术有步月离步日躔】　梁令瓉黄道游仪虚北星旧图入虚今测在须女九度危北星旧图入危今测在虚六度半　古人重厯数之意将欲敬授人时钦若乾象不在于浑盖之是非或者各守所传之器以术天体谓浑元可任数而测大象可
　　运筭而闚终以六家之説迭为矛楯以为盖天邪则南方之度渐狭以为浑天邪则北方之极寖髙此二者又浑盖之家尽智毕议未有以通其说也王仲任葛稚川之徒区区异同之辨何益哉
　　唐木浑图　浑天图
　　厯志麟徳初李淳风为甲子元厯起二年颁用谓之麟徳厯损益中晷术以考日至为木浑图以测黄道当时以为宻　防要开元八年六月十五日左金吾卫长史南宫説奏浑天图空有其书今无其器臣既修九曜占书须量较星象请造两枚一进内一留司占测许之吴志陆绩作浑天图
　　唐南郊星图
　　见郊祀类　通典【防要同】显庆二年太史淳风言昊天上帝图位在坛上北辰在第二等与北斗并别为星官内座之首乃羲和所掌观象制图推步有证又按天官书太防宫有五帝自是五精之神五星所奉以其人主之象故况之曰帝亦如房心为天王之象岂是天乎
　　唐二十七宿图賛
　　见玉器类
　　唐五星宿度图
　　艺文志长庆筭五星所在宿度图一巻【司天少监徐升崇文目云二巻国史志云一巻】
　　通志【又崇文目】灵宪图三卷仲林子撰为日纪太隂纪五星纪三篇天心紫防图歌一巻李淳风撰大象列星图一卷【太平御览引大象列星图】正色列象注解图一卷黄十二次分野图一巻　唐志孝经内记星图一巻太白防运逆兆通代记图一卷【李淳风与袁天纲集】
　　开寳浑天图
　　实録开寳二年十月戊寅有司上浑天图太一图各一
　　景祐古今天文图
　　景祐三年九月丙子朔司天监丞邢中和上所藏古今天文格子图【熈宁二年十一月学士司马光言司天监吏员数百欲试以经史増置卜筮天文三式厯筭四科初天禧元年六月戊辰朔王钦若上列宿朝眞万灵朝眞二图并目录六巻　祥符三年七月壬午冬官正韩显符上外宫星位去斗极度数】　康定元年二月辛卯天文官李自正上星变图言日与太白犯昴当有边兵上曰王者当祗畏天道在人事应之如何耳【庆厯六年六月流星出营室南则有修徳之言皇祐三年九月太隂犯毕宿则有备边之诏】　书目列宿图一巻嘉祐中张宋臣考传记马迁厯汉晋堕唐诸史凡星有其名者具事迹本末编为图象隔子图一巻序云依开元新度入象星经修定凡二百八十四座总一千四百六十四星不知作者
　　至和列象拱极
　　至和元年十月九日庚子虔州祥符宫言道士洞渊大师李思聪撰集到璇霄列象拱极图凡三面进纳诏思聪特与进妙元先生名号
　　元祐四时中星图
　　见苏颂元祐仪象　崇文目大象垂万列星图三卷天象图一卷
　　绍兴盖天图
　　绍兴七年六月八日【日厯戊戌】四川帅司进资州翠微洞隐士张大檝用唐制剏防法盖天圗新式又进翠防洞隐书寳轴司天玉匣秘书金键要诀等诏津遣诣行在所【日厯载大檝状用唐旧制创为捷法盖天图新式亦欲以坐观天道备上圣乙夜清览行军幕中候验不劳仰观陈于几案覆视乎上则乾象虽逺如在目前今造防法盖天画图及四正地规为板图大小四面缴进防津遣赴行在仍赍天文秘书前来进呈】　大观四年十二月戊戌宰臣张商英上三才定位图
　　乾道御制敬天图
　　见后　疏经法语于其下朝夕省览
　　黄裳天文图
　　黄裳天文图曰经星三垣二十八舎中外官星是也二百八十三官一千五百六十五星其星不动三垣紫防太防天市也二十八舎东西南北皆七宿中外官星如三台诸侯九卿之类象官如鸡狗狼鱼龟鼈之类象物如离宫阁道华盖五车之类象事经星守常位如百官万民守职业而听命于七政纬星五行之精岁荧惑塡太白辰并日月为七政天行速七政行迟故与天俱东出西入五星辅日月旋五气如六官分职而治天汉四渎之精起鹑火至箕尾十二辰斗纲所指谓之月建十次日月所防枵至陬訾十二分野辰次所临天为十二辰十二次地为十二国十二州　洛书甄曜度周天三百六十五度四分度之一夫一度为千九百三十二里则天地相去十七万八千五百里　春秋元命包曰天不足西北阳极于九故周天九九八十一万里孝经援神契曰周天七衡六间者相去万九千里八
　　百三十三里三分里之一合十一万九十里从内衡以至中衡中衡以至外衡各五万九千五里　吕氏春秋曰天道圜日夜一周月躔二十八宿轸与角属圜道也极星与天俱游而天枢不移　盐铁论曰常星犹公卿也众星犹万民也列星正则众星齐　论衡天之去地六万余里天日行一周日行一度二千里日昼行千里夜行千里月行十三度十度二万里三度六千里月一旦夜行二万六千里天行三百六十五度积凡七十三万里　左传天以七纪注二十八宿面七　乡饮酒义注三光三大辰也天之政教出于大辰焉淮南子注三光日月星也公羊传大火【心】伐【参】北辰【北极】为大辰　书正义天有日月照临昼夜犹王官之伯率领诸侯也北斗环绕北极犹卿士之周卫天子也五星行于列宿犹州牧之省察诸侯也二十八宿布于四方犹诸侯为天子守土也　月令疏案考灵曜云一度二千九百三十二里千四百六十一分里之三百四十八周天百七万一千里是天圜周之里数也以围三径一言之则直径三十五万七千里此二十八宿周廽直径之数也然二十八宿之外上下东西各有万五千里是为四游之极谓之四表四表之内并星宿内总有三十八万七千里天之中央上下正半之处则一十九万三千五百里地在于中是地去天之数也【列子注自地而上则皆天矣】　春秋正义云三统厯娵訾初日在危十六度立春节在营室十四度雨水中终于奎四度也降娄初日在奎五度惊蛰节在娄四度春分中终于胃六度也　朱子曰在地之位一定不易在天之象运转不停惟天之鹑火加于地之午位乃与地合而得天运之正厯家以为周天赤道一百七万四千里日一昼夜而一周春秋二分昼夜各行一半而夏长冬短一进一退又各以其什之一焉　凡星皆出辰没戌故五星为五辰十二舎亦为十二辰岁星司肃典致时雨荧惑司哲典致时燠太白司乂典致时旸辰星司谋典致时寒填星司圣典致时风经星有常不变纬星有伏见进退与日相终始　二十八宿为经五星为纬　扬子曰史以天占人圣人以人占天杨赐曰王者心有所惟意有所想虽未形顔色而五星以之推移隂阳为其变度　杜牧注孙子云岁为善星不福无道火为罚星不罚有徳　宋有善言星期必退齐无秽徳彗或可禳　宋景公出人君之言三荧惑为之退舎　水土之气升为曽宙万物之精凝为列纬皆本于地而发于天者也　尔雅月阳月在甲曰毕在乙曰橘丙曰修丁曰圉戊曰厉已曰则庚曰窒辛曰塞壬曰终癸曰极月名正陬二如三寎四余五臯六且七相八壮九十阳十一辜十二涂【厯书谓太初十月为毕聚离骚孟陬国语至于月诗嵗亦阳止周礼注十二月之号谓从娵至荼】
　　角亢【郑夀星辰】　氐房心【宋大火夘】　尾箕【燕析木寅】　斗牵牛【吴星纪丑】须女虚危【齐枵子】　营室东壁【卫陬訾亥】　奎娄胃【鲁降娄戌】
　　毕【赵大梁酉】　觜觿参伐【晋实沈申】　东井舆【秦鹑首未】　栁星张【周鹑火午】　翼轸【楚鹑尾已】



</div>
    <div class="pagination">
<a href="玉海_page6.html">上一页</a><span>...</span><a href="玉海_page2.html">2</a><a href="玉海_page3.html">3</a><a href="玉海_page4.html">4</a><a href="玉海_page5.html">5</a><a href="玉海_page6.html">6</a><span class="current-page">7</span><a href="玉海_page8.html">8</a><a href="玉海_page9.html">9</a><a href="玉海_page10.html">10</a><a href="玉海_page11.html">11</a><a href="玉海_page12.html">12</a><span>...</span><a href="玉海_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
