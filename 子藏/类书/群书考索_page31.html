<!DOCTYPE html>
<html>
<head>
    <meta charset="UTF-8">
    <title>群书考索 - 第 31 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 31 页/共 127 页</h1>
    <div class="content">　　边为浍



















　　画野为井周礼地官小司徒乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事郑司农注云井牧者春秋所谓井衍沃牧隰臯者也谓隰臯之地九夫为牧二牧当一井今造都鄙授民田有不易有一易有再易通率二而当一是谓之井牧九夫为井田方一里九夫所治之田也此制小司徒经之匠人为之沟洫相包乃成耳邑丘之属相连比以出田税沟洫为除水害四井为邑方二里四邑为丘方四里四丘为甸甸之言乗也读如衷甸之甸甸方八里旁加一里则方十里为一成积百井九百夫以六十四井五百七十六夫出田税三十六井三百二十四夫治洫四甸为县方二十里四县为都方四十里四都方八十里旁加十里乃得方百里为一同也积万井九万夫其中四千九十六井三万六千八百六十四夫出田税二千三百四井二万七百三十六夫治洫三千六百井三万二千四百夫治浍井田之法备于一同今止于都者采地食者四之一其制三等百里之国凡四都一都之田税入于王五十里之国凡四县一县之田税入于王二十五里之国凡四甸一甸之田税入于王地事谓农牧虞衡也贡谓九谷山泽之材也赋谓出车徒给徭役也司马法曰六尺为步步百为亩亩百为夫夫三为屋屋三为井井十为通通为匹马三十家士一人徒二人通十为成成百井三百家革车一乗士十人徒二十人十成为终终千井三千家革车十乗士百人徒二百人十终为同方百里万井三万家革车百乗士千人徒二千人【或曰文王在岐作司马法及周公摄天子位从而增损之以为周礼贾公彦曰齐穣苴作司马法至齐威王大夫等又附于穣苴】　贾公彦曰井十五通十井之内有九十夫之内而止云三十家者葢宫室涂巷三分去一唯有六十夫地又不易一易再易通率三夫受六夫之地唯有三十家使出马一匹士徒三十家共出三人通十为成一成之内有九百夫之地宫室涂巷三分去一不易一易再易通率二而当一故一成惟有三百家革车一乗士十人徒二十人下皆仿此【大率三十家出一马一士二徒当以类推】
　　百乗千乗万乗之别故丘有戎马一疋牛三头甸有戎马四匹兵车一乗牛十二头甲士三人步卒七十二人一同百里提封万井戎马四百匹车百乗此卿大夫采地之大者是谓百乗之家　一封三百六十六里提封十万井定出赋六万四千井戎马四千匹车千乗此诸侯之大者谓之千乗之国　天子之畿内方千里提封百万井定出赋六十四万井戎马四万匹兵车万乗戎卒七十二万人故曰万乗之主
　　任民之法小司徒之职乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事　前汉志曰周六尺为步步百为亩亩百为夫夫三为屋屋三为井井方一里是为九夫八家共之各受私田百亩公田十亩是为八百八十亩余二十亩为庐舍【诗曰中田有庐疆埸有是也】民受田上田夫百亩中田夫二百亩下田夫三百亩农民已受田其家众男为余夫孟子曰余夫二十五亩亦以口受田工商家受田五口乃当农夫一人若山林薮泽等地各以肥硗为差民年二十受田六十归田在野曰庐在邑曰里一里八十戸八家共一巷春将出民里胥坐于右塾入者必持薪樵冬民既入女人同巷相从夜绩女工　薛士龙曰班固既有此言而何休注公羊范甯解谷梁赵岐注孟子皆以为然于理则不通何者言井九百亩其中为公田则中央百亩共为公田不得家取十亩又言八家皆私百亩则百亩为属公矣何得更以二十亩为庐舍也言同养公田是八家共理公事何得家分百亩自治之也若家得百亩自治安得谓之同养也若二十亩为庐舍则二亩半亦入私矣何得谓八家皆私百亩此俗儒之谬　周礼上地家七人而王制孟子则上食九人其次八人中地家六人而王制孟子则中食七人其次六人下地家五人而王制孟子下食亦五人葢先王之于民养之欲其富保之欲其安故家七人者必授以九人之上地家六人者必授以七人之中地下地则以地称人而已凡欲下地之民生齿之繁以及中上者而后旡歉此富而庶之术
　　任田任地之法民受田上田夫百亩中田夫二百亩下田夫三百亩嵗耕种者为不易上田休一嵗者为一易中田休二嵗者为再易下田三嵗更耕之自爰其处农民戸人已受田其家众男为余夫亦以口受田如比士工商家受田五口乃当农夫一人此谓平土以肥硗多少为差民年二十受田六十归田七十以上上所养也十嵗以下上所长也十二以上上所强也孟子曰夫仁政必自经界始经界既正分田制禄可坐而定也　按司马法曰王国百里为郊二百里为州三百里为野四百里为县五百里为都杜子春以五十里为近郊百里为逺郊郑康成以二百里为甸地三百里为稍地四百里为县地五百里为都地【周礼亦曰五百里为都】　载师职曰以防里任国中之地【遂人分田里夫一防是也】以场圃任园地以宅田【致仕者受】士田【仕者即受圭田】贾田【贾人所受】任近郊之地以官田【庶人在官者受】赏田【赏赐之田】牛田牧田【牧人所受】任逺郊之地【去国五十里为近郊一百里为逺郊置六乡万二千五百家自场圃至牧田皆六乡之外余地也】以公邑之田任甸地【置六遂万六千五百家以为公邑】以家邑【大夫家邑】之田任稍【小也】地以小都之田任县地【卿之采地】以大都之田任畺地【公之采地】　薛曰王国九里【兴命疏云方二十里】去国五十里曰近郊一百里曰逺郊【共四同之地】置六乡去国二百里曰甸【十二同之地】置六遂余为公邑去国三百里曰稍【二十同之地】其中五十里之国六十三为大夫家邑余为公邑去国四百里曰县【二十八同之地】其中七十里之国二十一为卿之采地余为公邑去国五百里曰都【三十六同之地】其中百里之国九为公之采地余为公邑出租税纳王由此观之公邑有四而载师特曰公邑之田任甸地者言公邑始立于此也葢公邑甸田天子使大夫治之【自甸至县使大夫治之都使下士治之】　遂人治野分为九等上上田百亩旡莱上下田莱二十五亩上中田莱五十亩此举上地之上也中上莱七十五亩中中莱百亩中下莱百二十五亩此举中地之中也下上莱百五十亩下中莱百七十五亩下下莱二百亩此举下地之下也若夫司徒造都鄙不易家百亩举上上也一易家二百亩举中中也再易家三百亩举下下也亦以九等为率葢大司徒与遂人其法一同皆以二十五亩振之曰旡可疑者而説者自见其同异耳【唐】　周礼于都鄙言易不易者地事也于乡言所食者地利也于遂言地田莱者地力也都鄙以政为主故以地事言之乡以人为主故以地利言之遂以地为主故以地力言之惟遂人上地有莱五十亩为异于乡与都鄙以乡之地狭于遂而都鄙之地又轻于遂故也【礼书】
　　乡遂异同大司徒令五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相賔【六乡也】遂人五家为邻五邻为里四里为鄼五鄼为鄙五鄙为县五县为遂【六遂也】　一乡五州二十五党百二十五族五百闾二千五百比自比长下士以上其官三千一百五十六乡之官凡一万八千九百三十六一遂五县二十五鄙百二十五鄼五百里一千五百邻自里宰下士以上其官六百五十六六遂之官凡三千九百三十六揔一万二千二百七十二人学者固疑财不足以禄之葢王圻受天下之财贡六乡六遂乃军之所在而邦家之本系焉是虽禄养之繁先王不以为费也遂官各降乡一等故乡大夫卿而遂则中大夫州长中大夫而县则下大夫其官亦降焉故州谓之长而县与党同谓之正党谓之正而鄙与族同谓之师以至在乡者谓之民则以礼义为之主故乡大夫待之以教法在遂者谓之甿则以事功为之主故遂大夫齐之以政令【自相保至相賔乡遂皆然而遂独不言者乡以教为主遂以耕为主故也】乡学加遂一等故谓之庠庠者养也所以养人材遂学降乡一等故谓之序序者射也所以攷艺事凡此乡遂之辨也夫乡遂虽有内外之别然遂之相保相赒相葬相賔不异于乡乡之相纠不异于遂乡之田法同于遂遂之军法同于乡先王之于家既以五家为比为邻积而上之至于万二千五百家为乡为遂其于人也既以五人为伍为两积而上之至于万二千五百人为军而又十家为聨以聮其居十人为聨以聨其事乡则聨之以八里如此则居作相友战守相衞有同心而无离徳也管仲相齐使居则五家为轨十轨为里十里为连十连为乡出则五人为伍十人为戎十戎为卒十卒为旅葢仿先王之遗制也【礼书】　乡遂之制上公之国三乡三遂诸侯之国二乡二遂子男之国一乡一遂书曰鲁人三郊三遂鲁大国也故三郊三遂大宗伯颁祀于邦国都家乡邑大司马简稽乡民以用邦赋则邦国亦有乡遂明矣　按大司徒施教法于邦国都鄙使之各以教其所治民而继之以比闾族党州乡者则是比闾族党之法通行于邦国都鄙可知矣不独六乡也只看军法便可知凡制军万二千五百人为军王六军大国三军次国二军小国一军一军便是王赋所供者如军行师从卿行旅从二千五百人为师校之五党为州相似五百人为旅校之五族为党相似此见是法通行于邦国都鄙之间可知矣
　　制乡之法大司徒令五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相賔
　　受田于乡大司徒凡造都鄙制其地域而沟封之以其室数而制之不易之地家百亩一易之地家二百亩再易之地家三百亩【注云不易之地嵗种之地美故家百亩一易之地休一嵗乃复种地薄故家二百亩再易之地休二嵗乃复种故家三百亩】
　　乡之教令乡师各掌其所治乡之教而听其治　乡大夫各掌其乡之政教禁令【万二千五百家为乡】　正月之吉受教法于司徒退而颁之于其乡吏各以其所治以考其徳行察其道艺　州长各掌其州之教治政令之法【二千五百家为州】　正月之吉各属其州之民而读法以考其徳行道艺而劝之以纠其过恶而戒之党正各掌其党之政令教治【五百家为党】及四时之孟月吉日则属民而读邦法以纠戒之　族师各掌其族之戒令政事【百家为族】月吉则属民而读邦法书其孝悌睦婣有学者　闾胥各掌其闾之政令【二十五家为闾】凡春秋祭祀役政防纪之数聚众庶既比则读其法书其敬敏任防者　比长各掌其比之治
　　制遂之法遂人掌邦之野【注曰郊外曰野此野谓甸稍县都】以土地之圗经田野造县鄙形体之法五家为邻五邻为里四里为鄼【此管反】五鄼为鄙五鄙为县五县为遂皆有地域沟树之【注曰邻里鄼鄙县遂犹郊内比闾族党州乡也异其名示相变尔遂之军法追胥起徒役如六乡】
　　受田于遂遂人辨其野之土上地中地下地以颁田里上地夫一防田百亩莱五十亩余夫亦如之中地夫一防田百亩莱百亩余夫亦如之下地夫一防田百亩莱二百亩余夫亦如之【注莱谓休不耕者郑司农云戸计一夫一妇而付之田其一戸有数口者余夫亦受此田也防居也谓防城邑之居孟子所云五亩之宅植之以桑麻者也六遂之民各受一防虽上地犹有莱所以饶逺也】
　　遂之教令遂人掌邦之野【郊外曰野五县为遂】使各掌其政令刑禁以嵗时稽其人民而授之田野简其兵器教之稼穑凡治野以下剂致氓以田里安氓以乐昏扰氓以土宜教氓稼穑以兴锄利氓以时噐劝氓以疆予任氓以土均平政【注变民言氓异内外也氓犹懵懵然旡知貌也致犹防也民虽受上田中田下田及会之以下剂为率谓可任者家二人乐昏劝其昏姻疆予谓民有余力复予之田若余夫然政读为征】遂师各掌其遂之政令戒禁以时登其夫家之众寡六畜车辇辨其施舍与其可任者经牧其田野辨其可食者【今年所可耕者】周知其数而任之巡其稼穑而移用其民以救其时事　遂大夫各掌其遂之政令以教稼穑以稽其功事正嵗简稼噐修稼政　县正掌其县之政令【五鄙为县】以颁田里以分职事掌其治讼趣其稼事而赏罚之鄙师各掌其鄙之政令祭祀【五酂为鄙】凡作民则掌其戒令以时数其众庶而察其媺恶而诛赏　酂长各掌其酂之政令【四里为酂】以时登其夫家比其众寡以治其防纪祭祀之事凡嵗时之戒令皆听之趣其耕耨稽其女工　里宰掌比其邑之众寡与其六畜兵噐治其政令以嵗时合耦于耡以治稼穑趣其耕耨行其秩叙【注二耜为耦两人相助耦而耕】隣长【五家为隣】掌相纠相受
　　不妨农时夏官司马中春教振旅中夏教茇【蒲末反】舍中秋教治兵中冬教大阅因以搜田　左曰春搜夏苗秋狝冬狩皆于农隙以讲事
　　不废农力记曰古者用民之力嵗不过三日
　　劝之使耕记月令孟春之月天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝借
　　驱之使耕载师掌任土之法以物地事授地职而待其政令凡任地国宅无征园廛二十而一近郊十一逺郊二十而三甸稍县都皆旡过十二唯其漆林之征二十而五凡宅不毛者有里布田不耕者有屋粟凡民旡职事者出夫家之征以时收其赋闾师凡旡职事者出夫布凡庶民不畜者祭旡牲不耕者祭旡盛不树者旡椁不蚕者不帛不绩者不衰
　　贷敛以时地官旅师掌聚野之耡粟屋粟闲粟【注野谓逺郊之外也耡粟民相助作一井之中所出九夫之税粟也屋粟民有田不耕所罚三夫之税粟闲粟闲民旡职事者所出一夫之征粟闲音闲】而用之以质剂致民平颁其兴积施其恵散其利而均其政令【注以质剂致民案入税者名会而贷之兴积所兴之积谓三者之粟也均其政令者皆以国服为之息而音若积子赐反】凡用粟春颁而秋敛之
　　迁徙有法地官比长【五家为比乡老之属】各掌其比之治徙于国中及郊则从而授之【注徙谓不便其居也或国中之民出徙于郊或郊民入徙国中皆从而付所处之吏明旡罪恶】若徙于他则为之旌节而行之【注谓出居异乡也授之者有节乃达】若旡授旡节则唯圜土内之【注乡中旡授出乡旡节过所则呵问系之圜土考辟之也呵呼何反】　邻长【五家为邻遂人之属】掌相纠相受徙于他邑则从而授之　旅师凡新氓之治皆听之使旡征役以地之媺恶为之等【注新氓新徙来者也治谓有所求乞者也使旡征役复之也以地媺恶为之等七人以上授以上地六口授以中地五口授以下地】缓急相亲门族师以邦比之法率四闾之吏以时属民而校登其族之夫家众寡辨其贵贱老防废疾可任者及其六畜车辇五家为比十家为聫五人为伍十人为聨四闾为族八闾为聨使之相保相受刑罚庆赏相及相共以受邦职以役国事以相葬埋　比长各掌其比之治五家相受相和亲有罪竒衺则相及
　　有旡相济乡师正嵗稽其乡噐比共吉防二服闾共祭噐族共防噐党共射噐州共賔噐乡共吉防礼乐之噐【注吉服者祭服也凶服者吊服也比长主集为之祭噐者簠簋鼎爼之属闾胥主集为之防噐者夷槃素爼楬豆輁轴之属族师主集为之民所以相共也射噐者弓矢楅中之属党正主集为之为州长或时射于此党也賔噐者尊爼笙瑟之属州长主集为之为乡大夫或时賔贤能于此州也吉噐若闾祭噐者也凶噐若族防噐者也礼乐之噐若州党賔射之噐者乡大夫备集此四者为州党族闾有故而不共也此乡噐者旁使之相共则民旡废事上下相补则礼行而教成】邻长【遂人之属】掌相纠相受凡邑中之政相赞【长短使相补助】
　　诸儒言井田不同郑康成以小司徒有邑甸县都之别而其名与采邑同匠人有遂沟洫浍之别而多寡与遂人异故言采地制井田乡遂公邑制沟洫又谓乡遂公邑之吏或从民以公使不得恤其私诸侯専国之政或恣为贪暴税民旡艺故畿内用夏贡法邦国用商助法贾公彦之徒遂以载师自国中园廛以至甸稍县都皆旡过十二是乡遂及四等公邑皆用贡而旡助以明乡遂为沟洫而已然先王之为井田也使所饮同井所食同田所居同廛所服同事出入相友守望相助疾病相扶持鄕遂六军之所寓岂可授之田而不为井乎大田之诗言曾孙来止而歌雨我公田遂及我私噫嘻之诗言春夏祈谷于上帝而歌骏发尔私终三十里亦服尔耕十千维耦周官遂人言兴耡旅师有耡粟比乡遂井田之事郑氏以乡遂旡井田而又以遂人之法释诗以一井之法释旅师是自戾也孟子曰乡田同井请野九一而助则乡遂之为井田可知也【薛】李泰伯曰司马法与周礼其言颇异意者文王在岐作司马法及周公摄天子位从而増损之以为周礼乎当以周礼为定司马法有步畮夫屋井周礼如之但不别为屋尔司马法十井为通十通为成周礼则四井为邑四邑为丘四丘为甸一甸旁一里为成司马法十成为终十终为同周礼则四甸为县四县为都旁加十里为同又司马法止为一制旡逺近之殊周礼则三百里以外都鄙为井田二百里以内乡遂为十夫百夫千夫万夫则是殊制矣故当以周礼为定





　　羣书考索卷六十四
<子部,类书类,群书考索>
　　钦定四库全书卷
　　羣书考索卷六十五　　　宋　章如愚　撰地理门
　　田制类
　　宣公履亩宣公十五年初税亩【注公田之法十取其一今又履其余亩复十收其一】
　　滕文公问井地滕文公使毕战问井地孟子对曰经界不正则井地不均井地不均则谷禄不平于是请野九一而助国中什一使自赋
　　魏文侯教民力田李悝为魏文侯尽地力之教而田是富秦孝公废井田孝公用商鞅以三晋地狭人贫秦地广人寡故草不尽垦地利不尽出于是诱三晋之人务本于内使秦人应敌于外故废井田开阡陌任其所耕不限多少【孝公十二年之制】数年之间国富兵强　用商君坏井田开阡陌急耕战之赏虽非古道犹能以务本之故倾邻国而雄诸侯然王制遂防僭差旡度庶人之富者累钜万而贫者食糟粕有国强者兼州域而弱者防社稷
　　汉因秦制髙祖因秦之制旡复古法建都之初召天下名族与之闗中田宅萧何为相请苑为民田而下狱文帝开籍田文帝因仍除租劝农之诏旡嵗旡之然豪强占田逾多其赋大半官收百一之税而输豪强大半之赋官恵扰于三代豪强酷于亡秦不正其本而除田租适以资富强也　孝文时民近战国多背本趍末贾谊劝上敺人归农帝感谊言始开籍田躬耕以劝百姓晁错曰农夫五口之家其服役者不下二人其能耕
　　者不过百亩百亩之收不过百石春耕夏耘秋获冬藏伐薪樵治官府给徭役春不得避风尘夏不得避暑热秋不得避阴雨冬不得避寒冻四时之间亡日休息又私自送往迎来吊死问疾养孤长防在其中勤苦如此尚复被水旱之灾急政暴虐赋敛不时朝令而暮改当其有者半价而卖亡者取倍称之息于是有卖田宅鬻子孙以偿债者矣方今之务莫若使民务农而已矣欲民务农在于贵粟贵粟之道在于使民以粟为赏罚帝从之其后务敦农本仓廪充实
　　景帝徙民寛地孝景元年制曰间者嵗比不登民多乏食夭絶天年朕甚痛之郡国或地硗陿无所农桑孳畜或地饶广荐草莽水泉利而不得徙其议民欲徙寛大地者听之后元三年诏曰农天下之本也黄金珠玉饥不可食寒不可衣以为币用不识其终始间嵗或不登意为末者众农民寡也其令郡国务劝农桑益种植可得衣食物
　　武帝限田代田仲舒説上曰秦用商鞅之法改帝王之制除井田民得买卖富者田连阡陌贫者亡立锥之地汉兴循而未改古井田法虽难卒行宜少近古限民名田以赡不足塞并兼之路然后可善治也竟不能用元狩三年遣谒者劝种宿麦举吏人能假贷贫人者以名闻及末年帝悔征伐之事乃封丞相田千秋为富民侯下诏曰方今之务在于力农以赵过为捜粟都尉过能为代田一畮三嵗代处故曰代田古法也后稷始田以二耜为耦广尺深尺曰长终亩一亩三一夫三百而播种于中苗生叶以上稍耨陇草因隤其土以附苗根故其诗曰或耘或耔黍稷儗儗耘除草也耔附根也言苗稍壮每耨輙附根比盛暑陇尽而根深能风与旱故儗儗而盛也其耕耘下种田噐皆有便巧率十二夫为田一井一屋故亩五顷用耦犁二牛三人一嵗之收常过缦田亩一斛以上善者倍之过使教田太常三辅大农置工巧奴与以人从事为作田噐二千石遣令长三老力田及里父老善田者受田噐学耕种养苗状民或苦少牛旡以趍泽故平都令光教过以人挽犁过奏光以为丞教民相与庸挽犁率多人者田日三十畮少者十三畮以故田多垦辟过试以离宫卒田其宫壖地课得谷皆多其旁田畮一斛以上令命家田三辅公田又教边郡及居延城是后边城河东农三辅太常民皆便代田用力少而得谷多
　　昭帝流民垦田孝昭时流民稍还田野垦辟颇有畜积宣帝以公田假流民孝宣帝地节三年诏曰郡国宫馆勿复修治流民还归者假公田贷种食
　　元帝假民田地孝元初元元年以三辅太常郡国公田及苑可省者振贫民江海陂湖园池属少府者以假贫民勿租赋建昭五年诏曰方春农桑兴百姓戮力自尽之时也故是月劳农劝桑旡使后时今不良之吏覆按小罪征召证按兴不急之事以妨百姓使失一时之作亡终嵗之功公卿其明察申勅之
　　成帝时兼并者多孝成帝之时张禹占郑白之田四百余顷它人兼并者类此而人弥困
　　哀帝限名田孝哀即位师丹辅政建言古之圣王莫不设井田然后治乃可平孝文皇帝承亡周乱秦兵革之后天下空虚故务劝农桑帅以节俭民始充实未有兼并之害故不为民田及奴婢为限今累世承平豪富吏民赀数钜万而贫弱逾困葢君子为政贵因循而重改作所以有改者将以救急也亦未可详宜畧为限天子下其议丞相孔光大司空何武奏请诸侯王列侯皆得名田国中列侯在长安公主名田县道及闗内侯吏民名田皆毋过三十顷诸侯王奴婢二百人列侯公主百人闗内侯吏民三十人期尽三年犯者没入官时田宅奴婢贾为减贱丁傅用事董贤隆贵皆不便已诏书且湏后遂寝不行
　　平帝定垦田孝平元始元年置大司农部丞十三人人部一州劝农桑二年定垦田八百二十七万五百三十顷葢纪汉盛时之数
　　王莽更名王田王莽簒位下令曰古者设井田则国给人足而颂声作此唐虞之道三代所遵行也秦为旡道废圣制废井田是以兼并起贪鄙生强者规田以千数弱者曽旡立锥之居于是更名天下田曰王田奴婢曰私属皆不得卖买其男口不盈八而田过一井者分余田与九族邻里乡党故无田今当受田者如制度敢有非井田圣制无法惑众者投诸四裔于是农商失业食货俱废百姓涕泣于市道坐卖买田宅奴婢自诸侯卿大夫至于庶人抵罪者不可胜数经二年余中郎区博谏曰井田虽圣王法其废已久周道既衰而人不从秦顺人心改之可以获大利故灭庐井而置阡陌遂王诸夏讫今海内未厌其弊今欲违人心追复千载絶迹虽尧舜复生而无百年之渐不能行也莽知人愁乃许买卖其后百姓日以凋弊
　　光武检覆垦田后汉之初百姓虚耗率土遗黎十才一二光武十五年诏下州郡检覆垦田顷亩及戸口年纪河南尹张伋及诸郡守十余人坐度田不实下狱死顺帝定垦田顺帝建康元年定垦田六百八十五万六千二百七十顷五十六亩九十四步
　　两汉揔论汉髙帝以来不过十五税一其后稍稍变更迨恵帝乃复其故文帝二年令民半出田租自是三十税一武帝虽颇出地赋以给用度而独田租无所増建武六年诏郡国收田租三十税一如旧制其后仲长统论曰今不循古法规为轻赋一方有警将如之何二十税一其名曰貊况三十税一乎以是而推当是文景之法世祖中兴之后复举而行终汉之衰无复改名晋武帝占田之制晋武帝泰始八年司徒石苞奏州郡农桑未有殿最之制宜増掾属令史有所巡察帝从之苞既明劝课百姓安之平呉之后有司奏王公以国为家京城不宜复有田宅未暇作邸当使城中有往来之处近郊有刍藁之田今可限之国王公侯京城得有宅一处近郊田大国十五顷次国十顷小国七顷城内旡宅城外有者皆听留之男子一人占田七十亩女子三十亩其丁男课田五十亩丁女二十亩次丁男半之女则不课其官第一品五十顷每品减五顷以为差第九品十顷而又各以品之髙卑荫其亲属多者及九族少者三代宗室国賔先贤之后士人子孙亦如之而又得荫人以为衣食客及佃客量其官品以为差降
　　宋武帝定山湖之禁宋孝武帝大明初羊希为尚书左丞时扬州刺史西阳王子尚上言山湖之禁虽有旧科人俗相因替而不奉熂山封水保为家利自顷以来頽弛日甚富强者兼领而占贫弱者薪苏旡托至渔采之地亦又如兹斯实害理之深弊请损益旧条更申恒制有司检壬辰诏书擅占山泽强盗律论赃一丈以上皆弃市希以壬辰之制其禁严刻事既难遵理与时弛而占山封水渐染复滋更相因仍便成先业一朝顿去易致怨嗟今更刋革立制五条凡是山泽先恒熂爈种竹木薪果为林仍及陂湖江海鱼梁防常加工修作者听不追旧官品第一第二品听占山三顷第三第四品二顷五十亩第五第六品二顷第七第八品一顷五十亩第九品及百姓一顷皆依定格条上赀簿若先已占山不得更占先占足若非前条旧业一不得禁有犯者水土一尺以上并计赃依常盗论除晋咸康二年壬辰之科从之
　　宋武帝垦起湖田时山阴县人多田少孔灵符表请徙旡赀之家于余姚鄮鄞三县垦起湖田帝令公卿博议咸曰夫训农修政有国所同土著之人习翫日乆如京师旡田不闻徙居他县寻山阴豪族富室顷亩不少贫者肆力非为旡处又缘湖居人鱼鸭为业小人习始既难劝之未易逺废之畴方翦荆棘率课穷乏其事弥难资徙粗立徐行旡晩帝违众议徙人并成良业
　　宋文帝均田之制九年下诏给天下人田诸男夫十五以上受露田四十亩妇人二十亩奴婢依良丁牛一头受田三十亩限四牛所授之田率倍之三易之田再倍之以供耕休及还受之盈缩人年及课则受田老免及身役则还田奴婢牛随有旡以还受诸桑田不在还受之限但通入倍田分于分虽盈不得以充露田之数不足者以露田充倍诸初受田者男夫一人给田二十亩课莳余种桑五十树枣五株榆三根非桑之土夫给一亩依法课莳余果及多种桑榆者不禁诸应还之田不得种桑榆枣果种者以违令论地入还分诸桑田皆为代业身终不还从见口有盈者无受无还不足者受种如法盈者得卖其盈不足者得买所不足不得卖其分亦不得买过所足诸麻布之土男夫及课别给麻田十亩妇人五亩奴婢依良皆从还受之法诸有举戸老小残疾无受田者年十五以上及疾者各授以半夫田年逾七十者不还所受寡妇守志者虽免课亦授妇田诸还受人田以正月若始受田而身亡及卖买奴婢牛者皆至明年正月乃得还受诸土广人稀之处随力所及官借人种莳后有来居者依法封授诸地狭之处有进丁受田而不乐迁者则以其家桑田为正田分又不足不给倍田又不足家内人别减分无桑之乡凖此为法乐迁者听逐空荒不限异州他郡唯不听避劳就逸其地足之处不得无故而移诸人有新居者三口给地一亩以为居室奴婢五口给一亩男女十五以上因其地分口课种菜五分亩之一诸一人之分正从正倍从倍不得隔越他畔进丁受田者从所近若同时俱受先贫后富再倍之田仿此为法诸逺流配谪无子孙及戸絶者墟宅桑榆尽为公田以供授受授受之次给其所亲未给之间亦借其所亲诸宰臣之官各随廨给公田刺史十五顷太守十顷治中别驾各八顷县令郡丞六顷更代相付卖者坐如律
　　北齐给授田令依魏朝每年十月普令转授成丁而授丁老而退不听卖易文宣帝天保八年议徙冀定瀛无田之人谓之乐迁于幽州寛乡以处之武成帝河清三年诏每嵗春月各依乡土早晩课人农桑自春及秋男子十五以上皆营蚕桑孟冬布田亩桑蚕之月妇女十五以上皆营蚕桑孟冬刺史听审考之优劣定殿最之科品人有人力无牛或有牛无人力者须令相便皆得纳种使地无遗利人无游手又令男子率以十八受田输租调二十充兵六十免力役六十六退田免租调京城四面诸方之外三十里内为公田受公田者三县代迁戸职事官一品以下逮于羽林武贲各有差其外畿郡华人官第一品以下羽林武贲以上各有差职事及百姓请垦田者名为永业奴婢受田者亲王止三百人嗣王二百人第二品嗣王以下及庶姓王百五十人正三品以上及皇宗百人七品以上八十人八品以上至庶人六十人奴婢限外不给田者皆不输其方百里外及州人一夫受露田八十亩妇人四十亩奴婢依良人限数与者在京百官同丁牛一头受田六十亩限止四牛每丁给永业二十亩为桑田其田中种桑五十根榆三根枣五株不在还受之限非此田者悉入还受之分土不宜桑者给麻田如桑田法
　　后周创六官均田里后周文帝霸政之初创制六官司均掌田里之政令凡人口十以上宅五亩口七以上宅四亩口五以下宅三亩有室者田百四十亩成丁者田百亩
　　隋文帝永业露田职分田公廨田垦田之制隋文帝令自诸王以下至于都督皆给永业田各有差多者至百顷少者至三十顷其丁男永业露田皆遵后齐之制并课树以桑榆及枣其田宅率三口给一亩京官又给职分田一品者给田五顷至五品则为田三顷其下每品以五十亩为差至九品为一顷外官亦各有职分田又给公廨田以供用开皇九年任垦田千九百四十万四千二百六十七顷开皇十二年文帝以天下戸口嵗増京辅及三河地少而人众衣食不给议者咸欲就寛乡帝乃发使四出均天下之田其狭乡每丁才至二十亩老小又少焉至大业中天下垦田五千五百八十五万四千四十顷
　　唐口田分业唐开元二十五年令田广一步长二百四十步为亩百亩为顷丁男给永业田二十亩口分田八十亩其中男年十八以上亦依丁男给老男笃疾废疾各给口分田四十亩寡妻妾各给口分田三十亩先永业者通充口分之数黄小中丁男女及老男笃疾废疾寡妻妾当戸者各给永业田二十亩口分田二十亩应给寛乡并依所定数若狭乡所受者减寛乡口分之半其给口分田者易田则倍给其永业田亲王百顷职事官正一品六十顷郡王及职事官从一品各五十顷国公若职事官正二品各四十顷郡公若职事官从二品各三十五顷县公若职事官正三品各二十五顷职事官从三品二十顷侯若职事官正四品各十四顷伯若职事官从四品各十顷子若职事官正五品各八顷男若职事官从五品各五顷上柱国三十顷柱国二十五顷上防军二十顷防军十五顷上轻车都尉十顷轻车都尉七顷上骑都尉六顷骑都尉四顷骁骑尉飞骑尉各八十亩云骑尉武骑尉各六十亩其散官五品以上同职事给兼有官爵及勲俱应给者唯从多不并给若当家口分之外先有地非狭乡者并即回受有賸追收不足者更给诸永业田皆子孙不在收受之限即子孙犯除名者所承之地亦不追每亩课种桑五十根以上榆枣各十根以上三年种毕乡土不宜者任以所宜树充所给五品以上永业田皆不得狭乡受任于寛乡隔越射旡主荒地充其六品以下永业即听本乡取还公田充愿于寛乡取者亦听应赐人田非指的处所者不得狭乡给其应给永业人若官爵之内有解免者从所解者追其除名者依口分例给自外及有赐田者并追若当家之内有官爵及少口分应受者并听回给有賸追收其因官爵应得永业未请及未足而身亡者子孙不合追请也诸袭爵者唯得承父祖永业不合别请若父祖未请及未足而身亡者减始受封者之半给其州县县界内所有部受田悉足者为寛乡不足者为狭乡诸狭乡田不足者听于寛乡遥受应给园宅地者良口三口以下给一亩每三口加一亩贱口五口给一亩每五口加一亩并不入永业口分之限其京城及州县郡郭下园宅不在此例诸京官文武职事职分田一品一十二顷二品十顷三品九顷四品七顷五品六顷六品四顷七品三顷五十亩八品二顷五十亩九品二顷并去京城百里内给其京兆河南府及京县官人职分田亦准此即百里外给者亦应诸州及都防府亲王府官人职分田二品一十二顷三品一十顷四品八顷五品七顷六品五顷七品四顷八品三顷九品二顷五十亩镇戍闗津岳渎及在外监官五品五顷六品三顷五十亩七品三顷八品二顷九品一顷五十亩三衞中郎将上府折冲都尉各六顷中府五顷五十亩下府及郎将各五顷上府果毅都尉四顷中府三顷五十亩下府三顷上府长史别将各三顷中府下府各二顷五十亩亲王府典军五顷五十亩副典军四顷千牛备身左右太子千牛备身各三顷诸军上折冲府兵曹二顷中府下府各一顷五十亩其外军校尉一顷二十亩旅师一顷队正副各八十亩皆于领侧州县界内给其校尉以下在本县及去家百里内领者不给诸驿封田皆随近给每马一疋给地四十亩若驿侧有牧马之处疋各减五亩其送马每疋给田二十亩诸庶人有身死家贫旡以供葬者听卖永业田即流移者亦如之乐迁就寛乡者并听卖口分诸买地者不得过本制虽居狭乡亦听依寛制其卖者不得更请凡卖买皆湏经所部官司申牒年终彼此除附若旡文牒輙卖买财没不追地还本主诸以工商为业者永业口分各减半给之在狭乡者并不给诸因王事没落外藩不还有亲属同居其身分之地六年乃追身还之日随便先给即身死王事者其子孙虽未成丁身分地勿追其因战伤及笃疾废疾者亦不追减听终其身也诸田不得贴赁及质违者财没不追地还本主若从逺役外任旡人守业者听贴赁及质其官人永业田及赐田欲卖及贴赁者皆不在禁限诸给口分田务从便近不得隔越若因州县改易地入他境及犬牙相接者听依旧受其城居之人本县旡田者听隔县受又田令在京诸司及天下州府县监折冲府镇戍闗津岳渎等公廨田职分田各有差诸职分陆田限三月三十日稻田限四月三十日以前上者并入后人以后上者入前人其麦田以九月三十日为限若前人自耕未种后人酬其功直已自种者准租分法其价六斗以下者依旧定以上者不得过六斗并取情愿不得抑配亲王出藩者给地一顷作园若城内无可开拓者于近城便给如无官田取百姓地充其地给好地替天寳中应受田一千四百三十万三千八百六十二顷十三亩
　　周世宗均田五代周世宗尝夜读元稹均田圗慨然叹曰此致治之本也王政自此始乃诏颁其圗使吏民先习知之期以一嵗大均天下之田
　　本朝田制五代方镇割据多于旧赋之外重于取民艺祖悉皆蠲止其间或有未均随事敷诰罢广南受租之大斗开寳四年之诏也轻西川之折估则开寳六年之诏也其他如劝课农桑蠲租减赋募民垦田与夫命官行均田诸道戒饬诸州物非土宜不得折配而又崇俭以化俗省费以养民斯民新脱干戈之苦而获沾王者至仁之化虽一时田制未能尽如古者然民安陇亩得以养生送死则熙熙乎泰和成周之治也列圣嗣守此意不替百年之间海内富庶　太祖建隆初分命常叅官往诸道均田　太宗谓宰相曰井田之制实经国之要道后世为天下者违井田则贫富不均朕深念黎庶虽井田之制不可卒复因时创法渐均贫富则朕别有规制终当行之以安四海　祥符六年侍御史张廓言天下旷土甚多请遣使括责真宗曰此事未可遽行今天下豪富之家田多租少贫弱之家地薄赋重须渐次改定　方仁宗之在御始诏三司定夺臣僚庄田顷亩之数以抑兼并又诏流民能耕废田者三年而后赋又诏州县长吏能招流亡而垦田者计亩而议赏圣意葢可想葢自王安石创立新法元老大臣争之而不得一时老成重厚之人皆不为之用则不免激而用新进果鋭之士用散青苗也讲淤田也行募役也结保甲也颁方田也农民自是无安靖之日矣然观熙宁中诏应诸州有以税米令民折纳见钱者官吏皆抵罪而漕臣亦得夺官神宗爱民之意本自若此而安石激于一时言者之论益坚其意而有失神宗之初心吕惠卿之徒乗间窃出掊尅苛细利析秋毫往往亦非安石意然则安石得罪于神宗而惠卿之徒又得罪于安石者也　徽宗宣和中下方田令　髙宗绍兴元年三月诏诸路闲田甚多令守令各以所宜措画或官耕或予民或假贷以取赢或召募以共利行经界法
　　诸儒论古今田制荀悦论限田古者十一而税以为天下之中正今汉人田或百一而税可谓轻矣然豪富强人占田逾多其赋大半官收百一之税而人输豪强大半之赋孝武时董仲舒言宜限人名田至哀帝乃限人名田不得过三十顷虽有其制卒难施行然三十顷又不平矣且夫井田之制不宜行于人众之时田广人寡茍可为也然欲废之于寡立之于众土地布列在豪强卒而革之并有怨心则生纷乱制度难行若髙祖初定天下光武中兴之时人众希少立之易矣
　　陆贽论限田古者一夫受田不过百亩欲使人不废田业无旷耕今富者万亩贫者无容足之居依托强家服劳终嵗常患不充有田之家坐食租税京畿田亩税五升私家收租一硕官取一私取十宜为占田条限此安富恤贫之善经也
　　崔寔言垦田政论曰今青徐兖冀人稠土狭不足相供而三辅左右及凉幽州内附近郡皆土旷人稀厥田宜稼悉不肯垦今宜复遵故事可徙贫民不能自业者于寛地此亦开草辟土振人之术也
　　牛僧孺论均田昔周人井田之制逺而不可复汉氏名田之数疎而未可行今版籍不备迁徙无制富者得以専其利贫者不能専其业于是编戸逸为游惰良田并于豪家诚能诏天下官吏随人所在皆备贡籍来者根其所从去者审其方向居者详其业疾者筹其数时贡籍于县嵗贡籍于州州与县相闻然后颁限田之科重兼并之律使公侯卿士方伯连帅下及于豪商大贾不得广并吞以専厚利若然则均田之事寓其间矣
　　营田屯田
　　募民以耕谓营田部兵以耕谓屯田自汉武经营西振初置校尉屯田渠黎而屯田之名立至昭帝始元中发习战射士诣朔方调将吏屯田于张掖宣帝神爵中遣赵充国击先零愿罢骑留屯大获地利遂平先零魏武以经畧四方而苦军食不足枣祗募百姓屯田于许下得谷百万斛蜀诸葛亮杂耕渭濵军无私焉司马宣王督诸军伐吴欲广田役乃使邓艾屯田寿春　晋羊祜守防阳减戍逻以垦田八百顷　东晋应詹请令东吴流民耕江西旷田　穆帝时荀羡屯田东阳　后魏文帝籍郡县戸十分之一以为屯田　北齐沿边营置屯田　隋文帝以边上转输劳弊长城以北令赵仲卿大兴屯田
　　唐开元中令诸屯司农二十顷为一屯州镇者五十顷为一屯天宝八年天下屯凡收百九十一万三千九百六十石自唐末中原宿兵皆置营田以耕旷土又募髙赀使输课佃之戸部置官领之周太祖时张凝请罢戸部营田务从之以其民州县其田庐牛器并赐见田者为永业悉除牛课葢牛死而租不除民以为苦故有是令
　　本朝诸路惟防定唐三州有营田务其知州并兼制营田自岐沟闗君子舘败衂之后农夫失业于是以陈恕为河北转运兼西路招置营田樊知古为河东转运兼东路招置营田此端拱二年也景徳二年诏沿边州军长吏兼制置营田天圣四年废防唐二州营田务令召无产业人请佃每亩输税五分【转运使奏防州务自兴置以来至天圣三年所得课则比较支盐官耕共军员所受及死损官并诸色费用之外计侵用官钱四万余唐州务计侵用官钱万四千】庆歴中诏以陜西用兵军储未备陜西宜置营田务又令逐路都税官司经营田以助边计【初天圣中诏流民耕废田又诏长吏安辑流亡及垦辟荒田计亩又庆歴中欧阳公谓沿边闲田人欲请佃者听之司马公请募民耕麟州田】










　　羣书考索卷六十五
　　钦定四库全书
　　羣书考索卷六十六　　　宋　章如愚　撰地理门
　　水利类
　　禹分渠通九道陂九泽度九山然河灾之羡溢害中国尤甚故道河自积石歴龙门南到华阴东至底柱及孟津雒汭至于大伾于是禹以河所从来者髙水湍悍难以行平地数为败乃酾【分也】二渠以引其河北载之髙地过降水至于大陆播为九河同为逆河入于勃海九川既疏九泽既陂诸夏乂安功施于三代【前汉志】周沟洫之法小司徒乃经土地而井牧其田野注曰小司徒为经之立其五沟五涂之界其制似井之字因取名焉九夫为井者方一里九夫所治之田也此制小司徒经之匠人为之沟洫相包乃成邑邱之属相连比以出田税沟洫为除水害　四井为邑方二里四邑为邱方四里四邱为甸甸之言乗也甸方八里旁加一里则方十里为一成积其百井九百夫其中六十四井五百七十六夫出田税三十六井三百二十四夫治洫　四甸为县方二十四里四县为都方四十里四都方八十里旁加十里乃得方百里为一同也积万井九万夫其四千九十六井三万六千八百六十四夫出田税二千三百四井二万七百三十六夫治洫三千六百井三万二千四百夫治浍井田之法备于一同　遂人凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿注曰十夫二邻之田百夫一酂之田千夫二鄙之田万夫四县之田　遂沟洫浍皆所以通水于川也遂广深各二尺沟倍之洫倍沟浍广二寻深二仞径畛涂道路皆所以通车徒于国都也径容牛马畛容大车涂容乗车一轨道容二轨路容三轨　万夫者方三十三里少半里九而方一同以南畮图之则遂从沟横洫从浍横九浍而川周其外焉　贾正义曰郑知遂浍沟洫然者此虽沟洫法与井田异制其遂沟洫广深亦与井田沟洫广深同故郑还约匠人之法而言之也郑知径容牛马之等义如此者此从川上有路而差之凡道皆三涂川上之涂则容三轨道容二轨轨皆八尺其畛宜差小可容大车一轨轨广六尺自然径容牛马及人之步而不容车轨也　贾正义曰万夫者方三十三里少半里此解经万夫有浍之义千夫万步万步有三十三里百步百步是少半里以九浍揔而言之则万夫矣又十洫于南畔为横浍则于四畔为大川此川亦人造虽无丈尺之数葢亦倍浍此川与匠人浍水所注川者异故百里之间一川谓大川也　遂从沟横洫从浍横九浍而川周其外遂入沟沟入洫洫入浍浍注川周世井田之法实公行于天下内外逺近其沟洫固无异制则遂人匠人所掌其制一也説者言遂人十夫有沟而为沟洫之法匠人言九夫为井井间有沟则为井田之法误矣遂从沟横遂水注沟地势当如此説者谓遂人其遂从匠人其遂横则亦误矣　小司徒九夫为井田可知匠人亦九夫为井井间有沟自井地言之也遂人十夫有沟兼沟涂言之也然遂人百夫有洫而匠人十里为成成间有洫则九百夫之地遂人千夫有浍而匠人百里为同同间有浍则九千夫之地其不同何耶成间有洫非一成之地包以一洫而已谓其间有洫也同间有浍非一同之地包以一浍而已谓其间有浍也成与同地之广者也洫与浍沟之大者也于成举洫以同举浍亦其大畧云尔遂入沟沟入洫洫入浍浍入川周世井田之法实公行于天下内外逺近其沟洫固不异制则遂人匠人之所掌也其制一也　井田之法自説沟洫者不通故曰采地之制用井田乡遂公邑用沟洫纷纷异议于是始失而不知周时皆用井田凡曰田者皆用彻法孟子曰乡田同井则是乡皆同井谓乡遂用沟洫非也哀公问年饥用不足有若告以盍彻则是邦国亦用彻法后世拘九夫为井以为造都鄙之説则是井田之法独都鄙为然故云乡遂公邑用沟洫之法不知周礼书皆通率而言所谓互见者固不一也【陈采邑有赋而旡贡邦国有贡而无赋周官太宰之职九赋有甸稍县都而九贡云邦国之用是也】　匠人为沟洫耜广五寸二耜为耦一耦之伐广尺深尺谓之【古犬反】田首倍之广二尺深二尺谓之遂专达于川各载其名九夫为井井间广四尺深四尺谓之沟　方十里为成成间广八尺深八尺谓之洫　方百里为同同间广二寻深二仞谓之浍注曰此畿内采地之制九夫为井井者方一里九夫所治之田也采地制井田异于乡遂及公邑三夫为屋屋具也一井之中三屋九夫三三相具以出赋税共治沟也方十里为成成中容一甸甸方八里出田税缘边一里治洫方百里为同同中容四都六十四成方八十里出田税缘边十里治浍　以匠人攷之井间有沟成间有洫同间有浍兹不易之制也一説谓方里之内二沟十里之外九洫百里之内九浍一説谓一同之地直达而为遂者九万相沟而为沟者九千洫而为洫以百计之九矣浍而为浍以千计之九矣匠人之制岂其然乎　凡天下之地势两山之间必有川焉大川之上必有涂焉　凡沟逆地阞【音勒谓脉理也】谓之不行水属【读为注】不理孙【音逊顺也】谓之不行【谓决溢也】　梢沟三十里而广倍【注云谓不垦地之沟也郑司农云谓水潄齧之沟故三十里而广倍梢音萧】凡行奠【音亭】水磬折以参伍【水行欲纡曲也】　凡沟必因水势防必因地势善沟者水潄之善防者水淫之【潄犹齧也郑司农云淫谓水淤泥土留着助之为厚】　凡为防广与崇方【等也】其閷【色界切薄其上也】参分去一大防外閷【又薄其上厚其下】　凡任索约【缩也】大汲【引也】其板谓之无任【筑防若墙者以绳缩其板大引之言板桡也板桡筑之则鼓土不坚矣】
　　稻人掌稼下地【以水泽之地种谷也】以潴蓄水以防止水以沟荡水以遂均水以列舍水以浍写水以涉扬其芟作田【偃潴者蓄流水之陂也防潴旁堤也荡谓以沟行水也遂田首受水小沟也列田之畦防音劣也非一道以去水也浍田尾去水大沟以涉扬其芟以其水写故得行其田中举其芟钩也】
　　雍氏掌沟渎浍池之禁凡害于国稼者春令为阱擭沟渎之利于民者秋令塞阱杜擭
　　成周揔论天下之地势西北髙而东南下故古者或东其亩或南其亩亩之所向沟渎随之则东南其亩者亦其大致如此而已不必尽然郑氏曰以南亩图之遂从沟横洫从浍横凡浍而川周其外然川之所流当适地所非于万夫之外必有大川围而匝焉颖达疏诗谓郑氏所言特设法耳其説是也沟洫之于田野可决而决则无水溢之害可塞而塞则无干旱之患荀卿曰修隄防通沟洫之水潦安水藏以时决塞则沟洫岂特通水而已哉稻人掌稼下地以潴蓄水以防止水以沟荡水以遂均水以列舍水以浍写水此又下地之制与遂人匠人异也考工记所谓水属者属沟洫也所谓稍沟者沟末也自沟末言之谓之稍沟自田端言之谓之田首沟逺而不倍不足以容水水行不磬折不足以杀其势观易坎为弓轮而河亦百里一曲一曲一直则沟洫之制磬折可知矣先王之时通九川陂九泽沟洫脉络布于天下则无适而非利也及井田废而阡陌作于是史起引漳以富河内郑国凿泾以注闗中李氷壅江以灌蜀地番系引汾以溉蒲阪以至白公之于渭郡信臣之于南阳马臻之于镜湖张闿之于新丰塘刘义欣之于芍陂钳卢李袭称之于雷陂史臣书之以为异绩之特名主于不足耳　遂沟洫浍川虽不同皆谓之沟司险曰五沟也沟径畛涂道路虽不同皆谓之涂司险曰五涂是也
　　楚呉蜀水利荥阳下引河东南为鸿沟以通宋郑陈蔡曹衞与济汝淮泗防于楚西方则通渠汉川云梦之际东方则通沟江淮之间于呉则通沟三江五湖于齐则通淄济之间于蜀则蜀守李氷凿离【音堆岸也】避沫水之害【沫水出蜀西南徼外东南入江穿二江成都中】此渠皆可行舟有余则用溉百姓飨其利
</div>
    <div class="pagination">
<a href="群书考索_page30.html">上一页</a><span>...</span><a href="群书考索_page26.html">26</a><a href="群书考索_page27.html">27</a><a href="群书考索_page28.html">28</a><a href="群书考索_page29.html">29</a><a href="群书考索_page30.html">30</a><span class="current-page">31</span><a href="群书考索_page32.html">32</a><a href="群书考索_page33.html">33</a><a href="群书考索_page34.html">34</a><a href="群书考索_page35.html">35</a><a href="群书考索_page36.html">36</a><span>...</span><a href="群书考索_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
