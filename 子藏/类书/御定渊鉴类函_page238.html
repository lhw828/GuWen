<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 238 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 238 页/共 320 页</h1>
    <div class="content">　　增说文曰坛祭塲也　尚书注曰筑土曰坛除地曰墠左曰郑伯如楚舍不为坛子产曰大适小则为坛
　　小适大茍舍而已焉用作坛　汉书曰甘泉泰畤紫坛八觚宣通象八方　后汉书曰圎坛八陛方坛四陛金史礼志曰大定七年建社稷坛于中都坛南栽栗以表之　又曰眀昌五年为坛于景风门外东南歳以立春后丑日祀风师又为坛于端礼门外西南以立夏后申日祀雨师是日祭雷师于位下　元史曰大徳元年正月建五福太乙神坛畤　又曰至元中田忠良请建太社于朝右建郊坛于国南　又曰至元中大司农请于立春后丑日祭风师于南北郊立夏后申日祭雷雨师于西南郊延祐五年乃即二郊定立坛壝之制　又曰先农之祀始自至元九年武宗至大三年从大司农请建农蚕二坛
　　坛二
　　原管子曰桓公即坛而立戚鲍叔隰朋賔须无皆差肩而立　庄子曰孔子游乎淄帷之林休坐于杏坛之上弟子读书孔子歌鼓琴奏曲未终有渔父者下船而来左手据膝右手持颐以听曲终而招子贡子路二人俱对客指孔子曰彼何为者子路曰鲁之君子也增杂记曰孔子出东门过故杏坛曰兹臧文仲誓盟之坛也睹物思人命琴而歌　原新序曰秦欲伐楚使徃观楚王之寳器楚王闻之召昭奚恤问焉恤对曰此观吾国之得失而圗之寳器于贤臣夫珠玉玩好之物非国之重寳也遂使恤发精兵三百人陈于西门之内为东面之坛一为西面之坛一秦使者至恤曰贵客也请就上位　增洞记曰东方朔得神马一匹髙九尺武帝问朔是何兽也朔曰王母乗灵光之辇适东海王公税此马于芝田臣之王公之坛因骑此马绕日三匝入汉关门犹未掩　帝王世纪曰雍初有五畤坛汉武获麟处　原徐灵期南岳记曰南岳山上有飞坛悬水激石飞湍百仭即孙温伯所防身处也又有曲水坛水行石上成沟渎如世人临河坛也三月三日时来逍遥梁州记曰沔阳城先沔阳县所治也在汉水南旧萧何所筑也刘备为汉王权住此城盟于城下今门外有盟坛犹存　增金史礼志曰明昌六年章宗未有子尚书省臣奏行髙禖之祀乃筑坛于景风门外东南端地与圜丘东西相望歳以春分日祀青帝伏羲氏女娲氏位坛上南面西上姜嫄简狄位于坛之第二层东向北上前一日布神位省牲器陈御弓矢防于上下神位之右其斋戒奠玉币进熟皆如大祀仪　又曰金自天徳以后始有南北郊之制大定明昌其礼寖备南郊坛在丰宜门外圎坛三成成十二陛壝墙三匝四面各三门斋宫东北府库在南坛壝皆以赤土圬之北郊方丘在通门外方坛三成四正陛方壝三周四面亦三门朝日坛曰大明在施仁门外之东南门坛之制皆同方丘夕月坛曰夜眀在彰义门外之西北掘地污之为坛其中常以冬至日合配昊天上帝皇地祗于圜丘夏至日祭皇地祗于方丘春分朝日秋分夕月　元史曰至元中建社稷坛和义门内稷坛一如社坛之制惟土不用五色坛皆北向社主用白石剡其上如钟埋其半于土中稷不用主树以松于社稷二坛之南各一株　甘水仙源録曰至元二年真人张志敬就长春宫设金箓大醮有羣鹤下掠坛墠去而复来者累日天子命词臣作瑞应记刻之碑　词苑丛谭曰元东岳有石坛绕坛皆杏花道士董宇定王用亨先后居之　长安客话曰东岳庙南数百武即朝日坛坛外古松万株森沈蔽日都人所谓黑松林也　北京歳华记曰四月初一日戒坛开城中人多徃西山　野获编曰京师最重午节天坛游人极盛聮镳飞鞚豪门大估之外则中官辈竞以骑射为娱盖皆赐沐请假而出者　潇碧堂集曰戒坛入山二十余里始见山门坛在殿内阁前古松四株翠枝穿结覆盖一院　永清县志曰刘越石坛在拒马河之隂晋太尉刘琨欲圗燕蓟筑坛与段匹碑歃血同盟翼戴王室今遗址尚存
　　坛三
　　增诗唐马戴宿王屋天坛诗曰星斗半沈苍翠色红霞逺照海涛分折松晓拂天坛雪投简寒窥玉洞云絶顶醮廻人不见深林磬度鸟应闻未知谁与金箓独向仙祠拜老君　周朴王霸坛诗曰王君上升处信首古居前皁树即须朽白龟亦应全云间犹一日尘里已千年碧色坛如黛时人谁可仙　储光羲祭风伯坛应张太祝作诗曰圣主御青春纶言命使臣将修风伯祀更福太平身帟幕宵聮事坛塲晓降神帝心矜动物不为属车人　元黄庚鹤林仙坛诗曰古坛归鹤杳野鹿自成羣岚气浮清晓钟声出白云树穿僧屋老水到寺门分人世无穷事山中了不闻　元好问游天坛杂诗曰芳树隂隂鸟语哗緑云晴雪映红霞青山可是堪人恨藏着中岩十里花　又曰漫山白白与红红小树低丛看不供总道查花香气好就中偏爱玉珑松　又曰溪童相对采椿芽指似阳坡说种思得近山营马少青林深处有人家　又曰湍声汹汹落悬崖见说蛟龙擘石开安得天瓢一翻倒蹑云平下看风雷　又曰仙坛倒影凤麟洲一道云光插素秋也是天公闲不得海东移着海西头　眀髙啓毛公坛诗曰欲观汉坛符东上缥缈葛花坠寒露夕饮清心胸月出太湖水鹤鸣空磵松真境久寂寥苍苔閟灵踪尝闻緑毛叟变化犹神龙世人岂能见偶许樵夫逄攀隂力易疲探志难从归出白云外空闻仙观钟
　　原铭周庾信登坛铭曰登坛洛汭沈玉河湄丹圗驭马练甲乗龟荣光上幕休气连帷虽存尧让终见文思增记唐顔真卿麻姑仙坛记曰麻姑者葛稚川神仙云王逺字方平欲东之括苍山过吴蔡经家教其尸觧蝉蜕也经去十余年忽还语家云七月七日王君当来过到期日方平乗羽车驾六龙各异色旌旗导从威仪赫奕如大将也既至坐须防引见经父兄因遣人与麻姑相闻亦莫知麻姑是何神也言方平敬报久不行民间今来在此想麻姑能暂来有顷闻麻姑来来时不先闻人马声既至从官当半于方平也麻姑既至蔡经亦举家见之是好女子年十八九许顶中作髻余髪垂之至腰其衣有文章而非锦绣光彩耀目不可名字皆世间所无有也麻姑自言接待以来见东海三为桑田向闻蓬莱水乃浅于徃者防时略半也岂将复还为陵陆乎方平笑曰圣人言海中行复尘地麻姑手似鸟爪蔡经心中念言背痒时得此爪以爬背乃佳也方平已心知经所言即使人牵经鞭之曰麻姑神人汝何忽谓其爪可以爬背邪见鞭着经背亦不见有人持鞭者方平告经曰吾鞭不可妄得也
　　庭一
　　增说文曰庭宫中也　玉海曰堂下至门谓之庭　易曰于王庭　毛诗曰洒扫庭内　又曰殖殖其庭又曰子有庭内弗洒弗扫　又曰有瞽有瞽在周之庭书曰廸简在王庭　礼记曰诸侯之庭　论语曰鲤
　　趋而过庭　又曰孔子谓季氏八佾舞于庭　原左曰初楚共王无适有宠子五人无适立焉既乃与巴姬宻埋璧于太室之庭　增管子曰汤有总街之庭汉书曰黄帝接万灵明庭明庭者甘泉也　又曰太初元年上亲禅髙里祠后土临渤海将以望祀莱之属几至殊庭焉作建章宫其西则商中数十里【师古曰殊庭莱中仙人庭也如淳曰商中商庭也】　原罗含别曰含致仕还家庭中忽自生兰此徳行幽感之应　增班固西都赋曰承眀金马著作之庭　又曰玉除彤庭　晋书曰谢晦为右衞将军賔客辐凑门巷填塞兄瞻曰此岂门户之福乃以篱隔门庭曰吾不忍见此　原语林曰谢太傅问诸子侄曰子弟何豫人事正欲使其佳诸人莫有言车骑荅曰譬如芝兰玉树欲使其生庭阶也　增鲍明逺诗曰冠霞登防阁觧玉饮椒庭
　　庭二
　　原赋陈沈炯幽庭赋曰矧幽庭之闲趣具春物之芳华转洞房而引景偃飞阁而藏霞筑三川于户牖带林苑于东家草纎纎而垂緑树搔搔而落花于是秦人清歌赵女鼓筑嗟光景之迟暮咏羣飞之栖宿顾留情于君子岂含姿于娇淑于是起而长謡曰故年花落今复新新年一故成故人那得长绳繋落日年年月月但如春
　　库藏一
　　原刘熙释名曰库舍也舍也者言物之所在之舍也说文曰库兵车所藏也帑金布所藏也故藏之为名也谓之库藏焉　增周礼春官天府曰天府掌祖庙之守藏与其禁令凡国之玉镇大寳器藏焉若有大祭大防则出而陈之既事藏之凡官府乡州及都鄙之治中受而藏之以诏王察羣吏之治　原礼记曰季春之月审五库之量【审所用多少也】　蔡邕月令章句曰五库者一曰车库二曰兵库三曰祭器库四曰乐库五曰宴器库　吴越春秋曰凡安国治民从近制逺者必先实之　春秋文曜钩曰轸南众星曰天库　韩天文要集曰天积者天子之藏府　韩诗外曰王者藏于天下诸侯藏于百姓农夫藏于囷庾商贾藏于箧匮　钟防刍荛论曰国之称富者在乎丰民非独谓府库盈仓廪实也且府库盈仓廪实非上天所降皆取之于民民困国虚矣增元史僧格曰万亿库有旧牌绦七千余条　辍
　　耕録曰文宸库在宫垣西　又曰内殿之傍有妃嫔库房门一间缝纫女库房三间　又曰生料库在学士院南又南为鞍辔库又南为军器库藏珍库在宫垣西南隅　禁扁曰本朝库曰广源寳源绮源赋源广贮生料财用辅用器备收支平盈夀武利器广胜资乗内藏左藏右藏御带异珍资成资用法物仪从申兴武功承天宣恵广乐福宁奉宸广禧藏珍文成供需备用尚用丰衍艺林资善永需　芜史曰内承运库在东下马门其职掌库藏在宫内者曰东裕库曰宝藏库皆谓之里库南城磁器等库则俱谓之外库　光禄寺志曰光禄寺大门内左为茶叶库月进房右为钱钞库后有银库盐库　张衡西京赋曰武库禁兵设在兰锜　潘岳诗曰微火不戒延我寳库
　　库藏二
　　原左曰昭公十八年宋卫陈郑皆火梓慎登大庭氏之库以望【杜预注大庭氏是古国名在鲁城内于其处作库】　增列子曰范氏之藏大火商丘开入火徃还无难色埃不漫身不燋子华之客乃谢之　商君书曰汤武破桀纣海内无患筑五库藏五兵　原汉书曰汉髙祖七年萧何立东阙前殿武库　增又曰枚乘諌吴王夫汉并二十四郡十七诸侯转输错出军行数千里不絶于郊其珍怪不如东山之府如淳曰吴王之府藏也　原东观汉记曰更始至长安御府帑藏武库皆安堵如故　增王子年拾遗记曰糜竺用陶朱公计术益亿万之利货拟王家有寳库千间　太平治迹统类曰宋太祖置封桩库常宻谓近臣曰石晋茍利于己割幽蓟以赂契丹使一方之人独限境外朕甚悯之欲俟斯库所藏满三五十万即遣使干契丹约茍能归我土地民庻即当尽此金帛充其赎直如曰不可朕将散滞财募勇士俾圗攻取耳防晏驾不果　五代史曰后唐明宗废内藏库四方所上物悉归之有司　澄怀録曰大徳初广源库官售杂物有灵壁小长仅六寸髙半之玲珑秀润所谓卧沙水道展折胡桃纹皆具于之顶有白石正圎莹然如玉徽宗御题八小字于傍曰山髙月小水落石出略无雕琢之迹真竒物也　元史曰兵志枢宻院臣言墙垣已成南北西三畔皆可置军独御酒库西地窄不能容臣等与丞相完泽议之　英宗实録曰正徳三年迁甲乙丙丁等库于内府四年以新造天财甲乙丙丁等库成欲盘移库藏命魏国公徐显宗行在户部右侍郎吴玺总理其事
　　库藏三
　　原寳防　珠府【韩诗外传曰晋平公藏寳之防烧救火三日三夜乃止公子晏贺曰臣闻诸侯藏于百姓今百姓藏于外而赋敛不已昔桀纣残贼为天下戮今皇天降灾于藏防是君之福也　韩天文要集曰离珠五星在须女北离珠为藏府也】　宴器　禁兵【上详前一　后汉书曰灵帝光和中武库屋自壊司隶许氷上书曰武库禁兵所在国之禁为灾深也】　天潢　御府【春秋文曜钩曰咸池曰天潢五帝车舍也宋均注曰舍库也五帝车之库　下详前二】　聚甲　藏金【焦赣易林曰武库军府甲兵所聚非邑非里不可以处　下详前一】　鱼集屋上　龙见井中【魏志曰嘉平中鱼二集于武库屋上　晋书曰太康五年有二龙见于武库井中】　增小吏守藏　令史值曹【上即晋侯事见前　唐故事诸司申以令史值曹刓脱为奸及关播再迁侍中悉易以士人时韪其法】　庑署　廊列【唐徳宗始出幸奉天府藏委弃卫兵无褚衣至是天下贡稍至乃于行在夹庑于古无传耆老皆言开元时贵臣饰巧以求媚建言郡邑赋税当委有司以制经用若贡献悉归天子私有之则淫荡侈欲终以饵防　唐陆宣公防奏议忽观古廊之下榜列三库之名窃揣军情或生觖望矣】　自供乘舆　请列别舍【上即毋将隆事见后　唐裴延龄建言左藏天下歳贡不赀耗不可校请列别舍以检盈虚于是以天下宿负八百万缗为负库抽贯三百万缗为賸库様物三十万缗为季库帛以素出以色入者为月库】　官库饶丰　廥藏殚耗【唐刘文静曰晋阳士健马强官库饶丰　牛徽改给事留陈仓张濬伐太原引徽为判官敕所在敦遣徽太息曰王室方复廥藏殚耗当协和诸侯以为藩屏而又济之以兵诸侯离心必有后忧后濬果败】藏兵　还玉【汉书曰立武库以藏兵　洞冥记曰元狩四年将夕有黄发叟懐内探径尺玉以授帝帝以玉还寳库即龙玉也】　矛防在前　戎储攸归【又曰裴楷有知人之鉴目钟防云观如武库森森但见矛防在前曹毗魏都赋曰百藏之库戎储攸归】　劒如龙蛇库有雉雊【拾遗録曰太上皇以寳劒赐髙祖吕后藏于瑶库守者见白气从户中出如龙蛇吕后更瑶库名曰灵仓藏及诸吕擅权白气亦灭恵帝即位以此贮禁兵名曰灵金府　晋书曰武库封闭甚宻忽有雉雊张华曰此必蛇化为雉视之果有蛇蜕也】　收书籍　贮画像【辍耕録艺林库専一收贮书籍　芜史皇极之东则内承运库再东曰香库稍北有石碑曰古今通集库以贮古今君臣画像符劵典籍歳六月六日曝之】
　　库藏四【管籥附】
　　原六府【周礼天子六府曰司土司木司水司草司器司货典司六职注府谓主藏物之税】　五库【礼天子之库有五】　输实【子产曰其输之则君府实】　充贡【周礼凡万民之贡以充府库】　纣鹿防【纣所积之府库曰鹿防】　鲁长府【藏名】　受九贡【周礼内府掌受九贡九赋九功之货贿良兵良器以待邦之大用注谓朝觐颁赐也】　供百物【外府掌邦布之出入以供百物而待邦之小用注布帛也藏曰泉行曰布小用谓赐也】　王府【大内】　白藏【魏之藏名】　充牣【积滞】　不竭【管子曰藏于不竭之府谓养桑麻育六畜也】　水衡【无聚水衡钱注天子私藏】　禁库　受藏【周礼颁其货于受藏之府】　守藏【晋侯之竖头须守藏者及其出窃藏以逃】　瓌寳溢目【窥山东之府则瓌寳溢目】　余钱朽贯【武帝初府库余财京师钱累百巨万余贯朽而不可校】　司农供乗舆【毋将隆字君房言大司农钱自供乗舆不以给供养供养劳赐一出少府盖不以本藏给末用】　有司出币帛【月令季春命有司开府库出币帛聘名士】　管籥谨守【汉书谨守管籥】　善闭【老子曰善闭者无关键而不可开】　槖籥【老子曰天地之间其犹槖籥乎】　扃鐍【庄子则必摄缄縢固扃鐍】　啓籥【书金縢启籥见书乃并是吉】　修键【月令孟冬戒门闾修键闭慎管籥】司门【周礼司门掌授键以启闭国门】　管库【礼记晋赵文子举管库之士七十有余家】　北门之管【子云郑人使我掌其北门之管】　天地之籥【见上】　琅当【铁锁琅当长锁】　增玉匙金籥【黄庭经玉匙金籥常完坚】　牡籥【汉五行志牡籥注牡是出籥者又云牡所以下闭者以铁为之】　自繋管籥【续世说曰汉吏部张允家赀万计性吝自繋管籥如环佩声后随郭威入京师坠井而卒】　外无关籥【魏傅嘏曰邓飏外要名利内无关籥皆败徳也】纳四金籥【唐史朱滔王武俊田恱李纳僭王纳四金籥于囘纥曰四国启闭出纳惟命】
　　不为扃籥【唐史元徳秀陆浑佳山水居之不为墙垣扃籥无仆妾嗜酒陶然】　自持管籥【唐史徐岱为给事中性吝至自持管籥】　北门锁籥【国老闲谈曰防准镇大名府北使曰相公望重何不在中书公曰皇上以朝廷无事北门锁籥非卿不可】　鱼籥【东坡诗曰鱼籥未收清夜永鱼籥者取鱼不瞑目守夜之义】
　　库藏五
　　原铭后汉李尤武库铭曰搏噬爪牙锋钜之先毒螫芒刺矛矢以存圣人垂象五兵以陈　晋摰虞武库铭曰有财无义惟家之殃无爱粪土以毁五常









　　御定渊鉴类函卷三百四十九
<子部,类书类,御定渊鉴类函>
　　钦定四库全书
　　御定渊鉴类函卷三百五十
　　居处部十一【仓廪　厨　灶　厠　墙壁藩篱　窦　园圃】
　　仓廪一
　　增释名曰仓藏谷物也　说文曰仓谷藏也仓黄取而藏之故谓之仓　周礼曰藏米曰廪　诗经曰胡取禾三百囷兮囷仓也　老子曰田甚芜仓甚虚　说苑曰子路为蒲令备水灾与民春修沟渎为民烦苦故人与一箪食一壶浆孔子闻之使子贡止之子路忿然不恱往见夫子曰由也以暴雨将至恐有水灾故与民修沟渎以备之而民多匮于食故与人一箪食一壶浆而夫子使赐止之何也夫子止由之行仁也夫子以仁教而禁其行仁也由也不受子曰尔以为饥何不告于君发仓廪以给食之而以尔私馈之是汝不明君之恵见汝之私义也速已则可矣否则尔受责不久矣子路心服而退　越絶书曰君均东仓春申君造西仓名曰君均
　　西门仓周一里八十歩　史记曰宣曲任氏之先为督道仓吏秦之败豪强皆争取金玉而任氏独窖仓粟及楚汉交兵民不得田而豪强金玉尽归任氏　汉书曰孝文时吏居官者或长子孙以官为氏仓氏库氏则仓库吏之后也　邹阳上吴王书曰吴有诸侯之位而实富于天子转粟西向陆行不絶水行满河不如海陵之仓　盐铁论曰匈奴因山谷为城池水草为仓廪　后汉书曰虞翻曰朝歌者韩魏之郊背太行临黄河去敖仓百里而青冀之人流亡万数贼不知开仓招众刼库兵守城臯断天下右臂此不足忧也　益州记曰今成都县东有頽城毁垣土人云古白帝仓也　述征记曰东城二石桥旧于王城之东北开渠引洛水名曰阳渠东流经洛阳于城之东南然后北廻通运至建春门以输常满仓　唐书曰乐相幽徐齐并秦蒲州皆置常平仓粟藏九年米藏五年下湿之地粟藏五年米藏三年皆着于令　拾遗记曰曹防遇世乱家家焚庐防蓄书万卷虑其先文湮没乃积石如仓廪以藏书世谓曹家书仓焉　元史百官志曰河西务十四仓曰永备南仓永备北仓广盈南仓广盈北仓充溢仓崇墉仓大盈仓大京仓大稔仓足用仓丰储仓丰积仓恒足仓既备仓又曰京师二十二仓万斯南仓万斯北仓千斯仓永
　　平仓永济仓惟亿仓既盈仓大有仓屡丰仓积贮仓丰穰仓广济仓广衍仓大积仓既积仓盈衍仓相因仓顺济仓通济仓庆贮仓丰润仓丰实仓　又曰通州十三仓曰有年曰富有曰广储曰盈止曰及秭曰廼积曰乐歳曰庆丰曰延丰曰足食曰富储曰富衍曰及衍　成祖实録曰永乐七年七月修通州卫十三年三月设北京通州左右卫神武中卫定边武清五卫仓十六年八月置通州卫通济仓　宣宗实録曰宣徳元年设顺天府灞上南北两仓専管马房草料　英宗实録曰正统九年朝阳门外仓成名大军仓隷后军都督以贮操备马料
　　仓廪二
　　钜桥　细柳【武王克殷发钜桥之粟大赉于万姓钜桥纣仓　三辅故事曰汉文时大将军】
　　【周亚夫军于细柳今呼石礉是也礉西细柳仓东有嘉仓】　不涸　常平【管子曰积于不涸之仓者务五谷也又文子曰积于不尽之仓　管氏之轻重李悝之平籴羊之均输夀昌之常平人皆防其利】不盈　无滞【管子曰不务地利则仓不盈　公无滞积】　储蓄　存救【储蓄】
　　【以虞灾　存救之要术】　实　灾【管子仓廪实而知礼节　谷梁桓十四年八月壬申御廪灾乙亥尝以未易灾之余而尝志不敬也】　掌九谷　求千仓【周礼廪人掌九谷之数以待国之匪颁赒赐稍食以岁之上下数邦用以知足否注稍食廪禄也　诗乃求千斯仓乃求万斯箱】　防贵庾　藏帝籍【藏谷以防贵庾谓积谷待价藏帝籍于神仓祗敬必饬】　量岁杪备凶年【礼曰五谷皆入必量于岁之杪　隋书长孙平奏令民间每秋皆出粟麦一石以下贫富为差等储之闾里以备凶年曰义仓又周礼待凶而颁】　孟冬修　季春发【月令孟冬命有司穿窦窖修囷仓谨葢藏务积聚　月令季春发仓廪赈贫穷】　辨九粟　支二年【周礼仓人掌粟入之藏辨九粟之物以待邦用　梁庾域为梁州参军魏人攻围南郑有空仓数十自封题曰此粟皆满足支二年众心以安遂坚守】　仲谋开　楚庄赈【第五访字仲谋为张掖守岁饥开仓赈给曰若须报是弃人也乐以身救百姓诏嘉之曰楚庄王赈廪同食注赈廪开仓同食上下无异馔也】　汉故仓　白帝仓【北史后周苏绰为郎中文帝至城西汉故仓地顾问左右莫有知者绰具以状对拜行台左丞　汉记公孙述有白帝仓】　矫制释罪　开仓上嘉【汲黯因使矫制发仓救河内上释罪　乔元字公祖为梁州刺史歳饥开仓给之主者以为旧典宜先表闻元曰方待奏民且死矣开仓讫乃上闻天子嘉之】　褒比汲黯　左降晋陵【晋郑黙为东郡守歳凶开仓赈给待罪诏书褒叹美之比汲黯班告天下　王蕴字仁叔为吴兴守郡人饥开仓赈恤主簿谏请先上闻待报蕴曰行仁义败无所恨朝廷以违科免之士庶诣阙左降晋陵太守】　赈万余户　活三千人【后汉韩韶字仲黄为嬴长贼不入界余县多被防废耕入县界求索衣粮甚众韶愍其饥困开仓赈之万余户主者争为不可韶曰此活沟壑之民而伏罪含笑入地太守素知名徳竟不坐后汉苏章为武原令嵗饥开仓活三千余人】　太仓红腐　海陵流衍【太仓之粟】
　　【红腐而不可食　观海陵之仓则红粟流衍】　如坻如京　我仓我庾【诗曰曽孙之庾如坻如京庾露积也　又曰我仓既盈我庾惟亿】　增籴减粜　秋敛春颁【食货志汉宣帝时年丰人利少大司农中丞耿夀昌上计令郡国皆筑仓以谷贱时增其价而籴以利农谷贵时减其价而粜以利民名曰常平仓百姓赖之】　　廪星　仓神【天门集曰廪星主仓　春秋佐助期曰天廪仓神名均】　均输　常满【国语曰春申君于吴造仓名曰均输　洛阳记曰国有常满仓】　郑国置　汉王运【地里志曰敖仓在河南广山郑国所置　史记汉王与项王争天下运敖仓之粟】　泥仓放火　养亲分难【又曰舜母嫉舜舜父使舜泥仓放火而烧舜舜垂席而下得无伤　説苑曰晏子见疑于景公出奔北郭子召其友而告之曰吾悦晏子之义而尝乞仓粟以养母者吾闻之曰养及亲者身分其难今晏子见疑吾将以身白之遂造公庭求复之曰晏子天下之贤者也今去齐国国必侵矣方必见国之侵也不若先死请絶颈以白晏子逡廵而退因自杀也公闻之大骇乗驰而自追晏子及之郊请而返之晏子不得已而返之闻北郭子之以死白已太息而叹曰婴不肖罪固其所也而士以身明之哀哉】　藏囷庾　待凶荒【韩诗外曰王者藏于天下诸侯藏于百姓农夫藏于囷庾商贾藏于箧笥　周礼曰储畜以待凶荒】　晏子分仓粟李斯观鼠食【说苑曰北郭骚踵见晏子曰窃恱先生之义愿乞所以养母者晏子使人分仓】
　　【粟府金而遗之辞金而受粟　史记曰李斯年少时入仓观仓中鼠食粟居大庑下斯乃叹曰人之贤不肖譬如鼠矣在所自取耳乃从荀卿学帝王之术】　白帝出谷　公子监仓【后汉书曰隗嚣既败公孙述欲安众以成都郭外有秦时旧仓述改名曰白帝仓自王莽以来常空述即使人言白帝仓出谷如山陵百姓空市里徃观之述乃大防羣臣问曰白帝仓竟出谷乎皆对言无述曰讹言不可信道隗王破者复如此矣俄而嚣将王元降述以为将军　东坡诗曰不知公子是监仓】　埋梁　满腹【皇甫湜云何覆官仓仓无斗粮公来几时积粟埋梁淮南子曰近敖仓者不为之多饭期满腹而已】陵上石龟　囷中大鼠【异苑曰余姚县仓封闭甚宻而年年辄大损耗是富阳县桓王陵上双石龟所食即断毁龟于是无复亏减　西京杂记曰曹元理善算友人陈广汉有二囷忘其石数后算欠一斗乃有鼠大如斗在其中】　羊肠　鱼仓【水经注云汾阳故城积粟所在名之曰羊肠仓在晋门闾阳北石磴萦委若羊肠故以为名　永嘉郡记曰青田溪发源太湖湖是白土无复细石中生蕰藻冬天水热如汤故众鱼归之名为鱼仓】　吴苑仓城　衡山石廪【吴书曰建康宫城即吴苑城城内有仓名曰苑仓故开北渎通转运于仓所时人亦呼为仓城晋咸和中修苑城为宫惟仓不毁故名太仓在西华门内道北　郡国志曰衡山石廪峯一如仓庾有二户一开一闭有闗钥之形】
　　仓廪三
　　原太仓之粟【陈陈相因充溢露积】　敖仓之粟【汉据敖仓之粟】　囷鹿【国语】廥积　均节　羡耗　出如珠玉　取如粪土【史记】
　　智合于权　利如其义　丰凶不常　敛散有典　丰俭适宜　公私交利　既有无之相均　亦丰俭而交利　吴中有均输之号【吴仓春申君所造名均输】　洛阳有常满之名【见洛阳记】　茍栖亩之余粮丰年不敛　则在野之饿莩凶歳畴依　当其丰歳虽多京坻之謡　守在司职宜谨豆区之量
　　厨一
　　增说文曰厨庖屋也　又曰食厨也　易曰庖有鱼义不及宾也　毛诗曰大庖不盈　礼记曰君子逺庖厨凡有血气之类弗身践也　又曰猎之礼一为干豆二为賔客三为充君之庖　孟子曰见其生不忍见其死闻其声不忍食其肉是以君子逺庖厨也　后汉书曰祢衡许都人或问荀文若赵稚长云何衡曰文若可使借面吊防稚长可监厨请客　七贤曰阮籍以歩兵厨中有酒求为歩兵校尉　古诗曰左顾敕中防
　　厨二　【爨附】
　　原不盈　或饰【诗大庖不盈　汉诏吏或饰厨传称过客言盛庖厨称过客之意】　逺充【君子逺庖厨　田猎一为干豆二为賔客三为充君之庖】　刀　厨车【膳夫刀匕】
　　【是供　载食车】　增庖屋　食厨【说文曰厨庖屋也又曰庖食厨也】　庖鱼宰肉【易曰庖有鱼义不及賔也　史记陈平传里中社平为宰分肉食甚均父老曰善陈孺子之为宰平曰使平得宰天下亦如是肉矣】　越俎而代　闻声不忍【庄子庖人不治庖尸祝不越樽俎而代之矣　汉书贾谊曰见其生不忍见其死闻其声不忍食其肉故君子逺庖厨所以长恩且明有仁也】　稚长请客　圆通监厨【上详厨一　隋李圆通少孤贱给事文帝家帝为隋公毎宴客常令圆通监厨婢仆敬惮唯世子乳母恃宠轻通每有干请不许輙持去圆通大怒叱从人挝之数十帝善之以为堪大任后位太府卿】　歩兵有酒　禁中置庖【上详厨一震泽长话故事禁中不得举火虽阁老亦退食于外一日宣宗过城上令内侍覸阁老何为曰方退食于外上曰曷不就内食对曰禁中不得举火上指庭中隙地曰是中独不可置庖乎今膳处是也】　中厨　内庖【上详厨一　辍耕録内庖在酒房之北】　恐获罪　不发过【梁昭明太子食中频得蝇虫之类宻置柈恐防人获罪不令人见　王文正局量寛厚未尝见其怒饮食有不精洁者但不食而已一日弟子愬于公曰庖肉为饔人所私食肉不饱公曰汝辈人料肉几何曰一斤今但得半斤食其半为饔人所啖公曰尽一斤可得饱乎曰尽一斤固当饱曰此后人料肉斤半可也其不发人过皆如此】　仆啖肉　发绕炙【隋王劭为散骑常侍笃好经史用心既専性颇恍惚毎对食闭目凝思盘中之肉輙为仆从所啖劭弗之觉惟责肉少罚厨人厨人以情白劭伺而获之　韩子晋文公之时宰人上炙而发绕之文公召而诘之宰人曰臣有死罪三援砺砥刀利犹干将肉断而髪不断臣之罪一也援锥贯脔而不见髪臣之罪二也奉炙炉炭肉尽赤红炙熟而发不焦臣之罪三也堂下得毋有嫉臣者乎乃召其党诘之果然乃行诛之】　不治　不徙【上详庄子见前　司马相如上林赋曰庖防不徙后宫不移】　原庖丁　良庖　爨附炊蜡　爨鼎【世说石季伦以蜡烛炊　庄子冬爨鼎夏造氷】　当爨　同爨【荘子无欲清之人言厨馔之薄也　礼曰同爨缌】　增析骸煮豆【左传曰华元曰易子而食析骸而爨　黄山谷诗曰民生自熬煮豆以萁爨】　炙肉然布【韵防曰祭祀之礼饔爨以炙肉廪爨以炊米隋志隋代王侗段达守东都粮尽布帛山积乃】
　　【以绢为汲绠然布以爨】　许子釜甑　文殊执洗【孟子曰许子以釜甑爨　丰干谓闾丘公到任谒文殊普贤在国清寺执爨洗器者是闾丘访之寒山笑曰丰干饶舌】
　　灶一
　　增释名曰灶创也创造食物也　淮南子曰黄帝作灶死为灶神　墨子曰灶心为屏突髙出屋四尺防失火也　酉阳杂俎曰灶神名隗状如美女又姓张名单字子郭夫人字卿忌有六女皆名察治常以月晦日上天白人罪状大者夺纪小者夺算故为天帝督使下为地精己丑日日出夘时上天禺中下行署此日祭得福其属神有天帝娇孙天帝大夫天帝都尉天帝长兄硎上童子突上紫宫君太和君玉池夫人等一曰灶神名壤子也　又曰灶马状如促织穴于灶侧俗谓灶有马足食之兆　韩子曰卫灵公时弥子瑕有宠専于卫国侏儒有见公者曰臣之梦践矣公曰何梦对曰梦见灶为见公也公怒曰吾闻见人主者梦见日奚为梦灶曰夫日兼烛天一物不能当也人君兼烛一国一人不能拥也故将见人主者梦见日夫灶一人炀焉则后人无从见矣今或者一人有君者乎则臣虽梦见灶不亦可乎　汉书曰初霍氏奢侈茂陵徐福曰霍氏必亾乃上疏言霍氏太盛陛下即爱厚之宜以时抑制无使至亾书三上輙不报其后霍氏诛灭而告霍氏者皆封人为徐福上书曰臣闻客有过主人者见其灶直突傍有积薪客谓主人更为曲突逺徙其薪不者有火患俄而家果失火邻里共救之幸而得息于是杀牛置酒谢其人灼烂者在上而各以次不録言曲突者人谓主人曰乡使听客之言不费牛酒终亡火患今论功而请賔曲突徙薪无恩泽焦头烂额为上客主人乃悟而请之茂陵徐福数上书言霍氏且变乡使福说行则国无裂土出爵之费臣无逆乱诛灭之惨徃事既已而福不其功惟陛下贵徙薪曲突之策使居焦头烂额之右上乃赐福帛千疋后以为郎　后汉书曰虞诩为懐令西羌宼武都邓太后以诩有将帅之畧迁武都太守羌率众数千遮诩于陈仓崤谷诩即停车不进而宣言上书请兵须到当发闻之乃分钞傍县诩因其兵散日夜进道兼行百余里今吏士各作两灶日增倍之羌不敢廹或问曰孙膑减灶而君增之兵法日行不过三十里以戒不虞而日且百里何也诩曰敌众我少徐行则为所及速过则彼所不测虏见我灶日增必谓郡兵来迎众多行必惮追我孙膑见弱吾今示强势有不同故也　又曰更始李轶朱鲔擅命山东王张印横暴三辅其所官爵皆羣小贾竖或有膳夫庖人多着绣衣锦袴襜褕诸子骂詈道中长安为之语曰灶下养中郎将烂羊胃骑都尉烂羊头闗内侯　东观汉记曰周泽为渑池令俭约妻子自亲釜灶　唐语林曰王彦伯医既着列三四灶煮药于庭老幼塞门来请彦伯指曰热者饮此寒者饮此风者饮此饮者皆瘥　茅善仙曰在名山深壑无人迹之处临水上作神灶屋长四丈广二丈起基四尺又尝先掘基下令上必无故陷井冡瘗之处所也开南户西户东户三也立灶于屋中央口向西灶四边令去釜九寸也以砖及细土搆立之亦勿令穿析神灶之法毕矣　光禄寺志曰文华殿孟夏祀灶孟冬祀井
　　灶二
　　原礼祀　骚除【礼有五祀灶居一焉　史记李斯曰灶上骚除万世一时也骚音扫】　生鼃　黔突【战国策曰智伯攻晋阳而水灌之城不浸者三版旧灶生鼃人马相食　墨子无黔突】徙薪　分烟【上详灶一　鲁连子灶五突分烟者众也】　夷灶　媚灶【塞】
　　【井夷灶　王孙贾曰与其媚于奥宁媚于灶】　孙膑减　虞诩增　踞灶觚坐灶北【仲尼读春秋老聃踞灶觚听之灶觚额也后汉向栩性不恒又似狂坐于灶北版屋上】腊日祭　孟夏祀【后汉隂子方腊日晨炊而灶神见杀黄羊因祀之三世至识繁昌遂】
　　【尝以腊日祭也　抱朴子曰孟夏可以祀灶灶神每月晦日上天言人罪状大者夺纪小者夺算纪三百日算一百日】　祭夏从热　燔柴非礼【孟夏其祀灶祭先肺注阳气盛热外祀之于灶从热类也　礼臧文仲燔柴于灶灶者老妇之祭也盛于盆尊于缾非所柴也文仲焉知礼注时多失礼燔柴于灶祀火神失祀灶之礼】　李女占风　燧人造火【李南少明风角女见疾风卒起吹灶突及井泣辞白姑此主爨者妾当之果卒　下详后】　致神亲祠　署官遂祭【李少君言祀灶可以致神而丹砂可化为黄金黄金成以为器饮食则益夀益夀则海中蓬莱仙者皆可见之封禅则不死黄帝是也于是天子亲祠灶焉后汉张忠署孙寳为主簿遂祭灶请比隣】　者避灶　庻人祭灶【荘子　礼庻人一祀或立户或立灶】　增黄羊祀　白鸡祭【上详前一　僧道行书正月己丑日白鸡祭灶宜蚕五月己丑祀灶吉四月丁巳日祀灶福百倍】鸡入突　豕出壊【汉书曰卞伯玉作东阳郡灶正炽火有鸡遥从口入良久乃于突而出毛羽不焦鸣啄如故伯玉寻病殒　汉书五行志曰昭帝元凤元年燕王宫永巷中豕出圂壊都灶衔其鬴六七枚置殿前刘向以为近豕祸也时燕王旦谋逆灶者生养之本豕而败灶陈鬴于庭鬴灶将不用宫室将废辱也】　俾冬作夏　甘辱取媚【上详后　朱子诗曰行身践规矩甘辱取媚灶】燕雀处　虾蟇出【吕氏春秋曰燕雀处一屋之下自以为安灶突决火上栋宇不知祸之将及也　酉阳杂俎灶无故自湿润者出虾蟇】　贫薪不烛　小舟尝赍【韩愈曰贫薪不烛灶　语林曰陆龟防尝乗小舟赍束书茶灶笔牀钓具徃来江湖】　归天白罪　呼名除凶【万毕术曰灶神晦日归天白人罪　僧道行书灶神禅字子郭衣黄衣披发从灶中出知其名呼之可得除凶】　无青烟　无尘埃【李白诗厨灶无青烟杜甫诗井灶无尘埃】主食　安柴【梦书曰灶主食梦者得食　朱子语録曰灶陉即今之灶门安柴处】　鸡毛致祸　犬骨出狂【僧道行书鸡毛入灶中致非祸　又曰犬骨入灶出狂子】
　　灶三
　　增诗宋范致能祭灶诗曰古腊月二十四灶君上天欲言事云车风马少留连家有杯盘丰典祀猪头烂熟双鱼鲜豆沙甘松粉饵圆男儿酌献女儿避酹酒烧钱灶君喜婢子争鬭君莫闻猫犬触秽君莫嗔送君醉饱登天门杓长杓短勿复云乞取利市归来分
　　增铭后汉李尤灶铭曰燧人造火灶能以分五行接备阴阳相乗　晋挚虞灶屋铭曰大孝养志厥次养形事亲以敬美过三牲
　　增箴魏王朗灶箴曰家人有严君焉井灶之谓也俾冬作夏非灶孰能俾夏作冬非井孰言
　　厠一
　　增释名曰厠言人杂厠其上非一也或曰溷浊也或曰至秽之处宜常修治使清洁也　说文曰厠清也　又曰溷厠也又圊也　广雅曰清溷并厠　史记曰万石君长子建老白首万石君尚无恙建为郎中令每五日洗沐归谒亲入子舍窃问侍者取亲中裙厠牏身自洗涤复与侍者不敢令万石君知以为常　又曰大将军卫青侍中上据厠而见之　神仙曰淮南王安谒仙伯坐起不恭主者奏安不敬谪守厠三年　纪闻曰宣城太守刁缅初为玉门军使有厠神形见状如大猪遍体皆有眼出入溷中游行院内缅时不在官吏兵卒见者千余人如是数日缅归祭以祈福厠神乃灭旬日迁伊州刺史歴官至翰林左将军　语林曰石崇厠常有十余婢列皆佳丽藻饰置甲煎沈香无不毕具又与新衣客多不能着王敦为将军年少往脱故衣着新衣气色傲然羣婢谓曰此客必能作贼　世说曰王大将军敦初尚主如厠见漆箱中盛干枣本以塞鼻王谓厠上下果食遂至尽既还婢擎金澡盘盛水琉璃碗盛澡豆敦自倒着水中而饮之谓之干饭羣婢掩口而笑之葆光録曰台州有民姓王常祭厠神一日至其所见
　　着黄女子云某台州人也君闻蝼蚁言否民曰不闻遂懐中取小合子以指防少膏如口脂涂民右耳下戒之曰或见蚁子侧耳聆之必有所得民明旦见柱础下羣蚁纷纭听之果闻相语移穴去暖处傍有问之何故云其下有寳甚寒住不安民伺蚁出讫寻之获白金十锭
　　厠二
　　原曵罗縠　过香烟【石崇厠常令婢数十人曵罗縠置之漆箱中盛干枣奉以塞鼻　襄阳记刘季和上厠从香烟上过】　孔悝盟　郭璞祭【蒯瞆廹孔悝于厠强盟之　郭璞在厠桓彛掩之见璞方被发衔刀设祭曰常嘱卿莫来今反如此非但祸吾卿亦不免】　陷晋侯抛范睢【左晋侯将食麦胀如厠陷而卒　范睢为魏齐所譛王令人抛厠中折其臂后逃归秦】
　　【为张禄先生】　笑食枣　入君内【上详厠一　刘寔谓石崇曰悮入君内】　彘入厠　鼠畏人【郅都侍上贾姬如厠有野彘入厠中上目都撃之不徃上欲自徃都伏谏太后闻之赐都金焉　李斯云厠中鼠畏人食不洁】　心动　露头【赵襄子如厠心动见豫让金日防如厠心动擒莽何罗　杜兰香兰香戒张硕不宜露顶入厠夜行必以烛】　陶侃见人庾翼撃物【晋书陶侃尝如厠见一人朱衣介帻劒履曰以君长者故来相报君后当为公侯侃至八州都督　庾翼镇荆州如厠见一物头如方相两眼大有光翼撃之入地因病而薨】　人温厠穷子除粪【仪礼人温厠温塞也为人复往防也　法华经云喻乐小法】　鸿门如
　　厠　柏人如厠【髙祖鸿门防因如厠召樊哙四人间道囘军　汉髙过柏人如厠心动】增偃溲　受粪【荘子曰观室者周于寝庙又适其偃焉注偃谓屏厠也屏厠则以偃溲　孟康曰厠行清窬行中受粪者也】　崔浩捐灰　李赤作婿【后魏崔浩好非毁佛法而妻郭氏敬好释典时时读诵浩怒取而焚之捐灰厠中及浩得罪被置栏内送城南卫士溲其上呼声敖敖闻于行路自宰司之被戮未有如浩者人以为报应　独异志曰贞元中吴都进士李赤与赵敏之同游闽宿于衢之馆亭宵分忽有一妇人入亭中赤即起下阶揖让良久上防取纸笔作书与亲云某为郭氏所选为婿妇人拍其巾缢之敏之出走大呌妇人乃收中而走及视其书赤如梦中所为明又偕行白昼又失赤敏之遽往见赤坐于厠大怒曰方当礼谢为尔所惊浃日至闽属僚有与赤旧游者设宴次又失赤敏之疾索于厠见赤僵仆于地气絶死矣】　卤簿引入　奴婢争先【本传曰宋庆之在文帝时尝梦引卤簿入厠中庆之甚恶入厠之鄙时有善占梦者为觧之曰君必大富贵然未在旦夕卤簿固是富贵容厠中所谓后帝也庆之果以孝武出登三事　幽明録曰建徳民虞敬上厠輙有一人授手内草与之不覩其形如此非一过复至厠久无送者但闻户外鬭声窥之正见死奴与死婢争先进草奴适在前婢便因后挝由此輙两相撃有顷敬欲出奴婢阵势方未已乃厉声叱之奄如火灭】
　　墙壁一
　　原释名曰墙障也所以自障蔽也垣援也人所依阻以为援卫也墉容也所以蔽隠形容也　又曰壁辟也言辟御风寒也　尔雅曰墙谓之墉　广雅曰墙垣墙也增诗经曰筑室百堵　又曰兄弟防于墙外御其侮尚书曰峻宇雕墙　原尚书大曰天子贲庸诸侯
　　防杼【郑康成注曰贲大也言大墙正直也防衰也杼亦墙也言衰杀其上下不得正直】　增论语曰夫子之墙数仞　原左传曰有墙以蔽恶　南州异物志曰大秦国以琉璃为墙　汉官典职曰汉省中皆胡粉涂壁紫素界之画古烈士　新序曰诸侯垣墙有黝垩无丹青之色　神异经曰西北裔外大夏山有宫以黄金为墙南方裔外罔明山有宫以赤石为墙西南裔外老夀山有宫以黄铜为墙东南裔外阓清山有宫以青石为墙西方裔外西明山有宫以白石为墙增西都赋曰西郊则有上囿禁苑林麓薮泽陂池连乎蜀汉缭以周墙四百余里
　　墙壁二
　　原淮南子曰舜作室筑墙茨屋令人皆知去岩穴各有家室此其始也　增书序曰秦始皇灭先代典籍坑儒天下学士逃难觧散我先人用藏其家书于屋壁至鲁共王时好治宫室坏孔子旧宅以广其居于壁中得先人所藏古文虞夏商周之书及传论语孝经皆蝌蚪文字　原汉书曰司马相如家成都家徒四壁　又曰赵婕妤居昭阳舍殿壁带往往为黄金釭　增洞冥记曰元狩三年帝复起陵霞观去地九十丈累白玉为壁以八分篆写羲皇以来迄周成王封禅之事所谓登壁文盖帝王之本绩也　西京杂记曰哀帝为董贤起大第于北阙下重五殿洞六门柱壁皆画云气华蘤山灵水怪或衣以绨锦或饰以金玉　原后汉记曰琅琊王京都莒好宫室理殿馆壁带饰以金银　增又曰逄萌与同郡徐房平原李子云王君公相友善并晓达隂阳懐徳秽行房与子云养徒各千人君公遭乱独不去侩牛自隠时人语曰避世墙东王君公　又曰史叔賔者陈留人也少有盛名郭林宗见而告人曰墙髙基下虽得必失后果以论议阿枉毁名云　吴志曰吕病孙权时在公安迎置内廐治防万方欲数见顔色又恐劳勤常穿壁瞻之见其饮食喜不能则咄唶也　埤史九国志曰吴崔太初多疑好察每通街交会之所墙必置耳谓人曰还闻墙有耳否非墙耳乃吾耳　魏略曰赵岐避难青州市孙嵩知岐避事置岐于复壁中　齐书曰刘璡字子璥方轨正直兄瓛夜隔壁呼璡出不答方下牀着衣立行及帘外然后应瓛问其故璡曰向束带未竟　又曰徐孝嗣初在帅府昼卧斋北壁下梦两童子遽云移公牀孝嗣惊起行数歩而壁崩　隋书曰元谐隋髙祖为丞相引致左右谐白髙祖曰公无党援譬如水间一堵大墙危矣公其勉之及髙祖受禅上顾谐笑曰水间墙竟何如也于是赐晏极欢　经世挈要曰蓟镇一带边墙乃国初徐达创修以为内边者也边长二千三百余里
　　墙壁三
　　原千仭　九丈【焦赣易林曰千仞之墙祸不入门　孟奥北征记曰邺城避雷室西南石沟北有华林墙髙九丈方圆一里】　刻字　藏书【葛洪神仙曰白和辽东人师事王君王君语曰我暂往瀛洲汝止此石室熟视北壁久久当见壁上有文字读之得矣和视三年方见壁有古人所刻太清经诵之而得仙　下详事类书序】　及肩　蔽目【论语曰赐之墙也及肩　焦赣易林曰豫之坎墙髙蔽目】　丹青　紫素【并详叙事】　尧像　禹文【家语曰孔子观四门之墉有尧舜桀纣之像而名有善恶之状兴废之戒　衡山记曰甘泉东有石壁禹所刻文在此】　被黼　饰银【汉书贾谊云黼黻古天子服也今富人大贾嘉防召客者以之被墙壁　下详叙事】引光　挂诏【西京杂记曰衡勤学而无烛乃穿邻舍壁引其光以书映而读之　崔寔政论曰今典州郡者自违诏书纵意出入故里语曰州郡语如霹雳得诏书但挂壁】　画烈士　刻忠臣【上详叙事　戴延之西征记焦氏山鲁防塜前有祠四壁皆有青石隠起忠臣孝子贞妇形像像边皆刻石记碑文】　蔽恶　防逾【叔孙曰人之有墙蔽恶也墙既壊谁之咎注咎在墙　大为之防犹有逾者】　有茨　涂椒【诗墙有茨不可扫茨蒺藜也　取其温香】　耳属面立【诗耳属于垣　论语正墙面而立】　无逾　勿仞【诗无逾我墙汉书藩墙勿仞】射隼　窃牛【易公用射隼于髙墉之上　书逾垣墙窃牛马则有常刑】　数仞
　　一篑【数仞之墙　一篑之功】　避燥湿　涂塈茨【以御风雨以避燥湿　书既勤垣墉惟其涂塈茨塈泥也】　循而走　负而立【正考父鼎铭曰循墙而走亦莫敢予侮家语子贡负墙而立注却就后席致竦敬也】　平版轩　计徒庸【称畚筑程土物畧基址　顺时属役】　被朱紫　过浊醪【文选土被朱紫　陶侃家贫客至邻人宻于墙头过浊醪】　缩版以载　厚敛以雕【其绳则直缩版以载注以索缩其版上下相承　左灵公不君厚敛以雕墙】　连墙不谒　短垣自逾【列子师壶丘子林友伯昬瞀人乃居南郭与南郭子连墙二十年不自谒请相遇于道　君有短垣而自逾之】　一日必葺百堵皆作【叔孙所居馆虽一日必葺其墙屋　诗之子于垣百堵皆作】　登窥宋玉下弑齐庄【宋玉东墙女登墙而窥者三年矣齐荘公私崔杼于墙下被弑】　髙卑
　　相称　启塞从时【周礼墙厚三尺崇之注云髙卑为率足以相称　城郭垣堑谓之塞皆随其壊则治不限土功之时】　增鼠牙穿　蟋蟀居【诗谁谓鼠无牙何以穿我墉　月令季夏蟋蟀居壁】　见尧　倚孔【东汉李固舜食则见尧于羮坐则见尧于墙　子曰防问人有倚孔子之墙诵荘韩之言则引诸门乎曰在夷狄则进之在门墙则挥之】　巢牛隠　重耳逾【左曰巢牛隠于短垣以射吴子诸樊　又曰寺人披伐蒲重耳逾垣而走披斩其袪去之】逾东家　穿隣舍【孟子曰逾东家墙而搂其处子　下详引光注】　被文绣置刀笔【汉贾谊防今帝之身自衣皂绨而富民墙屋多被文绣　东汉王充作论衡户牖墙壁各置刀笔】　晁错穿垣　达摩面壁【史记曰孝景即位晁错为内史贵幸用事门出有不便穿一门出太庙堧垣丞相申屠嘉闻之奏请诛错上爱之曰错所穿非真庙垣乃外堧垣且又我使为之错谢而出嘉怒曰吾悔不先斩错　初祖达摩与梁武帝议论不合潜囘江北止嵩山少林寺面壁九年】汉劒穿　韩客逾【晋书武库火汉髙斩蛇劒焚焉时张华见劒穿壁而飞莫知所向　宋韩魏公门客逾墙宿妓公因咏竹诗莫遣狂枝乱出墙客亦为诗莫为狂枝赠斧斤公赐以女奴】　破壁燎火　负墙屏营【鲁男子夜大雨有邻之嫠妇因风雨壊屋投栖焉男子乃破壁燎火以达旦　唐于頔同中书门下平章事时宦者梁守谦用事有梁正言与頔子敏善敏因正言厚赂守谦求頔出镇久不报敏怒其绐已责所餽诱正言家奴支觧之弃溷中家僮上变诏捕頔吏沈璧及他奴送御史狱頔与诸子素服待罪建福门吏不纳屏营负墙而立】　云低度　雨斜侵【杜甫诗山云低度墙注云公常过友人舍问其墙低友人曰使山云易度耳　桞宗元诗惊风乱飐芙蓉水细雨斜侵薜荔墙】画鹞　画龙【镇江府城内兴国寺旧苦鸠鸽汚佛像唐张僧繇于东壁画一鹰西壁画一鹞自是鸠鸽不复入　又在金陵安国寺壁画四龙不防睛】　画仙鹤　画古松【宋之问诗粉壁画仙鹤　酉阳杂俎曰大歴禅师览徃荆州陟屺寺道髙有风韵人不可亲张璪常画古松于斋壁符载讃卫象诗称一时三絶览悉加垩焉人问故曰无事疥吾壁】　青石结角　铁簪画壁【耆旧蔡瑁字徳珪襄阳人家蔡洲上屋宇甚好四墙皆以青石结角婢妾数百人别业四五十处　唐书曰汉阳公主尝用铁簪画壁记田租所用】　江禄积钱　佐卿挂箭【梁书江禄为武宁郡颇有资产积铜钱于壁壁为之倒迮铜物皆鸣人戏之曰此所谓铜山西倾洛钟东应者也　益州道士徐佐卿有仙术尝化鹤飞游沙苑遇唐宗出猎射之鹤带箭投西南去归观谓弟子曰吾今日游山中为飞矢所中以箭挂壁曰待箭主至此可付与之后数年宗幸蜀入观中见壁上箭曰此吾沙苑中射鹤箭也诘之乃知佐卿化鹤故也】　书赋　吟诗【五代扈载游相国寺见庭竹可爱作碧鲜赋书其壁周世宗闻之遣小黄门就壁録之览而称善因拜水部贠外郎　清异録临川李善宁之子十歳能即席赋诗亲友尝以贫家壁试之畧不搆思吟曰椒气从何得灯光凿处分拖涎来藻饰惟有篆愁君】
　　墙壁四
　　原雕【书峻宇雕墙】　厚【厚其墙垣】　筑【诗筑之登登用力也】　杇【粪土之墙不可杇也】　坏【月令孟秋坏垣墙】　葺【传曰缮垣葺墙以待賔客】　版筑　骞崩【陁陊】修垣【左氏】　毁垣　土物既陈　髙卑是揣　乗彼垝
　　垣　彻我墙屋
　　墙壁五
　　原诗唐宋之问咏省壁画鹤诗曰粉墙画仙鹤昂藏真气多骞飞竟不去当是恋恩波
　　原弹文梁沈约奏弹御史孔槖题省壁悖慢事曰谨案奉朝请台侍御史臣孔槖浅劣无闻谬列华省假摄去来仕子常务况东臯贱品非借丰资旬日暂劳岂云卑辱而肆此丑言题勒禁省比物连类非所宜称黜之流伍实允朝宪臣等参议请以见事免槖所居官輙下禁止
　　藩篱
　　原折桞　树枳【诗折桞樊圃　闲居赋芳枳树篱】　游藩　树篱【荘子曰愿游其藩　晋书庾衮与弟子树篱跪而授条曰幽显易操非君子意】　藩军　篱鷃【传晋楚弭兵以藩为军注示不相疑　藩篱之鷃】　羝羊触　鹪鹩长【易羝羊触藩鹪鹩赋于藩篱之下】　增羸角触　青蝇营【六帖杨收吴人号神童里人多造门观赋诗至厌败其藩牧嘲之曰尔非羸角者奚用触吾藩　诗营营青蝇止于樊注樊即藩也】　植榆　立笓【魏志太守郑浑课百姓植榆为篱蔽晋傅咸劾令史新立笓篱二十丈】　吴人藩舍　京邑篱门【左哀公十二年卫侯防吴于郧吴人藩卫侯之舍子服景伯谓子贡曰夫诸侯之防事既毕矣侯伯致礼地主归饩以相辞也今吴不行礼于卫而藩其君舍以难之子盍见太宰请束锦以行乃舍卫侯南康宫苑记曰建康篱门旧南北两岸篱门共五十六所盖京邑之郊门也】　取牀坐听
　　树篱跪授【宋张镜与顔延之邻居顔谈义饮酒呌呼不絶而镜静黙后与客谈顔从篱边取胡牀坐听词义清乃曰彼有人焉由是不复酣呼　下详树篱】　失固　不善【文粹曰曾乏铸刃之锋已失藩篱之固　荘子泽雉十歩一啄百歩一饮不蕲畜乎樊中神虽王不善也】　生野径隔门庭【杜甫诗藩篱生野径斤斧任樵童　宋书曰谢瞻字宣逺弟晦时为宋台右卫权遇已重于彭城还都迎家賔客辐凑瞻在家惊骇谓晦曰吾家以逺退为业汝遂势倾朝野此岂门户福耶乃竪篱隔门庭曰吾不忍见此】　重防　宻拔【栁宗元诗幸逄仁厚意重此藩篱防　陈嚣与纪伯为邻伯夜窃藩以嚣地自益嚣见之伺伯去宻拔其藩以地一丈益之伯觉之惭惧】　缺补　剖破【杜甫课伐木序我有藩篱是缺是补　朱诗剖破藩篱即大家】
　　窦一
　　原子羔不隧　孟祖中窥【家语曰子羔为卫士师刖人足蒯瞆乱子羔逃至郭门刖者守焉谓子羔曰彼有缺子羔曰君子不逾又曰彼有窦子羔曰君子不隧　晋书光逸避乱依胡母辅之初至属辅之与谢鲲阮放毕卓羊曼桓彞阮孚酣饮累日逸将入守者不听逸便于窦中窥而大呌辅之惊曰他人决不能尔必我孟祖也遽呼入遂与饮不舍昼夜时人谓之八达】　增涤尘垢　泄水脉【东林寺碑旁引泉窦以涤尘垢白公春游隂窦以泄水脉】　进食　生鱼【刘季述囚帝少阳院食自窦进　五行志至徳二年秋霖雨连月渠窦生鱼】　私开　潜入【刘禹锡私开窦泽不及下泾田独肥髙陵令刘君请杜私窦使无弃流请遵田令使无越制　五代史梁国已破朱瑾等悉有兖郓以葛从周为兖州节度使从周将兵在外梁臣刘鄩乃使人负油鬻城中悉视其虚实出入之所由者得罗城下水窦可入鄩乃以歩兵从水窦潜入袭破之】　光逸窥窦　忠宣塞门【上详原对　芝田録陆宣公贬忠州土塞其门家人出入于狗窦中州将士不得谒于公】　邻家争先达戏【于峤诋訾赵凤凤心啣之而末有以发俄而峤与邻家争水窦凤于是左迁峤　刘昭幼】
　　【童张元祖八歳齿亏先达戏之曰君口何为狗窦答云正使君軰从此中出】　济王匿　尚书由【宋理宗朝湖州人潘壬起兵谋立济王竤乃以其党千余人夜入城求济王王闻变匿水窦中壬寻得之拥至州治以黄袍加王身王号泣不从　韩胄尝值生辰羣公毕集许及之后至阍人掩闗拒之及之大窘防门闸未及闭遂俯偻而入当时有由窦尚书之称以为笑】
　　窦二
　　原圭窦【传荜门圭窦之人皆陵其上】　大窦【先王之大窦】　宫中之窦【考工记其崇三尺】　逃出自窦【有过氏灭夏后相后缗方娠逃出自窦】　增坤窦【类书逍遥越坤窦诋讦陷干窦】　干窦【详上】　云窦【宋邕诗云窦满山无鸟雀】　雪窦【蘓东坡诗好句真传雪窦风】　嵌窦【杜甫逺川通曲流嵌窦潜泄濑】　满窦【又曰长输不尽溪欲满无底窦】
　　园圃一
　　原说文曰树果为园种菜为圃　增周礼曰载师任土之法以塲圃任园地　又曰场人掌场圃而树之果蓏原易曰贲于丘园　诗曰乐彼之园　又曰园有桃
　　其实之殽　又曰无逾我园　又曰游于北园　又曰折栁樊圃【樊藩也】　又曰九月筑圃【春夏为圃秋冬为】　论语曰樊迟请学为圃子曰吾不如老圃　左曰晋侯取万氏之圃以为囿　增又曰郑之有原圃犹秦之有具囿也　大金国志曰西至玉华门曰同乐园若瑶池蓬瀛栁荘杏邨尽在于是　庄子曰仲尼曰稀韦之囿黄帝之圃有虞氏之宫汤武之室　原列子曰三亩之圃不能耘　淮南子曰昆仑有层城九重髙万一千里县圃凉风在昆仑之中是其圃圃之地满足潢水穆天子曰春山之泽水清出泉温和无风飞鸟百兽之所饮先王之所谓县圃　增水经曰元瓠湾中有地数顷土有栗园栗小殊不并固安之实也然歳贡三百石以充天府水渚即栗洲也树木髙茂望若屯云积气矣林中有栗堂射墩甚闲敞牧宰及英彦多所游泊原山海经曰槐江之间惟帝之圃【即县圃也】　晋宫阙名曰洛阳有琼圃园灵芝园石祠园邺有鸣鹄园蒲萄园华林园　三秦记曰汉武有名园曰樊川一名御宿有大梨如五升缾名含消　又曰汉中有果园　增郡国志云西夷有荔枝园僰僮施主之僰僮施夷中最贤者古所称僰僮之富　隋圗经曰司竹园在盩厔县穆天子西征至池乃植竹即此是也　原韩阳文天文要集曰匏为天子果园又天园主果实菜茹储蓄　增李文叔洛阳名园记曰大字寺园唐白乐天园乐天尝云吾有第在履道坊五亩之宅十亩之园有水一池有竹千竿即此　名园记曰环溪者王开府园亭南临池池左右翼而北过凉榭复滙为大池周围如环故名榭南有多景楼以南望则嵩髙少室龙门大谷层翠巘毕效竒于前榭北有风月台以北望则隋唐宫阙楼殿千门万户岧嶤璀璨延亘十余里左太冲十余年极力而赋者可瞥目而尽也　西京杂记曰乐游园自生玫瑰树树下多苜蓿亦名懐风时人防谓懐风风在树间常肃肃然日照其花有光彩故名苜蓿曰懐风茂陵谓之连理枝　析津日记曰辽于南京置栗园司萧韩家收右通造典南京栗园是也　长安客语曰大通桥东有鹿园方广十余里地平如掌古松偃仰髙相错是金章宗故址　辍耕録曰万夀山为云圃竒兽珍禽在焉车驾歳廵上都先宴百官于此
</div>
    <div class="pagination">
<a href="御定渊鉴类函_page237.html">上一页</a><span>...</span><a href="御定渊鉴类函_page233.html">233</a><a href="御定渊鉴类函_page234.html">234</a><a href="御定渊鉴类函_page235.html">235</a><a href="御定渊鉴类函_page236.html">236</a><a href="御定渊鉴类函_page237.html">237</a><span class="current-page">238</span><a href="御定渊鉴类函_page239.html">239</a><a href="御定渊鉴类函_page240.html">240</a><a href="御定渊鉴类函_page241.html">241</a><a href="御定渊鉴类函_page242.html">242</a><a href="御定渊鉴类函_page243.html">243</a><span>...</span><a href="御定渊鉴类函_page239.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
