<!DOCTYPE html>
<html>
<head>
    <meta charset="UTF-8">
    <title>图书编 - 第 201 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 201 页/共 220 页</h1>
    <div class="content">　　徴徴生商商主杀不用
　　商生羽羽生角而又太
　　簇姑洗南吕取律吕之
　　相生此致神之乐也至
　　于祀乐太簇为地之佐
　　而属乎寅应钟居亥而
　　寅亥为之合故奏太簇
　　必歌应钟也
　　圜钟为天宫而以黄钟为角太簇为徴姑洗为羽此三者阳律之相继也相继者天之道故于祀天神用之函钟为地宫而以太簇为角姑洗为徴南吕为羽是三者隂律之相生也相生者地之数故于祭地祗用之黄钟为人宫而以大吕为角大簇为徴应钟为羽是三者律吕之相合也相合者人之情故于祭人鬼用之圜钟在卯由卯至申其数六故圜钟之数尽于六则天神可降矣函钟在未由未至寅其数八故函钟之数尽于八则地祗可降矣大磬本以祀四望也而乃于宗庙用之者盖享先王用之以为荐神之乐尊宗庙是以备乐舞也天神地祗皆不用歌而独于宗庙歌九徳者盖九徳六府三事之歌有以见积功累仁之盛尊宗庙是以备乐师也一变至六变不言律同非不用律同也始焉未别六变而乐成是以分律同也宫角徴羽而不及商非不用金声也祭惟用柔声五声独商坚刚是以用四声也乐之用有不同也如此夫
　　天地宗庙君臣之乐总论
　　按有宗庙之乐有天地之乐有君臣之乐尊亲异别不可以不分幽明异位不可以不别汉叔孙通始定庙乐有降神纳爼登歌荐祼等曲武帝始定郊祀之乐有十九章之歌明帝始定黄门鼓吹之乐天子所以宴羣臣也呜呼风雅颂三者不同声天地宗庙君臣三者不同礼自汉之失合雅而风合颂而雅其乐已失而其礼犹存至梁武十二曲成则郊庙明堂三朝之礼展转用之天地君臣宗庙之事同其事矣此礼乐之所以亡也周礼春官大司乐其祭祀之乐不用商声朱子与蔡西山议论乐书俱不説出是不看陈旸乐书引荀卿大师审诗商之言盖周以木徳王天下商声属金也因金尅木故音乐之间不用商音及佩玉左徴角右宫羽亦去商声即此观之周去商声义有在也后之作乐者以商声肃杀悉去商声谓之何哉
　　周乐不用商声
　　先儒之言曰闻宫声使人温良而寛大闻商声使人方亷而好义闻角声使人恻隠而爱人闻徴声使人乐义而好施闻羽声使人恭俭而好礼则知乐有五音阙一不可然周人祭祀何以用宫角徴羽而不用商乎圜钟为宫黄钟为角太簇为角姑洗为徴南吕为羽此礼地祗之乐而遗商也黄钟为宫大吕为角大簇为徴应钟为羽此礼人鬼之乐而遗商也故或以为人声或以为杀声或以为中声不知天地鬼神非人孰享商果人声何为不与于祭也黄钟之大簇函钟之南吕莫非杀声是杀声未尝不用也宫生徴徴生商商生羽羽生角中声阙则上下之音散是中声尤为当用也吁三者之説皆非愚未敢以为信盖古乐以钟磬为主无钟磬则以管为主晋志所谓笛犹磬钟是也今之笛即古之管古者之管但有四孔未闻有商音至汉京君明始加一孔于笛之后是为商声然则周人祭祀用管为主奚尝恶商哉此非愚之臆説实得之马融之笛赋
　　按周乐不用商声或谓周以木徳王故不用商或谓周用管为主未尝恶商之二説未为无据若曰商声主杀故不用然肃杀之气于四时属秋于四方属西于五行属金天不能以无秋也地不能以无西也人不能以无金也何独于祀天地祀人鬼而独恶其声哉且五音有一之不备不可以成乐乃于天神地祗人鬼之祀皆不宜用则乐之于商声也又当于何而用之哉
　　三宫论
　　王者父事天母事地以合同神人细入气微入声因道取类统协太和三才可致而理也其道在乐则三宫最着天宫取相继父道也地宫取相生母徳也人宫取相合人情也变夹钟曰圜变林钟曰函干为圜坤含也黄钟无变称何也人主常也天宫中春之管也地宫中央之管也人宫中冬之管也本中声也圜钟生于大辰直天之明堂帝出乎震故事天因焉函钟出于大社大社地神也致役乎坤土之甚盛徳也故事地因焉黄钟生于虚危有家庙象又万物以子始故事人鬼因焉其变有六八九何也曰卯律数六即隂得酉冲亦六也云门之乐六变圜钟以之又初歴羽之羽调数当六也未律数八即隂得丑冲亦八也咸池之乐八变林钟以之又初歴徴之羽调数当八也子律数九阳得当位九也箾韶之乐九变黄钟以之又初歴宫之羽调数当九也六变乃羽七之乐然其声七其变六起奏羽水收宫又羽始终水也水为天根是为云门焉八变乃徴九之乐然其声九其变八起奏徴火收宫又徴始终火也火为地窟是咸池焉九变乃宫五之乐五五为十然其声十其变九起奏宫羽终奏本宫始终土也人鬼归于土随音而动故箫韶九成祖考格焉六变十奏而羽水生角木冬而春也阳以生出也阳生而后有天云者升天之物也门者阳气所出也八变十二奏而徴克商羽生角夏而秋也隂以克入也隂生而后有地池者入地之物也咸者备也气周十二辰故备也九变十三奏从本宫起羽清浊之间隂阳之防也人负隂而抱阳魂升魄降必交而后能享故人鬼之乐先用云门后用咸池合天地以索享也且天神之乐紫薇垣在子角居之太薇垣在卯寅宫徴居之天市垣在辰羽居之天神宜可降矣地祗之乐火音变而木水音变而火金音变而水木火金水丽乎土为四象四象交而土徳中尊有坤道焉地祗宜可出矣人鬼之乐并用亥子丑幽隂之律而寅为鬼户亥有水音丑有水音寅有火音则水化木木化火从鬼户以出而萃于宫五人鬼宜可礼矣然则音止三声止四何也曰三统五也省文也商非尽无盖去商调耳先儒曰祭尚柔近之然而未尽也夫商主杀天地神人共恶之乐之流南而不归北也将是谓乎于宝曰谦神也沈括曰虚人也凿矣陈旸以为周木徳忌商引佩玉以正近世韩氏亦云然信斯言也是夏无徴而商无宫也旸又曰天宫变六其合四地宫变八其合三人宫变九其合二巧以乾坤咸明之于王者昭格享亲之义奚谓也吾无取焉尔嗟乎古乐沦灭汉儒多所傅防必欲执三宫以非旋宫即国语之四宫复何説哉且一太簇而再为徴也夹钟律隂不可以祝天乃假无射起调即夹钟何与焉又每曲数宫有辟有不用其説矛遁迂回而难通凡八变九变皆此类也此隋志之所驳姜夔韩氏之所疑而愚之不可妄以为解者也乃有手周礼之文以定祀者吁











　　太史公曰文帝时防天下新去汤火人民乐业因其欲然能不扰乱故百姓遂安自年六七十翁亦未尝至市井游敖嬉戏如小儿状孔子所称有徳君子者耶书曰七政二十八舍律厯天所以通五行八正之气天所以成熟万物也舍者日月所舍舍者舒气也不周风居西北主杀生东壁居不周风东主辟生气而东之至于营室室主营胎阳气而产之东至于危危垝也言阳气之危垝故曰危十月也律中应钟应钟者阳气之应不用事也其于十二子为亥亥者该也言阳气藏于下故该也广莫风居北方广莫者言阳气在下隂莫阳广大也故曰广莫冬至于危虚虚者能虚能实言阳气冬则宛转于虚日冬至则一隂下藏一阳上舒故曰虚东至于须女言万物变动其所隂阳气未相离尚相如胥也故曰胥女十一月也律中黄钟黄钟者阳气踵黄泉而出也其于十二子为子子者滋也滋者言万物滋于下也其于十母为壬癸壬之为言任也言阳气任养万物于下也癸之为言揆也言万物可揆度故曰癸东至牵牛者言阳气牵引万物而出也牛者冐也言地虽冐能冐而生也牛者耕植种万物也东至于建星建星也者建诸生也十二月律中大吕大吕者其于十二子为丑丑者纽也言阳气在上未降万物厄纽未敢出条风居东北主出万物条之言条治万物而出之也故曰条风南至于箕箕者言万物根基故曰箕正月也律中太簇太簇者言万物簇生也故曰太簇其于十二子为寅寅言万物始生螾然也故曰寅南至于尾言万物始生如尾也南至于心言万物始生于华心也南至于房房者言万物门户也至于门则出矣明庶风居东方明庶者明众物尽出也二月也律中夹钟夹钟者言隂阳相夹厠也其于十二子为卯卯之为言茂也言万物茂也其于十母为甲乙甲者言万物剖符甲而出也乙者言万物生轧轧也南至于氐氐者言万物皆至也南至于亢元者言万物亢见也南至于角角者言万物皆有枝格如角也三月也律中姑洗姑洗者言万物洗生于于十二子为辰辰者言万物之蜄也清明风居东南维主风风吹物而西之轸轸者言万物益大而轸轸然西至于翼翼者言万物皆有羽翼也四月也律中仲吕仲吕者言万物尽旅而西行也其于十二子为己巳者言阳气之已尽也西至于七星七星阳数成于七故曰七星西至于张张者言万物皆张也西至于注注者言万物之始衰阳气下注故曰注五月也律中蕤宾蕤宾者言阳气幼少故曰蕤痿阳不用事故曰宾景风居南方景者言阳气道竟故曰景风其于十二子为午午者隂阳交故曰午其于十母为丙丁丙者言阳道着明故曰丙丁者言万物丁壮故曰丁狼风居西南维主地地者沈夺万物气也六月也律中林钟言万物就死气林林然其于十二子为未未者万物皆成有滋味也北至于罚罚者言万物气夺可伐也北至于参参者言万物可参也故曰参七月也律中夷则夷则言隂气之贼万物也其于十二子为申申者言隂用事申贼万物故曰申北至于浊浊者触也言万物皆触死也故曰浊北至于留留者言阳气之稽留也故曰留八月也律中南吕南吕者言阳气之旅入藏也其于十二子为酉酉者万物之老也故曰酉阊阖风居西方阊者倡也阖者藏也言阳气道万物阖黄泉也其于十母为庚辛庚者言隂气庚万物故曰庚辛者言万物之辛生故曰辛北至于胃胃者言阳气就藏皆胃胃也北至于娄娄者呼万物且内之也北至于奎奎者主毒螫杀万物也奎而藏之九月也律吕无射无射者隂气盛用事阳气无余也故曰无射其于十二子为戍戍者言万物尽灭故曰戍
　　前汉书律厯叙
　　虞书曰乃同律度量衡所以齐逺近立民信也自伏羲画八卦由数起至黄帝尧舜而大备三代稽古法度章焉周衰官失孔子陈后王之法曰谨权量审法度修废官举逸民四方之政行矣汉兴北平侯张仓首律厯事汉武帝时乐官考正至元始中王莽秉政欲燿名誉徴天下通知钟律者百余人使羲和刘歆等典领条奏言之最详故删其伪辞取正义着于篇一曰备数二曰和声三曰审度四曰嘉量五曰权衡参五以变错综其数稽之于古今效之于器物和之于心耳考之于经传咸得其实靡不协同数者一十百千万也所以算数事物顺性命之理也书曰先其算命本起于黄钟之数始于一而三之三三积之歴十二辰之数十有七万七千一百四十七而五数备矣其算法用竹径一分长六寸二百七十一枚而成六觚为一握径乾象律黄钟之一而长象仲吕林钟之长其数以易大衍之数五十其用四十九成阳六爻得周流六虚之象也夫推歴生律制器规圎矩方权重衡平凖绳嘉量探頥索隠钩深致逺莫不用焉度长短者不失毫厘量多少者不失圭撮权轻重者不失黍絫纪于一协于十长于百大于千衍于万其法在算术宣于天下小学是则职在太史羲和掌之声者宫商角徴羽也所以作乐者谐八音荡涤人之邪意全在正性移风易俗也八音土曰埙匏曰笙皮曰鼓竹曰管丝曰弦石曰磬金曰钟木曰柷五声和八音谐而乐成商之为言章也物成熟可章度也角触也物触地而出戴芒角也宫中也居中央畅四方唱始施生为四声纲也徴祉也物盛大而防祉也羽宇也物聚藏宇覆之也夫声者中于宫触于角祉于徴章于商宇于羽故四声为宫纪也协之五行则角为木五常为仁五事为貎商为金为义为言徴为火为礼为视羽为水为智为聴宫为土为信为思以君臣民事物言之则宫为君商为臣角为民徴为事羽为物唱和有象故言君臣位事之体也五声之本生于黄钟之律九寸为宫或损或益以定宫商角徴羽九六相生隂阳之应也律十有二阳六为律隂六为吕律以统气类物一曰黄钟二曰太簇三曰姑洗四曰蕤宾五曰夷则六曰无射吕以旅阳宣气一曰林钟二曰南吕三曰应钟四曰大吕五曰夹钟六曰仲吕有三统之义焉其传曰黄帝之所作也黄帝使伶伦自大夏之西昆仑之隂取竹之解谷生其窍厚均者断两节间而吹之以为黄钟之宫制十二筩以聴鳯之鸣其雄鸣为六防鸣亦六比黄钟之宫而皆可以生之是为律本至治之世天地之气合以生风天地之风气正十二律定黄钟黄者中之色君之明也钟者钟也天之中数五五为声上宫五声莫大焉地之中数六六为律有形有色色上黄五色莫盛焉故阳气施种于黄泉孕萌万物为气元也以黄色名元气律者着宫声也宫以九唱六变动不居周流六虚始于子在十一月大吕吕旅也言隂大旅助黄钟宣气而牙物也位在丑在十二月太簇簇奏也言阳气太奏地而达物也位于寅在正月夹钟言隂夹助太簇宣四方之气而出种物也位于卯在二月姑洗洗防也言阳气洗物辜洁之也位于辰在三月中吕言微隂始起未成著于其中旅助姑洗宣气齐物也位于巳在四月蕤宾蕤继也宾导也言阳始导隂气使继物养也位于午在五月林钟林君也言隂气受任助蕤宾君主种物使长大林盛也位于未在六月夷则则法也言阳气正法度而使隂气夷当伤之物也位于申在七月南吕南任也言隂气旅助夷则任成万物也位于酉在八月亡射射厌也言阳气防物而使隂气毕剥落之终而复始亡厌已也位于戍在九月应钟言隂气应亡射该臧万物而杂阳门种也位于亥在十月三统者天施地化人事之纪也十一月干之初九阳气伏于地下始着为一万物萌动钟于太隂故黄钟为天统律长九寸九者所以防极中和为万物元也易曰立天地之道曰隂与阳六月坤之初六隂气受任于太阳继养化柔万物生长楙之于未令种刚彊大故林钟为地统律长六寸六者所以含阳之施楙之于六合之内令刚柔有体也立地之道曰柔与刚干知大始坤作成物正月干之九三万物棣通族出于寅人奉而成之仁以养之义以行之令事物各得其理寅木也为仁其声商也为义故太簇为人统律长八寸象八卦宓羲之所以顺天地通神明类万物之情也立人之道曰仁与义在天成象在地成形后以裁成天地之道辅相天地之宜以左右民此三律之谓矣是为三统其余三正也黄钟子为天正林钟未之冲丑为地正大簇寅为人正三正正始是以地正适其始纽于阳东北丑位易曰东北丧朋乃终有庆答应之道及黄钟为宫则大簇姑洗林钟南吕皆以正声应无有忽徴复与它律为役者同心一统之义也非黄而它律虽当其月月自宫者则其和应之律有空积忽微不得其正此黄钟至尊亡与并也易曰参天两地而倚数天之数始于一终于二十有五其义纪之以三故置一得二又二十五分之六凡二十五置终天之数得八十一以天地五位之合终于十者乗之为八百一十分应歴一统千五百三十九嵗之章数黄钟之实也繇此之义起十二律之周径地之数始于二终于三其义纪之以两故置得二凡三十置终地之数得六十以地中数六乗之为三百六十分当期之日林钟之实也人者继天顺地序气成物统八卦调八风理八政正八节谐八音舞八佾监八方被八荒以终天地之功故八八六十四其义极天地之变以天地五位之合终于十者乗之为六百四十分以应六十四卦太簇之实也书曰天功人其代之天兼地人则天故以五位之合乗焉唯天为大唯尧则之之象也地以中数乗者隂道理内在中餽之象也二统相通故黄钟林钟太簇律长皆全寸而亡余分也天之中数五地之中数六而二者为合六为虚五为声周流于六虚虚者爻律夫隂阳登降运行列为十二而律吕和矣太极元气函三为一极中也元始也行于十二辰始动于子参之于丑得三又参之于寅得九又参之于卯得二十七又参之于辰得八十一又参之于已得二百四十三又参之于午得七百二十九又参之于未得二千一百八十七又参之于申得六千五百六十一又参之于酉得万九千六百八十三又参之于戍得五万九千四十九又参之于亥得十七万七千一百四十七此隂阳合徳气钟于子化生万物者也故孽萌于子纽牙于丑引达于寅冐昴于振美于辰巳盛于已巳咢布于午昧薆于未申坚于申留孰于酉毕入于戌该阂于亥出甲于甲奋轧于乙明炳于丙火盛于丁丰楙于戊理已于已敛更于庚悉新于辛怀任于壬陈揆于癸故隂阳之施化万物之终始既类旅于律吕又经歴于日辰而变化之情可见矣玉衡杓建天之纲也日月初纒星之纪也纲纪之交以原始造设合乐用焉律吕唱和以育生成化歌奏用焉指顾取象然后隂阳万物靡不条鬯该成故已成之数忖该之积如法为一寸则黄钟之长也参分损一下生林钟参分林钟益一上生太簇参分太簇损一下生南吕参分南吕益一上生姑洗参分姑洗损一下生应钟参分应钟益一上生蕤宾参分蕤宾损一下生大吕参分大吕益一上生夷则参分夷则损一下生夹钟三分夹钟益一上生无射三分亡射损一下生中吕隂阳相生自黄钟始而左旋八八为伍其法皆用铜职在太乐太常掌之
　　度者分寸尺丈引也所以度长短也本起黄钟之长以于谷柜黍中者一黍之广度之九十分黄钟之长一为一分十分为寸十寸为尺十尺为丈十丈为引而五度审矣其法用铜髙一寸广二寸长一丈而分寸尺丈存焉用竹为引髙一分广六分长十丈其方法矩髙广之数隂阳之象也分者自三微而成著可分别也寸者忖也尺者只也丈者张也引者信也夫度者别于分忖于寸只于尺张于丈信于引引者信天下也职在内官廷尉掌之
　　量者龠合升斗斛也所以量多少也本起于黄钟之龠用度数审其容以子谷秬黍中者千有二百实其度以井水凖其槩合龠为合十合为升十升为斗十斗为斛而五量加矣其法用铜方尺而圜其外傍有庣焉其上为斛其下为斗左耳为升右耳为合龠其状似爵以縻爵禄上三下二参天两地圜而函方左一右二隂阳之象也其象圜规其重二钧备气物之数合万有一千五百二十声中黄钟始于黄钟而反覆焉君制器之象也龠者黄钟律之实也跃微动气而生物也合者龠之量也升者登合之量也斗者聚升之量也斛者角斗平多少之量也夫量者跃于龠合于合登于升聚于斗角于斛也职在太仓大司农掌之
　　衡权者衡平也权重也衡所以任权而均物平轻重也衡其道如底以见凖之正绳之直左旋见规右折见矩其在天也佐助旋机斟酌建指以齐七政故曰玉衡论语云立则见其参于前也在车则见其倚于衡也又曰齐之以礼此衡在前居南方之义也权者铢两斤钧石也所以称物平施知轻重也本起于黄钟之重一龠容千二百黍重十二铢两之为两二十四铢为两十六两为斤三十斤为钧四钧为石忖为十八易十有八变之象也五权之制以立义之以物钧之其余小大之差以轻重为宜圜而环之令之肉倍好者周旋无端终而复始无穷已也铢者物丝忽微始于至成著可殊异也两者两黄钟律之重也二十四铢两者二十四气之象也斤者明也三百八十四铢易二篇之爻隂阳变动之象也十六两成斤者四时乗四方之象也钧者均也阳施其气隂化其物皆得其成就平均也权与物均重万一千五百二十铢当万物之象也四百八十两者六旬行八节之象也三十斤成钧者一月之象也石者大也权之大者也始于铢两于两明于斤均于钧终于石物终石大也四钧为石者四时之象也重百二十斤者十二月之象也终于十二辰而复于子黄钟之象也千九百二十两者隂阳之数也三百八十四爻五行之象四万六千八百铢者万一千五百二十物歴四时之象也而嵗功成就五权谨矣权与物钧而生衡衡运生规规圜生矩矩方生绳绳直生凖凖正则平衡而钧权矣是为五则规者所以规圜器械令得其类也矩者所以矩方器械令不失其形也规矩相须隂阳位序圜方乃成凖者所以揆平取正也绳者上下端直经纬四通也凖绳连体衡权合徳百工繇焉以定法式辅弼执法玉以翼天子诗云尹氏太师秉国之钧四方是维天子是毗俾民不迷咸有五象其义一也以隂阳言之太隂者北方北伏也阳气伏于下于时为冬冬终也物终藏乃可称水润下智者谋谋者重故为权也太阳者南方南任也阳气任养物于时为夏大夏也物假大乃宣乎火炎上礼者齐齐者平故为衡也少隂者西方西迁也隂气迁落物于时为秋秋也物敛乃成熟金从革改更也义者成成者方故为矩也少阳者东方东动也阳气动物于时为春春蠢也物蠢止乃动运木曲直仁者生生者圜故为规也中央者隂阳之内四方之中经纬通达乃能端直于时为四季土稼穑蕃息信者成成者直故为绳也五则揆物有轻重圜方平直隂阳之义四方四时之体五常五行之象厥法有品各顺其方而应其行职在大行鸿胪掌之书曰予欲闻六律五声八音七始咏以出纳五言女聴予者帝舜也言以律吕和五声施之八音合之成乐七者天地四时人之始也顺以歌咏五常之言聴之则顺乎天地序乎四时应人伦本隂阳原性风之以徳感之以乐莫不同乎一唯圣人为能同天下之意故帝舜欲闻之也今广延羣儒博谋讲道修明旧典同律审度嘉量平衡钧权平凖直绳立于五则备数和声以利兆民贞天下于一同海内之归凡律度量衡用铜者名自名也所以同天下齐风俗也铜为物之至精不为燥湿寒暑变其节不为风雨暴露改其形介然有常有似于士君子之行是以用铜也用竹为引者事之宜也
　　厯律总议
　　易革之象曰泽中有火革君子以治厯明时夫水性润下火性炎上气相息则天地革而四时成矣论者以为虚危坎位也枵之次也牛宿艮位也星纪之次也日月交防于此合壁曜灵是天地之元运也而亦元象之所斡旋也是故圣人观其象而厯作焉然而欲测象以测运其説有三一曰观五星以测三垣二曰观三垣以测二十八宿三曰观二十八宿以测中气此又求元运者所当知也豫之象曰雷出地奋豫先王以作乐崇徳殷荐之上帝以配祖考夫地气上跻天气下降雷奋则天地以顺动而四时不忒矣论者以为雷雨作为解也而万物皆甲拆也雷电至为丰也而五气皆畅达也隂阳和合懽忻交通是天地之元声也而亦元数之所统防也是故圣人观其象而乐作焉然而欲稽数以协声其説有三一曰稽五声以审八音二曰稽八音以审十二律三曰稽十二律以审旋宫此又求元声者所当知也夫元象可测也而斡旋元象以昭元运非圣人莫之能也其惟尧之钦若尔矣乎夫元数可求也而统防元数以协元声非圣人莫之能也其惟舜之克谐尔矣乎










　　图书编巻一百十五
<子部,类书类,图书编>
　　钦定四库全书
　　图书编卷一百十六
　　明　章潢　撰
　　兵曹总叙
　　周礼大司马曰夏官何哉夏大也离为火夏属离离火隂寓于阳而夏至一隂生焉夏隂气兵隂象也故説卦离为甲胄为戈兵离上九王用出征有嘉折首匪获其丑无咎象曰王用岀征以正邦也夏官司马主兵掌邦政统六师佐王大一统之治其取义不亦深乎易师之象曰君子以容民蓄众寓兵于农伏险于顺也萃之象曰君子以除戎器戒不虞制治于未乱保邦于未危也故观阵于天之积卒则知戎器不可以不除观象于易师则比闾族党即五两卒徒农皆为兵兵皆自赋国家无养兵之费此古司马法也自井田废而兵农分司马穰苴之法兴谓兵为诡道惟战胜攻取竒正倚伏是尚而节制之师亦不可得而见矣汉南北军尚有将相一体宫府相维之意唐府兵法得兵农合一之规其余非忘战则好战失之均尔惟我朝设兵部尚书即周夏官大司马卿也侍郎即小司马也所属四司武选职方车驾武库凡天下武职班秩舆地要害马政戎器皆其所掌内而五府京营诸卫外而都司各卫所皆其所属是其政皆军政也董治军国机务不亦大乎但职専军政文武权分视司马论进士之贤者定其官爵禄位大不侔矣况古人操练皆用八阵亦井田遗法自兵不井出阵法亦尚竒不尚正而蓄威耀德之道不复讲焉军民文武徳威竒正判然两途岂足以尽夏官之义乎是故隂丽乎阳为离为夏兵寓于农为夏官司马在徳不在险吴起尚能言之今知德君子以为何如











　　坤至顺也坎至险也民之顺坤也兵之险坎也至顺之中至险者寓非徒论其理也观江河之源泉混混忽其流至数十百里而其流复出盖其而莫之见者水由地中行即所谓洑水也易师卦上坤下坎故孔子大象曰地中有水师君子以容民畜众夫谓之容民者何画之井田以定其居食而勤农事焉坤之象也谓之畜众者何制之军旅以时其训练而讲武事焉坎之象也方其无事也比闾族党之中莫非五两卒徒之众及其有事也荷执戈之士是即于耜举趾之农民皆兵也兵即自养也民固不必出粟以养兵兵即农也农即自卫也兵亦不必出身以卫民此法之所以良而井法即兵法也后之言兵法必曰八阵图孰知中田即中军私田八家即八阵之遗制耶但兵法犹存于世而井田废焉是废其本而存其末矣虽然兵农合一圣人岂有意以为之哉地中有水之象本如是也先王因象以立法孔子因卦以立言自兵农分而立法立言之意尽失之矣欲寓兵于农者盍于此卦观其象而玩其辞乎
　　师卦阵记【附】
　　师卦之阵伏羲氏王天下之所作也伏羲仰观积卒之宿而得五营九军之数乃以一卦当一星十二星而布十二卦布四坎于中以为贞布八卦于外以为悔环八方坤坎之相涵营在其中矣对待交互其爻六十有四又八坤四坎积爻三十有二拆隂尽之偶其画亦六十有四阵在其中矣坤者顺也静也坎者险也不可测也或静或不可测竒正在其中矣一阳居中而用事内外三十二隂皆为所率将在其中矣南为先锋北为后游东为左翼西为右翼东南为前军西南为右军东北为左军西北为后军阵在其中矣初爻为殿二爻为中三爻为戎四爻为驻五爻为前六爻为先锋卒在其中矣内外相维大小相包四面如一触处为首节制在其中矣故名其卦曰师有阵之象也所谓作易以通神明之徳以类万物之情盖如此文王系卦辞重顺义而贵选将也周公系爻辞审进退而察动静也孔子系象传务养民以得其心也以伏羲之阵兼三圣之辞则师为直将为明兵为和阵为武仁义节制两者备矣以王天下其孰有不服者哉故曰后世兵书之繁不如师卦之约乃此之谓与按师卦有阵之象如此篇所云诚有然者但又谓伏羲仰观积卒之宿而得五营九军之数何欤且谓一卦当一星必布十二卦八坤四坎而后成师之阵又未免以己意附防之矣以予观之即师一卦而阵之象已备何也坤顺坎险伏至险于至顺阵之义也以卦之象言之隂爻五非五人为伍五旅为师乎阳爻一非大将居中军无二将乎以一竒统五偶非中军握竒而运谋帷幄者乎四偶在前分而为八非天地风云鸟虎龟蛇之八阵乎一偶在后析而为二非游兵却月之阵乎坤顺在前非阵之方而顺所以为正乎坎险在后非阵之圆而险所以为竒乎前后皆偶而受乎一竒之节制非首尾之相应乎众隂对队而分列两旁非左右之相翼乎众偶层叠非纵横翕辟而不可败乎前冲三阳后冲二隂非大阵包小阵大营包小营乎可见因师之卦而为师之阵即师之象而有师之名皆天地自然之造化圣人无一毫私智杂于其间也自后诸家曰握竒阵曰五行三才阵曰兵农阵曰鱼丽阵曰荆尸阵曰崇卒阵曰鸡父阵曰内政阵曰握竒营阵曰乘之阵曰象棋阵曰垓下阵曰八阵曰扁箱车阵曰六花阵曰四门斗底阵曰十二将兵阵曰十二辰阵曰平戎万全阵曰常阵其名虽殊孰非师卦之推演乎




















　　积卒阵记【附】
　　积卒之象天之阵也在房度西南其星十二布为内外二重外围以八八营也内握以四中垒也合内外而为九九军也各三星品连而相统以为左右前后四兽之局向于前者　前拒之为鸟阵也向于后者　后拒之为蛇阵也向于左者　左角之为龙阵也向于右者　右角之为虎阵也又外体圆　　天阵布也内体方　地阵布也外四偶各一　风云起四维东西各二　大冲居左右也内二纵相对　天冲居前后也二横相对　地轴贯中央也又外之四位之相间各离二星之广　　内四星之相去各离一星之广　阵间容阵队间容队也前参连如后参连　左参连如右参连　以前为后以后为前四面如一触处为首也合有五营　散有八阵　数起于五而终于八也以内之四统外之八四竒传命于八正八正取禀于四竒也其法咸备如此岂非自然之理乎盖民物有治乱夷夏有盛衰帝王有兴替盗贼有炽灭之中天所隂制而黙调者盖用以此其阵至简而备至约而要至整而固圣人虽智其何能加于此
　　宋史天文志积卒十二星在房西南【步天歌属心】五营军士之象主卫士扫除不祥星小为吉明大揺动则有兵火起一星亡兵少出二星亡兵半出三星亡兵尽出五星守之兵起不测近臣诛彗星守之禁兵大出天子自将风云犯之青赤为大臣持政欲论兵事周兵制总叙
　　王畿千里近郊五十里逺郊百里为乡六乡百里通十为同为百里者十提封九万井九十万夫之地除山川城邑之属三万六千井地除公田九分之一为五十万二千夫又以一易再易三易通之三分去一为三十五万四百夫率三百五十家赋一乗积六乡为千乗而余率七家赋兵积六乡为七万五千人此六军之制也六遂及三等侯国皆如乡之法畿方千里为千里者十如乡之除为三百五十万四十夫赋车七乘卒七十五万人为六军者十此通畿之师也大司马逓而征之十年而役一遍凡三家可任者率十有一人则终身无过一再给公上事盖先王忠厚之至更劳均逸不欲穷民之力也古者畿内之兵不出所以重内也卒有四方之役即用诸侯人耳或遣上公帅主赋亦不过元戎十乘以先启而行也而调兵诸侯亦各从其方之便高宗伐楚盖裒荆之旅武王克商实用西土至于征徐以鲁追貊以韩于淮夷以江汉畧见于经可考也平王出戍逺以见刺当是时周都洛矣自洛戌申许无乃未甚逺而周人已不堪况后世有劳师万里者哉春秋之初从王伐郑遂有蔡人卫人二百四十二年间王人防伐屡矣未尝见师之出唯败绩于姜戎王师自出春秋深讥焉









<子部,类书类,图书编,卷一百十六>
</div>
    <div class="pagination">
<a href="图书编_page200.html">上一页</a><span>...</span><a href="图书编_page196.html">196</a><a href="图书编_page197.html">197</a><a href="图书编_page198.html">198</a><a href="图书编_page199.html">199</a><a href="图书编_page200.html">200</a><span class="current-page">201</span><a href="图书编_page202.html">202</a><a href="图书编_page203.html">203</a><a href="图书编_page204.html">204</a><a href="图书编_page205.html">205</a><a href="图书编_page206.html">206</a><span>...</span><a href="图书编_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
