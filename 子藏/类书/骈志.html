<!DOCTYPE html>
<html>
<head>
    <meta charset="UTF-8">
    <title>骈志 - 第 1 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 1 页/共 67 页</h1>
    <div class="content">　　钦定四库全书　　　　　子部十一
　　骈志　　　　　　　　　类书类
　　提要
　　【臣】等谨案骈志二十卷明陈禹谟撰禹谟有经言枝指别着録是书取古事之相类者比而録之对偶标题而各注其所出于条下不立门目但以自甲至癸十干为序而大较以类相从其中嗜博爱竒务盈卷帙如晏子宅晏子冡苏秦宅苏秦冡之类古来有宅有冡者岂能徧収秦赵高为丞相汉赵髙为太守之类古来同姓名者更难悉数又如平仲君迁乃呉都赋之本文橘不逾淮貉不逾汶乃考工记之成语因而采为骈句名为事实则钞胥齐梁来俪偶之文亦恐罄竹难尽至于癸部所载及于经典一字之异同如浴乎沂沿乎沂咏而归咏而馈则经典释文且将全録矣然所采既繁所储遂富或一言而出典各殊或两事而行踪相近多可以考证异同辨别疑似所谓披沙简金往往见寳又如汉高母姓驳司马贞依托班固碑之类亦颇精确大致简核精要不及前人而博赡典雅则胜方中徳之古事比虽体例时有踈舛其搜罗排比之勤要未可尽没也乾隆四十五年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　骈志原序
　　不佞谟性庸塞特耽耆古籍自为诸生輙请之先庄靖府君出所藏书披渉之时葢以什之七八理古以什之二三攷今识迷于多旁宜莫能两精已既屡试弗售府君患之谓谟曰儿之好古亦何异资章甫而适越失正鹄而修招乎于是始以强半攷今仅幸一捷随敝縰视公车义既谒选得获庠三周星籥日督课诸生重以葺黉宇脩获乗诸务填委置古事未皇理也甲辰冬随牒入南雍两司成先生以一时名硕型范多士多士蒸蒸乡风六馆仰遵明教无复事事入拥臯比青衿环侍惟是整襟摊卷恣所畋渔而已同官或戏谓不佞曰此堂其卿之书堂乎不佞戏应之曰此书堂何假南面百城也比退食亦复尔尔两禩间颇得诸未曾有苐苦善忘谋劄而志焉独念徃牒中事词多肖不若胪列肖者足备遗忘亦便商订尝忆曩时阅史如山公妪谓甚肖河伯妇苏则膝不枕佞人甚肖羊侃床不坐阉人防侧人言顾呉郡甚肖堑中儿呼萧丹阳凡若干则曾述向府君前府君喜而颔之顾未之志也兹益以近段所得彚为一编命曰骈志大都史家为多问出诸子稗官自隋唐而后则鲜及焉曰何不以类志也曰如以类业有类部诸帙涵茹千古比物连类者在兹编何以称焉计卷率得二十为一集行之余尚有待云万厯丙午月谷旦海虞陈禹谟书于金阊舟中








　　骈志原序
　　钦定四库全书
　　骈志卷一
　　明　陈禹谟　撰
　　甲部上
　　舜得玉厯于河际之岩
　　禹发金简于宛委之山
　　搜神记舜耕厯山得玉厯于河际之岩舜知天命在己体道不倦
　　呉越春秋禹登宛委山发金简之书按金简玉字得通水之理
　　舜耕厯山鸟为之耘
　　禹防稽鸟为之耘
　　文粹陆蒙曰世谓舜之在下也田于厯山象为之耕鸟为之耘吾得于农家请试辩之吾观耕者行端而徐起墢欲深兽之形魁者无出于象行必端履必深法其端深故曰象耕耘者去莠举手务疾而畏晚鸟之啄食务疾而畏夺法其疾畏故曰鸟耘试禹之绩大成而后荐之于天其为端且深非得于象耕乎去四凶恐害于政其为疾且畏非得于鸟耘乎好事者张以就其怪非圣人之意也
　　水经注防稽山下有禹庙庙有圣姑像礼乐纬云禹治水旱天赐神女圣姑即其像也山上有禹冢昔大禹即位十年东廵狩崩于防稽因而葬之有鸟来为之耘春拔草根秋啄其秽是以县官禁民不得妄害此鸟犯则刑无赦　按论衡云传书言舜于苍梧象为之耕禹防稽鸟为之田盖以圣徳所致天使鸟兽报祐之也世莫不然考实之殆虚言也
　　黄龙负舟
　　黑龙负舟
　　淮南子禹南省方济于江黄龙负舟舟中之人五色无主禹乃熈笑而称曰我受命于天竭力而劳万民生寄也死归也何足以滑和视龙犹蝘蜓顔色不变龙乃弭耳掉尾而逃禹之视物亦细矣
　　南史宋文帝入奉皇统行台至江陵有黑龙跃负上所乘舟左右莫不失色上谓王昙首曰此乃夏禹所以受天命我何徳以堪之
　　殷汤以戊子战于郕
　　周武以甲子战于牧
　　吕览殷汤良车七十乘必死六千人以戊子战于郕遂禽移大牺登自鸣条乃入巢门遂有夏桀既奔走于是行大仁慈以恤黔首反桀之事遂其贤良顺民所喜逺近归之故王天下
　　又武王虎贲三千人简车三百乘以要甲子之事于牧野而纣为禽显贤者之位进殷之遗老而问民之所欲行赏及禽兽行罚不辟天子视殷如周视人如已天下美其徳万民説其义故立为天子
　　夜径泽中斩蛇
　　伐荻新洲斩蛇
　　汉书高祖被酒夜径泽中令一人行前行前者还报曰前有大蛇当径愿还高祖醉曰壮士行何畏乃前拔剑斩蛇
　　南史武帝伐荻新洲见大蛇长数丈射之伤明日复至洲里闻有臼声徃觇之见童子数人皆青衣于榛中药问其故荅曰我王为刘寄奴所射合散傅之帝曰王神何不杀之荅曰刘寄奴王者不死不可杀帝叱之皆散仍収药而反
　　沛公王汉中
　　先主王汉中
　　汉书高帝纪项羽立沛公为汉王王巴蜀汉中四十一县都南郑
　　蜀志曹公自长安举众南征先主遥策之曰曹公虽来无能为也我必有汉川矣及曹公至先主敛众拒险终不交锋积月不拔亡者曰多夏曹公果引军还先主遂有汉中羣下上先主为汉中王
　　呉书传国玺文
　　汉宫传国玺文
　　呉书孙坚入洛扫除汉宗庙祠以太牢坚军城南甄宫井上旦有五色气举军惊怪莫有敢汲坚令人入井探得汉传国玺文曰受命于天既夀永昌方圆四寸上纽交五龙上一角缺初黄门张让等作乱刼天子出奔左右分散掌玺者以投井中
　　应氏汉宫传国玺文曰受命于天既夀且康
　　献帝得玉玺
　　孙皓送金玺
　　献帝起居注得六玉玺于阁上
　　江表传太康之初孙皓送金玺六枚无有玉　虞喜志林曰天子六玺者文曰皇帝之玺皇帝行玺皇帝信玺天子之玺天子行玺天子信玺此六玺所封事异故文字不同
　　殷汤置网而祝
　　唐宗中网而止
　　吕览汤见祝网者置四面其祝曰从天坠者从地出者从四方来者皆离吾网汤曰嘻尽之矣非桀其孰为此也汤收其三面置其一面更教祝曰昔蛛蝥作网罟今之人学纾欲左者左欲右者右欲高者高欲下者下吾取其犯命者汉南之国闻之曰汤之徳及禽兽矣四十国归之人置四面未必得鸟汤去其三面置其一面以网其四十国非徒网鸟也
　　酉阳杂爼唐太宗观鱼于西宫见鱼跃焉问其故渔者曰此当乳也于是中网而止
　　周文韈系解自结
　　晋文履系解自结
　　韩非子文王伐崇至凤黄虚韈系解因自结太公望曰何为也王曰上君与处皆其师中皆其友下尽其使也今皆先君之臣故无可使也　吕氏春秋武王至殷郊系堕五人御于前莫为之系曰吾所以事君者非系也武王左释白羽右释黄钺勉而自为系韩非子晋文公与楚战至黄鳯之陵履系解因自结之左右曰不可以使人乎公曰吾闻上君所与居皆其所畏也中君之所与居皆其所爱也下君之所与居皆其所侮也寡人虽不肖先君之人皆在是以难之也
　　秦孝公前席卫鞅
　　汉文帝前席贾谊
　　史记卫鞅复见孝公公与语不自知防之前于席也语数日不厌景监曰子何以中吾君吾君之驩甚也鞅曰吾説君以帝王之道比三代而君曰久逺吾不得待且贤君者各及其身显名天下安能邑邑待数十百年以成帝王乎故吾以彊国之术説君君大説之耳然亦难以比徳于殷周矣
　　汉书文帝思贾谊征之至入见上方受厘坐宣室上因感鬼神事而问鬼神之本谊具道所以然之故至夜半文帝前席既罢曰吾久不见贾生自以为过之今不及也　魏书王肃字恭懿导之后也太和十七年奔魏高祖闻肃至虚襟待之引见问故肃韵音雅畅辨而有礼高祖嗟纳之促席移景不觉坐之疲淹也后为豫州刺史寻征入朝高祖手诏曰不见君子中心如醉一日三岁我劳如何饰舘华林拂席相待卿欲以何日发汝坟也故复此勅
　　不冠不见
　　法服以见
　　汉书大将军卫青侍中上踞厠祝之丞相燕见上或时不冠至如见汲黯不冠不见也【志林云汉武帝无道无足观者惟踞厠见衞青不冠不见汲长孺为可嘉耳若青奴才雅宜防痔踞厠见之正其宜也】
　　魏志明帝着帽被缥绫半裒袖杨阜问帝曰此于礼何法服也帝黙然不荅自是不法服不以见阜
　　汉哀帝识郑尚书履声
　　宋武帝知郑尚书自来
　　汉书郑崇每见曳革履上笑曰我识郑尚书履声南史郑鲜之为武帝所狎上曾内殿宴饮朝贡毕至唯不召鲜之坐定谓羣臣曰郑鲜之必当自来俄而外啓尚书郑鲜之诣神兽门求啓事帝大笑引入
　　桓荣东面几杖
　　王祥南面几杖
　　后汉书桓荣传显宗即位尊荣以师礼甚见亲重帝乘舆常幸太常府命荣坐东面设几杖天子亲自执业既罢悉以大官供具赐太常家其恩礼若此晋书王祥拜大常天子幸太学命为三老祥南面几杖以师道自居天子北面乞言祥陈明王圣主君臣政化之要以训之闻者莫不砥砺
　　命胥臣以先茅
　　赏士伯以瓜衍
　　左传初臼季使过冀见冀缺耨其妻馌之敬相待如宾与之归言诸文公曰敬徳之聚也能敬必有徳徳以治民君请用之臣闻出门如宾承事如祭仁之则也公曰其父有罪可乎对曰舜之罪也殛鲧其举也兴禹管敬仲桓之贼也实相以济康诰曰父不慈子不祗兄不友弟不恭不相及也诗曰采葑采菲无以下体君取节焉可也文公以为下军大夫反自箕襄公以三命命先且居将中军以再命命先茅之县赏胥臣曰举郤缺子之功也以一命命郤缺为卿复与之冀
　　又晋侯赏桓子狄臣千室亦赏士伯以衍之县曰吾获狄土子之功也微子吾防伯氏矣羊舌职説是赏也曰周书所谓庸庸祗祗者谓此物也夫士伯庸中行伯君信之亦庸士伯此之谓明徳矣文王所以造周不是过也故诗曰陈锡哉周能施也率是道也其何不济
　　齐桓公赏鲍叔
　　晋文公赏子虎
　　吕览管子束缚在鲁桓公欲相鲍叔鲍叔曰吾君欲霸王则管夷吾在彼臣弗若也桓公曰夷吾寡人之贼也射我者也不可叔曰夷吾为其君射人者也君若得而臣之则彼亦将为君射人桓公不听彊相鲍叔固辞让而相桓公果听之于是乎使人告鲁曰管夷吾寡人之讐也愿得之而亲加手焉鲁君许诺乃使吏鞹其拳胶其目盛之以鸱夷置之车中至齐境桓公使人以朝车迎之祓以爟火衅以牺猳焉生与之如国命有司除庙筵几而荐之曰自孤之闻夷吾之言也目益明耳益聦孤弗敢专敢以告于先君因顾而命管子曰夷吾佐予管仲还走再拜稽首受令而出管子治齐国举事有功桓公必先赏鲍叔曰使齐国得管子者鲍叔也桓公可谓知行赏矣
　　又晋文公将伐邺赵衰言所以胜邺之术文公用之果胜还将行赏衰曰君将赏其本乎赏其末乎赏其末则骑乘者存赏其本则臣闻之郤子虎文公召郤子虎曰衰言所以胜邺既胜将赏之曰盖闻之于子虎请赏子虎子虎曰言之易行之难臣言之者也公曰子无辞郤子虎不敢固辞乃受矣凡行赏欲其博也博则多助今虎非亲言者也而赏犹及之此踈逺者之所以尽能竭智者也晋文公亡久矣归而因乱之余犹能以霸其由此欤
　　秦缪公礼由余
　　汉武帝重日防
　　史记戎王使由余于秦由余其先晋人也亡入戎能晋言闻缪公贤故使由余观秦秦缪公示以宫室积聚由余曰使鬼为之则劳神矣使人为之亦苦民矣缪公怪之问曰中国以诗书礼乐法度为政然尚时乱今戎夷无此何以为治不亦难乎由余笑曰此乃中国所以乱也夫戎夷不然上含淳徳以遇其下下怀忠信以事其上一国之政犹一身之治不知所以治此真圣人之治也于是缪公退而问内史廖曰孤闻隣国有圣人敌国之忧也今由余贤寡人之害将柰之何内史廖曰戎土处辟匿未闻中国之声君试遗其女乐以夺其志为由余请以疏其间留而莫遣以失其期戎王怪之必疑由余君臣有间乃可虏也且戎王好乐必怠于政缪公卒用内史廖计由余遂去降秦缪公以客礼礼之问伐戎之形后用其谋伐戎王益国十二开地千里遂霸西戎
　　汉书金日防字翁叔本匈奴休屠王太子也单于怨昆邪休屠居西方多为汉所破召其王欲诛之昆邪休屠恐谋降汉休屠王后悔昆邪王杀之并将其众降汉封昆邪王为列侯日防以父不降见杀与母阏氏弟伦俱没入官输黄门飬马时年十四矣久之武帝游宴见马后宫满侧日防等数十人牵马过殿下莫不窃视至日防独不敢日防长八尺二寸容貎甚严马又肥好上异而问之具以本状对上竒焉即日赐汤沐衣冠拜为马监迁侍中郎驸马都尉光禄大夫日防既亲近未尝有过失上甚信爱之赏赐累千金出则骖乘入侍左右贵戚多窃怨曰陛下妄得一胡儿反贵重之上闻愈厚焉
　　解裘覆柔
　　以盖覆基
　　魏氏春秋高柔既处法平允又夙夜匪懈至拥膝抱文书而寝太祖常夜微行观察诸吏见柔哀之徐解裘覆柔而去自是辟焉
　　呉志孙权大暑时尝于船中宴饮于船楼上値雷权以葢自覆又命覆刘基余人不可得也　呉书曰基遭多难婴丁困苦潜处味道不以为戚与弟祥居常夜卧早起妻妾希见其面诸弟敬惮事之犹父不交游门无杂賔　又呉志呉军振旅过武昌孙权令左右以御盖覆陆逊出入殿门凡所赐逊皆御物上珍于是莫与为比
　　齐高祖为崔暹授辔
　　齐世宗为崔暹回马
　　北齐书高祖赐崔暹良马使骑之以从且行且语暹下拜马惊走高祖亲为拥之而授辔
　　又世宗欲假崔暹威势诸公在坐令暹高视徐歩两人擎裾而入世宗分庭对揖暹下让席而坐觞再行便辞退世宗曰下官薄有疏食愿公少留暹曰适受敇在台检校遂不待食而去世宗降阶送之旬日后世宗与诸公出之东山遇暹于道前驱为赤棒所撃世宗囬马避之
</div>
    <div class="pagination">
<span class="current-page">1</span><a href="骈志_page2.html">2</a><a href="骈志_page3.html">3</a><a href="骈志_page4.html">4</a><a href="骈志_page5.html">5</a><a href="骈志_page6.html">6</a><span>...</span><a href="骈志_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
