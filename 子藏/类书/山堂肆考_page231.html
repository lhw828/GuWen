<!DOCTYPE html>
<html>
<head>
    <meta charset="UTF-8">
    <title>山堂肆考 - 第 231 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 231 页/共 632 页</h1>
    <div class="content">　　六花阵
　　唐太宗谓李靖曰卿所制六花阵法出何术乎靖曰臣所本诸葛亮八阵法也大阵包小阵大营包小营隅落钩连曲折相对古制如此臣因为圆之故外画之方内环之圆是成六花俗所号尔
　　九军阵
　　宋神宗以唐李靖无全书而见之通典命王震解释又令内侍李宪以马步教习之谓宪曰黄帝制八阵武侯为八阵图桓温为常山蛇势即九军阵法韩擒虎以授李靖时知兵者少故作六花阵八阵即九军九军者方阵也六花阵者即七军七军者阵以圆为体方阵者内圆外方圆阵者内外俱圆
　　救荒
　　谷梁传一谷不升曰歉二谷不升曰饥三谷不升曰馑四谷不升曰荒五谷不升曰大侵白虎通一谷不升彻鹑鴳二谷不升彻鳬鴈三谷不升彻雉兔曲礼嵗凶年谷不登君膳不祭肺马不食谷驰道不除祭祀不县大夫不食粱士饮酒不乐
　　薄征
　　周礼大司徒以荒政十有二聚万民一曰散货利二曰薄征三曰缓刑四曰弛力五曰舍禁六曰去讥七曰省礼八曰杀哀九曰蕃乐十曰多昏十一曰索鬼神十二曰除盗贼
　　平籴
　　魏李悝为文侯作平籴法必谨视嵗上中下熟上熟则上之人籴三而舎一中熟则籴二下熟则籴一使民适足价平则止小饥则发小熟之所藏中饥则发中熟之所藏上饥则发上熟之所藏虽遇饥馑水旱籴不至贵而民自足国以富强
　　矫诏发粟
　　见使臣
　　贻书贷粮
　　张侍郎溥知楚州防嵗饥贻书发运使求贷粮不报溥因叹曰民转死沟壑尚待报耶乃发上供仓廪所活万计因上章待罪降诏奬谕
　　木实为酪
　　王莽时洛阳米石价二千莽分遣大夫谒者教民煑木实为酪
　　竹实舂米
　　唐天复甲子嵗陇西亢阳民多流散山中竹皆放花结实饥民采之舂米而食
　　请租赈饥
　　东汉皇甫嵩迁冀州牧奏请一年租以赈贫饥民
　　分俸赡贫
　　东汉黄香为魏郡太守时被水年饥乃分俸禄及所得赏赐颁赡贫民于是富户各出义谷助官廪以贷荒民民赖以全
　　兴役惠贫
　　吴中大饥范文正公纵民竞渡太守日出宴于湖上自春至夏居民空巷出游又召诸佛寺大兴土木之役又新厫仓吏舎日役千夫监司劾杭州不恤荒政嬉游无节公乃条叙所以宴游兴造之故皆欲发有余之财以惠贫民也由是两浙之间惟杭州饥民不流徙
　　作糜食饿
　　宋陈文惠公尧佐知夀州遭嵗大饥公自出米为糜以食饿者吏皆争出米共活数万人公曰吾岂以是为私惠耶盖以令率民不若身先而使其乐从也
　　劝令发粟
　　见县尉
　　劝民出粟
　　见太守下
　　出俸钱得谷
　　宋王待制居白知汉州嵗大饥乃出俸钱以率僚吏及郡豪共得谷数万斛赈饥民全活者甚众安抚使韩琦荐之
　　以家资质廪
　　宋李允则知潭州防嵗饥欲发官廪先赈而后奏转运使以为不可允则请以家资质廪乃得发于是民列允则治状以闻诏书嘉奨又赵抃知越州吴越大饥公发廪劝民而以家资先之民乐从焉
　　令増米价
　　宋赵清献知越州两浙旱蝗米价踊贵饿死者十五六诸州皆榜衢路禁人増米价公独榜衢路令有米者任増价粜之扵是诸州米商辐辏诣越米价更贱民无饥死者又卢坦为宣歙观察使值旱饥谷价日増或请抑其价坦曰宣歙土狭谷少所仰四方之米若价贱则商船不来民益困矣已而米斗价至二百商旅辏集民赖以生
　　特寛盐禁
　　宋张忠定公咏知杭州嵗饥民冐禁贩盐捕获者数百人公悉寛其禁官属执言不可公曰钱塘十万家饿殍如此若盐禁益严则聚而为盗患益甚矣俟秋成敢尔当痛以法绳之境内卒赖以无扰
　　严出榜文
　　宋辛防安帅湖南赈饥榜文只用八字曰刼禾者斩闭籴者配
　　不俟奏请
　　宋范尧夫知庆州饿殍满路官无谷以赈恤公欲发常平封桩粟麦济之州县皆欲俟奏请得防而后散公曰人七日不食即死何可待报诸公但勿忧吾寜独坐罪
　　民不知荒
　　宋吴遵路字安道丹阳人明道末出知通州天下旱蝗公乘民未饥时募富民得金钱数万贯分遣衙校籴米于苏秀使物价不増又使民采薪蒭官为收买俟冬大雪乏薪即以原价鬻于市其薪直仍籴官米平籴与民官不伤财民且利又虑飞蝗为患教民广种蚕豆并结蓬茒以处流移病者给药愿归者具舟续食送之是嵗诸郡多转死惟通民安堵不知为凶嵗也
　　民得济急
　　宋张忠定公咏在成都府尝夜梦谒紫府真君接语未乆吏忽报请到西门黄兼济承事以幅巾道服而趋真君降阶接之礼颇隆尽且揖张公坐承事之下询顾详欵似有钦叹之意公翌日即遣典客诣西门请黄承事者戒令具常所服衣来比至果如梦中所见公即以所梦告之问平日有何隂徳真君厚遇如此且居某之上座耶兼济云无他长惟每嵗禾麦熟时以钱三万緍收籴至明年禾麦未熟小民艰食之际粜之价直不増升斗亦无髙下在我初无所损而小民得济所急公曰此承事所以坐某之上也令索公裳令二吏掖之使端坐受四拜黄公后裔繁衍至今在仕路者比比青紫
　　请免上供
　　见太守下
　　截留纲运
　　宋洪皓为秀州録事州大水流移塞路仓府空虚无以为赈防浙东纲运常平米四万过城下皓遣吏鎻津栅请守使截留守不肯曰此御笔所起也罪死不赦皓曰寜以一身易十万人命讫留之亡何廉访使王孝竭至郡曰平江哀号诉饥者旁午此独无有何也守具以对孝竭曰违制抵罪请为君脱之呼吏写奏皓曰食犹未足公能终意更得二万石乃可孝竭以闻米如数而得
　　治盗
　　周礼大司徒以荒政十有二聚万民十二曰除盗贼大司冦士师之职掌士之八成六曰为邦盗
　　取人萑苻
　　左昭二十年郑子产有疾谓子太叔曰我死子必为政惟有徳者能以寛服民其次莫如猛疾数月而卒太叔为政不忍猛而寛郑国多盗取人于萑苻之泽太叔悔之曰吾早从夫子不及此兴徒兵以攻萑苻之盗尽杀之盗少止
　　弄兵潢池
　　汉书宣帝即位渤海郡嵗饥盗贼竝起二千石不能擒制丞相御史举龚遂帝召见对曰海濒遐逺不霑圣化其民困于饥寒而吏不恤故使陛下赤子盗弄陛下之兵于潢池中耳今欲使臣胜之耶将安之也上曰选用贤良固欲安之也遂乃乘传至渤海移书勑属县悉罢捕盗吏诸持鉏钩田器者皆为良民吏毋得问持兵器者乃为盗于是盗贼即时解散民安土乐业
　　黄巾
　　东汉灵帝时钜鹿张角以妖术教徒众数十万皆着黄巾以为幖帜时人谓之黄巾贼帝遣卢植皇甫嵩战败之
　　赤眉
　　王莽末民竝起为盗王凤马武王常等共聚藏緑林中至七八千人恐其兵与莽兵乱乃皆赤其眉以相识别冯异击破之
　　责酋致偷
　　汉张敞字子髙宣帝时守京兆尹长安市偷盗尤多百贾苦之敞乃召偷盗酋长数人责问因贳其罪令致诸偷以自赎偷长曰今一旦召诣府恐诸偷惊骇愿一切受署敞皆以为吏遣归休置酒小偷悉来贺且饮醉偷长以赭污其衣裾吏坐里闾阅出有污赭者輙收之一日捕得数百人穷治所犯尽行法罚由是枹鼓稀鸣市无偷盗
　　命吏晓贼
　　汉赵广汉为京兆尹时富人苏回为郎被贼二人刼之为质有顷广汉将吏到回家自立庭下使晓贼曰京兆尹赵君谢两卿无得杀质此宿卫臣也二人惊愕即开户出下堂就捕
　　诣垒降贼
　　东汉顺帝时广陵贼张婴冦乱徐间积十余年乃以张纲为广陵太守纲单骑径诣婴垒门婴大惊走闭垒纲于门外罢遣吏兵独留十余人以书谕婴请与相见婴乃出拜谒纲延之上坐譬以祸福婴泣下曰荒裔愚民不堪侵枉相聚偷生如鱼游釜知不可乆今闻明府之言乃婴等更生之辰也乃辞还营明日将所部万余人与妻子面归降按纲字文纪
　　解围破贼
　　东汉朱儁与荆州刺史徐璆共讨黄巾贼帅韩忠据宛乞降儁不听曰纵敌张冦非良计也因急攻之连战不克儁登土山望之顾谓张超曰贼因外围周固内营逼急乞降不受欲出不得故以死战也不如彻围并兵入城势必自出自出则意散易破之道也既而解围忠果出战儁大破之忠等悉降
　　假兵平贼
　　唐懿宗时剧贼仇甫乱明越宰相荐王式为观察使徃讨之上问方畧对曰第假臣兵冦不足平也诏益许滑淮南兵式发自光福里第麾帜皆东靡猎猎有声喜曰是谓得天时矣闻贼用骑兵乃阅所部得吐蕃回鹘迁数百人发龙陂监牧马给之集土团诸儿为向导遂擒甫斩之仇甫或作裘甫
　　寛限得贼
　　唐天后时太平公主寳物尽为盗所刼太后限洛阳长吏责两县二日限两县责吏一日限不获者咸死计无所出途遇湖州别驾苏无名请至县言其故无名上天后曰愿无限日月且寛府县仍以吏卒尽属之臣天后许之至戒吏卒曰十人五人为侣可于东门伺之见有胡人与党十余辈皆衣缞绖相随去北邙者即踵而报我卒如命伺之果见胡人至一新塜设奠哭而不哀彻奠即循行塜旁相视而笑驰白无名无名曰得之矣因使尽执诸胡而发其塜视之皆寳物也天后问何防得之对曰初臣到都之日即此胡出葬之时一见得知是盗但不知其葬防今当拜扫计必有迹哭而不哀者明所瘗非人也相视而笑者喜墓无伤也陛下促府县捕盗盗计急必取而逃之天后曰善赐金帛迁秩二等
　　遗绢愧盗
　　东汉陈寔在乡闾平心率物为太丘长有盗夜入其室止于梁上寔命子孙训之曰不善之人未必本恶习与性成如梁上君子是也盗惊自投地寔徐譬之曰观君状貌不似恶人宜克己反善令遗绢二疋自是一县无复窃盗
　　赋诗退贼
　　唐李渉过九江浣口遇盗盗问何人从者曰李博士是也其豪首曰若是李渉愽士不可剽夺乆闻诗名愿题诗一首足矣渉赠一絶云风雨潇潇江上村緑林豪客夜知闻他时不用相回避世上如今半是君
　　令扫街路
　　齐王敬则为吴兴守録得一偷令长扫街路乆之令举旧偷自代诸偷恐皆走散境内以清
　　配执御伞
　　隋麦鐡杖骁勇有膂力日行五百里走及奔马陈建中间为羣盗广州刺史俘之以献没为官户配执御伞每罢朝后行百余里夜至南徐州逾城而入行刼还仍又执伞如此者十余度物主识之州以状奏帝惜其勇防诫而释之炀帝时与贼战死
　　飞书示夷獠
　　唐裴懐古长安三年为司封郎中时始安獠欧阳倩拥众数万攻陷州县朱敬则称懐古有文武全才武后以为桂州都督仍充招慰讨击使懐古至岭上即飞书示以祸福倩等迎降且言为吏所侵迫故举兵自救耳懐古轻骑赴之遂诣其营贼大喜皆来欵附岭外悉平
　　受诏降妖贼
　　唐刘潼为京兆少尹时山南西道节度使封敖奏巴南妖贼言辞悖慢宣宗怒甚乃遣潼诣果州招谕之潼至山中盗弯弓待之潼屏左右直前曰我面受诏赦汝罪使汝复为平民闻汝木弓射二百步汝真欲反者可射我贼皆投弓列拜请降
　　以舌击贼
　　晋朱伺字仲文为江夏骑督时西阳夷贼抄掠太守阳氓每请督府将议拒贼计伺独不言氓曰朱将军何以不言伺曰诸人以舌击贼伺惟以力击贼耳
　　呼声殒盗
　　晋蔡裔有勇气声若震雷尝有二偷儿入室裔拊牀一呼二盗俱殒
　　操刀斩贼
　　吴孙坚年十七与父共载至钱唐防海贼掠取贾人财物于岸上坚操刀上岸东西指挥若分部逻遮状贼见以为官兵捕之遂散走坚追斩一级父大惊
　　取劒逐盗
　　唐栁开字仲涂防警悟竒勇父显徳末为南县令有盗入至室众不敢动开年十二亟取劒逐之盗逾垣而走开挥防其足三指
　　仗戈穴
　　宋髙宗时方腊反命韩世忠讨之世忠潜行谿谷问野妇得径即挺身仗戈直前渡险数里其穴格杀数十人遂擒腊以出
　　设梯攻城
　　宋髙宗时建安范汝为反以韩世忠为福建江西荆湖宣抚使世忠曰建居闽岭上流贼沿江而下七郡皆血肉矣亟领歩卒三万水陆并进贼尽塞险路以拒王师世忠命诸将偃旗卧鼔径抵鳯皇山頫瞰城邑设云梯火楼日夜并攻其城五日城破汝为自焚死
　　认刀得贼
　　刘崇镇海南有富商子少年而白晳泊船于江岸上有门楼中见一姬年二十余妖艳非常亦不避人富商子乘便言曰黄昏当访宅矣姬微哂既昏黒启扉之富商子未及赴约有盗窃见一房无烛突入姬即欣然就之盗乃谓其见擒以庖刀刺之遗刀而逸及商子入户即践其血以手扪之流血之声未已径走登船一夜解维比明已行百里其家迹其血至江岸诘岸上云其夜某客船一夜径发即差人追及械于圜室拷掠备至具实吐之惟不招杀人其家庖刀纳于府主府主下令曰某日大设合境庖丁宜集于毬场以俟烹宰屠者皆集又下令曰今日已晚可翌日至乃各留刀府主命取入诸刀以杀人之刀杂其中换下一口来日诸人各认本刀惟一屠最后至不肯持刀去府主诘之对曰此非某刀又诘之此何人之刀对曰此乃某人之刀命擒之已窜矣乃以他囚合死者代商人之子系狱潜令人伺之窜者果归家即擒之遂寘于法商人之子夜入人家拟以奸罪杖背而已
　　摸钟辨盗
　　见主簿
</div>
    <div class="pagination">
<a href="山堂肆考_page230.html">上一页</a><span>...</span><a href="山堂肆考_page226.html">226</a><a href="山堂肆考_page227.html">227</a><a href="山堂肆考_page228.html">228</a><a href="山堂肆考_page229.html">229</a><a href="山堂肆考_page230.html">230</a><span class="current-page">231</span><a href="山堂肆考_page232.html">232</a><a href="山堂肆考_page233.html">233</a><a href="山堂肆考_page234.html">234</a><a href="山堂肆考_page235.html">235</a><a href="山堂肆考_page236.html">236</a><span>...</span><a href="山堂肆考_page232.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
