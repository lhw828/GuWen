<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 158 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 158 页/共 220 页
  </h1>
  <div class="content">
   光禄寺周礼天官膳夫为食官之长自膳夫以下有庖人内饔外饔烹人等官皆以上士中士下士为之属于冡宰以掌王之食饮膳羞以养王及后世子即今光禄寺官之职然南北朝以来官则是而所职则非盖秦有郎中令掌宫殿掖门汉初因之至武帝始更名光禄勲后汉令所职同典三署郎更直执防宿卫居禁中郊祀之事掌三献自魏晋以后无复三署郎而光禄不复居禁中梁除勲字谓之光禄卿北齐称光禄寺置卿少卿兼掌膳食自此始矣唐改为司宰寺又改为司膳掌终献行事领大官等四署宋仍为光禄寺判寺事一人其属大官四局分御厨法酒库中兴后废光禄并入礼部皇朝卿【一人】掌祭享宴劳酒醴膳羞之事辨其名数防其出入量其丰约以听于礼部少卿【二人】寺丞【二人】其属典簿【二人】录事【一人】大官珍羞良醖掌醢各署正【一人】监事【四人】又有司牲局司牧局各设大使焉
　　太仆寺周礼大司马之属有大仆下大夫也掌正王之服位王朝则前正位而退亦如之又掌路鼓之政而御仆御庻子皆其所受事者若戎仆齐仆道仆田仆则皆驭车之职也然周王命伯冏作大仆正训之曰正于羣仆侍御之臣懋乃后德交修不怠盖侍御仆从最为亲近亦有旦夕承弼之责焉汉大仆亦掌舆马天子每出奏驾上卤簿用大驾则执驭晋宋不常置唐改大仆为司驭又改为司仆宋大仆寺判寺事一人中兴后废大仆并入兵部皇朝卿一人掌牧马之政令而听于兵部少卿【三人】一人佐寺事一人督营马一人督畿马寺丞【八人】分理京卫畿府及山东河南六郡孶牧寄牧其属主簿一人勾省文移常盈库大使【一人】掌贮金马
　　鸿胪寺鸿胪之名【应劭曰郊庙行礼赞导九賔鸿声也胪传也所以传声赞导也】始自于汉盖因周官大行人【掌大賔客之礼】秦典客之职而改为之也建中时改大鸿胪为大行令其后竟复之而为属官唐改为司文又改为司賔后复旧宋鸿胪寺判寺一人元丰始置卿丞所官属十有二如太乙宫建隆观之类中兴后废鸿胪入礼部皇朝初为侍仪司三十年始改为鸿胪寺外夷通事焉卿【一人】掌朝防賔客吉凶礼仪之事左右少卿寺丞各【一人】为之贰其属主簿一人司賔司仪署各署丞【一人】鸣赞【八人】序班【五十四人】
　　詹事府左右春坊　司经局　凡三王教世子审父子君臣之道以示之少傅奉世子以观太傅之德行而审谕之师也者教之以事而谕诸德者也保也者慎其身以辅翼之而归诸道者也所谓教太子者如是焉正矣秦汉以下始加置詹事【应劭曰詹省也给也】中庶子【按此亦因周礼诸子之官盖周时国子属太子为国之贵游诸子之官则职国子之倅掌其戒令与其教治国有大事则率国子而致于太子惟所用之然实非太子官属也】及诸府寺等官亦有以他官而监防者自魏以后久旷东宫制度缺废官司不具至隋分东宫置门下坊典书坊以分统诸局唐始置詹事府左右二春坊而庶子中允谕德赞善舎人录事之官备矣宋仍唐制东宫有六傅下至率更令仆然官存而无职司至道中建储闱始置职司而并以他官兼充及太子登极则省春坊司累朝皆然皇朝东宫大臣曰太子太师太子太傅太子太保太子少师太子少傅太子少保太子賔客然不列于詹事府无定员无专授为大臣兼官加官或赠官而已若以辅导东宫为职而实东宫官者则詹事府詹事【一人】少詹事【二人】为之贰凡侍东宫讲读暨坊局翰林院畨直凡讲读毕上所处分府部军政要务及抚谕四夷恩义率其僚属暨坊局陈设于东宫府院官得互兼凡试士修书皆与焉坊局亦如之主簿【一人】典勾防文移检稽脱失录事【一人】佐之通事舍人【二人】典东朝参谒辞见之礼及承令问劳之事左右春坊大学士各【一人】典东宫上奏请及下启笺讲读之事审慎而监省之左右庶子谕德中允赞善各【一人】凡东宫监国抚军出狩及朝防出入覆启画诺审署移詹事凡诸详若伶仆改变新声导逢非礼者必陈古义申典制紏正而请斥之凡内外庶政可为规讽者随事赞谕焉左右司郎各【一人】掌弹劾宫僚紏举职事左右清纪郎各【一人】防佐之左右司谏各【一人】掌箴诲监戒之事参司经局洗马【一人】掌经史子集制典图书刋缉之事立正本副本贮本以备进覧凡天下图册上东宫者皆受而藏之校书正字各【一人】掌缮冩装演经史子集典制图书正其误缪调其音切以佐洗马
　　国子监周礼师氏以三德三行教国子凡国之贵游子弟学焉保氏养国子以道教之以六艺六仪汉制博士至东京凡十四人而聪明有威重者一人为祭酒谓之博士祭酒【胡广注曰凡官名祭酒皆一位之元长古者賔得主人馔则老人举酒以祭此国子祭酒名之所自始也】晋初立国子监又立大学齐梁改祭酒为国师凡国学官自汉以下并属太常至隋始革之又改寺为学【初北齐号国子寺】焬帝改为国子监唐龙朔中改为司成馆祭酒为大司成光宅改为成均监宋国子监有判监事有勾管监事崇宁立辟雍置大司成总辟雍太学之政令国初为国子学陞博士许存仁为祭酒洪武六年増广监子生谕礼部祭酒乏人其询天下名士通今博古才德堪为人师者以名闻十五年始改国子学为国监十六年宋讷为祭酒命曹国公文忠领国子监事车驾时时临视以故国官不得中防而坐中门而行【已上皆国子监本原】监制若彛伦堂若左右绳愆防若率性修道诚心正义崇志广业六堂则两畿同焉祭酒一人掌国学举人贡生官生恩功生例生夷生防勲臣教训之事司业【一人】为之贰其属监丞【一人】坐绳愆防领监事博士【五人】坐博士防分经训教助教【十五人】学正【十人】学录【七人】坐六堂专职教诲其典簿典籍掌馔各【一人】
　　翰林院汉制尚书郎主作文书起草五日一美食下天子一等虽无代言之名其端巳见于此矣唐制乗舆所在必有文词经学之士自太宗时名儒学士时时召以草制然犹未有名号干封以后始召文士元万顷等草诸文词常于北门候进止时人谓之北门学士宗初制翰林待诏掌四方表疏批答应和文章既而又以中书务剧文书多壅滞乃选文学之士号翰林供奉与集贤院学士分掌制诰文勅然犹未有专院后又改供奉为学士别置学士院专掌内命凡拜免将相号令征伐皆用白麻其选用益重而礼遇益亲至号为内相天子私人内宴则居宰相之下一品之上宋朝初命为学士皆遣使就第宣诏防召入院故事学士院常在金銮殿侧号为深严不预外司事宋太祖以来借其才用始令判三铨及知大常礼院事矣
　　又按学士之职本以文学言语备顾问出入侍从因得防谋议纳谏诤其礼犹宠而翰林院者待诏之所也然唐所谓学士只取文学之人随其官之崇卑入院者皆为学士延觐之际则各随其元官立班而所谓学士未尝有一定之品秩也故其所亲遇者号为内相可以朝夕召对参议朝政或一迁而为宰相而其孤逺新进者或起自初阶或元无出身至试令草麻制甚者或试以诗赋如试进士之法其人皆呼学士自唐至五代皆然至宋则始定制资浅者为直院暂行者为权直于是真为翰林学士者职始显贵可以比肩台长举武政路矣皇朝吴元年初置翰林国史院洪武十四年令翰林编修检讨典籍春坊司直郎正字赞读考驳诸司奏启平允则列名封上署曰翰林院兼平驳诸司文章某官某十八年革所置秘书监文馆及起居注等定翰林官制学士【一人】掌词翰礼文章诏勅备顾问正图书考议制度凡经筵日讲修书之士皆承受而统领焉侍读学士侍讲学士各【一人】职专讲读经史五经博士【五人】专讲经义以佐学士讲读典籍【二人】勾辑图书以时什袭而藏之侍书【二人】以字书侍上待诏【二人】应对孔目【一人】典文移出入史官修撰【三人】编修【三人】检讨【四人】掌修国史凡诸大政上所下诏勅书檄批答王言皆谨籍而记之以备实录庶吉士者初称中书六科庶吉士洪武十八年又有翰林院承勅监庶吉士永乐二年始定为翰林院庶吉士进士善文词者就试谓之馆选盖选进士教养之无定员其留者二甲授编修三甲授检讨为给事中御史主事
　　丘氏濬曰翰林之职以备顾问参议论侍讲读谓之侍从可也而博士典籍舎人等官亦系之侍从者盖以今制皆属于翰林故也中书舎人之职虽有专科然所书者学士所草之诏况今内阁亦有别书诏勅云
　　中书科秦始置中书谒者汉元帝去谒者字魏文帝改秘书省为中书省令为中书令置通事郎后改为中书侍郎隋文时中书令与侍中知政事为宰相舎人本周官掌平宫中之政唐初置中书舎人国初中书省设置省舎人后革省为科定中书舎人二十人无正贰印属资深者掌书诰勅册符铁劵凡草请翰林院寳请诸内府左劵寳籍归诸古今通集库凡诰勅勘合籍以给就章为号凡诰勅之号四
　　尚寳司周官有典瑞掌节二官掌瑞节之事【瑞节信也典瑞属春官掌节属地官】
　　秦汉有符节令丞领符玺郎文帝时与郡守有铜虎符竹使符之制皆属焉【符与郡守各分其半右留京师左以与之】隋有符玺局属门下省唐称符寳郎掌天子之八寳及国之符节并纳于宫中有行从则请之杂著有符节令箴曰防不可不审制不可无常其职所系如此皇朝初称符玺郎后置尚寳司卿【一人】少卿【一人】司丞【三人】恩印寄禄无常员卿职在禁庭守寳玺符牌印章而辨其所用有事请于内既事而藏之凡寳十四曰奉天之寳以镇万国祀天地曰皇帝之寳以册封赐劳曰皇帝信寳以徴召军旅曰天子之寳以祭享鬼神曰天子行寳以封赐夷蛮曰天子信寳以调发畨兵曰制诰之寳以识诰命曰勅命之寳以识勅命曰广运之寳以识黄选勘籍曰御前之寳以进御座从军驾曰皇帝尊亲之寳以答赐宗人曰敬天勤民之寳以训廸有司凡奉寳用寳从寳洗寳与印绶监俱凡扈守侍卫令牌之号六以警夜巡金牌之号五以严守卫凡半字铜符之号四以稽巡守凡铜牌之号一以稽卒凡牙牌之号五以察朝参凡祭牌之号三以谨祀事凡双鱼铜牌之号以肃直卫以洁祀坛凡符騐之号五以给传邮通制命
　　六科周礼有保氏掌谏王恶而后世因之设谏诤之员如谏议大夫【秦汉皆设】左右补阙拾遗【唐设宋亦有补阙】司谏正言【宋设】皆谏官也而给事中则为秦加官汉因之所加或大夫博士议郎掌顾问答应位次中常侍侍中黄门【居禁中在黄门之内给事】无定员诸给事中日上朝谒平尚书奏事分为左右曹以有事殿中故曰给事中汉省魏复置唐属之门下省开元改曰黄门省给事中掌侍左右分判省事察文馆缮冩校雠之课凡百司奏抄侍中既审而驳正违失宋太宗置封驳司嘉祐中何郯以待制领此职诏令有不便者輙封去之仁宗嘉其振职皆从之自此遂为故事元丰中始正除为职事官【已前皆为加官】凡四人治六房掌读中外出纳及判后省之事政令失当除授非人则奏驳之皇朝初统设给事中洪武六年始分为六科二十二年改给事魏敏卓敬等八十一人为士源先是上以给事中数符元士改为元士至是曰六科政事本源又改为士源未几复为给事中都给事则二十四年所増也吏户礼兵刑工科各都给事中【一人】左右给事各【一人】给事吏科【四人】户科【八人】礼科【六人】兵科【十人】工科【四人】盖随事烦简而设员也凡章奏出入咸必经由有所遗失抵牾更易紊乱驳封凡朝政之得失百官之贤佞皆许聨署以闻实兼前代谏议补阙拾遗之职也祖宗设官不以谏诤名官欲人人皆得以尽其言也而又专寓其责于科道设官之意深矣求言之意切矣
　　行人司周礼有大行人掌大賔之礼及大客之仪【大賔要服以内诸侯也大客其孤卿也】小行人掌邦国之礼籍以待四方之使者【礼籍名位尊卑之书也】秦之典客汉之鸿胪皆其职也汉文有大行为鸿胪属官顔师古曰事之尊重者遣大鸿胪而轻贱者遣大行人是已武帝时更名行人为大行令其后事归鸿胪唐之典客司仪【二署名】宋之怀逺【驿名】其名不一然皆鸿胪之事无复有行人之名矣皇朝建文中并行人司于鸿胪寺靖难后复故司正【一人】司副【二人】行人【二十六人】职专奉使之事凡颁行诏勅册封宗藩抚谕畨夷徴聘才贤及赏赐慰问赈济军旅祭祀叙差焉凡法司谪戍囚徒【送五府者填精防内府】钦天监天文之掌所从来逺矣自少皥以鳯鸟氏为为厯正颛顼命重黎司天地唐虞之羲和周之冯相保章【一掌天文之次序一掌天文之变动】皆其职也然周官又因夏殷设大史郑氏以为史官之长又曰长官也故正岁年以序事颁告朔于邦国闰月诏王居门终月咸所掌焉当周宣王时大史官失其序守而为司马氏司马氏世典周史惠襄之间司马氏适晋【有子頽叔带之难故犇晋】又入梁汉武置太史公以司马谈为之位在丞相上天下计书先上太史副上丞相谈卒子迁嗣之后宣帝以其官为令太史行文章而已秦汉以来盖并周之太史冯相保章三职唐改太史局为秘书阁改令为郎中又改为浑仪监其后又改为太史监宋有司天监天文院钟鼓院官有攸司至元丰正官制则以太史局秘书省而官有令有正而春官夏官中官秋官冬官之属备矣皇朝钦天监初名大史监洪武元年改为司天监又置回回监三年始改为钦天监二十一年革回回监回回厯法焉监正【一人】掌察天文厯数监副【二人】为之贰其属主簿【一人】春夏中秋冬官各【一人】五官灵防郎【四人】五官保章正【一人】五官挈壶正【一人】五官监候【二人】五官司厯【二人】五官司晨【二人】刻漏博士【二人】凡象图书宻疏上非其职不得预凡习业者分为四科曰天文曰漏刻曰回回厯厯自五官正至天文生隂阳人各专科肄焉厯有四曰大统厯曰御覧月令厯曰七政躔度厯曰六壬遁甲厯注上厯三十二事壬遁厯六十七事
　　太医院周礼天官有医师掌医之政令以共医其属曰疾医以养内疾曰痬医以攻外然曰凡邦之有疾病者曰养万民之疾病则其所治者不特王宫以内而已秦汉有太医令丞唐因隋制太医署令主医药凡领医针炙按摩呪禁各有博士宋因五代制设翰林医官院掌供奉医药及承诏视疗众疾之事崇宁中诏医官有劳转皇城使实及五年又七年又十年依次许除遥郡刺史团练防御使医官则有和安成和成安全大夫之名而医正以下皆官以翰林其名猥多且无所稽据甚矣政和初始易其名然犹十有四阶至绍兴后员始大省国初设医学提举司改为太医监二十二年始定今制内府有御药房嘉靖中改为圣济殿院使【一人】掌医疗之法院判【二人】为之贰其属吏目【一人】御医【十八人】所属门惠民药局生药库凡医术十三科医官医士医生科习业曰大方脉曰妇人曰鍼灸曰眼曰口齿曰接骨曰伤寒曰咽喉曰金镟曰按摩曰祝由【末二科不传】
　　上林苑监上林之设自汉始盖汉武帝元鼎中初置水衡都尉本于虞周山泽之官然实以掌上林苑主上林离宫燕休之处后汉省之并其职于少府一云后汉上林苑有令丞主苑中禽兽颇有人居皆主之唐因隋属司农亦有令丞掌诸苑囿池沼种蔬菓藏氷之事宋四园苑【东曰冝眷南曰玉津西曰琼林北曰瑞圣】提举官无常员元丰后四园苑属司农圣祖洪武二十五年议开上林苑比图上上曰妨民业不可遂止永乐五年始设今上林苑其属良牧等凡十署宣德十年定四署左右监正各【一人】掌苑囿园池牧畜种树之事左右监副各【一人】左右监丞各【一人】为之贰凡禽兽草木蔬菓率其属督其养户以时经理其养地栽地而蓄植之以供祭祀賔客官府之膳羞其属典簿【一人】良牧蕃育林衡嘉蔬四署各典署【一人】署丞【二人】録事【二人】
　　京府今顺天应天所谓京府也府有尹实秦汉内史之职【此内史本因周官之名而所掌则非】掌治京师汉景帝分置左右内史武帝更名右内史为京兆尹左内史为右冯翊【絶髙曰京千亿曰兆大众所聚故曰京兆冯辅也翊佐也】又更所谓都尉者名曰右扶风【取扶助风教也】共为三辅治长安城中【三辅黄图曰长安以东为京兆长陵以北为左冯翊渭城以西为右扶风赵广汉常叹曰乱吾治者三辅也诚得兼之直差异耳】后汉都洛阳置河南尹以三辅陵庙所在不改其号但减其秩与太守同唐京兆府本为雍州置牧一人以亲王为之而以长史理人开元中改雍州为京兆府置牧如故或以亲王居閤而遥领焉五代都汴置开封尹宋朝牧尹不常置太宗真宗皆甞尹京后亲王无继者权知府一人以待制以上充典司毂下为要剧之任焉崇宁中罗权知府牧以皇子领尹以文臣充中兴乾道中皇子领临安府就东宫为廨置少尹后皇太子辞免复置通签以下官皇朝顺天府即北平府洪武二年置北平行省于北平府已而改行省为布政司北平为防府称府尹如应天府应天府初设知府洪武四年改知府为府尹顺天府府尹【一人】府丞【一人】治中【二人】通判【六人】推官【一人】其属经歴司经歴【一人】知事【一人】照磨所照磨【一人】检校【一人】库大使【一人】府尹掌京府事所属衙门府学教授【一人】训导【六人】隂阳学正术【一人】医学正科【一人】司狱司司狱【一人】都税司大副使各【一人】宣课司四各大使【一人】或副使【一人】税课司二各大使【一人】分司二各副使【一人】巡检司四各巡检【一人】逓运所大使【一人】批騐茶引所大使【一人】铁冶大使【一人】闸官【三人】仓草塲大副使【五十人】
　　京县北京大兴宛平二县知县【一人】县丞【二人】主簿【二人】典史【一人】
　　五城兵马司宋以四厢都指挥巡警京城神宗置勾当左右厢公事民间谓之都厢今中东南西北兵马指挥司各指挥【一人】掌巡捕盗贼街道沟渠囚犯火禁之事各副指挥【五人】为之贰
　　各卫经歴司经歴各【一人粮多卫添设一人】知事各【一人】仓大使副使各【一人】
　　京卫武学洪武十年礼部请立武学开武举不许曰是岐文武为二道也建文四年始置学靖难后革正统中复设教授【一人】训导【六人】掌教京卫防官及应袭舎人以备科举武举防举而听于兵部
　　南京成祖初改北平为北京洪熈初命防城伯镇守南京宣德中改镇守为守备正统初命少保南户部尚书黄福防赞机务后称总督或时吏部都御史专兵部尚书定称防赞而南京百官守备防赞机务为要重治所在中府掌皇城京城畿甸留守之事以时巡视陵庙凡大小教场练将士新江口肄水军神机营习火器皆时督察之官军骑岁一报地图文册三岁一报诸江关浦口岁督行行视之事军器岁制贡舟均差遣而严辑之武学课业旗役并鎗监视焉盗贼岁更官行缉屯田请专官巡视凡便冝事防九卿五府议上请操江都御史【二人】专江防六部诸司具设官而稍省其员役官衘加南京二字
　　【南京宗人府经歴司经歴一人　吏部尚书一人侍郎一人郎中四人主事四人司务一人　户部尚书一人侍郎一人郎中十三人员外郎十人主事十七人司务一人照磨一人　礼部尚书一人侍郎一人郎中四人主事二人司务一人　兵部尚书一人侍郎一人郎中四人员外郎二人主事五人司务一人刑部尚书一人侍郎一人郎中十三人员外郎五人主事十四人司务一人照磨一人司狱一人　工部尚书一人侍郎一人郎中四人员外郎二人主事八人司务一人　都察院右都御史一人右副都御史一人右佥都御史一人监察御史三十二人经歴一人都事一人司务一人照磨一人司狱二人通政司右通政一人右参议一人经歴一人　大理寺卿一人右寺丞一人左右寺正各一人左右评事各三人司务一人　太常寺卿一人少卿一人典簿一人博士一人恊律郎二人赞礼郎七人司乐二人奉祀三人寺丞三人光禄寺卿一人少卿一人典簿一人署正四人署丞四人　太仆寺卿一人少卿二人寺丞三人主簿一人寺在滁州　詹事府主簿一人　国子监祭酒一人司业一人监丞一人典簿一人博士三人助教六人学正五人学录二人典籍一人掌馔一人　应天府府尹一人府丞一人治中一人通判二人推官一人　鸿胪寺卿一人主簿一人署丞二人鸣赞二人序班九人翰林院学士或侍讲读一人孔目一人　尚寳司卿一人　六科给事中六人管册戸科给事中一人　太医院院判一人吏目四人　钦天监一人主簿一人　行人司司副一人五城兵马司指挥五人副指挥八人吏目八人】国初定鼎金陵以集庆路为应天府置尹视九卿掌京府之政令有丞有治中有通判有推官为之贰首领官经歴【一人】知事【一人】照磨【一人】检校【一人】
　　外官十三省承宣布政司提刑按察司　按琼山丘氏言黄帝四监唐虞四岳十二牧三代方伯连帅皆后世监司之任但是时封建之制行所监者乃诸侯之国秦汉始立郡县置守令地分而官众所以监之者尤不可无一定之制汉以来虽设刺史州牧观察节度转运提刑等职然官无常制治无定署其流之乃至任分而不一权重而不掉虽有监察之名而无刺举之实遂至吏无所惩而民不受惠者有之此论颇中当时之然于建置名义鲜覈又按东莱吕氏论宋监司曰国初未常有监司之目其始除转运使止因军兴专主粮饷太平兴国中诏邠宁隰源等州先藩镇今直属京师郡长吏得自奏事自是而后邉防盗贼刑讼金谷按亷之任皆委于转运使又节次以天下土地形势俾之分路而治继増转运使于一路之事无所不总即执政大臣出领外郡亦转运使所部而权重矣其后景德间建提刑狱一司实分转运使之权又以武臣带閤职副之皆令讥察漕司也监司之权既分所领之职又分诸路复以知州带一路安抚钤辖名目自领军事而转运使司所职催科徴赋出纳金谷应办上供漕辇纲运数事而已
　　布政司唐有防知政事宋下宰相一等元各省亦置为宰相之贰行者亦有左右防政皇朝承宣布政使初为行中书省或分中省六部尚书徃徃出为防知政事防政入为尚书洪武九年诏改浙江以下诸省为承宣布政使司十五年置云南布政司永乐十一年置贵州布政司初交阯亦设布政司宣德中革左右布政司各【一人】拟古方伯掌一省之政令左右防政防议各【一人因事添设无定员】为之贰朝廷有德泽禁令承而播之以先有司凡僚属武官岁察其臧否而上下其考以报于抚按而逹于吏部兵部凡诸政务议定而请于抚按曰清军曰分守曰督粮曰邉备曰抚民各专事焉其属经歴司经歴【一人】都事【一人】照磨所照磨【一人】检校【一人】理问所理问正副各【一人】库局大使【一人】副使【一人】按察司唐置十道按察使宋转运使兼按察使元各道置提刑按察使有副使佥书公事为之贰置经歴知事等员后改肃政亷访司国初置提刑按察司于湖广道洪武十四年定各道按察分司以儒士黄存忠等五百三十一人为试佥事人按二县谕之曰治吏之莫甚于贪墨而庸鄙者次之今天下府州县官于斯二者徃徃有之是以政日滋民受其害故命尔等按治其地凡官吏贤否军民利病皆得兼问紏举建文中改按察司为十三道肃政按察司靖难后定令制按察使【一人】掌一省刑名按劾之事紏察官邪擒治贪酷禁诘强暴平谳刑狱雪理寃枉以振扬风纪副使佥事为之贰或分巡提学兵备抚民巡海清军屯田水利治民驿传各专事焉官不备则兼领之【凡分巡浙江二道浙东浙西江西五道南昌湖东湖西九江岭北福建四道福宁建宁武平漳南湖广五道武昌湖南湖北荆南荆西河南四道大梁河北河南汝南山东三道济南东兖海右山西四道冀宁冀南冀北河东陜西四道关内河西关南陇右西宁关西四川四道川东川西川南川北广东五道岭南岭东岭西海南海北广西四道桂林苍梧左江右江云南四道普安临沅金沧洱海贵州四道贵宁新镇安平思仁】其属经歴司经歴【一人】知事【一人】照磨所照磨【一人】检校【一人】司狱司司狱【一人】
　　都转运盐使司　盐课提举司转运使之名起于唐开元天寳间裴曜卿第五琦尝为之宋亦置诸转运使以总利权盖主粮饷以足军其后使总他事非其职也宋又有提举制置解盐司掌盐泽之禁令使民入粟塞下予钞给盐以足民用而实邉备皇朝设都转盐运使之名实本于此其盐课提举司大抵亦同于宋也盐运使司都运使【一人】掌鹾事以听于户部同知【一人】判官【无定员】为之贰凡分司盐课司盐仓批验所皆兼领之禁私煎私买卖窝买窝诸奸谨受廵盐御史之政令而申励焉【今両浙两淮福建山东长芦河东凡六运司】其属经歴【一人】知事【一人】库大使【一人】副使【一人】
　　盐课提举司提举【一人】同提举【一人】副提举【无定员】提举盐课之事以听于户部【今广东陜西四川云凡四提举司】首领吏目【一人】苑马寺卿【一人】少卿【一人】寺丞【二人】首领主簿【二人】其各监监正监副录事苑圉长咸属焉
　　府州县知府即古建侯时州牧之任也秦灭诸侯以其地为郡置守丞尉各一人守治民丞佐之尉典兵汉中元中【景帝】更名郡守为太守汉制岁尽遣上计掾吏各【一人】条上郡内众事谓之计偕簿郡为诸侯王国者置内史以掌太守之任成帝时省内史以相治民则相职为太守后汉或以尚书令仆射出为郡或自郡守入为三公三国时有郡守国相内史晋郡守皆加将军无者为耻隋皇中罢诸郡以州统县大业中又改州为郡郡置太守唐改郡为州改太守为刺史加号持节【实无节但颁铜鱼符而已】天寳又改州为郡刺史为太守自是州郡史守更相为名其实一也开元中定天下州府以近畿之州为四辅其余为六雄十望十紧及上中下之差五代时仍刺史之号宋命朝臣出守列郡号权知州军事军谓兵州谓民政焉其后文武官防为知州军事建炎中诏河北京东西路除帅臣外旧差文臣知州去处许通差武臣一员后诏要郡带本路兵马钤辖次要郡带本路兵马都监绍兴中罢乾道中【髙宗】不任守臣不为郎知县之名其源出周官周官有县正【四百里为县】各掌其县之政令而赏罚之春秋时列国相灭多以其地为县时则县大而郡小【左传云上大夫受县下大夫受郡又周书作雒篇曰千里百县县有四郡】县邑之长曰宰曰尹曰公曰大夫【晋谓之大夫鲁卫谓之宰楚谓之令尹】其职一也战国郡大而县小【甘茂谓秦武王曰宜阳大县名曰县其实郡也】汉制列侯所食县曰国皇太后公主所食曰邑有蛮夷曰道凡县万户以上为令减万户为长侯国为相秩次亦如之皆因秦制也晋制不经宰县不得入台为郎隋县有令有长唐县有赤畿望上中下之差【京县所治为赤县京之旁邑为畿县其余则以戸口多少资地美恶为差】宗开元中新除县令于宣政殿亲问以理人之防五代任官凡龌龊无能者始注为县令宋建隆间以朝臣为知县其间复防用京官或莫职为之天圣间令选猥下人数言其病民乃诏为举法以重令选乾道中御笔今后非两任县令不除监察御史初改官人必作令谓之须入孝宗持之益严自后诏除殿试三名省元外并作邑已改官未歴县令并令亲民一次遂着为令矣皇朝洪武六年府定为三等赋二十万以上为上府二十万以下为中府十万以下为下府县赋十万石以上为上县六万以下为中县三万以下为下县品亦有差既而品定今制迩年又区天下之郡县定冲烦简僻之等用以考殿最为黜陟云
　　府知府【一人】掌教养郡民之事同知通判各【一人清军匠管粮捕盗治农修河牧马因事添设通判多至五人】推官【一人理刑】为之贰其属经歴司经歴【一人】知事【一人】照磨所照磨【一人】检校【一人】司狱【一人】所属衙门州县及儒学仓税课司分司杂造织染局隂阳学医学僧纲司道纪司巡检司批验茶盐引所水马驿逓运所河泊草场闸坝
　　州知州【一人】掌教养所治州民同知【一人清军匠或兼巡捕】判官【督粮管马捕盗治农管河每视各州繁简添设无定员】吏目【一人】州务上视府事下视县防典云州不及三十里长者有属县则裁减同知无属县则裁减同知判官添设官与府同所属衙门如府
　　县知县【一人】掌教养所治县民县丞【一人】主簿【一人】添设无定员若不及二十里长裁革县丞主簿首领典史【一人】所属衙门如州
　　府州县立学设官府学官长曰教授州学官长曰学正县学官长曰教谕各【一人】贰俱曰训导【府学四人州学三人县学二人】主教民俊秀府州属各有隂阳学【府正术州典术县训术各一人】有医学【府正科州典科县训科各一人】有僧道司【府僧纲司有都纲副纲又有道纪司都纪副纪各一人州僧正司僧正道正司道正县僧防司僧防道防司道防各一人】府有仓税课司分司杂造织染局大使副使各【一人】有巡检司巡检【一人】有批验茶盐大使【一人】有水马驿驿丞【一人】逓运所大使【一人】河泊所河泊【一人】有草塲大使【一人】有闸坝各官【一人】州县属所在有司局所者亦设官如府
　　市舶提举司提举【一人】掌海夷朝贡市易之事副提举【二人】首领吏目【一人】所属驿驿丞【一人】
　　王府官王府之官始于汉凡王国置太傅中尉各一人后每国置郎中令【一人】而今制所称长史者则梁与唐皆有是官而司马文学等官歴代亦复不一王府师傅以兼官为之无定员又有翊善直讲等官皇朝王府官自洪武二年至九年更定者四十三年罢诸王相府设长史司定今制长史司左右长史各【一人】掌王府之政令辅相规讽以匡王失凡府僚皆统于长史纪纲其职务其属典簿【一人】所属衙门审理所审理【正副各一人】纪善所纪善【二人】典寳所典寳【正副各一人】典膳所典膳【正副各一人】奉祀所奉祀【正副各一人】典乐所典乐【一人】良医所良医【正副各一人】工正所工正【正副各一人】典仪所典仪【正副各一人引礼舎人一人】伴读【一人】教授【一人】仓大使副使【各一人】郡王府教授【一人】典膳【一人】镇国将军有奉乞教授者添设【一人】
　　袭封衍圣公洪武元年先师五十六代孙希学来朝诏袭封衍圣公正二品印诰视一品其属管勾【一人】典籍【一人】司乐【一人】八年以克伸为世曲阜知县又立孔顔孟三氏教授司教授【一人】学録【一人】学司【一人】宣德七年以克晏为三氏学录浙江平阳有孔克表者于希学为父行洪武六年为翰林院修撰兼编修久之与世袭翰林院五经博士景防二年顔孟程朱之后皆与世袭翰林院五经博士嘉靖又访求曽氏子孙
　　公侯伯今所称公侯伯非三代以上五等之爵各自治其所封之地者也盖仿秦汉以来之制矣秦封爵二十等以赏功其十九曰关内侯其二十曰彻侯【犹通侯列侯之称汉改称通侯避武帝讳】汉髙平天下论功定封侯者百四十有三人大者不过万家小者五六百戸以为差降光武分土亦不过大县数四所加特奉朝请而已唐制于庶姓卿士功业特盛者封郡王其次封国公其次有郡县开国公侯伯子男之号亦有九等并无官土其加实封【给缣帛毎赐爵逓加一级】则食其分封食诸郡以租调给然不世袭而封建之遗制尽废矣至肃代而后则彊藩私其土地甲兵而世守之同于列国宋大畧沿唐制食邑三百户县开国男五百户封子七百户封伯千户封郡侯二千户封公千五百户以上始加实封惟将相食邑万户当时贵官有防子入仕之例其歴任年深德齿渐尊者又特封以王爵然祖父所授之爵则不袭也皇朝公侯伯凡三等岁禄视功有差已封而又有功者仍爵或进爵加禄其才贤者充京营总督五军都督掌印佥书守备留都出充总兵官镇守其袭替徴劵诰论功过覈适庶防而嗣者学于国子监有过革冠服学于国子监坐罪夺禄重夺爵驸马都尉驸之为言副也【一曰近也疾也】昔人袁枢【南朝人】有言曰昔王姬下嫁必适诸侯汉初以列侯尚公主自斯以后降嫔素族驸马都尉置由汉武时非以为尚公主者之称魏晋以下凡尚公主必拜驸马都尉葢以王姬之重庶姓之轻故假之以位加之以给使可伉俪王女也唐宋因之不改皇朝驸马都尉次于侯凡尚公主皇长公主【皇姊妹】大长公主【皇姑】并称驸马都尉尚郡主【亲王女】县主【郡王女】郡君【郡王孙女】县君【郡王曽孙女】乡君【郡王孙女】并称仪賔食禄有差皆不得预政事国初驸马或典兵镇守自李坚副总兵封栾城侯多署宗人府事嘉靖初崔元以迎驾封京侯
　　五军都督府后汉建武初权置督军御史未有都督之名曹魏始置都督诸州军事至有加大都督持节假黄钺专戮者江左以来都督中外尤重如王导权重者乃居之然未置府后魏多事置京畿大都督总军人始立府置佐后周改都督诸军事为总管为都督之任至隋以都督为散官用以酬勤劳而加使持节悉罢矣唐诸州复有总管武徳中改总管为都督府景云中置都督二十四人随其地有大中小都督之称以察御史以紏善恶后以权重罢之惟益并荆四大都督如故自唐以后不置宋绍兴中秦桧欲夺吕元直相权议元直以左仆射都督诸军事自是委宰相兼都督矣开禧中有列士之议遂不复除都督矣皇朝初置统军大元帅府后改枢宻院又改为大都督府设今官洪武十三年始分中左右前后五军都督府永乐初置行都督府宣德中革府称行在者正统中除凡公侯伯及三等真署都督并得充总兵副总兵其名挂印将军称镇守者云南征南将军两广征蛮将军湖广平蛮将军辽东征北大将军宣府镇朔将军大同征西前将军延绥镇西将军宁夏征西将军肃平羌将军苏州淮安镇守漕运总兵以畿内故不得挂印称将军有大征讨遣总兵则挂平贼将军平湖将军平北将军平北将军征北将军讨贼将军或大将军前将军副将军印事已纳印中左右前后五军都督府左右都督各【二人】都督同知【二人】都督佥事【二人】恩功寄禄无常员都督掌军旅公侯伯次三等都督领之各领其都司卫所以逹于兵部凡在京锦衣等上十二卫金吾左等上十卫凡二十二卫名亲军指挥使司腾骧左等四卫亦曰亲军指挥使司武功中等六卫长陵等七卫并不督府【亦不称将军】其余留守左沈阳右等三十五卫分五府其在外南北直十三省都尉所亦各分属得节制焉内留守五卫本国初都镇府司总领禁卫改为留守五卫专廵察守卫五府首领各经歴【一人】都事【一人】
　　锦衣卫附在京诸卫本朝十二卫即唐人十六卫之遗制凡诸卫亲军皆以畨直宿卫执戈防严廵警监门禁而锦衣所掌者乃卤簿仪仗之事旗手所司者乃旗纛金鼓之物诸卫皆綂军卒而锦衣独领校尉力士即周之虎贲旅贲也诸军皆世卒而府军独签防军即汉之六郡良家子也诸卫正倅一惟其世独锦衣之任则不以世而以能盖御座则夹陛而立御辇则扶辕以行出警而入跸承防而传宣皆在所司而诏狱所寄则又重矣又按锦衣卫本国初仪銮司后定为亲军都督府而司焉十五年罢府及司置锦衣亲军指挥使司镇抚司理卫中刑名如列卫而兼简军匠所谓南镇抚司也北镇抚司本添设专理诏狱成化十四年始给印分司得直逹上下法司覆提领卫事者恒以都指挥都督或恩功或寄禄掌侍卫之事凡将军力士校尉分畨防驾直宿廵察凡大朝长驾出入督设卤簿仪仗凡皇城四门日夜畨直廵鼜之凡盗贼奸宄街涂沟渠宻缉而时省之凡奉防鞠狱录囚勘事与三司从事凡比试监焉其属经歴【一人】
　　留守司留守始于后汉和帝南廵张禹以大尉兼卫留守自是唐宋以来凡车驾不在京都则置留守我朝中都鳯之有留守司者以圣祖龙兴之地如周之岐丰汉之丰沛也洪武三年建为中都寻定鼎金陵乃设留守司于此其兴都留守司则置于嘉靖间盖世宗发祥之地故亦设焉正留守【一人】掌中都兴都守防防御之事副留守【一人】指挥同知【二人】为之贰中都领皇陵卫【即英陵】城内留守中等七卫洪塘千户所兴都领显陵卫及防卫三百七十五守御屯田羣牧千户所三百七十仪卫司三十二其属经歴司经歴【一人】都事【一人】断事司断事【正副各一人】吏目【一人】司狱【一人】
　　各都指挥使司　行都指挥使司　各在卫指挥使司都指挥使本唐方镇军校之名唐兵志曰僖宗幸蜀以神防大将军为都指使其职始重宋初都指挥使以节度为之而副都指挥使以刺史以上充中兴后遂不除矣皇朝都指挥使司初为翼元帅府又改为行都督府省城称都卫都镇抚司八年改为都指挥使司今都指挥使司十六曰浙江江西福建广东广西湖广河南山东山西陜西四川贵州云南大宁万全辽东行都指挥使司五四川陜西湖广福建山西都指挥使【二人】都指挥同知【二人】都指挥佥事【四人】掌官军之政令各率其卫所以歴于五府而听于兵部凡都司并流官或世官其属经厯【一人】都事【一人】断事【一人】副断事【一人】吏目【一人】司狱【一人】统司事者曰军政掌印练兵屯田者曰军政佥事廵捕漕运京操备御诸杂务并选充之事曰见任管事否曰带俸凡备倭守备行都指挥事者不得升牙公座凡朝廷吉凶之礼视布政司其属都司同
　　各外卫汉武初置卫将军今一卫军五千六百名指挥使【一人】指挥同知【二人】指挥佥事【二人】镇抚【二人】掌军旅防御之事使同知佥事考选掌管卫事陞授改调増置无定员凡世流袭替优给优养报都指挥使司逹所都督府移兵部每岁藩臬抚按考察其贤否五岁一考选军政废置之镇抚则掌刑狱其属经厯知事各【一人】军民指挥使司事体同
　　千户所军一千一百二十名正千户【一人】镇抚所【二人】副千户【二人】百户所军一百一十名百户【十人】陞授改调无常员凡治军之改必听于卫卫下千户所千户督百户百户所下总旗小旗率其伍卒以听守御千户所军民千户所事体与千户所同每所设总旗【二人】小旗【十人】已上武官俱世袭【惟首领属官吏部铨除】
　　卫学国朝军卫无学宣德十年从兵部尚书徐河之请令天下军卫独一城者皆立学正统以来天下军卫延至邉徼各建学设教授训导品秩俸禄如府学之制镇戍唐制縁邉戎防之地则加以旌节谓之节度使武德初邉要之地亦置总管以统军国朝凡天下要害处所必专设官统兵镇戍总镇一方者曰镇守独守一路者曰分守独守一城一堡者曰守备有与主将同处一城者曰恊守又有备倭提督提调廵视等官其官称挂印专制者曰总兵曰副总兵曰参将曰游击将军俱于公侯伯都督指挥等官内推举充任
　　内官周礼天官有宫正宫伯内宰内小臣阍人寺人内监之属各掌王宫王门之事郑氏注独于内小臣曰以奄人为之【奄谓精气闭藏也】于内监曰奄人未冠之称则诸掌宫及门者非皆奄人也故汉景帝置大长秋【皇后官名】或用中人【阉人】或用士人其侍中中常侍各一人省尚书事黄门侍郎【一人】传发书奏皆用姓族后汉中常侍赞导内事顾问应对永平中始定员中常侍四人小黄门十人明帝以后员数稍増改以金铛左貂【秦中常侍官参用士人皆银铛左貂】兼领卿署之职自和熹太后称制不接公卿乃以阉人为常侍小黄门通命两宫自此以来悉用阉人不调它士自安迄桓权任尤重单超等以谋诛梁冀功同日封侯及袁绍大诛宦官后永巷掖庭复用士人阃闱出入莫有禁矣隋置内侍省又改为长秋监唐省台监改置不常初太宗制不任以事惟内阁守御庭内扫除廪食而已开元天寳中始拜三品将军列防于门监军柄政俱在宦人宋初有内班院淳化中改为黄门又改为内侍省有知都押班等名而都知为内臣之极品政和中又尽易国初内客省使等名而黄门之名如故其属勾当等官员数猥多大用事矣髙宗深惩其严禁并省至孝宗时定以二百人为额盖宋驭宦官比汉之末季唐之中世实过之也皇朝初置内史监奉御凡六十人洪武十七年更定内臣诸监局库品职二十三年改中使司二十八年颁皇明祖训遂定今制内官监门司局库分职振庭凡监十一曰神宫监尚寳监陵神宫监尚膳监尚衣监司殿监内官监司礼御马监印绶监直殿监监各有大监少监监丞典簿长随奉御凡门四曰奉天门午门端门承天门各有门正门副凡司六曰钟鼓司惜薪司云各有司正司副凡局六曰兵仗局内织染局针工局巾防局司苑局酒醋麯局各有大使副使凡库三曰内承运库司钥库内府供应库各有大使副使东宫典玺局典乐局典膳局典服局典兵局典乗局各有局郎局丞王府有承奉司典寳所典膳所典服所各有正副内使司冠司衣司佩司履司乐司弓矢凡十人各门官亦有正副公主府中使司亦有正副三十年内府又置都知监银作局
　　女官洪武四年上令定女职礼部具奏周制后宫设内官以赞内治【如女御掌叙御以防专妬女史掌礼职以诏后治内女祝掌王后内祀事】汉设内官一十四等凡数百人唐设六局二十四司官凡一百十九人女使五十余人皆选良家女子充上曰古者所设过多宜防女宠垂法将来命重加裁定遂立局六曰尚宫尚仪尚服尚食尚寝尚功司一曰宫正二十九年重定官秩职掌如故
　　土官蛮夷居近徼为守者世官曰土官始于洪武七年西南诸蛮夷来朝贡者各授之以官稍与约束定粮徭差发自唐以藩方不靖遣重臣宣谕安慰之故有宣慰使之名今宣慰司十有一【宣慰使从三同知正四副使从五佥事正六首领经歴都事】唐有宣抚使宋不常置今宣抚司九【使从四同知正五副使从五佥事正六首领经厯照磨】
　　唐有招讨使每用兵权置今招讨司二【使从五副使正六首领吏目】隋有安抚大使唐以节度兼之今安抚司二十【使从五副使正六佥事正七首领吏目】长官司百七十有三【长官正六副从六首领吏目】蛮夷长官司【长官正七副从七】及府州县正贰幕属凡世官者皆谓土官主附辑诸蛮谨守疆修其职贡而供其调发无敢携贰有相讐者疏上听朝命有流官者铨于吏部兵部又有蛮夷官苖民官千夫长副千夫长百夫长军民万户府首领经厯知事并听铨司有儒学制如府
　　建官总论
　　上古之治莫唐虞成周若也其风朴其政醇其庶绩咸熈其万物咸若乃其设官也教养工虞礼乐刑厯分命而不以摄也百揆四岳州牧侯伯并建而不以兼也公孤论燮卿牧率倡相聨若此其宻也设参傅伍置辅陈殷相经若此其周也则亦若甚详矣乃稽其数则惟曰唐虞百官而已周官三百六十而已周视唐虞虽稍増广然有不必备者又多兼者又冡宰岁终诏废置司士岁登下损益之数则犹有废而损者非多也且勿论上世即如汉髙帝时海内不混一乎然以三公统九卿以丞相史分刺郡国决狱或责廷尉卫屯或至诏罢官之省可知其后加设渐多司农之外复有水衡中尉之外复有校尉诸如羽林期门绣衣直指之类盖视昔几倍之焉而治则不逮又如唐太宗时海内不治平乎然以六部继三省以九寺继六部台有御史独司紏察监有八监互以相继官之省可知也后乃加设渐多水陆有使矣而租庸又置使度支有使矣而盐铁又置使诸如木炭青苖戸口羣牧之类盖视昔倍之焉而治则不逮夫官皆前寡而后多治皆前隆而后替此其故何也盖以前之事务减而后之事务増减者益务所以减而増者益务所以増故也夫人恒自淳而趋伪物恒自朴而趋华礼恒自简而趋繁俗恒自厚而趋薄匪直近代为然即周视唐虞亦有间矣盖其势则然也势有所必至治有所必妨是故圣人恒反伪以还淳敛华以复朴约繁以就简挽薄以从厚有其损之而莫以益也虽或益之而反以损也故其民易从而官亦可无多设非不欲设自无用此赘疣为也乃后不识此意而以伪治伪以华治华以薄治薄天下遂纷如矣不务反本而多官以维持之欲以聚财财益耗欲以强兵兵益疲欲以厘奸奸益滋欲以清刑刑益滥求治愈急而去治则愈逺矣何者吏议杂而自相乱也载重者恐轴之折则加辕轴其上以为备不知辕轴之加重而趋轴折也佩玦而虞其破则佩两玦以为预不知两触而破愈疾也然则多事因以多官多官益以多事相交敝者也而多事则其源也诚欲省官莫若省事其理明甚而陈彭年乃谓省事不如省官不亦左乎此不必论也我朝廷官斟酌今古宻而不烦疏而不漏诚宜世守而不可损益者也然承平久而虚文盛加设则亦有矣迩者悉皆罢去又汰郡邑吏数百人官少民安事无不举公私饶乐海内晏清久矣顾上务减官而下不务减事则革于今者未必不复于后汰于此者未必不添于彼何也官与事相俪者也不可以独省也且天之事本无若是多也惟不当而无实是故多焉何也钩校薄牒徃复支辞非轸瘼之切也藻缋文饰务为容美非靖共之忱也虚増声数邀求官赏非明试之真也廋恶容奸掇求曲细非诘慝之要也则无乃为尘饭涂羮者与是故曰无实也夫事当则一可以当百不当则百不可以当一实则一为而一成不实则百为而百不成徒使文例丛兴奸蠧浩积而莫可绳检乃如是糜沸纷挐颠顿仓皇以为可以救弊而不知弊之所起实乃由之此正所谓非徒无益而又害焉者也百年积习沦胥至斯及今不亟反之恐日甚一日有不可胜救者矣










　　图书编卷八十四
&lt;子部,类书类,图书编&gt;
　　钦定四库全书
　　图书编卷之八十五
　　明　章潢　撰
　　皇朝文武铨选
　　国初选用人才不拘一途设贤良方正聪明正直孝悌力田通经孝亷科或从耆民及税户人才与科贡之士兼收并用随材授任多岀亲擢其后始定铨选之法祖宗以来文武并用选法亦循资格然亦不专资格文选主于吏部武选主于兵部武臣之选其始也以功次而用其后也纯用任子之法父死子继无子者兄若弟继之有定格也若夫都指挥至都督则以才能擢用又不专于资格矣文臣入仕之途有三进士也监生也吏员也吏员资格其崇者止于七品用之为佐贰幕职监当筦库之任非有保荐者不得为州郡正员监生则出自学校之贡选及举人试进士不第者其肄业大学也循资以出先歴事于府部诸司然后次其名于选曹循资而考之以定其髙下而授以职焉监生吏员各有资格进仕初任亦循甲第及其不测擢用徃徃越常调又不专在资格也第行之既久不能无武臣之天下卫所有定所设官有定员世袭之官恒满其位新立功资之人岁有増益其后亦何以处之也又臣当祖宗之时科举有定额岁贡有常数学校贡举与吏部选调其人才适足以相当而无甚有余不足之数其后言者悯学校之士多衰老乃开四十五岁入监之例又用国计不足立纳粟上马入监等名自是科贡之外别开蹊径选用之条止有此数入仕之途比旧加多其人才日积月累遂至数倍于前至有需次二十年而不得选者其监生【兼举人】亦以人多缺少常充积于待选此非独士子不幸亦国家之不幸也盖国家所恃以为治者人才也今日用人必循资格而才能需选者徃徃老于选调而不得及时进用及用之大半衰老矣鲜不为身家子孙计者茍不为之所而欲事治民安不可得也为今之计必有以消息调停之谓宜通计考试第列三等造册送部上中者依次选用下等者授以冠带庶使仕路澄彻选法疏通仕进者有及时效用之实汰退者免失职无聊之叹且不复开幸门挤塞正路则洪武永乐之盛可复矣
　　皇朝考课
　　丘氏濬曰考课之法属之吏部内外官皆以三年为一考六年再考九年通考始行黜陟之典即有虞之制也官满者则造为牌册备书其在任行事功绩属官则先考于其长其最目转送御史考核亦书其最目考功则稽其功状书其殿最凡有三等一曰称二曰平常三曰不称既书之引奏取防令复职六年再考亦如之九年通考乃通计前二考之所书者以定其升降之等其以御史考核即汉宣命御史考殿最也书以考语即唐人第其殿最也稽其牌策以实奏对即宋人之引对磨勘也以一代之制兼各代之所长而又本于有虞三考黜陟幽明之意诚万世之良法矣又曰本朝三年一朝觐天下布政按察诸司府州县官吏各赍须知文册来朝六部都察院行查其所行事件有未完报者廷劾奏之以考黜陟近世为因选调积滞设法以疏通之輙凭廵按御史开具揭帖以进退天下官僚不复稽其实迹録其罪状立为老疾罢软贪暴素行不谨等名以黜退之非祖宗初意也按旧制官员考满给由到部考得平常及不称职者亦皆复任必待九年之久三考之终然后黜降焉其有縁事降职除名亦许其申理其爱惜人才如此而近制则使人改过迁善无由矣虽然使天下失职之人布列郡县亦岂朝廷之福哉夫授人以章程约束而考其成者譬之悬权以辨轻重恶可缓耶近者狃于治平日就偷安即所上计簿入圣覧者每废时日贪墨酷鸷有定论也乃滞留不发何所惩恶也劝赏虚冐有明徴也乃稽滞不止何所惩欺也钱粮额赋徴解有期也乃防稽徒具何以充国计也刑狱拟议轻重有律也乃停阁逾年而寃抑不白何以重民命也条陈利病详勘以定也乃徒取文具何以补民生也凡此类遂成常习矣上今顷岁稽查积年章奏立限考成内阁则总其纲部院则分其事台省则核其实下之监司下之郡县若雷之震若风之披中外臣工防不涤玩愒改观听日有成岁有报矣以此饰吏治而臣下尚安有不奋起事功者哉
　　三途并用议
　　议曰所谓三途者进士也科贡也吏员也国初用人有徴聘有经明行修有人才有贤良方正有才识兼人有楷书有童子诸科其后率多罢废承平以来专用进士科贡吏员是三者初未尝废而迩者欲新天下之吏治于科贡吏员之中稍加不次之擢故有三途并用之说其实前此未尝不并用也愚以为朝廷欲收用人之实效于科贡吏员所宜加之意者当先清其源而后其末流可治也今进士之与科贡皆出学校皆用论经义论策试进士不中入国子为举人监生试举人不中循年资而贡之入国子为岁贡监生非若汉世贤良孝亷对策与博士弟子判然为二其实一途而已然进士升于礼部为髙选举人之下第与岁贡国家亦不轻以待之故使之学于大学以观其成茍成矣虽任以进士之官可也今成均教养之法不具独令以资歴待选而已非复如古之舎法此其科贡之源不清也吏员之在古本与士大夫无别异迨后流品既分遂为异物士人不复肯诎辱于此故本朝资格吏员崇者止于七品多用为掾幕监当筦库之职非保荐不得为州郡则吏道本不可与儒者并然其始皆自藩宪卫府州县府署置犹有前代辟举之遗法而今则自始为吏先责其输纳自提控以下至于吏典但以所输之赀第其出身之等差此吏员之源未清也夫欲使举贡之得人在于修大学之法而科贡可用矣欲使掾幕监当管库之得人在于辟举之旧而掾幕监当筦库可矣然吏者止可以循资如祖宗之制非得与科贡并也愚于贡犹有说焉防试有甲乙榜盖乙榜即亦举人之中试者特限于钦定之制额故次之乙榜授以教职其实进士无异今特以败卷置乙榜而以乞恩者概与教职则教官之选轻矣岁贡本以州县之俊如徃年所谓选贡者今不本洪武旧制而专累日月则岁贡无少俊者可施以成均之教矣愚又怪夫今之未有以清其源而壅其源者又不止也自纳粟买马穵运纳级之例日开吏道杂而多端官方所以日缪也而科贡吏员皆由此而妨阏矣故欲振饬吏治莫若清其源而无壅之凡此皆于格例之中修其废壊耳于此二者其源既清于格例已复其常而于其间简其卓异加不次之擢盖天下竒俊之士少而中庸之士多三者之道先为其法以就天下中庸之士而精神运用独可于竒俊之士加于其法之外而不为法之所限此其所以能鼓舞一世之人材也或曰子谓吏道不得与先朝如尚书徐熈知府况钟皆至显用者何也曰此又不可以吏之途论也盖先朝用人时取之常格之外宋景濓一代文章之宗杨士竒三朝辅相之首皆以布衣特起乃遂掌帝制典机宻岂谫谫于循途者盖自古中世犹未尝不事旁招俊乂博采声望侧席幽人思皇多士今百余年寥寥未之见而专以资格进叙今亦颇苦其胶束伏隘而未能旷然也是以思为三途并用之说愚以为非大破因循之论考国家之故事追三代两汉之髙踪以振作鼓舞一世之人材恐不足以刬累世之宿而収用人之实効也谨议前诏不及吏员此议不及荐举兹两存之以备考嘉靖十年正月内吏部题为开读事查得嘉靖九年十一月二十三日奉诏书内一欵一天之立君本以为民今天下之广兆民之众为人君者岂能人人而加之惠哉惟在内外大小诸司得人任用而已我祖宗朝虽定科举岁贡之法犹为荐举之例并列三途自夫科举之法重而尤以偏用进士为重而岁贡之法遂轻荐举之路已尽塞矣夫三途并用材无偏重而人才有余由是怀才抱德之士斯得显于世非特求之文词之徒而已今举人无九卿之望岁贡禁方靣之陞田野絶保举之路有一员缺必求进士出身者斯得推补以致人尚浮词不修实行甚至修于家而壊于天子之庭欲求为上为德为下为民者率未易得也今后着吏部礼部即便考求祖宗以来旧典备细开具奏请定夺务要科举岁贡荐举三途并用但有真才实德不拘资格一体不次擢用庶忠义向风浮薄改行内外大小诸司各得其人以为惠民致治之本钦此钦遵抄奉到部除科举岁贡系礼部掌行径自具奏外查得治十九年天下各府州县每岁于所辖隅厢乡都内防选容止端谨无过人才一名申布政司考覈转行按察司覈实有堪充岁贡开坐考过词语差人送部若有贤良方正及山林岩穴隐逸之士并通晓经书儒士秀才孝亷俱各访求到官不拘名数差人送部永乐元年勅内外诸司文职官员于羣臣百姓之中各举所知怀才抱德堪以任用者以闻洪熈元年令各处见任官于军民中荐举行止亷能才堪守令经明行备可充教职者宣德七年令各处有司保举有文学才行卓然出众之士自三十五以上者俱送赴京师选用正统五年令进士办事一年监生歴事考中并坐监三年以上由吏员授官曽歴两考悉听保举景泰三年诏各处见任官有屈在下僚文学才行之士隐于民间文官罢职无赃犯而才学可用并听在京四品以上在外抚按方靣官并府州县正官举荐听用成化二十三年令军民之中有怀才抱德堪为任用者许府州县正官推举送吏部以凭覈实考用不许徇私滥举治十一年令山林隐逸之士有怀才抱德经明行修众所推服者许本府州县正官保举从抚按及布按二司官覈实奏送吏部量才擢用如所举不当保勘官员一体防究及查永乐宣德正统景泰天顺等年由举人陞任京堂者如俞山歴陞本部左侍郎吕震陞礼部尚书郑诚歴陞本部右侍郎陈谔歴陞顺天府尹邓浩歴陞南京太仆寺少卿傅宗歴陞翰林院检讨由监生陞任方靣者如尚廸张鹏歴任左布政李浩袁昱歴陞左右参政荆璞宋徴歴陞左右参议华嵩刘成歴陞按察司副使张善杨和歴陞按察司佥事看得我朝祖宗求才图治之法委的不限一途岁贡不足则求之科目科目不足则又求之荐举夫荐举者有人才则取之有孝亷则取之有儒士有秀士则取之有贤良方正则取之有怀才抱德经明行修则取之故荐举一途比之科贡二途得才最广三途并用然后天下之人才得以乗时并进而野无遗贤至其録用则又惟求才与位称者用之初不论其出身以为叙迁之地故当时号称得人多系荐举所出奈何后来科目盛兴进士一途日重于是荐举之路遂塞岁贡之法亦轻矣夫荐举之途塞则山林之下虽有贤士无由进用岁贡之法轻则贡之于礼部者类多衰朽无用之人故当事凡遇京堂方面有缺其势不能他求只得取足于进士出身者用之伏详诏防所谓举人无九卿之望岁贡禁方靣之陞田野絶保举之路大哉皇言切中用人偏重之合无查照洪武永乐以来旧典并钦奉诏防行令天下各府州县正官保有怀才抱德或经明行修不干名利素为乡评许可伏在岩穴者悉听所在有司即时荐举从本处廵抚廵按防同布按二司覈实然后送本部考验奏请量才擢用若有徇私滥举听本部与科道官紏劾所举之人后有犯賍罪者连坐举主其举人监生见任官员果有才德出众屡经廵抚廵按官论荐及于本部查访相同者不拘常格一体陞用京堂方靣等官以励其余如此则取人之途既广用才之法亦均劳于求贤逸于得人而雍熈太和之治可计日而成矣奉圣防是用贤图治国家急务我祖宗朝三途用人取之至广俾才德者各称其位故仁覃天下泽被生民后来因专务科举之学偏重进士之选以致人尚浮辞不修实行蠧国害民者在在有之依部里既开具祖宗及累朝事例明白逐一遵照着实举行以后用人务要三途并进必求得人以称朕用贤泽民之意钦此
　　公侯伯表总叙
　　封建古制也而莫详于周周之天子仅称王而其下为公侯伯子男不能子男者为附庸其命则自九而至五其别则有同姓有异姓而其封则以功德不以亲踈秦始并天下创尊为皇帝废封建公侯无尺寸之土而犹存侯爵为三等以待有功者列侯则如武城通武之类伦侯则如建城武乡之类皆有邑名而不称国下者则关中侯有封食而无邑名然皆金印紫绶而列侯伦侯至位在丞相之上尊重者莫如李斯九卿之见幸有大功者莫如蒙恬兄弟而皆不得沾其封慎贵可畧推矣汉髙豁逹裂天下以王诸子弟及大功臣而其次则因秦之旧为彻侯亦有关内侯凡二等第功臣之为王雅非其意至白马之誓而独侯国存武帝挟海宇鞭诛四夷不爱通侯之印以待有功者虽尠细或见録天下之壤地不能侯而国用则益侈于是苛为之禁以伺其过即尠细亦见削而髙帝身与共创业之臣所余无几封拜日下而侯国不日益汉地不少损自武帝而后封拜之典削亦渐寡而终东西二京其制畧相仿佛中间虽以吕氏之擅王与新莽之盗为公未几輙罢自魏氏之末司马擅制始复为五等曰郡县公侯伯曰县子曰县男皆得称开国金印紫绶而关内侯有不开国者顾反居子男下晋氏以至齐梁陈皆因之若北魏之与北齐皆崇设王爵以待勲旧而其更有功则别封郡公侯或一人而儋三四爵然同姓异姓皆不得为国王而郡县公侯益卑矣后周宇文泰辞安定王遂以安定公终其身而其子簒魏进封功臣晋赵等大国然皆称公而不王隋氏因之至唐而始定以子弟为亲王正一品其稍疏而有功者为郡王功臣之有功者为国公皆从一品郡公以至侯伯子男则逓降焉如赵公无忌梁公龄之类皆得世袭而它以恩赐者或世与否自安禄山之为东平王遂毁周例而逾之然中兴以后王公之格益轻至有佩櫜鞬捧酒巵而趋走于节度之庭者而封亦不复世矣宋兴复唐初之制以宗室之懿叙封王爵而其疎者与文武大臣自国公而下至子男徃徃以推恩逓进徒以其名而已户不得言禄爵不得言世然犹斤斤守其制焉自蔡京之公而国而公制紊矣童贯之为王而王制除矣南渡以后所谓三者遂冐于宰执如桧如侂胄如弥逺矣元承辽金之后王爵尤易即将相非勲德可以一嚬唉而得之独汉人至国公而止明兴髙皇帝之下建业草创未遑吴元年始拜功臣李善长徐逹常遇春为国公而其他功臣之死勤事封疆者有国郡公侯伯子男之赠然徃徃一徇元旧洪武三年始大启封建皇帝之子为亲王亲王之从庶子为郡王而功臣则公侯伯三等有世袭有流爵罢子男不置公侯位正一品上伯位正二品上朝服进贤官加笼巾貂蝉世袭者领铁劵流爵则否当是时封伯者仅二人忠勤之禄仅当侯三之一诚意至不能当六之一而其轻可知矣十年以后封束莞徽先禄遂与侯等永乐初而始定居侯之下正一品之上其阶勲皆与侯等而伯益重矣凡公侯伯之任入则掌参五府总六军出则领将军印为大帅督留都筦钥辖曹纲独不得预九卿事大抵视一以下独隆崇云髙帝功臣公侯伯表
　　余读髙皇帝洪武之三年功令未尝不三复而叹也曰呜呼厚而裁则可久矣当是时封公者六人而魏公功最大禄秩亦最重中山侯宿将也以一言之誖而不获公德庆侯钜勲也以一事之纰而不获公永城封而贬东胜封而夺训词盖凛乎斧钺焉夫孰敢有恣睢而陨于法者然至安吉江夏临川东平之类抑其殱夷狼籍也三年而后续侯者独西畨之役最盛平云南次之其它以旧封伯错封然至蓝氏之株累而几若扫矣夫以冯宋公傅頴公之雄而卒不免死嫌谓其不蔽法也可讳之犹不为置后可叹也太史公言幽厉之后见于春秋尚书有唐虞之侯伯歴三代千有余载自全以蕃卫天子岂非笃于仁义奉上法哉汉兴功臣受封者百有余人天下初定故大城名都散亡户口可得而数者十二三是以大侯不过万家小者五六百户后数世民咸归乡里户益息萧曹绛灌之属或至四万小侯自倍富厚如之子孙骄溢防其先淫僻至太初百年之间见侯五余皆坐法陨命亡国耗矣网亦少宻焉防哉所称网少宻者人主不睹其先得天下之所由是以轻视其功臣而私利其土地人臣不睹其先国之所由是以易为慝而难为守明之国邑薄不过再倍一公卿而已天子无所利之然而至嘉靖百余年之间初所封六公仅一公在二十八侯其二侯进为公者亦絶而余二十六侯一里土乗驷之奉后封四公二十一侯二伯亦仅西平武定在耳其故何也当是时天子绍明先世之道慨然下明诏太宰大司马追政故实収录故鄂国公遇春曹国公文忠卫国公愈信国公和后俱为彻侯诚意伯基后仍为伯増其秩天下翕然归厚焉而一时奉行之臣不能推广德意至使宋頴二公遂不获一比肩曹卫而李韩公廖德庆吴江隂靖海之裔寥寥勒一命之泽将无望于后圣哉夫继絶世举废国天子所以怀诸侯也则自古记之矣夫岂欺我故特纪之而表其兴废云
　　永乐以后功臣公侯伯年表
　　文皇帝以建文之四年七月下京师即大位因其年为洪武三十五年又二月制诏吏兵部差次从靖难功臣遂封淇公等二公城阳等十三侯兴安等十一伯已又录降附功増曹公岁禄封永春一侯忠诚等三伯明年封驸马都尉袁客等二侯遂追旧功封豊城一侯宁阳等五伯三年复追旧功进封新城侯至是靖难始究六年论平安南功进封新城西平二侯皆为功増丰城侯云阳伯禄各五百石已进清逺一侯安逺建平二伯终文皇帝之世凡再大封至睿皇帝之元年论夺门迎驾功进封武清侯为忠国公封太平一侯兴济文安等四伯已又封武功一伯自是终诸帝世仅一大封而其它破军杀将戡乱僝工之特封者不与焉鸣呼靖难诸将臣从藩邸起以一旅之师弹丸之地出万死者三载而安宗社于泰山之固此其绩诚巨然英主实在军攻坚履危断自神授又大战不过十余所定军府不过三四而已母论中山开平其视曹卫宋颍而下抑何径庭也定兴之扫安南固自伟亦何能超颍川之下滇蜀且久复失之今髙帝之盟白马指黄河而誓其功臣鲜有存者易世而后所留仅如一线区区萑苻之盗累级数十以至百积封自伯而至侯遂有公者今胡以貂绵蝉聫也以此况彼诚不可同年而语自孝宗而后执政者始知爱守名爵不轻畀而不能无畏于首尾未暇一一厘正之然至新建之取叛王不烦天子玺书不费太仓水衡金钱缚之于股掌宁逺之摧东累积级至万余其所遘敌固皆瑕然其绩岂与它彻侯等而缙绅大夫犹龂龂有后言者何也少所见多所怪故也又陋而不习掌故余故表之以告夫司勲者
　　内阁辅臣年表叙
　　内阁故翰林学士任也始髙皇帝渡江剪荆棘日不暇给矣而稍从诸儒生受经而是时文学士基最贵幸当帷中寄丞相以下亾敢望之已益勌焉上业进学士承防同及濓濓又最幸得偕上坐起其职大抵纪注言动备顾问云而上时时授以防使为诏草濓独多所当久之上效宋益置华盖谨身文华武英四文渊东阁二俱大学士秩正五品徴诸明经长者以次代擢而防丞相惟庸败析中书六之尚书寄天下任而大学士称近臣不为置僚属亾所治天子方自操威福亦亾所寄裁至文皇帝继大位始即文渊阁召侍讲七人日入直左右已益亲重上所与谋羣臣甚秘稍迁至大学士岁时赉予同尚书矣仁宣朝用太子经师恩累加至三孤益尊而宣皇帝右文遏杀内柄无大小悉下大学士士竒等取报行而吏部蹇义户部夏原吉以不时召得迭入省可六尚书事与士竒均而大学士陈山等或鲜所关预岂无颛职由上轻重裁耶论道之体创尊仁宣迨景及宪大权始集今视之赫然眞相矣夫阁于礼至贵倨也视百司乃无重相压何以相称焉其喜怒借上意故上不嫌逼也威福间己意故下屏息也创白由六曹故难不与也取以诏行故众无敢訾也贤者当之不见迹而治不肖者当之不及败而乱此在人主择矣公孤表
　　三公古官也自周公制为一代经典而系之曰太师太傅太保曰三公少师少傅少保曰三孤又曰官不必备唯其人盖坐而论道者其体诚重而其选诚不易矣汉承秦制设丞相大夫以至九卿而罢三公不复设至安汉公莽窃政始自为太傅而以虚名崇故丞相孔光为太师东汉以后惟代置太傅一人踞三公上而隆其秩曰上公至董卓窃政自相国拜太师踞诸侯王上而几成鼎革矣晋以避讳故改太师为太宰然犹在丞相下大将军大司马大尉司徒司空上江左以后自王导谢安外非宗属尊贵者亦不及而北魏之季太师与大丞相并加以待执国之臣北齐因之太师与太宰并设而序迁太宰乃序迁左右丞相则又舛矣宇文泰之执国始仿周官自为太师大冡宰兼总五官之柄而宇文防因之其事虽美其心则慝矣乃欲与三代比隆得哉自隋迨唐大抵以太师太傅太保为三师曰上公而以太尉司徒司空为三公而宋氏亦因之然三公不时置而所谓三师者抑何寥寥也太师重矣乃有谓太尉次重宁与太傅而不与太尉者宋徽宗政和定官制如以太宰易左仆射少宰易右仆射为真宰相太师太傅太保为三上公以少师少傅少保易太尉司徒司空为三孤无职而有秩以隆宰执之资深绩崇者南渡而后因之元人得中土置公孤皆如故而益以太尉司徒司空环卫之防与言色之昵合朝拜暮加不可胜纪明兴髙皇帝始厘正之罢太尉以下官而李韩公善长徐魏公逹以旧德元勲为太师太傅亦无职事不置掾属防閤洪武十三年罢中书省采御史言欲特置三公府竟不果而仅设四府官位尚书上聘耆儒自布衣径为之赐坐倡和分四时以示燮理之任而无何复罢师傅之官自魏公薨韩公雉亦絶响矣将下视博采鲜所当意所谓无其人则缺者耶建文永乐代不置此官仁宗初即位谓羣臣皇祖考神圣无所借毗师傅即末何敢于是拜张英公辅太师沐黔公晟太傅陈宁阳侯懋太保蹇吏部义自少保屡进少傅至少师杨殿学士竒自少保进少傅夏户部原吉进少保于是公孤之官备矣然以是寓美称耳非必有燮理之实也独宣德三年诏太师辅少师义少傅士竒少保元吉太子少傅荣俱辍所领从容谋议以不时召对凡所游幸必从庶几若真授矣而士竒荣理阁务如故自是而后三公仅公侯伯而文臣限三孤以为常嘉靖二年以太学士杨廷和一品满十二载且有定册功太傅四辞而止万厯九年大学士张居正一品满十二载遂拜太傅其后病甚以辽左功加太师不及拜缙绅聚而哗之以为非故典然而嘉靖中加大同帅左都督周尚文锦衣帅左都督陆炳武弁也其非故典尤甚而未有哗者何也夫燮理责之纨袴论道以施乳臭即公侯伯奚取焉然则文臣而加者非德嫓则哗非勣崇则哗非齿宿而资重则哗以哗江陵可也夫四者备矣而哗不必也政和之制有以太尉冠武阶于义窃谓可取云
　　东宫三师表
　　东宫三师古官也汉独制太子太傅二千石至东汉为中二千石少傅比二千石后亦为二千石魏晋以还虽并设三师而徃徃不备官大约太师太傅太保为一品下少师少傅少保为二品上髙帝初因胜国之制自太师至賔客皆无所阙掌而詹事以下至于坊局始实为宫臣然洪武元年丞相善长逹平章遇春带少师少傅少保右都督冯胜带詹事平章廖永忠赵镛带副詹事都督康茂才等带左右率府使副御史大夫汤和邓愈带左右谕德中丞刘基章溢带赞善大夫善长基溢理省台几事烦日不暇给而逹遇春等诸大将帅征讨之不遑然则以虚名被之而已所日授经者宋濓軰耳洪武二十二年公冯胜傅友德领太师公蓝玉李景隆领太傅公常升侯孙恪领太保而尚书詹徽兼少保尚书杨靖领賔客亦不闻有关掌永乐初以公李景隆丘福领太师朱能领太傅尚书蹇义金忠侍郎墨麟领少傅事而学士解缙等七人皆兼坊学士庶子谕德中允等官顾独僧姚广孝专为太子少师防上狩北京广孝与义忠麟留辅太子学士杨士竒亦以谕德辍阁务辅太子而自是以后三师至賔客乃为虚衔以待文武臣之资重或有功者然三师视三孤三少在尚书上賔客在侍郎上故为表之使有考焉
　　翰林诸学士表
　　学士非古官其职初散寓于中秘诸省至唐文皇开天防府而始有学士之目武后中复置北门学士间以亲昵充之如汉鸿都而加重其后至德宗朝始定设学士系衘于翰林与中书舎人对掌内外制然无定品徃徃寄禄于他官其资重者至散骑谏议而浅者仅拾遗参军尚不能与舎人埒独其长一人最贵曰承防徃徃竟拜宰相其次亦不失三师观察卿监至宋一切因之而益加重然不为定品如故元丰制行自是稍有恒秩元之初兴定学士承防正三品学士以下逓降有差其后进承防为从一品视中书平章政事学士视左右丞髙祖初下江南庶事草创有所聘擢以备顾问而已吴元年五月始置院学士正三品侍讲读学士正四品直学士正五品修撰典簿正七品编修正八品洪武二年正月定学士承防正三品学士从三品侍讲学士正四品侍读学士正五品典簿正七品待制从五品修撰正六品应奉正七品编修正八品典簿从八品九年闰九月诏承防与六部尚书同然班在其上十四年罢承防直学士待制应奉检阅典簿十八年三月始定置学士一人正五品侍读讲学士各二人从五品孔目为首领一人未入流侍读侍讲各二人从六品五经博士五人正八品典簿二人从八品侍书二人正九品待诏六人从九品皆称属又修撰三人从六品编修四人正七品检讨四人从七品别为史官亦系属焉是岁侍读始列侍讲前建文初大有所更制然于职分无损益永乐初仍髙帝旧寻擢史官解缙而下七人入内阁预机宻典纶綍然自学士王景卒解缙胡广杨荣軰犹相继领院篆洪熈之歳大学士士竒骤迁至三孤踞六曹上遂不复领院矣第文渊内署与诸曹异文移徃复犹以翰林行之今虽稍稍变革而犹有一二存者如史成焚草中贵传防犹传大学士为翰林学士翰林公署中左设大学士三座学士一座而讲读学士东西对列是也学士秩虽卑而职与内阁通故系其姓名于后
　　六部尚书表
　　尚书非周官也自秦寄国事于丞相而内庭有尚书其为令丞不可攷但其职惟以通章奏而已汉兴至武帝而始削丞相权躬自揽断而中书令以防尚书至临崩而始命大将军霍光领尚书事裁断万几可否保防万乗兼驭宫禁而九卿将军守相所谘白不之丞相而之大将军富平继之稍自抑绌至大将军王鳯而复修光故事权至侔人主丞相取充位而已成帝始置尚书令各一人尚书四人凡四曹曰常侍曹二千石曹民曹客曹后又益四直三公曹是为五曹然不过一大将军掾属而已后汉光武不以政委三公天下章疏皆尚书与人主防决乃下三府而至孝明以后天子初即位輙置录尚书事以太傅居之或以太尉参之然时置时罢而令仆射及尚书号八座其可否庶务即今之内阁而案考功法诘责公卿又有今所不敢望者然令秩不过千石仆射公百石铜印墨绶令以久次始得为郡守用望迁九卿而尚书至有补大县令者以故委寄虽重而不敢萌肆心至魏晋时令仆不出为他官徃徃迳为三公如山涛卫瓘或领开府如荀朂而居端揆自命矣魏分尚书五曰吏部左民客曹五兵度支晋分为六曰吏部五兵客曹驾部屯田支度而尚书始以其职入衘矣渡江后改为吏部祠部五兵左民度支凡五歴宋齐梁陈又加都官为六当是时六尚书虽分寄省事于令仆不称属而吏部尤重沿至北齐周隋有录公则録为真相而令仆为参执无録公则令为真相而仆射为参执无令则仆射真相矣而中书主奉行门下主封驳与尚书省次体而为参执唐自太宗为尚书令遂罢令不复置而至髙宗以后左右仆射为左右丞相姑美其名以为侍中中书令优老之阶而归重文武二宪其后遂以中书令为右相兼文部尚书而李林甫杨国忠居之左相兼武部尚书而李适之陈希烈居之尚书之重盖未有甚于此时而左相武部其权寄不能右相文部之士二亦人主为之低昻耳至德以后侍中中书令复以重故为勲臣加秩而二侍郎同平章事为真相资望之深重亦有至中令侍中者其左右仆射或以为加秩或以优资大抵省事非关系天下大计而六尚书亦因之矣宋初以至元丰政和淳熈宰执之更改不常而六尚书之系尚书省如故元制中书省令丞相平章左右丞参政以厘天下之务而吏户礼兵刑工六尚书为曹官率属分职其尚书省遇理财则以权幸臣为之徃徃夺中书柄然不数岁輙革而以尚书部中书省于职名颇不维矣明髙皇帝下江南即置行中书省自颁之即吴王位改置中书省而于六尚书势不遑设洪武元年始备六尚书皆正三品而侍郎正四品郎中以下品秩有差而皆中书省一仍元旧独戸部事烦设三四科尚书寻亦罢十三年丞相胡惟庸以专擅蒙蔽诛分其职于吏户礼刑工兵部分五大都督府为五而摄其枢要于兵部陞尚书正二品左右侍郎正三品虽并称政府而名位不极事权不专天子之威福无下移盖隐然周世六官之媺而独冡宰不制国用司徒不掌政邦教以此小异耳建文之主归重左班以故进尚书正一品増设侍中正一品侍郎品如故欲以踞五都督之上而权轻位崇迁拜太骤识者以为未然至文皇即大位而悉从洪武之旧矣是时改北平故燕国为北京设刑部尚书以总布按二司事行都督府总都司永乐上狩北京讨不庭经畧定鼎之日虽备行在九卿印以从然皇太子以元良监国大小庶务悉以委之唯封爵大辟及除拜三品文武职六科都给事中以闻而户部主粮饷兵部主军旅礼部主朝议始以行在尚书夏元吉方賔吕震扈从而九卿印务徃徃令原吉兼摄是时六部政本犹在南十七年而皇太子归青宫以皇太孙留守南京六部政悉移而北十八年行在六部落行在字诸九卿大小省署之留皆称南京洪熈元年天子留意丰镐诸九卿大小之在南者皆落南京字而六部复称行在宣德三年始定如永乐正以还内阁日益重而六尚书日益轻然老臣勲业稍重加三孤东宫三师共吏兵之长犹能与之抗而至分宜之得政则若外藏矣江陵之当国则若曹郎矣呜呼人主不可以太阿授人哉余因攷六尚书姓名自永乐四年而后十七年而前其在南北者皆列之本部十七年而后在南者始列之南京盖以政本为重故也
　　都察院左右都御史表
　　都察院古御史府也自周官御史掌赞善授法令秦人因之自汉益重置大夫以贰丞相银印青绶位上卿于万机无所不参摄每丞相阙则大夫以次选代成哀之际遂为大司空与丞相大司马俱封侯位三公金印紫绶后虽旋复旋改而建武以还遂定与太尉司徒仍三公故鼎足承君矣当御史大夫有中丞二在内则掌兰台秘书受公卿奏事举劾按章外则督部刺史与丞相司直司校尉察举非法自大司空设而中丞废献帝时尊权将曹操并太尉司徒于丞相俾任之而郄虑以御史大夫为之副然不复置中丞至魏黄初建司空官仍罢大夫不置而歴晋宋南北朝以至北齐后周别设中丞主台事而御史府自是称台矣后魏以至北齐改中丞为中尉最号雄峻若李彪崔暹之类紏按贵戚威行朝省琅琊帝子之尊尚假赤棒之威以自张余可推也隋始复置大夫罢中丞唐初亦因之有以其官为大司宪者以台为正肃者而职任如故开元之际复为御史台而大夫与中丞不并设其职俱以振纲纪察奸中丞秩虽卑大夫而雄峻过之至有迳入相者宋初有中丞而无大夫其属有侍御史监察里行知杂之类大约三司使学士承防以为班知谏院司谏正言以为表里参知枢副承郎佥院以阶进监司牧守以待退至元而尤重其任设大夫从一品中丞二品侍御史从二品治书侍御史正三品皆为长官当是时扎雅图帝有恒言中书省枢宻院吾左右手也御史台治吾左右病者也防矣明兴其初制一循元旧当是时左右大夫汤和邓愈数膺斧钺寄外出而中丞刘基章溢理台事其后汪广洋陈宁軰俱迁大夫洪武十三年胡氏之事发而御史台仅设左右中丞俱正二品侍御史正四品而已十四年始改为都察院然仅正七品其官有御史而无都御史十六年仍为正三品明年为正二品于是定设左右都御史正二品左右副都御史正三品左右佥都御史正四品职紏劾官邪申辨寃抑而所属御史分为十三道御史廵按以至它公委出则奏请还则考绩然御史独不系都察以示相得紏察之意建文初改为御史府都御史一员左右副都御史各一员品如故故十三道御史曰左右两院监察御史永乐鼎革悉复洪武之制其后移都察院于北京而留者曰南京都察院畧如六部矣其以左右都御史而下总督提督防赞抚各镇者初自本院出曰公差事或得代则回理院事其后不胜多则徃徃自部佐卿寺藩臬迁转亦不复归院以为众御史大夫中丞左右都御史及左右都御史出镇者
　　总督陜西三边都御史年表
　　髙皇帝初中山武宁王逹等下陜西遂悉平甘肃宁夏诸镇秦庆肃三公镇之而侯伯都督耿秉文等理兵政间命宋颍诸国公一按阅操练而已永乐始命宁阳侯陈懋西宁侯宋晟镇宁夏宁逺侯何福等镇甘肃而文臣不过分理文移治粮饷而已正统初西边弗靖始命兵部尚书王骥提督诸军踞总兵官任礼蒋贵上讨平而陜西右都御史王文陈鉴分岁镇守然实未尝合三镇而归一总督也成化初满政据石城叛诏左副都御史项忠总全陜三边兵讨之已诏右都御史王越右副都御史马文升总兵如之然有事而置事已则革不为恒也治十年始起王越以太子太保左都御史总制御火筛十一年二十五年秦纮以户部尚书守如越自是定矣嘉靖十九年避制字改总督
　　总督两广军务年表
　　洪武元年师未下广东西命永嘉侯朱亮祖出镇广永乐中广西则都督韩观山云侯柳溥相继为大帅得专征及诛赏独有文臣督摄之寄至正统十四年苖防猬起广东则命侍郎掲稽广西则命侍郎李棠各廵抚之然二广地势犬牙贼东西豕突来徃叵测而武臣自守便利不相防应天子用兵部尚书于谦言命太子太保左都御史王翺总督两广军务总兵以下悉听节制一切便宜从事然事已即归不恒设马昻再以提督至叶盛以成化元年复命都督赵辅帅大兵讨之陞浙江参政韩雍为佥都御史赞理军务然于制书特重雍既平防遂命总军务兼理廵抚久之雍以两广土地广逺恐余孽复生重贻邉患请于朝愿得文武大臣分理其事上命副都陈濓抚广东佥都张鹏抚广西而雍专治军寻以忧去五年复起雍以右都御史总督兼廵抚于梧州开设总府居中调度两广副总兵防将而下悉听节制而两广廵抚不复设仍统于总督正德十一年改都督为提督嘉靖四十五年因广东防发遥制不便兵部题准总督军务止抚广西于广东另设廵抚至隆庆四年改总督闽广兼理粮饷廵抚广东于广西另设廵抚南京守备恊同防赞大臣年表
　　永乐中皇太子监国南都府部大小诸臣六军按堵如故自二十二年皇太子即位为仁宗亡何晏驾皇太子来自南都即位是为宣宗始制诏太监郑和王瑾总下西洋及留水陆兵马与驸马都尉沐琮襄城伯李隆同督守备于是和等称内守备琮等称外守备而亡何琮罢隆专督守备久之以南京户部尚书黄福防赞机务参赞所理专外守备亦时与内守备防盖位差亚而权实重今列外守备防赞诸公于左总督河运兼廵抚鳯阳等处都御史年表
　　太祖有天下漕东南粟于海以营辽东五年属靖海侯吴祯复卒乃遣都朱夀张赫领之二十年冬十月享太庙封夀舳舻侯赫航海侯又尝建漕运使寻罢成祖始命平江伯陈瑄治漕河内地赡北京景泰二年特命都御史王竑总督与总兵防将同理其事寻令淮阳庐鳯四府徐和滁三州属竑廵抚兼督常盈仓以淮为治所至成化八年改廵抚总漕各设一员明年复旧正德十三年又各设一员十六年复嘉靖三十六年又改各设一员四十年复廵抚自永乐十九年吏部尚书蹇义廵行南畿考察官吏至宣德五年始命刑部右侍郎曹廵抚正统八年又命工部右侍郎廵抚十三年又命刑部右侍郎薛希琏吏部尚书赵新相继廵抚然未奉命故另列表首今详漕臣年表于后其行实见于事纪其勲德茂著者表为列传若奉勅清理田地赈济饥民并考察官吏有事准甸不可以类附者亦另列于后云
　　国子祭酒年表
　　国子监古太学也祭酒古宴賔之尊长者先举酒而酹地者也博士有之郡邑三老亦有之至晋而始以祭酒属国子遂为诸生师髙皇帝因元之旧不废其僚有司业监丞博士助教典簿正学学录掌馔之类祭酒正四品寻降秩为从四品以鳯阳为中都亦置国子祭酒未几革永乐间都北京设国子监其国子监冠以南京国朝官职事宜问辩
　　三省
　　问三省者汉以下之制得失互制之法可行于后世天子不能以一人治天下尚书省奉行之不可无也继世贵养不能劳悉万机中书省造命之不可无也独任易流则门下省审驳之不可无也今日之事可与同之否曰三省之意古与今大畧相同但前代都未尽善中书尚书官尊得门下省相为持衡惟汉武宣以任宦者于袭成帝以更士人于轻晋宋而来以属相臣于合光武事归台阁则继之者于尚书任重魏置秘书令监典尚书奏事则中书宻勿于尚书疏逺东晋南北朝天子以侍中常在左右于权归门下唐武德中门下省署政事堂开元后移政事堂于中书省皆先议同而后行之宋宰相兼统三省以三省为空官元以中书省为都省于和光而无建白吕公着司马光请三省合班奏事分省行事议者谓既同进呈不应自驳已行之命盖无补于事也宋宰相权合三省所籍后省给舎尚存防复之意元豊制则以给舎为宰相属官由是风采蔑闻矣我朝太祖深识此意重六科封驳与天子抗议而特卑其衘超越前古之见其一洗诸者乎
　　入阁
　　考之汉朝凢为贤相俱由郡守考之宋制凡为宰相须歴州郡盖取其知闾阎之困苦与人情之练逹也我朝若薛瑄入阁则由御史李贤入阁则由主事皆为一时名臣大学士杨一清亦由巡抚而转吏部选入阁矣是诚立贤无方善能变通者也乞议为定制永世遵行可焉
　　师保
　　问师保加官自三代而上且然盖古之道乎由今以观若缀旒然徒以为华也则奈何曰世之议者谓三公三少之不当立则哂然以为不考古甚矣古三代之英三公论道三孤贰公化盖天子不可无师故歴代因之似矣而孰知其为责也格人主之非必司万化之原无案牍以为托者乎是以周官不列衘司冦询万民位槐棘司士掌治朝仪位太仆掌复逆不过备顾问习闻国议论道不论政与后世师傅保异耳夫尊之以道则不常授之以事今大臣总有朝廷机务复以师礼致隆如其实师之则宷寮稽覈之典或疏如系之以空名则其建是官亦徒也太祖的知此意未尝有师保加秩太宗深识太祖之心至洪熈朝始加张辅为太师杨士竒为少保进少傅杨荣为太子少傅进少保后三杨皆进少师又夏元吉蹇义黄福亦加师保景泰间以易储事文武大臣各进师保之衘天顺初悉革罢天顺五年曹钦及李贤几被害独加太子少保成化初复加少保吏部尚书王翺加太子太保其后或以考满加或以论功加渐无制矣故以道德为王者师官不必备惟其人乃借为酬恩荣资之赍不惟溷王者不之赏抑所以长臣子自恣之心至于身殁滥为赠典则尤其无谓者矣内阁
　　问本朝内阁票防太祖太宗未有也然继体之君贵养万几之劳似须有代之者而丝纶之寄权局攸归复与相体无异则太祖禁立相之严恐于此焉阂矣设加情于内阁之臣则欲通闾阖者乃衅端焉奄监是重有不宜可乎敢质其所由来与可通于万世盖奚从而便曰永乐初建内阁于东阁门内取翰林解缙等七人在阁办事止以备顾问官衘学士而已终永乐之世杨士竒杨荣官止五品是时尚沿太祖之意欲卑其衘以杀其势至仁宗朝其意渐失一在阁资深又东宫谊厚势难久滞乃陞杨士竒为礼部侍郎寻加少保转少傅兼华盖殿大学士杨荣为太常乡进太子少傅兼谨身殿大学士杨溥为太常卿兼翰林学士此三杨特恩破格之始也后杨荣陞尚书授以工部盖不欲以兼官压六卿之上杨溥丁忧起复不入阁宣德间因九年考满陞礼部尚书至英宗时复命入阁故宣德以前内阁与外九卿为平交执礼持法不相顾忌宣德以后三杨眷重渐柄朝政英宗以九岁登极事凡启太后太后避专令内阁议行此内阁票防之所由始也然三杨权在不妄用及杨荣卒于正统五年杨士竒卒于正统九年杨溥卒于正统十一年则渐改于其旧及景泰易储之后虽天子亦借内阁以为已用但其官品如萧镃江渊许彬王一宁商辂等皆不脱学士之衘天顺初李贤始以兵部侍郎陞吏部尚书兼翰林学士入阁薛瑄由大理卿陞礼部侍郎兼翰林学士入阁成化治多由侍郎陞尚书入阁若先陞尚书则无入阁之命至正德初刘瑾乱政其党焦芳直以吏部尚书入阁盖以外寮之首而入主中秘之权然亦隂执其柄至张孚敬则直以相体自尊危坐诸卿之上而名委之张虽好髙不惧絶利一源乃其具美以后则广容奔竞钤揽百司典内则祸福响应渔外则餽将鳞集有不可胜言者矣
  </div>
  <div class="pagination">
   <a href="图书编_page157.html">
    上一页
   </a>
   <span>
    ...
   </span>
   <a href="图书编_page153.html">
    153
   </a>
   <a href="图书编_page154.html">
    154
   </a>
   <a href="图书编_page155.html">
    155
   </a>
   <a href="图书编_page156.html">
    156
   </a>
   <a href="图书编_page157.html">
    157
   </a>
   <span class="current-page">
    158
   </span>
   <a href="图书编_page159.html">
    159
   </a>
   <a href="图书编_page160.html">
    160
   </a>
   <a href="图书编_page161.html">
    161
   </a>
   <a href="图书编_page162.html">
    162
   </a>
   <a href="图书编_page163.html">
    163
   </a>
   <span>
    ...
   </span>
   <a href="图书编_page159.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
