<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 327 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 327 页/共 331 页</h1>
    <div class="content">　　气温味甘，微酸无毒。能消化宿食，破症结冷气，去心腹胀满，开胃止霍乱，除烦去痰，治产后腹中膨胀不通，二药并神曲气虚人宜服。以代戊已腐熟水谷，与豆蔻、砂仁、木瓜、芍药、五味子、乌梅为使。
　　【元朱丹溪本草】
　　大麦，化宿食，消症结，气虚人宜服。师曰：行上焦滞血。
　　【尚从善本草元命苞】
　　大麦为使，味甘温无毒，戊已腐熟水谷，温中焦，消化宿食，开胃止霍乱，除烦祛痰，破症结冷气，去心腹胀满，落胎孕催生。水渍生芽为，久服，令人消肾。
　　【唐杜工部诗】
　　《大麦行》：大麦干枯小麦黄，妇女行泣夫走藏。东至集壁西梁洋，问谁腰镰胡与羌。岂无罗兵三千人，部领辛苦江山长。安得如鸟有羽，托身白云还故乡。
　　【宋张孝祥于湖居士集】
　　《大麦行》：大麦半枯自浮沉，小麦刺水铺绿针。山边老农望麦熟，出门见水放声哭。去年泠泠九月雨，秋苗不收一粒谷。只今米价贵如玉，并日举家才食粥。小儿索饭门前啼，大儿虽瘦把锄犁。晴时种麦耕荒陇，正好下秧无稻畦。
　　【李庄简公集】
　　《重午食大麦》：春来斗米欲逾千，麦熟家家爨有烟。手磨旋推云子落，脚铛深煮虫半胎员。香闻并舍儿童喜，效录奇方胃海便。信是书生能说食，杜陵饥客漫流涎。瑞麦嘉麦附。
　　【太平御览】
　　埤苍曰：禾来之麦，一麦二稃。周受此瑞麦。《汉书》吕章帝元和中，嘉麦生郡国。《晋起居注》曰：太康十年，嘉麦生扶风郡。一茎四穗，收实三倍。《梁书本纪》：元帝大宝元年，江安侯圆正、侍中张绾等，奉笺曰：麦两穗，出于南平之郊。《前凉录》曰：永嘉元年，嘉麦一茎九穗，生姑藏。
　　【唐书】
　　武德元年五月，陇州献嘉麦。六月，虞州献嘉麦，一茎六穗。开元八年五月，平原麦一茎两岐分秀。九年五月，绛州奏瑞麦，七茎两穗，一茎四穗。十二年六月乙已，河南告成县瑞麦生穗分岐，一茎三秀。十三年五月甲申，瑞麦生河南之寿安。贞元五年，五月戊辰，宋州麦一茎九岐者百余本。十三年，闰五月戊午，陕虢李泌献瑞麦，一茎五穗。
　　【文苑英华】
　　任瑗《瑞麦赋》：建极惟皇，昭铄于光。出豫考卜，乘时省方。西自酆镐，东巡洛阳。顺天游而有度，协日晷之云长。征贤宣室，布政明堂。风雨时序，黎庶其康。尽物称瑞，穷灵委祥。明含日月，则阶恒秀，泽及草木，一作莽而陇麦登芳。于是辟离宫，通禁苑，都兹瑞之所应，实皇恩之烛远。朝任得人，时维贤相。九流分职，三旗协亮。称尧舜之允敷，同益赞而为唱。曰珍瑞麦，生我王国。凌寒而秀，彰圣之德。愿载观之书，以歌南薰之则。既而帝曰：钦哉！天符聿来，俾予光于四表，惟尔翼于中台。念幽芳之遂性，知朴之当材。且夫麦之为瑞，其德又至矣！居寒自生，当暑荐美。含实珠净，耀芒锋起。既标咏于诗人，亦称奇于缣史。当其于野，渐渐其秀，将嗣谷以登年，岂凌霜而不茂。在昔唐叔，嘉禾伊育；昭彼周王，天人斯穆。今惟圣帝，此焉攸淑。涵之如春也，及冬而繁荣；就之以日也，来春而纷郁。则有小儒，怡然鼓腹。照水镜之光鉴，参历选之题目。未登高而赋成，庶陈美于金竹者也。高庭《瑞麦赋》：圣人顺动，文思钦明。天地贞观，品物咸亨。去凭虚而就安处，面周洛而背咸京。云旗电发，霜戟林行。大阴用事，其日在斗。万国来庭，百神奔走。泉潜动而落，水益壮而冰厚。冠异气于缭垣，吐嘉于寒薮。不忌风雪，全抽两穗。逼日月之光华，得云雨之攸利。芒织织而擢陇，叶青青而耸翠。同黍谷之移暄，类榆林之因地。瑞纪增焕，嘉苗异植。出天苑之称奇，访人一作之寰而未识。凌王霜而表劲，挺金茎而孤直。顾耀颖于年和，望生成于帝力。倬彼藩翰，其代天工。即汉庭之想国，类晋室之清通。拜殊祥而北首，列图史于南宫。纡粹容于有穆，冠鸿业而无穷。实颖实栗，是崇是奉。可以为瑚琏之粢，可以为种棱之种。伟长至之驭序，同少阳之在候。成粒贵于乌术，覆苗期于雉劬。夫瑞也，百王之珍事，其生也，二仪之大德。道泰则称物呈形，政乖则群方皆忒。伊小草之何幸，逢大人之允塞。愿均照于离明，祈作祯于王国。
　　崔融《皇太子贺嘉麦表》臣某言：伏见雍州司马徐庆，称所部有嘉麦一茎六穗。织芒濯露，疑因黑壤之宜；香穗摇风，若吐黄金之色。岂非灵星昭应，睿德感通。降之自天，何必来之咏；尝之于庙，先符孟夏之时。凡在含生，相趋动色。臣缪当居守，肃奉宗祧，一穗两岐，徒说张君之咏；十亩千石，方轻泛氏之书。仰天意而增欢，顾人心而载跃。无任喜之至。谨附起居使某官某，奉表陈贺以闻。
　　【资治通鉴】
　　《后梁太祖纪》：开平四年，宋州节度使衡王友谅，献瑞麦一茎三穗。帝省之，不怿曰：今宋州大水，百姓不足，安用此为？诏除本县令名，遣使诘责友谅。以兖海留后惠王友能代为宋州留后。友谅友能，皆全昱子也。
　　【五代史】
　　《后唐明宗纪》：天成二年，华州邢州进两岐麦。《晋高祖纪》天福五年，五月癸酉，宋州贡瑞麦两岐。
　　【宋史】
　　太祖开宝八年，五月，郑州、梓州、合州、巴州县并献瑞麦。太宗淳化五年四月，永州县献瑞麦。至道二年五月，泗州献瑞麦。三年四月，唐州、遂州、盘石县并献瑞麦。
　　【玉海】
　　乾德四年，五月五日已已，耀州贡两岐麦。乙亥开封府贡。庚辰单州贡。壬午澶州贡。麦两岐至六岐者，凡一百七十五本。制瑞麦旗。雍熙二年，五月壬戍，毫州献两岐秀麦。五年五月壬子，毫州献瑞麦图。有分四岐三岐两岐者。游化元年，十月丙寅，阆州言麦两岐。至道二年，七月已亥，朔绵州言麦秀两岐。至道三年，真宗即位，五月甲戍，寿州献瑞麦一本，百枝五穗图。丙戍，合州献麦两穗图。丁亥，黄州献麦两岐图。咸平四年，五月已亥，毫州言麦一茎两穗。六月戊午，益州言麦秀两岐。祥符二年，七月乙丑，梓州言麦五岐。七月癸未，原州言麦四岐。四年七月已亥，光州言麦八岐。九年五月辛未，施州言麦两岐。天禧三年，四月壬寅，制玉宸殿观瑞麦，作七言诗赐近臣。五月辛已，开封府言麦一茎两穗。天圣六年六月，陈州献瑞麦图，两岐共秀，命两制馆阁赋诗。五月，陈州言瑞麦一茎二十穗。
　　【宋景文公集】
　　《陈州进瑞麦表》：臣某言：伏以厥田惟上，界王国之右藩，以谷俱来，告我牟之纪瑞。事昭邦，美溢农书。中贺恭惟尊号皇帝陛下，茂拥蕃祺，恪经善物。弄汉田而劝啬，揉神来以训勤。扈有九官，务尽耕耘之法；地杂五种，深防水旱之虞。屡敕攸司，劝登宿麦。至诚上达，嘉气下翔。发为两岐，告成八政。田祖有神而应，守邦作缯以来图。庖穗孔蕃，天心为豫。并诏儒馆，交颂章。良史必书，无谢归禾之命；升歌大备，遂高多之诗。臣庠局冗闲，辞流涩讷，隔从臣之品，无预奏囊；效游童之谣，亦均嬉壤。冒闻黼几，集惧严渊。谨夙夜斋戒，撰成陈州瑞麦赋一首，随表上进。赋曰：冠三辅之上者，莫迩于陈；接五谷之乏者，孰先于麦。当乘离之令序，挺降之瑞殖。盛气云，混鳞隰之初霏；密穗金繁，动星田之霁色。两岐旁秀，六穗牙出。厥华，厥颖栗栗。田奔告，守臣骇观。来以图，悉上送官。他谷弗书，视麦禾之最重；吾王攸助，知稼穑之惟艰。沫北爰采，罔绍乎力农；关中益种，无闻于锡祉。讵若天极归贶，明神效异，偕蕃椒之盈升，配命禾而合穗。迎层宙之休气，冠中田之嘉谷。缋我于瑞图，辨我于凡菽。蒙至尊之渥惠，播颂声于弦次。上可以荐清庙之馨品，下可以助外饔之食剂。
　　【宋元宪公集】
　　《陈州献瑞麦图，奉诏作诗》：尧坏环中甸，周冠百昌。时均十雨润，天报雨岐祥。善气滋繁粒，薰风擢翠芒。初疑禾异亩，更觉黍非香。献状宸襟悦，披图国颂扬。史臣谁汗简，休应谨斯箱。《瑞麦图赋》：天圣之六载也，陪京近地，宛丘奥封，厥有瑞麦，飞驿闻上。是时邦英台彦，鸿儒硕生，被欢诵以踏臻，乐千龄之希遇。鲰臣不敏，敢扬言而赋之曰：何圣辰之有感兮，见造物之流形。伊嘉生之育粹兮，亦称珍而效灵。盖茂昭于丰兆，故绝出于祥经。是月也，候司怒，节纪朱明。周氏谨土宜之法，遂人勤时政之程。畎亩鳞接，田畴砥平。非灭裂之攸纵，竟疏兮资生。青青交秀，向荣。或散颖兮共干，或连岐而并茎。顾我疆兮我理，悉如坻兮如京。民相欢而动色，士睹奇而震惊。俄具载于绘事兮，亟传闻于禁庭。置惟天之辅德，彰有年而顺成。若夫历草标祥，朱英荐异，茅三眷以储祉，芝九茎而表瑞。信徒假于书称，亦乌足以拟议。请言瑞麦之可嘉也。协气交生，大钧封植。表天之孔昭，显坤珍之有，宛彼神区，契兹景则。嘉种肇灵，秀敷色。浸润兮芳泽之和，鼓动兮薰风之力。余粮云委，滞穗山积。故陈陈而相因，亦穰穰而叵测。宜乎允膺帝赍，绍隆皇极，丰功大业，日跻兮著明；溢美连休，月书兮不息。顾蕞陋之微才，曷揄扬于盛德。
　　【玉海】
　　皇三年，五月辛亥，眉州彭山县上瑞麦图。凡一茎五穗者数十本。上曰：比禁四方无献瑞麦，今得西川麦秀图，可谓真瑞矣。赐田夫束帛以劝之。
　　【唐仲友说斋集】
　　《西川麦秀图赞》：臣恭闻仁宗皇帝，诞膺骏命，嗣无疆大历，服天纵上圣。克知稼穑之艰难，敦本务农，深切虑意。亲屈帝尊，秉来千亩。数移清跸，临观刈获。复于后苑创宝岐殿，岁命种麦，以无忘穑事之勤。天瑞应诚，昭假绍至。两岐合颖，史不绝书。虽遐方下邑，去皇都千万里之远者；均被和气，是生珍物。粤皇五祀，仲夏之月，井给奥区曰眉之彭山，以瑞麦图来上。一茎五穗者，凡数本焉。瑰异卓绝，前古未有。圣心欢愉，发于音容。顾谓群臣曰：朕尝禁四方献瑞物，今得西川秀麦图，可谓真瑞矣！臣闻天生神物，锡赍圣万世，其发祥聩祉，杂见乎穹壤之间者，虽不一而足，然而兆南亩之丰，为农夫之庆，未有若瑞麦之为尤懿也。是以书纪同颖之献，诗颂来牟之贻，著在简策，为亿世美谈。恭惟仁宗在位四十二年，乾符坤珍，充衍盈溢，其于草木虫鱼之类，皆抑而不宣，乃独有取于麦秀之图。则圣人爱民之意，岂不甚深远哉。是图也，秘诸金匮，藏在禁严，以传罔极，以贻后昆。使之披文而会意，按谍而兴思。则七月之艰难，公刘之民事，当有不待周召之诗而自知者。顾不伟欤！是宜儒学之士，祓饰厥文，饮赞盛德。臣愚不自揆度，谨冒昧自竭，赞曰：于皇仁宗，纂有丕基。稼穑艰难，不虞而知。敦本务农，念兹在兹。黛耜朱，躬耕帝籍。是刈是获，数移清跸。殿创宝岐，言观其麦。天瑞应诚，十雨五风。物无疵疠，岁则屡丰。黄云亘野，其苗。协气横流，蒸为善祥。乃获瑞麦，于眉之阳。一茎五穗，垂颖穰穰。维时农夫，式舞且蹈。吏民来观，欣欣相告。我皇圣明，地不爱宝。敢托丹青，献诸天子。披图九重，照映黼。舜瞳周视，龙颜则喜。顾谓群臣，可谓真瑞。宾莲合跗，嘉瓜同蒂。作会虽古，效珍已细。丰年之兆，天实予毕。受言藏之，秘诸金匮。传示后昆，母忘穑事。诗颂来牟，归功后稷。书纪嘉禾，成王之德。若昔称隆，于今迹。惟我太宗，治盛雍熙。内郡献图，九穗两岐。祖武可继，于今追。猗欤珍物，天锡圣皇。灵庆既启，藻绘斯彰。小臣饮赞，万世无疆。
　　【玉海】
　　皇三年五月，滁州进瑞麦一茎五穗。至和元年六月，应天府贡瑞麦一本七十穗，一本二百穗。五年六月，资州言麦秀两岐。嘉三年六月，绵州言麦一穗两岐。七月，泰州进瑞麦一本百穗。伊阙之野，有麦穗合干，上飞白“瑞麦”字赐守臣。泰山献瑞麦，凡五本，五百一穗。熙宁九年，谯县有瑞麦，一本三穗。尉氏湖阳彭城，并有瑞麦，一本两穗。元丰八年，毫州有瑞麦，一茎二穗，一茎三穗，一茎四穗。元四年，泰宁军瑞麦，异亩同颖。六年，汝阳县、美原县、兖州邹县有瑞麦，一茎数穗。元符元年，安平县生瑞麦。二年，涟水军瑞麦合穗。十一月，岷州宕昌砦生瑞麦。
　　【宋史】
　　徽宗政和元年，蔡州瑞麦连野。魏惠宪王恺，淳熙元年，徒判明州，辍属邑田租以赡学，得两岐麦图以献。孝宗赐手诏曰：“汝勤课艺殖，农不游惰。宜获瑞麦之应”。加恺荆南集庆军节度使，行江陵尹。
　　【宋会要】
　　淳熙二年，东淮旱甚，诏诸州劝种麦。郡守张冲，以麦种振业之贫民。明年，麦大稔，清流野人得异麦于南门外，一茎双穗，以献于郡。郡图其状以闻。时适建堂于小厅之西，因扁以瑞麦。今参政何公澹为记，刻石堂中。淳熙三年，四月四日，诏明州解到麦连两岐。判明州皇子魏王恺，今学士院降诏奖谕仍宣付史馆。既而，皇子判明州。魏王恺奏：伏见明州管下两县，连岁有麦秀两岐之瑞。窃见知鄞县桃，知象山县高子莫，职事修举，劝课种麦。委有劳效，欲望特赐旌赏。各得转一官选人，比类施行。
　　【合肥新志】
　　淳熙三年，合肥县境献瑞麦双穗至三穗四穗。《瑞麦赞》：淳熙九年，夔州麦大熟。西门。进士陈谦亨献其近郊之秀，将以颂声，数其穗三十有六。其中一岐而为三，群目创见，相与欢异。命工图之，工欲显三岐之瑞，而遗六六之数。守臣林某以为不可，俾具见焉。图成，仅足其数，而不会诸苞。乃知化工之妙，有非人为所能逮者。谨涤毫而志之，系之以诗曰：淳熙天子，御图三七。协气所钟，嘉禾乃出。巴夔之山，亘连阡陌。或两其岐，或六其脊。惟是西门，近郊所植，六六同颖，亟三为一。兹诚创见，图写漏逸。乃知人为，不逮天力。上方寅畏，摈华务实。臣不敢献，私志于室。采诗之官，汗青之笔，编诸诗书，示此其质。
　　【太平州图经】
　　嘉泰元年，州民献瑞麦，有岐而两者，有岐而四者。
　　【宋史】
　　《宁宗纪》：嘉泰三年，夏四月壬寅，福州瑞麦生。
　　【温州志】
　　嘉定二年夏，瑞安麦双穗。因立双穗盐场。乐清县麦生双穗，嘉香重颖。遂改其处曰瑞应乡。
　　【赤城志】
　　嘉定四年，产两岐麦。
　　【怠州志】
　　嘉定四年，野人有献麦两岐，粟一茎九穗者。黄守遂于郡圃建双瑞轩。至十七年，又有以两岐者献之王守挺。是岁二麦大稔。姜郡教容，为之颂并序云：嘉定十六年，冬十有一月，上命军器监丞王公挺，出守临海郡。越明年，夏四月，二麦大稔，有一本而两岐者。野夫奔献，邦人欢欣。卜嘉祥，证匪虚应。殆协气所感也。维侯布宣德意，神比天同，善政致和，实犹鼓。自昔同颖之禾有书，连理之木有颂。矧思文咏周，渔阳歌汉，则贻牟呈瑞，纪载尚矣。容忝掾文学，宜有称述。讵敢以浅陋辞，即事实录，庶传示无极云。词曰：圣贤相逢，纲举目张。轸念帮国，选侯惟良。猗欤霞城，密拱帝乡。膏泽时下，江沛滂。侯承君令，政罔不臧。明矣弗察，勤而有常。吏立春冰，民田康庄。至苏薰洽，嘉生效祥。朱明盛长，阜昌。敛华就实，陇亩相望。一枝挺秀，双穗联芳。天休聿至，侯不敢当。亟献端揆，归功庙堂。揆拜稽首，天子之光。箫勺万类，陶钧八荒。圣恩天大，穆穆当阳。臣职奉命，恪恭肃将。中和效颂，声诗载扬。自今以始，时雨时阳。气调玉烛，岁格金穰。永同贤佐，辅弼赞襄。皇帝万寿，传世无疆。次冬复有麦生土墙上。王守梃自记云：宝庆元年仲冬，有麦生于台城州治便厅西，新筑土墙之中。四穗秀实，挺然可观。其旁又有续发生者，姑命工图之，以纪其异。是月上浣日，郡守濡须王梃书。
　　【桐志】
　　绍定元年四月，瑞麦生于县境。一茎四穗，郡守袁君儒图而上之，因刻石置于县治。
　　【上元志】
　　景定二年，惟政乡献瑞麦，有旨奖谕。
　　【新定续志】
　　景定壬戍，夏四月九日，郡民孔文桂等言麦秀两岐，在东郊公田中。知州钱可则遣视良实，就采之，得岐穗余一百。绘图状实以献。天子有旨，宣付史馆。会皇弟太师嗣荣王，亦以所得函活为图以进。玉音报曰：“祥非偶至，应必有先。繇辉联华萼以陶和，致秀启麦岐而荐瑞。兆王师之不用，庆农扈之告登。上协天心，美钟地产。绘图来进，嘉意良勤”。报闻邦人，鼓舞欢悦。愿托琬琰，以诏将来。太守不能遏也。为刻石，置郡治之高风堂。
　　【唐仲友说斋集】
　　《代临安府进瑞麦表》：仁育含灵，寝格三登之治；瑞呈宿麦，挺生千里之畿。并与击壤之谣，敢效得禾之献。臣某中贺窃以牟贻嘉种，诗尝颂于周王，穗有两岐，民尚歌于汉吏。盖珍符之滋至，在粒食以尤先。独掩前闻，莫如今日。盈畴，产近甸之神皋，垂颖，协纯乾之阳数。密迩躬耕之地，远逾异亩之祥。清庙荐新，行讲彘尝之礼；灵台观象，已腾斗覆之辉。谓鸿禧，固非虚应。恭惟皇帝陛下，至诚赞化，善政养民。载耒耜于御间，率先千耦；铸剑戟为农器，罔夺三时。调璇玑而五谷登，和玉烛而四气叙。祥风甘雨，物无疵疠之伤；洁粢丰盛，神有馨香之感。果蒙景贶，来表昌期。效贡亳都，上掩太宗之迹，抨图蜀郡，益增仁祖之光。臣无补涓埃，缪司辇毂，称万年而稽首，幸睹宏休；陈五瑞而作歌，愿追故实。
　　【秦观淮海集】
　　《代蔡州进瑞麦图状》：勘会本州，自春以来，屡得雨泽。已于某月日具状奏闻讫。今来二麦并已成熟，地无高下，所收斗斛数倍常年。及诸县节次申送，致麦苗有一茎二穗，或三穗，其多有至五穗者甚多。父老云：数十年来，无此丰熟，亦未尝见有麦苗一茎至数穗者。以此见二圣临御以来，功化日新，利兴害去，善气充塞；至此嘉应。臣待罪郡守，目睹其事，不敢隐默，谨书成图子一本，随状上进以闻。谨奏。
　　【任德翁得得戆草】
　　《言卫州进瑞麦奏状》：右臣访问卫州，近进瑞麦有一茎数穗者。仁祖之时，眉州彭山县常尝献此瑞。仁祖曰：可谓真瑞矣！于是赐田夫束帛，以劝赏之。臣窃见近年以来，天下之俗，争言祥瑞。而农夫憔悴，南亩空虚。大兵之后，边民相食。河北流亡，至今未复。卫州亦河北之地，而有秀麦之瑞，是天以丰年之祥，慰陛下之焦思也。乞于所进呈之日，出于圣意，依仁祖故事，特降睿旨，庶使天下之民，知陛下之民，知陛下务农之意，益助和气，以为永久生灵之福。
　　【辽史】
　　《圣宗纪》：统和二十年，是岁南京平州麦秀两岐。放进士邢祥等六人及第。
　　【金史】
　　《熙宗纪》：天眷三年，七月辛已，京兆进瑞麦。七月，太原路进瑞麦。皇统二年，五月丁已，朔京兆进瑞麦。又七月，庚辰，太原路进瑞麦。又进獬豸，并瑞麦。兴定元年四月，陈州商水县进瑞麦一茎四穗。开封进瑞麦一茎三穗，二茎四穗。
　　【元史】
　　世祖皇帝至元七年，瑞麦生东平，东平府进瑞麦一干五穗及三穗者，并为图，具表称贺。省臣以闻。上若曰：是素所无耶？对曰：臣尝闻有一茎二穗，未尝有五穗者。遂命藏之大府云。至元十一年七月，兴元凤州民献麦，一茎四穗至七穗，一茎三穗。至元十八年，闰八月壬辰，瓜州屯田进瑞麦一茎五穗。至元二十三年六月，广元路阆州麦秀两岐。至元二十四年八月癸亥，州进瑞麦一茎九穗。
　　【宣城志】
　　至元丙戍，旌德县民以瑞麦来献，其茎有五，其穗三十有二。时云中高可庸为宁国路总管，教授昌士气为文以记之。
　　【旌德志】
　　《瑞麦记》：云中高侯来守宣城，政洽化行，吏信民爱。境内廓清无事。乃一以力穑劝耕为务。岁乙酉夏，出郊，登父老而告之曰：呕喻翔徉，若父兄之语子弟。民是用劝。其秋书大熟。越明年，循故实，说于桑田，枝分户裂，厘为十七条，仿佛豳风遗意。家传人诵，溢为颂声。曰：良二千石，其又有以淑我民也。何其辞愈祥，而意愈恻恻也！乃次旌邑问劳。未几，野人以瑞麦来献。其干有五，其穗三十有二。邦之人士，咂咂称赞为盛德事。曰：劝耕冠盖，无岁无之，未有能获嘉瑞如此麦之煌煌，连荣并秀者。其殆地不爱宝，以是显邦侯牧养之政欤？乃相与图其状之石，谓士气宜记。士气闻之，后稷配天立极，诗人独以贻牟颂之。春秋于无麦则书之，重民食也。合浦不孟尝，则珠不还，颖川不黄霸，则凤不集。吴兴不柳恽，则嘉禾不同颖；渔阳不张堪，则麦秀不两岐。天地间感应之理，各以类应。气协则嘉禾生，心和则天地之和应。盖有莫之为而为者。自侯之治宣也，以诗书为治本，以礼义揭教条，白发丹心，勤恤两都，循吏之政，庶几见之。卫多君子，同寅协恭，集思广益，开诚布公，吾见其和气洽于僚友矣；明伦析理，诵诗读书，泮水思乐，风雩咏归，吾见其和气袭于庠序矣；响化兴谊，力本务农，雨赐维时，年谷屡丰，吾见其和气孚于田里矣。以和召和，是宜瑞应之来，如引鉴对形，援桴鸣鼓之不可掩。见其图，思其人，观其墨，知其政，千载而下，固将与合浦之珠，颖川之凤，吴兴之嘉禾，渔阳之秀麦，发氵滓然弟之矣！不其盛欤？上方选用循良，以治行第，一入为三公，厥有次公故事。调和鼎鼎，燮理阴阳，使泰和薰蒸，跻一世于太平既醉之盛，其瑞应又岂止于麦而已！醴泉出，甘露降，凤凰来于丹丘，朱草生于郊薮，皆侯所宜得，又当大书特书，不一书为侯记之。公名可庸字用之，自号敬斋，熟文物于故家，著功名于治郡。今受嘉议大夫宁国路总管云。至元二十三年六月望日，郡文学昌士气记。
　　【郝经陵川集】
　　《瑞麦颂》：岁壬辰，王师济河，河南亡，爨孽余。狡狡兴，兵锋遗黎。虔刘殆尽，而又壤地联宋，师出其间，突蹂汴洛，披轹毫宋。至于徐杨，驰亘上下，千有余里。奸宄抵隙，啸跨两境，依险首鼠，血入干牙，二十余年矣。今上即位，宵旰求瘼，诏太弟都督诸军，谓将有事于宋，必先事于河南。河南既治，本根既固，藩墙不冗，资粮铠马，扉屦足而汉淮可图也。于是诏分陕东河南诸道，有金故地，置经略司于汴，命万户史公、行台赵公及中贵莅焉。公等既至，及议事典、约法制、桀鹜、去蟊贼、抚军弱、出滞淹、布屯戍、均赋输、抉索利本，掏揠弊萌，进用老成，设施比次，井井以进。暮年报政，帑有余资，庾有余粟。四鄙不惊，民狎于野。风雨时顺，岁乃大穰。甲寅夏五月，甸人进麦一茎八穗，驰驿上闻。洞洞属属，欢声四布。夫黄龙白麟，赤芝朱草，鸟兽草木之异，无益于时者，犹以为休征，岂若食民之天，有如是之盛乎！桑无附枝，麦有两岐，犹火逢美于汉，炳耀千古；矧如是之多乎哉！经越在草莽，不能瞻望清光，拜手称庆歌颂，布衣职也。乃作瑞麦颂，以为四野讴歌之倡。其辞曰：河流汤汤，金源故墟。朔龙乾飞，千麾万。蹈厉靡前，饮河长驱。河流不洋，鲁不马濡。汴覆蔡倾，遂伐荆吴。千里抢攘，鞠为蓁鞠。白骨撑拄，枯血模糊。宛宛赤子，锋镝之余。裹创抑元，巢狸窟狐。殆二十年，愤而不苏。皇帝践祚，丙丙当宁。同仁一视，廊清天步。乃眷曰咨，咨汝南方。神州王几，可为寇场。乃命太弟，俾长戎行。曰史曰赵，建尔旌常。尔为朕行，药彼夷伤。分陕建台，固吾圉疆。汝修汝戈，汝峙汝。乃拜稽首，天子之休。不克负任，天子之羞。帝曰汝嘉，汝违朕忧。玉节煌煌，奉命南下。有泽其车，有濯其马。夷棘荆，技拄坏厦。颠疆踬嚣，崩麇解瓦。山通薮开，渐出单寡。髫童叟，伛偻罢亚。失喜惊呀，悲集泪写。载申王度，载宣王化。民具萃止，茂舍。乃斧其桑，乃树其。乃聚乃育，乃室乃稼。务啬劝分，垦荒辟野。惟是贴妥，莫敢侈哆。惟是信义，莫敢狙诈。清以益燕，简以益暇。缓带轻裘，投壶歌雅。元气油油，眷我中夏。我庾既亿，我仓既盈。云儿濡来，呻吟不声。山河改色，乾坤夷清。德威惟畏，德明惟明。皇泽灏灏，汪洋蒙溟。惠风不鸣，震雷不惊。雨赐燠寒，弗凌弗乘。人和天和，年谷屡登。灵浸邃达。瑞麦乃生。岐岐嶷嶷，八穗一茎。甸人进只，幕府嘉只。何以致兹，臣当归美。乃藉乃袭，献诸天子。以益鸿休，以晔信史。经也作颂，以告休功。匪惟颂功，惟以劝终。
　　【杨志行霜月斋集】
　　《集庆路瑞麦颂》：至元二年丙子，集庆路总管通议完侯在官之初年也，率作统勤，置举交宜，令洽惠行，民用宁嘉。储和杨熙，中畅旁溢。治德阴感，物祯显孚。维时溧水等州，皆以瑞来及牟，同时而驰献者，擢两岐而增秀。表合茎而分荣。于是合州之黄发黔髻，历居野处，拚蹈呼舞，相率而称曰：异哉！是其仰分而俯遂合者，足以表侯之善承；本盛而乃丰者，又足以表侯之厚下。至于曰来曰牟之生，为种不同，为获不同，而钟祥显异，乃既焉无不同者，复足以表侯理化之所施，融小大精粗先后而一之也。非侯之绩，耿耿彻焉，于规为矩，度充而不匮有余，则何以玄通神达，雨适阳宜，嘉植茂，并隆休征。为之赞丰康而彰祉美者，能盛哉如是乎？是宜有以播宣循能，鼓著声烈，以华衍久，合词同忻。拜手稽首而作颂曰：惟德发祥，厥盛惟族。神草灵芝，畴如嘉谷。田油油，瑞邦章休。吁嗟乎来牟，斯德之酬；斯之积；惟爱育民，本充末茂。疏培无勤，颠靡丛秀。彼鬣之舒，茎分抽孤。吁嗟乎来牟，斯爱之孚；惟治周方，何粗何精？靡有后先，与时登成。彼植之盛，小大胥庆。吁嗟乎来牟，斯治之应。侯膺殊祯，秩登禄盈。均和弘平，愿跻侯于钧衡。民列侯德，以严金石。奋朝夕，永侯休于千亿！
　　【元史】
　　顺帝至元四年，夏五月辛酉，彰德献瑞麦一茎三穗。至正二十六年，五月壬午朔，洛阳瑞麦生一茎四穗。双穗三穗者，甚众。
　　【陆子方集】
　　《瑞麦图序》：大德改元之九祀，春三月，至尊发德音下明诏，务农重本，养老恤贫，议贷宽徭。赐今年官田租什二，所在金谷逋不能偿者，悉蠲除之。万姓大悦。先是，江浙岁比不登，早涝为灾。有司体檄，未能如式。元元怀忧，膏泽随下。所以孚格天心，导迎和气，信有兆矣。夏五月，麦大熟，甸人献麦，一茎三穗，得诸暨阳白鹿之原，民许氏家，其占为有年。州人动色相庆，谓前所无，图以诗之。侈张其事，请闻于上。惟汉之渔阳吏善为政，两岐之歌，流咏至今。盖生物一本，乃理之常；生二生三，为奇为瑞。今兹奇瑞，视汉有加。夫年之丰凶，虽系乎天，亦系乎政之德失。政自上而下者也。善政致祥，兹其验矣。守土臣不敢自以为力，谨摭民谣，列之篇次。自附于唐叔得禾之义，以显扬国家之休命。
永乐大典
卷之二万二千五百三十六
卷之二万二千五百三十六
　　九缉集
　　文集名十三
　　王深父文集
　　【文献通考】
　　《王深父文集》：二十卷。王回深父，福州候官人，举进士中第。为亳州卫真县主簿。卒于治平二年，年四十三。西麓周氏曰：王深父学于欧阳公，与王介甫、鲁子固、刘原甫游。其文出欧阳体，而尤纯淡。序事曲折不穷，特壮伟不及也。至于摘经传语以为赋，词短而意深，有味其言哉！文章自汉魏以来，体益下。至唐中世，韩柳作兴之，习俗相沿，未遽尽革。加以五代乱离，死生于矛戟中，而文章丧矣。国初，渐欲修复古文。天圣明道以后，欧阳公与穆伯长、尹师鲁、石守道数君子，以大手笔倡之，流传于后，遂以欧阳公为宗。文章高下，固自有时哉！以吾观之，数君子之功，诚不可泯没。然其离合盛衰，关于世道，似亦非偶然者。古诗逮齐梁，浮靡不振，唐自陈子昂氏以前，犹未数也。开元天宝之盛，李杜之光焰始长矣。同时王摩诘、孟浩然、韦苏州片言只字，皆不入俗，惜无李杜诗，不得不变也。王深父、曾子固，不遇欧阳公，亦岂作落霞孤鹜等语哉！水心叶氏曰：闻之吕氏读王深父文字，使人长一格。事君责难，爱人抱关诸赋，可以熟玩。自王安石、王回，始有幽远遗俗之思，异于他人。而回不志于利，能充其言，非安石所能及。少假不死，及安石之用，未知与曾巩常秩何如？士之出处，固难言也！
　　【宋曾巩元丰类藁】
　　《王深父集序》：深父，吾友也。姓王氏，讳回。当先王之迹熄，六艺残缺，道术衰微，天下学者，无所折衷。深甫于是时，奋然独起，因先王之遗文，以求其意。得之于心，行之于己。其动止语默，必考于法度；而穷达得丧，不易其志也。文集二十卷，其辞友复辨达，有所开阐，其卒盖将归于简也。其破去百家传注，推散缺不全之经，以明圣人之道于千载之后，所以振斯文于将坠，回学者于既溺，可谓道德之要言，非世之别集而已也。后之潜心于圣人者，将必由是而有得。则其于世教，岂小补之而已哉！呜呼！深父其志方强，其德方进，而不幸死矣。故其泽不加于天下，而其言止于此。然观其所可考者，岂非孟子所谓名世者欤！其文有片言半简，非大义所存，皆附而不去者，所以明深父之于其细行皆可传于世也。深父，福州候官县人。今家于颖常，举进士，中其科。为亳州卫真县主簿。未一岁，弃去，遂不复仕。卒于治平二年之七月二十八日。年四十有三。天子常以某一作忠武军节度推官知陈州南顿县事，就其家命之，而深父既卒矣。
　　王子直文集
　　【文献通考】
　　王向子直，深父之弟。西麓周氏曰：子直之于深父，犹颖滨之于东坡也。芝兰之丛，无不香者。然子直之有英气，而能力自蟠屈，以就法度，可谓有意于文章也。
　　【宋曾巩元丰类藁】
　　《王子直集序》：至治之极，教化既成，道德同而风俗一。言理者，虽异人殊世，未尝不同其指。何则？理当故无二也。是以诗书之文，自唐虞以来，至秦鲁之际，其相去千余岁，其作者非一人，至于其间，尝更衰乱，然学者尚蒙余泽，其文虽迈，而其所发明，更相表里，如一人之说。不知时世之远，作者之众也。呜呼！上下之间，渐磨陶冶，至于如此，岂非盛哉！自三代教养之法废，先王之泽熄，学者人人异见，而诸子各自为家。岂非固相反哉？不当于理，故不能一也。由汉以来，益远于治。故学者虽有魁奇拔出之材，而其文能驰骋上下、伟丽可喜者甚众。然是非取舍不当于圣人之意者，亦已多矣！故其说未尝一，而圣人之道未尝明也。士之生于是时，其言能当于理者，亦可谓难矣。由是观之，则文章之得失，其不系于治乱哉？长乐王向，字子直，自少已著文数万言。与其兄弟，俱名闻天下。可谓魁奇拔出之材，而其文能驰骋上下，伟丽可喜者也。读其书，知其与汉以来名能文者，俱列于作者之林，未知其孰先孰后？考其意，不当于理者亦少矣。然子直晚自以为不足，而悔其少作，更欲穷探力取，极圣人之指要。盛行则欲发而见之事业，穷居则欲推而托之于文章。将与诗书之作者并，而又未知其孰先孰后也。然不幸蚤世，故虽有难得之材，独立之志，而不得及其成就，此吾徒与子直之兄回字深父所以深恨于斯人也！子直官世行治，深父已为之铭。而书其数万言者，属予为序。予观子直之所自见者，已足暴于世矣，故特为之序其志云。
　　王容季文集
　　【文献通考】
　　王容季，子直之弟。
</div>
    <div class="pagination">
<a href="永乐大典残卷_page326.html">上一页</a><span>...</span><a href="永乐大典残卷_page322.html">322</a><a href="永乐大典残卷_page323.html">323</a><a href="永乐大典残卷_page324.html">324</a><a href="永乐大典残卷_page325.html">325</a><a href="永乐大典残卷_page326.html">326</a><span class="current-page">327</span><a href="永乐大典残卷_page328.html">328</a><a href="永乐大典残卷_page329.html">329</a><a href="永乐大典残卷_page330.html">330</a><a href="永乐大典残卷_page331.html">331</a><a href="永乐大典残卷_page328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
