<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 260 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 260 页/共 320 页
  </h1>
  <div class="content">
   増淮南子曰楚将子求伎道之士楚有善为偷者愿以伎自效子礼之后齐伐楚偷乃夜解齐将之帱献之子发因复还之齐将惧而退　谢承后汉书曰黄昌因夏多蚊而贫无帱佣债为作帱　又曰羊续为庐江太守卧一幅布帱穿败糊纸补之
　　帱三
　　原翠帱【楚词曰翡帷翠帱饰高堂红壁纱版玉梁】　罗帱【又曰翡翠珠被烂齐光蒻阿拂壁罗帱张注云房内则以蒻席薄四壁及与曲隅复施罗帱轻且凉也】　蜺帱【马融广成颂曰方余皇连舼舟张云帆施蜺帱】　増蕙帱【曹植九咏曰蕙帱兮荃牀】　原动单帱【李陵赠苏武诗曰微风动单帱】　増空翠帱【宋梅尧臣诗冷署深沉空翠帱】　原褰帱请御【宋玉神女赋曰褰余帱而请御愿尽心之惓惓】　寝无绛帱【陆云芙蓉诗曰衣用防绢寝无绛帱】
　　屏风一
　　原释名曰屏风障风也扆在后所依倚也　礼记曰天子当扆而立【郑注扆屏风】　又曰天子负斧扆南乡而立【郑注为斧文屏风于户牖之间】　周礼曰掌次王大旅上帝则设氊案张皇邸【郑注氊案以氊为案邸后板也其屏风邸染羽像凤凰以为饰】　増南史曰屏风能蔽风露也　文献通考曰宋制逍遥辇有软屛风金屏风　又曰宋制安辇有龙水屏风
　　屏风二
　　增三秦记曰荆轲入秦为燕太子报讐把秦王衣袂曰宁为秦地鬼不为燕地囚王美人弹琴作语曰三尺罗衣何不掣四面屏风何不越王因掣衣而走得免　汉书曰陈万年字幼公善事人赂外戚为御史大夫子咸字子康年十八有异材直数言事刺讥近臣万年尝病召咸教诫于牀下语至夜半咸睡头触屏风万年大怒欲杖之曰乃公教戒汝汝反睡不听吾言何也咸叩头谢曰具晓所言大要教咸謟也万年乃不复言　又曰成帝省减椒房掖庭用度许皇后上疏曰说妾欲作某屏风张于某所必绳妾以诏书矣　原西京杂记曰广川王去病魏哀王冢有石屏风　増又曰江都王劲捷能超七尺屏风　原东观汉记曰宋光武姊湖阳公主新寡上与共论朝臣微观其意主曰宋公威容德器羣臣莫及上曰方且圗之后见上令主坐屏风后因谓曰谚言贵易交富易妻人情乎曰臣闻贫贱之交不可忘糟糠之妻不下堂上顾谓主曰事不谐矣　又曰郑为太尉时举第五伦为司空班次在下每正朔朝见曲躬自卑上问知其故遂听置云母屏风分隔其间由此为故事　京兆旧事曰杜陵萧彪子伯文为巴郡太守以父老归供养父有客常立屏风后自应使命　三辅决录曰何敞为汝南太守章帝南廵过郡有雕镂屏风为帝设之帝命侍中黄香铭之曰古典务农雕镂伤民忠在竭节义在修身　魏志曰太祖平栁城班所获器物特以素屏风素几赐毛玠曰以君有古人之风故赐君古人之器　増琅嬛记曰薛夜来初入魏宫一夕文帝在灯下咏以水晶七尺屏风障之夜来至不觉面触屏上伤处如晓霞将散　原吴録曰景帝时纪亮为尚书令子隲为中书令毎朝防诏以御屏风隔其坐焉　又曰曹不兴善画屏风误落笔防素因就以作蝇权以为生蝇举手弹之　语林曰晋满奋字武秋体羸恶风侍坐武帝屡顾看云母幌武帝笑之奋曰北窗瑠璃屏风实宻似疎帝有难色答曰臣如吴牛见月则喘或云是胡质侍魏明帝座　増俗说曰晋谢万作吴兴郡其兄安时随至郡中万眠常晏起清朝便徃牀前叩屏风呼万起　晋书曰吴隐之字处黙清贫刘裕拜太常卿以竹蓬为屏风坐无氊席　续晋阳秋曰何无忌母刘牢之姊无忌与宋髙祖谋夜于屏风中制檄文母登屏风窥之大喜曰汝能如此吾讐雪矣宋书曰顔延之爱姬死以冬日临哭忽见姬排屏风
　　以压之延之惧坠地因病　又曰王琨俭于财用设酒不过两爵辄云此酒难遇盐防姜菜之属竝挂屏风酒浆悉置牀下内外有求琨手自付之　原齐书曰皇太子在雍有襄阳盗发古冢得玉屏风遣将还都　増又曰武帝常在东宫毎幸悛房闲言至夕赐屏风帷帐原吴均齐春秋曰宜都王铿年十歳与吉景曜商略先言往行左右误排柟瘤屏风倒压背色貌不异言谈不辍　増南史曰王逺字景舒位光禄勲时人谓逺如屏风屈曲从俗能蔽风露　唐书曰太宗引虞世南为秦府十八学士尝令写列女以装屏风于时无本世南书之一无遗失　又曰太宗曰治人之本莫重于刺史故录刺史姓名于屏风卧起对之　又曰太宗览魏征十渐疏曰以所上疏列为屏障庶朝夕见之　南部新书曰唐徳宗贞元十一年上宴宰相于麟徳殿东亭令施屏风于坐位之后画汉魏君臣并列善言美事　唐书曰宪宗留心典坟著书十四篇名曰前代君臣事迹写于六屏风又云诏李绛采列君臣成败五十种次为连屏张便坐　又曰宣宗书贞观政要于屏风毎正色拱手而读之　又曰田神功卒赐屏风茵褥于灵座诗话曰邵康节过友人家昼卧见其枕屏风小儿题诗其上云遂令髙卧人欹枕看儿戏　癸辛杂识曰王橚字茂悦初知郴州就除福建市舶其归也为螺钿卓面屏风十副圗贾相盛事十项各系之以赞以献之贾大喜每燕客必设于堂行将有要除而茂悦殂矣
　　屏风三
　　原绿沈　白字【宋元嘉起居注曰十六年御史中丞刘桢奏风闻前广州刺史韦朗于广州所作银涂漆屏风二十三牀又绿沉屏风一牀请以见事追朗前所居官　王琰宋春秋曰明帝性多忌讳禁制回避者数十百品亦恶白字屏风书古来名文有白字辄加改易黄朱紫随宜代焉】　云母火齐【西京杂记曰赵飞燕为皇后其女弟上遗云母屏风回风席七华扇　又汉书曰王莽尝翳云母屏风　拾遗记曰董偃尝卧延清之室上设火齐屏风列灵黂之烛】　増虹蜺　翡翠【杨太真传曰有一屏风名虹蜺雕刻前代美人其器玩衣服皆用众寳襍厠而成乃隋文帝所造赐义成公主堕在北鄙贞观初年始与萧后同归中国宗因而赐妃　苏轼诗曰珠玉案翡翠屏】　金缕　悬黎【唐诗曰金缕画屏间　杜阳编曰元载尝居芸晖堂户内设悬黎屏即杨国忠屏也】　金鵞孔雀【李贺诗曰金鵞屏风蜀山梦杜甫诗曰屏开金孔雀】　紫琉璃　白琉璃【拾遗记曰董偃设紫瑠瓈屛风　汉武故事曰帝起神台其上扉牖屛风悉以白琉璃作之光照洞彻】原纳妃二合　列女四堵【晋东宫旧事曰皇太子纳妃有牀上屏风十二牒银钩纽梳头屛风二合四牒织成地屏风十四牒铜镮纽　刘向七畧别录曰臣向与黄门侍郎歆所校列女传种类相从为七篇以着祸福荣辱之効是非得失之分画之于屏风四堵】　孙亮镂瑞　季龙画仙【崔豹古今注云孙亮作琉璃屏风镂作瑞应图一百二十种　陆翽邺中记曰石季龙作金银钮屈膝屏风衣以白缣画义士仙人禽兽之像讃者皆三十二言高施则八尺下施则四尺或施六尺随意所欲也】画如蛛丝　玉为甲【西京杂记曰昭阳殿木画屏风如蜘蛛丝缕　郭子横防】
　　【冥记曰上起神明台上有金牀象席杂玉为甲屏风】
　　屏风四
　　原五色【桓谭新论曰五声各从其方春角夏徴秋商冬羽宫居中央而兼四季以五音须宫而成可以殿上五色锦屏风谕而示之望视则青赤白黄黒各各异类就视则皆以其色为地欲为四时五行之乐亦当各以其声为地而用四声文饰之犹彼五色屛风矣】　四合【傅拟楚词曰屏风四合五采错杂图画自然是纪开阖】　画饰【三礼图曰扆纵广八尺画斧文而无柄设而不用今之屏风皆有画饰则遗像也】　补衲【魏书太祖雅性节俭帷帐屏风壊则补衲】　増罘罳【汉书注连阙曲阁也一曰屏也】　清防【顔延年曰踟蹰清防宻清防屛风也】　雕屏【古白纻词曰雕屏匼匝组帷舒】画屏【李白诗晴光埽画屏】　寳屏【杂记曰汉武帝为寳屏风】　肉屏【天寳遗事曰杨国忠冬月妓女围之号肉屏风】　缇屏【黄霸曰别驾主簿车缇油屏泥于轼前以章其徳】　翠屏【杜诗注曰羊所居山峯竒秀毎据筠牀终日笑傲或偃卧看山曰此翠屏宜晩对】　云屏【欧阳脩诗曰青山白云为枕屏】　石屛【零阳白鹤山有石屏其纹有云月波澜龙凤之状　僧惠崇谒径山钦法师自诵观音咒功无比师曰吾坐石屏后能咒之令破否曰可遂咒之石屏裂为三片今谓喝石岩】　原设黼依【周礼司几筵职曰王位设黼依郑注云斧谓之黼其绣白黒采以绛帛为质依其制如屏风】置座边【桓任别任亡愍念之为作象着屏风置座边】　画廉蔺【王羲之与殷浩书曰】
　　【画廉蔺于屏风】　有侍史【史记曰孟尝君待客坐语屏风后常有侍史主记所与客语知其亲戚居处客去后使使谢餽无所遗失】　帝王之服【黄士度屏风颂序曰太宁三年皇帝诏遣上将赍御屏风寳劒嘉兹屏风帝王之服谨为述颂】　増家诫之书【唐书曰房龄恐诸子骄侈乃集古今家诫书屏风曰留意于此足以保躬矣】　三孔雀屏【周窦氏画三孔雀屏间使娶女者射之隂约中目者与之唐髙祖各中二目】　八角花屏【安禄山恩宠莫比赐赉无数所赐品目有八角花鸟屏风】　美人印手【唐末遗史明皇所幸羙人王氏数梦人召饮具言于上上曰此必术士所为若再徃以物志之其夕梦中又徃因就砚中濡手印于屏风上既寤即告帝索于外果于东明观中得其手纹而道士已遁去矣】　伯时列画【宋李伯时尝画髙阳长揖张释之谏文帝冯媛当熊霍光取玺武帝问日防明妃出塞王猛扪虱醉山简李宻迓太宗明皇揽镜妃子剪发十事列为一屏】　屏女踏歌【酉阳杂俎唐元和初有士人醉卧防中及醒见古屏上妇人悉于牀前踏歌歌曰长安女儿踏春阳无处春阳不断肠舞袖弓腰浑忘却蛾眉空九秋霜因作弓腰反首髻及地腰势如规士人惊惧因叱之忽然上屏】　屏女叙名【大真曰上所赐水晶屏风妃以遗杨国忠安髙楼上国忠一日独卧屏上诸女悉下各自叙名曰裂缯人也定陶人也穹庐人也当垆人也亡吴人也歩莲人也桃源人也斑竹人也奉五官人也温肌人也曹氏投波人也吴宫无双返香人也拾翠人也窃香人也金屋人也觧佩人也为云人也董双成也为烟人也画睂人也吹箫人也笑躄人也垓中人也许飞琼也赵飞燕也金谷人也小鬓人也光髪人也薛夜来也结绮人也临春人也扶风女也各呈艺讫复悉归屛国忠未几果败屏归元载】　姬坐屏风【拾遗录曰孙亮作琉璃屏风甚薄而澈毎于月下清夜舒之尝爱宠四姬使坐屏风中外望之乃若无惟香气通于外耳】　妇避屏风【俗説曰荀介子为刺史荀妇大妬恒在介子斋中客来便闭屏风有桓客者时为中兵参军来诣荀谘事论事已讫为复作余语桓时年少殊有姿容荀妇在屏风内便语桓云桓参军君知作人否论事已讫何以不去桓狼狈走去】　原上指问班伯【汉书班伯以侍中光禄大夫养病久之成帝出过临伯伯乃视事时乘舆幄坐帐画屏风画纣醉踞妲已作长夜之乐上因顾指画而问伯纣为无道至于是乎伯对曰书云乃用妇女之言何有踞肆于朝所谓众恶归之不如是之甚者也上曰茍不若此此图何戒伯曰诗书滛乱之戒皆原于酒上乃叹曰吾久不见班生今日复闻谠言】帝数顾列女【东观汉记曰宋尝燕见光武御座新施屏风图列女帝数顾视正容曰未】
　　【见好徳如好色者也上即命撤之】
　　屏风五
　　增诗陈后主咏屏风诗曰织成如缋防琉璃畏风击秦宫得絶超汉座殊班敌　原周庾信咏画屏风诗曰髙阁千寻跨重檐百尺齐云度三分近花飞一倍低吹箫迎白鹤照镜舞山鸡何劳愁日暮未有夜乌啼　増二曰侠客重连镳金鞍被桂条细尘鄣路起惊花乱眼飘酒醺人半醉汗湿马全骄归鞍畏日晩争路上河桥三曰浮桥翠盖拥平旦雍门开石崇迎客至山涛载妓来水纹恒独转风花直乱回谁能惜红袖宁用捧金杯四曰停车小苑外下渚长桥前涩菱迎拥楫平荷直
　　盖残丝绕折藕芰叶映低莲遥望芙蓉影只言水底然　原五曰昨夜鸟声春惊鸣动四邻今朝梅树下定有咏花人流星浮酒泛粟瑱绕杯唇何劳一片雨唤作阳台神　六曰逍遥游桂苑寂絶到桃源狭石分花径长桥映水门管声惊百鸟人衣香一园定知欢未足横琴坐石根　増七曰三春冠盖聚八节管弦游石险松横植岩悬涧竪流小桥飞断岸髙花出迥楼定须催十酒将来宴五侯　原八曰髙阁千寻起长廊四注连歌声上扇月舞影入琴弦涧水才窗外山花即眼前但愿长欢乐从今尽百年　増九曰日晩金槌络朱轩流水车拂縁堤柳甍飘夹路花定迎刘碧玉将过隂丽华非是髙阳路莫畏接防斜　十曰徘出桂苑徙倚就花林下桥先劝酒跂石始调琴蒲低犹抱节竹短未空心絶爱猿声近唯怜花径深　十一曰千寻木兰舘百尺芙蓉堂日落低莲井行云碍芰梁流水桃花色春洲杜若香就阶犹不进催来上伎牀　原十二曰捣衣明月下静夜秋风飘锦石平砧面莲房接杵腰急节迎秋韵新声入手调寒衣须及早将寄霍嫖姚　増十三曰出没看楼殿间关望绮罗翔禽逐节舞流水赴歌细管吹藂竹新杯卷半荷南宫冠盖下日暮风尘多　十四曰玉柙珠帘卷金钩翠幔悬荷香薫水殿阁影入池莲平沙临浦口髙柳对楼前上桥还倚望遥看采菱船十五曰河流值浅岸敛辔暂经过弓衣湿溅水马足
　　乱横波半城斜出树长林直枕河今朝游侠客不畏风尘多　十六曰度桥犹徙倚坐石未倾壶浅草开长埒行营绕细防沙洲两鹤迥石路一松孤自可寻丹灶何劳忆酒垆　十七曰上林春迳宻浮桥柳路长龙媒逐细草鹤氅映垂杨水似桃花色山如甲煎香白石春泉上谁能待月光　十八曰白石春泉满黄金新埒开戚里车先度兰池马即来落花承舞席春衫拭酒杯行防半路待载妓一防回　十九曰将军息边务校尉罢从戎池台临戚里弦管入新丰浮云随走马明月逐弯弓比来多射猎唯有上林中　原二十曰三危上凤翼九坂度龙鳞路髙山里树云低马上人悬岩泉溜响深谷鸟声春住马来相问应知有姓秦　増二十一曰聊开郁金屋蹔对芙蓉池水光连岸动花风合树吹春杯犹杂泛细菓尚连枝不畏歌声尽先看筝柱欹　二十二曰洞灵开静室云气满山斋古松栽数树盘根无半埋爱静鱼争乐依人鸟入懐仲春征隐士蒲轮上计偕原二十三曰今朝好风日园苑足芳菲竹动蝉争散莲揺鱼暂飞面红新着酒风晩细吹衣跂石多时望莲船始复归　増二十四曰金鞍聚碛岸玉舳泛中流画鹢先防水媒龙即负舟沙城疑海气石岸似江楼崩槎时半没壊舸或空浮定是汾河上戈聊试游　二十五曰竟日坐春台芙蓉承酒杯水流平涧下山花满谷开行云数畨过白鹤一双来水影揺藂竹林香动落梅直上山头路羊肠能几回　原隋萧慤屏风诗曰秦皇临碣石汉帝幸明庭非关重游豫直是爱长龄读记知州所观圗见岳形晓识仙人气夜辨少微星服银有秘术蒸丹传旧经风揺百影树花落万春亭飞流近更白丛竹逺弥青逍遥保清畅因持悦性情　増唐白居易素屏謡曰素屏素屏孰为乎不文不饰不丹不青当世岂无李阳冰之篆文张旭之笔迹边鸾之花鸟张藻之松石吾不令加一防一画于其上欲尔保真而全白吾于香炉峯下置草堂二屏倚在东西墙夜如明月入我室晓如白云围我牀我心久养浩然气亦欲与汝表里相辉光尔不见当今侯家主第与王宫织成歩障银屏风缀珠陷钿贴云母五金七寳相玲珑贵豪待此方恱目晏然寝卧乎其中素屏素屏物各有所宜用各有所施尔今木为骨兮纸为面舍我草堂欲何之　李贺屏风曲曰蝶栖石竹银交关水凝鸭绿琉璃钱周回六曲抱银兰解鬟镜上掷金蝉沉香水暖茱茰烟酒余绾带新承欢月风吹露屏外寒城上乌啼楚女眠　杜牧云母屏风隔坐诗曰彩障成云母丹墀隔上公才彰二纪盛荣播一朝同近玉初齐白临花乍散红凝姿分缥缈转佩辨玲珑意惬恩偏厚名新宠更崇谁知歴千古犹自仰清风　温庭筠生禖屏风歌曰玉墀暗接昆仑井井上无人金索冷画壁隂森九子堂阶前碎月铺花影绣屏银鸭香蓊蒙天上梦归花绕丛宜男漫作后庭草不似樱桃千子红　宋欧阳脩题吴学士石屏歌曰晨光入林众鸟惊腷膊羣飞鸦乱鸣穿林四散投空去黄口巢中饥待哺雌者下啄雄髙盘雄雌相呼飞复还空林无人鸟声乐古木参天枝屈蟠下有怪石横其间烟埋草没苔藓斑借问此景谁圗写乃是吴家石屏者虢工刳山取山骨朝镵暮琢非一日万象皆从石中出吾嗟人愚不见天地造物之初难乃云万物生自然岂知镌镵刻画丑与妍千状万态不可殚神愁鬼泣昼夜不得闲不然安得巧工妙手惫精竭思不可到若无若有缥缈生云烟鬼神功成天地惜藏在虢山深处石惟人有心无不获天地虽神藏不得又疑鬼神好胜憎吾侪欲极竒怪穷吾才乃传张生自西来吴家学士见且咍醉防紫毫淋墨煤君才自与鬼神鬭嗟我老矣安能陪朱徳润山水屏圗诗曰丈夫无竒才虽显不足名髙山乏秀丽兀立培塿形况乃画圗间两夺造化精中堂素壁本虚静谁令挥洒研丹青女娲五色不补天神功鞭石来苍驱山奔海入纨素扶舆之气青荧荧赤城霞彩千峯明洞庭湘浦云英英风帆昼卷潇湘雨黄苇堆滩插渔罟独木庄前埜水流夕阳川上欹桥渡大峯倚天接天门又如特立太华尊羣山趋俯不敢动山前星辰手可扪我欲托身上山颠丹梯百尺何由縁画兴欲来别有趣颠毫醉墨飘如仙仙成却服九还丹两腋清风飞上天　元郭钰题石屏巫山圗曰一片屏开十二峯阳台去路有无中午窗香雾笼寒玉犹似行云到楚宫
　　原赋汉淮南王屏风赋曰惟斯屏风出自幽谷根深枝茂号曰乔木孤性陋弱畏金强族移根易土委伏沟渎飘飖危殆靡安厝足天启我心遭遇微禄中郎善治収拾捐朴大匠治之雕刻削斲表虽剥裂心寔贞慤等化器类庇防尊屋列在左右近君头足赖成济其恩笃何惠施遇分好沾渥不逢仁人永为枯木　汉芉胜屏风赋曰屏风鞈匝蔽我君王重葩累绣沓璧连璋连以文锦映以流黄画以古烈颙颙昂昂蕃后宜之夀耉无疆
　　原铭后汉李尤屏风铭曰舍则潜避用则设张立必端直处必亷方雍阏风邪雾露是抗奉上蔽下不失其常増宋张栻枕屏铭曰勿欺暗毋思邪席上枕前且自
　　省莫言屏曲为君遮
　　原书梁简文帝答萧子云上飞白书屏风书曰得所送飞白书缣屏风十牒冠六书而独美超二篆而擅竒乍写星区时圗鸟翅非观触石已觉云飞岂待金珰便覩蝉翼间诸衣帛前哲未巧悬彼帐中昔贤掩色
　　原启梁简文帝谢赉碧虑棊子屏风启曰臣纲启宣诏主仸慧奉宣勅旨垂赉碧虑棊子屏风二十牒极班马之巧兼曹史之虑均天台之翠壁杂水华之嘉名使云母之窗慙其丽色琉璃之扇愧其含影仰降圣慈曲垂霑逮喜逐恩来聪同凤舞言因谢尽更类三缄不任铭荷之诚谨奉启谢以闻　刘孝威谢勅赉画屏风启曰昔纪亮所隔唯珍云母武秋所顾大寳琉璃岂若写帝台之基拂昆山之碧画巧吴笔素逾魏赐冯商莫能赋李尤谁敢铭　陈周正谢梁元帝赉春秋糊屏风启曰昔琉璃见重云母称珍虽尽华丽有伤真朴岂若三体五例对玩前史一字褒贬坐卧箴规无复楚台之风得同邹谷之暖
　　增賛宋苏轼师子屏风赞曰润州甘露寺有唐李卫公所留陆探微画师子板余自钱塘移守胶西过而观焉使工人摹之置公堂中且赞之曰圎其目仰其奋髯吐舌威见齿舞其足前其耳左顾右掷喜见尾虽猛而和盖其戏严严髙堂防燕几啼呼颠沛走百鬼嗟乎妙哉古陆子
　　帘一
　　原释名曰帘廉也自障蔽为廉耻也　说文曰曲受物之形也　广雅曰防□【必依反下音担】防也　増通俗文曰户帏曰帘　声韵曰帘户蔽也　原雄方言曰宋魏陈楚江淮之间箔谓之筁或谓之麴自关而西谓之箔南楚谓之蓬箔　孙卿子曰局室芦帘槀蓐可以养形増梦书曰梦帘及屏风可以蔽匿一身也　初学记曰帘圗五岳宁织崇朝之云　宋史舆服志曰芳亭辇前后垂帘政和之制以红罗绣鹅为额　又曰绍兴十二年三辂成前有横轼后垂锦软帘　金史舆服志曰皇后重翟车有红罗明金縁红竹帘　日下旧闻琐缀録曰明成化中阁门则夏秋悬朱筠帘冬春紫氊帘
　　帘二
　　増吴越春秋曰越王有美女二人一名夷光一名修明以贡于吴吴王处以椒华之房贯细珠为帘幌朝下以蔽景夕掩以待月　汉贾谊治安策曰盗剟寝户之帘此其亡行义之尤至者也　原西京杂记曰汉诸陵寝皆以竹为帘皆为水纹及龙凤像　増汝南先贤曰范滂被収叹曰愿得一幡簿埋于首阳山上不负皇天下不愧夷齐　原晋东宫旧事曰帘箔皆以青布縁纯増南史曰晋顾恺之为山隂令昼日垂帘门阶阒寂
　　务简而政理　晋史曰秦裴元畧谏苻坚正殿悬珠帘坚大恱命去帘　段龙凉州记曰吕纂时凉人发张骏得白珠簿帘　原谢绰宋拾遗记曰戴明寳歴朝宠幸家累千金大儿骄淫为五色珠帘明寳不能禁増宋书曰沈麟士家贫为人作帘误伤手便流涕而还人问故答曰遗体毁伤感而悲耳　齐书曰沈麟士字云桢有髙尚之心居贫织帘诵书号为织帘先生　梁书曰夏侯亶性节俭不事华侈晩颇好音乐有妓妾数十人无被服姿容每有客尝隔帘奏乐时谓帘曰夏侯妓衣　齐书曰栁世隆善卜别甲价至万永明初世隆曰永明九年我亡后三年丘山崩齐亦于此季矣屏人命典籖李党取笔及髙齿屐题帘簿旌曰永明十一年因流涕谓党曰汝当见吾不见也　唐书曰张嘉贞蒲州猗氏人也弱冠应五经举拜平乡尉坐事免归侍御史张循宪为河东采访使荐嘉贞材堪宪官请以巳之官秩授之则天召见垂帘与之言嘉贞奏曰以臣草莱而得入谒九重是千载一遇也咫尺之间如隔云雾竟不覩日月恐君臣之道有所未尽则天遽令卷帘与语大恱擢拜监察御史　杜阳编曰唐同昌公主有却寒帘析寒鸟骨所为　琅嬛记曰张说于元宵召诸姬共宴苦于无月夫人以鸡林郡所进夜明帘悬之炳于白日夜半月出唯说宅无光帘夺之也后有书生请以献九公主为说解难　唐史曰杜甫尝依严武数以言语忤武武欲杀之一日持刀出冠挂于帘钩者三后武母止之得免　国史补曰尚书李廙有清徳其妻刘晏妹也晏尝造廙见其门帘甚敝乃潜度广狭以粗竹织成不加縁饰将以赠廙三携至门不敢发言而去　唐书曰王锷为淮南作法军中无一弃物至故帘亦令収之他日付船坊以为蓑箬他皆如此　宋史曰英宗即位曹太后听政韩琦请太后归政于帝太后许诺琦遽命撤帘帘落犹于御屏后见太后衣也　又曰李如圭吉水人七嵗时孝宗问童子何业对曰能诵书即诵无逸篇帝大喜授廸功郎明日与父谢恩赐宴殿上以父子不可同坐命设珠帘隔之宴罢就以帘赐之归建凌云楼以彰君赐后官至福建安抚
　　帘三
　　増鸟窥　燕入【杜甫诗曰鸟窥新卷　谢脁诗曰风帘入双燕】　席箕　水晶【席箕草可为见边塞王建诗　唐高骈诗曰水晶动微风起一架蔷薇满院香】　卷雨蔽日【唐王勃滕王阁序曰珠暮卷西山雨　隋炀帝时蒲泽国进蔽日以细莲根丝贯小珠编成虽晓日激射而光不能透】　虾须　麟毫【宋苏易简诗曰虾须半卷天香散又见后陆畅诗洞冥记曰汉武帝二十年起招灵阁编翠羽麟毫为】　升月　落日【文选诗曰升月照栊　杜甫诗曰落日在钩】　原神屋白珠　灵阁翠羽【汉武故事曰上起神屋以白珠为箔玳瑁押之象牙为篾　下详上】　昭阳珠幌　明光玉箔【西京杂记曰昭阳殿织珠幌风至则鸣如珩瑀之声　三秦记曰明光宫以金玉珠玑为箔】
　　帘四
　　増押帘【宋欧阳脩诗押帘风日淡清秋】　棚帘【宋梅尧臣诗棚夹道多天柔】　风帘【风自上钩】　谷帘【谷泉天下第一　王安石诗穴石作户牖垂泉当门】　珠箔【李白诗珠箔垂银钩】　黄帘【韩愈诗黄绿幙朱户闭】　原结珠为帘【拾遗记曰石虎于太武殿前起楼高十丈结珠为帘垂五色玉佩风至铿锵和鸣】　文绣帘【崔寔正论曰玩饰匿于懐袖文绣弊于帘帏】　纬萧为业【荘子曰河上冇家贫穷纬萧以为业司马彪注云萧蒿也织缉蒿为薄也】　织薄为生【史记曰周勃以织薄曲为生索隐云勃以织蚕薄为生业韦昭云北方谓薄为曲】　髙门悬薄【荘子曰张毅高门悬薄无不走也行年四十而有内热之病以死】　闭肆下帘【史记曰严君平卜筮于成都市日阅数人得百钱则闭肆下而授老子】増玳瑁为押【徐陵玉台新咏序曰珠以玳瑁为押】　银蒜为押【欧阳脩玉台体诗曰银蒜钩帘宛地垂蒋捷白纻词早是东风作恶旋安排一双银蒜镇罗幕宋元亲王纳妃及公主下降皆有银蒜押几百双盖铸银为蒜以押也】
　　帘五
　　原诗南齐虞炎咏帘诗曰清轩明月时紫殿秋风日曈昽引光辉晻暧映容质清露依檐垂蛸丝当户密褰开谁共临掩晦独如失　隋卢师道赋得珠帘诗曰鉴帷明欲敛照槛色将晨可怜疎复密隐映当窗人浮清带逺吹含光动细尘落花时屡拂防待玉阶春　増唐太宗赋帘诗曰参差垂玉牖舒卷映兰宫珠光揺素月竹影乱清风彩散银钩上文斜桂户中唯当杂罗绮相与媚房栊　杜甫咏帘诗曰编竹状玲珑庭闱尽处中不由经纬力安有卷舒功春昼曽妨燕寒宵岂隔风都堂重献赋明处忆牢笼　杜牧咏帘诗曰徒云逢剪削岂谓见编装凤节轻雕日鸾花薄饰香间屏何屈曲怜帐解周防下渍金阶露斜分碧瓦霜沉沉伴春梦寂寂侍华堂谁见昭阳殿真珠十二行　罗隐咏帘诗曰翡翠佳名世共希玉堂髙下巧相宜殷勤为属纎纎手卷上银钩莫放垂　又曰叠影重纹映画堂玉钩银烛共荧煌防看得见神仙在休下眞珠十二行　陆畅咏帘诗曰劳将素手卷虾须琼室流光更缀珠玉漏报来过半夜可怜潘岳立踟蹰　宋王逢原咏帘诗曰髙明庭宇好崇基枉把疎帘窣地垂必欲满堂隂有乐谁能暗室遂无欺卷舒未必风无意间隙须防燕解窥莫道人终可遮障可终遮障亦何为　张耒卷帘诗曰卷帘新月上林影散微茫庭草鸣虫近风灯秋幌凉长年唯有病晩嵗苦多伤身世竟何就吾将问蜀庄　元马祖常咏琉璃帘诗曰吴侬巧制玉玲珑翡翠虾须迥不同万缕横陈银色界一尘不入水晶宫月华逺射离离白灯影斜穿细细红相隔神仙才咫尺灵犀一防若为通　华幼武咏斑竹帘诗曰湘妃泪洒碧琅玕翦织疎帘拭未干细缕引风宜隔暑湿防含雨欲生寒灯前照耀琉璃洁月下斓斑玳瑁看直榦尽输兵革用髙堂舒巻莫摧残







　　御定渊鉴类函卷三百七十六
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百七十七
　　服饰部八【步障　承尘　牀　榻　簟　席　荐槈　氊　氍氀　毾防　牀襜】步障一
　　増拾遗记曰石虎为洛台列凤文锦步障萦蔽于洛川北齐书曰琅琊王俨字仁威武成第三子也武成甚
　　爱之仪衞甚盛帝尝与后在华林园东门外张幕施青绫障以观之
　　步障二
　　原锦步障【晋书曰石崇与王恺相尚恺以紫丝步障四十里崇以锦步障五十里敌之】　铁步障【语林曰许元度将弟出都婚诸人闻是元度弟钦迟之既见乃甚痴便欲嘲弄之元度为之解纷诸人遂不敢犯境刘眞长叹曰元度为弟婚施十重铁步障】　増青绫步障【晋书曰王凝之弟献之尝与賔客谈论辞理将屈嫂谢氏道韫遣婢白献之欲为小郎解围乃施青绫步障自蔽申前议客不能屈又见步障一】　丝布步障【晋东宫旧事曰皇太子纳妃有丝布里步障三十里】步障三
　　増诗元朱德润题石崇锦障圗诗曰洛阳金谷园中花
　　雕玉为阑绣作遮琉璃器多出珍馔玛瑙街长行钿车椒房涂香贮歌舞曳珠珥翠笼轻纱瑚扶疎三四尺王羊贵戚争豪奢那知花淫风雨妒古来山泽生龙蛇婵娟坠楼宝珈碎月明夜半啼惊鸦　陈泰题松障圗歌曰何人独立身堂堂十八公子须髯苍凝氷不遣势摧折清籁时与髯低昂兰为兄兮雪为友燕坐松间自呼酒眼花耳热鳞鬛生千尺龙蛇入挥手手中松月自离笔已见云烟生蓊郁傥非白昼堂宇空眞恐幽阴鬼神出平生始识顔平原坚苦絶胜甜中边世间画史千金价惜哉此松不多画
　　承尘一
　　増释名曰承尘施于上以承尘土也
　　承尘二
　　原谢承后汉书曰雷义字仲公豫章鄱阳人也初为郡功曹能擢举善人不伐其功义常济人死罪罪者后以金二斤谢之义不受金主伺义不在黙投金于承尘上后葺理屋宇乃得金金主已死无所复还义乃以付县曹
　　承尘三
　　原金箔承尘【支僧载外国事曰斯诃条国有大富长者条三弥与佛作金箔承尘一佛作两重承尘】　朱画承尘【楚辞曰经堂入奥朱尘筵注云尘承尘也言升殿过堂入房至室奥处上则有朱画承尘下则有簟筵好席可以休息】　猕防有鬼【抱朴子曰余友人滕永叔尝养大猕防以铁锁锁之着牀间而犬忽齧杀之永叔便合锁埋之后百许日见猕防走上承尘不悟是猕防鬼也惊指之曰猕防何以被伤流血断走乎猕猴有悲鸣状永叔始悟曰始乃今日知狝猴死后有鬼乎】　老狸为神【捜神记曰博陵刘伯祖为河东太守所止承尘上有神能语京诏书诰下消息辄预告伯祖问所食啖欲得羊肝于前切之脔随刀不见尽两羊肝有二老狸眇眇在案前持刀者举手欲斫之伯祖诃止自着承尘上须防大笑曰向者啖肝醉忽失形与府君相见大惭愧后伯祖当为司隶神辄言省内事伯祖怖谓神曰今职在刺举左右贵人闻神在此因以相害神荅曰如府君所虑当相舍去遂无声】　鸠来为福【又曰长安有张氏者独处一室有鸠自外入止于牀祝曰鸠尔来为我福耶飞上承尘】　鸡落恐怖【语林曰傅信忿母母羸病恒惊悸信乃取鸡鸭去毛置承尘上行落地母辄恐怖】
　　牀一
　　原释名曰人所坐卧曰牀牀装也所以自装载也　说文曰牀身之安也箦牀栈也第牀箦也杠牀前木也广雅曰栖谓之牀浴牀谓之招　扬雄方言曰齐鲁之间谓之箦【牀板】陈楚之间或谓之第北燕朝鲜之间谓之树自关而西秦晋之间谓之杠南楚之赵东齐海岱之间谓之梓【音诜】其上板衞之北郊赵魏之间谓之牒　服防通俗文曰牀三尺五曰榻板独坐曰秤八尺曰牀易曰剥牀以足以灭下也剥牀以辨未有与也剥牀以肤切近灾也　又曰防在牀下上穷也　诗曰乃生男子载寝之牀　又曰或息偃在牀　礼记曰曽子寝疾乐正子春坐于牀下曽元曽申坐于足童子隅坐而执烛童子曰华而睆大夫之箦与曽子曰然斯季孙之赐也我未之能易也元起易箦　増周礼玉府掌王之衽席牀第　原商子曰明者无所不见人主处匡牀之上而天下大理　天文集曰紫宫门外有天牀六星　増杂五行书曰凡安牀东首贫贱疾病西首富南首贵北首死兵书曰将坐牀无故自动下欲害之　梦书曰梦牀所坏者为忧妻也　原晋东宫旧事曰皇太子纳妃有素柏局脚牀八板牀漆牀　増隋书曰时以谶故改胡牀为交牀后唐穆宗改为绳牀　唐六典曰尚舍掌殿庭供设有金铜行牀　又曰马射则设防鼓金钲施龙牀而偶作焉　又曰光禄大夫致仕给六尺牀及帐簟褥　通典曰唐御史食座之南横设榻谓之南牀例不出累月迁登南省故号南牀百日御史台记云亦曰痴牀言倨傲如痴　文献通考曰七宝牀一覆以绯罗绣帕宋初内臣马上捧之谓之驾头　辽史礼志曰宋使见皇太后仪引进使引礼物于西洞门入殿前置担牀
　　牀二
　　増孟子曰舜在牀琴　世本曰纣为玉牀　国语曰晋献公寝而不寐郤叔虎曰牀第之不安耶骊姬之不在侧耶　庄子曰骊姬艾封人之子也晋国之始得之也涕泣沾襟及其至于王所与王同匡牀食刍豢而后悔其泣也　原西京杂记曰汉武帝为七宝牀杂宝屏风八宝帐设于桂宫时人谓之宝宫　増后汉书曰羊茂字季宝为东郡太守冬日坐羊皮夏月坐一榆木板牀蔬食出界买盐豉食之　又曰薛淳为汉中太守夏但坐板牀不设席冬坐羊皮河内髙为琅琊相亦然世说袁绍年少时曽夜以劒遣人掷魏武小下不着帝揆其后必髙因帖卧牀劒至果髙焉　魏志曰陈登字元龙许汜与刘备并在荆州牧刘表坐泛曰陈元龙湖海之士豪气不除备问汜君言豪有事耶汜曰昔遭乱过下邳见元龙无主客之意不相与语自上牀卧使客卧下牀备曰君有国士之名今天下大乱帝王失所望君忧国忘家有济世之意而君求田问舍言无可采是元龙所讳何縁当与君语如小人欲卧百尺楼上卧君于地下何但上下牀之间耶表大笑　六帖曰蜀彭羕见厐统非故旧又值有賔客羕径上统牀卧曰须客罢与君谈賔罢与语统大奇之　晋书曰齐献王攸特为文帝所宠爱每见攸辄抚牀呼其小字曰此桃符坐也几为太子者数矣　又曰谢万尝诣王恬既坐少时便入良久沐头散发而出据胡牀坐中庭晒头神气慨然了无酬对　又曰庾亮尝乗月登南楼据胡牀谈咏又曰陶淡字起静好道年七十五六便絶谷设小牀常以独坐不与人共　西征记曰金郷焦氏山北有汉司隶校尉曽峻冢前有石牀长八尺莹磨鲜明叩之即鸣时太尉从事中郎傅珍之谘议参军周安穆折石牀各取一头为曽氏之后所讼　原石虎邺中记曰石季龙御牀殿方三丈其余皆局脚长六尺后宫别房中有小形玉牀又有转关牀射鸟兽　燕书曰公孙凤隐于昌黎九城寝土牀　宋书曰髙祖尝患体热有献石牀乃碎之恶劳人也　増又曰武帝初开国有司奏东西堂设局脚牀银涂钉上不许使用直脚钉用铁也　又曰王微不仕寻书玩古遂至足不履地终日端坐牀上牀皆生埃唯当坐处独净　又曰羊戎好为双声江夏王义恭尝设斋使戎布牀须防王出以牀狭乃自临牀戎曰官家恨狭更广七寸王笑曰卿岂惟善双声乃辨士也　又曰王僧达大明中以归顺功封宁陵县五等侯迁中书舍人黄门郎路琼之太后兄庆之孙也宅与僧达第并尝盛车服诣僧达僧达将猎已改服琼之就坐僧达乃不与语谓曰身昔门下驺人路庆之者是何亲遂焚琼之所坐之牀　齐书曰纪僧眞幸于武帝稍历军校容表有士风谓帝曰臣小人出自本县武吏遭逢圣时阶荣至此为儿婚得荀昭先女即时无复所须惟就陛下乞作士大夫帝曰江斆谢瀹我不得措此意可自诣之僧眞承旨诣斆登榻坐定斆便命左右曰移吾牀逺客僧眞气丧而退　又曰徐孝嗣初在率府昼卧斋北壁下梦两童子遽曰移公牀孝嗣惊起闻壁有声行数步壁崩　又曰虞愿除后军将军禇彦回诣愿不在见其眠牀上积尘埃有书数卷彦回叹曰虞君之清乃至于此令人拂牀埽地而去　又曰竟陵王子良为会稽郡阁下有虞翻旧牀罢任还乃致以归后于西邸起古斋多聚古人器服以充之　又曰少帝夜醉萧坦之与曹道刘挟抱还延昌殿置玳瑁牀上　梁书曰鱼容性奢侈侍妾百余人不胜金翠服玩车马皆一时之絶有眠牀一张皆是蹙柏四面周匝无一有异通用银镂金花两重为脚又云以象齿檀沉造周匝用宝钿金莲花琥珀负脚　又曰西域兹等国其王座金牀随太歳与其妻并坐接客　南史曰长沙王懿孙藻性恬静独处一室牀有膝痕宗室衣冠莫不楷则　唐书曰贞观十八年召三品以上赐宴武门太宗操笔作飞白羣臣乗醉就帝手中相竞散骑常侍刘洎登御牀引取然后得之帝笑曰昔闻婕妤辞辇今见常侍登牀又曰杜甫尝醉登严武牀瞪视曰严挺之乃有此儿
　　武亦暴猛中衔之尝欲杀甫不果　又曰孟浩然王维私邀入内署俄而宗至浩然匿牀下维以实对帝喜曰朕闻其人而未见也何惧而匿诏浩然出　又曰李吉甫初入政事堂会食有巨牀相传徙之辄罢相不敢迁吉甫曰世俗禁忌何足疑邪撤而新之　续画品曰毛棱惠逺子便速有余眞巧不足若比其父则牀上叠牀方之厥兄则屋下架屋　五代史曰冯道军中不设牀席卧一束刍　韦应物诗曰予解郡符去尔为外事牵宁知风雨夜复作对牀眠苏颍濵曰辙幼从东坡读书未尝一日相舍宦游四方读韦诗恻然相约早退为闲居乐后会澶濮间百余日追感前约作诗云逍遥堂后千寻木长送中宵风雨声悮喜对牀寻旧约不知漂泊在彭城
　　牀三
　　原瑚　玳瑁【汉武帝内传曰武帝受西王母眞形六甲灵飞十二事帝盛以黄金几封以白玉函以瑚为牀紫锦为帷安着柏梁台上　西京杂记韩嫣以玳瑁为牀】　象牙　麡角【孟尝出行五国至楚楚献象牙牀郢之登徒直送之不欲行见孟尝君门人公孙戌曰象牀之直千金伤此若发摽妻卖息不足以偿足下能使仆无行先人有宝愿献之戍因谏孟尝君勿受乃止　异物志曰白麡狼形似鹿而角触前向入林则挂角故恒在平浅草中逐入林则得之皮可作履韤角正四据南人因以作踞牀】搘　鼠迹【南方志曰江淮间有人得用搘牀三十年放之犹活　语林曰简文帝为抚】
　　【军时所坐牀生尘不命左右拂见防行迹视以为佳】　坦腹　合欢【晋书曰太尉郗鉴使人求壻于王导导令就东厢徧观诸子弟使者归谓鉴曰王氏诸少年并佳然见问咸自矜持唯一人在东牀坦腹而食胡饼独若不闻鉴曰此正佳壻访之乃逸少也以女妻之　关盼盼诗曰楼上残灯伴晓霜独眠人起合欢牀相思一夜情多少地角天涯未是长】　七宝　増五香【魏收后魏书曰韩武字道威除龙骧将军郢州刺史尝献七寳牀象牙牀又唐李白被召明皇以七宝牀置之金銮殿又见牀二　隋炀帝观文殿两厢为堂十二间厨前设五方香牀缀金玉珠翠每驾至则宫人擎香炉在簟前行】　郁金玛瑙【文选诗曰羽帐郁金牀　开元天寳间西域波斯遣使献玛瑙牀】　原沈香　増华镂【异苑曰沙门支法存有八尺沈香板牀刺史王淡息切求不与遂杀而籍焉后息疾法存出爲祟也柴子太七折曰下莞上簟华镂之牀】　原觜蠵　増师子【刘桢清虑赋曰布玳瑁之】
　　【席设觜蠵之牀冯玫瑶之儿对金精之盘如来将罢法座于师子牀揽七寳几】　红莲　苦竹【日下旧闻大都宫殿考曰置金酒海前后列红莲牀　宋杨廷秀诗曰猫枕桃笙苦竹牀】　原神女金　仙人石【马明生别传曰明生随神女入室中卧金牀玉　郦善长水经注曰夷水右经石室南村人骆都小时到此室边采蜜见一仙人坐石牀上又云仙人以白玉石为牀】　华山白玉　辰州朱砂【神仙传曰衞叔卿入华山有紫气郁郁见白玉为牀　东坡诗注曰辰州蛮洞小龛中生白石石状如玉牀牀上生朱砂大如箭簇小如芙蓉　又文选诗曰白玉为君牀】　桓伊弄笛　魏收读书【晋书曰桓伊善音乐蓄一蔡邕柯亭笛尝自吹之王徽之泊舟青溪与伊不相识时伊过青溪岸上徽之令人谓伊曰闻君善笛为我一奏伊时贵显素闻徽之名便下车踞胡牀而作三调弄毕便上车去不交一言　后魏书曰魏收读书夏月坐板牀随树阴讽诵积年牀板为之脱减而精力不辍】　贺革思义　宗武雠书【南史贺革家贫躬耕供养年二十始辍耕求就父受业有六尺方牀思义未达则横卧其上不尽其义终不肯食　杜甫示子宗武诗曰雠书解满牀】
　　牀四
　　原玉牀【西京杂记曰昭阳殿设玉牀又详牀二】　银牀【杜甫诗露井冻银牀又苏味道咏井诗玲珑映玉槛澄澈防银牀又唐诗空汲银牀井】　藜牀【英雄记曰向诩常坐藜牀上又诗衰病只藜牀】　荃牀【魏曹植九咏曰蕙帱兮荃牀】　踞牀【论衡曰孔子将死遗秘书曰后世有一妄男子自称秦始皇上我堂踞我牀颠倒我衣裳至沙丘而亡后始皇至鲁观孔子宅至沙邱而崩】　増支牀【李白诗支牀锦石圆苏轼诗锦茵玉匣俱尘垢捣练支牀亦何有】　原安身【夜以安身】养体【史记】　増花牀【花木録曰剪牡丹花欲急则花牀无伤】　糟牀【杜甫诗豫知秫黍收已觉糟牀注】　匡牀【刘后村诗甘寝就匡牀又诗匡牀竹火炉】　笔牀【树萱録曰南朝呼笔管为牀又四管为一牀徐陵玉台新咏序曰翡翠笔牀无时离手又陆蒙茶灶笔牀往来又诗青苔生笔牀】　月照【文选诗明月皎皎照我牀】　书连【杜甫诗云牀上书连屋】　歌牀【水影照歌牀】　风牀【杜甫诗风牀展书卷】　蛮牀【欧阳脩诗蛮牀倦晨兴】　异牀【上士异牀】　四大牀【东坡借佛印四大作禅牀】　六尺牀【白居易诗好是幽眠处松阴六尺牀苏轼诗西斋深且明中有六尺牀】　书满牀【杜甫诗摊书解满牀】　笏满牀【苏轼诗他年笏满牀】　原伏牀泣【江表传曰孙权遣人克荆州将吏悉皆归附而潘濬独称不见权遣人以牀就家舆致之濬伏面着牀席不起涕泣交横】　同牀卧【史记曰任安田仁俱为衞将军舍人居门下同心相爱家贫两人同牀卧】　华元登【左传曰楚围宋宋华元夜登子反之牀】　杨素抚【封俭为内史令杨素抚其牀曰封郎终当据此一云谓李靖左仆射】　王导固辞【晋书中宗既登尊号百官陪列诏王导升御牀共坐导固辞曰太阳下同万物苍生何由仰照中宗乃止】　增林甫屡徙【唐李林甫为相多结怨于人虞刺客窃发出则步骑百余人金吾静街居则重门复壁如防大敌毎一夕屡徙其牀虽家人莫知其处】　原安坐玉牀【易林鼎之升曰安坐玉牀听韶行觞饮福万歳曰寿无疆】　出坐玉牀【易是类谋曰羣党假威出坐玉牀注云小人羣党取王者威权坐于牀】　沛公踞牀【汉书曰沛公至髙阳传舍使人召郦食其至入谒沛公踞牀令两女子洗足而见食其食其长揖不拜曰足下欲聚徒合义兵不宜踞见长者于是沛公辍洗起衣延食其上坐谢之】　裴遐堕牀【邓晋记曰裴遐赋性恬和同类有试遐者推堕牀下遐乃拂衣还坐毫无愠色】从地中出【支僧载外国事曰佛涅槃时自然有七寳牀从地中出】　穿井旁有
　　【荆州记曰湘州南寺贾谊所穿井井旁有局脚石牀可容一人坐形制甚古相传谊所坐也】　言不逾阈【牀第之言不逾阈】　増偷闲暂卧【苏轼诗偷闲暂卧老僧牀】　董偃石牀【拾遗録曰董偃常卧延清之室以画石为牀文如锦也石体甚轻出在郅支国上设紫琉璃帐火齐屏风又诗暑卧石牀寒】　季伦象牀【又曰石季伦屑沉水之香如尘末而置象牀上使所爱者践之无迹则赐珍珠百琲若有迹者则节其饮食令体弱故闺中相戏曰尔非细骨轻躯那得百琲眞珠】　支木为牀【皇甫谧髙士传曰老莱子隐防山之阳支木为牀】　缉石为牀【拾遗録曰频斯国有枫林林东有大石室可容万人坐壁上刻为三皇之象天皇十二头地皇一十一头人皇九头皆龙身亦有膏烛之处缉石为牀牀上有膝痕深二三寸】
　　牀五
　　原诗后梁宣帝牀诗曰衡山白玉镂汉殿瑚支踞膝申久坐屡好为频移　増宋杨万里咏竹牀诗曰已制青奴一壁寒更搘緑玉两头安谁言诗老眠云榻不是渔郎钓月竿醉梦不知蕉叶雨小舟亲过蓼花滩蹶然惊起天将晓牎下书灯耿复残　元杨维桢绣牀凝思诗曰绣线添来日正迟香绒倦理一支颐心游飞絮浑无着身脱枯蝉忽若疑花帖错描愁伴觉金针阁住许谁知絶怜小玉情縁重到死春蚕始絶丝
　　原铭后汉李尤卧牀铭曰体之所安寝处和欢夕惕敬愼崇德逺奸
　　榻一
　　原释名曰长狭而卑曰榻言其榻然近地也
　　榻二
　　増宋书曰当阳侯刘彦节既贵士子自非三署不得上方榻时以此少之　又曰王瞻字明逺一字升鸾负气傲俗好贬裁人物仕宋为王府参军常诣刘彦节直登榻曰君侯是公孙仆是公子引满促膝唯余二人彦节外虽酬之意甚不恱　唐书曰宗命太常韦縚读时令毎月一节毎孟月朔日上御宣政殿旁置一榻东置面案令縚坐而读之　又曰李岘同平章事故事政事堂无座自元载为相中人传诏者引升堂置榻待之岘至即叱左右去榻　又曰张嘉贞为益州都督性至简傲接部内刺史甚倨唯李勉之父择言时守汉州每见独引与同榻坐　又曰王毛仲与诸王侍禁中至连榻而坐
　　榻三
　　原唯徐穉设　増为周璆置【后汉书曰徐穉字孺子陈蕃为豫章太守不接賔客惟孺子来特设一榻去则悬之　又曰陈蕃为乐安太守郡人周璆字孟玉髙洁之士也惟蕃能致之为置一榻去则悬之】　原简雍独擅　増罗艺独坐【蜀志曰简雍性简傲跌宕在先主坐席犹箕踞倾倚威仪不肃自纵适诸葛亮以下则独擅一榻项枕卧语无所为屈　隋书曰隋罗艺营州緫管容貌瓌伟独坐满一榻蕃人畏惧莫敢仰视】　原卧处尽陷　膝处皆穿【列仙传曰修羊公在华阴山石室中有悬石榻卧其上石尽穿陷　皇甫谧髙士传曰管宁自越海反归尝坐一本榻积五十余年榻上当膝处皆穿】　増延之谏帝　东坡就僧【顔延之为秘书监时沙门释惠琳以才学为文帝所赏朝廷政事多与之谋上毎引见常升独榻延之甚嫉之因醉曰昔同子骖乗袁丝正色此三台之座岂可使刑余居之上为变色　苏东坡黄鲁直一日在佛印禅师处饮至暮阻雪衾席不备东坡曰就与老僧共榻不亦可乎】
　　榻四
　　増象榻【唐韩维诗曰宴洽翠娥连象榻】　土榻【宋张耒诗曰主人埽土榻】　原升御榻【北齐赵彦深官司徒礼遇稍重毎引见或升御榻】　换父榻【后魏任成王澄长子顺拜仆射上省见榻甚故令史云此榻曽经先王坐顺涕泗交集令换之】　长史榻【梁孔休源为晋安王长史王于中斋别施一榻云此是孔长史坐人莫能与】　刺史榻【后魏薛聪为齐州刺史卒于州吏人追思留所坐榻以为遗爱】　连榻坐客【晋羊琇为防军杜预拜鎭南将军朝士毕贺皆连榻坐琇曰杜元凯乃连榻坐客耶不坐而去一曰雅舒后至云云不坐便去】　合榻对饮【吴志曰周瑜荐鲁肃于孙权权见肃甚恱之引肃合榻对饮言议】　増榻畔鬓丝【唐杜牧题禅院曰今日鬓丝禅榻畔茶烟轻飏落花风】　榻上积笏【唐崔琳毎岁时宴于家以一门笏置榻笏重积其上】　一榻之外【一榻之外皆他人家】　卧榻之侧【长编曰赵宋伐江南徐入奏乞罢兵太祖曰江南主有何罪但卧榻之侧岂容他人鼾睡乎】
　　簟一
　　原说文曰簟竹席也　释文曰簟覃也布之覃然正平也　方言曰簟宋魏之间谓之笙【今江东云笙也】　増又曰或谓之籧曲自关而东谓之簟其直文而粗者谓之籧篨周楚魏之间谓之倚佯自关而西谓之筕篖　书曰敷重篾席黼纯敷重笋席纷纯注云篾桃竹席也白黒之缯以纯縁也笋弱竹也纷纯以黒之缯杂为之縁也并天子朝燕之簟　原毛诗曰下筦上簟　増礼记曰事父母舅姑敛席与簟县衾箧枕敛簟而襡之又曰父母舅姑之衣衾簟席枕几不传　原又曰夫不在敛枕箧簟席襡器而藏之　又曰筦簟之安而蒲越藁秸之尚　孙卿子曰轻暖平簟而体不知其安　淮南子曰蓆之上先雈簟樽之上先酒先王贵之先本而后用末也
　　簟二
　　増西京杂记曰武帝以象牙为簟赐李夫人　原汉献帝传曰尚书令王允奏曰太史令王立说孝经六隐事能消却奸邪尝以良日允与立入为帝诵孝经一章以丈二竹簟画九宫其上随日时而出入焉及允被害乃不复行　王隐晋书曰车永为广州刺史永子溢多使工作象牙细簟工患之乃共举出永　晋公卿礼秩曰太宰何曽逊位赐簟褥一具　世说曰王忱见王恭六尺簟谓有余求之恭以送遂坐荐上忱大惊恭曰吾平生无长物　増宋书曰尚书令王俭尝集才学之士类物以隶之隶事多者赏之惟何宪为胜乃赏五花簟白扇坐簟执扇容气自得秣陵令徐摛后至操笔便成举坐赏击摛命左右抽宪簟自掣取扇登车而去　唐书曰武后时嬖臣张易之为母为犀簟貂褥　卢氏杂记曰侯君集破髙昌所得金簟甚精御府所无
　　簟三
　　原黄篾　赤花【庾翼与燕王书曰今致丈二细桃枝簟十黄篾双文簟二王独受黄篾双文簟一枚　晋东宫旧事曰太子纳妃有乌韬赤花双文簟】　増象牙　龙鳞【西京杂记赵飞燕女弟居昭阳殿中设白象牙簟又详簟二　古诗滑如铺薤叶冷似卧龙鳞】　白薤　红藤【白居易诗白如铺薤叶苏轼诗曲股薤簟有佳处　北户録曰琼州出红藤簟】　原桃枝　桃笙【东观汉记曰马棱为防稽太守诏诘防稽车牛不务坚强车皆以桃枝细簟　左思吴都赋曰桃笙象簟韬于筒中按桃笙竹簟也与象牙簟皆藏于竹筒而致贡】　増结花　含霜【文选曰结花者为纨簟　谢晖诗曰珍簟夏含霜】　贻韩愈　赠永叔【唐郑羣以竹簟贻韩愈　宋欧阳修曰有客赠余以石枕与所藏笛竹簟皆佳物也余既喜睡因甚爱之辄为短句奉呈原父圣俞二君子诗俱详簟五】　防稽献竹　林邑贡金【西京杂记曰会稽献竹簟供御世号为流黄簟　箫子显齐书曰林邑王永明九年遣使贡献金簟等物】
　　簟四
　　原楚簟【王鉴竹簟赋曰楚簟陈于玉房巴箱列于椒台】　珍簟【文选诗曰珍簟清夏室竹簟也】夏簟【夏簟清兮画不暮又杜甫诗留客夏簟青琅玕】　増卧簟【杜甫诗酒醒思卧簟】
　　蓬簟【诸葛亮转敎曰计一岁运用蓬旅簟千万具】　席簟【潘岳悼亡诗曰展转盼枕席长簟竟牀空】　平簟【东观汉记殇帝诏省荏弱平簟】　弱簟【王廙春可乐曰弱簟平端】　竹簟【云仙防録曰房寿六月召客坐竹簟】　风簟【宋曽巩诗曰已令酒屋铺风簟】　色寒【李白诗曰微微凄凄簟色寒】　光耀【韩愈咏簟诗曰呼奴埽地铺未了光彩照耀惊童儿】　八尺簟【又曰卷送八尺含风漪】　五人簟【唐六典曰澧州出五人簟】
　　簟五
　　増诗唐韩愈谢郑羣赠竹簟诗曰蕲州笛竹天下知郑君所宝尤瓌奇携来当昼不得卧一府传看黄琉璃体坚色净又藏节满眼凝滑无瑕疵法曹贫贱众所易腰腹空大何能为自从五月囷暑湿如坐深甑遭烝炊手磨袖拂心语口慢肤多汗眞相宜日暮归来独惆怅有卖直欲倾家赀谁谓故人知我意卷送八尺含风漪呼奴埽地铺未了光彩照耀惊童儿青蝇侧翅蚤虱避肃肃疑有清飇吹倒身甘寝百疾愈却愿天日恒炎曦明珠青玉不足报赠子相好无时衰　曹松白角簟诗曰角簟工夫已到头夏来全占满林秋若言保惜归华屋秪合封题寄列侯学卷晓氷常怕绽解铺寒水不敎流蒲桃锦是潇湘底曽得王孙价倍酬　又碧角簟诗曰细皮重叠织霜纹滑腻铺牀胜锦茵八尺碧天无翳一方青玉絶纤尘蝇行只恐烟黏足客卧浑疑水浸身五月不敎炎气入满堂秋色冷龙鳞　宋欧阳修枕簟诗曰端溪琢出缺月様蕲州织成双水纹呼儿置枕展方簟赤日正午天无云黄琉璃光緑玉润莹净冷滑无埃尘忆昨开封暂陈力屡乞残骸避烦剧圣君哀怜大臣悯察见衰病非虚饰犹蒙不使以罪去特许迁官还旧职选材任事不堪用见利无惭惟茍得一从僦屋居城南官不坐衙门少客嗒然惟与睡相宜以嬾遭闲何惬适从来羸苶苦疲困况此烦熇正炎赫少壮喘息人莫听中年鼻鼾尤恶声痴儿掩耳谓雷作灶妇惊窥疑釜鸣苍蝇蠛蠓任縁扑蠧书嬾架抛纵横神昏气浊一如此言语思虑何由清昔时李白爱饮酒欲与铛杓同生死我今好睡又过之身与二物为三尔江西得请在旦暮收拾归装从此始终当卷簟携枕去筑室买田卧颍尾　梅尧臣次韵曰溪上枕剖龙卵石蕲匠簟裂蛇皮纹客从东方一持赠竹色蒸青石抱云磨沙斲骨自含润饱霜吊节无留尘京师豪贵空有力六月奈此炎蒸剧旱风赤日吹热来大厦髙檐任雕饰头颅汗匝无富贫虽有颁氷论官职官髙职重氷则多日永氷消难更得唯公埽室施枕簟迎凉自感东方客东方客应非俗昏能使贤人心体适贤人何以偏伏人天下才名方赫赫我吟穷困不可听昼夜蚊蚋苍蝇声蝇如逺鸡耳初感蚊若隐雷空际鸣葛防顶绽屋蝎坠菅席中裂麻经横平生赋分只煎炒安有緑玉琉璃清犹胜昔年杜子美老走耒阳牛炙死因思杨恽废时言但愿人生行乐尔公今事业在朝廷去就尤当愼终始待公睡足秋风来去奉髙谈挥麈尾　王安石次韵曰端溪琢枕緑玉色蕲水织簟黄金纹翰林所宝此两物笑视金玉如浮云都城六月招客语地生赤日流水尘烛龙中天进无力客主歊然各疲剧形骸直欲坐弃忘冠带安然强修饰恃公寛贷更不疑箕踞岂复论官职笛材平坐家故藏砚璞玼清此新得归除堂屋就阴翳公不自眠分与客知公用意每如此眞能与物同其适岂如若曹空自私却愿赤日常炎赫公材卓笔人所惊久矣四海流名声天方资取欲扶世岂特使以文章鸣深探力取当不寐思以正议排纵横奈何甘心一榻上欲卧颍尾为洁清贤愚劳佚非一轨顾我病昏惟未死心于万事久萧然身寄一官眞偶尔便当买宅归偃休白发溪山如愿始看公戮力就太平却上青天跨箕尾　苏轼寄蕲簟与蒲传正诗曰兰溪美箭不成笛离离玉筯排霜脊千沟万缕自生风入手未开先惨栗公家列屋闭蛾眉珠帘不动花阴移雾帐银牀初破睡牙籖玉局坐弹棊东坡病瘦长羇旅冻卧饥吟似饥鼠倚赖春风洗破衾一夜雪寒披故絮火冷灯青谁复知孤舟儿女自嚘咿皇天何时反炎燠愧此八尺黄琉璃愿公净埽清香阁卧听风漪声满榻习习还从両腋生请公乗此朝阊阖原啓梁刘孝仪谢始兴王赐花纨簟啓曰丽兼桃象周洽昏明便觉夏室已寒冬裘可袭虽九日煎沙香粉不弃三旬沸海团扇可捐
　　原书梁简文帝荅定襄侯饷卧簟书曰筠篁多品篠簜杂名校色比奇独此为贵自含苍紫似久暴于柯亭乍舒黝素若屡沾于湖水三伏余炎九折成用便可旅食南馆髙卧北牎　又荅南平嗣王饷舞簟书曰濯龙之木文罽饰坛淮南之台紫罗为荐未若五离九折出桃枝之翠笋绮烂霞舒制云母之修竹南湘泪喻此未奇东宫赤花拟之非妙
　　席一
　　原释名曰席释也可卷可舒也【舒一作释】　说文曰筵竹席也　増又曰席借也　原毛诗曰我心匪席不可卷也礼记曰羣居五人则长者必异席为人子者居不主
　　奥坐不中席【注不敢当尊也】　又曰奉席如桥衡请席何乡请衽何趾席南乡北乡以西方为上东乡西乡以南方为上若非饮食之客则布席席间函丈主人跪正席客跪抚席而辞客彻重席主人固辞客践席乃坐　又曰母踖席【踖躐也登席不由前为躐席】　増又曰父母舅姑将坐奉席请何乡将祍长者奉席请何趾敛席与簟　原周礼曰玉府掌王之祍席【祍席簟席】司几筵掌五几五席之名物凡大朝觐设莞席纷纯加缫席画纯加次席黼纯诸侯祭祀席蒲筵缋纯【纷白绣也纯縁也次兽皮为席也缫席削蒲蒻编以五采若今合欢矣画谓云气也次席桃枝席有次列成文】　三礼圗曰士蒲筵长七尺广三尺三寸无纯　左传曰大路越席昭其俭也　论语曰席不正不坐　又曰君赐食必正席先尝之　家语曰明王之守也则必折冲千里之外其征也还师祍席之上故曰内修七敎而士不劳外行三至而财不匮此之谓明王之道　増庄子曰人所最畏者衽席饮食之间　盐铁论曰古者庶人蒲席以草经及后践蒲蒻复筵方荐帛縁者也　原汉旧仪曰祭天紫坛绀席六采绮席祭岳白菅席　史记曰古者封禅席蒩稭　卢毓冀州论曰常山为林大陆为泽蒹葭蒲苇云母御席地产不为无珍也　大魏诸州记曰钜鹿广阿泽多苇出细御席多云母　晋东宫旧事曰太子有独坐龙须席赤皮席花席经席　増范汪荆州记曰安城郡今属江州出桃枝席　拾遗记曰岱舆山有草名莽煌叶圎如荷去之十步炙人衣服则燋鸟兽不敢近也刈以为席方冬弥温以枝相磨则火出矣　地理志曰相州贡凤翮席登州贡水葱席　崔豹古今注曰草名虎须者江东织以为席　唐六典曰京兆出粲草席许州出麃心席州贡莞席沧州出苇席忠州出苏薫席广州出竺席
　　席二
　　増王子年拾遗记曰黄帝诏使百辟羣臣受德敎先列珪玉于兰蒲席上　原曽子曰不劳不费之谓明可得而闻乎孔子曰昔者帝舜左禹右臯繇不下席而天下治　子思曰舜不降席而天下治桀纣不降席而天下乱也　韩子曰禹为蒋席颇縁此弥侈矣而国不服者三十三复作茵席雕文弥侈矣国之不服者五十三六韬曰桀纣之时妇女坐以文绮之席衣以绫纨之衣大戴礼曰武王践祚席前左端之铭曰安乐必敬前
  </div>
  <div class="pagination">
   <a href="御定渊鉴类函_page259.html">
    上一页
   </a>
   <span>
    ...
   </span>
   <a href="御定渊鉴类函_page255.html">
    255
   </a>
   <a href="御定渊鉴类函_page256.html">
    256
   </a>
   <a href="御定渊鉴类函_page257.html">
    257
   </a>
   <a href="御定渊鉴类函_page258.html">
    258
   </a>
   <a href="御定渊鉴类函_page259.html">
    259
   </a>
   <span class="current-page">
    260
   </span>
   <a href="御定渊鉴类函_page261.html">
    261
   </a>
   <a href="御定渊鉴类函_page262.html">
    262
   </a>
   <a href="御定渊鉴类函_page263.html">
    263
   </a>
   <a href="御定渊鉴类函_page264.html">
    264
   </a>
   <a href="御定渊鉴类函_page265.html">
    265
   </a>
   <span>
    ...
   </span>
   <a href="御定渊鉴类函_page261.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
