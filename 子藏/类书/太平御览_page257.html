<!DOCTYPE html>
<html>
<head>
    <meta charset="UTF-8">
    <title>太平御览 - 第 257 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 257 页/共 737 页</h1>
    <div class="content">又曰：田肯贺上曰：“秦形胜之国也，带河阻山，悬隔千里，持戟百万。悬隔，千里之外，秦得百二焉。齐地方二千里，持戟百方，齐得十二焉，非亲子弟莫可使王齐者也。”
又曰：奉天子法驾，迎皇帝代邸，皇帝入未央宫，有谒者十人持戟卫端门。曰：“天子在，足下何为者？”不得入。
又曰：汉七年，长乐宫成，於是皇帝辇出房，百官执戟传警，引诸侯王以下至吏六百石，以次奉驾。
又曰：息夫躬云：“诸曹以下，仆（音速。）不足数。卒有强弩围城，长戟指阙，陛下谁与备之。”
又曰：晁错上言曰：“两阵相近，平地浅草，可前可後，此长戟之地也。剑盾三不当一。”
又曰：灌夫字仲儒，父孟死吴军。夫奋曰：“愿取吴王若将军之头，以报父仇。”於是夫披甲持戟，募军中壮士所善愿从数十人。及出壁门，莫敢前，独两人及从奴十馀骑驰入吴军，至戏（音麾。）下，所杀伤数十人。
又曰：扬雄位不过执戟。
又曰：八月，饮酎行祠孝昭庙。是时，霍氏外孙代郡太守任宣坐谋反诛。宣子章为公车丞，亡在渭城界中，夜，ㄚ服入庙，执戟立庙门，待上至，欲为逆，发觉，伏诛。
《後汉书》曰：光武署铫期为贼曹掾。上略地向北，期从徇蓟。时王郎檄书到，蓟中起兵应郎。光武趋驾出，百姓聚观，喧呼满道，遮路不得行。期骑马奋戟，嗔目大呼，左右曰，（《周礼》：隶仆掌宫中之事。郑众曰：止行清道也，若今警跸。《说文》：与跸同。）众皆披靡。
《东观汉记》曰：吴汉与苏茂、周建战。汉躬披甲持戟，告令诸部将曰：“闻鼓声大呼，俱进，後至者斩。”遂鼓而进，贼兵大破。
又曰：建武四年，隗嚣遣马援奏课京师，因曰：“臣与公孙述同县，少小相善。臣前往蜀，述陛戟乃见臣；今臣远从异方来，陛下何以知臣非刺客奸人，而简易若是？”上大笑。
又曰：田邑字伯玉，为上党太守，时更始遣鲍永、冯衍屯太原。永、衍恐其先降，说之曰：“晏婴临盟，拟以曲戟，不易其辞。”
又曰：杨政字子行，师事博士范升。建武中，范升为太常丞，为去妻所诬告，坐事系狱，当伏重罪。政以车驾出时，伏道边，抱升子持车叩头。武骑虎贲恐惊马，引弓射之，不去，旄头以戟叉政伤胸前，政遂涕泣求哀，上即尺一出升。
又曰：孙程与王康等斩江京等迎立济阴王，是为顺帝。阎显弟景为卫尉，从省中还外府，收兵至盛德门。尚书郭镇率直宿羽林出，逢景。景因斫镇，不中，镇剑击景堕车。左右以戟叉其胸，禽之，送廷尉。
谢承《後汉书》曰：彭循字子阳。太守秘君闻循义勇多谋，请循以守吴令。民歌之曰：“时岁仓卒，盗贼纵横。大戟强弩不可当，赖遇贤令彭子阳。”
司马彪《续汉书》曰：杨仁字文义，巴郡人。显字特诏补北宫卫士。及帝崩，时诸马贵盛，各争欲入宫。仁被甲持戟，严勒门卫，莫敢轻进者。肃宗既立，诸马共谐仁。上知其忠，愈善之。
张滢《汉南记》曰：陈蕃等欲除诸黄门，谋泄。阍寺之党於宫中诈称惊，云外有反者。蕃奔入宫，小黄门朱寓逆以戟刺蕃。
《魏志》曰：董卓恐人谋已，常以吕布自卫。尝失意拔手戟レ布，布拳捷之。由是，阴怨卓。（《英雄记》又载：吕布诣董卓，卓尝拔戟掷之，言布乱其私室。）
又曰：袁术遣将纪灵等步骑三万攻刘备。备求救於吕布，严步兵千、骑二百驰往赴备。布谓灵等曰：“布性不合斗，但解斗耳。”布令门侯於营门中举一只戟，布言：“诸军观布射戟小枝，一发中者，诸君当解去；不中，可留斗。”布举弓射戟，正中小枝。诸将皆惊，言：“将军天威也。”明日欢会，然後各罢。
又曰：张绣反，袭太祖营。太祖出战不利。典韦以长戟左右击之，一叉辄十馀钅矛（音矛）摧，左右死伤者略尽。韦被数十创，短兵接战，贼前搏之，韦双挟两戟击杀之，馀贼不敢前。
又曰：典韦好持大双戟与长刀，军中为之语曰：“帐下壮士有典君，持一双戟八十斤。”
王沈《魏书》曰：太祖讨吕布於濮阳。布有别屯在濮西相持。太祖募陷陈，典韦先占，但持长矛撩战。时西面又急，韦左手持十馀戟，大呼起，所抵无不应手倒者。
鱼豢《魏略》曰：徐庶字元直。少好任侠，为人报仇，白垩（乌各切。）突面，披而走。为吏所得，乃感激弃其刀戟，更绢巾单衣，折节学问。
《吴志》曰：孙权拜诸葛恪丹阳太守，授戟武骑，作鼓吹，导引归家。
又曰：孙权乘马射虎（，摅陵切。）亭，马为虎所伤。权投以双戟，虎遂却。
又曰：太史慈、刘繇使循骑，卒遇孙策。慈便前斗，正与策对。刺慈马，以揽慈项上手戟，慈亦得策兜鍪。
又曰：孙遣中书郎李崇夺孙亮玺绶，征立琅琊王休。奉书於休曰：“以薄才，见授大任，不能辅导陛下。顷月以来，多所造立，亲近刘承，悦於美色，败坏藏中矛戟五千馀枚，以为戏具。”
韦召《吴书》曰：凌统怨甘宁杀其父操。尝於吕蒙舍会，酒酣，统乃以刀舞。宁起曰：“能双戟舞。”蒙曰：“宁虽能，未若蒙之巧也。”因操刀持，以身分之。
张勃《吴录》曰：严白虎使弟舆谐长沙桓王请和，许之。舆请与王独会面约。既会，王引白削斫席，舆体动。王知其无能，以手戟投之，立死。
《蜀志》曰：两镶（音攘）是谓闭木户，持双戟是谓坐铁室也。
常璩《华阳国志》曰：荆邯记公孙述曰：“昔汉祖败而复征，故能禽秦亡楚，以弱为强，况今地方数千，杖戟百万。”
《晋书》曰：贾后字南风。初为太子妃，性酷虐，尝手杀数人。或以戟掷孕妾，子随刃堕地。帝闻之大怒，欲废之。
又曰：杨骏字文长，为贾后所诛。初，温县有人如狂，造书曰：“光光文长，大戟为墙。毒药虽行，戟还自伤。”及骏居内府，以戟为卫。至兵入骏府，逃于马厩，以戟杀之。
又曰：裴楷有知人之鉴，谓锺会如观武库，森森见矛戟在前。
王隐《晋书》曰：上闻贾妃酷妒，戟レ诸孕子者皆堕。已治室金墉城，寻当废之。赵粲救於内，荀勖救於外，故不济焉。
又曰：祖逖军大饥，进据食犬丘城。樊雅遣六十馀人入逖营，拔戟盾大呼向逖，逖军人夜不知何贼多少，皆欲散走。
崔鸿《前赵录》曰：杜育字子光，濮阳人。少为贼，其母每怒。育曰：“天下将乱，且以习胆。如意望封侯，不如意但不使他人斫头。”曾为贼围，衣甲三重，持戟蓬转而出。
又曰：刘聪猎上林，以愍帝行车骑将军，戎服执戟前导。观者指曰：“此故长安天子。”
崔鸿《後赵录》曰：冉闵所乘赤马曰朱龙，日行千里。左杖双刃矛，右执钩戟，斩鲜卑三百馀级。
《齐书》曰：宋升平三年，尤里封人於官高湖际得瑞ヒ（苏合切。）戟三杖，旁有古字。
《隋书》曰：柳为屯田侍郎，固让，弗许。时制三品以上门皆列戟，左仆射高子弘德封应国公，申牒请戟。判曰：“仆射之子，更不异居。父之戟槊已列门外，尊有厌卑之义，子有避父之礼，岂容外门既设，内阁又施。”事竟不行，闻而叹伏。
《家语》曰：孔子北游，登于农山之上。子路、子贡、颜回侍侧日孔子曰：“二三子各言其志，吾将择焉。”颜回曰：“回愿得明王圣主而相之，敷其五教，导之礼乐，使城郭不修，沟池不越。铸剑戟为农器，放牛马於原薮。室家无离旷之思，千载无战斗之患。”夫子懔然曰：“美哉！德也。”
陆贾《楚汉春秋》曰：沛公脱身鸿门，从问道至军。张良、韩信乃谒项王军门曰：“沛公使臣奉白璧一只献大王足下，玉斗一只献大将军足下。”亚父受玉斗，置地，戟撞破之。
乐资《春秋後传》曰：聂政拔剑至韩，韩相方坐府上，持兵戟而卫，侍者甚众。聂政直入上陛，刺杀侠累。
《战国策》曰：苏秦说惠王曰：“徒处而致利，安坐而广地，虽古五帝、三王、五伯、明主、贤君常欲坐而致之，其势不能，故以战续之。宽则两军相守，迫则杖戟相撞。”
又曰：齐王建入朝於秦，雍门司马横戟当马前曰：“所为立王者为社稷，何以去社稷而入秦？”王不听，遂入秦。
《英雄记》曰：吕布白陈登，使诣曹操求徐州牧不得，登还，布怒拔戟斫机曰：“不惟吾所求无获，但为卿父子所卖耳。”登不为动容，徐对曰：“登见曹公，言养将军譬如养虎，当饱其肉，不饱则将噬人。公曰：‘不如卿言，譬如养鹰，饥则为用，饱则去。’其言如此。”布意乃解。
王隆《汉官解诂》曰：卫尉宫阙周庐殿掖，屯陈夹道，当兵交戟。（胡伯始曰：谓者门郎阁陈屯，士夹首道旁，当兵以示威武，交戟以遮妄出入者。）
应劭《汉官仪》曰：旧制太子食汤沐十县，家令领主自有宫置。周卫交戟，五日一朝，因坐东厢，省视膳食。
《东方朔传》曰：武帝坐未央前殿，天雨新止。朔执戟在殿陛遥指独语。上见，呼问之。朔对曰：“殿後柏树上有鹊立枯枝上，东向鸣。”上遣侍中视之，如朔言。问何以知之。朔曰：“风从东来，鹊尾旁风则倾，背风则蹶，必当顺风而立，故知东向鸣也。新雨生枝滑，故枝涩，故立枯枝上。”上大笑，赐帛十匹。
又曰：孝武元封三年，作柏梁台。召群臣有能为七言者，乃得上坐。卫尉“周卫交戟禁不时。”
陈寿《益部耆旧传》曰：张霸迁会稽太守。是後盗贼衰少，野无遗寇，童谣曰：“弃若戟，弃若矛，盗贼尽，吏皆休。”
萧广济《孝子传》曰：魏阳不知何处人，独与父居。父有刀戟，市南少年求之，阳曰：“老父所服，不敢相许。”少年怒，道逢阳父，打阳，叩头请罪。父没，阳断少年头以谢父冢前。
师觉授《孝子传》曰：仲子崔者仲由之子也。子路仕卫，赴蒯聩之乱，魏人於遂杀之。子崔既长，欲报父仇，知之曰：“夫君子不掩人之不备，须後日於城西决战。”其日持蒲弓木戟，与崔战而死。
张敞《晋东宫旧事》曰：东列崇福门，门各羌十幡，鸡鸣戟十张。
卷三百五十三　兵部八十四
戟下
《世说》曰：旧制三公领兵入见，皆交戟叉颈而前。初，曹公将讨张绣，入见天子时始复此制，公自是不敢朝见。（一出郭颂《世语》。）
孙盛《异同难语》曰：太祖尝私入中常侍张让室，让觉之，乃舞手戟于庭前，逾垣而出。材力绝人，莫之能害。
干宝《搜神记》曰：汉武帝时，张宽为扬州刺史。先是有二老翁争山地，诣州讼，疆界连年不决。宽视事，复来。宽视二翁形状非人，令卒持戟将入，问“汝何等精？”翁欲走，宽呵格之，化为巨蛇。
又曰：成都王之攻长沙也，反军于邺内外陈兵。是夜，戟锋皆有火，遥望如悬烛，就则亡焉。（《三十国春秋》又载。）
刘敬叔《异苑》曰：彭城刘黄雅以太元中为京口府佐，被使还都。路经行里亭，多虎。刘极自防卫，牛马系于户前，手戟置於地上。宵中，士庶同睡，虎乘间跳入，跨越人畜，独取刘而去。
刘义庆《幽明录》曰：项县姚牛，十馀岁，父为乡人所杀。牛常卖衣服市刀戟，图欲报仇。後在县门前相遇，手刃之於众中。
东阳无疑《齐谐记》曰：东阳郡朱子之，有一鬼恒来其家。子之儿病心痛，鬼语之曰：“我为汝寻方。”云：“烧虎丸饮即差。汝觅大戟与我，我为汝取也。”其家便持戟与鬼，鬼持戟去。须臾还，放戟中庭，掷虎丸着地，犹尚暖。
束《发蒙记》曰：师子五色，而食虎於巨木之岫，一噬则百人仆，惟畏钩戟。
顾恺《启蒙记》曰：玉精名委，似美女而青衣见。以挑戟刺之，以其名呼之，可得也。
周处《风土记》曰：戟长一丈三尺，奋扬俯仰，乍跪乍立，兼五兵而能，乃谓名人。
又曰：教学讲武，戒远虑戎。首玄戈奋长雄，迎来送往，斫截横从。扶强顿弱，惟敌所从。（首，先也。玄戈，北斗杓端招摇之内、贯索之外，独星也。戟为五兵之雄，盖取威奋振也。凡用戟法必先小振动之，陵上摄下，收功于中，恒在首领之间来迎去送，顺而不逆也。）植则虎龙交牙，神变无常。去者厚饯，来者不攘。（言用双戟之法，交戟相向，左手为龙，右手为虎，更出更入，更上更下，上下无常，随变而改。颠倒入怀，转如回风，敌毙孤胜，摄戟徐反，可谓上下无常，非为邪也，进退无恒，非离群也。盖乃进足奋手欲及机也。如敌来辎去，疾进而送之；来重进疾，开而待之。）
《南州八郡志》曰：宋昌郡西南三千里有骠国，以金为刀戟。
焦赣《易林》曰：桃弓苇戟，除残去恶。
又曰：倚锋据戟，伤我胸臆。
《春秋考异邮》曰：刘子单子折猛入城，天王奔走，尹氏立朝。国有三王，天下两主，周分为二，莫能救讨。强弩张於前，帝（音梯）戟拔於後。
《管子》曰：黄帝问於伯高，伯高曰：“雍孤之山发水出金，蚩尤受而制之，以为雍孤之戟。”
春秋《晏子》曰：景公饮酒，移於晏子。前驱款门，曰：“君至。”晏子立於门曰：“君何为非时而夜辱。”公曰：“酒醴之味，金石之声，愿与夫子乐之。”晏子曰：“夫铺荐席、陈簋者有人，臣不敢与焉。”又移司马穰苴介胄操戟立於门曰：“铺荐席、陈簋者有人，臣不敢与焉。”
又曰：崔杼杀庄公，盟诸大夫。令有敢不盟者，戟钩其颈。
《孙卿子》曰：虽有戈矛之戟，不如恭俭之利。与人善言，暖於布帛；伤人以言，深於矛戟。
又曰：孤父戈以恶钅属牛，愚莫甚焉。（钅属，徐玉切。）
又曰：□棘矜，非锬（音谈）於句戟长铩也。（如淳曰：长刃矛也。又曰：矛，刃下有铁，上句曲。）然而，成败异变，功业相反也。
《尉缭子》曰：夫杀之五十步之内者，谁也？曰：“矛戟也。”
《韩子》曰：譬如剑戟，愚人行忿则祸生，圣人诛暴则福成。
《淮南子》曰：孟夏之月，南宫御女赤色，衣赤采，吹竽笙。其兵戟。（高诱曰：有枝，象阳布散也。）
刘向《新序》曰：赵简子上羊肠之坂，群臣皆偏袒推车，而席会独担戟行歌。简子曰：“寡人上坂，会独不推车而侮其主者，其罪何若？”会曰：“人臣侮其主者，其罪死而又死。”简子曰：“何谓死而又死？”席会对曰：“身死妻子为戮，谓之死而又死。”
又曰：齐景公游海上，乐之，六月不归。令左右敢言归者死。颜蜀谏曰：“君乐治海上，不乐治国，倘有治国者，君且安得东北海也？”公据戟将斫之，蜀抚衣而侍之曰：“君奚不斫也？昔桀杀关龙逢，纣杀王子比干，君奚不斫以臣参此二人，不亦可乎！”公遂归。
《抱朴子》曰：太阿临项，长戟指心，而操不可夺也。
又曰：拙者得公输之斤斧，不能以成□梯；怯者得冯妇之刀戟，不能格兕虎。
《蒋子》曰：士有一餐而倒戟，义所驱也。
应璩诗曰：丈夫要雄戟，更来宿紫庭。今者宅四海，谁复有不并。
又曰：郡国贪慕将，驰骋习弓戟。虽妙未更事，难用应卒迫。
司马相如《上林赋》曰：曳明月之珠旗，建干将之雄戟。（干将，韩王剑师。雄戟，干将所造也。）
左思《吴都赋》曰：吴钩越棘。（越铁利，故称越棘。）
又曰：羽旄杨，雄戟耀芒。
繁钦《撰征赋》曰：左倚雄戟，右攒干将。
《两都赋》曰：郎将司阶，虎戟义铩。（音杀）
又曰：周芦千列，陛戟百重。
陶侃《表》曰：伏维武库倾荡，宿卫有阙，辄简选其差可者，奉献金铃大戟五十张。
孙盛奏事曰：诸违令私作铠一领、角弩力七石以上一张，戟十枚以上皆弃市。
张载《剑阁铭》曰：一人荷戟，万夫趑趄。（难行貌也。）
李尤《戟铭》曰：鼓戟之设，以戒非常。秉执操持，邪暴是防。须臾之忿，终日为殃。山陵之祸，起於豪芒。
张协《手戟铭》曰：锬锬（音谈）雄戟，清金练钢。名配越棘，用过干将。严锋劲枝，ゼ锷耀芒。
魏文帝《书》曰：汉中地形实为险固，四岳三涂皆不及也。张鲁有精钾数万，临高守要。一夫挥戟，千人不得进。而我军过之，若骇鲸之决网罟，奔兕之触鲁缟，未足以喻其易。
</div>
    <div class="pagination">
<a href="太平御览_page256.html">上一页</a><span>...</span><a href="太平御览_page252.html">252</a><a href="太平御览_page253.html">253</a><a href="太平御览_page254.html">254</a><a href="太平御览_page255.html">255</a><a href="太平御览_page256.html">256</a><span class="current-page">257</span><a href="太平御览_page258.html">258</a><a href="太平御览_page259.html">259</a><a href="太平御览_page260.html">260</a><a href="太平御览_page261.html">261</a><a href="太平御览_page262.html">262</a><span>...</span><a href="太平御览_page258.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
