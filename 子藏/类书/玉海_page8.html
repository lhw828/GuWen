<!DOCTYPE html>
<html>
<head>
    <meta charset="UTF-8">
    <title>玉海 - 第 8 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 8 页/共 284 页</h1>
    <div class="content">

　　玉海卷一
<子部,类书类,玉海>
　　钦定四库全书
　　玉海卷二
　　宋　王应麟　撰
　　天文
　　天文书【上】
　　易曰天垂象见吉凶圣人象之释者谓若璿玑玉衡以齐七政【后世作天文之书区区于灾异休祥之验者末矣夹漈郑氏谓不言祥异是深知天者】
　　包牺周天厯度
　　周髀筭经昔者周公问于商髙曰窃闻乎大夫善数也请问古者包牺立周天厯度【注云建章蔀之法易曰包牺仰则观象于天俯则观法于地　汉厯志自伏戏画八卦由数起】夫天不可阶而升地不可得尺寸而度请问数安从出商髙曰数之法出于圆方【注圆方者天地之形隂阳之数】圆出于方方出于矩矩出于九九八十一故折矩以为句广三股修四径隅五既方之外半其一矩环而共盘得成三四五两矩共长二十有五是谓积矩故禹之所以治天下者此数之所生也【注禹望山川之形定髙下之势】周公曰大哉言数请问用矩之道商髙曰平矩以正绳偃矩以望髙覆矩以测深卧矩以知逺环矩以为圎合矩以为方方属地圆属天天圎地方【注北极之下髙人所居六万里滂沱四隤而下天之中央亦髙四旁六万里是为形状同归而不殊途隆髙齐轨而易以陈故曰天似盖笠地法覆槃】方数为典以方出圎笠以写天天青黒地黄赤天数之为笠也青黑为表丹黄为里以象天地之位是故知地者智知天者圣智出于句句出于矩夫矩之于数其裁制万物惟所为耳周公曰善哉荣方曰周髀者何陈子曰古时天子治周此数望之从周故曰周髀【注周都河南为四方之中】髀者表也凡为日月运行之圎周七衡周而六间以当六月节六月为百八十二日八分日之五故日夏至在东井极内衡日冬至在牵牛极外衡也衡复更终冬至故曰一嵗三百六十五日四分日之一嵗一内极一外极三十日十六分日之七月一外极一内极天离地八万里冬至之日虽在外衡常出极下地上二万里古者包牺神农制作为厯度元之始见三光未如其则日月列星未有分度日主昼月主夜昼夜为一日日月俱起建星【建六星在斗上日月起建星谓十一月朔旦冬至日也为厯术者度起牵牛前五度则建星其近也】月度疾日度迟日月相逐于二十九日三十日间而日行天二十九度余未有定分于是三百六十五日南极影长明日反短以嵗终日影反长故知之三百六十五日者三三百六十六日者一故知一嵗三百六十五日四分日之一嵗终也月积后天十三周又与百三十四度余无虑后天十三度十九分度之七未有定于是日行天七十六周月行天千一十六周及合于建星【赵君卿序云浑天有灵宪之文盖天有周髀之法累代存之官司是掌　数术记遗注艺经曰捐闷者周公作也先本位以十二时相从　月令疏郑注四逰之极出周髀之文　隋志天文有周髀一卷赵婴注一卷甄鸾重述周髀图一卷】　晋天文志蔡邕所谓周髀者即盖天之説也其本庖牺氏立周天厯度其所则周公受于殷商周人志之故曰周髀髀股也股者表也其言天似盖笠地法覆槃天地各中髙外下北极之下为天地之中其地最髙而滂沲四隤三光隠映以为昼夜天中髙于外衡冬至日之所在六万里北极下地髙于外衡下地亦六万里外衡髙于北极下地二万里天地隆髙相从日去地常八万里日丽天而平转分冬夏之间日前行道为七衡六间每衡周经里数各依算术用句股重差推晷影极游以为逺近之数皆得于表股故曰周髀　事类赋注刘氏厯正问曰説云颛顼造浑仪黄帝为盖天皆以天象盖也
　　黄帝星　星官书　河图　五星占　星经
　　续汉志庖牺氏仰则观象于天【谓日月星辰】俯则观法于地【谓水土州分】形成于下象见于上天者北辰星合元垂燿建帝形运机授度张百精三阶九列二十七大夫八十一元士斗衡太微摄提之属百二十官二十八宿各布列下应十二子天地设位星辰之象备矣三皇迈化协神醇朴谓五星如连珠日月若合璧化由自然民不犯慝至于书契之兴五帝是作黄帝始受河圗鬬苞授规日月星辰之象故星官之书自黄帝始至髙阳氏重黎唐虞羲和夏有昆吾汤则巫咸周之史佚苌宋之子韦楚之唐蔑鲁之梓慎郑之禆灶魏石申夫齐国甘公皆掌天文之官仰占俯视以佐时政歩变擿微通洞宻至秦燔诗书星官之书全而不毁【刘昭补注引黄帝占者六黄帝星经者十又引黄帝星占河圗雒书】　晋志三皇迈徳七曜顺轨黄帝创受河圗始明休咎故其星尚有存焉髙阳命重司天黎司地爰洎帝喾式序三辰唐虞则羲和继轨有夏则昆吾绍徳年代緜邈文籍靡传至殷之巫咸周之史佚格言遗记于今不朽其诸侯之史则鲁有梓慎晋有卜偃郑有裨灶宋有子韦【汉志隂阳家司星子韦三篇】齐有甘徳楚有唐蔑赵有尹臯魏有石申夫皆掌着天文各论圗验其巫咸甘石之説后代所宗暴秦燔书天官星占存而不毁【葛洪释浑天引黄帝书曰天在地外水在天外水浮天而载地又引黄帝占参应上将河圗云嵗星之精流为天棓　车区占星气】　隋志昔者荥河献录温洛呈圗六爻摛范三光宛备则星官之书自黄帝始刘智云黄帝为盖天【经籍志黄帝五星占一卷】　史记黄帝考定星厯旁罗日月星辰　外纪黄帝受河圗见日月星辰之象始有星官之书　周礼冯相氏疏黄帝占云天道有三黄道者日月五星所乗【大宗伯疏案武陵太守星】　髙允按星金水二星附日而行班固天文志引星传曰日者徳也月者刑也又曰客星守招揺蛮夷有乱又引月南入牵牛南戒月入毕五行志刘向以为星传曰心大星天王也其前星太子后星庶子也唐一行按星南戒北戒　防要至和元年七月二十二日杨惟徳言客星见微有光采黄色按黄帝掌握占云客星来犯毕明盛者主国有大贤诏送史馆太平御览引黄帝占书黄帝风经河圗令占篇【晋志案河圗占曰日薄也　帝王世纪黄帝逰洛水见大鱼始得圗书今河圗是也春秋正义引河圗云隂阳相薄为雷】乾象新书引河圗帝览嬉又引黄帝占　文苑英华按黄帝占云老人星一名夀星　前汉厯志黄帝名察发敛注臣瓉曰史记曰名察宿度谓三辰之度　史记索隠黄帝使臾区【晋志作车区】占星气　张衡应间云浑元初基灵轨未纪黄帝为斯深惨有风后者是焉亮之察三辰于上迹祸福乎下经纬厯数然后天歩有常则风后之为也注史记曰黄帝迎日推策举风后力牧以理人顺天地之纪幽明之占又曰旁罗日月星辰春秋内事曰黄帝师于风后风后善于伏羲氏之道故推演隂阳之事艺文志隂阳有风后十三篇　漏刻以程度厯数以授时律管是作隂阳有宜乾象纪泰阶之疾神奸形白泽之辞【唐志白泽圗一卷】
　　黄帝泰阶六符经
　　汉东方朔上使太中大夫吾丘夀王与待诏能用算者二人举籍阿城以南盩厔以东宜春以西为上林苑【建元三年】夀王奏事时朔在旁进谏曰谦逊静慤天表之应应之以福骄溢靡丽天表之应应之以异臣愿陈泰阶六符以观天变不可不省是日因奏泰阶之事注孟康曰泰阶三台也每台二星凡六星符六星之符验也应劭曰黄帝泰阶六符经曰泰阶者天之三阶也上阶为天子中阶为诸侯三公下阶为士庶人上阶上星为男主下星为女主中阶上星为诸侯三公下星为卿大夫下阶上星为元士下星为庶人三阶平则隂阳和风雨时社稷神示咸获其宜天下大安是为泰平云云天子行暴令好兴甲兵修宫榭广苑囿则上阶为之奄奄疏阔也以孝武有此失故朔陈之　艺文志天文有泰阶六符一卷注李竒曰三台谓之泰阶两两成体三台故六观色以知吉凶故曰符　五行志元封元年五月有星孛于三台【三台为秦地　郊祀志已封泰山其秋有星孛于三能有司曰天其报徳星云】　雄长杨赋圣文躬服节俭是以玉衡正而泰阶平【文选注云出黄帝六符经】　史天官书魁下六星两两相比曰三能索隠引六符经文选魏都赋注后汉郎顗注亦引之　礼大宗伯疏案武陵太守星云三台一名天柱　天府疏案石氏星云上能司命为大尉中能司中为司徒下能司禄为司空　晋志三台起文昌抵太微一曰天柱三公之位在天曰三台主开徳宣符西近文昌二星曰上台【主夀】次二星曰中台【主宗室】东二星曰下台【主兵】三台为天阶泰一蹑以上下
　　黄帝推分星次　星次律度
　　帝王世纪【皇甫谧作见刘昭注补后汉郡国志】自天地设辟未有经界之制三皇尚矣诸子称神农之王天下地东西九十万里南北八十五万里及黄帝受命始作舟车以济不通乃推分星次【十二次也】以定律度【车区占星鬬苞授规星官之书为万世法】自斗十一度至婺女七度一名须女曰星纪之次于辰在丑谓之赤奋若于律为黄钟斗建在子今吴越分野自婺女八度至危十六度曰元枵之次一名天鼋于辰在子谓之困敦于律为大吕斗建在丑今齐分野自危十七度至奎四度曰豕韦之次一名娵訾于辰在亥谓之大渊献于律为太簇斗建在寅今卫分野自奎五度至胃六度曰降娄之次于辰在戍谓之阉茂于律为夹钟斗建在卯今鲁分野自胃七度至毕十一度曰大梁之次于辰在酉谓之作噩于律为姑洗斗建在辰今赵分野自毕十二度至东井十五度曰实沈之次于辰在申谓之涒滩于律为中吕斗建在已今晋魏分野自井十六度至栁八度曰鹑首之次于辰在未谓之协洽于律为蕤賔斗建在午今秦分野自栁九度至张十七度曰鹑火之次于辰在午谓之敦牂一名大律于律为林钟斗建在未今周分野自张十八度至轸十一度曰鹑尾之次于辰在己谓之大荒落于律为夷则斗建在申今楚分野自轸十二度至氐四度曰夀星之次于辰在辰谓之执徐于律为南吕斗建在酉今韩分野自氐五度至尾九度曰大火之次于辰在夘谓之单阏于律为无射斗建在戍今宋分野自尾十度至斗十度百三十五分而终曰析木之次于辰在寅谓之摄提格于律为应钟斗建在亥今燕分野凡天有十二次日月之所躔也地有十二分王侯之所国也故四方方七宿四七二十八宿合一百八十二星东方苍龙三十二星七十五度北方武三十五星九十八度四分度之一西方白虎五十一星八十度南方朱雀六十四星百十二度周天三百六十五度四分度之一一度二千九百三十二里分为十二次一次三十度三十二分度之十四各以附其七宿间距周天积百七万九百一十三里径三十五万六千九百七十一里阳道左行故太嵗右转凡中外官常明者百二十四可名者三百二十合二千五百星微星之数凡万一千五百二十星万物所受咸系命焉此黄帝剏制之大略也【厯志注蔡邕分星次度数与皇甫谧不同兼明气节所在】　外纪黄帝画壄分州得百里之国万区以分星次【史记黄帝旁罗日月星辰】　月令正义天地隂阳日月之名祭法黄帝正名百物其名盖黄帝而有也或后人有増天髙地下日盈月阙觜星度少井斗度多日月右行星辰左转四游升降之差二仪运动之法非由人事所作皆是造化自然【地有升降星辰有四游】　春秋元命包黄帝龙顔得天庭阳上法中宿取象文昌戴天履地秉数制刚　抱朴子黄帝精推歩则访山稽力牧讲占则询风后　郑注中勅省图曰徳合五帝坐星者称帝　春秋正义春秋纬称黄帝受圗有五始　外纪地皇氏定星辰分昼夜以三十日为月十一月为冬至　祭法帝喾能序星辰以着众防云纪星辰时　鲁语展禽曰帝喾能序三辰以固民注次序三辰以治厯明时　史记髙辛氏厯日月而迎送之
　　黄帝九宫经
　　隋志五行类黄帝九宫经一卷又三卷九宫行棊经三卷并郑注房氏九宫行棊法一卷王琛行棊立成法一卷豆卢晃九宫要集一卷李氏九宫经解二卷九宫圗一卷九宫郡县録一卷九宫八卦式圗一卷九宫推法一卷三元九宫立成二卷【梁有黄帝太一杂占十卷】　吴志赵达治九宫一算之术　　唐书卢藏用善蓍九宫术【详见羣祀类】　六韬曰天文三人主司星厯候风气推时日
　　黄帝四序经文
　　后魏术艺殷绍太安四年夏上四序堪舆表曰遇大儒成公兴从求九章要术见道人法穆等以先师和公所注黄帝四序经文三十六卷合有三百二十四章专説天地隂阳之本其第一孟序九卷八十一章説隂阳配合之原第二仲序九卷八十一章解四时气王休杀吉凶第三叔序九卷八十一章明日月辰宿交防相生相为表里第四季序九卷八十一章具释六甲刑祸福徳以经文授于臣抄撮要略集成一卷乞即班用遂行于世【又见后】
　　尧考中星　汉中星
　　尧典乃命羲和钦若昊天厯象日月星辰敬授人时日中星鸟以殷仲春【注日中谓春分之日鸟南方朱鸟鸟宿春分之昏鸟毕见以正仲春之气节转以推季孟则可知】日永星火以正仲夏【夏至之日火苍龙之中星举中则七星见可知以正仲夏之气节季孟亦可知】宵中星虚以殷仲秋【春言日秋言夜互相备虚武之中星亦言七星皆以秋分日见以正三秋】日短星昴以正仲冬【日短冬至之日白虎之中星亦以七星并见以正冬之三节】　唐天文志尧命羲和出纳日月考星中以正四时【林氏曰鸟火虚昴以分至之昬见于南方正午位之中星】　记月令孟春昬参旦尾中仲春昬弧旦建星中季春昬七星旦牵牛中孟夏昬翼旦婺女中仲夏昬亢旦危中季夏昬火旦奎中孟秋昬建星旦毕中仲秋昬牵牛旦觜觽中季秋昬虚旦栁中孟冬昬危旦七星中仲冬昬东壁旦轸中季冬昬娄旦氐中注凡记昬明中星者为人君南面而聴天下视时以授民事【淮南时则训中星与月令同】　朱氏曰尧典星鸟以象言火以次言虚昴以宿言【云云】又按尧冬至日在虚昬中昴今日在斗昬中壁盖天度常平运而舒日道常内转而缩天渐差而西嵗渐差而东此即嵗差之由唐一行谓日与黄道俱差者是也【见日度议】尧时昬旦星中于午月令差于未汉晋以来又差今比尧舜时似差及四分之一古时冬至日在牵牛今在斗林氏曰孔氏谓七星毕见不以为中星故唐孔氏云仲春之月日在奎娄入于酉地则初昬之时井在午栁星张在己翼轸在辰仲夏之月日在东井入于酉地即初昬之时角亢在午氐房心在己箕尾在辰仲秋之月日在角入于酉地即初昬之时斗牛在午女虚危在己室壁在辰仲冬之月日在斗入于酉地则初昬之时奎娄在午胃昴在己毕觜参在辰信如此説则是鸟火虚昴当分至昬皆见于己非正午也其何为四方中星哉王子雍觉其非遂谓宅嵎夷孟月也日中日永宵中仲月也星鸟火虚昴季月也此説并与天象偶合然分孟仲季非书意盖二孔王肃皆不知厯家有嵗差之法以月令日在某宿而求之所以不合按厯家自北齐张子信始首知嵗差法以古厯推之凡八十余年差一度月令日在某宿比尧时则己差矣以日防月在某宿求之中星宜其不合矣故唐一行云日在虚一则鸟火昴虚皆以仲月昬中沈存中云尧典日短星今乃日短星东壁嵗差之法厯家所通知盖仲春之月日在昴入于酉地则初昬之时鹑火之星见于南方正午之位仲夏日在星入酉初昬大火之星见于南方正午之位仲秋日在心入酉初昬虚之星见于南方正午之位仲冬日在虚入酉初昬昴星见于南方正午之位四方躔度之星以名言凡二十八以日月所防言凡十有二以物象言凡四作典者欲备见故互言之【书説又见厯象】　叶氏曰二十八星四方各得其七惟二分二至得仲月中气皆以昬见于南【尧典説】　陈氏曰书中星常在后月令中星常在前盖月令举月本书举月中也　方氏曰书言分至之所中月令言昬旦之所中　论衡尧四时之中命羲和察四星以占时气　月令正义案书纬考灵耀云主春者鸟星昬中可以种稷主夏者心星昬中可以种黍主秋者虚星昬中可以种麦主冬者昴星昬中则入山可以具器械王者南面而坐视四星之中而知民之缓急急则不赋力役故敬授民时【礼司寤氏以星分夜疏若今时观参辰知夜早晚是以书传云春昬张中可以种稷夏大火中可以种黍菽秋虚中可以种麦冬昴中可以収敛盖藏陈氏曰如龙见而雩火流而授衣天根见而成梁水昬正而栽日至而毕奉天顺人莫不视乎此】月令举其月初尚书总举一月故不同孔安国注书自取毕见之义不谓南方之中【尧典正义云孔氏取毕见马郑举正中之星不为一方尽见】星次西流日行东转十二月日之所在或举月初或举月末不与厯数齐同其昬明中星皆如此案三统厯立春昬毕十度中正月中昬井二度中元嘉厯立春昬昴九度中月半昬觜觿一度中计正月昬参中依三统厯在立春后六日参星初度昬得中也盖月令昬明中星但一月之内有中者皆得载之不可正依厯法余月从此可知【月令举初朔尚书总举一月之中】　诗正义尧典四时言中星者春夏交举其次言鸟火秋冬交举其宿言虚昴郑注云星鸟鹑火之方星火大火之属虚武中虚宿也白虎中宿也东方南方皆三次鹑火大火居其中西方北方俱七宿虚居其中毎时总举一方故指中宿与次而互言之　宋志何承天曰汉代杂清台以昬明中星课日所在日之所在虽不可见月盈则蚀必当其冲以月推日躔次可知舍易而役心于难臣所不解也尧典云日永星火以正仲夏今季夏则火中又宵中星虚以殷仲秋今季秋则虚中尔来二千七百余年以中星检之所差二十七八度则尧冬至日在须女十度左右也【唐志厯议汉世课昬明中星为法已浅】祖冲之曰尧典日短星以正仲冬以此推之唐代冬至日在今宿之左五十许度汉初用秦厯冬至日在牵牛六度汉武改立太初厯冬至日在牛初后汉四分法冬至日在斗二十二晋时姜岌以月蚀检日知冬至在斗十七今参以中星课以蚀望冬至之日在斗十一通而计之未盈百载所差二度书以四星昬中审分至者据人君南面为言也南北之正其详易准流见之势中天为极夏小正五月昏大火中诗定之方中中天之正当在室之八度臣歴推之元年立冬后四日躔度昏中乃自十月之初【郑氏笺定星昏中而正谓之营室谓小雪时　戴法兴议古厯冬至皆在建星元和所用与古厯相符书云日短星昴以正仲冬直以月推四仲则中宿常在衡阳羲和正时万世不易诗七月流火此夏正建寅之时定之方中又小雪之节也冲之辨折之】　隋志舜在机衡则考灵曜所谓观玉仪之游昏明主时乃命中星者也【袁充曰尧时仲冬日在须女十度】　三礼义宗明天有三百六十五度义曰立表于经纬之中又置一逰仪之表于中表之南正当于经上然后从中表之北以星之光　襄楷皇天不言以文象设教尧舜虽圣必厯象日月星辰察五纬所在　水经注尧帝循坛河洛荣光出河有列星之分斗政之度以授之　皇极经世唐尧始于星之癸一百八十辰之二千一百五十七【甲辰肇位】　汉厯志十一月甲子朔旦冬至日月在建星注李竒曰古以建星为宿今以牵牛为宿孟康曰建星在牵牛间晋灼曰贾逵论太初厯冬至日在牵牛初牵牛中星也古厯皆在建星建星即斗星也太初厯四分法在斗二十六度史官旧法冬夏至常不及太初厯五度四分法在斗二十一度与行事法天度相应【续汉志章帝诏曰史官用太初邓平术行度转差冬至之日日在斗二十二度而厯以为牵牛中星】　续汉志月令章句曰中星当中而不中日行迟也未当中而中日行疾也【见注】冬至昏中星奎六【弱】旦中星亢二【少强退】　中星以日所在为正下漏数刻以考中星漏刻昏明中星刻于下　宋志魏杨伟表曰武帝元封七年改正朔更厯数造太初厯校中朔所差以正闰分课中星得度以考疏宻　唐志傅仁均为戊寅元厯曰日短星昴合于尧典王孝通曰星昴七宿毕见举中宿言则余星可知仁均专守昴中执文害意月令仲冬昏东壁中明中非为常凖仁均曰孝通未晓嵗差乃执南斗为冬至常星麟徳厯以加日躔得昏旦中星其赤道同太初星距大衍日度议曰自帝尧演纪之端在虚一度日在虚一则鸟火昴虚皆以仲月昏中合于尧典汤作殷厯周人因之距羲和千祀昏明中星率差半次夏时直月节者皆当十有二中故因循夏令吕不韦得之以为秦法更考中星断取近距夏厯章蔀纪首皆在立春故课中星以十二节为损益之中吕氏春秋黄帝仲春乙夘日在奎【以月令在奎谓黄帝时亦在奎】汉厯气后天三日而日先天三度所差尚少洛下闳等虽昏明中星歩日所在犹未觉其差汉世课昏明中星为法已浅今夜半中星以求日冲近于得宻又有中星略例歩轨漏术其求距中度及昏明中星日出入皆依阳城法求之　夏小正正月初昏参中斗柄悬在下三月参则伏四月昴则见初昏南门正【星也】五月参则见初昏大火中六月初昏斗柄正在上七月汉案户【汉者河也】初昏织女正东乡斗柄悬在下则旦八月辰则伏参中则旦九月内火辰系于日十月初昏南门见织女正北乡则旦　唐月令正月日在虚昏中晓心中二月日在营室昏东井中晓箕中三月日在娄昏栁中晓南斗中四月日在昴昏翼中晓牵牛中五月日在参昏角中晓危中六月日在东井昏氐中晓东壁中七月日在张昏尾中晓娄中八月日在翼昏南斗中晓毕中九月日在角昏牵牛中晓东井中十月日在房昏虚中晓张中十一月日在箕昏营室中晓轸中十二月日在南斗昏奎中晓亢中【礼记月令孟春日在营室仲春在奎季春在胃孟夏在毕仲夏在东井季夏在栁孟秋在翼仲秋在角季秋在房盖冬在尾仲冬在斗季冬在婺女】左传火星中而寒暑退服防云火大火心也季冬十二月平旦正中在南方大寒退季夏六月黄昏火星中大暑退　诗七月流火朱氏曰火以六月之昏加于正南午位当东西之中至七月之昏则下而西流【三星在天笺心星也为二月之合宿　定之方中笺定星昏中而正于是可以营制宫室故谓之营室谓小雪时　国语营室之中土功其始】　周书周月维一月既南至昏昴毕见日短极基践长是月斗柄建子始昏北指日月俱起于牵牛之初左传丙子旦日在尾月在防鹑火中注是夜日月合朔于尾月行疾故至旦而过在策疏以三统厯推之此夜是月小余尽夜半合朔在尾十四度【云云】月令孟冬日在尾昏危中旦七星中七星则鹑火次之星也　李肇国史补裴胄问董生曰日右转星左转约八十年差一度自汉文帝三年甲子冬至日在斗二十二度至唐兴元元年甲子冬至日在斗九度九百六十一年差十三度矣　中兴书目尚书治要圗有月令后汉志中星圗
　　禹天官寳书
　　文选李善注道学曰夏禹集天官之寳书书以南和丹缯封以金英之函检以都之印
　　周三辰灋
　　礼春官凡以神仕者掌三辰之灋以犹神示之居辨其名物注犹圗也天者羣神之精日月星辰其着位也以此圗天神人地示之坐孝经説郊祀之礼曰燔燎扫地祭牲茧栗或象天酒旗坐星厨仓具黍稷布席极敬心也言郊之布席象五帝坐礼祭宗庙序昭穆又有似虚危则祭天圜丘象北极祭地方泽象后妃及社稷之席皆有明法焉国语曰制神之处位次主为牲器时服疏引孝经説郊祀者援神契文敢问章云　吕氏春秋夏商太史圗法
　　周九州星土　分星　分野　堪舆郡国所入度
　　礼保章氏以星土辨九州之地所封封域皆有分星以观妖祥注星土星所主土也封犹界也郑司农説星土以春秋传曰参为晋星商主大火国语曰嵗之所在则我有周之分野之属是也谓大界则曰九州州中诸国之封域于星亦有分焉其书亡矣堪舆虽有郡国所入度非古数也今其存可言者十二次之分也星纪吴越也枵齐也娵訾卫也降娄鲁也大梁赵也实沈晋也鹑首秦也鹑火周也鹑尾楚也夀星郑也大火宋也析木燕也此分野之妖祥主用客星彗孛之气为象正义辨九州之地者据北斗而言所封封域者据二十八宿而説春秋纬文耀钩云布度定记分州系象华岐以西龙门积石至三危之野雍州属魁星大行以东至碣石王屋砥柱冀州属枢星三河雷泽东至海岱以北兖州青州属机星蒙山以东至江南防稽震泽徐扬之州属权星大别以东至雷泽九江荆州属衡星荆山西南至岷山北距鸟鼠梁州属开星外方熊耳以至泗水陪尾豫州属揺星此九州属北斗星有七州有九但兖青徐并属二州故七星主九州也周之九州差之义亦可知【唐志诗人所记昏礼土功必天星周礼分星辨国】古黄帝时堪舆亡故其书亡矣后代有作堪舆者非古数【汉艺文志堪舆金匮十四卷】吴越在南齐鲁在东今嵗星或北或西不依国地所在者此古之受封之日嵗星所在之辰国属焉故也吴越二国同次者亦谓同年度受封故同次也　大司徒辨十有二土注分野十二邦上系十二次各有所宜疏天有十二次日月之所躔地有十二土王公之所国唐虞及夏万国殷周千七百七十三国皆依附十二邦以系十二次若吴越同次之类凡系星之法皆因王者所命属焉参为晋星商主大火皆先王命祀之法案元命包云国君王者封上应列星之位注云若角亢为郑房心为宋比其余小国不中星者以为附庸【若然附庸不系星其余皆繋】　周书小武开解周公曰九纪一辰以纪日二宿以纪月三日以纪徳四月以纪刑五春以纪生六夏以纪长七秋以纪杀八冬以纪藏九嵗以纪终　周语武王伐殷嵗在鹑火【嵗星在张十三度张鹑火也】月在天驷【戊子日月宿房五度】日在析木之津【日宿箕七度】辰在斗柄【斗前一度】星在天鼋【辰星在须女伏天鼋之首】星与日辰之位皆在北维【北方水位也】颛顼之所建也帝喾受之【木徳受之于水】我姬氏出自天鼋【即枵齐之分野也】及析木者有建星及牵牛焉【皆水宿】则我大姜之侄伯陵之后逢公之所冯神也【齐地属天鼋故祀而配食】嵗之所在则我有周之分野也【鹑火周之分野】月之所在辰马农祥也【房心星也心星所在大辰之次为天驷月在房合于农祥房星辰正而农事起故谓之农祥】后稷之所经纬也自鹑及驷七列也【从张至房合七宿　张衡西京赋秦缪公乃为金防锡用此土而翦诸鹑首注汉书曰自井至栁谓之鹑首之次秦之分也　晏子春秋荧惑守虚晏子曰虚齐野也　周文王七年孟春五星聚房昭理四海齐桓公将霸五星聚于箕】　唐厯志五星议成汤嵗在壬戌其明年汤始建国为元祀嵗星顺行与日合于房所以纪商人之命也后六百一算周文王初禴于毕十三祀嵗在己夘星在鹑火武王克商之年进及舆而退守东井明年周始革命顺行与日合于栁进留于张考其分野则分陜之间与三监封域之际也成王三年嵗在丙午星在大火唐叔始封故国语曰晋之始封嵗在大火日度议鹑火直轩辕之虚土爰稼穑稷星系焉而成周之大萃也鹑首当山河之右太王以兴后稷封焉而宗周之所宅也故国语曰嵗之所在则我有周之分也　易氏曰在诸侯谓之分星在九州谓之星土星土之书亡矣考之记烖祥所应亦有可证不诬者昭十年有星出于婺女禆灶曰今兹嵗在颛顼之虚姜氏任氏实守其地释者以颛顼之虚为枵此枵为齐之分星而青州之星土也昭二十二年吴伐越晋史墨曰越得嵗而吴伐之释者以为嵗在星纪此星纪为越之分星而扬州之星土也昭元年郑子产曰参为晋星实沈参神此实沈为晋之分星而并州之星土也襄九年晋士弱曰陶唐氏火正阏伯居商丘故商主大火此大火为宋之分星而豫州之星土也昭十七年星孛及汉申须曰汉水祥也卫颛顼之虚故为帝丘其星为大水此娵訾为卫之分星而冀州之星土也襄二十八年梓慎曰嵗在星纪而淫于枵蛇乗龙龙宋郑之星【注东方房心为宋角亢为郑】此夀星为郑之分星而亦豫州之星土也郑语周史伯曰楚重黎之后也黎为髙辛氏火正此鹑尾为楚之分星而荆州之星土也尔雅曰析木谓之津释者谓天汉之津梁为燕此析木为燕之分星而幽州之星土也然亦有可疑者武王伐殷嵗在鹑火泠州鸠曰嵗之所在我有周之分野盖指鹑火为西周丰岐之地今乃以当洛阳之东周何也周平王以丰岐之地赐秦襄公而其分星乃谓之鹑首又何也如燕在北而配以东方之析木鲁在东而配以西方之降娄秦居西北而鹑首次于东南吴越居东南而星纪次于西北此皆稽之分野有不合者贾氏以古者受封之月嵗星所在之辰恐其不然若谓受封之辰则春秋战国之诸侯以之占妖祥可也后世占分野而妖祥亦应岂皆古者受封之辰乎此堪舆之书虽足考古而言郡国所入度则非古之灋吕氏曰十二次盖战国言星者以当时所有之国分配之耳　礼大司徒疏案考灵耀曰从上临下八万里天以圆覆地以方载河圗括地象曰天不足西北地不足东南西北为天门东南为地户天门无上地户无下又云极广长南北二亿三万一千五百里东西二亿三万三千里【地与星辰四游升降于三万里之中考灵曜文言云云】又云天左动起于牵牛地右动起于毕广雅云天圜广南北二亿三万三千五百里七十五歩东西短减四歩周六亿一万七百里二十五歩从地至天亿一万六千七百八十七里半下度地之厚与天髙等天度云东方七宿七十五度南方七宿百十二度西方七宿八十度北方七宿九十八度四分度之一四方三百六十五度四分度之一度二千九百三十二里二十八宿间相距积百七万九百十三里径三十五万六千九百七十里　春秋正义诸侯祭其分野之星在地之土各有上天之分见于纪者云商主大火参为晋星云龙宋郑之星则苍龙之方在宋郑之分也以害鸟帑周楚恶之则朱鸟之方在周楚之分也四月日食鲁卫恶之则春分之日在鲁卫之分也嵗在颛顼之虚姜任实守其地则于时嵗星在齐薛之分也越得嵗而吴伐之凶则于时嵗星在吴越之分也晋语云实沈之虚晋人是居周语云嵗在鹑火我有周之分野是有分野之言也以九州当十二次周礼虽云皆有分星不知其分谁分之也星纪在于东北吴越实在东南鲁卫东方诸侯遥属戍亥之次又三家分晋方始有赵而韩魏无分赵独有之汉书地理志分郡国以配诸次【详见后】其地分或多或少鹑首极多鹑火甚狭徒以相为説其源不可得闻分野或有妖祥为占多得其效盖古之圣哲有以度知非后人所能测也　三礼义宗星分所主各有由序晋属实沈者髙辛之子主祀参星宋属大火者阏伯之墟主祀大辰齐属枵者逢公托食其余国非所悉九州之中国数非一是以吴越同次燕陈共分　通典下分地理上配天象所定躔次总标十三凡国之分野上配天象始于周季定其十三其地可辨　前汉志天文有海中二十八宿国分二十八卷二十八宿臣分二十八卷　陈顾野王撰分野枢要一卷　淮南天文训载星部地名　论语摘辅象注九州繋于三台
　　周保章氏五物
　　礼保章氏掌天星以志星辰日月之变动以观天下之迁辨其吉凶【注星谓五星辰日月所防五星有赢缩圜角日有薄食晕珥月有亏盈朓侧匿之变】以星土辨九州之地以十有二嵗之相观天下之妖祥以五云之物辨吉凶水旱降丰荒之祲象【注视日旁云气之色】以十有二风察天地之和命乖别之妖祥【注十二辰皆有风吹其律以知和不和】凡此五物者以诏救政访序事【疏五物谓从掌天星以下己见之物有此五事】
　　周九星
　　文选注周书王曰余不知九星之光周公旦曰九星星辰日月四时嵗是谓九星九星九光【任昉云不改参辰而九星仰止】周书小武开解三极一维天九星二维地九州三维人四佐注九星四方及五星【礼大宗伯疏元命包云文王之时五星聚房】
　　古文月采篇
　　前汉律厯志三统厯谱召诰曰惟三月丙午朏古文月采篇曰三日曰朏【师古曰月采説月之光采其书则亡书召诰正义周书月采云三日曰朏】　又引周书武成篇惟一月壬辰旁死霸　四月既旁生霸【死霸朔也生霸望也魄月质也霸古魄字】是夕也月在房五度故传曰月在天驷毕命丰刑曰惟十有二年六月庚午朏【孟康曰逸书篇名】　书正义朔为始死魄二日为近死魄望后一日为始生魄生明死魄俱是月初【春秋正义月体无光待日照而光生半照即为全照乃成望　纎阿案晷】　王氏曰以朏望明魄纪月以甲子纪日书之法也
　　甘石厯五星法　汉史官甘石旧文
　　史天官书故甘石厯五星法惟独荧惑有反逆行逆行所守及他星逆行日月薄蚀皆以为占余观史记考行事百年之中五星无出而不反逆行尝盛大而变色日月薄蚀行南北有时此其大度也水火金木填星此五星者天之五佐为经纬嵗隂左行在寅注索隠曰嵗星在正月晨见东方之名已下皆出石氏星经文云星在斗牵牛失次应见于杓也汉书天文志则载甘氏及太初厯星所在之宿不同　汉志摄提格嵗星正月晨出东方石氏在斗牵牛甘氏在建星婺女单阏石氏在婺女虚危甘氏在虚危执徐甘石同在室壁大荒落甘石同在奎娄甘氏太初厯不同者以星赢缩在前各録后所见也四星亦畧如此古厯五星亡逆行甘石经以荧惑太白有逆行夫厯者正行也天下太平五星循度亡有逆行【又见下】　后厯志蔡邕议冯光陈晃厯以考灵曜二十八宿度数及冬至日所在与今史官甘石旧文错异不可考校以今浑天圗仪检天文亦不合于考灵曜月令正义熊氏引石氏星经云司命二星在虚北司
　　禄二星在司命北司危二星在司禄北司中二星在司危北【详见前类】
　　甘氏嵗星经
　　礼保章氏以十有二嵗之相观天下之妖祥注嵗谓太嵗嵗星与日同次之月斗所建之辰也嵗星为阳右行于天太嵗为隂左行于地十二嵗而小周其妖祥之占甘氏嵗星经其遗象也郑司农云太嵗所在嵗星所居春秋传曰越得嵗而吴伐之之属是也　冯相氏掌十有二嵗辩叙事以防天位注乐説説嵗星与日常应太嵗月建以见疏曰此太嵗在地与天上嵗星相应而行嵗星右行一嵗移一辰又分前辰为百三十四分而侵一分则百四十四年跳一辰十二辰帀总有千七百二十八年十二跳辰帀以此计之十二嵗一小周谓一年移一辰也千七百二十八年一大周十二跳帀故也嵗左行于地一与嵗星跳辰年数同服防注春秋龙度天门是也【嵗星在东方谓之龙以辰为天门故以嵗日跳辰为龙度天门】　大司乐疏引石氏星经【又月令疏熊氏引之】说文引甘氏星经　史天官书察日月之行以揆嵗星顺逆【索隐曰姚氏案天官占云嵗星一曰应星一曰经星一曰纪星物理论云嵗行一次十二嵗一周天】摄提格嵗嵗隂左行在寅嵗星右转居丑正月与斗牵牛晨出东方名曰监徳【索隠曰已下皆出石氏星经文汉书天文志则载甘氏及太初厯星所在之宿不同也】单阏嵗嵗隂在夘星居子二月与婺女虚危晨出曰降入执徐嵗嵗隂在辰星居亥三月与室壁晨出曰青章大荒落嵗嵗隂在巳星居戍四月与奎娄胃昴晨出曰跰踵敦牂嵗嵗隂在午星居酉五月与胃昴毕晨出曰开明叶洽嵗嵗隂在未星居申涒滩嵗嵗隂在申星居未作鄂嵗嵗隂在酉星居午曰长列大音为长王阉茂嵗嵗隂在戍星居巳大渊献嵗嵗隂在亥星居辰曰天睢大章困敦嵗嵗隂在子星居夘赤奋若嵗嵗隂在丑星居寅曰天泉天皓【索隠曰按天文志此皆甘氏星经文而志又兼载石氏此皆不取】嵗星一曰摄提一曰重华应星纪星　汉天文志正月甘氏在建星婺女二月甘氏在虚危三月甘氏同石氏在室壁四月甘氏同在奎娄五月甘氏同在胃昴毕六月甘氏在参罚七月甘氏在弧八月甘氏在注张九月甘氏在七星翼十月甘氏在轸角亢十一月甘氏同在氐房十二月甘氏在心尾【秋官注十二月之号谓从娵至荼尔雅正月为娵十二月为涂】甘氏太初厯所以不同者以星赢缩在前各録后所见也古厯五星之推亡逆行者至甘氏石氏经以荧惑太白为有逆行张耳甘公曰东井秦分先至必王楚必属汉　郎顗石氏经曰嵗星出左有年出右无年　史记正义七録云甘徳楚人战国时作天文八卷　宋志祖冲之曰嵗星之运年常过次行天七帀輙超一位甘石之书互为矛楯　唐志五星议嵗星自商周汔春秋之季率百二十余年而超一次战国后行浸急及哀平间余势乃尽更八十四年而超一次姬氏出自灵威仰之精受木行正气嵗星主农祥后稷冯焉故周人常阅其禨祥以观善败其始王也次于鹑火以达天鼋其衰也淫于枵以害鸟帑太初三统厯嵗星十二周天超一次推商周间事大抵皆合验开元注记差九十余度【大衍厯议】　淮南天文训太隂在四仲则嵗星行三宿太隂在四钩则嵗星行二宿　春秋正义嵗行一次举大数耳其实一嵗之行有余一次左传及国语所云嵗在者谓嵗星所在天有十二次地有十二辰一星终也言嵗星十二年而一周天天道多在西北言其年嵗星在亥二十八宿分在四方方有七宿共成一象龙虎皆南首北尾鸟武皆西首东尾嵗星天之贵神福徳之星　三礼义宗嵗星者东方苍龙之宿五星之首在天右行十二嵗一周天太嵗者嵗星之神法五行亦十二嵗一周于地【汉志嵗星注晋灼曰太嵗在四仲则嵗行三宿太嵗在四孟四季则嵗行二宿十二嵗而周天】　隋志五行类东方朔嵗占一卷
　　星备
　　礼冯相氏疏星备云明王在上则日月五星皆乗黄道又黄帝占云天道有三黄道者日月五星所乗案郑駮异义云三光考灵曜书云日道出于列宿之外万有余里通卦验云春夏晷长七尺二寸四分　保章氏疏星备云五星更王相休废其色不同王则光芒相则内实休则光芒无角不动揺废则少光色顺四时其国皆当也又云立春嵗星王【云云】案括地象天不足于西北则西为天门　大宗伯注星为五纬疏曰二十八宿随天左转为经五星右旋为纬星备云五星初起牵牛又案星备云嵗星一日行十二分度之一十二嵗而周天荧惑日行三十三分度之一三十三嵗而周天镇星日行二十八分度之一二十八嵗而周天太白日行八分度之一八嵗而周天辰星日行一度一嵗而周天
　　汉天官书　天官筭术　五纪皇极论　天文志
　　自序太史公【谈】掌天官学天官于唐都索隠曰星有尊卑若人之官曹列位故曰天官【天文有五官】正义虞喜志林云古者主天官者皆上公　天官书所载五宫五星之位日月国皇星至长庚景星望云气卿云嵗美恶决八风聴民声正月数雨日至晷景【天官书云为天数者必通三五深观时变天官备矣索隠曰三谓三辰五谓五星】　续志景武之际谈迁以重黎之后为太史令迁作天官书【晋志谈父子述天官书明天人之道】成帝时刘向广洪范灾条作五纪皇极论以参往行之事孝明使班固序汉书而马续述天文志今绍作天文志起莽迄建安二百一十五载注谢沈书曰蔡邕撰建武以来星验着明以续前志谯周接继其下【后汉天文志刘昭注引星经星占韩杨占巫咸占黄帝星占黄帝占荆州星经黄帝星经郗萌占石氏星经黄帝经海中占雒书荆州星占河圗石氏占】王凤对太史公书有天官灾异不宜在诸侯王　谷
　　永于天官京氏易最密善言灾异前后所上四十余事元始五年正月召天下通知天文厯算钟律者　邓
　　后从曹大家受经兼天文算数　崔子玉明天官厯数单飏明天官算术　刘洪好学以天文数术探赜钩
　　深遂专心鋭思【续志注博物记曰】　任文孙明天官风星秘要【文选注引天官星占】　贾逵引五纪论日月循黄道　尚书令忠难衡兴以为五纪论推歩行度当时比诸术为近然犹未稽于古　虞恭议洪范五纪论【云云】　魏天象志云班史以日晕五星之属列天文志薄蚀彗孛之比入五行説七曜一也而分为二志故陆机云学者所疑也　文选注引蔡邕天文志曰言天体者有三家
　　汉天数　臯唐甘石书传
　　史记天官书昔之天数者髙辛之前重黎于唐虞羲和有夏昆吾殷商巫咸周室史佚苌于宋子韦郑则裨灶在齐甘公【名徳】楚唐昧【一作蔑】赵尹臯魏石申夫战国察禨祥星气尤急言从衡者继踵而臯唐甘石因时务论其书故其占验凌杂米盐自汉之为天数者星则唐都气则王朔占嵗则魏鲜为天数者必通三五【辰星】深观时变察其精粗则天官备矣　隋志汉天数有唐都李寻之伦光武时有蘓伯况郎雅光并能参伍天文
　　汉二十一家天文
　　志天文二十一家四百四十五卷【始泰壹杂子星终圗书秘记】星有泰壹【二十八卷】皇公【二十二卷】淮南杂子【十九卷】五残杂变【二十一卷】泰阶六符【一卷】金度玉衡汉五星客流出入【八篇】彗客流星行事占验【八卷】海中星占【十二卷　后天文志注引海中占即张衡所谓海人之占也隋志海中星占一卷星圗海中占一卷】星经杂事【二十二卷】五星顺逆二十八宿国分臣分【并二十八卷】气有黄帝杂子【三十三篇】常从日月星气【二十一卷】汉日旁气行事占验【十三卷】若泰壹杂子云雨【二十四卷】国章观霓云雨【卷同上】则霓云雨之书也若汉日食月晕行事占验【十三卷】海中日月彗虹杂占【十八卷】则日月之书也圗书秘记十七篇附焉【又杂占有禳祀天文十八卷】天文者序二十八宿歩五星日月以纪吉凶之象星事非湛密者弗能由非明王不能服聴　志载甘石及夏氏日月星妖祥之占始汉元年五星聚井终元夀元年嵗星入
　　太微　日月周辉星辰垂精百官立法宫室混成降应王政景以烛形举其占应览故考新　李寻学天文唐檀好星占　襄楷善天文上疏曰天不言以文象设教　郅恽明天文厯数　郎宗善星算　杨统就郑伯山受河洛书及天文推歩之术作家法章句及内防二卷解説统父春卿曰吾绨袠中有先祖所秘记为汉家用其修之　王景好天文术数　姜肱博通五经兼明星纬　翟酺善天文厯算时尚书有缺诏将大夫六百石以上试对政事天文道术以髙第补之酺对第一
　　汉典星
　　前志有典星射姓　续志贾逵论问典星待诏姚崇井毕等十二人　西域太史治星望气　汉官灵台待诏四十二人其十四人星【元光中天星防上问星者对曰民劳】宋司星子韦
　　汉夏氏日月
　　前天文志夏氏日月曰日月食尽主位也不尽臣位也星曰日者徳也月者刑也　功臣表成帝时光禄大夫滑湛日旁占验曰邓弱以长沙将兵侯　隋志夏氏日旁气一卷【许氏撰又梁四卷】　魏氏日旁气圗一卷【又见天文二十一家　厯谱有日晷书三十四卷太嵗谋日晷二十九卷】　乾象新书引夏氏占周冯相冬夏致日春秋致月眂祲十煇　天文志正朔所决于日旁日旁云气人主象皆如其形以占汉太初星度　五星行度　【又见中星太初厯】
　　史厯书今上招致方士唐都分其天部而巴洛下闳运算转厯然后日辰之度与夏正同乃改元诏御史曰乃者有司言星度未定广延宣问以理星度未能詹也【汉书音义分部二十八宿为距度】　蓺文志厯谱有传周五星行度三十九卷自古五星宿纪三十卷　后厯志贾逵论案行事史官注冬夏日至常不及太初厯五度愿请太史星度课与待诏星象考校　方术班固荐谢夷吾曰推考星度综校圗录　魏志崔浩集诸厯家考校汉元以来五星行度并讥前史之失　唐志日度议淳风以为大初元年得本星度日月合璧俱起建星贾逵考厯亦云古厯冬至皆起建星两汉冬至日皆后天故其宿度多在斗末
　　汉刘向言域分
　　地理志成帝时刘向略言其地分【一作域分】今着于篇秦地于天官东井舆之分壄也自井十度至栁三度谓之鹑首之次秦之分也魏地觜觽参之分壄也周地柳七星张之分壄也自栁三度至张十二度谓之鹑火之次周之分也韩地角亢氐之分壄也陈本太昊之墟自东井六度至亢六度谓之夀星之次郑之分壄与韩同分赵地毕之分也燕地尾箕之分壄也自危四度至斗六度谓之析木之次燕之分也齐地虚危之分壄也鲁地奎娄之分壄也宋地房心之分壄也卫地营室东壁之分壄也楚地翼轸之分壄也吴地斗分壄也粤地牵牛婺女之分壄也　晋天文志班固取三统厯十二次配十二野其言最详【荀悦汉纪载灾异分野　自七国时甘石始配十二分野】　续汉志注星经嵗星主徐青兖荧惑主荆交镇星主豫太白主凉雍益辰星主冀幽并璇玑谓北极星也玉衡谓斗九星也玉衡第一星主徐二主益三冀四荆五兖六七豫八幽九并凡有六十郡九州所领自有分而名焉【吕氏曰星经出于战国之末故举当时东西周疆界言之】　史天官书二十八舎主十二州斗秉兼之【详见分野圗　广雅云枢为雍璇为冀玑为青兖权为徐衡为荆开阳为梁摇光为豫】　吕氏春秋天有九野地有九州【淮南子天文训曰天有九野九千九百九十九隅去地五亿万里】
　　汉集星章　风角书
　　晋天文志【隋志同】汉京房着风角书有集星章所载妖星皆见于月旁互有五色方云以五寅日见各有五星所生天枪嵗星所生至端下辰星所生三十五星即五行气所生皆出于月左右方气之中　隋志五行有京房周易占事十二卷风角要占三卷风角五音占五卷天文有京氏释五星灾异一卷日占圗三卷　唐志周易四时二卷周易飞六卷【并京氏】　京房长于灾变分六十卦更直日用事以风雨寒温为注孟康曰余四卦震离兊坎为方伯监司之官　五行志多引京房易　晋志引京房易易占　郎顗传臣案飞参察众政注京房作易飞【详见大衍卦议】　文选注引京房易飞曰日不于晦朔蚀者名曰薄又引青云润泽御览引京房易飞曰太平之时十日一雨凡嵗三十六雨　水经注引京房易妖占　史记正义引京房易兆　续汉五行志注引京房占石氏占　安帝纪注引京房别对灾异【云云】　隋袁充引京房别对曰太平日行上道升平行次道霸世行下道　御览引京房对灾异曰【云云】刘向七略京房易説云月与星辰隂也有形无光日照之乃有光【月令正义亦引之】又引师旷占十洲记月氏占东风入律又引黄子发相雨书京房风角要诀雨法又引吴范占风气秘诀　顔氏家训引风角书曰庶人风者拂地尘转削　翼奉传注引翼氏风角　谷永于天官京氏易最密　郎顗父宗学京氏易善风角星算六日七分【注风角谓四方四隅之风以占吉凶　本传臣以六日七分之】　崔子玉明京房易六日七分　张衡上疏律厯卦九宫风角数有证效世莫肯学　谢夷吾学风角占樊英善风角星算　景鸾按风角杂书列其占验作兴道一篇　廖扶明风角　李南明风角　李郃善河洛风星　徐穉兼综风角星官算厯　李固明风角星算河圗防纬　吴伉善风角　蔡邕封事曰风者天之号令所以教人注引翼氏风角　吴范有占风气秘诀任文孙明天官风角秘要　刘寛明星官风角算厯何休注训风角七分　陶景明风角星算　隋志
　　翼氏占风一卷风角杂占五音圗五卷东方朔嵗占一卷　唐志翼奉风角要一卷【隋志十一卷】东方朔占书一卷　通典兵类有风云气杂占【孙子太白云云】　崇文目风角五音占一卷　保章氏以十二风察天地之和注十二辰气为风疏师旷吹律以观楚强弱服注北风无射夹钟以北南风姑洗以南【师旷歌南风北风】考异邮曰阳立于五极于九五九四十五日一变以隂合阳故八卦主八风距同各四十五日艮为条震为明庶防为清明为景坤为凉兊为阊阖干为不周坎为广莫通卦验云冬至广莫风【云云】三六九十二月皆不见风惟有八以当八卦八节四维之风主两月雨水猛风与条风俱在正月则猛风非八卦之风　史天官书汉魏鲜集腊明正月旦决八风　吴子曰将战之时审风所从来风顺致呼而从之风逆坚陈以待之　文选注兵书曰凡风法以鸡羽重八两建五丈旗取羽系其巅立军营中　国语虞幕聴协风前志至治之世天地之气合以生风天地之风气正
　　十二律定　易稽览圗唯平均乃不鸣条京房易曰风清明其来长乆不动揺物此有龙徳在下也　尚书大传舜将禅禹八风循通黄帝风经曰调长祥和天之喜风也折奋厉天之怒风也　魏相奏曰日冬夏至则八风之序立万物之性成　应广莫而修刑则明庶而施惠待阊阖而藏庶物不周而谨邉备　长安灵台上有相风铜乌
　　汉言天三家【周髀　宣夜浑天】　言天地形状六等【葢天　浑天　宣夜昕天　穹天　安天】
　　张衡传注汉名臣奏蔡邕曰【书疏蔡邕天文志云云】言天体者有三家一曰周髀【晋志日盖天】二曰宣夜三曰浑天【宋天文志云言天者有三家宣夜盖天浑天　文选注蔡邕天文志曰言天体者有三家】宣夜之学絶无师法周髀术数具存考验天状多所违失惟浑天近得其情史官所用台铜仪则其法也【天文志注蔡邕表志曰】立八尺圆体之度具天地之象以正黄道察发敛行日月歩五纬官有其器而无本书前志亦阙臣求其旧文连年不得未及成书欲寝伏其下案度成数宜博问羣臣下及岩穴知浑天之意者使述其义以禆天文志【晋志灵帝时上书宋志同】月令正义凡言天地之殊有六等
　　一曰盖天文见周髀如盖在上　晋志周髀即葢天也其本庖牺氏立周天厯度所则周公受于殷商周人志之故曰周髀【股也股表也】其言天似盖笠地法覆槃天地各中髙外下北极之下为天地之中三光隠映以为昼夜日所行道为七衡六间【日近而见之为画日逺而不见为夜】又周髀家云天圆如张盖地方如棊局天如磨而左行日月右行随天如蚁行磨石之上磨疾蚁迟随磨以左回天之形如倚盖依算术用句股重差推晷景极游为逺近之数得于表股故曰周髀【句股乗除之数】汉王仲任据盖天之説以驳浑仪葛洪释之曰天表里有水天地各乗气而立载水而行黄帝书曰天在地外水在天外水浮天载地王生以火炬喻日把火去人逺则光微而日月自出至入不渐小以火喻之谬矣隋志汉末扬子云难盖天八事以通浑天一曰周
　　天当五百四十度今盖天三百六十度二曰春分日出夘入酉即天葢转夜当倍昼今夜亦五十刻三曰日入而见星斗当见六月不当见六月今夜常见四曰以葢圗视天河起斗而东入狼弧间曲如轮今视天河直如绳五曰周天四七之宿以葢圗视天星见者常少不见者常多今见与不见等六曰日托天而旋至髙也今从髙山上以水望日日出水下影上行七曰视物近则大逺则小今日与北斗近我而小逺我而大八曰视葢橑与车辐间近杠毂则密益逺益疎今北极为天杠毂四七宿为天橑辐以星度度天南方次地星间当数倍今交密何也其后桓谭郑蔡邕陆绩各陈周髀考验天状多有所违梁武帝于长春殿讲义别议天体全同周髀之文以排浑天之论【又引周髀云成周土中夏至景一尺六寸冬至一丈三尺五寸　月令正义引云月犹水日犹火火外光水含景文选注引周髀三礼义宗亦引之】　书正义周髀之术以为天似覆盆盖以斗极为中中髙而四邉下日月旁行绕之　隋经籍志周髀圗一卷　唐志赵婴甄鸾注周髀各一卷李淳风释二卷厯算类注周髀算经二卷【卢肇云即勾股算灋　书目赵君卿注并撰序宋太祖时沮梁茂防献方物并周髀一卷】
　　二曰浑天形如弹丸地在其中天包其外犹鸡白之绕黄桓谭张衡蔡邕郑陆续王肃之徒并所依用【详见仪象类】郑注考灵曜用浑天法云天者纯阳清明无形圣人制玑衡以度其象则天本无形体但指诸星运转以为天耳郑注四游之极元出周髀之文但日与星辰四游相反天去地十九万三千五百里　晋志吴王蕃制浑仪立论考度【宋志王蕃云浑天遭秦乱失其文惟浑天仪尚在台　书正义云日月初登于天后入于地引王蕃浑天説】　隋志宋何承天论浑天象体祖暅亦谓信而有徴　唐志张衡灵宪圗浑天仪王蕃浑天象注各一卷【言其形体浑浑然隋志浑天义二卷浑天圗一卷石氏圗一卷圗记一卷】
　　三曰宣夜旧説云殷代之制　晋志宣夜无师法惟汉秘书郎郗萌记先师相云天无质仰瞻髙逺故苍苍日月星辰浮生虚空之中其行止皆须气无所根系是以伏见无常进退不同若缀附天体不得尔也抱朴子宣夜之书亡　书正义虞喜云宣明也夜
　　幽也幽明之数其术兼之故曰宣夜但无师説不知其状如何
　　四曰昕天【读曰轩】言天北髙南下若车之轩吴姚信所説晋志吴太常姚信造昕天论云人形如天颐临胷
　　项不覆背天之体南低入地北则偏髙冬至极低天运近南夏至极起天运近北　隋志昕天论一卷【唐志同】
　　五曰穹天云穹隆在上虞氏所説　晋志虞耸立穹天论天形穹隆如鸡子幕其际周接四海之表浮乎元气之上譬如覆奁抑水而不没者气充其中也日绕辰极没西还东不出入地中【天文録虞昺作穹天论　唐志缺】
　　六曰安天晋虞喜所论　晋志成帝咸康中防稽虞喜因宣夜之説作安天论天有常安之形地有居静之体光曜布列各自运行葛洪讥之曰辰宿不丽于天天为无用便可言无何云有之而不动乎【太平御览引安天论】唐志安天论一卷【隋志六卷又有定天论三卷梁有虞喜圗天圗一卷原天论一】
　　【卷】
　　晋志虞喜虞耸姚信皆好竒徇异之説非极数谈天者也　贺道养浑天记曰近世有四术方天兴于王充昕天起于姚信穹天闻于虞昺皆臆断浮説惟浑天证验不疑　晋元康初建康令鲁胜着正天论【表上之】　文选琴赋注列仙曰涓子齐人着天地人经三才八篇【淮南王少得文不能解其音防其琴心三篇有条理焉】
　　汉太史官日月宿簿　史官注　注记九道术
　　后律厯志贾逵论曰臣前上傅安等用黄道度日月望多近史官一以赤道度之不与日月同于今厯法望至差一日愿请太史官日月宿簿及星度课与待诏星象考校奏可案五纪论日月循黄道南至牵牛北至东井率日日行一度月行十三度十九分度七今史官一以赤道为度不与日月行同以今太史官注考元和二年九月以来月行牵牛东井四十九事无行十一度者行娄角三十七事无行十五六度者如安言【案逵论永元四年也至十五年七月甲辰诏造黄道铜仪】又论曰今史官推合朔望月食加时率多不中在于不知月行迟疾治厯李梵钜鹿公乗蘓统以史官注考校月行当有迟疾不必在牵牛东井娄角之间又朒朓侧匿乃由月所行道有逺近出入所生据官注天度为分率以其术法上考建武以来月食凡三十八事差密近有益宜课试于是修九道术逵又论曰太初厯冬至日在牵牛初者牵牛中星也古黄帝夏商周鲁冬至日在建星即今斗星也太初厯斗二十六度三百六十五分牵牛八度案行事史官注【又永平中治厯者考行事史官注】冬夏至日常不及太初厯五度石氏星经曰牵牛初直斗二十度黄道规也于赤道斗二十一度也四分法与行事注天度相应尚书考灵曜斗二十二度无余分太史令元和二年至永元元年五嵗中课日行及冬夏至斗二十一度四分一合古厯建星与考灵曜日所起它术遂黜延光二年张衡周兴参案仪注考往校今以为九道法最密汉安二年邉韶言孝武更建太初改元易朔行夏之正干凿度八十分之四十三为日法设清台之验六异课效觕密太初为最虞恭等议洪范五纪论曰民间亦有黄帝诸厯不如史官记之明也熹平四年蔡邕议获麟汉相去四蔀年数与奏记谱注不相应二年刘洪上七曜术甲辰诏属太史课效复作八元术刘固等作月食术四年宗绀孙诚上书言术当复改光和二年己未太史令修部舍人张恂等推计行度三年宗整上书言去年三月不食当以四月诏书下太常其详案注记平议术之要太常就耽上选侍中韩説博士蔡较谷城门刘洪右郎中陈调于太常府覆校注记平议难问恂久在部能揆仪度立术数然协厯正纪钦若昊天宜率旧章如甲辰丙申诏书以见食为比遂施行诚术光和二年万年公乗王汉上月食注自章和元年到今年凡九十三嵗合百九十六食太史令修言汉所作注不与见食相应者二事以同为异者二十九事【宋天文志记魏黄初以来星变以续司马彪　晋志古今记注隋志天文类太史注记六卷】
　　史天官书曰观史记考行事百年之中五星无出而不反逆行　五行志凡汉着纪日食五十三朔十四晦三十六先晦一日三　刘向上奏曰汉之入秦五星聚孝惠时日食星见孝昭时大星如月西行皆着于汉纪谷永言建始以来灾异锋起多于春秋所书八世
　　着记久不塞除　后五行志注延光四年四月庚申马融上书言日食曰汉注所载史官占羣臣密对陛下所观览左右所讽诵　唐志大衍合朔议考汉元光已来史官注记日蚀有加时者凡三十七事麟徳厯得五开元厯得二十三
　　汉九道法　九道术　九道议
　　后志永元中复令史官以九道法望验无有差跌贾逵论曰永平中太史待诏张隆以四分法署望月食加时所署多失梵统以史官注考校月行所疾处三度九嵗九道一复凡九章百七十一嵗复十一月合朔冬至合春秋三统九道终数可以知合朔望月食加时以其术法上考建武以来月食凡三十八事差密近案史官旧有九道术废而不修熹平中故治厯郎宗整上九道术诏书下太史以参旧术相应部太子舍人冯恂课校恂亦复作九道术增损其分与整术并校差为近太史令飏以恂术参望加时犹复先后天逺则十余度延光二年亶诵言当用甲寅元梁丰言当用太初张衡周兴参按仪注考往校今以为九道法最密诏下公卿议或主甲寅元或主九道尹祉李等四十人议四分不宜易太尉恺等八十四人宜从太初尚书令忠以为皆未可取正上纳其言遂改厯汉安二年邉韶言刘歆验之春秋参以易道以河圗帝览嬉雒书干凿度推广九道百七十一嵗进退六十三分百四十四嵗一超次【元和韩説等议日循黄道月从九道】厯志下曰极建其中道营于内璇衡追日以察敛光道生焉日有光道月有九行九行出入而交生焉【前天文志日有中道月有九行　中道黄道一曰光道】　前志三统厯九章百七十一嵗而九道小终九终千五百三十九嵗而大终　晋志刘洪参校汉太初三统四分厯术课望而月行九嵗一终谓之九道九章百七十一嵗九道小终　月令正义日有九道考灵曜曰万世不失九道谋郑注河圗帝览嬉云黄道一青赤白黒道各二日春从青道夏赤秋白冬黑【见上隂阳厯　亦见荀悦汉纪】　后志厯法北方九十八度四分一西方八十度南方百十二度东方七十五度【右赤道度】北方九十六度四分一西方八十三度南方百九度东方七十七度【右黄道度】　晋志徐岳议月行九嵗一终谓之九道九章百七十一嵗九道小终九九八十一章五百六十七分而九终进退牛前四度五分学者务追合四分但减一道六十二分分不下通是以疎濶由斗分太多故也　唐大衍厯有九道议
　　汉天文七政论
　　后郑着天文七政论　方术杨由习易并七政元气风云占【七政日月五星之政元气谓开辟隂阳之书】　刘陶着七曜论　史律书七正二十八舎索隠曰七正日月五星　尚书大七政谓春秋冬夏天文地理人道所以为政也人道正而万事顺成　马融注书云北斗七星各有所主一曰主日法天二曰主月法地三曰火【荧惑】四曰土【填】五曰水【辰】六曰木【嵗】七曰金【太白】日月五星各异政故曰七政【尚书大七政布位日月时之主五星时之纪日月有薄食五星有错聚七者得失在人君之政故谓之为政　又以天地人四时为七政】　唐书五行类七政厯一卷
　　汉蔡邕星次度数　十二次度数　魏郡国宿度　晋州郡躔次　唐星土
　　后厯志刘昭注月令章句曰周天三百六十五度四分度之一分为十二次日月之所躔也地有十二分王侯之所国也毎次三十三度三十二分度之十四日至其初为节至其中为中气豕韦【自危十度至壁八度立春惊蛰　卫】降娄【壁八至胃一　雨水春分　鲁】大梁【胃一至毕六　清明谷雨　赵】实沈【毕六至井十立夏小满　晋】鹑首【井十至栁三　芒种夏至　秦】鹑火【栁三至张十二小暑大暑　周】　鹑尾【张十二至轸六　立秋处暑　楚】夀星【轸六至亢八　白露秋分　郑】大火【亢八至尾四寒露霜降　宋】析木【尾四至斗六　立冬小雪　燕】星纪【斗六至须女二大雪冬至　越】　枵【须女二至危十　小寒大寒　齐】蔡邕分星次度数与皇甫谧不同兼明气节所在故载焉【邕云好数术天文】　晋志十二次度数十二次班固取三统厯十二次配十二野其言最详又有费直説周易蔡邕月令章句所言颇有先后魏太史令陈卓更言郡国所入宿度今附而次之夀星卓谓角亢氐郑兖也自轸十二度至氐四度辰在辰【东郡入角一东平任城山阳角六泰山角十二济北陈留亢五济隂氐一东平氐七】费直谓起轸七度蔡邕谓起轸六度大火卓谓房心宋豫也自氐五至尾九辰在夘【颍川入房一汝南房二沛郡房四梁国房五淮南心一鲁国心三楚国房四】直谓起氐十一邕谓起亢八析木卓谓尾箕燕幽也自尾十至南斗十一辰在寅【凉州入箕中十上谷尾一渔阳尾三西河上郡北地辽东西尾十右北平尾七涿郡尾十六渤海箕一乐浪箕三莬箕六广阳箕九】直谓起尾九邕谓起尾四星纪卓谓斗牵牛须女呉越也自南斗十二至女七辰在丑【九江入斗一庐江斗六豫章斗十丹阳斗十六防稽牛一临淮女四广陵牛八泗水女一六安女六】直谓起斗六枵卓谓虚危齐青也自女八至危十五辰在子【齐国入虚六北海虚九济南危一乐安危四东莱危九平原危十一菑川危十四】直谓起女六陬訾卓谓营室东壁卫并也自危十六至奎四辰在亥【安定入室一天水室八陇西室四酒泉室十一张掖室十二武都壁一金城壁四武威壁六炖煌壁八】直谓起危十四邕谓起危十降娄卓谓奎娄胃鲁徐也自奎五至胃六辰在戌【东海入奎一琅琊奎六髙宻娄一城阳娄九胶东胃九】直谓起奎二邕谓起奎八大梁卓谓昴毕赵冀也自胃七至毕十一辰在酉【魏郡入一钜鹿三常山五广平七中山一清河九信都毕三赵郡八安平四河间十真定十三】直谓起娄十邕谓起胃一实沈卓谓觜参魏益也自毕十二至东井十五辰在申【广汉入觜一越嶲三蜀郡参一犍为三牂柯五巴郡八汉中九益州七】直谓起毕九邕谓起毕六鹑首卓谓东井舆秦雍也自东井十六至栁八辰在未【云中入井一定襄八鴈门井十六代郡二十八太原二十九上党鬼二】直谓起井十二邕谓起井十鹑火卓谓栁七星张周三辅也【一曰属三河】自栁九至张十六辰在午【农入栁一河南星三河东张一河内张九】直谓起栁五邕谓起栁三鹑尾卓谓轸翼楚荆也自张十七至轸十一度辰在已【南阳翼六南郡翼十江夏十二武陵轸十一桂阳轸六零陵十长沙十六】直谓起张十二邕谓起张十三度州郡躔次陈卓范蠡鬼谷先生张良诸葛亮谯周京房张衡并云角亢氐郑兖房心宋豫尾箕燕幽斗牵牛须女吴越虚危齐青营室东壁卫并奎娄胃鲁徐昴毕赵冀觜参魏益东井舆鬼秦雍栁七星张周三辅翼轸楚荆　唐地理志闗内道古雍州之域为鹑首实沈鹑火分河南道古豫兖青徐之域为实沈鹑火夀星大火降娄枵娵訾星纪分河东道古冀州之域为实沈大梁分河北道古幽冀二州之域为娵訾大梁析木津分山南道古梁荆二州之域为鹑尾鹑火鹑首分陇右道古雍梁境为鹑首分淮南道古扬州之域江南道古扬州南境为星纪鹑尾分剑南道古梁州域州三十八总为鹑首分岭南道古扬州南境为星纪鹑尾分　唐天文志初贞观中李淳风撰法象志因汉书十二次度数始以唐州县配焉而一行以为天下山河之象存乎两戒【见地理类】近代诸儒言星土者或以州或以国虞夏秦汉郡国废置不同周之兴也王畿千里及其衰也仅得河南七县今又天下一统而直以鹑火为周分则疆埸舛矣七国之初韩魏绵亘数州相错如绣考云汉山河之象多者至十余宿今同在畿甸之中而或者犹据汉书地理志推之是守甘石遗术而不知变通之数也【并一行云】　通典诸国分野具于汉书帝王世记下分区域上配星躔固合同时不应前后当吴之未亡天下列国尚有数十韩魏赵三卿又未为诸侯晋国犹在自吴灭至分晋凡八十六年时既不同若为分配　崇文总目地理类开元分野圗一卷星土占一卷
　　汉星经歴法　星
　　唐天文志汉以后表测景晷以求地中分列境界以当星次皆畧依古而又作仪以天地而浑天周髀宣夜之説至于星经厯法皆出于数术之学　前汉志星传曰日徳月刑故日食修徳月食修刑　五行志亦引星天文志注晋灼引星经　续汉志注引星经曰六十郡九州所领自有分而名　礼秋官疏案星经角有大民小民之星　史记正义引天官占星经　晋志引星曰日阳君象也星隂臣道也案刘向説天官列宿在位之象其众小星无名者众庶之类　翟方进好天文星厯其星厯则长安令田终术师也　唐檀好灾异星占
　　汉荆州占
　　晋志圗纬旧説及汉末刘表为荆州牧命武陵太守刘叡集天文众占名荆州占其杂星之体有瑞妖客流星瑞妖日傍气　隋志荆州占二十卷　唐志刘表荆州星占二卷刘叡荆州星占三十卷　崇文目荆州刘石甘巫占一卷　后汉志注引荆州星经　周礼疏按武陵太守星云角有大民小民文昌第一曰上将又案石氏星　晋志引荆州占云老子星淳白周伯星黄色　太平御览引荆州星占　史记索隠引荆州占乾象新书引髙宗占荆州占夏氏占　董仲舒京房对灾异海中占巫咸郗萌甘徳石申陈卓陶隠居　又引星赞大象占焦延寿韩杨赵防长短经广古今占




　　玉海卷二
<子部,类书类,玉海>
　　钦定四库全书
　　玉海卷三
　　宋　王应麟　撰
</div>
    <div class="pagination">
<a href="玉海_page7.html">上一页</a><span>...</span><a href="玉海_page3.html">3</a><a href="玉海_page4.html">4</a><a href="玉海_page5.html">5</a><a href="玉海_page6.html">6</a><a href="玉海_page7.html">7</a><span class="current-page">8</span><a href="玉海_page9.html">9</a><a href="玉海_page10.html">10</a><a href="玉海_page11.html">11</a><a href="玉海_page12.html">12</a><a href="玉海_page13.html">13</a><span>...</span><a href="玉海_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
