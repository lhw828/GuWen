<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 311 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 311 页/共 331 页</h1>
    <div class="content">　　【宋杨诚斋集】《答吉水顾县尉启》：恭惟仙尉学士，揆度庚寅，收科甲乙。瞻虎头之金粟，凛然江左之祖风，咏鸡口之月星，妙绝漂阳之句法。乃如壮县东南一尉之职，未补太学。朝暮十年之期，即占溪鸟涑鸟之祥，遂集孔鸾之缀。
　　是甲毁乙
　　【魏泰东轩笔录】：宋王荆公当国，率农人出钱，募游手给役。及吕惠卿参政，用弟温卿言，免役钱，依旧拨闲田募役。中丞邓绾又言：惠卿意在是甲毁乙，故坏新法。由是不行。
　　体泰乙
　　【罗泌路史后纪】：太昊伏羲氏，负方州，抱员天，体泰乙，统乾元。
　　明太乙
　　【续后汉书】《刘传》：明天官，达占数，于诸术皆善，尤明太乙，皆能推演其事，穷尽要妙。著书百余篇，名儒刁玄称以为奇。亦宝爱其术，不以告人，故世莫得而明也。
　　猛虎挟乙
　　【事类蒙求】：虎威如乙字，佩之可以辟邪。坡诗：得如虎挟乙，失若龟藏六。
永乐大典
卷之二万三百十
卷之二万三百十
　　二质疾
　　心　疾
　　【隋书】《五行志》：齐文宣帝尝宴于东山，投杯赫怒，下诏西伐，极陈甲兵之盛。既而泣谓群臣曰，黑衣非我所制。卒不行，有识者以帝精魄已乱，知帝祚之不永。帝后竟得心疾，耽荒酒色，性忽狂暴，数年而崩。
　　【唐语林】：刘辟初有心疾，人自外至，辄梦而吞之。同府崔估时硕大，辟据地而吞，背裂血流。独文若至不吞，故后自惑。起居舍人韦缓以心疾，校书郎李幡亦以心疾废。幡常疑遇毒井而饮。散骑常侍李益，少亦心疾病疑。王某云往岁任同州，见御史出案，回止州驿，经宿不发。忽追杂案，又取印历，驿甚急，一州大扰。有老吏窃笑，乃因庖人以通宪胥，许百缣为赠。翌日未明，御史以启驿门，尽还桉牍，乘马而去。
　　【册府元龟】：谢述有心虚疾，性理时或乖谬，除吴郡太守，以疾不之官。
　　【荃翁贵耳】：淳熙间省元徐履，因功名之念太重，遂有心恙之疾。殿试，用卷子写一枝竹，题曰，画竹一竿。送上试官，朝廷亦优容之，以省元身后一官与其子，子亦恙，官亦绝。
　　【宣政杂录】：宣和乙巳五月间，禁中有事务。内人忽发心疾，自永巷直犯木围。力士辈莫能挽，于是怖之，曰，官家来。曰，不畏。又举后妃，皆不省。或曰，太子来。始伏地连声曰，畏畏。人莫知所以。是冬徽宗逊位，方验。
　　【程氏外书】：有患心疾，见物皆狮子。伊川教之以见即直前捕执之，无物也。久之，疑疾遂愈。腹疾
　　【左传】：宣公十二年冬，楚子伐萧还无社，与司马卯言，号申叔展。叔展曰，有麦麴乎，曰，无，有山鞠穷乎？曰，无。河鱼腹疾奈何。注，叔展又问，既无御湿药，将有河鱼腹病奈何？曰，目于眢井而拯之，若为茅，哭井则已。明日萧溃，申叔视其井，则茅存焉，号而出之。
　　【宋梅圣俞宛陵集】《闻曼叔腹疾走笔为戏》：方闻病下利，曾不药物止。区区溷间，其往宁得已。每为青蝇喧，似与紫姑喜。倾肠倒腹后，乃是胸中美。
　　【刘后村集】《鹧鸪天》：腹疾，因睡，和朱希真词。前度看花白发郎，平生痼疾是清狂。幸然无事污青史，省得教人奏赤章。游侠窟，少年场，输他群谢与诸王。居人不识庚桑楚，弟子谁从魏伯阳。
　　目疾
　　【资治通鉴】：昭宗天复三年八月。杨行密夫人，朱延寿之姊也。行密狎侮延寿，延寿怒，与田通谋。九月，朱延寿谋颇泄，行密诈为目疾，对延寿使者多错乱，所见或触柱仆地，谓夫人曰，吾不幸失明，诸子皆幼，军府事当悉以授三舅，夫人屡以书报延寿，行密又自遣召之，阴令徐温为之备。延寿至广陵，行密迎及寝门，执而杀之，部兵惊扰，徐温谕之，皆听命。遂斩延寿兄弟，黜朱失人。
　　【马令南唐书】《归明传》：李元清开宝中为永新制置使。及金陵平，例归京师。元清伪为目疾，召验之，挥刃而目不瞬，遂放归濠上，卒。
　　【太平广记】：寿州守张士平，中年夫妇俱瞽。元和七年八月十七日，有书生请谒曰，吾攻医，使君有疾，故来此耳。士平欣然见接，书生谓使君之疾，不假药饵。书生即为择胜地疏一井，用水洗目，目明如初。
　　【宋陈简斋集】：目疾：天公嗔我眼常白，故著昏花阿堵中。《晋书》：顾恺之每画人成，不点目精。人问之，曰，传神写真，正在阿堵中。昌黎寄崔立之诗：玄花着两眼。不怪参军谈瞎马，晋桓玄与顾恺之同在仲堪坐，共作危语。一参军云，盲人骑瞎马，夜半临深池。仲堪眇一目，惊曰，此大逼人，因罢。但妨中散送飞鸿。晋嵇中散叔夜，赠秀才入军诗：目送归鸿，手挥五弦。著篱令恶谁能继，《摭言》：方干作令嘲李主簿目翳曰，只见门外著篱，未见眼中安障。损读方奇定有功。《晋书》：范宁患目，就张湛求方。湛曰，古方，损读书一，减思虑二，专内视三，简外亲四，旦晚起五，夜早眠六，凡六物，契以神火，下以气徒竹。蕴于胸中七日，然后纳诸方寸，修之一时。近能数目睫，远目示尺之余。长服不已，洞见墙壁之外。非但明目，亦可延年。九恼从来是佛种，《维摩经》：九恼处为种，十不善为种，六十二见，一切烦恼，皆是佛种。会如那律证圆通。《楞严经》：阿那律失双目，世尊示以乐见，照明金刚三昧，不因眼观见十方，遂证圆通。
　　【刘后村集】《目疾》一首：疾起自肝家，眵昏认物差。昔如虹贯月，今隔雾看花。瞑鹊惊飞匝，凉蟾瞥露些。庙堂见章奏，应笑字欹斜。
　　【王黄州小畜集】《眼疾》：古人功业甘无分，往圣诗书合有缘。何事病来花满眼，将简策枕头眠。
　　【元胡紫山集】《目疾有感》：未能闻道头成雪，才解观书眼已花。留取草堂闲日月，好香名酒送生涯。卓行奇勋愧已无，高情远韵亦卑污。狗偷鼠窃尘埃里，暮四朝三了壮图。
　　鼻疾
　　【册府元龟】：谢安，字安石。本能为洛下书生咏，有鼻疾，故其音浊，名流爱其咏而不能及哉。手掩鼻而学之。位至太保。
　　聩疾
　　【册府元龟】：汉张沆为翰林学士，沆虽聩疾，出入金门五六年。隐帝末，阳史遇害，翌日，沆方知之，听犹未审，忽问同僚曰：窃知盗杀史公，其盗获否？是时惧之次，闻者笑之。
　　膝疾
　　【续后汉书】《钟繇传》：繇有膝疾，拜起不便。时华歆亦以高年疾病，朝见皆使载舆车，虎贲舁上殿就坐，是后三公有疾，遂以为故事。
　　足疾
　　【史记】《刺客传》：四月丙子，公子光伏甲士于窟室中，而具酒请王僚。王僚使兵陈，自宫至光之家，门户阶陛左右，皆王僚之亲戚也。夹立侍，皆持长铍。酒既酣，公子光详为足疾，入窟室中，使专诸置匕首鱼炙之腹中而进之。既至王前，专诸擘鱼，因以匕首刺王僚。王僚立死，左右亦杀专诸。《宗隐》曰，详音阳，为如字。《左传》曰，光伪足疾，此云详即伪也。或读为音伪，非也。岂详伪重言邪？详专。
　　【续后汉书】：杨彪见汉祚将终，自以累世为公卿，耻为魏臣。遂称足疾，不复行。
　　【册府元龟】：习凿齿为桓温荆州别驾，以脚疾，遂废于里巷。及襄阳陷于符坚，坚素闻其名，与释道安俱舆而致焉。既见，与语，大悦之，赐遗甚厚。又以其蹇疾，与诸镇书曰：昔晋氏平吴，利在二陆。今破汉南，获士裁一人有半尔。
　　【唐白居易长庆集】《足疾》：足疾无加亦不瘳，绵春历夏复经秋。开颜且酌樽中酒，代步多乘池上舟。幸有眼前衣食在，兼无身后子孙忧。应须学取陶彭泽，但委心形任去留。
　　【苏洄冷然斋集】《足疾数日简颖弟》：病脚冬逾甚，羁怀老自惊。生前终有役，隐去更须名。褐短愁纫妇，文疏愧属兄。何时了婚嫁，一意学躬耕。
　　【陆游渭南集】《足疾》：足疾惟妨拜，登临故自如。深知造物意，遣遂此心初。东坞闲看竹，西溪独钓鱼。暮归犹未倦，把卷绕前除。
　　【元蓝静之蓝山集】《云松邀往翁源，足疾不果行》：临水登山兴已非，客来扶杖强相依。前川不得随花柳，远壑空思老蕨薇。览镜徨余发短，开书函咏壮心微。仙人不授轻身术，安得凌空跨鹤飞。又《简汝实吉席上诸公》：两处芳筵共一朝，病躯不动愧相招。已知博士推名饮，又说监河善醉谣。冠弁嵬峨容自肃，觥筹交错兴初饶。巷南巷北休辞远，绛蜡铜盘彻夜烧。
　　时疾
　　【罗泌路史后纪】：炎帝修火之利，范金排货，以济国用，因时变火果，以抑时疾。
　　【路史发挥论】《燧人改火篇》：古者周官，四时变火，以救时疾。明火不变，则时疾必生。圣人作法，岂徒然哉？详火。
　　【石林燕语】：前辈多知人，或云亦各有术，但不言尔。夏文庄公知蕲州，庞庄敏公为司法。尝得时疾，在告方数日，忽吏报庄敏死矣。文庄大骇曰，此人当为宰相，安得便死。吏言其家已发哀，文庄曰，不然。即自往见，取烛视其面曰，未合死。召医语之曰，此阳证伤寒，汝等不善治，误尔。亟取承气汤灌之，有顷，庄敏果苏，自此遂无恙，世多传以为异。
　　风疾
　　【续后汉书】：孙权，大元元年冬十一月，权祭南郊，遂得风疾，驿征大将军诸葛恪拜为太子太傅，总统国事。诏省繇役，减征赋，除民所患苦。
　　【册府元龟】：卢照邻为新部尉，因染风疾去官。处太白山中，以服饵为事。后疾转笃，徙居阳翟之具茨山，著《释疾文》《五悲》等词，颇有骚人之风，甚为文士所重。照邻既沈痼挛废，不堪其苦。尝与亲属执别，遂自投颖水而死。王胡之，字修龄，弱冠有声誉。历郡守，侍中，丹阳尹，素有风眩疾。发动甚数，而神明不损。
　　【书林事类】：　魏祖，少游荡，叔父数言于其父嵩。祖患之，阳败面口偏。叔父见祖中恶风，又告嵩。嵩惊，叫曰，叔父言汝中风，已差乎？对曰，初不中风。但失爱于叔父，故见罔。自后叔父所告，嵩终不复信也。
　　【太平广记】：卢陵有人应举，行遇夜，诣一村舍求宿。有老翁出见客曰，吾舍窄人多，容一榻可矣。因止其家，甚久之，告饥。翁曰，吾家贫，所食唯野菜耳。客食之甚美，与常菜殊。及就寝，唯闻讧讧之声。既曙而寤，身卧田中，旁有大蜂窠。客尝患风，因尔遂愈，盖食蜂之余耳。
　　【类要】：高季辅为侍中，以风疾废于家。太宗屡降中使其进食。问其增损，寻卒。
　　【温革琐碎录】：若要安，三里莫要乾。患风疾人宜炙。三里者，五脏六腑之沟渠也。常欲宣通，即无风疾。
　　【唐白居易长庆集】《答闲上人问风疾》：一床方丈向阳开，劳动文殊问疾来。欲界凡夫何足道，四禅天始免风灾。
　　水疾
　　【东观汉记】：东平王苍到国后，病水气喘逆。上遣太医丞相视之，小黄门侍疾，置驿马传起居以千里为程。
　　【晏子春秋】：景公水病，梦与二日斗不胜，召占梦问之。晏子谓占梦曰，公所病者，阴也。日，阳也。一阴不胜两阳，公病将已。占梦以其言对，三日公病大愈。赐占梦，占梦曰，晏子教臣也。公召晏子赐之，晏子曰，占梦以臣言对，故有益也。若使臣言，则不信也。
　　【幽明杂警】：宣城村民，有久婴水疾治不效者。里人以小忿挟怨，一日怀刃谋刺之。中五十余创，但不及要害。众救之获免，被创卧，而气息仅存，流血藉地。诸创中血尽，则黄水出，涓涓久不绝。主簿严孟坚尝检视之，既而怀刃者，具伏谋情，坐弃市。明年孟坚以事干复至是村，见道旁人有致恭，熟视之，即向之被刺水疾人也。问之，因被刺，出病水尽，疾遂愈。人皆异之，大凡水疾治不效，必死病也。人宜哀恤之，乃从而加之刃，是不仁甚矣。呜呼！怨者以一忿，轻取死所。而必死者乃复生，祸福之倚伏，固非常情所可度。抑又天之恶不仁而至如是乎？
　　消疾
　　【野客丛书】《周官》：疾医，四时皆有疠疾。春时有首疾。郑注，，酸削也，司马相如消渴，即所谓消中之疾也。首、消中二疾既异，而其字亦自不同。后人往往不辨，指为一疾，鲜有别之者。后汉李通，素有消疾，此正如相如渴疾也。太子贤注，消中之疾是矣，乃复引《周官》为证。是以消中首为一义。以至《玉篇》、《唐韵》之类，亦皆以为渴病。惟《礼部韵》，字下，注酸头痛，是为得之，张孟《押韵》注，酸，头痛。又渴病。虽明知二疾为不同，是又认二字为一体矣。
　　吐疾
　　【册府元龟】：王戎先有吐疾，居丧增甚。帝遣医疗之，并赐药物。又断宾客，位至司徒。
　　噎疾
　　【太平广记】：永徽中，绛州有一僧病噎，都不下食，如此数年。临命终，告其弟子云，吾气绝之后，便可开胸喉，视有何物，欲知其根本。言终而卒。弟子依其言，开视胸中，得一物，形似鱼，而有两头。遍体悉是肉鳞。弟子致钵中，跳跃不止，戏以诸味致钵中，虽不见食，须臾悉化成水。又以诸毒药内之，皆随消化。时夏中蓝熟，寺众于水次作淀，有一僧往，因以少淀致钵中。此虫惧，绕钵驰走，须臾化成水。世传，以淀水疗噎疾。
　　疫疾
　　【陆游南唐书】《李德城列传》：德诚，广陵人，少事宣州节度使赵为给使。吴攻宣州，出降，德诚与韩球俱从之不去，城中复推立裨将周进思以拒吴。使德诚入城，说进思降，将行，因暴得疫疾，委顿不克往。乃改命球，球既至，进思斩之，掷其首城外。德诚是日即愈，人皆异之。
　　【元黄叔美诗】：至正四年秋，疫疾大作。书所见。时广昌县官俱死。吾州之人疫大作，八月九月死如麻。野田多稼昼不获，山县无官晨废衙。林光黯黯青烟断，日气昏昏黄雾遮。老翁苦贫病更苦，病后健来贫莫嗟。
　　痫疾
　　【邵氏闻见录】：胡先生瑗判国子监，其教育诸生皆有法。安厚卿枢密在其席下，厚卿苦痫疾，凡序立庑下，升堂听讲说，人众辄疾作，先生使人掖之以归，调护甚至。厚卿登科，疾良愈。或云与王公康公，少苦淋疾，及为枢密使，疾自平相同。盖人之疾病，随气血之通塞。既快，疾亦自愈也。先生每语诸生，食饱未可据案，或久坐，皆于气血有伤，当习射投壶游息焉。是亦食不语，寝不言之遗意也。程伊川曰，凡从安定先生学者，其醇厚和易之气，望之可知也。
　　瘵疾
　　【夷坚志】：武功大夫阁门宣辇舍人黄某，为江东兵马钤辖。绍兴二十二年，正月，秩满将归弋阳。过池州，值雪小留，郡守假以教授廨舍，遇旧同官赵士遏。赵讶其颜色青黑而不已，语言动作，非复如畴昔时。从容问所苦，黄愀然，久之曰，吾家不幸，祖传瘵疾。缘是殒命者，世世有之。自半年来，此证已萌芽。吾次子沅亦然，殆将死矣。遂悲伤出涕。赵曰，每闻此疾可畏，间亦有愈者，而不能绝其本根。吾能以太上法录治之，但虑人不知道，因循丧躯。公果生信心，试为公验。于是焚香书符，以授黄及沅，使吞之，吞未久，遍手指内外皆生黄毛，长寸余。赵曰，疾深矣。稍复迁延，当生黑毛，则不能救疗，今犹可为也。于是择日别书符牒城隍，申东岳，奏上帝，讫令黄君汛扫寓舍之西偏小室，纸糊其中，置石灰于壁下，设大油鼎一枚，父子著白衣，闭门对床，坐吞符讫。命数童男秉烛，注视有顷，两人身中飞出黑花蝉蛾四五，壁间别有虫作声而出，或如蜣螂，如蜘蛛，大小凡三十六，悉投沸鼎中，臭不可闻。啾啾犹未止，继一虫细如丝发，蜿蜒而行，入于童袖间。急捕得，亦投鼎中。便觉四体泰然，了无患苦。黄氏举室欢异，知其灵验。默祷于天，愿为先世因此疾致死者，作九幽大醮拔度之。未醮数日，黄之妻梦先亡十余人，内有衣皂小团花衫者，持素黄录白简来拜谢曰，汝救我，则我救汝。妻觉以告夫。黄泣曰，衣小花衫者，吾父也。吾父死于兵戈中。衣服不备，但得一衫以敛。梦中所见者，真是矣。遂以二月朔，设醮于天庆观。是夕，阴云四垂，雨意欲作。中夜隐隐闻雷声，所供圣位茶，皆白如乳。道众恐雨作不能焚词，既而至五鼓，醮事毕，雨乃大至。黄氏历世恶疾，自此而绝。士遏，字进臣。时右朝请大夫。魏彦良通判池州为作记。崔祖武，河东威胜军人。政和癸已，与家君同处大学通类斋，自言少好色，无日不狎游。年二十六岁，成瘵疾将死。有牛道人来曰，苟能绝欲，吾救汝。父母曰，是儿将死，傥能生之，有何不可。遂授以药，及教以练气术。令与妻异处，其病良已。三年方同房，而欲心不复萌。在学时，年三十五六，肌干丰硕，仪状秀伟。亦与人和，率之游狭邪，不固拒，但不作色想耳。饮食不肯醉饱，曰大醉大饱，最为伤气。须六十日修持，始复初。后归乡里，不知其所终。
　　【墨庄漫录】：蔡仍子因之妻，九院王家女也。忽患瘵疾，沉绵数年，既死，已就小敛。时上皇宫中闻之曰，惜其不早以陷水丹赐之。今虽已死，试令救之。因命中使，驰赐一粒。时气息已绝，乃强灌之。须臾，遂活。数日后向安，但齿皆焦落，后十五年方死。
　　痨疾
　　【庄季裕鸡肋编】：南方多枭，而比西北绝小。龙泉人亦捕食，云可以治痨疾。五月五日，以枭羹赐群臣，可验其无毒。然医方不云有治病之功也。
　　恶疾
　　【列女传】：蔡夫之妻者，宋人之女也。既嫁于蔡夫有恶疾。其母将改嫁之，女曰，夫之不幸，乃妾之不幸，将何去之？终不听其母而作之诗。
　　【册府元龟】：汉杜钦，目偏盲。茂陵杜邺与钦同姓字，俱以材能称京师。故衣冠谓钦为盲杜子夏，以相别钦，恶以疾见诋，乃为小冠，高广才二寸，由是京师更谓钦为小冠杜子夏，以邺为大冠杜子夏。钦优游不仕，以寿终。
　　【后魏书】：李庶生而天阉，崔谌嘲之曰，教弟种须，以锥遍刺作孔，插以马尾。庶曰，先以北方回施贵族，艺眉有效，然后树须。世传崔门有恶疾，以呼沲为墓田，故庶言及之。
　　羸疾
　　【五代欧史】《后唐刘延朗传》：初废帝与高祖俱事明宗，而心不相悦。帝既入立，高祖不得已来朝，而心颇自疑。欲求归镇，且难言之。乃阳为羸疾，炙灼满身，冀帝怜而遣之。延朗等多言敬瑭可留京师，韩昭胤专美曰，敬瑭与赵延寿，皆尚唐公主，不可独留。乃复授高祖河东而遣之。
　　【宋景文公集】《羸疾益间，呈聂长孺学士》：病绪蹇骚骚，弥旬旷坐曹。缘忧初得损，非巧亦成劳。计月销双臂，惊年变二毛。隙尘闲日满，铭药悴时熬。顾此逢熙盛，纷吾异俊髦。滥趋华雉省，法舐翠螭毫。数米仍能饱，枪榆不顾高。聊寻秘方枕，更缮养生刀。夕穗含风月，秋禽企露皋。比来差胜晤，有意伴持螫。
　　【陆游渭南集】《羸疾》：羸疾止还作，已过秋暮时。但当名百药，那更竭三医。强饭幸如昨，清游元有期。新霜宜野店，行矣不须疑。
　　疟疾
　　【宋眉山唐子西集】《疟疾寄示圣俞》：体中初微温，末势如汤镬。忽然毛发起，冷撼如振铎。良久交战罢，项背如释缚。尚觉头涔涔，眉额如凿。空日一寒暑，有准如契约。伏枕两晦朔，枵然如空橐。平生十围腹，病起如饥鹤。衰发本无几，脱去如秋箨。到今仅能步，出没如尺蠖。旧闻五岭法，有此万户疟。而我自侨寓，了不蒙阔略。况子又持养，何至亦例着。此身自空虚，客疾安所托。请作如是观，无病亦无药。
　　疾
　　【宋曾文清公集】《疾七月四日愈作》：谁言示病无非病，一日之间行四时。不用文殊来问疾，个中实怕有人知。
　　又，老身危似草头露，疾势来如江上潮。寒热自无安着处，不然何以脱今朝。
　　【薛季宣浪语集】《疾中元式示诗走笔次韵》：鄙人病在床，政苦风寒侵。之子步池上，攀条哦柳阴。掷我珠玉辞，疟鬼毛发森。豁尔脱尘，悠然洗烦襟。何当漾轻，相与从茂林。清兴谅不浅，此情殊未禁。强歌下俚曲，赓和白雪音。请问觉轩诗，何如梁父吟。
　　老疾
　　【陆游渭南集】《老疾戏自赠》：年过七十日夜衰，羸然骨立不支持。一身百病作无时，饭且不足那论医。镜中之人定是谁，面骨突兀鬓成丝。买棺作冢计已迟，一旦宁免累诸儿。门前湖山可游嬉，心虽欲往力不随。左车牙脱吁可悲，问汝何不食肉糜。
　　疮疾
　　【册府元龟】：长孙子彦，末年疾发，举体生疮。虽亲戚兄弟，以为患疾如此难以自明。世无良医，误其死矣。尝闻故疾，蝮蛇螫之不痛，试为求之。当令兄弟知我。乃于南山得蛇，以股触之，痛楚号叫，俄而肿死。
　　笃疾
　　【晋书】《宣帝纪》：帝有疾，曹爽等谓帝疾笃，遂有无君之心，谋危社稷，其有日矣帝。亦潜为之备，爽之徒亦颇疑帝。会河南尹李胜，将莅荆州，来候帝。帝诈疾笃，使两婢侍持衣。衣落，手指口，言渴，婢进粥，帝不持杯，饮粥，皆流出沾胸。胜曰，众情谓明公旧风发动，何意尊体乃尔。帝使声气才属，说：年老枕疾，死在旦夕。君当屈并州，并州近胡，善为之备。恐不复相见，以子师昭兄弟为托。胜曰：当还忝本州。非谓并州，帝乃错乱其辞曰：君方到并州？胜复曰，当忝荆州。帝曰：年老意荒，不解君言。今本州盛德壮烈，好建功勋。胜退告爽曰：司马公尸居余气，形神已离，不足虑矣。他日又言曰：太傅不可复济，令人怆然。故爽等不复设备。
　　【通鉴长编】：宋太祖乾德二年，诏州县官有昏耄笃疾不任从政者，令判官录事举，与长吏同列状以闻。
　　艰疾
　　【事文类聚】：王羲之帖曰，蔡公遂委，笃深可忧。当今人物眇然，而艰疾若此，令人短气。
</div>
    <div class="pagination">
<a href="永乐大典残卷_page310.html">上一页</a><span>...</span><a href="永乐大典残卷_page306.html">306</a><a href="永乐大典残卷_page307.html">307</a><a href="永乐大典残卷_page308.html">308</a><a href="永乐大典残卷_page309.html">309</a><a href="永乐大典残卷_page310.html">310</a><span class="current-page">311</span><a href="永乐大典残卷_page312.html">312</a><a href="永乐大典残卷_page313.html">313</a><a href="永乐大典残卷_page314.html">314</a><a href="永乐大典残卷_page315.html">315</a><a href="永乐大典残卷_page316.html">316</a><span>...</span><a href="永乐大典残卷_page312.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
