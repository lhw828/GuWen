<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 30 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 30 页/共 320 页
  </h1>
  <div class="content">
   中其形如防食冰草木根肉重万斤可以作脯食之已热　括地圗曰天毒国最大最热夏草木皆干死民善没水以避日入时常入寒泉之下　增广州志曰南方炎洲气薫数万里为瘴　礼斗威仪曰君喜怒无常时则常热　原楚辞曰魂兮归来东方不可以托十日代出流金铄石　增景福殿赋曰感乎溽暑之伊郁而虑性命之所平
　　热二
　　增淮南子曰武王防暍人于柳下而天下怀　世説曰武王见暍人王自左拥而右扇之　原桓子新论曰元帝被病广求方士汉中逸人王仲都者诏问所能为对曰但能忍寒暑耳因为待诏至夏暑日使曝坐又环以十炉火不言热而身汗不出　增后汉书马援传曰马援征武陵五溪蛮进营壶头贼乗髙守隘水疾船不得上防暑甚士卒多疫死援亦中病遂困乃穿岸为室以避炎气　武陵记曰壶头山边有石窟即援所穿室也室内有蛇如百斛船大云是援之余灵也　益州记曰泸水即武侯渡处水有热气暑天不敢行　原抱朴子曰洪从祖先公毎大醉及夏天盛热輙入深水底竟日乃出者正以能闭气胎息故耳　语林曰刘眞长见王公王公了不与语时大热以腹熨石局　增梁书曰郑灼字茂昭励志好学多苦心热若瓜时輙偃卧以鎭心便起读诵其励志如此　唐书曰太宗欲幸九成宫马周上疏曰宫去京三百里本为避暑行也太上皇留热处而陛下走凉处温凊之道臣所未安太宗善其言博异志曰岑文本避暑山亭忽有报上清童子元宝
　　衣浅服青衣曰此上清五铢服出门不见伺之东行数歩于院墙下瞥然而没文本命工力掘之古墓中得古钱一枚文本方悟上清童子是青铜名元宝钱之文也庐陵宫下记曰明皇起凉殿拾遗陈知节上疏极谏
　　上令力士召对时暑毒方甚上在凉殿座后水激扇车风猎衣襟知节至赐坐石榻阴霤沉冷仰不见日四隅积冰成山帘水飞洒坐内含冻复赐冰屑麻饭陈体生寒粟腹中雷鸣再三请起方许上犹拭汗不已陈才及门遗泄狼藉逾日复召谓曰卿论事宜审勿以巳方万乗也　酉阳杂爼曰申王有肉疾腹垂至骭明皇诏南方取冷蛇数条赐之蛇长数尺色白不螫人执之冷如握冰申王腹有数约夏月置于约中不复觉烦暑　神异经曰文宗延学士于内庭讨论经义李训讲周易微义颇叶于上意时方盛夏遂命取冰玉腰带及辟暑犀如意以赐训训谢之上曰如意足以与卿为谈柄也摭言曰韦澳孙宏大中时同在翰林盛暑上在太液池中宣二学士既赴召中贵人颇以絺绤为讶初殊未悟及就坐但觉寒气逼人熟视有龙皮在侧寻宣赐银饼馅食之甚美既而醉以醇酎二公因兹苦河鱼者数夕上笑曰卿不耐事朕日进十数未尝有损银饼馅皆乳酪膏所制也
　　热三
　　原煎沙　铄石【贾谊旱云赋云隆盛暑而无聊兮煎沙石而烂煟阳风至而含热兮羣生闷懑而愁溃畎亩枯槁而失泽兮壤石相聚而为害　抱朴子云朱飚铄石不能靡萧丘之木】　镇心霑汗【上详热二　世说郗嘉賔三伏日诣谢公当风交扇犹霑汗谢着故衫而食热粥郗曰非公几不堪此】　寒溪　热坂【武昌记曰樊山东有小溪夏时凛然常有寒气故谓之寒溪　下详热一】赫风灼宇　炎气燎房【潘岳狭室赋云当祝融之御节炽朱明之隆暑景日华以】
　　【曜庭赫风湛其灼宇　傅纨扇赋曰隆暑翕以郁蒸炎气燎于幽房】　机女絶综　耕夫释耘【并见曹植大暑赋】　风云郁其如火　天地赫以为炉当秦穆公三庚之日　思葛稚川六甲之符　增冷
　　蛇　冰鼠【上详热二下详热一】
　　热四
　　原瘅暑【诗曰我心瘅暑】反冻【庄子曰暍者反冻于冷风】　如惔【如惔如焚惔燎也言热如火烧】如熏【诗曰忧心如熏熏灼烂也】　暑雨【书夏署雨】　炎炎　涤涤【并旱热气】赫日　火云　恒燠　溽暑　毒暑　避石室【马援穿石】
　　【为室以避暑详热二】升山陵【月令】　兽喘气　鸟戢翼【并见刘公干暑赋】寒甚生热【黄帝问岐伯曰人伤于寒而转为热何也曰夫寒甚则生于热】至后为热【春秋繁露云夏至阴阳之防北方物动于下南方物动于上故至日后为热焦金烂石】　六月徂暑【诗】　九日重光【曹植大暑赋曰映扶桑之髙炽燎九日之重光】　熙天灼地【傅咸羽扇赋云炽九日之隆赫然髙燎于扶桑热熙天而灼地沸巨海而成汤】沸海焦陵【见傅咸感凉赋】海沸砾烂【见曹植大暑赋】海沸砂融【傅杂诗云大暑时郁蒸海沸砂石融】
　　草木垂干【见曹植大暑赋】衽席焚灼【见王粲大暑赋】　体惄如铄　汗挥如雨【潘岳狭室赋云沸体惄其如铄珠汗挥其如雨】　饮于三伏【详伏】　夏日之阴【万物归之言凉也】云汉之章【言旱热】　汗珠陨玉体【见傅咸感凉赋】珠汗洽玉体【见傅诗】
　　热五
　　原诗晋傅诗曰朱明运将极溽暑昼夜兴裁动四肢废举身若山陵珠汗洽玉体呼吸气郁蒸尘垢自成泥素粉随手凝　梁简文帝苦热诗曰六龙骛不息三伏啓炎阳寝兴烦几案俯仰倦帏牀滂沱汗似铄微靡风如汤洄池愧生浪兰殿非含霜细帘时半卷轻幌乍横张云斜花影没日落荷心香愿见洪崖井讵怜河朔觞梁任昉苦热诗曰旭旦烟云卷烈景入东轩倾光望
　　转蕙斜日照西垣既卷焦梧叶复倾葵藿根重簟无冷气挟石如怀温霡霂珠缀喘吓状雷奔　梁何逊苦热诗曰昔闻草木燋今睹砂石烂曀曀风逾静曈曈日渐旰习静闷衣读书烦几案卧思清露浥坐待髙星粲蝙蝠户中飞蠛蠓窗间乱寔无河朔饮空有临淄汗梁王筠苦热诗曰日坂散朱雰天隅敛青霭飞飚焕
　　南陆炎津通北濑繁星聚若珠密云屯似盖月至每开风过时解带　梁刘孝威苦暑诗曰暮日苦炎溽迁坐接阶廊月丽姮娥影星含织女光栖禽动夜竹流萤出暗墙香盘揉鲜粉雕壶承玉浆白羽徒垂握渌水自周堂弱纨犹觉重纎絺尚少凉弄风思汉朔戏雨忆吴王冰术难验赤道漏犹长谁能更吹律还令黍谷凉后周庾信苦热诗曰火井沉荧散炎洲髙焰通鞭石
　　未成雨鸣鸢不起风思为鸾羽扇愿借明光宫临淄迎子礼中散就安丰美酒含兰气甘瓜开蜜筒　增唐杜甫热诗曰雷霆空霹雳云雨竟虚无炎赫衣流汗低垂气不苏乞为寒水玉愿作冷秋菰何似儿童歳风凉出舞雩　又曰瘴云终不灭泸水复西来闭户人髙卧归林鸟却廻峡中都是火江上只空雷想见阴宫雪风门飒沓开　又早秋苦热诗曰七月六日苦炎蒸对食暂餐还不能每愁夜中自足蝎况乃秋后转多蝇束带发狂欲大叫簿书何急来相仍南望青松架短壑安得赤脚踏层冰　又多病执热奉怀李之芳尚书诗曰衰年正苦病侵陵首夏何须气郁蒸大水淼茫炎海接竒峰硉兀火云升思霑道暍黄梅雨敢望宫恩玉井冰不是尚书期不顾山阴野雪兴难乗　王维苦热诗曰赤日满天地火云成山岳草木尽焦卷川泽皆竭涸轻纨觉衣重密树苦隂薄莞簟不可近絺绤再三濯思出宇宙外旷然在寥廓长风万里来江海荡烦浊却顾身为患始知心未觉忽入甘露门宛然清凉乐　白居易时热少见客咏怀诗曰冠栉心多懒逢迎兴渐微况当时热甚幸遇客来稀湿洒池边地凉开竹下扉露牀青篾簟风架白蕉衣院静留僧宿楼空放妓归衰残强欢宴此事久知非　又香山避暑诗曰纱巾草履竹綀衣晩下香山踏翠微一路凉风十八里卧乗篮轝睡中归　又消暑诗曰何以消烦暑端居一院中眼前无长物窗下有清风热散由心静凉生为室空此时身自得难更与人同　钱起避暑纳凉诗曰木槿花开畏日长时摇轻扇倚绳牀初晴草蔓缘新笱频雨苔衣染旧墙十旬河朔应虚醉八柱天台好纳凉无事始能知静胜深垂纱帐咏沧浪　李逺慈恩寺避暑诗曰香荷疑散麝风铎似调琴不觉清凉晩归人满柳阴　宋陆游剧暑诗曰六月暑方剧喘汗不支持逃之顾无术惟望树阴移或谓当读书或劝把酒巵或夸作字好萧然却炎曦或欲溪上钓或思竹间碁亦有出下防买簟倾家资赤脚踏层冰此计又絶痴我独谓不然愿子少置思方今诏书下淮汴方出师黄旂立辕门羽檄昼夜驰大将先擐甲三军随指挥行伍未尽食大将不言饥渴不先饮水骤不先告疲吾侪独安居茂林荫茅茨脱巾濯寒泉卧起从其私于此尚畏热神岂可欺坐客皆谓然索纸遂成诗便觉窗几间飒飒清风吹　范成大次韵温伯纳凉诗曰日斜犹畏暑吏退合偷闲霞散红绡薄溪廻碧玉弯伴人惟羽扇娱客欠风鬟且复哦新句相嘲饭颗山　明顾徳辉湖光山色楼避暑诗曰天风吹雨过湖去溪水流云出间楼上幽人不知暑钩帘把酒看虞山
　　原赋汉繁钦暑赋曰暑景方徂时惟六月林钟纪度祝融司节大火飏光炎风酷烈沈阳腾射滞暑散越区防郁烟物焦人渴煌煌野火燌薄中原翕翕盛热蒸我层轩温风淟涊动静增烦虽托阴宫罔所避旃粉扇靡效宴戏尠欢庶望秋节慰我愁叹　魏曹植大暑赋曰炎帝掌节祝融司方羲和按辔南雀舞衡蛇折鳞于灵窟龙解角于皓苍遂乃温风赫戏草木垂榦山坼海沸砂融砾烂飞鱼跃渚潜鼋浮岸鸟张翼而近栖兽交游而云散于时庶徙倚棊布叶分机女絶综农夫释耘背暑者不羣而齐迹向阴者不会而成羣于是大臣迁居宅幽缓神育灵云屋重构闲房肃清寒泉涌流元木奋荣积素冰于幽馆气飞结而为霜奏白雪于琴瑟朔风感而增凉　魏刘桢大暑赋曰其为暑也羲和总驾发扶木太阳为舆达炎烛灵威参乗歩朱毂赫赫炎炎烈烈晖晖若炽燎之附体又温泉而沈肌兽喘气于元景鸟戢翼于髙危农畯捉镈而去畴织女释杼而下机温风至而增热歊悒慴而无依披襟领而长啸冀微风之来思　魏王粲大暑赋曰惟林钟之季月重阳积而上升喜润土之溽暑扇温风而至兴兽狼望而倚喘鸟垂翼而弗翔逺昆吾之中景天地翕其同光征夫瘼于原野处者困于门堂患衽席之焚灼譬洪燎之在牀起屏营而东西欲避之而无方仰庭槐而啸风风既至而如汤于是帝后顺时幸九嵕之阴冈托甘泉之清野御华殿于林光潜广室之邃宇激寒流于下堂重屋百层垂阴千庑九闼洞开周帷髙举坚冰常奠寒馔代叙　晋夏侯湛大暑赋曰若乃三伏相仍徂暑彤彤上无纎云下无微风扶桑赩其增燌大火煜其南升尔乃土坟坠坼谷枯川竭寒泉潜沸冰井腾沬洪液蒸于单簟兮珠汗霑乎絺葛温风翕其至兮若洒汤于玉质沃新水以达夕振轻箑以终日　晋卞伯玉大暑赋曰惟祝融之司运赫溽暑之方隆日贞曜于鹑首律迁度于林钟温风翕以晨至星火烂以昏中气滔滔而方盛晷永路而难终流风兮莫继朱烟兮四纒郁邑兮中房展转兮长筵体沸灼兮如燎汗流烂兮珠连　晋傅咸感凉赋曰践朱明之中月暑郁隆以肇兴赫融融以弥炽乃沸海而焦陵兽窜伏于幽林兮鸟垂翼而弗升汗珠陨于玉体兮粉附身而沾凝于是景云晨敷曜灵潜光阴气聿升凯风载扬忽轻箑于坐隅兮思暖服于兰房
　　寒一
　　增释名曰寒捍也捍格也　说文曰寒也从雨执声凛清寒也　易稽览圗曰春夏寒政敎急　京房易占曰冬至之后三十日极寒　尚书曰曰谋时寒若　诗曰一之日觱发【风寒也】二之日栗烈【气寒也】　又曰北风其凉　礼记曰天地严凝之气始于西南而盛于西北此天地之义气也　又曰仲春行秋令则寒气总至　又曰季冬之月命有司大傩以送寒气　又曰孟冬行夏令则国多风冬不寒　又曰季春行冬令则寒气时发草木皆肃　又曰仲冬行夏令则国多暴风冬不寒蛰复出　礼运斗枢曰行失则虽当燠反寒　老子曰躁胜寒静胜热　文子曰妇人当年不织天下有受其寒者　管子曰大寒大暑大风大雨其时不至此谓四刑淮南子曰北方有北极之山曰寒门积寒所在故曰
　　寒门也　又曰夏虫不可以语寒　又曰青女仲春二月之夕乃闭其寒　吕氏春秋曰见瓶水之冰而知天下之寒　述异记曰辟寒香丹国所出　神异经曰东南方海中有祖洲上有烜湖其内鳐鱼出焉长八尺食之宜暑而避风寒之气此鱼状即与江湖小鲫相耳酉阳杂爼曰浔阳有青林湖鲫鱼大者二尺余小者
　　满尺食味美亦可止寒热也　广志曰挹娄国地寒人多穴居　楚辞曰踔絶垠于寒门　大人赋云轶先驱于寒门
　　寒二
　　増太公金匮曰武王伐纣天阴寒雨雪十余日　原穆天子传曰庚寅北风雨雪天子乃休日中大寒有冻人天子作黄竹诗【详雪】　左传曰楚庄王围萧申公巫臣曰师人多寒王巡三军抚而勉之三军之士皆如挟纩晏子曰景公起大台歳寒役之冻馁者有焉公延晏子坐饮酒乐晏子歌曰庶民之冻我若之何奉上靡弊我若之何歌终喟然流涕公止之曰子殆为大台之役夫寡人将罢　尸子曰雨雪楚庄王披裘当户曰我犹寒彼百姓賔客甚矣乃使巡国中求百姓賔客之无居宿絶粮者赈之国人大悦　吕氏春秋曰衞灵公天寒凿池宛春曰天寒恐伤民公曰何寒哉春曰君衣狐裘坐熊席四陬有火是以不寒民衣敝不补履决不苴君则不寒民则寒矣公曰善命罢役　又曰戎夷违齐如鲁天大寒而后门与弟子宿于郭外寒逾甚谓弟子曰子与我衣我活我与子衣子活我国士也为天下惜死子不肖人也不足爱也子与我子之衣弟子曰夫不肖人又恶能与国士衣哉戎夷叹曰道不济夫解衣与弟子夜坐而死　战国策云田单为齐相过淄水有老人渉淄而寒不能坐沙中乃解裘衣之襄王曰单之厚施欲取我国乎有贯珠者闻之曰不如因以为已善乃下令曰寡人忧民之寒而单解裘衣人称寡人之意于是闾里相与语曰田单之爱人乃王之敎也　增韩子曰昔者韩昭侯醉而寝典冠者见君之寒也故加衣于君之上寝觉而说问左右曰谁加衣者左右对曰典冠君因兼罪典衣与典冠其罪典衣以为失其事也其罪典冠以为越其职也非不恶寒也以为侵官之害甚于寒也洪范五行传曰秦始皇九年四月寒冻民有死者
　　原汉书曰上闻韩王信降匈奴上自将击之连战乗胜逐北至楼烦防天寒卒士堕指者十二三　增西京杂记曰淮南王好方士皆以术见嘘吸为寒暑　原东观汉记曰王郎起兵上自蓟东南驰夜至芜蒌亭时天寒烈众皆饥疲冯异上豆粥明旦上谓诸将曰昨日得公孙豆粥饥寒俱解　钟离意别传曰严遵昔与光武俱为诸生暮夜宿息二人寒不得寝卧更相谓曰后日豪贵忆此勿相忘别后数年光武有天下征遵不至　增谢承后汉书曰盛夏多寒韦彪上疏谏曰臣闻政治之本必须阴阳伏见立夏以来当暑而寒殆刑罚刻急郡国不时令之所致也　续汉书五行志曰初平四年六月寒风如冬时　原搜神记曰罗威事母孝天大寒常以身自温席授其处【详孝】　葛仙公别传曰公与客谈语时天大寒仙公谓客曰居贫不能人人得罏火请作一大火共致暖者仙公因吐气火赫然从口中出须臾火满屋客皆热脱衣矣　增拾遗记曰金鸟出昆明国形如雀色黄常翺翔于海上魏明帝时其国来献此鸟饴以珍珠饮以龟脑鸟常吐金屑如粟铸之可以为器此鸟不畏霜雪乃起小台处之名曰辟寒台皆用水晶为戸牖使内外通光宫人争以鸟吐之金用饰钗佩谓之辟寒金故宫人相嘲曰不服辟寒金那得帝王心不服辟寒钿那得帝王怜　晋朝杂事曰大兴四年大寒伤民冰厚时王敦肆乱杀戮忠良　酉阳杂爼曰魏使崔劭曰今歳竒寒江淮亦冰　天宝遗事曰开元二年冬至交趾国进犀一株色黄如金使者请以金盘置于殿中温温然有暖气袭人上问其故使者对曰此辟寒犀也昔隋文帝时本国曾进一株直至今日上甚悦厚赐之　唐书曰钱徽拜左丞防宣墨麻羣臣在庭方大寒稍稍引避徽素恭谨不去立乆而仆　杜阳杂编曰咸通九年同昌公主下降锡钱五百贯仍罄内库宝货以实其宅更赐金麦银粟数斛堂设连珠之帐绩真珠以成也却寒之帘玳瑁有紫色云是寒鸟骨所为也则未知何出　又曰同昌公主乗七宝歩辇缀五色玉香囊贮辟寒香乃异国所献也
　　寒三
　　原鸡始乳　马如猬【月令大寒之日鴈北向鸡始乳文选马毛缩如猬言寒也】白鹤语　黄竹诗【异苑曰昔太康二年南州人见二白鹤语曰今兹寒不减尧崩年　下详寒二】　寒折骨　风截耳【应璩诗云岚山寒折骨面目尽生疮　傅诗云严风截人耳素雪随地凝】　鼋鼍蛰　鳞甲潜【张衡应问曰溽暑至而鹑火见严寒至而鼋鼍蛰下见傅大寒赋】　虹蛰火　龙藏金【袁淑咏寒云鱼戢鳞兮鸟矜翼虹蛰火兮龙藏金】　増挟纩　觧裘【俱详寒二】　金鸟　黄犀【俱详寒二】
　　寒四
　　原积冰【文选行积冰之皑皑】雨雪【诗雨雪其雱】　木冰【左传十三年雨木冰寒也】口凌【气出口为凌详后】　凌兢【甘泉赋曰驰阊阖入凌兢凌兢寒凉处】惨凛【下隂潜而惨凛】不堪【月令寒气总至人力不堪其皆入室】而耐【家语食冰者善游而耐寒也】　热生
　　寒【太经云阳不极则阴不萌阴不极则阳亦不芽极寒生热极热生寒信道致诎诎道致信】冬徳寒【吕氏春秋曰冬之徳寒寒生不信其地不成刚地不成刚则冻闭不开天地之大四时之化而犹不能以不信成物又况人乎】　鱼矜鳞　鸟失条【张衡思赋云鱼矜鳞而并陵兮鸟登木而失条】　桐不华【周书云清明之日桐不华则歳有大寒】谷不生【刘向别录曰燕地寒谷不生五谷邹子吹律召温气至五谷生人名黍谷】　冻入地【广雅北方地苦寒冰厚一尺冻入地一丈】寒中人【楚词薄寒之中人】　冰作糜【魏武帝苦寒行曰人马同时饥担囊行取薪斧冰持作糜糜粥也】冰作浆【军士冰作浆】　冰渐轴【文子辙含冰以灭轨冰渐轴以凝壑】雪掩路【文子晨风凄以激泠夕雪暠以掩路】　御狐貉【文子御狐貉之兼衣】袭狐貉【又曰袭狐貉之暖者不忧至寒之凄怆】　阴时惨【阴则时惨上宰于天】严气升　焦溪沍　温泉冰【并出雪赋】　天道有寒【五经通义云寒暑和合以成歳也故易日月运行一寒一暑乾道成男坤道成女】地气为寒【黄帝素问云地气上升为寒也】　黍谷地寒【刘向别录云燕有黍谷地美而寒】不周地寒【括地圗云不周之国地寒】　龙涸常寒【沙州记云六月二十六日发龙涸昼夜肃肃常寒不复得脱襦袴将从七十二人面尽黎黒口唇青】减浴大寒【括地圗云二阳二汗之山减浴之民大寒俱地穴食草木之根】　朔方之寒【尸子曰朔方之寒冰厚六尺木皮三寸】防苍特寒【汉书曰云南郡有防苍山特寒四月五月中犹积雪皓然】　月旁甚寒【论衡曰河东项曼都好道学仙辞家三年而返曰时数仙人将上天离月数里而止月之旁甚寒也】　凝冰结涧【陆机苦寒行曰凝冰结重涧积雪被长峦】沈寒凝海【陆机连珠云烈火流金不能焚景沈寒凝海不能结风】　寒不可胜【傅玄诗云季冬时惨烈猛寒不可胜】寒不可忍【英雄记曰袁尚熈被公孙康伏兵缚之坐于冻地尚曰未死之时寒不可忍谓康求席熈曰头颅方行万里何席之为】　气出为凌【博物志北方地寒冰厚三尺气出口为凌】血流成冰【豫章耆旧志云龙硕字显先太皇幸浔阳游猎诸郡诏不得干犯硕乃作章陈理髠头割耳要候大驾于道以叩头流血时大寒后流血成冰】　冰结袴内　水流领下【刘溢之与殷曰雨霰相随冰结袴内水流领下】　寒破肌骨【张英与延笃书云大隂之地寒破肌骨此非老惫所堪】寒入肌肤【风角云大寒入人肌肤内】　士卒冻饥【汉书曰宋义遣其子襄相齐身送之无盐饮酒髙防因天寒大雨士卒冻饥】将士皲瘃【又云神爵元年赵充国伐羌勅书让充国曰今冬虏皆当畜食多藏匿山中依险阻将军士寒手足皲瘃寜有利哉案文颖曰皲折裂也瘃寒创也】　扶木顦悴【见傅大寒赋】园果摧折【曹植慰情赋曰黄初八年正月雨北风飘寒园果堕水枝榦摧折】　重衾无暖【张华诗云重衾无暖气挟纩如懐冰】薄被知寒【傅杂诗云浮云含秋气悲风坐自叹年过忧命短薄被知天寒】　衣履不完【史记云东郭先生困饥寒衣敝履不完】饥寒并至【蔡邕文候云居处浮漂如树之无根饥寒并至无以自安】鳐鱼辟寒【详寒一神异经】磎防却寒【又云北方有磎防在冰之土中焉形如防其毛】
　　【八尺可以为褥卧之却寒】　胡貉能寒【汉书晁错上疏曰夫胡貉之地积阴之处也木皮三寸冰厚六尺食肉而饮酪其人密理鸟兽毳毛其性能寒】　方士忍寒【桓子新论曰元帝时汉中送方士王仲都诏问何所能对曰能忍寒乃于盛寒日载以驷马车于昆明池上环冰而走御者厚衣狐裘甚寒而仲都独无变色】夷人辟寒【华阳国志云汶山郡多杂药名香土地刚卤不宜五谷多寒盛夏冰不释故夷人冬则辟寒】　急恒寒若【洪范咎徴】　运乎二气【日月运行一寒一暑】小民怨咨【书曰冬祁寒小民惟曰怨咨】君子斋戒【待阴阳之所定】　北戸墐扉【出雪赋墐泥也】躶壤垂缯【雪赋】　妇子入室【嗟我妇子曰为改歳入此室处言寒也】冻者假衣【庄子夫冻者假衣于春】　人马冻死【汉王莽铸威斗日大寒人马冻死】鸟雀毒害【汉窦武上表曰今日大寒过节毒害鸟兽城旁竹柏皆为伤死】　寒野指堕【漠北苦寒之野堕指者十有七八】水泽腹坚　严凝之气【详寒一】觱发之风【详寒一】　凄其以风【寒也】　巢居知风【寒】　棱棱霜气防防风威　大寒冰水道【魏志云文帝黄初六年文帝入淮是歳大寒水道冰】
　　【舟不得入乃还】大凌破河桥【晋朝杂事云永宁二年十二月大寒凌破河桥】　箕飇振地作【任豫雪诗曰寒鸢向云啸悲鸿夜哀号箕飇振地作毕阴骇增髙】凛厉寒气升【见曹毗咏冬赋】　戎马栗不暖　朱火青无光　火见清风戒寒【国语云火见而清风戒寒清风至而修城郭注火心星清风寒风】　日在牵牛则寒【五经通义详热】　凌霰交兮髙冰合　波浮梗兮奔风沈　霜雪滞兮潜天阳　严凘结兮悲海阴【并袁淑七言诗】　曾子耕天寒不得归【琴操云曾子尝耕于太山之下遭天雨雪寒冻旬日不得归乃作忧思之歌】严遵学夜寒不得寝【详寒二】　魏文入淮是歳大寒【魏志详前】桓入宫是月酷寒【晋中兴书云桓入建康宫逆风迅激旌旂不立法章仪饰一皆倾偃是月酷寒】　益房有寒出裘衣之【贾子曰楚庄王益房而立愀然有寒色曰寡人尚然奈百姓何乃出府裘以衣寒者】范叔一寒取袍赐之【史记曰范睢相秦睢微行敝衣闲歩见须贾贾惊曰范叔一寒至此哉乃取一绨袍以赐之】
　　寒五
　　增诗唐杜甫前苦寒行诗曰汉时长安雪一丈牛马毛寒缩如猬楚江巫峡冰入怀虎豹哀号又堪记秦城老翁荆扬客惯习炎蒸歳絺绤冥祝融气或交手持白羽未敢释　又曰去年白帝雪在山今年白帝雪在地冻埋蛟龙南浦缩寒刮肌肤北风利楚人四时皆麻衣楚天万里无晶辉三足之乌足恐断羲和迭送将安归又后苦寒行诗曰南纪巫庐瘴不絶太古以来无尺
　　雪蛮夷长老怨苦寒昆仑天关冻应折猿口噤不能啸白鹤翅垂眼流血安得春泥补地裂　又曰晚来江门失大木猛风中夜飞白屋天兵斩断青海戎杀气南行动坤轴不尔苦寒何太酷巴东之峡生凌凘彼苍廻斡人得知　宋刘克庄苦寒行诗曰十月边头风色恶官军身上衣裘薄押衣勅使来不来夜长甲冷睡难着长安城中多热官朱门日髙未啓关重重帷薄施屏山中酒不知屏外寒　杨万里前苦寒歌诗曰四大海潮打清淮三万里风平地来龟山横身拦不住潮波怒飞风倒回欲晴不晴雪不雪并作苦寒冻人絶古寺大钟十字裂东山石崖一峰蹷劝君莫出君须出冰脱君髯折君骨　后苦寒歌诗曰白鸥立雪胫透冷鸬鷀避风飞不正一双野鸭欺晩寒出没冰河底心性絶怜红船黄帽郎绿蓑青篛牵牙樯生愁堕指脱两耳芦花亦无何许藏遣前头买干荻速烘焰火与一炙三足老鸦不肯出看云诉天天不泣　明袁凯苦寒行诗曰雨雪雨雪凄风如刀我行中野而无缊袍我寒我饥谁复我知四无人声但闻熊罴熊欲攫我罴欲敓我我身防防进退不可进固难矣退亦何止还望旧乡逺隔江海江波汤汤海波洋洋我思我乡死也可忘　髙啓京师苦寒诗曰北风怒发浮云昏积阴惨惨愁乾坤龙蛇蟠泥兽入穴怪石冻裂生皴纹临沧观下飞雪满横江渡口惊涛奔空山万木尽立死未觉阳气回深根茅檐老父坐无褐举首但望开晴暾苦寒如此岂宜客嗟我歳晩飘羁魂寻常在舎信可乐牀头每有松醪存山中炭贱地炉暖儿女环坐忘卑尊鸟飞欲断况无友十日不敢开衡门朅来京师毎晨出强逐车马朝天阍归时顔色暗如土破屋暝作饥鸢蹲陌头酒价虽苦贵一斗三百谁能论急呼取醉竟髙卧布被絮薄终难温却思健儿戍西北千里积雪连昆仑河冰碎马蹄热夜斫坚垒収羌浑书生只解弄口颊无力可报朝廷恩不如蚤上乞身疏一蓑归钓江南邨
　　原赋晋傅大寒赋曰五行倐而竟骛兮四节奔而电逝谅暑往寒来兮十二月而成歳日月防于析木兮重阴凄而增肃彩虹藏于虚廓兮鳞介潜而长伏若乃天地凛烈庶极气否严霜夜结悲风昼起飞雪山积萧条万里百川明而不流兮冰冻合于四海扶木憔悴于汤谷若华零落于蒙汜　梁裴子野寒夜赋曰何四序之平分处修冬而多虑眷摇落兮遵尽悲荏苒其云除日晼晚而易潜夜悠长而难曙既而庭流皓月阶被凝霜风吹衣而懔懔气空积而苍苍袭重裘而弗燠炽朱火兮无光门萧条而昼閴夜寂寞兮无人疏三径以汲结二耦而为賔　增唐赵自厉寒赋曰儒有讨混元捜绵祀既觌寒暑之终亦测兴伏之始觇风惊于一叶委时换乎千里寒之厥状自兹而起若夫大火宿藏青霜晨烈则蜀井烟闭涨海氛灭长河天浃缀珠崖而生冰幽朔地穷蒙飞沙而雨雪乃知苏武增感李陵愁絶聼胡笳以搅思俪汉庭之仳别及幽林风扫时物霜残柔条危劲奥室凄寒有美人兮心恍惚情怵悼而靡安阴凝柳塞怨龙庭之路隔月透罗幌怜鸳衾之夜单屣银阶之悄悄雪珠泪之珊缝筐笥之纨素寄戎幕之艰难别有陆沉之子厠迹荒薮器宏伟而可观命屯剥而不偶当其时也趋炎俯偻伺瞰嘘吸无诗人卒歳之衣泉客将离之泣岂祁寒而致憾亦遭时而不息终乖挟纩之暄更悲绨袍之及层冰涸溜宋生则惙怅而相望皓雪盈门袁子则茹悲而于悒
　　原謡晋夏侯湛苦寒謡曰惟立冬之初夜天惨懔以降寒霜皑皑以被庭冰溏瀩于井榦草摵摵以疏叶木萧萧以零残松陨叶于翠条竹摧柯于绿竿
　　原表陈王曹植表曰臣闻寒者不贪尺玉而思短褐饥者不愿千金而美一餐夫千金尺玉至贵而不若一餐短褐者物有所急也












　　御定渊鉴函卷二十一
　　钦定四库全书
　　御定渊鉴函卷二十二
　　歳时部十二【旱　水涝　救水灾附丰稔　凶荒　人饥附】
　　旱一
　　增尚书曰曰僭恒旸若　原洪范五行传曰旱所谓常阳不谓常阳而谓旱者以为灾也旱之为言干万物伤而干不得水也君持亢阳之节暴虐于下兴师旅勤众劳民以起城邑臣下悲怨而心不从故阳气盛而失度故旱灾应也　毛诗曰倬彼云汉昭回于天王曰于乎何辜今之人天降丧乱饥馑荐臻靡神不举靡爱斯牲圭璧既卒宁莫我听旱既太甚蕴隆虫虫不殄禋祀自郊徂宫上下奠瘗靡神不宗旱既太甚涤涤山川旱魃为虐如惔如焚我心瘅暑忧心如熏　韦曜毛诗问曰云汉之诗旱魃为虐传曰魃天旱也笺曰旱气生魃天有常神人死为不审旱气生魃奈何答曰魃人形眼在顶上天生此物则将旱也天欲为灾何所不生
　　而云有常神者耶　增礼记月令曰仲春行夏令则国乃大旱暖气早来　原周礼曰司巫掌羣巫之政令若国大旱则率巫而舞雩　増又曰女巫掌歳时祓除衅浴旱暵则舞雩左传曰龙见而雩谷梁曰雩者为旱求也　原春秋考异邮曰旱之言悍也阳骄蹇所致也春秋繁露曰水干土则大旱　增续汉书曰郡国旱公卿行雩礼求雨闭诸阳门衣皁衣兴土龙立土人舞童二佾七日一处　又曰郡国旱各扫除社稷公卿官长以次行雩礼求雨也　原管子曰春不枯骨朽胔伐枯木而去之则夏旱至矣　増庄子曰大旱金石流土山焦而不热　原山海经曰泰华之山削成而四方有蛇名曰肥遗六足四翼见则天下旱　又曰东荒北隅有山名土丘应龙处南极杀蚩尤夸父不得复上故下数旱旱而作龙应之乃得大　黄帝占书曰日中三足乌见者大旱赤地　师旷占曰歳欲旱旱草先生旱草者蒺藜也　京氏别对灾异曰久旱何曰人君无施泽惠利于下则致旱也不救即蝗虫杀谷其救也省讁罚行寛大惠兆民劳功吏赐鳏寡廪不足　神农求雨书曰春夏雨日而不雨甲乙命为青龙又为火龙东方小童舞之丙丁不雨命为赤龙南方壮者舞之戊己不雨命为黄龙壮者舞之庚辛不雨命为白龙又为火龙西方老人舞之壬癸不雨命为黑龙北方老人舞之如此不潜处阖南门置水其外开北门取人骨埋之如此不雨命巫祝而暴之不雨神山积薪击鼓而焚之神异经云南方有人长二三尺袒身而目在顶上行走如风名曰魃所见之国大旱赤地千里一名狢遇者得之投溷中乃死旱灾消也
　　旱二
　　增尸子曰汤之救旱也乗素车白马着布衣身婴为牲祷于桑林之野　世说曰汤时大旱七年雒川竭煎沙烂石乃使持三鼎祝山川教祝曰政不节耶使人疾耶贿赂行耶谗夫昌耶宫室崇耶女谒盛耶何不雨之甚耶　原洪范五行传曰鲁桓公五年大雩旱也先是公弑君而立有自危之心而下有怨怼之气外结大国娶于齐以为夫人后比二年天子使大夫来聘极上得天子意凭大国之心则有亢阳之意以御臣下兴邢丘之役以劳百姓则臣下离心而不从故应是而秋大旱增又曰鲁宣公十年秋大旱时公兴师与齐伐叶夫伐国亢阳盖师旅百姓所不欲也应时大旱　原左传曰衞大旱卜有事于山川不吉甯庄子曰昔周饥克殷而年丰天其或者欲使衞讨邢乎从之师兴而雨　又曰夏大旱公欲焚巫尫臧文仲曰非旱备也脩城郭贬食省用务稼劝分此其务也巫尫何为天欲杀之则如勿生若能为旱焚之滋甚公从之是歳饥而不害　韩子曰晋公使师旷奏清征师旷曰清征不如清角平公曰清角可得闻乎师旷曰君徳薄不足以听之听之将恐有败公曰寡人老矣所好者音愿遂听之师旷不得已而鼓之一奏之有云从西北方起再奏之大风至大雨随之裂帷幕破爼豆堕廊瓦坐者散走平公恐惧伏于廊室晋国大旱赤地三年平公之身遂癃病　左传曰郑大旱使屠击有事于桑山斩其木不雨子产曰有事于山艺山林也而斩其木其罪大矣　晏子曰齐大旱公召羣臣问曰天不雨久矣民且饥色吾使人卜之祟在髙山广泽寡人少赋敛以祠灵山可乎羣臣皆莫有对者晏子进曰不可祠此无益也夫灵山固以石为身以草木为毛发天久不雨发将燋身将热彼独不欲雨乎祠之何益　家语曰孔子在齐齐大旱春饥哀公问于孔子曰旱如之何孔子曰凶年则乗驽马力役不兴驰道不脩祈以币玉祭事不悬祀以下牲此则贤君自贬以救民之礼也　礼记曰歳旱穆公召县子而问焉曰天久不雨吾欲暴尫而奚若曰天则不雨暴人之疾子虐毋乃不可与然则吾欲暴巫而奚若曰天则不雨而望之愚妇人于以求之毋乃已疏乎徙市则奚若曰天子崩巷市七日诸侯薨巷市三日为之徙市不亦可乎　庄子曰梁君出猎见白鴈羣君欲射之道有行者骇之君怒欲射行者其御公孙龙下车抚矢曰昔先公时大旱三年卜之以人祠乃雨公下堂顿首曰吾所以求雨以为民也吾自当之言未卒而天大雨方千里者何徳于天而惠于民也今君王以白鴈而欲杀人乎汝南先贤传曰安为楚相会楚王英事互相牵引拘系者千余人三年而狱不决坐掠幽而死者百余人天用灾旱赤地千里安受拜即控辔而行既到决狱事人人具録其辞状本非首谋为主所引应时理遣一旬之中延千人之命其时甘雨滂霈歳大丰稔　东观汉记曰和熹邓后称制京师旱至五月朔太后幸雒阳寺省庶狱举寃囚杜冷不杀人自诬被掠羸困使舆见畏吏不敢自理吏将去微疾举颈若欲有言太后察视觉之即呼还问状遂信即时令下狱抵罪尹左迁行未还宫澍雨大降　孔丛子曰子丰拜髙第御史建初元年歳大旱乃上疏曰臣闻为不善而灾报得其应也为善而灾至遭时运也陛下即位日新视民如伤而不幸耗旱时运之会耳非政敎之所致也昔成汤遭旱因自责减御损膳而大有年天意者陛下未为成汤之事焉天子纳其言而从之三日雨即降转拜黄门侍郎典东观事　防稽典录曰夏香字曼卿永兴人也为农夫香挺然特立明果独断年十五县长葛君出临虚里防客饮宴时郡遭大旱香进谏曰昔殷汤遭旱以六事自责而雨泽应澍成王悔过偃禾复起自古先圣畏惧天异必思变复以济民命今始罹天灾县界独甚未闻明达崇殷周之徳临祭独欢百姓枯瘁神祗有灵必不享也百姓不足君孰与足宜当还寺长即罢会身捐俸禄以赡饥民　汉书曰东海孝妇少寡无子养姑甚谨姑告邻人曰孝妇养我勤苦哀其无子守寡我老久累丁壮奈何后姑自缢死姑女告吏妇杀我母吏捕孝妇妇诬服郡掾于公争之不得乃抱具狱哭于府上因辞疾去郡中枯旱三年后太守至杀牛自祭孝妇冢因表墓天立大雨歳熟郡中以此大敬重于公　增麈史曰朝奉郎杜球言永熈幸佛寺塔庙祷雨至天庆三馆起居因驻辇问曰天久不雨奈何或对天数或对至诚必有应一绿衣少年越次对曰刑政不脩故也上颔之而行归复驻辇召绿衣者问状对曰某所守臣犯赃法当配宰相以亲则不配某所守臣犯赃不当死宰相以嫌卒罪之翌日上为罢宰相天即大雨绿衣者即寇莱公也　又曰郑侠见荆公言青苖之害不答久之得监在京安上门会大旱自十一月至于三月河东河北陜西流民大入京师与城外饥民市麻麦麸为之糜或掘草根采木实以食侠上疏曰今天下忧苦质妻鬻女父子不保拆屋伐桑争货于市输官籴米皇皇不给之状绘为一圗此臣安上门日所见百不及一陛下观臣之圗行臣之言十日不雨乞斩臣以正欺罔之罪
　　旱三
　　原杲日　愆阳【诗曰其雨其雨杲杲出日人专望雨而日出也　愆阳阳骄也】　八月七年【八月不雨则君不举　吕氏春秋曰成汤之旱七年煎沙烂石】　未覩鹳鸣
　　且忧狼顾【诗鹳鸣于垤将雨之候也　贾谊曰失时不雨人且狼顾注狼顾恐惧貌】　愤叹成隂　欢娱为旱【晋石衡问袁甫曰寿阳巳西恒旱已东恒涝何也甫曰寿阳已东吴人也夫亡国之音哀鼎足强一朝失职愤叹成阴阴积成水故恒涝也寿阳已西中国新卑强吴美宝尽入志满心盈长为旱故公羊曰鲁僖公甚悦故旱是以京师若抑强扶弱则天下和平】　天厉流行地财耗斁【厉疾疫也　诗耗斁下土注旱害也斁散也】　密云徒自西郊零雨未沾南亩　云重积而又散　雨垂下而复【文选】东作既嗟于歳旱　南山坐望于朝隮　屯西郊之
　　云且闻不雨　废南亩之稼岂望有秋　仰夫膏雨巳愆天降之期　望彼毕星未及月离之候　増铄石流金【俱楚词】　旱备原有备　无虞　耗斁为灾虽爽月离之候　流行有备则无歳取之虞
　　旱四
　　原免税【水旱免税令曰诸田冇旱虫霜处拘见营田州县检实具帐申省十四损已上免租税调七已上课役俱免若桑麦损尽各免其所输听折来年经二年后不在折限其应免者通计麦用为分数】　悬耜　不为灾【自十月至于五月不雨不为灾】　必后枯【夫为稼于亩偏有一溉之益虽归燋烂而一溉之旱苖必后枯也】　倬彼云汉【诗序云汉美宣王遇灾能惧】　用汝霖雨【书若歳大旱用汝作霖雨】　时雨不降【百谷不成五谷不滋害于粢盛】　髙田不熟　天时不齐【礼记同年有丰凶之异也】　夭厉不戒　野无青草　民且菜色【详后旱备】　山陵不　水泉咸竭　旱备原千里之旱【贾谊曰不幸有方二三千里之旱胡以为恤】　三年之食【礼曰九年耕必有三年之食以三十年之通虽有凶旱水涝民无菜色然后天子食日举以乐】　恤人之心救患之防　愆阳为沴歳不顺布　布政有经众无
　　匡惧
　　旱五
　　原诗晋李颙经过涡路诗曰言归越东足逝将反上都后洫塡中路改辙脩兹衢旦发石亭境夕宿桑首墟劲焱不兴润零雨莫能濡亢阳弥十旬涓滴未暂舒泉流成平陆结驷可廻车肇允相忘鳞翻为涸池鱼咫歩不能移白日奄桑榆　梁庾肩吾奉和武帝苦旱诗曰阳山蛇不蛰洳泽鸟犹攒暂息流膏雨将似怨祁寒文衣夜不卧疏食昼忘餐洁诚同望祀惟馨等浴兰江苹享上帝荆璧奠髙峦繁云兴岳立蒸穴动龙蟠渭渠还积水滮池更起澜　增宋朱松久旱新歳乃雨诗曰髙田土可簏下田不受犂遗蝗忧挿啄况乃麦未齐赤子天自怜沟壑忍见挤雨逐新歳来停云忽凄凄莫辞三日霖为作一尺泥汪汪既没膝灔灔仍拍隄渐看蓑笠出笑语喧畛畦我欲与寓目父老同攀跻此身羣万生扰扰舞瓮鸡曽亦无几求脱粟配羮藜永言故陇耕老眼路凄迷好敛版手锄耰归自携　杨万里悯旱诗曰鸣鸠唤雨如唤晴水车夜啼声彻明乖龙嬾睡未渠醒阿香推热呼不譍下田半湿髙全坼幼秧欲焦老差碧书生所向便四壁卖浆逢寒歩逢棘还家浪作饱饭谋买田三歳两无秋一门手指百二十万斛量不尽穷愁小儿察我惨不乐旋沽邨酒聊相酌更哦子美醉时歌焉知饥死捐沟壑水车哑哑止复作　苏轼久旱望雨诗曰饥人忽梦饭甑溢梦中一饱百忧失只知梦饱本来空未悟真饥定何物我生无田食破砚尔来砚枯磨不出去年太歳空在酉傍舍壶浆不容乞今年旱势复如此歳晚何以黔吾突青天荡荡呼不闻况欲稽首号泥佛瓮中蜴蜥尤可笑跂跂脉脉何等秩阴阳有时雨有数民是天民天自卹我虽穷苦不如人要亦自是民之一形容可似丧家狗未肯弭耳争投骨倒冠落帻谢朋友独与蚊雷共圭荜故人嗔我不开门君视我门谁肯屈可怜明月如泼水夜半清光翻我室风从南来非雨候且为疲人洗蒸郁褰裳一和快哉謡未暇饥寒念明日
　　原颂汉东方朔旱颂曰维昊天之大旱失精和之正理遥望白云之酆淳滃曈曈而亡止阳风吸习而熇熇羣生闵懑而愁愦陇亩枯槁而允布壤石相聚而为害农夫垂拱而无为释其耰鉏而下涕悲坛畔之遭祸痛皇天之靡济
　　原啓梁简文帝谢敕示苦旱诗啓曰伏以九年之水不伤尧政七载之旱无累汤朝歳则公田巳脩农勤则我庾惟亿今者亢阳以来为日未久将恐督邮不黜失在汝南之守暴胔未收无伤河南之尹而载劳兴居仰发歌咏无爱珪璧有事山川菲饮食矣加之以撤膳焉中夜不寐加之以申旦焉此唐虞之所阙如轩顼之所不逮
　　原书魏应璩与广川长岑文瑜书曰顷者炎旱日更增甚砂砾销铄草木焦卷处凉台而有郁蒸之烦浴寒冰而有烁烂之燥宇宙虽广无阴以憩云汉之诗何以过此土龙矫首于元寺泥人鹤立于阙里脩之歴旬静无征効明劝敎之术非致雨之备也知恤下民躬自暴露拜起灵坛勤亦至矣昔夏禹之解阳旱殷汤之祷桑林言未发而水旋流辞未卒而泽滂霈今者云重散而复积雨垂落而复得无贤圣殊品优劣异姿乎
　　原文魏陈王曹植告咎文曰五行致灾先史咸以为应政而作天地之气自有变动未必政治之所兴致也于时大风发屋拔木意有感焉聊假天帝之命以诰咎祈福其辞曰上帝有命风伯雨师夫风以动气雨以润时阴阳协和庶物以滋亢阳害苖暴风伤条伊周是遇在汤斯遭桑林既祷庆云克举偃禾之复姬公走楚况我皇徳承天统民礼敬川岳只肃百神享兹元吉厘福日新至若炎旱赫羲飇风扇发嘉卉以萎良木以拔何谷宜塡何山应伐何灵宜论何神宜谒于是五灵振竦皇祗赫怒招摇警怯欃枪奋斧河伯典泽屏翳司风右呵飞亷顾叱丰隆息飇遏暴元敕华嵩庆云是兴效厥年丰遂乃沈阴坱圠甘泽微微雨我公田爰及予私黍稷盈畴芳草依依灵禾重穗生彼畿年登歳丰民无馁饥
　　增赋唐【撰人名阙】骄阳赋曰维皇穹之造物何灵鉴之不昭寂然阴闭倐尔阳骄风行天而啓象水干土而成妖山蛇则四翼呈歳日乌则三足升朝亭臯背春兮失色草木先秋而欲凋萤飞火井蛙动阳飇嗟乎春之云涤山之方焦旱如何其农为足恤云祁祁而始布日杲杲而行出立啬夫于丙丁命小童于甲乙春雷无闻奋豫夜月罕当离毕阡陌之多稌不滋尧汤之下人斯疾是则坟封孝妇东海之守非才囚系寃圄河南之尹未黜
　　水涝一
　　增礼曰雨水不时　谷梁曰髙下有水灾为大水也
　　水涝二
　　增唐志曰贞观八年山东及江淮大水帝忧之问虞世南世南对曰恐有寃狱枉人宜省录累囚　又曰神龙元年大水诏九品以上官直言极谏宋务光上书曰切见自夏以来水气勃戾天下多罹其灾洛水暴涨漂损百姓传曰简宗庙废祠祀则水不润下夫王者即位必郊祀天地严配祖宗自陛下御极郊庙山川不时荐见又水者阴臣妾之道气盛则水泉溢顷虹蜺纷错暑雨滞霪阴胜之沴也后廷近习或有离中馈之政干以外政愿深思大变杜絶其萌也　又曰韩滉以户部侍郎判度支大厯十二年秋大雨害稼十八京兆尹黎干言状滉恐有所蠲贷固表不实代宗命御史行视实损田三万余顷始渭南令刘藻附滉言部田无害御史赵计按验如藻言帝又遣御史朱敖覆实害田三千顷帝怒曰县令所以养民而田损不问岂卹隐之意耶即贬为南浦员外尉计亦斥为丰州司户员外参军焉
　　水涝三
　　原班师　鼔众【左传水潦将降惧不得归荀偃士匄请于荀防请班师　谷梁氏曰救水以鼓众】　御船　伐鼔【汉建始三年秋京师相惊言大水至百姓奔走相蹂躏王鳯言太后上及后宫可御船王商曰自古无道水犹不冐城郭今政化和平何由有水此必讹言俄而定鳯大慙　晋书雨多则禜祭用赤帻朱衣闭诸阴朱紫禜社伐赤鼔】　用牲　免税【秋大水鼓用牲于社于门非常也　水损免税具旱注】　悬釜　资舟【韩魏围晋阳决晋水以灌之城中巢居悬釜而炊旱则资舟备水灾】　汤汤　浩浩【书汤汤洪水方割注割害也浩浩滔天注言漫天也】出平原　徙髙地【平原出水为大水　公沙穆为农令元寿元年三辅已东漂没穆】
　　【晓占乃预告百姓徙髙地遂得免】　舞商羊　歌瓠子【家语齐童謡曰天将大雨商羊鼓舞乃一足鸟舞孔子曰齐将大水灾也　汉书曰洪河之决瓠子帝亲自塞乃为瓠子之歌】　害于粢盛　败其城郭【左传公使吊宋灾曰天作淫雨害于粢盛　月令后乃大水败其城郭】城复于隍　岸变为谷　灾既流行　水方洊至
　　洪河之决瓠子　沧海之变桑田　救水灾原鲧堙禹濬【书曰鲧堙洪水注堙塞也　禹贡濬畎浍距川注濬深也深其畎浍以通于川】　薪捧土【汉河内决瓠子令将军以下皆薪塞之　朱浮与彭宠书曰亦犹河濵之人捧土以塞孟津】沈石犀　投白马【蜀郡水灾太守李氷乃刻石为犀沈于江浦以厌洪水水乃止　汉王尊字子贑为东郡太守河水盈汛浸瓠子金隄尊躬率吏民投沈白马以祭水神河伯尊执圭璧使巫祝请以身填金隄因止宿庐居隄】　绩弗成　费无巳【鲧九载绩用弗成贾让言若缮完旧隄増卑培薄劳费无巳数逢其害此下防也】　决九川　距四海【尚书注距至也决川使通于海】　窃壤以堙　积灰而止【山海经洪水滔天鲧窃帝之息壤以堙洪水　淮南子曰古者四极废九州裂大水为害于是女娲乃积芦灰而止之故曰积灰也】　除九年之灾兴万人之利　属方割之灾　轸其咨之念　轸恤
　　人之心　开救物之志　既有备于流行　且无虞于昏垫　宜务资舟之备　庶无悬釜之虞　夏禹濬川人受赐矣　台骀障泽帝用嘉之【禹随山濬川人到于今受其赐　金天氏有裔子昧为冥师生允格台骀宣汾流障大泽帝用嘉之封诸汾州】　灾同瓠子莫展计于薪　水等孟津方效愚于捧土
　　水涝四
　　原霖【凡雨自三日巳往为霖】　灾【谷梁曰灾为大水】　伤稼【汉书和帝元年十年十三年十四年十五年水多漂雨伤稼】　灌城【详前】　尭九年【尧有九年之水】　汉连月【汉书古今注光武六年九月大雨连月苖稼更生防巢树】　下水上腾　苦雨数来　淫雨早降【月令雨水不时水潦为败苦雨数来丘隰水潦天多沉隂淫雨早降】　水潦不时【以水潦之不时天厉不戒】　不辨牛马【庄子曰秋水大至两涯之间不辨牛马】变于鱼鼈【辨命论曰空桑之里化为洪川歴阳之都变于鱼鼈】　龙鬭门外【郑大】
　　【水龙鬭于时门之外洧泉】　防巢树上【详上】　曽甍巢鹳【苦雨诗水鹳巢曽甍】臼灶生鼃　上天降灾下民昏垫【垫溺也】　上帝不吊下民嗟怨　水潦方降　国乃大水　増讹言水至【详御船注】　水气勃戾【详水涝二】　三鸦谷水【五行志曰唐中宗景龙八年邓州三鸦口大水塞谷】　救水灾　原大防【大为之防】　逺绩【禹功】　有能俾乂【尧曰洪水方割有能俾乂注乂理也有能理水将使之】　不复为害【汉书王景字仲通能治水诏遣与王吴共治浚仪渠王吴用景之法堰流水乃不复为害】　发船徙避【汉武帝时河决灌四郡人令谒者二人发河南漕船五百艘徙人避水居丘陵九万七千口】　穿渠散患【贾让言若乃多穿漕渠使人得以灌田分散水患虽非圣人法亦救败之术】　为鱼之患【详前禹功注】乃粒之功【禹治水毕烝民乃粒】
　　水涝五
　　增诗宋唐庚江涨诗曰秋来雨似浇雨罢水如潮市改依髙岸津喧救断桥云阴哭鸠妇池溢走鱼苖天意良难测前时旱欲焦　又戊子大水诗曰踏歌喧喧杂铙鼔潭边呼龙令作雨龙嗔挥水十丈余千邨万落几为鱼寄谢神龙且安处熟睡深潭不惊汝　又曰夜半传呼河入室揽衣下牀深没膝旧来水不到谯门老巫归咎西门君西门君去老巫舞明年却娶河伯妇　元张养浩行水灾郊外诗曰云驳疎阴漏日华昽昽晨色散林鸦马前怪底犹明月路转满川荞麦花　方回十月初三日水长二丈早行诗曰夜闻舟人呼江水溢二丈岸薪随波流救者何攘攘亥子十月交地气不当上十日柱础汗蝇蚊哄帷幌此时肯为雪岂不兆丰穰积热化滂沱倾空泻盆盎前夕适醉卧不省船背响涛声撼醒枕于兹发孤想炎方节候乖病叟体肤痒遑遑欲何之曷日中国仰星斗犹粲然晓征发双桨起视所泊处余灯煜苍莽　吴莱吴中水涝诗曰客来自吴土示我吴侬言吴侬歳苦水谓是太湖翻太湖四万顷三江下流泄疏瀹乆无人污与海絶东风一鼓荡暴雷如頽城屋扉蚌蛤上畦畎鱼龙争嘉种不得入种亦悉烂死民事何所成食天俱在水
　　丰稔一
　　增诗曰我黍与与我稷翼翼　尚书考灵曜曰春政不失五谷孳夏政不失甘雨时季夏政不失地无菑秋政不失人民昌冬政不失少疾丧五政不失百谷稚熟日月光明　春秋元命苞曰咸池主五谷其星五者各以其职以精委为国也　孝经援神契曰歳星守心年丰广雅曰年稔秋谷熟也　礼斗威仪曰君乗木而王
　　则草木丰茂嘉谷并生
　　丰稔二
　　增谷梁传曰宣公十六年冬大有年五谷大熟　汉记曰鲍徳脩志节有名绩累官为南阳太守歳灾惟南阳丰稔吏民爱悦号为神父　又曰建武二年秋天下野谷滋生麻菽尤盛或生苽菜果实野蚕成茧山民其絮采获谷果以为蓄积　山海经曰鳐鱼见则天下必大穰也
　　丰稔三
　　原农夫望歳　田祖祈年【闵闵焉如农夫之望歳　周礼注祈年祈丰年田祖神农也】　三时不害　五谷皆熟【左传时和年丰　谷梁五谷皆熟为有年】　梦鱼之兆　克殷之年【诗牧人乃梦众维鱼矣众维鱼矣实惟丰年　昔周饥克殷而年丰】秋成无害　歳计有余　滞穗斯积　余粮不
　　泾水长禾黍　斥卤生稻梁【汉书云太始二年赵中大夫白公复奏穿渠引泾水首起谷口尾入栎阳注渭中袤二百里因名曰白渠民得其饶歌之曰泾水一石其泥数斗且溉且粪长我禾黍　吕氏春秋魏襄王使史起为邺令引漳水灌田民得兴利为歌曰邺有圣令为史公决漳水灌邺旁终古斥卤令生稻粱】　力田不如逢时　躬稼徒欲望歳　秋三日之囷　歳计十千之税
　　丰稔四
　　原大有【公羊有年以喜书也仅有年亦足以当喜大有年丰稔也】　多稌【诗曰丰年多黍多稌】顺成【顺成之歳年谷多熟】　多稼【大田多稼】　膏泽【多丰年】　余粮【栖亩】
　　【而不】　陈陈【相因】　穰穰【年谷和熟丰穰穰人掌反】　千仓　万箱【乃求千斯仓乃求万斯箱】　补败【以丰补败】　当喜【详上】　髙下皆熟【盐铁论云周公时天下太平丘陵髙下皆熟】　一县徧熟【益都耆旧传曰赵瑶字元珪为阆内令遭旱率掾吏斋戒请雨灵应一县谷徧熟】　谷石五钱【汉书云宣帝即位歳数丰稔谷石至五钱】　谷石数钱【桓子新论云世俗咸曰汉文帝俭约脩道徳躬先天下天下化之故致充实殷富谷石数十钱】米流出门【梅陶书云古人就食于安里今三州米流出门】　粟败不食【汉书云武】
　　【帝之初国家无事天下富饶太仓之粟陈陈相因至于腐败不可食也】　曽孙之稼【如茨如梁曽孙之庾如坻如京】　农夫之庆【诗】　寒温节则年熟【晏子云景公伐鲁问无择曰鲁之年谷何如对曰阴冰厥阳冰厚五寸公不知以告晏子晏子对曰君子也问年谷而对冰礼也阴冰厥阳冰厚五寸者寒温节节则刑政平平则上下和和则年谷熟乃不伐鲁】　天雨谷歳大熟【京房易妖占云】　天雨金歳大熟【同上】　容鸡至则年穰【南越志云髙兴县多容鸡其形似鸡而五采至则年穰】　龙掘见境大丰【南海记云程溪蒲口有蒲母养龙断其尾因名龙掘肘人见之则境大丰也】　祭祀得宜五谷丰【礼稽命徴云天子祭祝天地宗庙六宗五岳得其宜则五谷丰登】　歳欲丰甘草先生【子野占云帝问子野曰吾欲知歳苦乐善恶可知不子野曰歳丰甘草先生甘草荠菜也】　铜雀再鸣五谷熟【魏文帝歌诗云长安城西双圆阙上有一双铜雀一鸣五谷生再鸣五谷熟】　独舂鸣少五谷熟【临海异物志云独舂鸣声似舂鸣声多者五谷薄鸣声少者五谷熟】　君乗木王嘉谷并生【详丰稔一】　君贤臣职五谷丰滋【京氏别对灾异云】　歳在辛酉乞浆得酒【袁子正书云】　正月黄气其歳大熟【物理论云正月朝四方黄气其歳大丰此黄帝用事土气均和四方大熟】　冬至见云其乡歳美【易通卦验云冬至之日见云从其乡来歳美不灾疫也】　井冰厚尺冬大有年【续汉书曰灵帝光和六年井中冰厚尺余冬大有年】　米砂偏饶其方丰穰【王孚安成记云新喻县有水湍沸涌白沙如米两岸各数十斛呼为米砂以之歳若一岸偏饶者则其方之乡丰饶也】黄云覆车五谷大熟【东方朔别传详云】　开江溉田歳常丰熟【风俗通曰秦昭王使陈永为蜀郡太守开成都两江溉田万顷无复水旱之灾歳常丰熟】　亦有髙廪万亿及秭【诗传廪所以藏齍盛之穗也数万至万曰亿数亿至亿曰秭笺云亦大也万亿及秭以言谷数多】　我仓既盈我庾维亿【诗传云露积曰庾万万曰亿笺曰阴阳和风雨时则万物成万物成则仓庾充满矣】　彼有遗秉此有滞穗【诗云彼有不获穉此有不敛穧彼有遗秉此有滞穗伊寡妇之利传云秉把也笺云成王之时百谷既多种同齐熟刈促遽力皆不足而有不获不敛遗秉滞穗故听矜寡取之以为利】
  </div>
  <div class="pagination">
   <a href="御定渊鉴类函_page29.html">
    上一页
   </a>
   <span>
    ...
   </span>
   <a href="御定渊鉴类函_page25.html">
    25
   </a>
   <a href="御定渊鉴类函_page26.html">
    26
   </a>
   <a href="御定渊鉴类函_page27.html">
    27
   </a>
   <a href="御定渊鉴类函_page28.html">
    28
   </a>
   <a href="御定渊鉴类函_page29.html">
    29
   </a>
   <span class="current-page">
    30
   </span>
   <a href="御定渊鉴类函_page31.html">
    31
   </a>
   <a href="御定渊鉴类函_page32.html">
    32
   </a>
   <a href="御定渊鉴类函_page33.html">
    33
   </a>
   <a href="御定渊鉴类函_page34.html">
    34
   </a>
   <a href="御定渊鉴类函_page35.html">
    35
   </a>
   <span>
    ...
   </span>
   <a href="御定渊鉴类函_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
