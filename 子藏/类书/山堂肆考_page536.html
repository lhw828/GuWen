<!DOCTYPE html>
<html>
<head>
    <meta charset="UTF-8">
    <title>山堂肆考 - 第 536 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 536 页/共 632 页</h1>
    <div class="content">　　破鼓而飞
　　见鼓
　　涂修献周
　　拾遗记周穆王时涂修国献青鳯二十丹鹤一雄一雌饲以潭臯之粟饮以溶溪之水唼以太湖之萍
　　齐国献楚
　　史记齐王使淳于髠献鹤于楚出邑门道飞其鹤徒揭空笼以见楚王曰齐王使臣献鹤过于水上不忍鹤渇出而饮之飞去吾欲绞颈而絶恐人议吾君以鸟故令士自杀吾欲买而代之是不信而欺吾王欲赴他国痛吾两主使不通故来受罪楚王曰善
　　以爪攫楼
　　神仙传苏仙君者名耽桂阳有白鹤数十降于门遂升云而去后有骑白鹤来止郡城东北楼上或挟弹弹之鹤以爪攫楼板书云城郭是人民非三百甲子一来归吾是苏仙君弹我何为
　　防毛投地
　　纲目隋炀帝时乌程县有髙树逾百尺上有鹤巢民欲取之不可乃伐其根鹤恐杀其子自防氅毛投于地
　　道林放鹤
　　世说僧支道林好鹤有遗其双鹤者翅长欲飞林意惜之乃铩其翮鹤轩翥而不能复起乃舒翼反颈视有似懊惋意道林曰既有冲霄之志何肯为人耳目玩乎养令翮成遂放鹤去
　　庾域求鹤
　　梁书庾域母好鹤唳域在位到处营求孜孜不怠忽一日双鹤来下于庭
　　集庙
　　神仙传介象死吴大帝思之以象所居为庙往祭之有白鹤来集坐
　　舞宫
　　宋丁晋公为昭应宫使每醮祭奏有仙鹤盘舞人以其为丁令公之裔又好仙鹤呼为鹤相
　　彭戢蓄双
　　戢渠州隣水人宋元丰中举进士第为两浙提举奉祠常蓄双鹤江左士大夫送行有扁舟载双鹤万卷贮羣书之句
　　赵抃随一
　　见太守
　　指名兵爪
　　襍俎鹤左右脚里第一指名兵爪
　　翅如车轮
　　后赤壁赋时夜将半四顾寂寥适有孤鹤横江东来翅如车轮裳缟衣戛然长鸣掠予舟而西也
　　万里心
　　杜诗老鹤万里心又李逺失鹤诗秋风吹却九臯禽一片闲云千里心碧落有情空怅望青天无路可追寻来时白雪翎犹短去日丹砂顶渐深华表柱头留语后不知消息到于今
　　千里姿
　　刘贡父戯题欧公防前两白鹤明公真爱鹤相鹤选仙骨遂令千里姿为君轩墀物啄腥岂复辞鸡羣铩翼欲比鳬鹥驯聆音发舞似夸客避寒孤警将依人吾闻芝田逸翮不如此世上悠悠谁识真按欧公以此禽畏寒每舍屋中
　　昻藏相
　　韩偓失鹤诗正怜标格出华亭况是昻藏入相经碧落顺风初得志故巢因雨却闻腥几时翔集来华表每日沉吟防画屏为报鸡羣虚妬嫉红尘向上有青
　　踉跄形
　　薛能答贾支使寄鹤诗瑞羽竒姿踉跄形称为仙驭过苍何年厚禄曾居卫几世前身本姓丁幸有逺云兼逺水莫临华表与华亭劳君赠我清歌侣将去田园夜坐听
　　射中沙苑
　　见壁
　　骑上扬州
　　小説有客相从各言所志或愿为扬州刺史或愿多赀财或愿骑鹤上升其一人曰腰纒十万贯骑鹤上扬州欲兼三者
　　孔雀
　　纪闻罗州山中多孔雀羣飞数十为偶雌者尾短无金翠雄者生三年有小尾五年成大尾初春而生三四月后复凋与华蕚俱荣衰然自喜其尾而性甚妬凡山栖必先择有置尾处然后止焉见羙妇人衣裳与童子丝服者必逐而啄之闻管弦笙歌必舒张翅尾眄睐而舞若有意焉其鸣若曰都护从事土人欲取其尾持刀于丛篁幽隠之处伺其过急断其尾若不即断一囘顾金翠无复光彩矣
　　珥门户
　　盐鐡论南越以孔雀珥门户昆山之傍以璞玉抵鸟雀此言贵生于所少贱生于所有也
　　集朝堂
　　隋炀帝大业十年有二孔雀自西苑飞集朝堂百官称贺
　　织毛为裘
　　齐书惠文太子织孔雀毛为裘
　　采翠为扇
　　岭表异录交趾国多养孔雀采金翠羽毛为扇
　　画屏
　　见婚礼
　　饰纛
　　南蛮盘盘盘盘以孔雀羽饰纛
　　栖钲
　　孔帖西舍利乐钲栖孔雀又西舍利曲名白孔雀
　　登阶
　　大礼首孔鴈之仪利用登于阶言孔雀有文鴈有序而其象皆中礼故利用登于阶也
　　新昌军献
　　宋孝武帝大明五年新昌军献白色孔雀
　　罗州土贡
　　唐地理志罗州土贡孔雀
　　霑雨不翔
　　孔雀尾或霑雨重不能髙翔则恐为人所伤不复鶱腾
　　因雷而孕
　　襍爼孔雀因雷声而孕南越志孔雀不必匹合止以音影相接便孕
　　文帝求
　　江表传魏文帝遣使于吴求孔雀羣臣以为非礼欲不与孙权敇付使者
　　梵王跨
　　王荆公诗我闻大梵王擒跨鸡孔雀
　　鹏【附鹄】
　　格物总论鹏大鸟也经书未闻有言鹏者而言鹏特自南华始文人才士未闻有讃鹏者而讃鹏特自阮修始鹄色白又有黄者有丹者善髙翔湖海江汉间有之
　　鲲化
　　庄子曰北溟有鱼其名为鲲鲲之大不知其几千里也化而为鸟其名曰鹏鹏之背不知其几千里也怒而飞其翼若垂天之云是鸟也海运则将徙于南溟南溟者天池也鹏之徙于南溟也水击三千里扶揺而上者九万里
　　鸠笑
　　庄子曰风之积也不厚则其负大翼也无力故九万里则风斯在下矣而后乃今培风背负青天而莫之夭阏者而后乃今将图南蜩与鸴鸠笑之曰我决起而飞抢榆枋时则不至而控于地而已矣奚以之九万里而南为按蜩蝉鸴学飞之小鸟抢突也又尔雅注鸴似鹊而有文彩长尾嘴脚赤
　　鹰制
　　孔帖大鹏雏之始飞为鹰所制
　　鲸驰
　　李白大鹏赋巨鼇冠山而却走长鲸腾海而下驰
　　鸡不伏卵【已下鹄】
　　庄子曰越鸡不伏鹄卵鲁鸡固能矣
　　燕不知志
　　见志士
　　汉髙歌
　　见乐章
　　汉武歌
　　汉武帝黄鹄歌黄鹄飞兮下建章羽肃肃兮行跄跄金为衣兮菊为裳自顾薄徳兮愧尔嘉祥
　　类鹜
　　东汉马援书戒子弟曰效龙伯髙不得犹不失为谨饬之士所谓刻鹄不成尚类鹜也
　　化鳬
　　杜白鳬行黄鹄髙于五尺童化为白鳬似老翁
　　栖树
　　列仙传仙人子安死塟于陵阳山下有黄鹄栖其塜邉树上常呼子安
　　衔枝
　　韩别鹄操雄鹄衔枝来雌鹄啄泥归巢成不生子大义当乖离
　　善歩
　　埤雅鹄善歩鳬善趋鹰善立
　　逺举
　　字说鹄逺举难中中之则可以告故射侯栖鹄中则吿胜焉又埤雅鸿鹄一举千里故周官木路前樊鹄缨盖取诸此
　　经岱宗坛
　　白氏帖孝章帝元和二年廵狩岱宗柴望祀毕有黄鹄从南来经祠坛上
</div>
    <div class="pagination">
<a href="山堂肆考_page535.html">上一页</a><span>...</span><a href="山堂肆考_page531.html">531</a><a href="山堂肆考_page532.html">532</a><a href="山堂肆考_page533.html">533</a><a href="山堂肆考_page534.html">534</a><a href="山堂肆考_page535.html">535</a><span class="current-page">536</span><a href="山堂肆考_page537.html">537</a><a href="山堂肆考_page538.html">538</a><a href="山堂肆考_page539.html">539</a><a href="山堂肆考_page540.html">540</a><a href="山堂肆考_page541.html">541</a><span>...</span><a href="山堂肆考_page537.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
