<!DOCTYPE html>
<html>
<head>
    <meta charset="UTF-8">
    <title>清稗类钞 - 第 262 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 262 页/共 432 页</h1>
    <div class="content">　　光绪某岁，某邑有乡人持一虫入城求售，长仅五寸，状诡异，自首至腰具人形，瞳小如黑豆，灼灼有光。以物饲之，口张，齿细于针。两手握拳，撩以草，辄张作攫势。腰以下，毛茸茸然，两股趯趯犹虫也。观者如堵。乡人索值千钱，无购者。许植之素好奇，如其值，购归，饲以果饵，越日竟毙，乃干之，状如木雕之小人。盖即《搜神记》所载之虫名庆忌，具人形，喜效人所为，此特变化未全者耳。然近时科学昌明，动物学中实未有昆虫化人之说也。

　　小咬

　　长白山多小咬，体如米粒，夏日最多，晨暮尤甚。夹皮沟、汤河之马贼，所用之非刑曰咬刑，盖以绳缚人于树上，令小咬咬之，两昼夜即露筋骨。俗名喂咬，人皆畏之如虎。

　　草扒

　　草扒，长白山之虫也，藏于草中。如入人身，其首即深入肌肤，久而不出。伤处经三年之久，犹觉痛痒。惟初入人身时，用指弹之，其首即出，再将患处毒水摄出，见血而止，即不为害。

　　云虎

　　云虎生塞外山中，长四寸许，头以下如翡翠，有纹如鱼鳞，尾作金色，吐气如云，故名。

　　蜜蜂

　　蜜蜂之蜂，本作蠭，益虫也。审之，有雌蜂、雄蜂、职蜂三种，聚羣而居。雌、雄蜂皆黑色，翅灰色而透明。雌者尾端有毒针，以产卵管而兼御敌之用。职蜂暗褐色，全体皆密生长毛。雌蜂每羣一头，体长五分许，通称蜂王。雄蜂亦少数，体较短而翅大，但营生殖作用，不事工作，亦称游蜂。职蜂最多，为不完全之雌体，专营筑巢、采蜜、育儿等事，并保护其羣，亦称工蜂，取花蜜酿而成蜜，以之哺子，食花粉及蜜，变质成蜡，以之营巢。饲蜂者常割取其蜜及蜡，以资食用。凡蜂类腹后大都有毒针，能螫人。

　　青海南境养蜂极盛，生蜜与蜡，山民割蜜以佐食，惟制法不佳，有黄色，无白色。

　　闽之蜂窠

　　蜂房，大仅逾盌，垂如莲房，所在皆有之。而闽中蜂窠，则有大如瓦瓮者。某居马江时，其楼角偶结一蜂窠，不旬日，大且如瓠，亦如鸡心下垂。迨结成，则其巨过一石瓮，仅下垂之尖露一孔，羣蜂出入，胥由于此。中容蜂几何，无可测计。外以五色泥构成，间有文彩，悉螺旋而上。蜂则黄质黑章，与常蜂稍异，而性至灵警，人有逼视其窠者，虽蹑足屏息，至相距一丈之地，必轰然来逐。偶不及避，即为所螫，毒苦殊甚，盖合羣力与自卫力均甚富也。

　　结窠本在春夏时，以其善螫人也，人咸苦之。然未得除去之善法，亦惟避之而已。及秋冬之交，羣蜂已不恒见，仅有一二蜂时缘其孔而伏，若为守卫者然。偶有以长竿遥击之者，坚不可坠，惟五色泥略碎少许，不意致其死命者，即由于此。盖自是而后，常有数十蜂殭堕于地，十余日而窠中蜂已垂尽。人或缘梯凿而取之，则见中为九层，亦如寻常蜂房式。最上一层，径二尺余，围六尺余，以次减小，每层距离二寸许，作小柱数枚，相连属。由总孔达最上层，初不穿层而过，乃由外附之五色泥作成螺旋复道，正如楼阁之有室外梯也，其建筑亦云巧矣。闽人谓是名虎头蜂，冬则蛰居窠中，窠偶破碎，即殭死。

　　吴秀裔宅后蜂窠

　　康熙时，上海吴秀裔宅后，有大蜂窠，如大灯笼，外边作月白色，内有叶，如蜜蜂所构。惟蜜蜂窠逐片横挂，此仅有底下一窍，大如碗口，内叶层层即悬其上。

　　马蜂

　　青海有马蜂，似蜜蜂而大，两翅之长可及尾，螫牛马见血。

　　细腰蜂

　　细腰蜂，触角短而弯曲，体色多黑，腹柄细长，雌之尾端有毒针，飞走皆绝迅。常于堤岸及树枝草茎上筑小球状或寸许小泥管之巢，藏螟蛉、蛅蟖等于中，以哺其幼虫，故有益于农产物。

　　寄生蜂

　　寄生蜂种类甚多，雌之尾端，有产卵管甚长，插入螟蛉、蛅蟖等之体，产卵其中。其卵孵化后，在体内吸食膏血，以渐成长，变蛹成蜂，破皮而出，螟蛉等因之以毙，故于农事有间接之益。

　　蝶

　　蝶，本作蜨，亦名蝴蝶，为蛅蟖、乌蠋等羽化而成。体小，有四翅甚大，形色不一，喜飞翔于花间，遗黄色小卵于茎叶上，成蛹后始化为蝶，种类甚多。

　　热河砂石板地产黑蜨，大者五六寸，土人呼为黑蛾，蒙人呼为额尔伯克伊。

　　塞蝶生沙漠，黑质黄驳，时来草间。

　　罗浮仙蝶者，产于广东罗浮山，山中人呼之曰小凤凰，大者径尺，文采灿烂。其生以茧，茧中有一卵，小于鸡子，重胎沁紫，外包乌桕叶，络以彩丝绳。取之，翌年二月，置梧柳间，辄有大蝶展翅飞来，抱伏缠绵。经七日，茧破，栩栩然而出，大径尺，文采无一同者。越数日，挟之飞去。若以筠笼贮之，雌雄必相寻觅矣。干隆某岁，有得罗浮蝶者，置之笼中，一夕遁去。蔡松岩作歌纪其异，索钱叔美图之，叔美并系以诗云：「手持绿玉杖，去踏罗浮山，罗浮山里春风还。飞来蛱蝶大于掌，半空飘举仙骨轻珊珊。或云葛翁羽衣之所化，罡风吹落片片苍崖巅。烘以青城霞，饮以石砂泉，遂使狡狯游人间。曾闻淮南鸡犬一一入云去，何以尔蝶尚复尘埃间？得无此山灵秀原不异天府，独令盘踞窟宅千百年？况当青蚪万株压冰雪，餐吸沆瀣形神坚。人生万事不足恃，昨日绿鬓今衰颜。金粉飘残亦顷刻，只可蒙庄与尔相周旋。天公倘若作变幻，世间蜉蝣蜾蠃皆飞仙，蝶兮蝶兮殊可怜。且须骑尔黑甜乡里去，下视四百八峯青刺天。」

　　琼州之蝶，大且径尺，或白或红，或五采，夜则倒挂树间，若鸟眠。

　　云南省城北隅有绾青篆翠翘翘如髻耸者，曰螺山，又名玄通，于悬峭纡回中，有玄通庵，山半悬绝处，翼以危亭，登巅远眺，则昆明可掬，太华可抚也。下有潮音洞，俗名红孩。洞深里许，然炬可游。官府以藏奸，特畚土塞之，尚留窍尺余，存其意耳。每岁孟夏，蛱蝶百千万会飞此山，屋树岩壑皆满，有大如轮小如钱者，翩翻随风，锦色烂然。每集，必三日始去，究不知其去来何从也。

　　钱警石放绿蝶

　　钱警石司铎某邑时，学舍邻近有女子，得绿蝶一，大逾常蝶，后翅若燕尾，笼之经宿，一蝶翔舞绕笼，若求其偶者，乃并获焉。警石闻而异之，取放庭树间。少选，偕去，因作放蝶诗。

　　徐莲塘释大蝶

　　无锡徐莲塘尝获一蝶，大如盌，盛以筐，悬之花下。越宿往观，乃有一蝶伏筐外，形色相似，视蝶筐，则筐外侧翅而入，若幸其偶之犹存也。怜而释之，因绘图征词以纪其事。

　　蛱蝶

　　蛱蝶，旧为蝶类之总名，今动物学家区别之，定为蝶之一种。翅赤黄有黑纹，外缘凹凸如波纹，黑蓝两色相交错，下面灰褐色。其幼虫色黑，背有甚阔之白线二，多黑刺毛，栖集于柳朴等树，为害虫。

　　蛾

　　蛾与蝶类并称，种类甚多，如天蛾、蚕蛾等皆是。翅有细鳞，与蝶类同。所异者，体肥大，触角细长如丝，不为棍棒状，翅下面多美色，上面带灰白，止时形如水平，不叠合直立，常以夜出，此与蝶稍异耳。

　　灯蛾

　　蛾类皆有慕旋光性，喜扑灯火，如谷蛾、麦蛾之类，旧说概称曰灯蛾，亦谓之飞蛾。张祜诗「剔开红焰救飞蛾」是也。今博物家所称之灯蛾，则为蚕蛾中之一种，其体肥大，密生软毛，前翅赤褐色，有白色粗条，后翅赤，有黑纹。幼虫色白，密生赤褐色长毛，有脚八对。夏时，疾行路中，能为桑梓及各种植物之害。

　　麦蛾

　　麦蛾为谷类之害虫，生谷仓中，长三分许，两翅展度约五分，体与翅皆黄褐色，翅有光泽，边生长毛，产卵于麦粒。幼虫为长椭圆形，乳白色，较谷蛾为肥大。蠹入麦粒，每柆一头，食之至尽而留其皮，于麦中作白色薄茧，蛹化其中。其蛾喜就灯火及白布，可用此以诱杀之。

　　天蛾

　　天蛾，为蛾属，体肥大，翅小而厚，前翅灰色杂绿，后翅深黑，中央灰黄，常于黄昏飞翔。幼虫脚八对，尾有角，为葡萄害虫，入地变蛹。

　　衣蛾

　　衣蛾，体长二分许，翅展时五分许，灰黄有光泽，翅缘有毛。幼虫白色，生于衣服毛毡之上，吐丝作巢如管，幼虫成长，管亦增大。所居之处，毛片寸断，可燃烧硫磺以熏杀之。

　　蝉

　　蝉为虫之善鸣者，生于夏秋，头短，口为长吻，有复眼二，单眼三，四翅膜质，率皆透明，前翅较大。雄者胸腹交界处，有发声器，具小皱膜，并有大筋肉连接之，收缩振动，以发高声。幼虫在土中，吸树根之汁液，蜕皮成蛹，出而登树，再蜕皮而成蝉，其间为期约二年。既为成虫，交尾后即死，雌者产卵后亦死，不过数日耳。种类颇多。其蜕可入药。

　　关外之蝉，其声较内地宏而直，蒙古人谓之绰尔齐。绰尔齐者，胡笳奏曲人也，以蝉声相似，故名之。

　　潍县无蝉，或阅数年而闻其声，则置酒竞赏之，以为异事。

　　蚱蝉

　　蚱蝉，《尔雅》谓之马蜩，俗称蜘蟟，体长一寸四分许，色黑，胸背有灰黄短毛密生，翅透明，外缘黑。夏月始鸣，其声直而长。

</div>
    <div class="pagination">
<a href="清稗类钞_page261.html">上一页</a><span>...</span><a href="清稗类钞_page257.html">257</a><a href="清稗类钞_page258.html">258</a><a href="清稗类钞_page259.html">259</a><a href="清稗类钞_page260.html">260</a><a href="清稗类钞_page261.html">261</a><span class="current-page">262</span><a href="清稗类钞_page263.html">263</a><a href="清稗类钞_page264.html">264</a><a href="清稗类钞_page265.html">265</a><a href="清稗类钞_page266.html">266</a><a href="清稗类钞_page267.html">267</a><span>...</span><a href="清稗类钞_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
