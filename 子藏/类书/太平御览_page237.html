<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 237 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 237 页/共 737 页
  </h1>
  <div class="content">
   又曰：太山贼叔孙无忌等暴横一境，州郡不能讨。卫羽说第五种曰：“中国安宁，忘战日久，而太山险阻，寇猾不制。今虽有精兵，难以赴敌，羽请譬降之。”种敬诺。羽乃往，备说祸福，无忌即帅其党与三千馀人降。
又曰：刘盆子遣刘恭乞降，曰：“盆子将百万众降，陛下何以待之？”帝曰：“待汝以不死耳。”樊崇乃将盆子及丞相徐宣以下三十馀人肉袒降。上得所传国玺绶、更始七尺宝剑及玉璧各一。积兵甲宜阳城西，与熊耳山齐。
又曰：庞雄与梁忄堇及耿种步骑万六千人攻虎泽。连营稍前，单于惶怖，遣左奥曰遂王诣忄堇乞降。忄堇乃大阵兵受之。单于脱，帽徒跣，面缚稽颡，纳质。
又曰：岑彭与严说共守宛。汉兵攻之数月，城中粮尽，人相食，彭乃与说举城降。诸将欲斩之，大司徒伯升曰：“彭，郡之大吏，执心坚守，是其节也。今举大事，当表义士，不如封之，以劝其後。”更始乃封彭为归德侯。
又曰：班超复使西域。是时，于阗王广德新攻破莎车，逐雄张南，（于阗国去长安九千七百七十里，南与羌，西与始墨接，莎车国去长安九千九百五十里。西域南北有大山，中央有河，东西六千馀里。东至玉门、阳关有两道，从鄯善傍南山北波河西行，至莎车为南道。雄张犹炽盛也。张，音丁亮反。波，傍也。波音讠皮。）而匈奴遣使监护其国。超既西，先至于阗。广德礼意甚疏。且俗信巫。巫言：“神怒何故欲向汉？汉使有马，急求取以祠我。”广德乃遣使就超请马。（《续汉书》及《华桥书》，字并作鬼。《说文》：马浅墨色也。音京媚反。）超密知其状，报许之，而令巫自来取马。有顷，巫至，超斩其首以送广德，因辞让之。广德素闻超在鄯善诛灭虏使，大惶恐，即攻杀匈奴使者而降。超重赐其王以下，因镇抚焉。
又曰：张步战败，退保平寿，（今青州北海县。）苏茂将万馀人来救之。茂让步曰：“以南阳兵精，延岑善战，而耿走之。奈何就攻其营？既呼茂，不能待耶？”步曰：“负，无可言者。”（负，愧也。再言之者，愧之甚。）帝乃遣使告步、茂，能相斩降者，封为列侯。步遂斩茂，使奉其首降。
又曰：田戎闻秦丰被围，惧，大兵方至，欲降，而妻兄辛臣谏戎曰：“今四方豪杰，各据郡国，洛阳地如掌耳，（《续汉书》曰：辛臣为戎作地国，图彭宠、张步。董宪、公孙述等所得郡国，云洛阳所得如掌耳。）不如按甲以观其变。”戎曰：“以秦王之强犹为征南所围，岂况吾耶？降计决矣。”四年春，戎乃留辛臣守夷陵，自将兵沿江氵斥沔，止黎丘，刻期曰当降。而辛臣於後盗戎珍宝从间道先降於彭，而以书招戎。戎疑必卖已，遂不敢降，（《东观记》云：戎至期日，灼龟卜降兆，不中，折，遂止不降。）而反与秦丰合，彭出兵攻戎，数月，大破之。
《吴书》曰：壬申，王受皓之降，命解缚焚榇，延请相见。
《晋阳秋》曰：平吴，收其图籍，领州四，郡三十三，县三百一十三，户五十二万三千，男女口二百三十万，後宫五千馀人。
《晋书》曰：樊雅据谯郡，祖逖使桓宣说之。雅与宣置酒结友，遣子随宣诣逖。少日，雅便自诣逖，逖遣雅还抚其众。佥谓前数骂辱逖，惧罪不敢降。雅复闭城自守。逖往攻之，复遣宣入说雅。雅即斩异己者，遂出降。
又曰：建兴中，陈声聚诸无赖二千馀家断江抄掠，陶侃遣朱伺为督护讨声。声众虽少，伺容之不击，声求遣弟诣侃降，伺外许之。及声去，伺仍遣劲勇要声弟斩之，潜军袭声。声正旦并出祭祀饮食，伺军入其门，方觉。声将阎晋、郑进皆死战，伺军人多伤，乃还营。声东走，保董城。伺又率诸军围守之，遂重柴绕城，作高橹，以劲弩下射之，又断其水道。城中无水，杀牛饮血。阎晋，声妇弟也，乃斩声首出降。
又曰：桓温伐蜀，军次彭模，乃命参军周楚、孙盛守辎重，自将步卒直诣成都。李势使其叔父福及从兄权等攻彭模，楚等御之，福退走。温反击权等，三战三捷，贼众散，自间道归成都。势於是悉众与温战于笮桥，参军龚护战没，众惧欲退。而鼓吏误鸣进鼓，於是攻之，势众大溃。温乘胜直进，焚其小城，势遂夜遁九十里，至晋寿葭萌城。其将军郑嵩、咎坚观势降，乃面缚舆榇请命。温解缚焚榇，送于京师。温停蜀三旬，举贤旌善，百姓大悦。
《齐书》曰：始兴王鉴镇益州，益州劫帅韩武、方棠聚党千馀人，断流为暴，郡县不禁，行旅断绝。鉴行至上明，武、方乃出降。长史虞等咸请杀之，鉴曰：“武、方为暴，积年所不能制。今降而被杀，失信，且无以劝善。”於是启台，果被宥。自巴西蛮夷、凶恶皆望风降附。
《三国典略》曰：侯景党仪同司马世□率其所领降于慕容绍宗，仍以铁骑五千夹而击景。景谓其众曰：“汝辈家口，高登悉已杀之，努力何虑无妻子？待向江东，当还入邺，用汝辈悉作本州刺史。”众信之。绍宗遥呼曰：“尔居家悉在，但能归来，官勋如旧。”乃被向北斗以誓之，於是景众大溃，争赴涡水，涡水为之不流。
《後周书》曰：武帝平齐。齐王至，帝降自阼阶，以宾主之礼相见。高氵皆在冀州拥兵未下，遣上柱国、齐王宪与柱国、随公杨坚率军讨平之。齐定州刺史、范阳王高绍义叛入突厥。齐诸行台州镇悉降，关东平。合州五十，郡一百六十二，县三百八十五，户三百三十万二千五百二十八，口二千万六千八百八十六。
《唐书》曰：王行本仕隋，以军功为朝散大夫。尧君素之镇河东也，令行本统精甲七百人。及君素被诛於东楼，行本率兵赴之，不及，因捕杀君素者，党属与数百人皆诛之。後兵出战官军。高祖更令将军秦武通击之，武通令军中无得泄其谋，於是掘长围以逼之，武通谓掘围者：“若见贼，但疾走以避之。”行本果出兵，掘围者走，行本奔数里，通率骑横出击之，贼众溃，因纵兵乘之，杀七百馀人，自此兵势渐弱。太宗求得其所亲妇人遣入城喻意，行本曰：“罪戾既深，自知不免止，当逃窜山谷耳。”因潜引武周，又求援于窦建德，武周遣其将寻相以兵援之。太宗邀击，大破之。行本穷急粮尽，谋欲突围而出，人无从者，遂面缚请降。
又曰：刘闼亡将张君立，奔於高开道，因与其将张金树潜相连结。时开道亲兵数百人，皆勇敢士也，号为“义儿”。恒在阁内。金树每督兵於阁下。及将为变，谮其党数人入其阁内，与诸义儿阳为游戏，至日将夕，阴断其弓弦，又藏其刀杖，聚其槊於床下。合瞑，金树以其徒大呼来屯阁下，向所遣人抱义儿肖一时而出，诸义儿遽将出战，而弓弦皆绝，刀杖已失。张君立於外城举火相应，表里惊扰。义儿穷蹙，争归金树。开道知不免死，於是擐甲持兵坐於堂上，与妻妾奏妓乐酣宴。金树之党惮其勇，不敢逼之。天将晓，开道先缢其妻及子而後自杀。金树陈兵大集，执其义儿皆斩之。又杀张君立，死者五百馀人，於是来降。
诈降
《史记》曰：楚汉相持，项羽围汉王于荥阳，汉王请和，割荥阳以西者为汉。亚父劝项王急攻荥阳，汉王患之，陈平反间。既行，羽果疑亚父，亚父大怒而去，发病死。汉将纪信曰：“事急矣！臣请诳楚，可以间出。”於是陈平夜出女子东门三千馀人，楚因击之。纪信乃乘王车黄屋左纛，曰：“食尽，汉王降楚。”楚军皆呼万岁。之城东观之，上以故与数十骑出西门遁走。
《後汉书》曰：时汉中贼延岑出散关，及更始将军李宝合兵数万人，与逢安战於杜陵，岑等大败，死者万馀人，宝遂降安，而延岑收散卒走。宝乃密使人谓岑曰：“子弩力还战，吾当於内反之，表里合势，可大破也。”岑即还，挑战。安等空营击之。宝从後悉拔赤眉旌帜，更立己幡旗。安等战疲还营，见旗帜皆白，大惊，乱走，自投川谷死者十馀万。
《後魏书》曰：万俟丑奴、（万，音墨。俟，音其。）宿勤明达等反叛，寇掠泾川。魏将崔延伯率众军将出营讨贼。未战之间，有贼数百骑诈持文书，云是降簿，乞且缓师。延伯谓其事实，逡巡未阅。俄而，宿勤明达率众自东北而至，乞降贼从西竞下，诸军前後受敌。延伯上马突阵，贼势摧挫，便尔逐北，遥造其营。贼本轻骑，延伯军兼步卒，兵力疲怠，贼乃乘间得入城。延伯军遂大败，伤死者二万人。
《通典》曰：西魏大将周文帝征东魏，战於邙山。裨将于谨率其麾下伪降，立於路左。东魏大将齐神武军乘胜逐北，不以为虞。追骑过尽，谨乃自後击之，敌人大骇。独孤信又收集兵士，於後奋击，齐神武军遂乱。以此西魏军得全而返之。
又曰：隋炀帝征高丽，九军已度鸭绿水，粮尽，议欲班师。诸将多异同，又不测帝意。会高丽国相乙亥文德来，诣其营，都将宇文述不能执，文德逃归。述内不自安，遂与诸将更进追击。时文德见军中多饥色，欲疲述众，每斗便北，述一日之中七战皆捷。既恃骤胜，又内逼群议，於是，遂进遇平壤城。文德伪降，述料攻之未可卒拔，因而班师。文德随击之，大败。（文德之战之北，迁延令敌饥瘦，亦同持久之义。）
卷三百二十五　兵部五十六
乞师
《左传》曰：卫人伐齐，公子遂如楚乞师。（公子遂，鲁卿。）
又曰：东门襄仲、臧文如楚乞师。（襄仲居东门，故以为氏。臧文为襄仲副使，故不书。）
又曰：夏公使如楚乞师，以伐齐。（公不事齐，与晋盟，故惧而乞师於楚。）
又曰：晋侯使荀来乞师。
又曰：十三年，晋侯使郗来乞师，将事不敬。（将事，敬君命也。）孟献子曰：“郄氏亡乎？礼，身之也；敬，身之阶也。郄子无阶，且先君之嗣卿，受命以求师，将社稷是卫，而惰弃君命也，不亡何为？”（郄，郄克子，故曰嗣卿。为十七年春杀郄传也。）
又曰：晋侯使士鲂来乞师。
又曰：郄如卫，遂如齐，皆乞师焉。栾来乞师，孟献子曰：“晋有胜矣。”（卑让有礼，故知其将胜楚矣。）
又曰：秋，齐侯闻将有晋师，使陈无宇从启强如楚，辞且乞师。（辞有晋师，未得相见也。）
《谷梁传》曰：师出不必反，战不必胜，故言乞也。
《战国策》曰：楚围雍氏，韩使求于秦，秦师不下。ゾ令靳尚使谓秦王曰：“今韩已病矣。秦师不下，唇竭齿寒，愿大王熟计之。”宣太后召尚曰：“妾事先王也，先王以髀加妾身，妾困弗支也。尽身妾上而弗重也，何也？以其少有利焉。夫救韩日费千金，独不使妾少有利耶。”靳尚归。韩襄王赂於太后，复使张翠至。甘茂曰：“韩急。”翠曰：“未也。”茂曰：“先生言不急可乎？”翠曰：“韩急则圻而入楚矣，臣安敢来？”茂曰：“先生勿复言也。”乃言於秦王曰：“今雍氏围而秦兵不下，是无韩也。楚韩为一，魏不敢不听，是楚以三国谋秦也。”秦王乃下师於ゾ以救韩。
《後汉书》曰：曹操与袁绍相持於官渡，绍遣人求救，刘表许之而不至，亦不援曹操，且欲观天下之变。从事中郎南阳韩嵩、别驾刘先说表曰：“今豪杰并起，两雄相持，天下之重在於将军。将军若欲有为，起乘其弊，可也。”
救援
《春秋後齐语》曰：秦攻赵长平，齐楚救之。赵人无食，请粟於齐，齐欲勿与。周子曰：“不如与之，以退秦兵；不与，则秦兵不却。是秦之计中，而齐楚之计过也。且赵之於齐楚，捍蔽也，犹齿之於唇，唇亡则齿寒。今日亡赵，明日患及齐楚。是故赵之务宜若奉漏瓮沃ㄡ釜也。夫救赵，高义也。却秦兵，显名也。义救亡国，威却强秦之兵，不务为此而务爱粟，为国计者，过矣。”齐王不听，秦破赵於长平。遂围邯郸焉。
又《韩语》曰：襄王十二年，楚围雍氏，韩令使者求救於秦。冠盖相望，秦师不出。使靳尚如秦谓秦王曰：“韩之於秦，居为隐蔽，出为雁行，今韩病矣。秦师不出，唇亡齿寒，愿大王计之也。”
《史记》曰：赵平原君使者冠盖相属，让信陵君以请救。曰：“胜所以结为婚姻者，以公子高义。今纵轻胜，独不怜公子之姊耶？”公子说：“王不可。”乃将车骑欲与赵俱死。行过夷门，见侯嬴坐而去。公子曰：“侯生无一言半辞送我哉？”乃复见之。生曰：“知公子之必来！”乃谓曰：“嬴闻晋鄙之兵符常在王卧内，而如姬最幸。可为如姬复父之仇，求其虎符，夺晋鄙军，此五霸之伐也。然恐鄙有所疑，臣客朱亥可与俱行。”至军，亥以四十斤铁椎杀晋鄙，引兵救赵却秦军。赵王再拜曰：“自古贤人未有及公子！”公子惧，不归。赵以五城封之。
《魏志》曰：太祖征张绣，荀攸言於太祖曰：“绣与刘表相恃为强，然绣以远军仰食于表，表不能供，势必离。不如缓军以待之。若急之，其势必相救。”太祖不从，遂进军至襄。绣战急，表果救之，军不利。太祖谓攸曰：“不用君言，至是矣。”
《魏略》曰：曹洪为太祖族弟。兴平末，太祖尝与洪出，为寇劫失马，追者在後，洪下马与太祖。太祖辞曰：“各自急。”洪言曰：“天下诸将可无洪，不可无君也。”太祖乃乘之，遂相扶佐得济。（《魏志》曰：太祖为卓败，失马。）
《晋书》曰：桓宣屯马头山，为祖焕、桓抚所攻，求援於庐江太守毛宝。宣遣子戎重请，宝即随戎赴之。未至，而贼已与宣战。宝军缘兵少器仗滥恶，大为焕、抚所破。宝中箭，贯髀、彻鞍，使人蹋鞍拔箭，血流满靴。去船所百馀里，望星而行。到，先哭战亡将士，洗疮讫，夜还救宣。宝至宣营而焕、抚亦退。
又曰：淮南妖贼张昌，旬月之间，众三万皆绛绩，科头，攒面以毛。王歆上言：“妖贼张昌、刘尼称神圣，犬羊万计，绛头毛面挑刀走戟，其锋不可当。请诸军以助。”
《三十六国春秋》曰：姚襄南至荥阳，与高昌李历战于麻田，马中流矢死。弟苌下马授襄曰：“汝何以自免？”苌曰：“但令兄济此，竖子何敢害苌？”会救至，俱不死。
《北史》曰：齐兰陵武王长恭一名孝，文襄第四子。累迁并州刺史。突厥入晋阳，长恭尽力击之。芒山之败，长恭为中军，五百骑再入周军，遂至金墉之下，被围甚急。城上人不识长恭，免胄示之面，乃下弩手杀之，於是大捷。武士共歌谣之，为《兰陵王入阵曲》是也。
《後魏书》曰：齐将陈伯之进逼寿春沿淮为寇。时司徒彭城王勰、广陵侯衍同镇寿春，以九江初附，人情未洽，兼台援不至，深以为忧。诏遣傅永为统军，领汝阴之兵三千人援。永总勒士卒，水陆俱下，而淮水口伯之防甚固，永去二千余里，牵船上汝南岸，以水牛挽之，直南趋淮下船便渡。适上岸贼军追及，会时已夜，永乃潜进。时晓，达寿春城下。勰、衍闻外有军，共上门楼观望，然不意永至，永免胄，乃信之，遂引永上。勰谓永曰：“北望已久，恐洛阳难复再见，不意卿能至也。”勰令永引军入城。永曰：“执兵被甲，固敌是求，若如教旨，便共殿下同被围守，岂是救援之意？”遂孤军城外与勰并势，以击伯之，频有克捷。
又曰：辛渊私署凉王李骑将军。子钦亦厚遇之。钦与沮渠蒙逊战於蓼泉，军败失马。渊以所乘马授钦，而身死於难，以义烈见称西土。
又曰：裴骏值贼作乱於关中，汾阴人薛永宗聚众应之。残破诸县，来袭闻喜。县中先无兵杖，人情骇动，县令忧惶，计无所出。骏在家闻之，便率厉乡豪曰：“在礼，君父危，臣子致命。府君今为贼所逼，是吾等徇节之秋，诸君可不勉乎？”诸豪皆奋激请行。骏乃简骑骁勇数百人奔赴。贼闻救至，引兵退走。刺史嘉之以状表闻。玄世祖亲讨盖吴，引见骏，骏陈叙事宜甚玄机理。世祖大悦，顾谓崔浩曰：“裴骏有当世才，是且忠义可嘉。”补中书博士。浩亦深器骏，目为三河领袖。转中书侍郎。
《後周书》曰：萧。大统十五年，乃遣使称藩，请为附庸。太祖令丞相东阁祭酒营权使焉。大悦。是岁梁元帝令柳仲礼率众进图襄阳，惧，乃遣其妻王氏及世子寮为质以请救。太祖又令荣权报命，仍遣开府杨忠率兵援之。十六年，杨忠擒仲礼，平汉东，乃获安。
又曰：李贤时，有贼师达符显围逼州城，昼夜攻战，屡被摧衄。贤间赴雍州，诣天光请援。天光许之，贤乃返。而贼营垒四合，无因入城。候日向夕，乃伪负薪与贼樵采者俱得至城下，城中垂布引之，贼众方觉，乃弓弩乱发，射之不中，遂得入城。告以大军将至，贼闻之，便即散走。
又曰：邵惠公颢，太祖长兄。德皇帝娶乐浪王氏为德皇后，生颢及连次。太祖德皇帝与卫可孤战於武川，临阵坠马，颢奔救，击杀数十人，贼众披靡，德皇帝乃得上马引去。俄而，贼追骑大至，颢遂战殁。保定初，追赠太师，寻追封邵公。
又曰：太祖率轻骑追侯景於河上。景等北据河桥、南属邙山为阵，与诸军合战。太祖马中流矢，惊逸，遂失之。因此军中扰乱。都督李穆下马援太祖，军以复振。於是大捷，斩高敖曹及其仪同李猛。
《隋书》曰：张须陀为齐郡丞，贼裴长才、石子河等众二万奄至城下，纵兵大掠。须陀未暇集兵，亲率五骑与贼竞赴之，围百馀重，身中数疮，勇气弥厉。会城中兵至，贼稍却。须陀督军复战，长才败走。後数旬，贼帅秦君弘、郭方预等合军围北海，兵锋甚锐，须陀谓官属曰：“贼自恃强，谓我不能救，吾今速去，破之必矣。”於是简精兵倍道而进，贼果无备，击，大破之，斩数万级，获辎重三千两。
《唐书》曰：李晟兼左金吾大将军、泾原四镇都知兵马使并总游兵。无何，节度使马与吐蕃战於监仓，兵败。晟率所部横击之，拔出於乱兵，以功封合川郡王。忌晟威名，又遇之不以礼，令朝京师。代宗知之，留宿卫。上即位，吐蕃寇剑南，时节度使崔宁在京师，三川皆恐。诏晟将神策兵五百救援。晟乃逾漏天攻拔飞越，廓清肃宁三城，绝大渡河。获虏首千馀级，虏乃引去。因留成都，数月而还。
又曰：裴度征蔡州，计筑赫连城於池口。未毕役，度领师及宾从往观之。导骑将及城门，左右曰：“五沟贼至。”言未毕，贼以突来，哮呼争进，城震坏者十馀板，注弩挺刃，势将及度。赖李光颜决战於前以却之。时光颜先虑其来，使田希以二百骑伏於沟中。出贼不意，交击之，方得入城。希又先扼其沟中归路，贼多弃骑越沟，相牵堕压而死者千馀人。是日非光颜救，度几陷。
又曰：辛谠性慷慨，重然诺，专务赈人之急。年五十，不求苟进，有济时匡难之志。咸通十年，庞勋乱徐、泗，时杜忄舀守泗州。贼以郡当江淮要害，极力攻之。时两淮郡国皆陷，独忄舀守临淮。久之，援军虽集，贼未解围。时谠寓居广陵，乃仗剑小艇趋泗口，贯贼栅入城见忄舀。忄舀素闻有义而不相面，喜谠至，握手谢曰：“判官李延枢方话子为人，何遽至也？吾无忧矣！”时贼三面攻城，王师结垒于洪源驿，相顾不前。谠夜以小舟穿贼垒至洪源驿，见监军郭厚本，论泗州危急，且宜速救，厚本然之。淮南都将王公弁谓厚本曰：“贼车众我寡，无宜轻举，当俟可行。”谠坐中拔剑目谓公弁曰：“贼百道攻城，陷在旦夕。公等奉诏赴援，而逗留不进，心欲何为？不惟有我负国恩，丈夫气义亦宜感发，假如临淮陷贼，淮南即是寇场，公何独存耶？”即欲挥刃向公弁，厚本持之。谠望泗州大哭者经日，帐下为之流涕。厚本义其心，选甲士三百随谠入泗州。夜半斩贼栅，大呼由水门而入，贼军大骇。既知援兵入城，贼乃退舍，人心遂固。浙西观察使杜审权遣大将翟行约率军三千赴援，屯莲塘驿。忄舀欲遣人劳之，将吏皆惮其行。谠曰：“杜相公以大夫宗盟，急难相赴，安得令使者无言而还。”即赍忄舀书币犒其使。淮南大将李湘率师五千来援，受贼诈降，败於淮口。湘与郭厚本皆为贼所执，自是无援。贼并兵急攻，以铁索断淮流，梯衡□合，凡周七月，昼夜不息。乘城之士，不遑寝寐，面目疮生，军储渐少，分食稀粥。赖谠犯难仗义求救於淮北诸军。既而，马举以大军至，贼解围而去。谠无子，犹子山僧、元老等寄在广陵，每出城则书二侄名谓忄舀曰：“志之，得嗣为幸。”忄舀益感之。贼平。授谠泗州团练判官、侍御史。
繁钦《丘隽碑》曰：故右扶风都尉主簿，有丘隽者，从都尉讨叛胡，官兵败绩，卒伍奔散，都尉临阵坠马，隽於是下马援甲，以身御寇，遂致死战场。都尉乘隽马得免。
擒获上
《左传》曰：郑将公子归生伐宋，战于大棘，宋师败绩。宋将狂狡辂郑人，郑人入於井，（辂，迎也。五驾切。）倒戟而出，获狂狡。君子曰：“失礼，违命，宜其擒也。”戎昭果毅以听之谓礼，（听，谓常在放闻，身着於心，想闻其政令。）杀敌为果，致果为毅。
《梁》曰：宋华元帅师及郑公子归生，战于大棘，宋师败绩，获宋华元。获者，不与之辞也。
《史记》曰：汉六年，人有告楚王韩信反，高帝以陈平计，发使告诸侯会陈，伪游□梦，实欲袭信。信不知，谒高祖於陈。上令武士缚信，载後车。信曰：“狡兔死，良狗烹。天下已定，我固当烹。”遂械系信至洛阳，赦信罪，以为淮阴侯。
《後汉书》曰：龟兹王攻破疏勒，杀其王而立龟兹人兜题为疏勒王。明年春，班超从间道至疏勒，去兜题所居橐城九十里，逆遣吏田虑光往降之。敕虑曰：“兜题本非疏勒种，国人必不用命，若不即降，便可执之。”虑既到，兜题见虑轻弱，殊无降意。虑因其无备，遂前劫缚兜题。左右出其不意，皆惊而立定。虑驰报超，超即赴之，悉召疏勒将吏说以龟兹无道之状，因立其故王兄子忠为王。（《续汉书》曰：求得故王兄子榆勒立之，更名曰忠也。）国人大悦。
《蜀志》曰：先主入益州，还攻刘璋。张飞等氵斥流而上，分定郡县，破璋将巴郡严颜，先获颜。飞呵颜曰：“大军至，何以不降而敢拒战？”颜曰：“卿等无状，侵夺我州，我州有断头将军，无降将军也。”飞怒，令斫头。颜曰：“斫头便斫，何为怒耶？”飞壮而释之，引为宾客。
《晋书□载记》曰：慕容将乘海讨慕容仁，群下咸谏以海道危阻，宜从陆路。曰：“旧海水无凌，自仁反以来，冻合者三矣。昔汉光武因滹沱之水，以济大业，天其或者欲吾乘此而克之乎？吾计决矣！有沮谋者，斩！”乃率三军从昌黎践凌而进。仁不虞之至也，军去平郭七里，候骑乃告，仁狼狈出战，为所擒。杀仁而还。
又曰：王凌遣督护王昌等率疾陆眷及弟文鸯、从弟末杯攻石勒於襄国。勒败还垒，末杯追入垒门，为勒所获。勒质末杯遣使求和於疾陆眷，疾陆眷将许之，文鸯谏曰：“受命讨勒，宁以末杯一人故纵成擒之寇，既失凌意，且有後忧，必不可许。”疾陆眷不听，以铠马二百五十匹，金银各一簏赎末杯，勒归之。
《吕氏春秋》曰：汤以良车七十乘，必死士六十人，戊子战于成阝，遂擒推移大牺。（桀多力，能推移大牺，因以为号。）
卷三百二十六　兵部五十七
擒获下
《晋书□载记》曰：刘曜光禄大夫游子远与氐羌伊余战。伊馀有骄色，子远候其无备，夜誓众，蓐食，晨大风、震雾。子远曰：“天赞我也。”躬先士卒，扫壁而出，迟明覆之，生擒伊馀，悉俘其众。
《二石伪事》曰：刘曜躬领将士二十七万众，大举征勒。勒养子生为卫将军，领三千人镇洛金墉城。曜攻生城不能下，不觉勒军卒至。天晓，曜军当攻金城，勒军入，正与曜军相遇，即交战，曜军大破，登时先擒曜身。
《三十国春秋》曰：丁亥，中军刘裕悉众攻燕。众咸谏曰：“今往亡日，兵家所忌。”裕曰：“我往，彼亡，吉孰大焉。”乃命悉登，遂克之。燕王慕容超走，追获焉。裕责其不降之罪，超神色自若，无馀言。惟以母托刘敬宣而已。萧方等曰：“美哉，其言也。以言必已亲，终不忘孝，可谓人之将死，其言也善，信乎！”
《三国典略》曰：侯景昼息夜行，追军渐逼。使谓慕容绍宗曰：“景若被擒，公复何所用？”绍宗乃缓之。
又曰：北齐平，任城王氵皆（音谐）据冀州，与广宁王孝珩召募得四万馀人，以拒我军。齐王宪率众讨之，仍令太上主手书与氵皆曰：“朝廷遇纬甚厚，诸王无恙，叔若释甲，则无所忧。”氵皆不纳及。大开赏募，多出金帛。沙门求为战者，亦数千人。候骑执氵皆间谋二人以白于宪，乃集齐之旧将，遍示之曰：“吾所争者大，不在汝等，今放还，可即充我使。”乃与氵皆书曰：“一木不维大厦，三谏可以逃身。微子去商，侯服周代，项伯背楚，赐姓汉朝，兵交命使，古今通典，不俟终日，所望知几！”氵皆得书沉之於井。宪至信都，氵皆阵於城南。宪登张耳冢以望之，俄而，氵皆领军尉相顾，遂以众音谐降。氵皆大怒，杀其妻子。明日复战，宪遂破之，俘斩三万人，氵皆被擒，见宪不拜，呼之为弟。
《北史》曰：後魏元遥迁左光禄大夫，仍领护军。时冀州沙门法庆既为妖幻，遂说渤海人李归伯合家从之。归伯招率乡人，推法庆为王。法庆以归伯为十住菩萨、平魔军司、定汉王，自号大乘。杀一人者为一住菩萨，杀十人者为十住菩萨。又合狂药令人服之，父子兄弟不相知识，惟以杀害为事。於是聚众杀阜城令，破渤海郡，杀害吏人。刺史萧宝京遣兼长史崔伯ら讨之，败于煮枣城。伯ら战没，凶众遂盛，所在屠灭寺舍，斩﹃尼僧，焚烧经像。云新佛出世，除去众魔。诏以遥为使持节督北征诸军事，率步骑十万以讨之。法庆相率攻遥，遥并击破之。遥遣辅国将军张虬等擒法庆并尼惠晖等斩之，传首京师。後擒归伯，戮於都市。
《後周书》曰：裴宽与东魏将彭乐恂战于新城，因伤被擒至河阴见齐文襄。宽举止详於占对，文襄甚赏异之，谓宽曰：“卿三河冠盖，材识如此，我必使卿富贵。关中贫狭，何足可依，勿怀异图也。”因解锁付馆，厚加其礼。宽乃裁所卧之毡夜纵缒而出，因得遁还见於太祖。太祖顾谓诸公曰：“被坚执锐，或有其人，疾风劲草，岁寒方验。裴宽为高澄如此厚遇，乃能冒死归我，虽古之竹帛所载，何以加之。”
又曰：太祖时，梁元帝遣使请旧图以定疆界。又连结於齐，言辞悖慢。太祖曰：“古人有言，天之所弃，谁能兴之？其萧绎之谓乎。”冬十月壬戌，遣柱国于谨、中山公护、大将军杨忠、韦孝宽等步骑五万讨之。十一月癸未，师济於汉，中山公护与杨忠率锐骑先屯其城下，据江津以备其逸。甲申，谨至江陵列营围守。辛亥，进攻城，其日克之。擒梁元帝，杀之，并虏其百官及士民以归。没为奴婢者十馀万，其免者二百馀家。立萧为梁主，居江陵为魏附庸。
又曰：侯莫陈崇随贺拔岳征讨，以功除建威将军。从岳入关，破万俟丑奴。崇与轻骑逐北，至泾长坑及之。贼未成列，崇单骑入贼中，於马上生擒丑奴。於是大呼，众悉披靡，莫敢当之。後骑集，遂破之。岳以丑奴所乘马及宝剑金带赏之。
又曰：李广，会稽人。早事，以敢勇闻。氵乇口之役，先力战，及华皎军败，为吴明彻所擒，将降之，广辞色不屈，遂被害。
又曰：柳桧除魏兴、华阳二郡守，安康人黄众宝谋反，连结党与，将围州城，乃相谓曰：“尝闻柳君勇悍，其锋不可当。今既在外，方为吾徒腹心之病也，不如先击之。”遂围桧郡。郡城卑下，士众寡弱，人无守御之备，连战积十馀日，士卒仅有存者，于是力屈城陷，身被十数疮，遂为贼所获。既而众宝等进围东梁州，乃缚桧置城下，欲令诱说城中。桧乃大呼曰：“群贼乌合，粮食已罄，行即退散，各宜勉之。”众宝大怒，乃临桧以兵曰：“速更汝辞，不尔便就戮矣。”桧守节不变，遂害之。弃尸水中，人皆为之流涕。
《隋书》曰：汉王谅之作乱也，炀帝将发幽州兵以讨之。时窦抗为幽州总管，帝怒其有贰心，问可任者於杨素。素进李子雄，授上大将军，拜广州刺史，驰至幽州，止传舍，召募得千馀人。抗恃素贵不与相见，子雄遣人谕之。後二日，抗从铁骑二千来诣子雄所，子雄伏甲请与相见，因擒抗。遂发幽州兵步骑三万自陉以讨谅。时谅遣大将军刘建略地燕赵，正攻井陉，相遇於抱犊山下，力战破之，迁幽州总管。
又曰：独孤楷字修则，不知何许人也。本姓李氏，父屯从齐神武帝与周师战於沙苑，齐师败绩，因为柱国独孤信所擒。配为士伍，给使信家，渐得亲近，因赐姓独孤氏。楷少谨厚，便弄马槊，为宇文护执刀，累转车骑将军。其後数从征伐，赐爵广阿县公，邑千户。
《唐书》曰：长平王叔良遣骠骑刘感击薛仁果，却为所败。感殁於贼。感不知何许人，初以本官镇泾州，为仁果所围。感拒战，久之，城中粮尽无可食，感杀马以分士卒。感一无所啖，惟煮马骨取汁和木屑而自食之。城垂陷者数矣。会长平王叔良援兵至，仁果解去。感与叔良复出战，因为贼所擒。
又曰：王行敏镇潞州，刘黑闼来攻，行敏自历亭出兵拒战击贼，破之。既而憩於野，不设备，贼知而掩之，左右皆遁，因为黑闼所擒，竟不拜，黑闼怒斩之。临死西向而言曰：“行敏大唐忠臣也，愿陛下知之。”高祖闻而痛惜焉。
又曰：刘世让检校并州总管时，突汗厥可汗遣俱检特勒以所部千人居我并州，甚为民患。前总管李仲文不能制，世让到官，以计擒之。驰使以闻，高祖大悦，嘉叹久之。
又曰：姜宝谊，武德初拜武卫大将军，寻为井钺将军。刘武周将黄子英往来雀鼠谷，高祖令宝谊击之。子英数以轻兵挑战，宝谊兵才接，子英轻遁。如此者再三，宝谊悉众以遂之，伏兵发，军遂大败。宝谊为贼所擒，後得逃归。至是与裴寂拒宋金，对战始合，寂弃军而走，兵遂大溃。宝谊复为贼所擒。高祖初闻其没也，泣曰：“宝谊烈士，必不生降。”赐其家物千段，米三百石。宝谊後谋背贼，事泄遇害。临死西向大言曰：“臣无状负陛下，被屠溃，是所甘心。但败军丧师，九泉所恨。”及贼退，高祖遣使迎其柩，谥曰：“刚”。
又曰：恒州节度使李宝臣使人谓朱滔曰：“吾闻朱公貌如神，安得而识之？愿因缋事以观，可乎？”滔乃图其形以示之，锦衣金钩甚伟。宝臣悬於射堂，命诸将熟视之，曰：“朱公，信神人也。”他日滔出猎，宝臣密选精卒劫之，戒其将曰：“取彼貌如射堂所悬者。”是时二军方共事，不相虞，而卒变暴至，滔骇然，与战於瓦桥。适衣他服，以不识免。
又曰：蔡州贼将吴秀琳，以文城栅兵三千降李。从秀琳於新兴栅，遂以琳之众攻吴房。夏四月庚寅朔辛卯，李奏师至岈山，擒贼将柳世干、李凑等二人。李光颜败元济之众三万於偃城，其将张伯良奔於蔡州，杀其卒十二三，获马千馀匹，器甲三万。其甲上悉画作雷公符北斗星文，又云“速破城北军，急急如律令”。
《周史》曰：皇甫晖正阳败入保滁州，太祖皇帝麾兵涉水逾城而入，尽戮其党，生擒晖及其伪命都监姚凤等，送於行在。世宗召见之，晖曰：“臣力备矣，欲暂坐。”及坐，又曰：“臣欲暂卧。”不俟命而卧，神色自若。世宗亦复容之。乃言曰：“臣非不尽忠於本国，实以甲兵勇怯不敌。臣早事晋朝，屡将兵与契丹相持，未如天朝此日甲马之盛。昨者退守滁州，不谓天兵便能逾城攻取，如履平地。臣力所不加，故就擒耳。”因盛称太祖之武勇。世宗命释之，赐衣服带鞍马。後数日，晖以金疮寻卒於洛阳。晖本骁将，唐庄宗之基业因晖而败焉。故晖有名於天下。
虏掠
《左传》曰：郑祭足帅师取温之麦。秋，又取成周之禾。
《後汉书》曰：冯异谓苗萌曰：“今诸将皆壮士，屈起多暴横。独有刘将军所到不虏掠，观其言语举止，非庸人也，可以归身。”苗萌曰：“死生同命，敬从子计。”
又曰：郅恽至庐江，因遇积弩将军傅俊东徇扬州。俊素闻恽名，乃礼请上之，上为将兵长史，授以军政。恽乃誓众曰：“无掩人不备，穷人於厄；不得断人肢体，裸人形骸，放淫妇女。”俊军士犹发冢陈尸，掠夺百姓。恽谏俊曰：“昔文王不忍露白骨，武王不以天下易一人之命。（《吕氏春秋》曰：武王伐纣至鲔水，纣使胶鬲候周，问武王曰：“何日至？”武王曰：“将以甲子日至。”胶鬲行。天大雨，日夜不休。武王疾行不辍，军吏谏之，武王曰：“吾疾行以救胶鬲之死也。”）故能获天地之应，克商如林之旅。（天地之应，谓夜雨止、毕陈、白鱼入舟之类。克，胜也。商，殷号也。旅，众也。如林，言众多。《尚书》曰：武王伐纣，纣率其旅若林，会于牧野。）将军如何不师法文王而犯逆天地之禁，多伤人害物，虐及枯尸，取罪神明？今不谢天改政，无以全命。愿将军亲率士卒，收伤葬死，哭所残暴，以明非将军本意也。”从之，百姓悦服，所向皆下。
《晋书》曰：宫人孟玖弟超并为成都王颖所嬖宠。超领万人为小都督，未战，纵兵大掠。陆机录其主者。超将铁骑百馀人直入机麾下夺之，顾谓机曰：“貉奴能作督不？”机司马孙极劝机杀之，机不能用。超宣言於众曰：“陆机将反。”
又曰：惠帝末，妖贼刘柏根起於东莱，王弥率家僮从之。柏根死，亡入长广山为群盗。弥多权略，凡有所掠必预图成败，举无遗策，弓马迅捷，膂力过人，青土号为“飞豹。”
《十六国春秋》曰：南凉秃亻辱檀伐北凉沮渠蒙逊於姑臧，至番禾苕ワ，（苕，徒聊切。ワ，徒吊切。）掠五千馀户。其将窟古进曰：“陛下转战千里，前无完阵。徙户资财盈溢衢路，宜倍道游师，早度峻□。蒙逊善於用兵，士众习战，若轻军卒至，出吾不虑，大敌外逼，徙户内攻，危道也。”卫尉伊力延曰：“我军势方盛，将士勇气自倍，彼徒我骑，势不相及。若倍道游师，必捐弃资财，示人以弱，非计也。”俄而昏雾风雨，蒙逊军大至，亻辱檀大败而还。
《三国典略》曰：齐主以契丹犯塞，亲征至於平州，取其西道，直指长渐。司徒潘祖乐率精骑五千自东道趣青山，向白狼城。安德王韩轨，率精骑四千断其走路，追奔至于辽水。齐主露袒身，昼夜不息，行千馀里。惟食肉饮水，壮气弥厉，亲逾山岭为士卒先，指挥奋击，大破之。虏获十万馀口。
《後魏书》曰：济阴王新城颇有武略。库莫奚侵扰，诏新城率众讨之。新城乃多为毒酒。贼渐逼，使弃营而去。贼至喜而竞饮，聊无所备。遂简轻骑，因醉纵击，俘馘甚多。
又曰：天水梁会守东城，谋欲逃遁。先是封敕文掘重堑於东城之外，断贼走路。夜中会乃陈飞梯腾堑而走。敕文先严兵於堑外，拒斗，从夜至旦。敕文谋於众曰：“困兽犹斗，而况於人。贼众知无生路，人自致死，必伤士众，未易可平。若开其生路，贼必上下离心，克之易矣。”众咸以为然。敕文以白虎幡宣告贼众曰：“若能归降，原其生命。”应时降者六百馀人。会知人心沮坏，於是分遁。敕文纵骑腾蹑，死者大半。俘获四千五百馀口。
《後周书》曰：贺拔岳副尔朱天光讨万俟丑奴。时丑奴自率大众围歧州，遣行台尉迟菩萨等向武功南渡渭水，天光望岳率骑赴之。岳身先率击之，退走。岳号令部：“贼下马者，皆不听杀。”贼顾见之，便悉投马。俄而虏获三千馀人。人马无遗，遂擒菩萨，降卒万馀，并收其辎重。丑奴弃歧州，走安定平亭。
  </div>
  <div class="pagination">
   <a href="太平御览_page236.html">
    上一页
   </a>
   <span>
    ...
   </span>
   <a href="太平御览_page232.html">
    232
   </a>
   <a href="太平御览_page233.html">
    233
   </a>
   <a href="太平御览_page234.html">
    234
   </a>
   <a href="太平御览_page235.html">
    235
   </a>
   <a href="太平御览_page236.html">
    236
   </a>
   <span class="current-page">
    237
   </span>
   <a href="太平御览_page238.html">
    238
   </a>
   <a href="太平御览_page239.html">
    239
   </a>
   <a href="太平御览_page240.html">
    240
   </a>
   <a href="太平御览_page241.html">
    241
   </a>
   <a href="太平御览_page242.html">
    242
   </a>
   <span>
    ...
   </span>
   <a href="太平御览_page238.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
