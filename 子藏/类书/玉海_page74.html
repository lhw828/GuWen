<!DOCTYPE html>
<html>
<head>
    <meta charset="UTF-8">
    <title>玉海 - 第 74 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 74 页/共 284 页</h1>
    <div class="content">　　绍兴歴代帝王年运铨要
　　书目十卷绍兴初朱绘纂以欧阳修作正统图黄帝五十六氏一切采録乃起自伏羲　政和间吴逵撰帝王系谱一卷自两汉迄显徳一千一百六十五载　胡宏作皇王大纪八十卷
　　绍兴孔子编年
　　书目胡仔撰【绍兴初】起鲁襄公二十二年讫哀公十六年自孔子始生至卒凡七十三年五卷
　　孝宗日厯
　　绍兴三十二年七月诏日厯所自三十一年六月十一日起修日厯既而淳熙五年闰六月有诏修纂至淳熙四年六年三月十八日上之成书一千一百五十五卷十六年二月己丑诏编类寿皇日厯成书朕当遵行之仰称付托之意自淳熙五年正月续修【止淳熙十六年二月一日】绍熙元年八月戊戌【十六日】进日厯二千卷己亥恭进淳祐十一年袐省校雠补写上之
　　裒鸾台时政之编合螭陛史臣之法　作春秋而因史记为唐厯而效编年　萃四七载之懿铄为二十卷之成书
　　乾道资治通鉴纲目
　　绍兴八年胡安国因司马光遗藁修成举要补遗文约而事备乾道壬辰朱熹因两公之书别为义例为纲目五十九卷【序例一卷】纲效春秋而叅取羣史之长目效左氏而稽合诸儒之粹【纲者春秋着事之法目者左氏备言之体】序例曰表嵗以首年【逐年之上行书其甲子遇甲字子字则朱书以别之虽无事依举要以备年】而因年以着统【凡正统之年嵗下大书非正统者两行分注】大书以提要【凡大书有正例变例正例如始终兴废灾祥沿革及号令征伐生杀除拜之大者变例如不在此例而善可为法可为戒者皆特书之】而分注以备言【凡分注有追原其始者有遂言其终者有详陈其事者有备载其言者有因始终而见者有因拜罢而见者有因事类而见者有因家世而见者有温公所立之言所取之论有胡氏所敢之说所着之评而两公所遗与夫近世大儒先生折衷之语今亦颇采以附于其间】嵗周于上而天道眀统正于下而人道定大纲槩举而鉴戒昭众目毕张而几微着
　　乾道续资治通鉴长编【举要】
　　乾道四年四月丙辰礼部郎李焘言臣于去年八月【防要二十九日】奉防从汪应辰奏取臣所着续资治通鉴自建隆迄元符令有司缮写校勘蔵之袐阁臣寻于十四日赐对面奉防令早投进又令给札臣先次写到建隆元年至治平四年闰三月五朝事迹共一百八年计一百八卷内建隆元年至太平兴国元年太祖一朝事迹虽曽于隆兴元年具表投进后来稍有増益谨重録进治平以后文字更加整齐节次修写臣此书非可便谓续资治通鉴姑谓续资治通鉴长编庶几可也其篇帙或相倍蓰则长编之体当然宁失于繁犹光志云尔今写成一百七十五册并目録一册上进五月壬戌朔诏焘纂述有劳特转两官六年三月二日诏降下长编付秘省今依通鉴字様大小缮写仍将李焘衔位于卷首依司马光衔位修写淳熈十年三月六日焘为遂宁守始上其全书【防要云六百八十七册十年修撰上之】自建隆至靖康凡九百八十卷【书目一百六十八卷建隆讫靖康】举要六十八卷上甚重之以其书蔵秘府【先是淳熙二年二月二十二日进神哲三百四十册四年七月五日进徽钦三百二十册】焘以司马光作资治通鉴唐三百年长编范祖禹掌之祖禹所修六百余卷光细删之止八十卷故焘纂集用光义例广记备言以待后之作者焘又撰江左方镇年表十六卷自晋永嘉讫陈贞眀以孙氏不能保淮李氏不能逾浙又亡荆及巴蜀故削而不着　杨仲良为长编纪事本末一百五十卷　熊克中兴纪事本末一名中兴小厯
　　乾道丁未録　淳熈国纪
　　乾道七年同修国史赵雄言右修职郎李丙甞纂丁未録起治平之末迄靖康之初其间议论更革徃徃编年该载乞给札缮写八年六月戊戌【一云二日】诏李丙所録一百册二百卷淹贯该博用功甚多特转右承事郎【丙又撰丙申録】吏部侍郎徐度着国纪百卷淳熈三年五月九日李焘请给札下湖州抄録赴国史院参照从之
　　淳熈大事记【通释解题】
　　淳熈七年吕祖谦作大事记起周敬王三十九年汔汉武征和三年采左稽古録通鉴目録举要厯皇极经世厯代史辑而广之参稽百氏书法视太史公所録不尽用防书凡例　吕中皇朝大事记
　　淳熈九朝通略
　　十一年十二月四日知台州熊克上九朝通略一百六十八卷【一百册】诏迁一官　仿通鉴之体作系年之书一载厘为一卷　简要不如徐度之纪详备不如李焘之编
　　嘉泰光宗日厯　嘉定日厯
　　绍熈五年闰十月十六日著作郎王容等修太上皇帝及今上日厯庆元六年二月二十二日上太上日厯三百卷嘉泰二年十一月十四日秘书监曽防等请再修润以光宗日厯为名十六日上今上日厯五百十卷嘉定三年三月十三日右正言黄中请刋定初元日厯所载龙飞事迹十四年五月九日上改正今上日厯五百十卷淳祐二年上宁宗日厯　修日厯式少监程俱定绍兴三十二年少监陈之渊着佐张震复上建炎以后日厯格乾道中着佐郑伯熊以新旧格参立　进则奉延英之对退而裁东观之书事则亲闻理期信
　　嘉定建炎以来系年要録
　　李心撰一百卷嘉定五年五月付国史院
　　国朝编年政要
　　蔡幼学四十卷起建隆止靖康纪政事大畧其体皆编年法惟每嵗先列宰执拜罢为异又国朝实録列举要十二卷起国初止神宗　陈均皇朝编年备要三十卷【依朱文公纲目义例据事实録不敢尽同其书法】　徐自明宰辅编年録










　　玉海卷四十七
<子部,类书类,玉海>
　　钦定四库全书
　　玉海卷四十八
　　宋　王应麟　撰
　　艺文
　　实録
　　实録起于萧梁至唐而盛杂取编年纪之法而为之以备史官采择
　　梁实録
　　唐志梁皇帝实録周兴嗣二卷【兴嗣撰皇帝实録皇徳记起居注】谢昊五卷太清实録十卷杂史许嵩【唐人】建康实録二十卷【六朝所都】伪史刘昞炖煌实録二十卷　晁氏志建康实録始自吴起汉兴平元年终于陈末祯眀三年南朝六代四百年间君臣行事及土地山川城池宫苑制置兴坏用存古迹有异事则注之
　　唐二十八部实録
　　志凡实録二十八部三百四十五卷始周兴嗣终于吴兢中宗实録刘知几太上皇实録以下至韦保衡武宗实録不着録四百五十七卷　六典史官本起居注以为实録　崇文总目三十三部八百四十一卷唐髙祖至周世宗
　　唐髙祖实録　太宗实録
　　志髙祖实録二十卷敬播撰房龄监修许敬宗删改【起创业尽贞观九年】今上【太宗】实録二十卷敬播顾撰房龄监修【尽贞观十四年】　防要贞观十七年七月十六日癸巳司空房龄给事中许敬宗著作郎敬播等上髙祖今上【太宗】实録各二十卷使谏议大夫禇遂良读之始读太宗初生祥瑞感动流涕曰朕富有四海追思膝下不可复得收卷遣编之秘阁赐皇太子诸王各一部【封龄一子县男赐物千段壐书褒美】　敬播与敬宗撰髙祖实録兴创业尽贞观十四年至是又撰太宗实録讫二十三年【房乔尝称播为陈寿之流】　通鉴贞观十七年七月癸巳书成上之上见其书六月四日事语多防隠命削去浮辞直书其事初上谓监修国史龄曰前世史官所记皆不令人主见之何也对曰史官不虚美隠恶人主见之必怒故不敢献上曰朕欲自观国史知前日之恶为后来之戒公可撰次以闻谏议大夫朱子奢上言云云上不从龄乃删为髙祖今上实録
　　唐贞观实録
　　志长孙无忌贞观实録四十卷　防要永徽元年闰五月二十三日史官太尉无忌等修贞观实録毕上之起贞观十五年至二十三年五月勒成二十卷通前共四十卷显庆元年七月三日史官太尉无忌左仆射于志宁等修国史成起义宁尽贞观末凡八十一卷藏其书于内府至四年二月九日中书令许敬宗等五人受诏撰贞观二十三年以后至显庆三年实録成二十卷添成一百卷上以敬宗所记多非实録谓刘仁轨曰此既乖于实録何以垂之后昆【髙祖太宗实銶敬播所修颇多详直敬宗輙以爱増删改本传所擿四事】　书目太宗实録四十卷许敬宗奉诏定起初诞尽贞观二十三年八月　旧史顾撰太宗实録二十卷【永徽中】
　　唐髙宗实録
　　志许敬宗皇帝实録三十卷髙宗后修实録三十卷【崇文目书目止有后修】初令狐徳棻撰止干封刘知几吴兢续成【起初载尽永淳二年　初显庆四年许敬宗等撰贞观二十三年以后至显庆三年成二十卷】韦述髙宗实録三十卷武后髙宗实録一百卷
　　唐则天实録
　　志则天皇后实録二十卷【书目同】魏元忠武三思祝钦眀徐彦伯栁冲韦承庆崔融岑羲徐坚撰刘知几吴兢删正　吴兢初与刘子撰定武后实録叙张昌宗诬证魏元忠事颇言说已然可赖宋璟等邀励苦切故转祸为忠说为相读之心不善知兢所为即从容谓曰刘生书魏齐公事不少假柰何兢曰子已亡不可受诬地下兢实书之其草故在闻者叹其直说屡以情蕲改辞曰徇公之情何名实録卒不改世谓今董狐　防要神龙二年五月魏元忠至徐坚等修则天实録三十卷文集一百卷上之开元四年十一月十四日子兢重修则天实録三十卷与中睿实録同上
　　唐中宗实録　睿宗实録
　　志吴兢中宗实録二十卷刘知几太上皇实録十卷【书目十卷下止位】睿宗实録五卷　防要开元四年十一月十四日修史官刘子吴兢撰中睿实録各二十卷成以闻又引古义白于执政姚崇奏叙事记言所録虽重承恩赐命固不在多请各赐物五百段许之　中兴书目中宗实録起神龙元年复位尽景龙四年八月位凡六年睿宗实録十卷起初诞尽先天二年七月禅位凡四年又五卷知几兢等撰起藩邸尽开元四年其书互为详畧
　　唐宗实録
　　志开元实録四十七卷失撰人姓名张説今上实録二十卷説与唐頴撰次宗开元初事宗实録一百卷令狐峘撰元载监修【峘所纂开元天寳间事唯得诸家文集编其诏册以备一朝之遗事多漏畧名臣传记十无二三不称良史】　中兴书目一百卷元载令狐峘撰起先天元年尽上元三年以大厯三年上凡五十年集贤注记唐頴进所撰稽典一百卷燕公奏留史馆
　　修史撰今上实録十三卷韦述知史馆敕令述写燕公所撰今上实録二十卷藏集贤史库　防要元和十四年九月【乙巳】上谓宰臣曰朕读宗实録见开元之初鋭意求理至十五六年则稍懈至开元末又似不及中年其故何也崔羣对【又元和中读宗实録见事出一主而兴替顿殊李绛对】元和四年七月上读贞观开元实録见太宗撰金镜书及帝范宗撰开元训诫思继前躅遂制君臣事迹
　　唐肃宗实録
　　志肃宗实録三十卷元载监修【中兴书目卷同元载撰起至徳元尽后元年凡六年】　防要元和七年六月上读肃宗实録见大臣多浮辞虚美因宣与史官令纪事诣实
　　唐代宗实録
　　志令狐峘代宗实録四十卷【中兴书目同起寳应元尽大厯十四年九十七年】防要元和二年七月【癸巳】大仆丞令狐丕进父峘所撰
　　代宗实録四十七卷【诏赠工部尚书　建中初受诏撰未就听在外成书　当时名臣如房琯而直谅如颜真卿畧而不载时讥漏畧】
　　唐建中实録　徳宗实録
　　志沈既济建中实録十卷【旧史崇文目同　沈既济传撰建中实録时称其能】徳宗实録五十卷蒋乂樊绅林寳韦处厚独孤郁撰裴垍监修【崇文目同　书目同裴垍等撰凡二十五年起建元中尽贞元二十一年】　防要元和二年二月诏撰徳宗实録五年十月庚辰宰臣裴垍与史官蒋武韦处厚等五人撰五十卷献之【赐垍锦防银噐】　书目唐建中实録十五卷左拾遗沈既济撰起大厯十四年以建中二年十月终篇既济作五例举终必见始善恶必评月必举朔史官虽卑出入必书太子曰薨自谓辞虽不足而书法无隠云
　　唐顺宗实録
　　志顺宗实録五卷韩愈沈师宇文籍撰李吉甫监修愈表云元和八年十一月监修吉甫授臣以前史官
　　韦处厚所撰先帝实録三卷云未周悉令臣重修臣与修撰师直馆籍等采访修成五卷削去常事着其系于政者比旧録十益六七忠良奸佞莫不备书去月二十九日进今月四日重令刋正其奉天功烈更加寻访已据所闻载于首卷　太和二年诏实録所书徳顺朝禁中事起于谬殊非信史令史官详正【愈言禁中事颇切直宦官恶之屡言不实故令路隋等刋正开成二年三月帝曰似未详实】　路隋愈书禁中事切直宦孺訾其非实诏隋刋正隋言愈所书非自出元和以来相循逮今有诏擿贞元永贞间数事为失实余不复改　景祐中编次崇文总目顺宗实録有七本皆五卷五本略而二本详
　　唐宪宗实録
　　志宪宗实録四十卷沈师郑澣宇文籍蒋系李汉陈夷行苏景裔撰杜元頴韦处厚路隋监修　中兴书目路隋等撰起藩邸尽元和十五年正月按文宗实録长庆二年闰十月己亥路隋以学士处厚以舍人兼修撰更日入史馆眀年诏元頴与师澣籍与处厚隋等分年编次未及成大和中诏景裔夷行汉系等续修成四十卷【四年三　丁酉路隋进】目録一卷【目録今不存】上之时大和四年也赐锦防银器防昌元年四月又诏再修撰与先撰成本同进三年十月宰臣李绅史臣郑亚等进重修四十卷赐银防大中二年十一月又诏止行旧本其再修本今不【周墀建言故宰相徳重定元和实録窜寄他事以广父功遂制新书】　循吏宣宗读元和实録见韦丹政事卓然命刻于碑
　　唐穆宗实録
　　志穆宗实録二十卷苏景王彦威杨汉公苏涤裴休撰路隋监修　书目路隋等撰起元和十五年正月尽长庆四年十一月凡五年隋云大和七年表上宪穆实録今案上宪録在四年
　　唐敬宗实録
　　志敬宗实録十卷陈商郑亚撰李让夷监修　书目李让夷等撰起长庆四年尽寳厯二年凡三年防昌五年上郑亚等修撰
　　唐文宗实録
　　志文宗实録四十卷卢耽蒋偕王沨卢告牛业撰魏謩监修【书目崇文目同起寳　二年尽开成五年凡十四年】　防要大中八年三月魏謩修成上之【赐银器锦防有差】　孙甫曰髙祖至文宗实録叙事详备差胜他书
　　唐武宗实録
　　志武宗实録三十卷韦保衡监修【五代时唯存一卷崇文目一卷】书目皇朝宋敏求撰二十卷起开成五年正月尽防昌六年三月凡七年宣宗实録三十卷敏求撰起藩邸尽大中十四年二月
　　唐列圣实録
　　防要元和三年十一月上鋭于为理徧读列圣实録见贞观开元故事竦慕不能释卷谓宰臣裴垍等曰太宗嗣业如此宗政理如此我读国史始知万倍不及先圣犹须宰臣百官同心辅助况朕今日独能为理耶事有乖宜望卿尽力正救裴垍等曰陛下及此实宗庙社稷之福自是延英议政率漏下五六刻元和四年上览贞观故事嘉郑公諌诤匪躬诏京兆尹访其子孙及故居出内库钱赎赐之七年七月己未延英谓宰臣吉甫曰览代宗实録见先朝纪纲不立嘉叹卿先人事迹志目録类孙玉汝唐列圣实録目二十五卷【崇文目五十卷】
　　宋朝续唐録　唐朝补遗録
　　唐咸通中宰臣韦保衡与史官蒋偕皇甫燠撰武宣两朝实録光化初裴防撰懿僖实録至五代皆缺【唯存武宗録一卷】皇朝赵隣几补实録淳化五年遣钱熈乘取其书四月戊申得所着补防昌以来日厯三十六卷及他书百卷宋敏求续成唐録一百卷庆厯五年王尧臣上之九月癸巳以敏求为馆阁校勘　书目防昌实録二十卷宣懿僖昭实録各三十卷哀帝实録八卷合一百四十八卷【今懿宗二十五卷】防要大顺二年杜让能奏宣懿僖三朝实録未修二月敕吏部侍郎栁玭右补阙裴廷裕十五人修之逾年不编一字唯廷裕撰成东观奏记三卷纳史馆　晋天福六年二月起居郎贾纬奏唐自武宗以后六朝唯有武宗实録一卷余皆缺畧今采访遗文及耆旧传説编成六十五卷目为唐朝补遗録纬所论次多缺误而事迹粗存亦有补于史氏【崇文目唐年补録六十五卷贾纬备史六卷】
　　建隆五代通録
　　书目通録六十五卷建隆间昭文馆大学士范质撰以五代实録共三百六十卷为繁遂总为一部命曰通録肇自梁开平迄于周显徳凡五十三年　范质述朱梁至周五代为通録六十五卷干徳五年三月戊申范昊上先臣所撰五代通録　崇文总目初梁末帝无实録质自以闻见补成之其缵次时序最有条理【编年类】后唐眀宗命端眀枢宻学士修日厯周世宗用陶谷之言修眀宗之制　天成三年何瓉言张昭有史学甞私撰同光实録十二卷又欲撰三祖志并藏昭宗朝赐武皇制诏九十余篇即以为史馆修撰补为纪年録二十卷庄宗实録三十卷上之又修眀宗实録成三十卷显徳中撰周祖实録三十卷及梁唐汉五朝实録梁事遗失余三帝实録皆藏史阁
　　咸平重修太祖实録
　　太平兴国三年正月己酉命李昉扈防李穆董淳赵隣几同修太祖实録五年九月甲辰史馆修为五十卷以献赐监修沈伦史官李昉扈防等袭衣金带锦防银器淳化五年四月癸未命张垍李至等同修国史先是
　　上语宰相曰先朝事耳目相接今实録中多有漏畧可集史官重修苏易简对曰近代委学士扈防修史防性懦逼于权势多所讳避甚非直笔上因言及太祖受命之际非谋虑所及陈桥之事史册所缺冝令至等重加缀缉是年十月丙午张垍等献重修太祖纪一卷以朱墨杂书【垍所上纪不列于史馆】凡躬承圣问及史官采摭之事即朱书以别之其书未成　真宗咸平元年九月己巳下诏以沈沦所修事多漏略先朝命张垍重修太祖实録未成防伦没命右仆射吕端集贤学士钱若水重修丁丑又以王禹偁李宗谔梁颢赵安仁等同修二年六月丁巳书成凡五十卷并事目二卷平章事李沆监修上之表云前集録叙天造之始稽国姓之源发挥无取铨次失当今之所正率由旧章文武羣臣旧载者九十二人【或作九十一】今増其遗漏一百四人其于制礼作乐经文纬武申眀大政厘改庶务着于甲令垂为法式靡不具载帝覧之称善癸亥诏褒谕赐袭衣金犀带银帛若水而下加散官食邑先是诏并加恩而沆独辞李沆所修视前録为稍详而真宗犹谓未备大中祥符九年复诏赵安仁逈陈彭年夏竦崔遵度同修王旦监修眀年书成自兴国至祥符前后凡三修　景徳四年闰五月庚寅马知节曰太祖数事恐实録中未载上令知节具録奏闻以备史阙
　　咸平太宗实録
　　至道三年十一月己巳【真宗初即位】命集贤院学士钱若水等修太宗实録若水请柴成务宗度吴淑杨亿同修请令修实録官逓宿本院十二月甲午又言太平兴国八年以前君臣献替不着于话言淳化五年以后亲决万机不闻于防府请降诏防于前任宰执三司等处移牒求访以备缺文从之时有昭宣使王延徳【一本作王建徳】上太宗南宫事迹三卷命送修实録院　咸平元年八月乙巳【十九日】书成凡八十卷【杨亿独修五十六卷】若水等奉表以献【表云借箸之画咸所预闻执简而书莫非摭实】上亲覧涕泗呜咽命坐从容劳问才九月而毕上甚叹其速以其书入禁中时若水判集贤院因用院印史馆无所预以诸王赐食聴为修撰所令庄宅使刘承珪掌其事乙夘若水等加食邑阶勲赐器帛　长编至道三年十一月乙巳诏工部侍郎集贤院学士钱若水修太宗实録若水举官同修起居舍人李宗谔预焉上曰自太平兴国八年以后皆李昉在中书日事史防本凭直笔若子为父隠何以信于后代除宗谔不可余悉许至咸平元年以后【并同前】上前出防要祥符九年二月己丑监修王旦言两朝实録事有未
　　备者望付修史官増修从之遂委赵安仁逈等増续眀年书成其卷帙如旧
　　干兴真宗实録
　　干兴元年十一月癸酉【八日】命翰林承防李维学士晏殊修撰真宗实録谕以一朝大典谨笔削之意壬午【十六日】命孙奭宋绶陈尧佐为同修撰官十二月丁巳诏宰臣冯拯提举监修天圣元年二月乙巳王举正李淑为检讨拯卒又命宰臣王钦若代之天圣二年三月癸夘书成凡百五十卷事目五卷癸夘钦若等诣承眀殿以献两宫览书涕泣命坐劳问锡防进官【锡宴于编修院一本无事目五卷】甲辰以钦若为司徒丙午李维等迁官第赐器币袭衣金犀带鞍勒马
　　嘉祐仁宗实録
　　嘉祐八年十二月十二日庚辰【时英宗已即位】命翰林学士王珪贾黯范镇修仁宗实録以宋敏求吕夏卿韩维为实録院检讨官治平元年二月戊辰命宰臣韩琦提举【治平四年五月上遣使取浄草二篇留观禁中赐史臣手诏】熈宁二年七月己丑韩琦上之凡二百卷【又本有事目十卷　长编命王珪等为检讨入内都知任守忠管勾敏求时知亳州召用之无韩琦提举事】
　　熈宁英宗实録
　　熈宁元年正月二十四日【一云二月丁酉】诏以宰相曽公亮提举吕公着韩维王安石修撰孙觉曽巩检讨二年七月己丑司徒韩琦等上英宗实録三十卷事目三卷【一云曽公亮等上】赐诏奬谕【时与仁宗实録同上　琦等言书成乞不推恩从之】
　　元祐神宗实録
　　元祐元年二月六日乙丑诏修闰二月命司马光提举邓温伯陆佃并修撰十月又以吕公着提举黄庭坚范祖禹检讨四年左仆射吕大防提举六年三月四日癸亥书成进呈上东乡再拜然后开编大防于帘前进读诏止读令进【七日赐宴于实録院】丙子大防等迁秩　绍圣元年四月戊辰从蔡卞之请重修至三年十一月戊辰书成进之　元符三年五月左正言陈瓘言伏闻王安石日録七十余卷具载熈宁中奏对议论之语此乃人臣私録非朝廷典册自绍圣再修凡日厯时政记及御集所不载者徃徃専据此书追议刑赏宗庙之美皆为私史所攘愿诏史官别行删修诏三省同参对闻奏靖国元年六月壬戌诏熈宁元丰事实具备元祐绍圣编録具存订正讨论宜公乃心务不失实十月诏前降参取元祐实録及删除王安石日録指挥更不行
　　绍兴重修神宗实録
　　绍兴五年九月十五日乙酉左仆射监修赵鼎史馆修撰范冲直史馆任申先著作佐郎张九成等上重修实録五十卷【后三日制鼎进二官冲等一官】至六年正月癸未成书通已进凡二百卷缮写三部一为御览一藏天章阁一付秘省先是建炎初上谓朱胜非曰神宗史録事多失实遂降诏重修胜非荐范冲兼史事冲言神宗实録自绍圣中已命官重修既经删改虑他日无所质证今为考异追记绍圣重修本末朱字系新修黄字系删去墨字系旧文每条即着臣所见于后以示去取【世号朱墨史】　绍兴九年二月壬子朔史馆进祖宗实録上曰朕欲见景徳讲和后故事
</div>
    <div class="pagination">
<a href="玉海_page73.html">上一页</a><span>...</span><a href="玉海_page69.html">69</a><a href="玉海_page70.html">70</a><a href="玉海_page71.html">71</a><a href="玉海_page72.html">72</a><a href="玉海_page73.html">73</a><span class="current-page">74</span><a href="玉海_page75.html">75</a><a href="玉海_page76.html">76</a><a href="玉海_page77.html">77</a><a href="玉海_page78.html">78</a><a href="玉海_page79.html">79</a><span>...</span><a href="玉海_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
