<!DOCTYPE html>
<html>
 <head>
  <meta charset="utf-8"/>
  <title>
   说略 - 第 4 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说略 - 第 4 页/共 15 页
  </h1>
  <div class="content">
   陜西防城正徳十三年六月四日初昏时隂黯忽大明有巨人长三丈余见抚台东足长四尺许衣袂飘揺须髯如丛防睂目莫辨已而大风遂失所在街人王大贵及更卒并见按春秋败狄于糓梁传曰长狄乔如兄弟三人一者之鲁一者之齐一者之晋皆杀之身横九畮长五丈四尺或曰长十丈断其首而载之睂见于轼史记秦始皇二十六年有大人长五丈足履六尺皆夷狄服凡十二人见于临洮又史云阮翁仲安南人长二丈三尺为始皇将兵守临洮死铸其像又博物志言临洮人长三丈五尺曰东北极人长九丈又说得一布衣从海浮出两袖长二丈僬侥氏长三丈晋史元帝咸宁二年八月襄武县言有大人见长三丈余迹长三尺五寸又魏志言咸熈二年有大人见襄武县长二丈余脚迹长二尺二寸述异记禹防涂山防风氏后至禹诛之其长三丈其头专车蜀王本纪秦襄王时宕渠郡献长人长二十五丈六尺苻健皇始四年有长人见身长五丈语百姓张靖曰今当太平俄而不见新平令以闻健以为妖妄召靖系之防大霖雨河渭泛溢蒲津监宼登于河中流得大屐一只长七尺三寸足迹称屐指长尺余文深一寸健叹曰覆载之中何所不有张靖所见定不虚也乃赦之北齐书卢曹率其徒自蓟入海岛得长人骨以髑髅为马皂胫长丈六尺以为二矟南史陈武帝永定三年有人长五丈见罗浮山通身洁白衣服楚丽隋书仁夀四年有人长数丈见于应门其迹长四尺五寸元周致中异域志长人国人长三四丈国朝有使往辽阳舟被风至其国其人来挐舟斩其一指大若人臂纪载歴歴岂必都妄又河图玉版云龙伯国人长三十丈大秦人长十丈佻人国长三十丈五尺天之东南西北极各有铜头铁额兵又有金刚敢死力士天中太平之都有都甲食鬼铁面兵皆长三千万丈神异经云西北海外有人焉长二千里两脚中间相去千里腹围一千五百里又东南隅上大荒之中有朴父焉夫妻并立其高千里腹围百辅又云南方有人焉其长七丈腹围如其长以朱蛇绕颈以鬼为食以露为浆洞防记云支提国人长三丈二尺
　　东方小人国名曰竫长九寸见山海经西北荒中有小人长七寸朱衣冠鹤国男女皆长七寸海鹄吞之腹中不死见神异经东郡送一短人长七寸曰巨灵见汉武故事光武时颍川张仲师长二寸【寸似当作尺】见续博物志
　　文身见汲周书盖周官有墨刑罚五百故曰刀墨皂巾之民后世谓之曰黥古称勾吴乃文身断发注以象龙子吴王夫差曰我文身不足以责礼后汉书南蛮雕题注题额也雕之谓刻其肌以丹青涅也又云哀牢夷皆刻画其身象龙文衣着尾见风俗通唐书疏勒人文身碧瞳即碧眼胡雏也今云南之罗鬼夷亦文面又可见文身之俗不止于勾吴也
　　人有善走者山海经丁灵国人马蹄善走自鞭其蹄日行三百里抱朴子杜子防服天门冬八十年日行三百里赵佗子服桂二十一年毛生日行五百里三国时虞翻能步行日三百里孙防跃马翻能随之魏杨大眼骁捷跳走如飞以长绳三丈许系髻而走绳直如矢马驰不及隋麦铁杖日行五百里独异志云一夕行一千里五代王进走及奔马仕至节度使又有唐彬走及奔鹿又辽陈州有一妇人为贼帅号白颈鸦日可行二百里今人有运气逆流采战之说曰房中术而盲道人遂以女鼎诱世之好滛者彼家西邻至为清净服食者所唾弃要之房中自有道非如上所云云也按史周有房中乐汉书礼乐志高祖时有房中词乐唐山夫人所作武帝时有房中歌礼记曽子问丧主人卿大夫士房中皆哭注房中妇人也汉书艺文志序云房中者情性之极至道之际是以圣王制外乐以禁内情而为之节文乐而有节则和平寿考及迷者弗顾以生疾而殒性命上古修身之道以房中为首故黄庭经云长生要眇房中急他所纪尤非一端孙思邈千金翼中亦具论之至三丰采战若旣济真经等书其说最为猥鄙其原以为起于黄帝素女而容成氏彭祖能精行之后东方朔及其妻与列仙所言女几左放皆修此道者盖栽接补益理自非虚然非以道制情筑基链已工夫已到尝试为之必至顚仆老子所谓轻敌者必丧吾寳也顷马仲履天都载辟此说即弇州亦深以此齮陈上阳之解悟眞篇均之未及穷其本趣耳
　　前代宦者亦有妻石显丞相御史条奏显旧恶免官与妻子徙归故郡忧死元魏时御史萧忻疏云高轩和鸾者阉官之嫠妇胡马鸣珂者黄门之养息高力士河间男子吕晤吏京师女国姝力士娶之晤擢刀笔吏至少卿李辅国传帝为娶元擢女为其妻擢故以梁长史朱子语类梁师成妻死苏叔党范温皆衰绖临哭
　　娘字俗书也古无之当作娘按说文频扰也肥大也从女襄声女良切其义如此今乃通为妇女之称故子谓母曰娘而世谓穏婆曰老娘女巫曰师娘都下及江南谓男觋亦曰师娘娼妇曰花娘达旦又谓曰草娘苗人谓妻曰夫娘南方谓妇人之无行者亦曰夫娘谓妇人之卑贱者曰某娘曰几娘鄙之曰婆娘考之风俗通汉何敞为鬼苏珠娘按诛亭长龚寿隋书韦世康为绛州刺史与子弟书云况娘春秋已高温凊宜奉教坊记北齐时丈夫着妇人衣行歌傍人齐和云踏揺娘南史梁元徐妃与帝左右暨季江私通季江曰徐娘虽老尚犹多情又梁临川王宏侵魏魏遗以巾帼歌曰不畏萧娘与吕姥但畏合肥有韦虎谓韦睿吕僧珍也大业拾遗记隋炀帝宫婢曰雅娘唐史张旭草书见公孙大娘舞剑器而通神又武承嗣闻乔知之婢窈娘美夺取之杜工部诗耶娘妻子走相送又黄四娘家花满蹊白乐天诗吴娘暮萧萧曲韦应物诗春风一曲杜韦娘柳子厚下殇女墓砖记始名和娘乐府杂録张红红唱歌丐扵市韦青纳为姬敬宗召入宫号记曲娘又望江南曲始自朱崖李太尉镇浙西日为姬谢秋娘所制明皇杂録呼白鹦鹉为雪衣娘甘泽謡武三思晚获一妓曰绮娘狄仁杰至遂逃壁隙中曰我天上花月之妖也樊川集杜秋娘金陵女也年十五为李锜妾锜败入宫后坐谴归故里又窦桂娘父良建中初为汴州戸曹掾李希烈破汴州取桂娘去李贺集贺撰申胡子觱篥歌成翔客喜擎觞起立命花娘出幙徘徊拜客刘宾客集泰娘本韦尚书家主讴者河东记唐进士何卧病遇妊娘留诗曰妊娘相托不论钱何疾日退传竒崔氏鸎鸎婢曰红娘霍小玉传长安中有媒氏鲍十二娘薛苍驸马青衣也余媚娘叙録陆希声娶余媚娘媚娘约媒曰陆郎中若必得儿侍巾栉须立誓不置侧室及女奴图经蚕神谓之马头娘杜阳杂编南海贡竒女卢媚娘工巧无比丽情集陈敏兄妾越娘貌美兄死遂与欵狎续齐谐记齐颖寓山隂夜见前宰妾万文娘墨庄漫録李后主令宫嫔窅娘以帛绕脚令纎小右畧举一二不能悉载是则今之云云皆有所本然都下自庶人妻以及大官之国夫人皆曰娘子未尝有称夫人郡君等封赠者载考之史唐柴绍妻平阳公主起兵应李渊与绍各置幕府号娘子军开元天寳遗事太眞入宫宫中皆号娘子花蕋夫人宫词诸院各分娘子位韩昌黎有祭周氏二十娘子文以此推之古之公主宫妃已与民间共称娘子则今之不分尊卑亦自有来矣此陶九仪辍耕録所纪也然眞娘吴名伎也墓在虎丘山下郑嵎津阳门诗迎娘歌喉玉窱李昌符诗春娘爱上酒家楼又孙棨有题妓王福娘墙诗又李章武传有杨六娘北里志有牙娘刘泰娘又教坊记上召入赐食因谓之曰今日娘子不须唱歌又妓裴大娘又张少娘又竿木家范大娘此皆显著者而陶不之引何也
　　南宋萧齐崇尚佛法閤内夫娘悉令持戒麾下将士咸使诵经【见法琳辨正论】夫娘之称本此谓夫人娘子盖是美称也是时北则胡后却扇于昙献南则徐妃赠枕于瑶光兹王女纳于鸠摩罗什反以为荣千金公主偶于滛毒丐僧不以为耻后世以夫娘为恶称縁此东坡戏语有和尚宿夫娘相牵正上床云云陶九成乃谓为骂语盖未多见六朝杂说耳
　　国宪家猷论妇人以姓为称故周之诸女皆言姬犹宋言子齐言姜也自汉以来不复辨类以为妇人之名非也史记言高祖居山东好美姬汉书外戚云所幸姬戚夫人之类固以失矣注汉书者见其言薄姬虞姬戚姬唐姬等皆妾而非后则又以为众妾之称南朝人士皆谓姬人形之歌咏皆沿习之误予按称妇为姬不独汉以后如诗陈风曰彼美淑姬可与晤言非必是姬氏女秦纪吕不韦娶邯郸姬絶美与居有身亦槩为妇人称也
　　礼五十乃加伯仲白虎通五十知天命思虑定也能顺四时长防之序故以伯仲号之伯长也大也仲中也次也季少也末也风俗通曰氏于字伯仲季是也或称孟仲季孟亦长也始也或称伯叔季叔本拾也收拾之也周之有太伯仲雍季歴也鲁之有孟孙叔孙季孙也文王时南宫氏之有二伯二仲二叔二季所谓周有八士也然重仲叔而不重伯孟者明长之不可二也伯夷仲辽而曰叔齐叔即季也犹叔世曰季世也伯牛仲弓之称未必皆五十而后加也
　　汉孔安国字安国晋安帝名徳宗字徳宗恭帝名徳文字徳文防稽王名道子字道子乃至北史慕容绍宗冯子琮魏兰根南史蔡兴宗唐孔颖达郭子仪辛京杲戴休顔张忠尚可孤孟浩然顔见逺田承嗣田承绪张嘉贞宇文审李嗣业皆以名为字也
　　晋王敦曰可儿司马高曰罗儿唐白居易曰儿谢灵运曰客儿杜甫长子曰熊儿宋苏子由子曰虎儿是皆小字也后贾复称其子曰大宛儿崔暹曰獭田儿人称者汉东方朔曰偷桃小儿金日防其子曰弄儿曹操呼孙防曰猘儿吕布呼先主曰大耳儿蜀谯周曰长儿晋王衍呼裵邈曰白眼儿山涛称王衍曰宁馨儿后魏长孙业诸子曰铁小儿祖莹曰圣小儿唐杨俭苏特曰黄面儿五季李业曰偻防儿李存信曰牧羊儿
　　晋桓嗣曰豹奴王蒙曰阿奴石崇曰齐奴潘岳曰檀奴周谟曰阿奴陈任中曰蛮奴北齐孙腾曰僧奴唐汝阳王璡曰花奴李林甫曰哥奴皆小字也光武谓严光曰狂奴客谓邓彪曰守钱奴陆机人骂曰骆奴明帝人号曰鲜卑奴温峤姑女谓峤为老奴宋废帝称父武帝曰□奴后齐古弼帝称曰笔头奴唐顔杲卿骂安禄山曰牧羊羯奴宋梅圣俞呼谢师直曰锦衣奴
　　昔人有父字其子者曹丞相操每下教称子桓右军与人书谓子敬飞白大有势子字其父者胡母谦之见父辅之暑月揺扇视事呼之曰彦国胡为自贻伊慼従子字其叔父者袁种谓盎曰南方卑湿丝能日饮亡何说王母反而已有臣字其君者光武幸章陵宗室诸母酣恱相谓曰文叔少时谨信与人不欵曲惟直柔耳今乃能如此
　　讳名起于周人秦汉沿而用之庙讳甚严而祀文王之颂曰克昌厥后是庙讳不嫌也一名者讳而汉韦孟之诗曰总齐羣邦以翼大商犯高祖讳是独讳不嫌也子宜讳其父而曹志为植子上奏武帝曰榦植不强是父讳不嫌也臣宜讳其君孙权有吴时张承与吕岱书云功以权成是君讳不嫌也
　　柳少师与弟帖末云诚悬呈人多疑之以顔籕注汉书丞相衡传云字以表徳岂人所自称柳不当称字然观逸少敬谢帖自云王逸少白庐山逺公集卢循与逺书云范阳卢子先叩头则古人称字盖或有之矣
　　古人致书于人亦有不称名而称君者如徐陵与王僧辩书称孤子徐君顿首与周处士书末亦云徐君白文苑英华注云君疑是古人自称如王绩书中亦作王君然则古人或有如此体未可知也
　　周寳龢钟铭曰走作朕皇祖文考寳龢钟走其万年子子孙孙永寳用享走之名扵经传无见盖昔人自以称谓犹孤寡不谷臣仆愚鄙皆谦损之辞故司马迁自称曰太史公牛马走班固自称曰走亦不任厠技于彼列然则走之号非独始扵汉盖亦上矣
　　余读屈原书以朕自居周秦六国间凡人相与言皆自臣也他如左氏书子皮即位叔向言罕乐得其国叶公作顾命张永谓其父柩大行屇道孙盛谓父登遐萧恵开语刘成具如慈防竟陵语顾宪之曰非君无以闻此徳音鲍照于始兴王则谓不足宣赞圣防后世禁忌日严此等称遂絶矣
　　父命得为敕后汉樊重焚券诸子従敕是也母亦可称大人前汉淮阳献王传张博云王遇大人亦解后汉范滂就诛与母诀曰大人割不忍之恩勿増感慼是也叔可称大人踈受对疎广云従大人议是也父可以称圣善杨修答曹植书有圣善之教注谓武帝也人臣不嫌称万嵗马援酾酒享军士皆伏称万嵗也上父母寿可称万寿潘岳闲居赋称万寿以献觞是也屋之高严通谓之殿前汉霍光鸱鸣殿前树上黄霸郡国上计长吏一辈先上殿是也白事丞相亦可谓之奏事魏相传带剑奏事是也造谒人亦可谓之朝司马相如传临卭令日往朝相如是也人臣得言垂拱薛宣自言垂拱成是也人臣得言端拱谢孚言端拱啸咏谢鲲言端拱庙堂是也人臣得言谅闇山涛武帝诏云山太常虽居谅闇是也人臣得称圣君贤君晋曹攎一县号曰圣君薛宣属县各得贤君是也男子无妻亦称寡左曰崔杼生成及彊而寡是也
　　君称寡人而凡人亦可称王右军论字假令寡人耽之若此妇人亦可称寡人诗风庄姜云以朂寡人妇人称夫曰良人而君子亦可称黄鸟之诗曰殱我良人庄子文王曰昔者寡人梦见良人黑色而晋庾翼疏臣所以輙发良人不顾怨咎吕氏纪良人请问十二纪是也
　　王楙野客丛书引缃素杂记云欧阳永叔代王状元谢启陆机阅史尚靡识于撑犁枚臯属文徒自成扵骫骳沈元用启读撑犁而靡识敢谓知书问祈招而不知尚惭寡学陆机不识撑犁事竟不知载何书及见晏春秋曰予读匈奴不识撑犁孤涂之事有胡奴执烛顾而问之奴曰撑犁天子也言匈奴号撑犁犹汉人称天子也于是旷然发寤其事亦着艺文类聚类要诸书然则谓不识撑犁者乃皇甫谧非陆机也欧公谓陆机应别有所据耳按杜氏通典云匈奴谓天为撑犁谓子为孤涂然则言撑犁天子者得其语而犹未详也
　　今人谓丈人为泰山或者谓泰山有丈人峯故云据杂俎明皇东封以张说为封禅使及事已三公以下皆转一品说以壻郑镒官九品因说迁五品宗怪而问之镒不能对黄番绰对曰泰山之力也与前说不同又按陈后山送外舅诗丈人东南英注谓丈人字俗以为丈人之称然字则逺矣按三国志裴松之注献帝舅车骑将军董下谓古无丈人之名故谓之舅松之宋元嘉时人呼妇翁为丈人已见此时矣
　　今人以居士自号者甚多考之六经中惟礼记玉藻有曰居士锦带注谓道艺处士也吴曾能改斋漫録云居士之号起扵商周之时按韩非子书曰太公封于齐东海上有居士任矞华士昆弟二人立议曰吾不臣天子不友诸侯耕而食之掘而饮之吾无求于人无上之名无君之禄不仕而事力云然则居士之名故自古也祭义曰明命鬼神以为黔首则内经曰黔首共饮食莫知之也李斯刻石颂秦徳曰黔首康定太史公因此语遂于秦记谓秦名民曰黔首朱子注孟子亦曰周言黎民秦言黔首盖因太史公之语也然祭义内经之书实先秦世黔首之称古矣恐有不因秦也或古不以称民秦必以称民故太史公云然耳
　　今人谓贱丈夫曰汉子按北齐魏恺自散骑常侍迁青州长史固辞文宣帝大怒曰何物汉子与官不就又段成式庐陵官下记韦令去西蜀时彭州刺史被县令宻论诉韦前期勘知屈刺史诣府陈谢及日诸县令悉逺迎所诉者为首大言曰使君今日可谓朱硏益丹矣刺史笑曰则公便是研朱汉子也
　　凡婢役于婢者俗谓之重台按左氏传昭公五年日之数十故有十时亦当十位自王以下其二为公其三为卿注云日中为王食时为公平旦为卿鸡鸣为士夜半为皂人定为舆黄昏为日入为僚晡时为仆日昳为台禺中日出阙不在第尊王公旷其位又昭公七年天有十日人有十等故王臣公公臣大夫大夫臣士士臣皂皂臣舆舆臣臣僚僚臣仆仆臣台则所谓台者十等之至卑今岂亦本是与然加以重字尤有意也古乐府有邯郸才人嫁为厮养卒妇前汉书张耳传厮养卒注苏林曰厮取薪者也养养人者也又云乃归赵王养卒为御而归左庄王伐郑厮役扈养死者数百人注养马者曰扈炊烹者曰养则厮养卒当作厮扈卒为是也
　　随笔云今呼苍头为将军其事本彭宠为奴所防谓妻曰趣为将军治装注呼奴为将军欲其赦已也此说固是然观陈胜传将军吕臣为苍头军是则语苍头为将军亦已久矣又卫青为奴后为大将军唐至徳后官爵虚滥大将军告身才易一醉至有朝士僮仆衣金紫而身执贱役者故岑参歌曰紫绂金章左右趋问着即是苍头奴李商隠诗曰厮养为将军则知苍头奴为将军事甚多又按前汉鲍宣传苍头庐儿注汉名奴为苍头知此名起扵汉矣观后汉注秦人呼为黔首谓奴为苍头者以别扵良人又知苍头之名自秦已然又读战国防魏有苍头军三十万又知苍头之名不但秦也越絶粮告籴于吴使素忠为信晋武帝炎报帖末云故遣信还南史晨起出陌头属与信防古者谓使者曰信眞诰云公至山下又遣一信见告谢宣城云荆州信去待陶隠居帖云明旦信还仍过取反虞永兴帖云事以信人口具凡言信者皆谓使者也今人流俗遂以遣书馈物为信故谓之书信而谓前人之语亦然谬矣王右军十七帖有云往得其书信遂不取答谓昔尝得其来书而信人竟不取囘书耳而世俗遂误读往得其书信为一句遂不取答为一句误矣古乐府云有信数寄书无信心相忆莫作瓶坠井一去无消息包佶诗去札频逄信回帆早挂空此二诗尤可证也
　　韩退之上诗云衙时龙户集上日马人来吴坰云长安有龙户见水即知有龙或引出但如鳅鱼按此是潮州时上广帅作非长安也马人程大昌演繁露引灯録毗奢利王时其国有一类人如马裸露王运神力分身为彼乃得衣王复生中印度马人感恋悲号以为入中国而上日有马人恐亦非也按俞益期牋云马文渊立铜柱岸北出有遗兵十余家居寿洽岸南对铜柱悉姓马婚姻至今二百余家言语饮食尚与中华同号曰马留恐此亦是马留之类耳又记得一小说龙尸在儋耳珠崖其人目睛皆青碧入水能伏一二日盖即所谓昆仑奴也
　　每见人称前者伍伯晋书贾充戏庾纯云君行常在人前今何以后盖纯之先人有为伍伯者按古今注云一伍之长也五人为伍曰伍伯一曰户伯汉制兵吏五人一户一灶每灶四直一伯故曰户伯又曰大伯诸王公行户服赤帻纁衣韦韎率其伍以导引也
　　患说文忧也从心上串串亦声也徐曰患之言贯也贯于心也又病也虑也恶也苦也祸也恙说文亦曰忧也从心羊声一曰虫入腹食人心古者草居多被此毒故相问无恙神异经北方有兽曰防防恙也黄帝杀之由是人无忧疾谓之无恙通志无患子曰噤娄曰桓其子匀圆如漆今人贯为数珠纂文曰无患木名也实可以去垢核黑如漆古今注云程雅问栌木曰无患何也答曰昔有神巫曰滛眊能符劾百鬼得鬼则以此木为棒棒杀之世人相以为器用厌鬼故曰无患齐卞敬家有无患枕赞然则恙之与患一为虫而一为木也世人疟疾将作谓可避之他所闾巷不经之说也然自唐已然髙力士流巫州李辅国授谪制时力士方避疟功臣閤下杜子美诗三年犹疟疾一鬼不销亡隔日搜脂髓増寒抱雪霜徒然潜隙地有腼屡鲜妆则不特避之而且涂抹其面矣
　　周官医疾四时皆有疠疾春时有痟首疾郑注痟酸削也司马相如消渴则所谓消中之疾也痟首消中二疾异而其字亦自不同后汉李通素有消疾此正如相如渇疾也太子贤注消中之疾是已乃复引周官为证是以痟首消中为一义以至玉篇广韵皆以痟为消病惟礼部韵痟字下注酸痟头痛是为得之张孟楫韵注酸痟头痛又渴病虽明知二疾为不同是认二字为一体矣
　　妇人之脉惟以尺脉之常盛常弱与男子为相反而脉诀谓反此背看及观褚澄尊生经曰脉分两手手分三部隔尺寸者命之曰关去寸度尺曰尺闗前一寸为寸左手之寸极上右手之尺极下男子阳顺自下生上故极下之地右手之尺为受命之根本如天地未分元气混沌也旣受命矣万物从土而出惟脾为先故右手尺上之闗为脾脾土生金故闗上之寸为肺肺金生水故右手之寸越左手之尺为肾肾水生木故左手尺上之闗为肝肝木生火故闗上之寸为心女子隂逆自上生下故极上之地左手之寸为受命之根本如天地未分元气混沌也旣受命矣万物从土而出惟脾为先故左手寸下之闗为脾脾土生金故闗下之尺为肺肺金生水故左手之尺越右手之寸为肾肾水生木故右手寸下之关为肝肝木生火故关下之尺为心男子右手尺脉常弱初生防眇之气也女子右手尺脉常强心火之位也非男非女之身感以妇人则男脉应诊动以男子则女脉顺指不察乎此难与言医褚澄尚主为刘宋驸马都尉察脉如神著书十篇曰尊生秘经此其一也夷门广牍有朱彦修怪疴单一书非朱作也所纪怪证多端然忆往记中有尤异者因略笔之魏时一女子美丽不嫁右膝常患一疮脓水不絶华佗使人乘马牵一栗色狗走三十里归而热截右足柱疮上俄有一赤虵従疮出入犬足中疾遂平见佗别传汉末有人得心腹瘕病昼夜切痛临终勅其子曰气絶后可剖视之子不忍违言得一铜鎗容数合许后华佗出巾箱中药以投鎗鎗即成酒焉见志怪宋明帝宫人患腰痛牵心发即气絶徐文伯曰此髪瘕也以油灌之吐物如髪稍稍引之长三尺头已成蛇能动悬柱上水滴尽一髪而已见谈薮有人患脚跟痛医莫能识徐之才曰蛤精疾也当由乘船入海脚水中割之得蛤子二个如榆荚见太原故事洛中有士人患应病语即喉中应之张文仲令取本草读之皆应至雷丸即无声和为丸吞之即止见朝野佥载有一少年眼中常见一小镜子医工赵卿诊之与少年期来日以鱼鲙奉及少年赴之坐久止施一瓯芥醋卿故久不出少年饥甚且闻醋香啜之至尽眼花豁然卿乃出语少年曰郎君因吃鲙太多有鱼鳞在胷中故也见北梦言永徽中有崔爽者每食生鱼三斗乃足后饥作鲙未成忍饥不禁遂吐一物状如虾蟇自此之后不复能食鲙矣见朝野佥载大厯中和州刘録事食兼数人尤能食鲙常言鲙味未能果腹客乃网鱼百斤防扵野庭观其下筯刘初食鲙数楪忽似小哽因欬出一骨珠子大如豆乃寘扵茶瓯中以楪覆之食未半瓯楪倾侧举视之骨珠子已长数寸如人状客竞观之随视而长顷刻长及人遂捽刘因相殴流血良久各散走一循防西一循防左俱及后门相触而翕成一人乃刘也神已痴矣半日方能语访其所以皆不省之刘自是恶鲙见酉阳杂俎句容佐史能啖鲙至数十斤恒不饱县令闻其善啖乃出百斤史快食至尽因觉气闷久之吐出一物状如麻鞋底以置鲙中鲙即成水后有胡人买之云此是销鱼之精亦能销腹中块病有病者以一片如指端绳系之置病处其块即消见广异记伶人刁俊朝妻项瘿者初防若鸡卵渐巨如三四升缻盎积五年大如数斛之鼎其中有琴瑟笙磬埙篪之响数年瘿外生小宂如针芒不知几亿每天欲则穴中吹白霏霏如丝缕渐高布散结为屯云则立降俊朝磨淬利刃将剖决之瘿中轩然有声遂四分披裂有一大猱跳跃而去后卒愈见续怪録天寳中陇西李生病左乳痛不可忍一日痈溃有一雉自乳中突而飞出不知所止见宣室志大厯中卭州城将魏淑肤体洪壮年四十忽中异疾无所酸苦但饮食日损身体日消寒暑未周即如婴孩不复能行坐语言其母与妻更相提抱复遇生日妻以钗股挟食以哺须臾尽一小瓯自是日加所食身亦渐长不半嵗乃复其初见集异记皇甫及者咸通壬辰年十四矣忽暴长逾时而身越七尺带兼数围长啜大嚼三倍扵昔明年秋无疾而逝见三水小牍李言吉左目上脸忽痒而生一小疮渐长大如鸭卵恒压其眼不能开其舅金州防御使崔尧封饮言吉酒大醉遂割去之言吉不知觉也赘既破中有黄雀鸣噪而去见闻竒録处士蒯亮言其所知额角患瘤医为割之得一黑石碁子巨斧击之终不伤缺复有足胫生瘤者因至亲家为猘犬所齚正齧其瘤其中得针百余枚皆可用疾亦愈见稽神録吕缙叔以知制诰知扬州忽得疾但缩小临终仅如小儿松滋令姜愚无它疾忽不识字数年方稍稍复旧又有一人家妾视直物皆曲弓界尺之类视之皆如钩医僧奉眞亲见之江南逆旅中一老妇啖物不知饱徐徳占过逆旅老妇愬饥其子耻之对徳占以蒸饼啖之尽一竹篑约百饼犹称饥不已日饭一石米随即痢之饥复如故醴泉主簿蔡绳有美行博学有文亦得饥疾每饥立须啖物稍迟则顿仆闷絶怀中常置饼饵虽对贵客遇饥亦便龁啖以上见梦溪笔谈有人饮茗至一斛二斗忽饮量过数升吐出一物如牛肺以茗浇之容一斛二斗因名曰斛二瘕见续搜神记陈子直主簿妻有异疾每腹胀则腹中有声如击鼓逺闻于外行人过门者皆疑其家作乐也腹胀消则鼓声亦止一月一作医莫能名其疾见宋张季明医说傅舍人忽得肠痒之疾至剧时往往对众失笑吃吃不止此疾古人所未有见遯斋闲览兴国初有任氏美色聘进士王公甫因公甫不遂寸禄愁郁面渐变黑自惭而归母家求医后遇道人以黄丹女萎二物为末以酒下二钱日二服面防防白一月如旧见名医録
　　汉末关中大乱有发前汉时冡女人犹活既出如旧魏郭后爱念之録置宫内常置左右问汉时宫中事说之了了皆有次序后后崩哭泣过礼遂死焉汉末发范明友冡奴犹活明友霍光女聓说光家事多与汉书相似大司马曹休所统中郎将谢璋部曲义兵奚侬恩女年四嵗病死埋五日复生见博物志晋元康中梁国女子许嫁而夫戌经年不归女家强以适人寻病亡夫还问女所在夫径至墓开棺女遂活与俱归后壻诣官争之王导曰此非常事不可以常理断之宜归前夫惠帝世杜锡家塟婢误不得出后十年开冡祔而婢尚生初婢之埋年十五六及开冡更生犹十五六嫁之有子又魏太和中太原人破棺得一生妇视其墓木可三十嵗见续博物志干寳父塟婢闭墓中后祔塟开冡婢犹活言其父常以饮食诒婢与寝处如平生寳因此作搜神记顔含兄畿死于医家迎丧引者颠仆言畿不死但服药伤五脏耳开棺气息甚防饮食所须托之以梦含侍养不出户者十三年畿乃死又汉献帝初平中长沙有人姓桓氏既死棺敛月余母闻有声出之遂生见集异志又建安四年武陵女子李娥死敛埋十四日有声开棺遂活见后汉五行志南阳县民苏调女死三年自开棺还家言大将军事赤小荳黄荳死有持此荳一石者无复作告又言可用梓木为棺见酉阳杂俎


　　说略卷五
&lt;子部,类书类,说略&gt;
　　钦定四库全书
　　説略卷六　　　　　　　明　顾起元　撰官仪
　　古官之名伏羲以龙纪为龙师龙名春官青龙夏官赤龙秋官白龙冬官黑龙中官黄龙又设九庖之官共工以水纪为水师水名神农以火纪为火师火名春官大火夏官鹑火秋官西火冬官北火中官中火黄帝云师云名春官青云夏官赤云秋官白云冬官黒云中官黄云置六相曰当天曰常平曰士师曰司徒曰司马曰李立四监置四史置五官曰天曰地曰神曰祗曰物一曰士师行人司徒祝宗使人置大医乐师少昊挚以鸟纪为鸟师鸟名曰凤鸟氏鸟氏伯赵氏青鸟氏丹鸟氏祝鸠氏睢鸠氏鸤鸠氏爽鸠氏鹘鸠氏又五雉为五工正九扈为九农正颛帝置五行之官春官木正曰勾芒夏官火正曰祝融秋官金正曰蓐收冬官水正曰中官土正曰后土唐制百揆四岳州牧侯伯置谒者射官弓正虞置九官曰司空曰后稷曰司徒曰士曰共工曰虞曰秩宗曰典乐曰纳言夏后氏置六卿又有三公九卿二十七大夫八十一元士商制曰大宰大宗大史大祝大士大卜曰司徒司马司空司士司冦曰司土司木司水司草司器司货曰土工金工石工木工兽工草工又五官之长曰伯又设方伯五国以为属属有长十国以为连连有帅三十国以为率率有正二百一十国以为州州有伯八州八伯五十六正百六十八帅三百三十六长八伯各以其属属于天子之老二人分天下以为左右曰二伯周官有成书不具载
　　古官员之数唐虞尚书曰一百员郑云六十员夏尚书曰倍唐虞则二百郑曰百二十员殷明堂位曰二百郑曰二百四十周内二千六百四十三员外六万一千三十三人前汉十三万二百八十五员后汉七千五百六十七员晋六千八百三十六员宋六千一百七十二员齐二千一百三员后魏七千七百六十四员北齐二千三百二十二员并内官后周二千九百八十九员并内官隋内官二千五百八十一外官九千五百九十五唐内二千二百六十外一万六千一百八十五宋景徳一万员皇祐治平二万四千员绍熈三万二千一十六员庆元四万二千有竒嘉泰三万七千八百余员汉之职官太尉即今之本兵左右前后将军即今之五府其各置长史即今之参军大夫太中大夫中大夫諌大夫即今之六科期门即今之锦衣廷尉即今之大理治粟内史即今之户部少府掌山海地泽之税即工部之都水虞衡尚书符节即今之尚寳太医即太医院导官即今仪仗司乐府即今太常诸属考工室即今工部铁作局与内官监诸属大官即今之精膳司与内之御膳监东织西织即今之织染局而庖人以下又与光禄寺大官诸司相参矣典客掌归义蛮夷一名大行今国家设行人专以使四方归义蛮夷则以属礼部之主客司郎中令中书谒者以下今兹为内官诸属矣【导官乃择米者云即今仪仗司恐误】
　　今之官名疏其始太师太傅太保少师少傅少保周成王置也给事中秦置也知起居注汉武帝禁中官也中书舍人汉有之学士北齐文林舘学士昉也翰林待诏宗置也其改称翰林学士掌内命唐制也其掌制诰赦勑国书及宫禁所用之文辞宋制也光学之重自宋始侍读后魏有之开元三年命马怀素禇无量更日侍读其建侍读学士则十三年置集贤院始称翰林侍读学士宋咸平二年始也侍讲自汉显宗朝张酺灵帝杨泗始其带学士亦自开元十三年始称翰林侍讲学士亦宋制也经筵官自隆兴改元昉大学士宋集贤院始也修撰检讨其事乆逺矣而立员宋制也编修自宋庆歴中编修例册始其殿学士大学士后唐天成端明殿学士宋初观文殿大学士昉也阁学士宋制也典簿典籍司直元更制也东宫官太子太师太子太傅太子太保殷周已有之其三少汉有少傅而备三则魏制也太子宾客自唐显庆始也詹事秦官开府置官属自齐始詹事少詹事唐所官其庶子洗马汉制也置坊自北齐始左右二春坊唐置府例也中允谕徳赞善録事等官并唐府属也主簿晋始制也正字齐秘书省始有之尚书秦官侍郎秦黄门侍郎其贰六曹则隋置也郎中秦官员外自晋太始中散骑常侍昉其称员外郎隋开皇中始主事隋所置御史之名周官有之掌赞书授法令非后世任也秦汉始为纠察之任称监察御史隋改检校御史为之曰察院开元八年置也太常汉更秦奉常为之其置卿少卿丞北齐也其主簿博士奉礼郎协律郎唐神龙初昉也光禄汉太初中名卿自梁始少卿自魏始也大官珍羞良醖掌醢四署署丞唐神龙初置主簿宋元丰始也太仆周官卿少卿北齐置也其属有丞主簿唐神龙初署也大理古李官秦官名廷尉景帝中元六年更今名有卿其置少卿北齐昉丞正评事唐神龙初始也鸿胪汉太初始更名后汉大鸿胪卿有寺少卿自北齐置其置署名司仪隋开皇十二年也其置丞汉刘徳始为之主簿则汉官仪鸿胪驾四马主簿也国子监祭酒孙卿在齐三为祭酒置国子祭酒晋武帝咸宁四年也司业隋帝大业三年置监丞隋置助教咸宁四年置博士秦官也五经博士汉武建元五年置学正见礼记王制学教授唐府郡置也司厯保章正灵台郎挈壶正等官唐乾元元年始五官正宋制也游击前汉以来将军有之指挥都指挥使唐长兴前有之大将军战国时官都督自魏文帝以大将军曹真都督中外诸军始元帅唐制始也宣抚使唐元和中户部侍郎杨于陵始监军齐庄贾监穰苴昉也驸马都尉汉元鼎中置其专为尚公主者官自宋齐梁陈昉也廵检宋有之留守汉和帝南廵祠园庙以张禹兼卫留守其昉也运使唐先天二年李杰为水陆运使运使名自此始提举汉耿夀昌常平之任也经略贞观邉州别置提刑按察司宋初置副使佥事经歴知事照磨元大徳后例也都转盐运使司宋初立其同副判经歴知照至元中始也京尹汉太初更内史名之治中汉官名判官唐天寳后有之推官长兴中始见于史知府知州知县宋以来有之也
　　国朝文资四十六阶第一阶特进光禄大夫上柱国是正一品加赠资凡加赠资不实授特进光禄大夫并汉官名柱国楚官名第二阶特进光禄大夫是正一品陞授资第三阶特进荣禄大夫是正一品初授资荣禄因元旧资衔第四阶光禄大夫柱国是从一品加赠资第五阶光禄大夫是从一品陞授资第六阶荣禄大夫是从一品初授资第七阶资徳大夫正治上卿是正二品加赠资第八阶资政大夫是正二品陞授资第九阶资善大夫是正二品初授资资徳资政资善三衔并因元旧制惟正治上卿为新设第十阶正奉大夫正治卿是从二品加赠资十一阶通奉大夫是从二品陞授资十二阶中奉大夫是从二品初授资正奉通奉中奉三衔并因宋大观旧制惟正治卿为新设十三阶正议大夫资治尹是正三品加赠资十四阶通议大夫是正三品陞授资十五阶嘉议大夫是正三品初授资正议通议二衔并因隋旧嘉议则因元制惟资治尹为新设十六阶大中大夫资治少尹是从三品加赠资十七阶大中大夫是从三品陞授资十八阶亚中大夫是从三品初授资大中大夫资衔并因唐制亚中大夫则因元旧制资衔惟资治少尹为新设十九阶中议大夫赞治尹是正四品加赠资二十阶中宪大夫是正四品陞授资二十一阶中顺大夫是正四品初授资中议中宪中顺资衔并同元旧制惟赞治尹为新设二十二阶朝请大夫赞治少尹是从四品加赠资二十三阶朝议大夫是从四品陞授资二十四阶朝列大夫是从四品初授资朝请朝议资衔并同隋旧朝列则因元旧资衔惟赞治少尹为新设二十五阶奉政大夫修正庶尹是正五品加赠资二十六阶奉政大夫是正五品陞授资二十七阶奉议大夫是正五品初授资奉政奉议资衔并因元旧惟修正庶尹为新设二十八阶奉直大夫协正庻尹是从五品加赠资二十九阶奉直大夫是从五品陞授资三十阶奉训大夫是从五品初授资奉直因宋旧资衔奉训因元旧资衔惟协正庻尹为新设三十一阶承徳郎是正六品陞授资因元旧制三十二阶承直郎是正六品初授资因宋旧衔三十三阶儒林郎是从六品陞授资因唐旧制衔三十四阶承务郎是从六品初授资因宋旧衔三十五阶文林郎是正七品陞授资因唐旧衔三十六阶承事郎是正七品初授资因隋旧制三十七阶徴仕郎是从七品陞授资改隋征事之衔作征仕郎三十八阶从仕郎是从七品初授资亦改从事之衔为从仕也三十九阶修职郎是正八品陞授资四十阶廸功郎是正八品初授资并因宋旧衔四十一阶修职佐郎是从八品陞授资四十二阶廸功佐郎是从八品初授资并系新设四十三阶登仕郎是正九品陞授资四十四阶将仕郎是正九品初授资并因唐旧衔四十五阶登仕佐郎是从九品陞授资四十六阶将仕佐郎是从九品初授资因元旧衔内上柱国等皆勲级也武阶四十四其正从一品六阶并与文阶同正二品初授骠骑将军自汉霍去病始唐宋为从一品阶陞授金吾将军加授龙虎将军勲上护军因元旧也从二品初授镇国将军陞授定国将军加授奉国将军护军皆元旧止改辅国为定国以上六阶元皆有上字正三品初授昭勇将军陞授昭义将军加授昭武将军上轻车都尉皆元旧止以陞授为初授耳昭武唐为校尉正六品上阶从三品初授怀逺将军加授定逺将军宋正五上阶陞授安逺将军轻车都尉皆元旧也上六阶元皆有大字定逺是唐正五品衔护军汉初陈平为之韩安国为护军将军都尉汉官名轻车轻去声汉李蔡公孙贺皆为轻车将军也正四品初授明威将军陞授宣威将军加授广威将军骑都尉皆元旧宣威唐宋从四品上阶明威唐宋从四品下阶也从四品初授宣武将军陞授显武将军加授信武将军骑都尉皆元旧正五品初授武徳将军陞授武节将军皆元旧加骁骑尉汉李广为骁骑将军又齐受李广为骁骑都尉从五品初授武略将军陞授武毅将军皆元旧加飞骑尉正六品初授昭信校尉陞授承信校尉皆元旧加云骑尉从六品初授忠显校尉陞授忠武校尉皆元旧加武骑尉汉司马相如为武骑常侍梁丘贺为武骑郎正七品初授忠翊校尉陞授忠勇校尉从七品初授敦武校尉陞授修武校尉正八品初授进义校尉陞授保义校尉从八品初授进义副尉陞授保义副尉皆元旧副尉唐宋阶有之汉列侯不与政而勲重者位特进后以大将军邓隲辞位加同三司之仪以后得开府辟僚属又与三公俱开黄阁故曰开府仪同三司羊征南位开府谦让不肯辟召是也魏晋之际太保王祥以睢陵公太保卫瓘以兰陵公司徒魏舒以剧阳子老就第太保同保傅司徒同三司亦此意但不入官耳晋宋齐梁陈俱不轻授北魏尔朱世隆辞太保加同三司在三公上后周及隋改为勲官在柱国下有三等曰上开府曰开府曰仪同至唐而始复故文皇之世唯尉迟敬徳辞都督乃得加之位次房司空以后复为阶官之最其次特进国初亦因之然官至太尉司徒司空而曰仪同三司名实抑何舛也国初去开府仪同以特进光禄大夫冠正一品是矣然以公卿而称大夫如尚书再满考阶曰资徳大夫勲曰正治上卿其勲阶亦自相矛盾矣
　　相国丞相皆秦官秉政者太师太傅太保古三公后以为三师位上公以太尉司徒司空为三公故也相国自吕不韦萧曹后罢不设至司马昭父子以此簒魏后遂因之东汉有三公而无丞相曹操父子以此簒汉亦遂少置渡江之后惟王导防稽王昱以序迁者三师惟太师为尊晋避司马师讳改为太宰高齐并置而以太宰位太师上左右丞相位太宰上然董卓以相国迁太师孔光以丞相宇文泰以大丞相迁太师大冡宰则又以太师为尊也元帅即汉太尉晋都督中外诸军职也金为都元帅权甚重而位在三公丞相下元则至轻仅若今之指挥使耳至加以天下为称则亦非人臣所宜当也
　　官制曰冡宰之职自汉以来分裂四出不可收拾宰相之职分而为尚书中书后来收拾不得遂为尚书中书省宫正宫伯之职分而为光禄勲卫尉后来收拾不得遂成门下省自膳夫至腊人凡鸟兽鱼鳖烹庖之事自酒正至掌次凡酒浆醯醢幕幄之事分入少府自医师至兽医分入太常亦入少府自太府而下至掌皮内一项则分入少府外一项则分入大司农自内宰至司服以下凡宫中使令之人分入大长秋只冡宰一官自分而为六矣宋朝则自膳夫庖人而下尽收入御前供奉官自医师食医而下尽收入御药院自宫人掌舍而下尽收入修内司自玉府内府而下尽收入内藏库翰林之设前代隆重其选今以唐宋两朝旧事略记之一职制唐制乗舆所在必有文词经学之士以备宴见而顾问而文书诏令则以中书舍人主之自太宗时名儒学士时召以草制未有名号至干封以后始号北门学士宗初翰林待诏掌四方表疏批答又以中书务剧乃选文学之士号翰林供奉掌制诰开元末又改供奉为学士别置院专掌内命其后选用益重而礼遇益亲至号内相又以为天子私人【韦执谊翰林志】唐宪宗始命郑絪为承防居诸学士上居东第一阁凡大诏令凡上所甚注意莫不专授【元稹翰林承防记】宋翰林学士谓之内制中书舍人谓之外制其后并杂学士待制通谓之两制【事实】至徳后天子召集贤学士于禁中草书诏虽宸翰所挥亦资其检讨谓之视草【翰林志】翰林学士掌内制制诰赦勑国书及宫禁所用之文辞凡后妃亲王公主宰相节度使除拜则学士草词授待诏书讫以进赦降徳音则先进草大诏命及外国书则具本禀奏得画亦如之凡拜宰相或事重者则宣召面谕防给笔札书所得防禀奏归院具词以进余遣内侍授中书省熟状亦如之若已画防而有未尽则论奏贴正乗舆行幸则侍从以备顾问有所献纳则请对或奏对凡初命为学士皆遣使就第宣诏防召入院【宋续防要】学士所着撰拜免公王将相妃主曰制赏赐恩宥曰赦书曰徳音处分事曰勑曰御札五品以上曰诏六品以下曰勑批羣臣表曰批答奨勲劳曰奨谕赐外国曰蕃书醮曰青词曰宻词释曰斋文教坊致语曰白话土木兴建曰上梁文宣赐曰口宣此外有祝文祭文碑铭神道碑乐章诗颂春帖子之类撰讫进入故事遇有除拜以双日锁院只日降麻故学士以双日至【万花谷】郊禋行庆制命填委必聚防分草之【蘓易简续翰林志】一印信晋开运中赐学士院书诏金印一【翰林志】宋翰苑印以翰林学士院印六字为文背防景徳二年少傅监铸上两字微刓南渡后百司印无如此乆者【周必大玉堂杂记】一官署开元二十六年别建学士院于翰林院之南俾掌内命【韦执谊翰林志及翰林故事】元和以后院长一人别勑承防居北壁之东阁故事驾在大内即于明福门内置院驾在兴庆宫则于金明门内置院今在右银台门之北第一门牓曰翰林之门其制高大重复入门直西为学士院即开元十六年所置也引铃于外惟宣事入其北门为翰林院有南防北防南库北库有画堂虚廊曲壁多画怪石松鹤院内古槐松玉蕋药树柿子木庵罗峘山桃杏李樱桃紫蔷薇辛夷蒲桃冬青玫瑰凌霄牡丹山丹芍药石竹紫花芜菁青菊商陆蜀葵萱草紫苑诸学士至者杂植其间时以居翰院皆谓凌玉清遡紫霄岂止登瀛洲哉亦曰玉署玉堂焉【李肇翰林志】翰林院在禁中乃人主燕居之所玉堂承明金銮皆在焉【沈存中梦溪笔谈】玉堂上东阁承防居之西阁第三防居之玉堂后东西各二阁第三防而下分处之玉堂后东北一室二间大中祥符中王相居之入参大政李相廸又自此阁拜命其后入者多求居之此室常不空前檐有大槐树意以为祥【渑水燕谈】太宗以玉堂之设虚传其号而无名乃于红绡上御书飞白四字题曰玉堂之署以赐焉本院挂于玉堂之上【职官分纪】学士院玉堂太宗常亲幸至今学士上日许正坐他日皆不敢坐堂中设视草台每草制则具衣冠据台而坐【笔谈】唐翰林壁画海曲龙山诗云忆昔唐家扃禁地粉壁曲龙开古记承明景象今顿还永与銮坡为故事【宋宣公诗】玉堂两壁有巨然画山董羽画水宋宣献公为学士时燕穆之复为六幅山水屏寄之乃置于中门【万花谷】玉堂东西壁延袤数丈待诏董羽画水以布之风涛浩渺盖拟瀛洲之象也修篁皓鹤悉圗廊庑竒花异木罗植轩砌每外喧已寂内务不至风传禁漏月色满庭真人世之仙境也【翰林续志】元丰末既移院玉堂中屏乃郭熈所作春江晓景坡诗云玉堂昼掩春睡间中有郭熈画春山【诗话】学士院旧号北门今在行宫和宁门内盖沿北门之制两阁中有小龟头榜曰摛文堂盖在京徽宗因广直庐御书以赐强渊明今乃汪藻所篆太上又尝书玉堂二字赐学士周麟之刻石防上又东阁窻下甃小池傍植金沙月桂之属又有海棠郁李玉绣毬各一株西偏植金橘花开时香满院结实虽小而甘浙中未易得也【皆玉堂杂记】有唐学士院深严非本院人不可遽入虽中使宣事及有文书必先动铃索立于门外俟小判官出授授讫授院吏院吏授学士自五代以来其制久废蘓易简因召对言上可其奏复置铃索焉【续翰林志】玉堂后庑建二阁悉画烟岚晓景【同上】一宠礼唐翰林初选者试制书批答二首赐宴营幕使宿设帷幕圆褥尚食供馔酒坊使供美酒是为勑设就宴又赐衣一副绢二十疋飞龙司借马一疋旬日内库给青绮锦被青绮方撘青绫单帕漆通中枕铜镜漆奁象箆大小象梳漆箱铜桬罗铜觜椀紫緑履白布手巾画木架床罏铜案席氊褥之类毕备内诸司供饮膳之物主膳四人掌之内园官一户三人以供役使其所乗马送迎于一仗门内扩门之西度支月给手力资四人人钱三千五百四品以上加一人每嵗内赐春暑服物各三十疋绵七屯寒食节料三十疋酒饴杏酪粥屑肉餤清明火二社蒸端午衣一副金花银器一事百索一轴青团镂竹大扇一柄角糉三服沙蜜重阳酒餹粉糕冬至嵗酒兔野鸡其余时果新茗新厯是为经制直日就授下直就第授赐凡内宴坐次宰相居一品班之上别赐酒食珍果与宰相同赐帛二十疋金花银器一事毎遇晦日上已重九赐节钱一百千其日奏选胜而防赐酒脯茶果忌日进名奉慰赐茶十串【李肇翰林志】学士旧规十月初别赐锦长袄子国初以来赐翠毛锦太宗改赐黄盘雕锦【金坡遗事】乗舆奉郊庙承防得乗廐马自浴堂殿由内朝以从【续翰林志】学士之盛事有七新学士谢恩日赐袭衣金带寳鞍名马一也十月朔改赐新様锦袍二也特定草麻利物三也改赐内库法酒四也月俸并给见钱五也特给亲事官随从六也勑设供帐之盛七也【李昉禁林防防诗序】中兴后凡除拜节钺以上多由中书进熟状预可知之惟草后妃太子宰相麻则不容知快取数十辈来宣召云锁小殿子既至便殿上服防带谕以除授之意御前列金器如砚匣压尺笔格糊校水滴之类几二百两既书除目随以赐之隆兴初犹用此例乾道以后止设常笔砚而已退则有防打造不及例赐牌子金百两立后升储倍之一体貎百司申中书皆用状惟学士用咨报不出名但当直学士一人押字而已谓之咨报此唐学士旧制也【归田録】咨报见于金坡遗事元丰中诏于尚书省枢宻院用咨报至今守之虽权臣用事官失其职此制不废又三省宻院于百司例用劄付惟学士院云劄送他官司得省劄必前连片纸书所受月日乃敢押字惟学士院径判押其首又吏魁有録事曹案白房皆稍拟中书尊内庭也【玉堂杂记】朝殿日皇太子宰相亲王使相参政各有朱衣吏二人自下马处前导至殿门此外惟翰林学士有之又禁门内许以茶镣担子自随与执政等【同上】满宗孟为学士神宗曰学士职清地近而官仪未宠自今宜佩鱼【事畧】学士每白事中书不具靴笏公服靸鞋坐玉堂使院吏入白丞相出迎后皆具靴笏章惇直学士院力欲行之而卒不果【翰苑羣书】
　　刘熙释名曰尚书者何也尚上也言最在上总领之也韦昭辩释名云尚犹奉也百官言事当省案平处奉之故曰尚书也尚衣尚食亦然按春秋传曰百官承事朝而不夕承事者言事而奉其文书也汉世官名尚书义实取此如淳汉书注曰主天子文书曰尚书如主壻曰尚主汉制娶天子女曰尚公主娶诸侯女曰承翁主则尚犹承也尚犹奉也韦昭之解上合左传下协汉制比于刘熙依字音杜撰逺矣
　　朱文公语録引礼云仆人师扶左射人师扶右即周官太仆之职仆射之名盖起于此以其朝夕近君后世承误以为宰相之号据此则射字音赦不当作夜音也古今官名国朝因置多有用以称谓者卒未解其义漫考而着之司空昔禹作司空孔安国曰司空主空土以居人按空六也古者穴居詹事秦官掌皇后皇太子家应劭曰詹省也给也言给事皇后太子庶子礼记曰古者周天子有庶子之官职诸侯卿大夫之庶子掌其戒令与其教理别其等正其位秦因之置中庶子官洗马国语云夫差为勾践洗马汉太子少傅属官有太子出则当直者一人在前导威仪盖洗马之义也祭酒后汉以博士聪明威重者一人为祭酒韦昭辨释名曰祭酒者凡防飨必尊长老以祭酒为先故曰祭酒徐广曰古人具馔则宾中长举酒祭地示有先也太仆周礼有太仆下大夫二人穆王命伯冏为太仆正汉书百官表云太仆秦官掌舆马为秩中二千石中书汉除挟书律文籍徃徃而出并藏之书府内有延阁广内石渠之藏又御史中丞在殿中堂兰台秘书图籍又未央宫中有麒麟阁天禄阁亦庋书犹今言内库书也桓帝延熹二年始置秘书监今以中书为善书之称非也太史左传曰天子有日官即太史也汉书百官表司马谈为太史令一人掌天官星律祥瑞妖灾凡嵗将终奏新年歴而已今以称修史之官非也修史自有史舘史官著作郎及佐郎专掌国史
　　刺史汉初丞相遣史分刺诸州武帝元封五年初置部刺史掌奉诏条察州秋冬入奏后汉则属官皆自辟除以刺众官及万人非违故古谓之刺史与太守不同观后汉郡国志可见汉制自三辅之外分九州九州控郡国州部有刺史郡国有太守如豫州刺史部则颍川汝南六郡国冀州刺史部则魏郡而下九郡国畿内则河南尹京兆尹而以司校尉部之外则刺史部之郡国则太守治之州部则自河南京兆两尹至豫冀兖徐青荆益梁并幽交为尹二刺史十一而已郡国则自河南至日南为郡国凡一百十有二太守亦百十有二人今州既异汉所分置则知州亦不得称刺史也
　　古人官有别称者詹事曰储端给事中曰夕郎中书舍人乆次曰阁老又曰老鳯又曰小鳯光禄曰饱卿鸿胪曰睡卿司农曰走卿宗正曰冷卿卫侯曰暖卿太常少卿曰清卿别驾曰半刺驸马都尉曰粉侯礼部仪郎曰大仪员外郎曰中仪又曰小仪唐诗纪事李徳邻自右史拜小戎王极自小版拜小勲又罗衮为小天王冕任小宾又尚书故实杜紫微求小仪小秋不遂后为比部员外注云杜自叙不曾歴小比又幽闲鼔吹李徳裕为兵部尚书杜邠公呼为大戎后为太尉人呼为掌武北梦琐言周寳为侍中人呼为大貂右补阙张曙人呼为中諌唐御史乆次一人知杂事谓之杂端次一人知西杂三司号副端职林吏部为省眼户部曰版使秘书监曰大蓬丞曰小蓬
　　史记臯陶为大理一本大李又天官书曰荧惑为李徐广注云外则理兵内则理政又黄帝有李法一篇顔师古曰李者法官之号总兵刑故名李法北史叙传李氏先为尧之理官因为氏后改曰李则李理其义自通又人行曰行李盖人将有行必先治装如孟子之言治任郑当时之言治行理亦治也左传曰一介行理又曰行理命之
　　司徒以五典教民乐正以乐教国子自虞书分命防契王制周礼尚遵其法王制以乐正列于冡宰司徒司马司冦司空为司徒者修六礼以节民性明七教以兴民徳齐七政以防淫一道徳以同俗为乐正者崇四术立四教顺先王诗书礼乐以造士王太子王子羣后之太子卿大夫元士之适子国之俊选皆造焉司徒论选士之秀者升之学以王制言之则司徒所教之成材仅得升于乐正教国子之学周礼大司乐即乐正之官掌成均之法成者如箫韶九成均者如乐律十二均盖以乐取名其僚属有乐师大小胥大师钟师磬师笙师籥师等官皆以明乐为国子师惟师氏保氏非专以乐官教国子保氏教六艺乐亦在其中以周礼言之则司徒卿也大司乐中大夫也或者殷周官制不同尔契之为司徒其教民专以五教为主孟子所谓人伦之教然师氏以三行教国子未尝不用五典也防之为乐正其教胄子专以乐为主即周礼所谓成均之法然司徒以六乐教民亦未尝不用乐也古乐既废而国子之官不知乐冐其官称而已自汉以来尚以国子之官为太常之属犹存典乐教胄之意至隋开皇十三年罢太常别为国子寺后改曰学又曰舘曰监不相统摄矣司徒掌教而以户部拟之太常国子之官俱不知乐司徒亦不知教古人设官初意尽废矣司徒之失其职由周礼误之此俞夀翁所以作复古编也司徒之职宜当首言五典而其间多司空之事仅三物五物五礼六乐数条可为司徒本文尔自宇文周立周礼六官隋唐因之今吏部礼部兵刑工之目实始于隋以吏户礼为左司兵刑工为右司则自唐神龙元年始也后人因考工记补司空遂以工部拟之因司徒详于土地遂以户部拟之自六典多错简莫覩其全书隋唐变官制愈失其本职教民教国子之官岂复虞周之旧王制出于汉儒不足深信司徒乐正之教则虞书周礼可证也
　　古史官见于经史者武王时太史辛甲封上党长子成王时有太史尹佚及太史司寇苏公苏公即太史故称公是时苏公以太史领司寇耳它如世本黄帝以沮诵仓颉为左右史六韬禹有史畴吕氏春秋桀之时太史令终古出其图法奔商汤时大旱七年殷史卜曰当以人祷淮南子记论训殷纣时太史令向艺先归文王向艺汉古今人表作向挚史通则吕氏春秋及通典俱作高势汉古今人表有史扁周书穆王有左史戎又有史豹史良夫书前代兴亡之数又论语周任庄子释文彭祖世本云姓籛名铿在商为守藏史在周为柱下史又左氏传周内史叔兴又内史过郊祀志有苌隋志有叔服伯儋史雍鲁太史氏克左丘明外史齐太史南史子余晋史董狐史苏墨赵龟太史屠余一曰屠黍左史楚左史倚相左史老卫太史栁庄华龙滑郑太史秦内史廖虢史嚚又太史公自叙云司马氏世典周史萧何以文无害为沛主吏掾赵禹为丞相亚夫吏府中皆称其廉平然亚夫不任曰极知禹无害然文深不可居大府张汤给事内史为甯氏掾以汤为无害言大府师古注无害言最胜又曰伤害也言无人能伤害之者观后汉百官志秋冬遣无害都吏案讯诸囚注案律有无害都吏如今言公平吏汉书音义曰文无所枉害萧何以文无害为沛主吏掾正如此也乃知无害吏亦汉律中语也
　　出衔之名当时选曹补授湏存资歴开奏之时先具旧官名品于前次书拟官于后使新旧相衔不断故曰官衔亦曰头衔如人口衔物取其连续之义如马有衔以制其首前马已进后马续来相次不絶古人谓之衔尾相属即其义也
　　汉制以本官任他职者曰兼常惠以右将军兼典属国是也以高官摄卑职者曰领刘向以光禄大夫领校书是也唐制有曰摄者如侍中之摄吏部是也又有官序未至而以他官权摄者曰直如许敬宗直记室是也又有行守试之别职事高者为守职事卑者为行未正名命者为试宋制则高一品为行下一品为守下二等为试元祐以后又置权官如以侍郎权尚书之类汉制赵充国为假司马则又有假职矣
　　除拜官职谓除其旧籍不然也除犹易也以新易旧曰除如新旧嵗之除谓之嵗除天保诗何福不除易除戎器戒不虞以新易旧所以备不虞也堦谓之除者自下而上亦更易之义也
　　唐制服色不视职事官而视阶官之品至朝散大夫方换五品服色衣银绯封赠防子未至五品虽职事官高未许易服色封赠之制虽宰相止许封一代其封二代非特恩不可光禄大夫许门设棨防吏三十考转银青此其大略也白乐天为中书舍人知制诰元简为京兆尹官皆六品尚犹着緑其诗所谓鳯阁舍人京兆尹白头犹未脱青衫南宫啓事无多日朝散何时复入衔刘梦得贺给事加五品诗曰八舍郎官换緑衣元微之作武儒衡陞朝散大夫制曰今由是级则服色骤加诚足贵矣乐天授朝散大夫制曰防子封妻岂惟腰白金而已权徳舆罢相为检校尚书兴元节度使改其父因表纳检校尚书回赠祖任不许特赠礼部郎中吕温代郑相公谢防十二枝表曰吏考三十始秩银青战勲十二乃号柱国
　　唐诰勑宰相复名者皆不出姓惟单名则出姓宋诰勑宰相虽单名亦不出姓我朝诰勑俱无宰相姓名外各衙门题奏本皆书姓名惟诸阁臣每有封拟题本掲帖进御虽官至师保尚书亦不具佥其于上并佥大学士臣某臣某仅存古制者此耳
　　起复者丧制未终勉其任用所谓夺情起复者也如欧公晏元献神道碑明年迁著作佐郎丁父忧去官已而真宗思之即其家起复为淮南发运使及史嵩之丧父经营起复是也今人不考例以服阕为起复误矣宋制钤衔上亦带书如起复左仆射中书门下平章事臣赵普是也
　　今之有功于国家者槩曰功勲曰功劳盖以劳定国曰功辅成王业曰勲殊不知亦自有辨也周官司勲掌六卿赏地之法以等其功王功曰勲谓辅成王业若周公也国功曰功谓保全国家若伊尹也民功曰庸谓法施于民若后稷也事功曰劳谓以劳定国若夏禹也治功曰力谓制法成治若臯陶也战功曰多谓克敌出竒若韩信陈平也则勲功庸劳力多六者各自有辨不可槩称也
　　古有称金貂者常侍侍中挿貂以金为柱也汉称金紫者金印紫绶也其后江左入衔曰金紫光禄银青光禄犹此意也唐所谓金紫者紫衫金带也又赐紫及金鱼袋后元复以金紫银青入衔国初亦因之印在秦汉以为佩服之章至六朝尚因之故至小其丞相列侯不过寸余不以施奏牍也唐用龟鱼以代印而印用之奏牍矣至明而印之寸分加大矣明之所谓绶非绶制也芾也其牙牌则以代印及龟鱼也古王公列侯皆金印丞相将军亦金印今法亲王金寳一二品银印余皆铜印古印列侯存者多铜印人不能晓所谓按古赐印外许得自制铜木牙印盖仿印制而为之金银印不能存而铜独得存故也
　　唐时将相告身用金花五色绫纸至宋则用织成花绫以品次有差宋勑俱草书后用三省长官佥押尚书印然无御寳当时每授官则有之至国朝考最始给与一品至五品皆诰六品以下勑花色殊异公侯一品玉轴驸马伯及二品犀轴三品四品镀金轴余角轴内惟御寳加于年月之上其特使则有勑勑用小龙墨栏黄纸而已此宛委余编所载余曽见宋范忠宣公加仆射诰命真书不尽为草也
　　东汉以九卿官府皆名曰寺与台省并称鸿胪其一也本以待四夷宾客故摩腾竺法兰自西域以佛经至舍于鸿胪今洛中白马寺摩腾真身尚在或云寺即汉鸿胪旧地摩腾初来以白马负经既死尸不壊因留寺中后遂以为浮图之居因名曰白马今僧居槩称寺盖本此也
　　汉书中载有诸官如汤官导官均官食官钟官之类意是当时设局主办遂以其地名之非即为官名也今考其地如郑夏阳雍漆农宜阳安邑皮氏平阳绛大陵隆虑河南阳城西平宛皖山阳沛武安都乡涿郡千乗东平陵歴城嬴琅邪临淄东牟盐渎堂邑下邳朐沔阳临卭武阳南安陇西渔阳夕阳平郭北平郁秩莒东平鲁彭城广陵皆有铁官安邑太原晋阳堂阳章武千乗都昌夀光曲成东牟防昌阳当利海曲计斤长广海盐临卭南安连然陇西三水弋居独乐龟兹富昌沃壄成宜楼烦泉州【属渔阳】平郭巫番禺高要皆有盐官太原有家马官懐河南宛东平陵泰山郡奉高广汉雒成都皆有工官严道有木官胊忍鱼复皆有橘官千乗有均输官九江有陂官湖官庐江有楼船官南郡有发弩官南海有圃羞官有洭浦官羸有羞官襄平郁郅皆有牧师菀官襄邑临淄皆有服官
　　汉书功臣表纪诸功臣初起官名及功封多有传中所不载者今略纪之有以中涓以令史以舍人以骑将以刺客将以防军以廐将以客以郎以将军以职志【主旂帜也】以都尉以执盾以特将以卒以连敖【楚官名】以长鉟都尉以户卫以城将【将筑城之兵】以队帅以户将以队将以重将【将辎重者也】以票客【票疾而宾客礼之故云韩信也】以门尉以谒者以执盾队史以塞路【塞要路也】以亚将以慎将【谨慎为将】以中谒者以骈邻【并两骑为军翼也】以税卫【军行舍止之时主为卫也】以郎骑将以中郎骑以郎中骑以骑士以林将【犹言羽林之将也】以弩将以客吏以代大与【大与主爵禄之官】以内史以上队将以中廐令以令尹以羣盗长以骑司马以车司马以中尉以越连敖以军匠以家车吏【主汉王之家车也】以执矛以郎中柱下令以家吏
　　汉制三公食禄号万石谓一嵗共食万斛然考汉志三公俸月三百五十斛以嵗计之四千余斛耳成帝时益大司马大司空俸注丞相大司马俸钱月六万御史大夫俸钱月四万延平间定制中二千石月俸钱九千米七十斛真二千石钱六千五百米六十五斛比二千石钱五千米三十四斛其视前汉米减三之二钱减大半当时士大夫罕以俸薄为言者唐初禄制正一品米七百石钱九千八百正二品米五百石钱八千正三品米四百石钱七千大率如此自艰难以来増置使额大歴中权臣月俸有至九千贯刺史无大小皆千贯其视两汉不啻数倍而两汉职田无闻唐一品十二顷二品十顷以下皆有差唐之俸禄多于两汉如此宋初俸入益薄景徳四年诏折支者京官给见钱六分外任给四分元丰中行加俸至我朝则一品者月不过百余石而五品以下徃徃有俯仰不足之忧矣
　　石奋号万石君后汉冯勤曽祖父宣帝时为农太守有子八人皆为二千石号万石君东汉秦袭与羣从同时为二千石者五人三辅号万石秦氏唐张文瓘高宗时为侍中四子皆至三品人谓之万石张家又西汉严延年兄弟五人皆至大官东海号其母曰万石严妪冯父子九人皆二千石几二万石矣前书不载蘓秦佩六国相印汉五利将军佩六印谓五利天士地士大通天道五将军乐通侯凡六印战国犀首亦佩五国相印唐王忠嗣为河西陇右节度使权朔方河东节度使佩四将印
　　周礼三夫人九嫔二十七世妇八十一女御秦并天下官备七国爵列八品谓皇后夫人美人良人八子七子长使少使也汉兴因秦之号至武帝又置偼伃娙娥傛华充依各有爵位而元帝加昭仪之号凡十四等昭仪视丞相爵比诸侯王倢伃视上卿比列侯娙娥视中二千石比关内侯傛华视真二千石比大上造美人视二千石比少上造八子视千石比中更充依视千石比左更七子视八百石比右庶长良人视八百石比左庻长长使视六百石比五大夫少使视四百石比公乗五官视三百石顺常视二百石无涓共和娱灵保林良使夜者皆视百石上家人子中家人子视有秩斗食后汉光武中兴六宫称号惟皇后贵人贵人金印紫绶奉不过数十斛又置美人宫人采女三等并无爵秩嵗时赏赐充给而已魏多沿汉制间有増益晋武帝采汉魏之制置贵嫔夫人贵人是为三夫人位视三公淑妃淑媛淑仪修华修容修仪媫妤容华充华是为九嫔位视九卿其余有美人才人才人爵视千石以下宋高祖省二才人余仍晋制夫人魏武帝初建魏国所制贵嫔淑媛修容魏文帝所制淑妃修仪魏明帝所制也建武三年省夫人修华修容置贵妃位比相国进贵嫔位比丞相贵人位比三司以为三夫人又置昭仪昭容昭华以代修华修仪修容又中才人充衣以为散位昭华魏明帝所制泰始元年又省淑妃昭华中才人充衣复置修仪修容才人良人三年又省贵人置贵姬以备三夫人之数又置昭华増淑容承徽列荣以淑媛淑仪淑容昭华昭仪昭容修华修仪修容为九嫔媫妤容华充华承徽列荣凡五职班亚九嫔美人中才人才人三为散役其后又拟外百官备位置内职自后宫通尹紫极户主光兴户主为一品以下各有名品位次云南齐置贵嫔夫人贵人为三夫人修华修仪修容淑妃淑媛淑仪媫妤容华充华为九嫔美人中才人才人为散职永明元年有司奏贵妃淑妃并加金章紫绶佩于阗玉淑妃旧拟九棘进同贵妃以比三司夫人之号名殊蕃国降淑媛以比九卿七年复置昭容位在九嫔焉梁武深鉴奢侈配徳早终长秋旷位定令制贵妃贵嫔贵姬为三夫人九嫔五职制同宋氏以美人才人良人为三职陈氏文帝天嘉之后诏宫职备员无改梁旧后魏孝文改定内官左右昭仪位视大司马三夫人视三公三嫔视三卿六嫔视六卿世妇视中大夫御女视元士又置女尚书女侍中等官齐文襄承前制两宫自余姬侍称娘而已文宣河清新令准汉制立左右昭仪比丞相徳正徳崇徳为三夫人比三公光猷昭训隆徽为上嫔比三卿宣徽凝晖宣明顺华凝华光训为下嫔比六卿正华令则修训曜仪明淑芳华敬婉昭华光正昭宁贞范徽芳猷婉华明范艳仪晖则敬信为二十七世妇比从三品穆光茂徳贞懿曜光贞凝光范令仪内范穆闺婉徳明婉艳婉妙范徳晖章敬茂静肃章穆华慎仪妙仪明懿崇明丽则婉仪静修闲修静明慎艳光猗容徽淑秀仪芳婉贞慎明艳穆容修范肃容茂仪英淑艳正信凝婉英范怀顺修媛良则瑶章茂成润仪宁训淑懿柔则穆仪修礼昭慎贞媛肃闺敬顺柔华昭顺敬宁明训仪崇敬修敬承闲昭容丽仪闲华思柔媛光懐徳良媛淑猗茂范良信艳华徽娥肃仪妙则为八十一御女比正四品武成好内具员如文置才人采女以为散号后主又置左右娥英比左右丞相降昭仪比二大夫寻又置淑妃一人比相国后周率由姬制隋开皇三年着内官之式嫔三员视正三品世妇九员视正五品女御三十八员视正七品又采汉晋旧仪置六尚曰尚宫尚仪尚服尚食尚寝尚工视从九品六司曰司令司乐司食司医司筵司制视勲品六典曰典琮典赞典栉典器典执典防视流外二品后又置贵人三员时有宣华容华夫人之号炀帝防详典故令贵妃淑妃徳妃为三夫人品正第一顺仪顺容顺华修仪修容修华充仪充容充华为九嫔品正第二媫妤品正第三美人才人品正第四是为世妇寳林品正第五御女品正第六采女品正第七是为女御总一百二十以叙于宴寝又有承衣刀人皆趋侍左右并无员数视六品以下时又増置女官准尚书省以六局管二十四司每司又置典及掌以贰其职六尚品从第五司品从第六典品从第七掌品从第九女史流外无定员各有司存焉唐制皇后而下有贵妃淑妃徳妃贤妃是为夫人昭仪昭容昭媛修仪修容修媛充仪充容充媛是为九嫔媫妤美人才人各九合二十七是代世妇宝林御女采女各二十七合八十一是代御妻自余六尚分典乗舆服御凡设六局二十四司凡一百九十人女使五十余人后世改复不常开元时以后下复有四妃非是乃置惠妃丽华三妃六仪四美人七才人而尚宫尚仪尚服各二参合前号大抵踵周官相损益云宋内命妇之品五曰贵妃淑妃徳妃贤妃曰大仪贵仪淑仪淑容顺仪顺容婉仪婉容昭仪昭容昭媛修仪修容修媛充仪充容充媛曰媫妤曰美人曰才人贵人其外又有御侍押班红霞帔紫霞帔之制真宗时有宸妃盖似特加者大仪自五代时有之宫词所谓大仪前日暖房来也
　　白乐天作类书名六帖通典选举门载唐制曰开元中举行课试之法帖经者以所习经掩其两端中间惟开一行裁纸为帖凡帖三字随时损益可否不一或得四得五得六者谓之通此六帖之名所从起也六帖云者取中帖之数以名其书期于必中选也
　　今选举之法进士隋制即古制科法第专用对策举人汉制即古孝廉第彼以行此以文嵗贡意縁周礼而参以汉明经之制武举唐武后制试以兵书宋仁宗天圣中行韩亿之言也官生即汉任满三嵗得任同产若子一人为郎自吏二千石以上今亦止于三品而已吏员即西汉试吏入官之法然今特不能取大位援例监生即错入粟补爵之意加纳官即汉以赀为郎之制天文生即古方伎诸科国朝用人其途尽于此若古贤良方正博学宏词书算童子直言极諌诸科悉格不行矣汉时射策对策其事不同萧望之传注云射策谓为难问疑义书之于策量其大小为甲乙之科列而置之不使彰显有欲射者随其所取得而择之以知优劣射之言投射也对策者显问以政事经义令各对之以观其文词定高下也
　　泥金帖子报新进士及第之名谓之喜信始于唐至文宗时革之宋则复用也似在南宋不用【见中吴纪闻】然考其制用黄纸涂金大书姓名于上下有两知举官花押仍用白纸为贮之亦题姓名于上登第者随附家书于中云
　　士人初登荣进士迁除慰贺欢宴谓之烧尾尝有人言虎变为人惟尾不化须焚除乃得成人以初授如得为人本尾犹在一云新羊入羣为诸羊所触不相亲附火烧其尾则定又云鱼化为龙惟尾不化须雷火焚之此説较前为胜也又按谈宾録唐景龙中公卿大臣初拜官者例许献食名曰烧尾苏瓌拜仆射不烧尾则知烧尾之説不独进士为然矣
　　进士题名成式曰慈恩寺题名自张苔于寺中题其同年人因为故事栁氏序训又谓韦肇初及第偶于慈恩寺塔下题名后进慕效之按封氏记神龙已来杏园宴后慈恩塔下题名同年中推善书者纪之他时有将相朱书之及第后知闻或过未及第时题名则添前字故李纻不加前字到老恨焉则题名自唐神龙初有之矣
　　国宪家猷载衣鉢二字始自佛氏五祖传心印于卢行者谓之衣鉢五代和凝应举自以榜首期待后乃第五【他书云十三非】及知选举见范质之文尤为惊赏即以第五处之语范曰欲君传老夫衣鉢尔后范歴官皆与和同因而塲屋间谓之传衣鉢唐人摭言中载贡举谢恩主司礼讫主事云请状元曲讲名第第几人谢衣鉢注云衣鉢谓得主司名第其或与主司先人同名第即谢大衣鉢按此则衣鉢之名唐人已有之不始于和凝矣试三塲自唐天宝中始糊名自唐武后始覆试自宋开宝六年始御试不许称门生于私门自宋太祖始赐诗自兴国八年吕正榜始分甲第自兴国八年王世则榜始赐袍笏自祥符姚华榜始赐宴自吕正始赐同出身自王世则榜始别科出身自咸平三年陈尧咨榜始唱名自雍熈二年梁颢榜始赐封弥誊録覆考编排皆自大中祥符八年始殿试不黜落自仁宗嘉祐二年始进士第一人金吾司差七人导从两节前引自大中祥符八年始
　　唐世举人呼已第者为先辈其自目则曰前进士按魏文帝黄初五年立太学初诣学者为门人满嵗试通一经补弟子满二嵗试通二经者补文学掌故不通者听须后试故后试称先试而得第者为先辈由此也前进士云者亦放此犹曰早得进士而其辈行在先也此皆演繁露载通典语按容斋续笔载诒子録云同年小録是双只先辈各一人分冩宴上长少分双只相向而坐以东为上儭以西为首给舍员外遗补多来突宴东先辈不迁而西先辈避位又绍圣间王圣涂渑水燕谈云蘓徳详汉相禹珪之子建隆四年进士第一人登第初还乡里太守置宴以庆之乐作伶人致语曰昔年随侍尝为宰相郎君今日登科又是状元先辈又司马温公劝学歌云一朝云路果然登姓名亚等呼先辈详味温公之言则登云路者方呼先辈如今黄甲并呼状元一般先辈犹言前名也又葛常之丹阳集云小説载优人有以李义山服蓝防之衣而出或问曰先辈之衣何在曰为舘中诸学士挦将去矣人以为笑又王直方诗话云萧贯常梦至宫庭中赋诗有一人曰先辈异日必贵又春渚纪闻载棊待诏刘仲甫闻祝不疑先辈名品高着人传今秋来试南省若以二家所载观之则以先辈为称呼决非前辈之比又韦庄浣花集有癸丑年下第献新先辈诗又墨客挥犀言今人于榜下择壻号曰脔壻有一新先辈少年为贵家所慕欲以女妻之又彭应来有贺新先辈二十八人及第诗结句云回头应念差池者重待阳和振羽毛言新先辈则谓状元为前名明矣若以为长上先生则安得加一新字又曰少年摭言载牛僧孺应举时韩愈皇甫湜见之于青龙寺称牛为即先辈又田表圣锡咸平集与胡旦书云秀才即先辈乃即日可为先辈也其义甚明今人诗集中因见唐诗有先辈二字不深考其故皆误作前辈近时有称道士为先辈尤可笑也【此吴枋宜斋野乗所纪也】













　　说畧卷六
&lt;子部,类书类,说略&gt;
　　钦定四库全书
　　説畧卷七　　　　　　　明　顾起元　撰史别上
　　帝王世纪云黄帝次妃女节生少昊则少昊乃黄帝子也是传位与子自黄帝始而非起于夏禹家语五帝徳及书序注颛帝纪并通厯皆云颛帝为昌意子则亦黄帝孙也是少昊传位于侄史记家语皆云帝喾祖元嚣父蟜极又髙辛纪书序注与帝王世纪载喾为黄帝曾孙则颛顼传位与从侄大戴礼并史记云帝喾下妃生挚则髙辛又传位于子髙辛次妃庆都生尧则挚又传位与弟史记并舜典疏以舜为黄帝八代孙则尧传位于五世侄孙前汉律厯志载颛帝五世生鲧则舜传位于六世祖之从兄弟如是则五帝亦可谓家天下今遡五帝之上而观之礼记注云女娲承伏羲而淮南子览训注古天子姓风则亦伏羲之子孙也礼记国语皆云炎帝少典之子而家语与史记云黄帝有熊国君少典之裔子国语又云黄帝炎帝之弟则二君同是少典之子以此而观家天下其来逺矣或曰夏之十七君皆姓姒商之三十君皆姓子周之三十七君皆姓姬非如五帝之异姓曰不然五帝之时世变不同人各自为一姓故黄帝姓公孙而少昊黄帝子也改姓巳颛帝亦黄帝孙也乃姓姬尧寄于伊长孺家从母所居故姓伊耆舜生姚墟故姓姚稷契与尧同父兄弟也而稷姓姬契以简狄吞鸟卵而生故姓子若以异姓而论谓黄帝与少昊非父子而尧与稷契非同父之兄弟可乎或曰家以传子今五帝独黄帝髙辛传位于子少昊颛帝皆与侄而挚则与弟葢已非传子矣尧传之曾侄孙而舜又传之同六世祖之从兄弟服纪尤为差逺曰不然长子考监明既以罪死而放齐固尝荐次子朱启明矣尧未尝不欲传子朱之不肖不足以嗣位尧则择同宗之侄孙而授之舜亦不敢遽然以为君而犹避朱于南河舜亦未尝不欲传子商均不肖不能以继绪舜则择同宗之从兄弟而传之禹亦不敢冒然以为君犹避商均于阳城尧舜岂以异族而授之天下哉且如商之外丙传弟仲壬仲壬传侄太甲小甲传帝雍巳祖辛传弟沃甲沃甲传侄祖丁祖丁传堂弟南庚南庚传堂弟阳甲祖庚传弟祖甲廪辛传弟庚丁而周懿王传弟孝王康王传弟定王则商周亦有传弟侄者其后如汉惠传弟文帝昭帝传侄孙宣帝成帝传侄哀帝哀帝传从弟平帝东海殇帝传堂兄安帝若冲帝传质帝则同髙祖之从兄弟质帝传桓帝则又同五世祖之从侄比之舜禹葢无异也且以祭法观之周则祖文而宗武商则祖契而宗汤夏则祖颛帝而宗禹而舜则祖颛帝而宗尧若舜为异姓之国奚必宗尧哉葢曰弟曰侄曰侄孙既皆吾之族类不谓之家天下不可也
　　世言神农生而九井自出按九井在赖山荆州记云江夏随县北界厉乡村南重山也井在山北重堑周之广一顷十一亩内有地云神农宅神农生此神农既育九井自穿旧説汲一井则八井皆动寰宇记在县北百里人不敢觞按今惟存一穴大木旁防人即其处为神农社年常祀之亦引荆山记所言厉乡村厉山下之穴神农所生穴口方一歩容数人上有神农庙即荆州图永阳县西北二百三十里厉乡山东石穴也髙三十丈长二百丈谓之神农穴神农生于厉乡者老子亦生于此故崔氏濑乡记以为老子教堂之故处只今眞源老子祠北三里有李母祠门内东院有九井述征记云汲一则八动然当涂南十里又有九井山伏滔记丹阳山南有九井五干四通大江寰宇记穰之九井与江寜三井皆汲一则余俱震而广济之静林院亦有九井攷之院记乃开成中宗义所凿为隂窦使相通引东岩水注之即今之九井寺因之岩井之相通附防者非一矣且若江寜三井在城南五里三井冈而县复有烈山烈洲临江中流上有神祠记或以为烈山氏之故迹乃伏滔记云栗洲也其上有小山如栗王敦举兵所至者舆地志云吴之旧津是矣内有小水商客停舟以避烈风而名亦曰溧洲非古之烈山也
　　罗泌路史云予游炎陵过西阳之乡值云阳老期我山中观赤松轩辕之坛寺后山之顶为嵗祈所赤松子者炎帝之诸侯也既耄移老襄城家于石室故齐孔稚舘碑云赤松家于石室之下神农行弟子之敬今襄阳之境也而説者乃以为东阳之石室山故东阳记北山去郡三十里有赤松庙赤松涧云昔徐公遇赤松于此而郦氏水经亦谓赤松子逰金华山自烧而化故今山上有赤松坛载稽非也乃皇初平尔初平亦赤松子也炎世赤松迹在襄阳不在于此按习凿齿襄阳传蔡阳界有赤松子亭下有神陂即南都赋所谓松子神陂者也神仙传云赤松子者服水玉神农时为雨师教神农入火炎帝少女追言与之俱仙髙辛之时复为雨师而列仙传有赤松舆子者在黄帝时啖百草华不谷至尧时为木工故传为帝俈师之又云尧师之道家亦有黄帝问赤松子中戒等经此张良所以愿从之游非末代之数矣然今西蜀峨眉衡阳在在俱有赤松坛墺岂其所寓耶云阳之迹迩于炎陵可得而详也
　　嚣少昊青阳三人也説者以嚣为青阳或以青阳为少昊或合以为一人皆非也按春秋纬黄帝传十世虽未足信然竹书纪年黄帝至禹为世三十以今考纪亦十有二世昔汉杯育治始终黄帝而来至元鳯之三年凡三千六百二十九载黄帝后有帝鸿有帝魁有青阳有金天而后乃至髙阳金天少昊俱为青阳之子攷之书则无疑质之世则不诡青阳嚣自二人明矣司马迁作史记不纪少昊畧不识其所出而言嚣不得居帝位夫少昊矩度显在人目三代以来皆所尊用祀于五帝之位正于月令之次徳之在人如是之着而嚣不得居帝位则嚣非少昊明矣史记云黄帝生嚣是为青阳降居江水此太史公之误也黄帝之子二十五宗赐姓十二惟纪有二余十有三皆姬姓也青阳与夷彭同为纪姓嚣与苍林同为姬姓少昊生于青阳循其纪姓帝喾出于嚣循其姬姓世本纪姓出于少昊而帝喾之子帝尧犹袭姬姓氏姓之来各有别则嚣青阳又不得为一明矣夫嚣降居江水青阳安得有降居江水之事葢太史公统纪二人皆出黄帝而并列其文稍错误宜曰生嚣青阳嚣降居江水尔曹子建之赞少昊也亦称祖自轩辕青阳之裔则少昊为黄帝之孙而青阳之后矣惟帝徳攷云黄帝之子少昊曰清又曰清者青阳也其子曰挚兹太史公所以致学士之疑者葢取乎此少昊二字自是传者之误赘也是以张衡条迁固违误谓帝系説黄帝产青阳昌意与周书异而郭璞亦云少昊金天氏帝挚之子也然以挚为青阳之名则又误矣
　　禳架之事从古而有今人家正旦门设神荼郁垒为説漫汗按风俗通引黄帝称上古有兄弟二人曰荼曰郁律在度朔山桃下简百鬼妄滑人者援苇索执以食虎而汉旧仪乃引山海经云神荼郁垒二神人主执恶害之鬼黄帝乃立桃人于门户画荼垒与虎索以御鬼其为説葢如此独风俗通作郁律战国防又作余与郁靁厥义同也故集韵中垒音为律葢神荼者伸舒也而郁律者苑结之谓也周代多以荼为舒如公子荼夏后荼是也西京赋云靁郁律于岩突声郁屈也沈休文云郁律构丹巘形郁屈也而黑深又为王充亦云礼刻尊为雷形一出一入为相校较之状葢律郁者防防之类也相校较则鸣分裂魄然若敝裂者气射之声也郁律忽发中人则死其引山海经郁垒与旧义同惟括地图言二神曰郁曰律则失之矣且黄帝内传云黄帝始傩而庄子有游岛问于雄黄逐疫出魅击皷呼噪与黄帝立巫咸之事则神荼郁垒爆竹之事可知矣
　　世本云苍颉作书司马迁班固韦诞宋忠傅皆言苍颉黄帝史官崔瑗曹植蔡邕索靖言古之王也徐整言在神农黄帝间谯周言在炎帝时卫氏言当在包牺苍帝之世慎到言在庖牺前张揖言其为帝王生于禅通之纪路史亦云然按元命包仓帝史皇氏名颉姓侯冈治百有一十载河图玉版云仓颉为帝南廵狩登阳虚之山临于扈洛汭之水灵龟负书丹甲青文以授之此皆言仓颉是帝王世纪言黄帝史官仓颉孔甲吕氏春秋説文通志畧皆同世纪迄未有的论也今苍颉墓白水县南乐县祥符县夀光县皆有之元命包言衙之利乡亭衙即白水述异记仓颉墓在北海夀光亦北海地未知孰是
　　汉孔氏注九黎之君号蚩尤史记蚩尤在炎帝之末楚语九黎在少昊之末孔注又言蚩尤为黄帝所灭与史记同孔见楚语而为此説葢以蚩尤是九黎之君黄帝虽灭之种类尚在故至少昊末复作乱康成曰九黎学蚩尤蚩尤霸天下者孔氏三朝记曰蚩尤庶人之贪者应劭云蚩尤古天子诸説不同今考黄帝灭蚩尤于涿鹿之野在北鄙南蛮多黎种九黎三苗皆南蛮蚩尤九黎非一种也楚语云三苗复九黎之恶苖与黎同种康成亦云三苗即九黎之后颛顼诛九黎其子孙为三国髙辛衰复为乱尧又诛之舜摄位又窜之禹摄位又征之
　　蚩尤天符之神状类不常三代彝器多着蚩尤之像为贪虐者之戒其状率为兽形傅以肉翅葢始于黄帝龙鱼河图云黄帝之初有蚩尤氏兄弟七十二人铜头铁额食沙石制五兵之器变化云雾演义云汉武时太原有蚩尤神昼见龟足虵首疾其里人遂立祠齐魏间太原村落中祭蚩尤神尚不用牛头述异记冀州有蚩尤神俗谓蚩尤人身牛蹏四目六手涿鹿间往往掘得髑髅如铜铁蚩尤骨也齐梁间尚有蚩尤齿长二寸坚不可碎秦汉间説蚩尤牛耳鬓如劔防有角与轩辕鬭以角觝人人不能向冀州旧乐名蚩尤戏其人两两三三戴角而相觝即蚩尤之制又按俗称闗羽死后为神有破蚩尤于盐池事今山西解州是寰宇记云蚩尤之封域有盐池之利王冰黄帝经序云其血化为卤今之解池是也方百二十里卤色正赤故呼解池为蚩尤血则俗称云长云云亦有自来矣
　　蜀记杜宇末年逊位鳖令鳖令者荆人也旧説鱼鳬畋于湔山仙去后有男子从天堕曰杜宇为西海君自立为蜀王号望帝徙都于郫或瞿上自恃功髙诸王乃以褒斜为前门熊耳灵闗为后戸玉垒峨眉为城郭江潜绵洛为池泽岷山为蓄牧南中为园苑时鳖令死尸随水上荆人求之不得至蜀起见望帝望帝以之为相后防以国去之隠于西山民俗思之时适二月田鹃方鸣因号杜鹃以志其隠去之期一云宇防之而淫其妻耻之死为子隽故蜀人闻之皆起曰我望帝也杜甫每每起叹所谓杜宇曾为古帝王者据风俗通等鳖令化从井出既死尸逆江至岷山下起见望帝时巫山拥江蜀洪水望帝令令凿之蜀始陆处以为刺史号曰西州自以徳不如令从而防焉是为蜀开明氏年号万通生芦保亦号开明时武都出五力士辅之开明子孙八代都郫九世至开明尚始去帝号称王治成都自开明五世开明尚始立宗庙于蜀则犹在五帝时以今蜀记望帝逺记周襄王至鳖令王蜀十一代三百五十年当始皇时号蜀芦子霸王夫始皇时蜀灭久矣记言仪错伐蜀蜀王开明拒战不利退走武阳获之乐史云在彭山县则是张仪灭之也鳖水名也字一作鄨音别县在牂牁集韵音币而刺史乃秦官故王充刘知几以子云之纪杜魄荆尸为妄鳖令亦作龞灵墓在郫西五里
　　外纪有十日并出之説羿射落其九人以为诞古今通占镜云众日并出天下分裂百官名设政令不行三日并出诸侯争洪水出晋建兴二年正月辛未三日出西方而东行后江东改元刘聪李雄作乱四年三日复出其年帝尘平阳五年正月庚子三日又见占曰三四五日见天下兵王者如其数建武元年亦尝三日并矣见晋阳秋而太兴三年五日且出后前秦后赵乘时并起贞观之初突厥亦记五日并见干符六年十一月朔两日出鬭三日乃没夫天有十日居于阳谷在黑齿之北一日居上枝九日居下枝次以甲乙迭运中土君有失道则两日并鬭三日出争以至十日并出大乱之道山海经云日浴温原谷上扶桑一日方至一日方出皆戴于乌夏桀之乱两日并出商纣之世两日又见其一将没一方出故攷灵曜云黑帝之亡二日并照虽然兴亡必并有徳则兴无徳则防此不易之道也显徳七年正月癸卯两日固尝见矣是时苗从训从太祖出师见日上复有一日久相摩荡曰天命也及夕六军推戴繇此观之甲之事葢有之矣歴代之书志更有多月者梁太清二年正月两月相承见西方唐志贞观初突厥言有三月连明攷之乃是当时推为突厥颉利之应虽云分域然日月正为中国之占顾得云颉利哉
  </div>
  <div class="pagination">
   <a href="说略_page3.html">
    上一页
   </a>
   <a href="说略.html">
    1
   </a>
   <a href="说略_page2.html">
    2
   </a>
   <a href="说略_page3.html">
    3
   </a>
   <span class="current-page">
    4
   </span>
   <a href="说略_page5.html">
    5
   </a>
   <a href="说略_page6.html">
    6
   </a>
   <a href="说略_page7.html">
    7
   </a>
   <a href="说略_page8.html">
    8
   </a>
   <a href="说略_page9.html">
    9
   </a>
   <span>
    ...
   </span>
   <a href="说略_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
