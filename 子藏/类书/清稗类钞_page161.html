<!DOCTYPE html>
<html>
<head>
    <meta charset="UTF-8">
    <title>清稗类钞 - 第 161 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 161 页/共 432 页</h1>
    <div class="content">
　　名帖某省督署夫役，与武庙隔壁某乙结为姻娅.文定之日，甲大书于帖曰「钦命头品顶戴兵部尚书都察院左都御史总督某处地方节制提督军门门下扫地夫愚弟某顿首拜」。乙张皇失措，就某绅商之。绅曰：「隔壁为关帝庙，我自有法。」于是将回帖写饮，文为「敕封关圣帝君汉寿亭侯隔壁愚弟某顿首拜」。

　　中之人官衔吴俗，田房交易作中者曰蚂蚁。有老翁业此多年，家小康，买灶下婢生一子，令星士算之。星士善谑，口多微词，戏之曰：「令郎英造必大贵，君当作封翁。」翁曰：「我辈执业卑微，何得挂名仕籍？」星士曰：「是何言也？古者蝎号将军，萤称正字，蝶封香国粉侯，蜂擢花台刺史，诸虫皆贵，安见蚁命之独贱乎？」翁不知其戏，述星士语夸示同侪，日以封翁自负矣。儿长，性憨，年十八，读《大学》三页，人问令郎读《左传》否，翁曰：「左传已读，今读右传矣。」盖日听其诵右传首章、右传二章故也。及年二十，顽钝如初，翁恐前言不验，复卜之星士。星士笑曰：「君头衔已贵，何必倚佳博封诰哉？」翁问曰何衔，答曰：「中人科中人升卖田司主事外擢合同知府例封文契郎晋封草议大夫。」

　　能自治斯能自活今之世，物竞天择优胜劣败之世也，盖欲求自存，必先有以自立；欲求自立，必先有以自治。宣统时，城镇乡地方各设自治公所，为城镇乡议事会会议及城镇董事会、乡董事会办事之地。其议事会选举议员，于本地方居之选民中举之，每年一次，届期投票，翌日投票匦而检之，以得票较多数者为当选.有黄莲舫者，当选为某镇自治公所议员.一日，贻书唐平卿，其封面应有某乡自治公所字样，乃误书治为活。平卿得书大笑，越翼日见而诘之。莲舫曰：「一时笔误耳。然自活者，生存之谓也。今之具有自治能力者有几人耶？他不具论，姑以一事言之。某团体有职员二三十人，类皆讲求新学可为国人之矜式者也。其事务室旁设盥洗所，应用之巾盆咸具焉。有水管，开水则水至，盥既而水秽宜泄之，巾宜悬于杆，凡以便后至者之续盥也。余尝以访友而往，则频见盆有秽水，巾在水中。即此推之，吾国人之无自治能力，不亦昭然若揭乎？物竞天择，优胜劣败，循此不变，何以生存于世界？地方自治，今方萌芽，果有成绩与否，尚难逆知，能自治，斯能自活。吾之笔误，亦正以祝地方自治成绩之良好耳。」

　　学而优则仕武进谈伯虎名寅，尝为上海某校学生，继而弃去，从王钟声习文明新戏。其父小莲从九珵熙尝斥之，怀献侯曰：「戏亦有学也，且为专门之科学.」小莲曰：「何以知其然乎？」献侯曰：「吾尝闻之长洲王梦生矣，其言曰，学之为言效也，凡事前创后赓，积数十世数千百人心思耳目所推阐裁成者，皆谓之学，何独疑于戏？且闻西哲之言曰：「凡合数种科学以成为一学科者，皆谓之专门之学.」若戏，则喜怒哀乐，心理学也；抬步技击，体育学也；化装扮演，审美学也；腔调节奏，音乐学也；时代人物，历史学也。以言君臣政事，则通乎国家学；以言父子夫妇，则通乎家政学；以言朋友交际，则通乎社会学.凡斯种种，非合数种科学以成为一学科乎？是故童年就习，谓之科班，剧本流传，谓之科白，科之一字，实有当之无媿者。得一佳唱，贵与科名等，亦且精与科学抗矣。此摹彼仿，月盛日增，有自少至老数十年，积精研求而卒不能出类拔萃者，谓非专门之学，吾不信也，君何嫌于郎君而责之乎？」

　　小莲闻之不答，若有不豫色然，盖以为献侯讽之也。献侯又曰：「子毋然，君之欲令郎君读书者，非必有志于国民教育也，亦视之若科举，欲冀其由中学而高等而大学而通儒院，得有出身官职，以筮仕于朝耳。孔子不尝云「仕而优则学，学而优则仕」？习戏既入，学而优则仕矣，且即以戏场作官场可也。人生行乐耳，袍笏登场，一呼百诺，亦极大丈夫之豪举矣。戏场与官场，又何异耶？」

　　妓胜于官李竹溪，浙人，自号忧时子，侨沪久矣。有见夫时艰之日亟，吏治之日下也，谓末日即在目前，当以醇酒妇人自遣，以是恒作治游。一日，在周若兰妆阁，与若兰谈时事，若兰询之曰：「君将何为？屠沽纤儿，且相率入仕途矣，君亦及时自效乎？」

　　竹溪曰：「吾有自知之明，吾无才略，无学识，不可以从政，且以席先人余荫，幸有负郭之田五十亩，足以给饘粥，更无意于仕宦矣。然亦尝为他人计之，苟欲谋生，毋宁为奴为伶之为愈也。即为盗为贼，害之所及，亦不甚巨，至于官之为祸，则可以亡国，可以灭种，自好者所断不为。吾虽不学无术，而天良未泯，虽冻馁至极，亦不愿以官谋生。今且于卿而羡之，卿托业虽微，而人之于卿，可得精神之快乐，卿之于人，可助美感之教育，吾故曰妓胜于官也，卿不犹忆吾言乎？」

　　大学士验看人才宣统庚戌，保举人才入京，经大学士验看，加以考语，改授部曹，水南水北之向以山人名者，皆供驱使矣。李审言尝有诗记之云：「南郡诸生说上京， 「 《后汉书&#8231；申屠蟠传》。」 东山果有济时. 「 谢太傅。」 宾贤枉被羣公热， 「 吴，野人。」 是镜能高处士名。 「 是镜，江阴人。」 万柳新荷谁主客， 「 冯文毅公溥事。」 一丝九鼎费将迎。 「 黄鲁直咏严子陵。」 坐中惜乏渔洋老，请诵当筵蛱蝶行。 「 顾亭林事。」 」

　　傅晓渊自谓像人诸暨有傅振海字晓渊者，以五品衔候补直隶州州同，需次江苏，曾权太仓州州同，及瓜而代，还次于苏.一日，谒上官，憩于官厅，僚友咸相视而笑，曰：「傅晓翁太不像官。」傅曰：「诸君以振海为不像官乎？振海自入官，即以官为不足贵，官而循良，乃为可贵耳。所以时时省察，惟恐浮沈宦海，官派官气，日久濡染而不自觉.今诸公宠以「太不像官」四字，则平日读书谈道，渐有把握，而不遽为习俗所迁移。可知既不像官，或者尚像人也。」

　　今人性恶性，生之质也，性善性恶，久无定论。周荀况之学说，谓人性本恶，必克治之，乃入于善，与孟子性善之说正相反。金奇中有见于晚近以来人心不古，太息痛恨而言曰：「古之人性善，今之人性恶，盖自世道陵夷，诈伪相尚，即有一二自好之士，亦为社会所转移，同流合污，而所生男女，其性得自遗传，遂无一不恶矣。且自欧美学说输入而后，误会平等自由之说，习于猖狂恣肆，藩篱冲决，昔日偏而不全之道德亦遂荡然无存，深可慨也。」

　　天良某太守，浙人，尝奉檄至沪，数作狭邪游，眷二女，妓院之女佣也，一曰阿毛，一曰阿土。旋入京，则与像姑名翠林、红湘者昕夕过从，文采风流，传播遐迩。尝为骈俪书致其沪上友人云：「食毛践土，具有天良；倚翠偎红，敢云至乐。」或谓某太守能作感恩语，亦饶有官气也。

　　哑者之发声哑，瘖也，然亦能发声，惟不成语耳，略如小儿之哑哑然然。金奇中尝遇一哑者于怀献侯许，见其以手指天画地，口中哑哑作声，询献侯曰：「此君何亦能言乎？」献侯曰：「渠固素不能言也。」奇中曰：「吾虽不知其所言为何，然乍聆之，似与普通人所学不合法律不合道德之言相类，令人无从索解也。以视鸟语猿语，固较胜一筹矣。」

　　文明野蛮之杂糅金奇中之好天足也，在天足会未创以前，赵伯英尝询其故，则曰：「今之妇女，既非如古代及欧女之束腰，其于头也，亦惟饰其发，涂其面，而亦不效非洲妇女之压头使扁，是固欲留其天然之美也，何独于足而欲以人力矫之？头大足小，徒觉其不称而已。此与吾国之开化虽早，进化独迟，文明野蛮杂糅其间而绝不相称也，庸有异乎？吾所以深恶而痛嫉之也。」

　　附膻逐臭沪为五方杂处之地，自光绪末叶以迄宣统，社会之怪现状，不可殚述。曩以为文明之中心点者，渐易而为野蛮之中心点矣，姑举数端言之。奸淫也，拐骗也，卷逃也，盗劫也，私盐私烟也，暗杀明杀也，窃犯赌犯也，赖婚重婚也，无日而无之，古之朝歌、胜母，或犹未若是甚。而迁居于沪者，蜂屯蚁聚，纷至沓来，一若自沪以外，曾无一片干净土足安其身者。或曰：「蚁附膻，蝇逐臭，沪上腥臊之气，弥漫四周，易于感召，宜其同流合污，如水之就下而归壑也。」赵伯英曰：「沪为万恶之社会，可儗之于京师。」言虽刻酷，亦实有所见而云然耳。

　　权利之别解权利为法律名词，即一人之行为，得据法律，使他人认为正当之力也。例如于自有之地造屋，他人若置物其上，得除去之，他人不能抵抗也，其确解若是。且「权利」二字，亦世界各国人人所公认而不讳之物也。所别乎可不可者，公私而已。以公心言权利，虽强国家，福人民，可也；以私心言权利，虽覆国家，祸人民，可也。国人对于「权利」二字辄有别解，而多从己着想。未得权也，不惜丧名屈节以求权；既得权也，又不惜丧名屈节以求利；既得利也，更荒淫奢侈，无所不为，而其后权亦有所不顾。何以故？以既得利，即无权，而我仍可安居行乐也。此乃国人富贵贫贱最劣之根性，苟不除之，他日之不为奴隶牛马也，几希矣。

　　牺牲一己人之恒言曰：「吾今以忧之故，愿牺牲一己矣。」晚近以来，几合富贵贫贱之人而皆能言之矣。盖即本其己饥己溺之怀，舍身以救世也。牺牲者，谓捐弃一切，如云牺牲生命，牺牲财产，牺牲名誉，即捐弃其生命、财产、名誉也。其语实本于《吕氏春秋》。《吕氏春秋》曰：「殷商夏而王天下，五年不雨，汤乃以身祷于桑林，剪其发，割其爪，自以为牺牲。」

　　陶希明者，亦以牺牲为恒言，尝游学海外，以入赀为知县，夤缘于要津，得司榷。横征暴敛，以贪闻，不半载积金十余万.商贾怨之，一日，纠土棍数百人持械攻局，屋毁，司事、巡丁皆被挞，死二人，余亦垂毙，陶受棍伤跳楼遁，投金奇中家得免。金曰：「吾今乃知君之所谓牺牲者名誉而已，生命财产，固皆不与焉。」陶曰：「吾作官之不恤人言者，初亦仅欲牺牲名誉而已。岂知生命亦将不保，财产亦有所失乎，予何言哉！」

　　金言之曰：「成仁赴义，人所至难，生命姑不论，财产实为身外之物，黄金百万，能悉纳之于乎？亦惟为子孙殖财计耳！盖实拘于「不孝有三，无后为大」之义而重视子孙也。是以平日之一举一动，无一不为子孙计，而绝不为社会计，且并不为一己计。惟专心致志于财产，遂至一己之名誉全然丧失，一己之生命或且不保，愚孰甚焉？君今亦悟否？能牺牲子孙，斯能牺牲一己以舍身救世耳。」

　　热诚热中冰其淋亦译冰忌廉，其淋之义，酪也，以牛乳、鸡蛋加香料，如香蕉、柠檬等物，搅和入冰，筒运机旋转，使渐凝结如冰。食之甘沁可口，西人于常餐时辄进之，冬日亦然，非若我国人之必于炎暑时始一尝也。金奇中曰：「西人具热诚，故内热，须饮冰；我国人之食此者，富贵中人为多，岂以热中过甚，自知忏悔耶？」

　　无远虑有近忧国人之目多近视，文儒尤多，誉之者谓伏案功深之证.亦实以案为平面，朝夕俯观，头低背伛而有以养成之，非若西人所用之案为斜面，可端坐读书，目与案之距离为均等也。金奇中亦近视，一日赴宴，座客戴叆叇者十八人，皆当世之号称第一流而与奇中有同病者也。奇中与十八人皆雅故，酒阑，奇中笑而言曰：「国人方以无远虑有近忧为世所诟病。而吾辈且皆近视，仅具咫尺之目光，将若何？」

　　憧憧之影金奇中侨沪久矣，以沪无山，每届重阳，辄登味莼园之眺华阁，以西望龙华之塔。奇中目短视，宣统庚戌九月九日与友登之，为登高之会，偶踬于石，叆叇堕地而碎，友曰：「君尚有所见乎？」奇中曰：「我虽短视，固未尝瞽也。往来者之众，亦见之。」友曰：「所见者何？」奇中曰：「憧憧之影也。」友曰：「往来者也，君何疑为鬼？」奇中曰：「顷饮于九华楼，吾醉矣。」

　　父母之年之喜惧邵保民尝读《论语》而至「父母之年不可不知也一则以喜一则以惧」章，而以己意释之曰：「噫，吾知之矣。喜者，喜父母之马齿加长，去死不远，旨甘菽水之资即可免除。惧者，惧父母之精力就衰，不能为子生利，且一旦物化，须出巨资以营丧葬也。」此虽别解，然足见世人大多数之心理矣。

　　吴理安愿为犬马人子之能养父母也，什百中无一二焉，有之，则惟乡曲之细民，欲于富贵家求之，殆千不得一矣。「今之孝者，是谓能养」，孔子所言，盖在春秋时也。至于晚近，则习闻泰西父子别居之说，而何有于养，更遑言敬？

　　吴士忍者，以贸迁致富，声色狗马之奉，穷极侈汰。有父名理安，则居，距五十里而遥，然仅岁时一问视，岁致银币十二圆而已。父垂老矣，穷年冻馁，几不能自存。一日，徒步五十里往叩其子之门，曰：「吾今欲自侪于犬马之列，而得汝养，可乎？」士忍不答，但留其晚食，俾一饱，与以镫，使笼烛而归.符稚仁极端之发财思想今之能养父也，固几已百不一觏矣，然养母者则犹有所闻，盖其寿较男子为长耳。且妇女本难谋生，垂老之年，尤不得不坐食，子之养母，亦大率出于迫不得已也。符稚仁者，父歾矣，有后母吴氏，方少艾，为其父垂老所娶者也。

　　稚仁以父无遗产，有怨言，一日，忽语其母曰：「儿不肖，家贫，无以奉甘旨，母又方盛年，盍及是时而自为计乎？」母不答。稚仁曰：「儿有二策。」母曰：「姑言之。」稚仁曰：「母而欲图长治久安也，其别嫁乎？不然，则有赵某、沈某、杨某、唐某、蒋某者，皆好冶游，以母之年，母之姿，何患不见容于若辈耶？且母亦优游自适矣。」母大怒而号。稚仁之意，殆欲于再醮之聘金，夜度之资费，可有所沾溉也。金奇中曰：「惟仁欲以后母易金，丧心病狂，诚狗彘之不若矣。」此亦发财思想极端之所表示者也。

　　兄弟阋于墙吾国人民号称四万万，实合汉、满、蒙、回、藏及苗、瑶等族言之也。乃自种种革命之说兴，而昌言排满矣。然其警告大众之辞，或发言，或作文，又辄曰四万万同胞，是则满人亦在其列也。丹阳何陟封鹾尹锡诗闻而诧之曰：「既亲之为同胞矣，而又排之，若必欲剪除异己者。甚矣，其自相抵牾也！吾是以大惑不解也。」金奇中曰：「是固兄弟之阋于墙也，若有外侮，必能通力合作而御之矣。」

　　妻专制妾共和青州陈少琴侨居于苏，有妻曰孙兰仪，杭人，世家女也。有妾曰王巧珍，苏人，乡农女也。苏农之女习田事，以天足故，杂男子力作，劳苦惟均，然此实有男女平权、男女平等之精义寓于其中，巧珍亦若是也。少琴娶兰仪之明年，偶至浒墅关，见巧珍力耕而美也，欲纳之，使女佣将意，巧珍之父阿瑞诺之，遂娶焉。嫡庶相处无违言，巧珍贤，兰仪亦不妬也。

　　兰仪幼从宦，居其父之官廨十九年。父曰佩卿，任子得官，官气重，兰仪习之久，故其驭其下也，常寡恩而多威。巧珍固出自平民家者，则反是。金奇中曰：「此可以譬政体矣，兰仪专制，巧珍共和也。」

　　积金为子孙金奇中尝言人之欲积金者为子孙耳，于己无锱铢之裨益也。汤颐琐询之曰：「君何所见而云然？」奇中曰：「晋之富室多藏镪，非储于窖也。镕之于地，高如邱山，有自明以至于今者，子孙世守之，无或动，大盗至亦惟相对愁叹而已，不能取其毫末也，人因号之曰没奈何。苟非子孙者，则此没奈何之金，何以子又传子，孙又传孙乎？累代相传，其子孙绵延不绝，则此藏金者，亦即绵延不绝，乌得有所减乎？盖亦子孙各为其子孙之故也。」

　　被催眠术催眠术者，能令人集注意识于一点，使成睡眠或丧心病狂之态也。初视为妖术，至十九世纪法国医士某用之以治病人，世始知重，近渐盛行，且及于我国矣。

　　光绪庚子以拳匪肇乱，至使联军来华，劫盟城下，大辱奇耻，莫此为甚。国人至是宜若有所觉悟，发愤为雄矣。而朝野上下之人，乃犹昏睡不醒，或且冥行走，流连忘反，卧于积薪之上，处于漏舟之中，几无一人能瞿然惊醒，幡然改图者。徐新六忧之，曰：「是岂皆被施催眠术者所利用乎？」怀献侯曰：「不然，既无意识，曾何集注之有？冥顽一物，直木石耳，且鹿豕之不若也。」

　　人似河马野蝙蝠兽类之体大者，跋涉维艰，大都不能迁徙，而体大则力强，无有顾忌，得有食物充足之地，足以养其躯，则安之不去矣。譬之河马，得有水及食物处，便即安居，不欲舍弃。非洲中部多长江大河，且地旷人稀，无猎户，河马成羣而居，恒在芦苇丛生之水中，逍遥游玩，牝者且携其子负之于背，游戏水中，自以为闲适矣。野蝙蝠善飞，翼甚大，腹下有数囊，能蓄空气，其身轻而飞极速，然性不喜迁，居于幽黑之洞，久而不移其处，盖怀土也。金奇中曰：「观于此，而可以知国人之不能变法，有似河马、野蝙蝠也。」

　　愿醉死不愿梦生王梧冈者，窭人子，幼而无赖，习木工，以建筑致富，积资十余万，时已中年矣。乃折节读书，不两载而通知大义，渐纳交于士大夫，久而与之习。尝博览报章，欲大有为，而所谓士大夫者辄尼之，乃喟然曰：「若是乎，斯人之不可与同羣也！」于是无意世，而恣为淫乐，与宾客为长夜饮，饮醇酒，多近妇女。徐新六劝之，则曰：「吾将终老于是乡矣。醉生梦死，滔滔者皆是，此吾愿以醉死，不愿梦生也。」新六曰：「梦生何谓也？」梧冈曰：「不见世之行尸走肉者乎！」漏舟积薪，沈迷不悟，非梦生而何？」

　　四书有十先生有为童子师者，一日讲《论语》，至「自行束修以上」句，曰：「小子听之，孔门弟子皆贤人，束修必自送，不必催。」且时有需索，主人恶之，尝令介绍人传语，讽其自辞.师不可，谓关约原订一年，未可中辍.及岁暮，而犹冀来年之续聘也，及探之于徒而问之曰：「《四书》之中所谓先生者凡几见？」徒不能对，语其父。父知师意所在，因教之云云。明日，师又问，徒对以十见。令悉数之，乃曰：「「先生以仁义说秦楚之王」，「先生之志则大矣」，「先生以利说秦楚之王」，「先生之号则不可」，「从先生者七十人」，「见其与先生并行也」，「有酒食先生馔」，「待先生如此其忠且敬也」，「先生何出此言也」，「先生将何之」。」师闻之，嗒然若失。

　　书堆跑马两国文字互相翻译，既不可失之武断，亦不可失之穿凿。以华文译洋文，尤不易也，必须精研两国文字，并有专门术语，而又深知大意，融会贯通，所用名词，一一脗合，方始极翻译之能事也。有某舌人者，以国文译英文，将「驰骋文场」四字译为「有骑马于书堆而奔跑四周」者，英人某曰：「华人其真善于跑马哉。」

　　烟枪铭烟枪为烟具之一，吸鸦片烟者以装烟于斗者也。某尝为作铭，铭云：「酒之余，饭之后，桂之馨，兰之臭，榻上一点灯如豆。短笛无腔信口吹，可怜人比黄花瘦。」

　　嘲世歪诗陶铸禹善谐语，曾作十七字诗三首，题曰「嘲世歪诗」。一云：「狮子大开口，胡言不怕羞。一等大滑头，吹牛。」二云：「到处乱唱喏，逢迎太肉麻。轻轻两手叉，拍马.」三云：「遇事善营谋，削尖和尚头.运动称老手，钻狗。」

　　新名词入诗自日本移译之新名词流入中土，年少自喜辄之以相夸，开口便是，下笔即来，实文章之革命军也。某曾赋诗四首以嘲之，一云：「处处皆团体，人人有脑筋。保全真目的，思想好精神。势力圈诚大，中心点最深。出门呼以太，何处定方针。」二云：「短衣随彼得，扁帽学鲁索。想设欢迎，先开预备科。舞台新政府，学界老虔婆。乱拍维新掌，齐听进步歌。」三云：「欧风兼美雨，过渡到东方。脑蒂渐开化，眼廉初改良。个人宁腐败，全体要横强。料理支那事，酣眠大剧场。四云：「阳历初三日，同胞上酒楼。一张民主脸，几颗野蛮头.细崽皆膨胀，姑娘尽自由。未须言直接，间接也风流。」

　　赠新人物诗有人作赠新人物诗者，竭意描摹，寓规于讽.其咏学界者，则有「教习」、「学生」、「出洋学生」三题.教习云：「自道东瀛留学归，图谋聊借一枝栖。如今不说之乎者，换了新腔萨西司。」学生云：「不是从前酸秀才，学堂毕业气雄哉。文凭一纸非容易，辛苦三年骗得来。」出洋学生云：「一岁千金价不低，祇因费重总难弥。单言衣服须双套，一套华装一套西。」

　　题李铁拐像诗某家藏古画，所绘为八仙中之李铁拐像，乞文士某为之题诗。某援笔题之，诗云：「葫芦里是什么药，背来背去劳肩膊。个中如果有仙丹，何不先医自己脚.」

　　咏尼嫁人诗湖州有尼曰静修者，与僧私通久矣，忽还俗，嫁张某。或为诗以讽之，诗云：「短发蓬松绿未匀，袈裟脱却着红裙。从今嫁与张郎去，赢得俗敲月下门.」

　　兄弟联句咏雪中州有兄弟二人，纨袴子也，仅识之无，而自命为通品。一日赏雪，欲联句，苦思不雪中来，兄曰：「予得起句伏！」遂吟曰：「黄狗身上白。」弟大叹服，谓其心思之巧。继而弟亦续吟曰：「白狗身上种.」兄见之大惊曰：「尔我得此二句，竟成咏雪绝唱，不宜再作，非但恐贻狗尾之讥，且恐遭造物之忌也。」言毕相与大笑不置。

　　斋联门联有自书一联揭于斋壁者曰：「倩人抓背，上些上些再上些，知痛痒还须自己；对客猜拳，是了是了定是了，真消息原在他人。」语虽滑稽，实亦道破世情矣。其大门联则八字，曰：「自由不死，国魂来归.」相传为鄂人戢元丞所撰，以白纸书之，不知者方以其家为有丧也。

　　松庄联金陵富翁蔡某，暴发户也，尝于居宅之旁辟园囿，徧植长松，曰松庄.落成日，以巨金丐某名士譔联，名士思有以戏之，为集四子书二句云：「臧文仲居蔡，夏后氏以松。」

　　戏台联某邑涳戏台有联，寓规于讽.联云：「事事如斯，装一般打脸挂须，偏称脚色；年年依旧，唱几句南腔北调，就算改良。」又酆谋曾撰傀儡戏 「 俗名木人戏。」 联云：「着几件衣裳，也在舞台充脚色；无半点血气，全凭光棍顶人头.」

　　厕所联有作厕所联者，联云：「到此方无中饱患，何人不为急公来。」

　　变之时义大矣哉自光绪戊戌以至宣统，朝野上下，亦屡言变法矣，有心人起视之，则曰国犹是而已，民犹是而已。

　　客有善说变者曰，今之世事，诚万变矣，变之时义大矣哉。「齐一变至于鲁，鲁一变至于道」。我国领士一变而为外国之属地，如香港、台湾是也；又一变而为外国之租借地，如澳门、广州湾、九龙、胶州湾、威海卫、旅顺、大连湾是也；又一变而为外国之租界，如上海、天津、汉口等是也。

　　孙悟空之变也，善摇其身，于是后世之学者，不惟摇其身，而且屈其膝，鞠其躬，奴其颜，凡小人之所能为者，无不优为之。变哉变哉，社会之转移，能使有用者变为无用，废物怪物所在皆是。人种一变而为犹太，国运一变而为埃及、印度。变之又变，殆无所不用其变矣，可慨也。

　　害甚于洪水猛兽大地各国，虽政教不同，治法各异，于保存固有之国粹，不忘天赋之本能，固初无二致也。而吾国乃有误解共和真理，议论驰于极端者，谓前史所载圣经贤传大本大原等名词，皆以愚惑黔首，遂倡为无秩序之平竹寺，无法律之自由，邪说横行，人禽莫辨，踰法蔑纪，伦理荡然，其害有甚于洪水猛兽也。夫国可由衰而盛，转弱为强，苟民德丧亡，纵地有二万万方里，人有四百兆之众，亦必士崩瓦解，不能立国于天地之间矣。
</div>
    <div class="pagination">
<a href="清稗类钞_page160.html">上一页</a><span>...</span><a href="清稗类钞_page156.html">156</a><a href="清稗类钞_page157.html">157</a><a href="清稗类钞_page158.html">158</a><a href="清稗类钞_page159.html">159</a><a href="清稗类钞_page160.html">160</a><span class="current-page">161</span><a href="清稗类钞_page162.html">162</a><a href="清稗类钞_page163.html">163</a><a href="清稗类钞_page164.html">164</a><a href="清稗类钞_page165.html">165</a><a href="清稗类钞_page166.html">166</a><span>...</span><a href="清稗类钞_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
