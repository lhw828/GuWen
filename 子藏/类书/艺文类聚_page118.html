<!DOCTYPE html>
<html>
<head>
    <meta charset="UTF-8">
    <title>艺文类聚 - 第 118 页/共 154 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺文类聚 - 第 118 页/共 154 页</h1>
    <div class="content">    《尚书》曰：唐叔得禾，异亩同颖，献诸天子，王命归周公于东，作归禾，［亩，垅也，颖，穗也，禾各生一垅，而共为一穗，天下禾同之象，周公德所以致，故归之。］
    《左传》曰：郑祭足帅师，取成周之禾。
    《孝经援神契》曰：德下至地，则嘉禾生。
    《吕氏春秋》曰：饭之美者，玄山之禾。
    《史记》曰：管仲说桓公曰：古之封禅者，北里之禾，所以为盛，［北里，地名。］
    《淮南子》曰：后稷辟土垦草，而不能使禾冬生。
    《东观汉记》曰：光武生於济阳县，是岁有嘉禾，一茎九穗，［事具帝王部。］又曰：淳于恭，有盗刈恭禾者，恭见之，念其愧，因自伏草中，盗去乃起，［事具人部让篇。］
    《续汉书》曰：承宫，琅耶人也，常在蒙山中耕种禾黍，临熟，人认之，宫便推与而去，由是发名，［事具人部让篇。］
    《古今注》曰：和帝元年，嘉禾生济阴城阳，一茎九穗，安帝延光二年，嘉禾生九真，百五十六本，七百六十八穗。
    《吴志》曰：赤乌七年，宛陵言嘉禾生。
    又曰：会稽言嘉禾生，改年为嘉禾。
    晋《起居注》曰：武帝世，嘉禾三生，元帝世，嘉禾三生，其茎七穗。
    《续搜神记》曰：庐陵巴丘人□晃者，世以田作为业，年常田数十顷，家渐富，晋太元初，秋收已过，获刈都毕，明旦至田，禾悉复满，湛然如先，即便更获盈仓，於此遂巨富。
    梦书曰：禾稼为财，田之所出，梦见禾稼，言财气生。
    【讴】魏陈王曹植魏德论讴曰：猗猗嘉禾，惟之精，其洪盈箱，协穗殊茎，昔生周朝，今植魏庭，献之庙堂，以昭祖灵。
    【赞】宋孝武帝清暑殿甍嘉禾赞曰：维殷粤周，有穗表祯，祥乎合矣，超瑞高甍，非原非泽，乃瑞乃灵，庶藉天贶，广兹化清。
    ◇稻
    《尔雅》曰：余，稻也，［《说文》曰：稻，余也。］
    《广雅》曰：稻穗谓之禾。
    《广志》曰：有紫芒稻赤广稻白米稻，南方有蝉鸣稻。
    《礼记》曰：祭宗庙之礼，稻曰嘉蔬。
    《吴志》曰：锺离牧，山阴人，少居永兴，自垦田种二十馀亩，临熟而县民认取之，牧曰：本以田荒，故垦之耳，遂以稻与民。
    《江表传》曰：孙亮五凤元年，交稗草化为稻，《会稽典录》曰：夏香，有盗刈稻者，香助收之，盗者惭，送以还香，香不受。
    【赞】晋湛方生庭前植稻苗赞曰：嘉苗，离离阶侧，弱叶繁蔚，圆朱疏植，清流津根，轻露濯色。
    ◇粳
    《说文》曰：粳，稻属也。
    《广雅》曰：山，粳也。
    《广志》曰：更有乌粳黑广。
    郑氏婚礼谒文赞曰：粳米馥芬，婚礼之珍。
    魏文帝与朝臣书曰：江表唯长沙名有好米，何时此［○《初学记》二十七作得比。］新成［○《初学记》、《太平御览》八百三十九作城。］更稻邪，上风炊之，五里闻香。
    表［○北堂书钞一百四十二作袁。］准观殊俗曰：河内青稻，新成［○书钞作城。］白更。
    【启】梁庾肩吾谢赉粳米启曰：出梁国租，［○句有脱文。］兼水陆之殊品，伊尹说而不至，石崇豪所未及，遇处嘿之得宾，同朗之举著，［○句有脱文。］长河可塞，上德无训。
    又谢湘东王赉米启曰：味重新城，香逾涝水，连舟入浦，似彦伯之南归，积地为山，疑马援之西至，不待候沙，同新渝之再熟，无劳拜石，均辽仓之重满，前恩未远，次渥仍流，墨翟假以故书，裴楷惭其国赐。
    又答湘东王赉更米启曰：窃以农夫力耕，时逢俭岁，疏贱时泽，必取丰年，斛泻珠，嘉闻陶量，翻庭委玉，欣见马。
    ◇黍
    《尔雅》曰：，黑黍，丕，一稃二米，［汉和帝时，任城生黑黍，或三四实也。］
    《说文》曰：以大暑而种，故谓之黍。
    《山海经》曰：广都之野，后稷葬焉，爰有膏黍膏稷。
    《礼记》曰：仲夏之月，农乃登黍。
    《毛诗》曰：黍离，闵宗周也，彼黍离离，彼稷之苗。
    又曰：今南亩，或耘或耔，黍稷，［耔，耘苗，，盛也。］又曰：［○《初学记》二十七作。］黍苗，阴雨膏之。
    《吕氏春秋》曰：饭之美者，南海之，［，黑黍。］
    《韩子》曰：韩昭侯之时，黍种尝贵，鲜有，昭侯令人覆廪，廪吏果窃黍种而粜之。
    又曰：孔子侍坐於鲁哀公，设桃具黍，哀公曰：请用，仲尼先饭黍而後啖桃，左右皆掩口失笑，公曰：黍者非饭之也，以先桃之也，仲尼对曰：丘知之矣，夫黍者五之长也，祭先王以为上盛，果有六，而桃为下，祭先王不得入於庙，丘闻之也，君子以贱雪贵，不闻以贵雪贱，今以五之长，雪果之下，是侵上忽下也。
    《史记 封禅书》曰：管仲说桓公曰：古之封禅，高阝王黍所以为盛，［高阝上名山。］
    《淮南子》曰：渭水多力而宜黍。
    《东观汉记》曰：承宫将妻子入华盖蒙阴山谷，耕种禾黍，［已具禾篇。］
    《古今注》曰：宣帝元康四年，长安雨黑黍粟，和帝元兴元年，黑黍穗，一禾二实，或三四实，生任城，得粟三升［○《太平御览》八百四十二作斛。］八升，［○御览作斗。］以荐宗庙。
    【赋】晋稽含孤黍赋曰：余慎终屋之南荣，有孤黍生焉，因泥之湿，遭雨之润，宿昔牙，滋茂甚速，涂燥根浅，忽然萎殒，深感此黍，不韬种以待时，贪荣弃本，寄身非所，自取枯，不亦宜乎。
    ◇粟
    《尔雅》曰：{艹}，赤苗，芑，白苗，［{艹}，赤粱粟也，芑，白粱粟也。］
    又曰：粢稷，［今江东呼粟为粢也，孙炎曰：稷，粟也。］
    《说文》曰：粟，嘉实也，粟之为言续也。
    《周书》曰：神农之时，天雨粟，神农耕而种之，作陶冶斤斧，破木为，［○《太平御览》八百四十作耜。］Θ耨以垦草莽，然後五兴，以助果之实。
    《左传》曰：郑饥而未及麦，民病，子皮以子展之命，饩国人粟，户八锺。
    又曰：冬，晋荐饥，乞籴于秦，秦伯输粟于晋，自雍及绛相继，命之曰舟之役，《论语》曰：子华使於齐，冉子为其母请粟，子曰：与之釜，［子华，孔子弟子公西赤之字也，六斗四升曰釜也。］请益，曰：与之庾，六斛四斗曰庾。
    子曰：赤之齐也，乘肥马，衣轻裘，吾闻君子周急不继富，［非冉有与之太多。］
    又曰：原思为之宰，与之粟九百，辞，［让不受也。］子曰：无，以与尔邻里乡党乎，［无，止其让之辞。］
    雒书说禾曰：仓帝起，天雨粟，青云扶日。
    《六韬》曰：发巨桥之粟，散鹿台之金钱，以与殷民，［事具帝王部。］
    晏子曰：北郭骚见晏子，以养母，晏子分仓粟府金以遗之，骚辞金受粟。
    春秋说题辞［○《初学记》二十六，《太平御览》八百五十作运斗枢。又《初学记》二十七，御览八百四十作说题辞，同此。］曰：粟五变，生为苗，秀为禾，三变而祭［○《初学记》二十六，御览八百四十作粲。］谓之粟，四变曰米，［○《初学记》，御览作入臼米出甲。］五变而蒸饭可食，［禀受五行气而成，故五变乃成可食。］
    孔丛子，公仪曰：子思居贫，其友有馈之粟者，受二车焉，或献樽酒束，子思曰：为费而无当也，或曰：子取人粟而辞酒，是辞少而受多也，於义无名，於分则不全，行之何也，子思曰：然，仍［○孔丛子作。］不幸而贫，至及困乏，将绝先人之祀，夫所以受粟，为周之也，酒脯则所饮宴也，方之於食，而乃饮燕，非义也，吾岂以为分哉，度义而行之。
    又曰：季桓子以粟十锺饩夫子，受而班门人之无者，子贡曰：季孙以夫子贫，故致粟，今而施人，无乃乖彼意乎，子曰：吾受而不辞，为季孙之惠，受不为富，惠於一人，岂若数百人哉。
    《庄子》曰：庄周往贷粟於监河侯，监河侯曰：诺，我将得邑金，贷子三百金，可乎，周忿然曰：若乃言此，不如早索我枯鱼之肆，［事具人部贫篇。］
    商君书曰：金一两生境内，粟一十二石死於境外，粟十二石生於境内，金一两死於境外，国好生金於境内，则金粟两死，府库两虚，国弱，好生粟於境内，金粟两生，仓府两实，国强。
    《吕氏春秋》曰：饭美者不周之粟。
    《史记》曰：伯夷叔齐，闻西伯善养老，往归焉，值武王东伐纣，叩马谏，左右欲刃之，太公曰：此义人也，扶而去之，武王平殷乱，天下宗周，伯夷叔齐耻之，义不食周粟而饿死。
    又曰：宣曲任氏之先，为督道仓吏，秦之败，豪桀皆争取金玉，而任氏独窖仓粟，楚汉相距荥阳，民不得耕种，米至贵，乃而豪桀金玉尽归任氏，以此起富。
    又曰：汉兴七十馀年，大仓之粟，陈陈相因，充溢露积於外，至腐败不可食也。
    《贾谊书》曰：邹穆公有令，食凫雁者，必以秕，无敢以粟，於是仓无秕，而求易於民，二石粟得一石秕，吏以请曰：秕食凫雁，为无费也，今求秕於民，二石粟而易一石秕，食雁则费甚矣，请以粟食之，穆公曰：去，非尔知也，夫百姓饷牛而耕，暴背而耘，勤而不敢堕者，岂为鸟兽哉，粟米人上食也，奈何其以养鸟，且汝知小小计，而不知大害，［新序又载。］
    《汉书》曰：东方朔曰：侏儒长三尺馀，俸一囊粟，钱二百四十，臣朔长九尺馀，亦一囊粟，钱二百四十，侏儒饱欲死，臣朔饥欲死。
    《淮南子》曰：黄帝治天下，力牧太山稽辅之，狗彘吐菽粟於道路，而无分争之心。
    又曰：昔者仓颉作书而天雨粟，［仓颉，始视鸟迹之文而造书者也，有书契则作伪萌生，生则去本趣末，弃耕作之业，而务锥刀之利，天知其将饿，故为雨粟。］
    《说苑》曰：高平王遣使者从魏文侯贷粟，文侯曰：须吾租收邑粟至，乃得也，使者曰：臣初来时，见渎中有鱼，张口谓臣曰：吾穷水鱼，命在呼吸，可得灌乎，臣谓之曰：待吾南见河堤之君，决江淮之水，灌汝口，鱼曰：为命在须臾，及须决淮之水，比至还，必求吾於枯鱼之肆，今高平贫穷，故遣臣诣君贷粟，乃须租收粟至者，大王必求臣死人之墓。
    《古今注》曰：武帝建元四年，天雨粟，宣帝地节三年，长安雨黑粟，竟宁元年，南阳山都县雨粟，色青黑，味苦，大者如小豆，小者如麻子。
    《风俗通》曰：燕太子丹仰叹，天为雨粟，桂阳先贤书赞曰：成丁，郴人，能达鸟鸣，为郡主簿，与众人俱坐，闻雀鸣而笑曰：东市辇粟车覆，雀相呼往食之，众人遣视，信然，［益部耆旧又载。］
    《胜之书》曰：神农之教，虽有石城汤池，带甲百万，而无粟者，弗能守也，夫帛实天下之命，卫尉前上蚕法，今上农事，人所忽略，卫尉勤之，可谓忠国忧民之至。
    【书】汉晁错上书曰：利民欲者，莫如用爵致粟矣，能以粟拜爵者，皆民之有馀者也，取有馀以给塞下之食，则富人有爵，而贫民损益於征赋矣，此以有馀补不足，而贫富之民各得其原也。
    ◇豆
    《物理论》曰：菽者，众豆之总名。
    《龙鱼河图》曰：岁暮夕，四更中，取二七豆子，二七麻子，家人头少许发，合麻子豆著井中，祝敕井吏，其家竟年不遭伤寒，辟五温鬼。
    《管子》曰：桓公北伐山戎，以戎菽遍布於天下，［事具武部征讨篇。］
    冠子曰：两叶蔽目，不见太山，双豆塞耳，不闻雷霆，［事具天部雷篇。］
    史记曰：弃为儿时，好种树麻菽麦。
    《东观汉记》曰：闵仲叔，太原人也，与周党相友，党每过仲叔，共菽饮水，无菜茹。
    又曰：刘平尝为饿贼所劫，叩头曰：老母饥，少气力，待平为命，原得还饭食母，驰来就死，涕泣发於肝胆，贼即遣去，乃摭三升豆，以谢贼恩。
    《古今注》曰：宣帝元康四年，南阳雨豆。
    《吴志》曰：赵达善，使人取小豆数升，播之席上，立知其数。
    王隐《晋书》曰：时王浚称制边垂，潜使人问霍原，原不答，浚既衔之。又有辽东内从三百馀人，依山为贼，意欲劫原为王，亦未能行，时有谣曰：天子在何许，近在豆田中，豆者为霍，浚遂害原，悬其首，诸生悲哭其中。
    《邺中记》曰：石勒讳胡，胡物皆改名，胡饼曰麻饼，胡绥曰香绥，胡豆曰国豆。
    笑林曰：有人吊丧，并欲赍物助之，问人，可与何等物，人答曰：钱布帛，任卿所有耳，困［○太平广记二百六十二作因。］赍大豆一斛相与，孝子哭唤奈何，已以为问豆，答曰：可作饭，孝子哭复唤穷，已曰：得便穷，自当更送一斛。
    《杂五行书》曰：常以正月旦，亦用月半，以麻子七枚，赤豆二七枚，著井中，辟温病，甚神效，［与龙鱼河图语小异，故重取。］
    【赋】张翰豆羹赋曰：乃有孟秋嘉菽，垂枝挺英，是刈是获，充箪盈箧，香铄和调，周疾赴急，时御一杯，下咽三叹，时在下邑，颇多艰难，空匮之厄，固不缀忄，追念昔日，啜菽永安。
    ◇麻
    《尔雅》曰：麻，{麻贲}实，［{麻贲}，麻子也。］{麻贲}字［○尔雅释草作{艹字}。］麻母，［直（尔雅注作苴。）麻，麻之有子也。］
    《广雅》曰：{麻贲}，麻也。
    《毛诗》曰：丘中有麻。
    又曰：东门之池，可以沤麻。
    又曰：麻麦忄蒙々，［忄蒙々，茂也。］
</div>
    <div class="pagination">
<a href="艺文类聚_page117.html">上一页</a><span>...</span><a href="艺文类聚_page113.html">113</a><a href="艺文类聚_page114.html">114</a><a href="艺文类聚_page115.html">115</a><a href="艺文类聚_page116.html">116</a><a href="艺文类聚_page117.html">117</a><span class="current-page">118</span><a href="艺文类聚_page119.html">119</a><a href="艺文类聚_page120.html">120</a><a href="艺文类聚_page121.html">121</a><a href="艺文类聚_page122.html">122</a><a href="艺文类聚_page123.html">123</a><span>...</span><a href="艺文类聚_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
