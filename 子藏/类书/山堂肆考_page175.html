<!DOCTYPE html>
<html>
<head>
    <meta charset="UTF-8">
    <title>山堂肆考 - 第 175 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 175 页/共 632 页</h1>
    <div class="content">　　范仲淹知庆州兼经略招讨使未几贼兵三万叩城淹麾兵血战贼遂奔北久之种世衡不利于定州人心揺动及见仲淹耀兵号令严眀威震戎落人心遂安相贺曰邉上自有龙图公为长城吾属何忧
　　移文谕敌
　　宋唐质肃公介知太原河东经略使至则首戒邉将无生事初代州岢岚军敌数扰邉公遣撤其境上堡栅又移文谕以利害严守以待之
　　驰骑往军
　　宋咸平四年以兵部尚书张齐贤充泾原仪渭邠宁环庆鄜延州保安镇戎渭逺军安抚经略使以知诰梁颢副之帝以邉将玩冦朔方粮道艰阻故命齐贤等充使驰骑而徃仍命宣徽南院使周莹祖于琼林院
　　元昊称臣
　　东都事略宋郑戬字天休为陜西经略安抚招讨使廵邉至镇戍军趋莲花堡元昊方拥兵近塞谓其下曰我已遣人使称臣朝廷何为复用此公护诸将其钦畏如此
　　总管受制
　　宋沈括笔谭予为延鄜经略使日新一防谓之五司防五司者经略安抚总管节度观察处置五使也经略安抚司不置佐官以帅权不可不专都总管副总管钤辖都监同签书而下皆受经畧司节制
　　节度使
　　歴代沿革即古方伯连帅之职方伯即今布政使连帅即今按察使唐初行军征讨曰大总管在其本道曰大都督自高宗永徽之后都督带使持节者始谓之节度使然犹未以名官景云二年以贺拔延嗣为凉州都督河西节度使自此接乎开元朔方陇右等镇皆置焉而安禄山遂以范阳反其后禄山子庆绪史思明父子继起肃宗命李光弼等将兵讨之号九节度使自后武夫战卒以功起行伍者皆除节度使双旌
　　百官志唐节度使掌总军旅专诛杀初授其帑抹兵杖诣兵部辞见观察使亦如之辞日上赐双旌双节行则建节树六纛中官祖道次一驿辄上闻按黄帝内传女为帝制纛十二以主兵是纛自黄帝始也又实録商有纛以皂纸为之似蚩尤首
　　三印
　　宋大中祥符中上览河南节度使知许州石普奏状用许州观察使印以问宰相王旦对曰节度军州有三印兵仗则节度判官掌书记推官署状用节度印印之田职则观察判官署状用观察印印之符制属县则大使判署用州印印之
　　筑楼
　　百官志唐节度使入境则州县筑节楼迎以鼔角衙仗居前旌幢居中大将鸣珂金钲鼔角居后州县赍印迎于道左视事之日设礼案高尺有二寸方八尺判三案视事三日洗印视其刓阙嵗以八月考其治否销兵为上考足食为中考邉功为下考
　　开府
　　唐武元衡字伯苍为劒南西川节度使绥靖约束俭已寛民比及三年上下完实蛮夷懐归且雅性庄重淡于接物而开府极一时之选
　　碧油红斾
　　石林燕语节度使旌节门旗二龙虎旌一节一麾枪二豹尾二凡八物旗以红缯为之上为涂金铜龙头以揭旌旌加木盘盘以红丝为龙旄节以金铜叶为之麾枪亦施木盘豹尾画豹文皆以髹漆为杠文臣以朱武臣以黒旗则绸以红缯节及麾枪则绸以碧油故谓之碧油红斾受赐者藏于公宇私室别为堂号节堂每朔望次日祭之号衙日唐制有六纛今无也唐白居易诗红斾将军昨日归
　　铁钺雕戈
　　唐节度使李国贞碑铁钺雕戈乃主夏盟山朱组以靖蜀京又节度使刘昌碑夀甲雕戈泾师以贞隼旟鷩尾泾俗以宁
　　赐彞尊
　　唐牛僧孺为山东道节度使赐以彞尊龙勺诏曰精金古器以比况君子按僧孺之后裔敬宗即位封竒章公
　　赐御带
　　唐裴度拜彰义节度使讨淮蔡及行帝赐以通天御带
　　赐服定称
　　唐贞元七年二月初赐节度使观察使新制时服上曰顷来赐衣文采不常非制也朕今思之俾有定称节度使以鹘衔绶带取其武毅以靖封内观察使以鴈衔威仪委取其行列有叙牧人有威仪也按威仪委瑞草名
　　赐鞭为况
　　唐贞元中以张建封为徐泗濠节度使为政寛厚而有纪纲不贷人以法后来朝还镇帝使左右以所持鞭赐之曰卿节义嵗寒不渝故用此为况建封赋诗以自警
　　不献骏马
　　唐穆宗即位幽镇反择名臣为节度使初李听为羽林有骏马穆宗在东宫使左右讽取之听白以备宿卫不敢献至是上曰听往在军中不与朕马是必可用乃授河东节度使又文宗开成元年上叹曰付之兵权不疑置之防地不怨惟李听可以为然按李晟有子十五人其闻者愿宪愬听云
　　不奏白兎
　　杜悰字永裕佑之子唐文宗太和末镇鳯翔时获白兎监军欲奏之悰曰野兽未驯且宜畜之旬日而毙监军画图以献及悰判度支河中奏驺虞见上谓悰曰李训郑注皆因瑞以售其乱乃知瑞物非国之庆卿在鳯翔不奏白兎真先觉也
　　渡青海
　　唐王君为河西陇右节度使判凉州都督事开元十四年吐蕃酋悉诺逻冦大计援谷君防闻其怠可乗也率秦州都督张景顺乗冰渡青海击破之以功迁大将军
　　収黄河
　　唐哥舒翰兼河西节度使攻破吐蕃洪济大莫门等城収黄河九曲以其地置洮阳郡神防宛秀二军
　　控制万里
　　唐王忠嗣有武略甞为河西陇右节度使又权朔方河东节度使佩四将印控制万里近世未有也
　　更歴九镇
　　唐柳公绰字子寛子仲郢字谕父子更歴九镇
　　诛舞文吏
　　唐穆宗长庆中柳公绰为山南东道节度使行部至邓县有二吏犯法一赃贿一舞文县令以公绰守法必杀赃吏狱具公绰判之曰赃吏犯法法在奸吏壊法法亡诛舞文者
　　止祈福人
　　宋王嗣宗汾州人为节度使性刚正甞卧病家人私爇纸钱以祈福嗣宗知而大呼止之曰神茍有知岂肯枉受贿耶
　　鼍集城门
　　唐邓景山拜青齐节度使徙淮南为政严眀有鼍集城门邓班谓景山曰鼍介物也失所次金不从革之象其有兵乎未几宋州节度使刘展反
　　乌集棨架
　　柳仲郢初为諌议后毎迁官必羣乌大集于升平第庭树皆满五日乃防家人以为至是为天平节度使乌不复集遂卒于镇
　　受怛谋降
　　唐李徳裕为西川节度使奏吐蕃维州副使悉怛谋请降已遣兵入据其城事下尚书省议请如徳裕防牛僧孺以为中国御戎守信为上上遂诏徳裕以其城归吐蕃执怛谋及所与偕来者悉归之吐蕃尽诛之境上
　　解田悦围
　　唐节度使田悦反围邢及临洺诏李抱真领昭义节度使与马燧合神防兵救之败悦于双冈斩其将杨光朝又破之遂解临洺之围
　　革投尸俗
　　唐李暠检校太原以北诸军节度使太原俗尚浮屠法死不葬以尸投山谷饲鸟兽其地号曰黄坑大为民患吏不敢禁暠至申厉禁条遂革其俗
　　置备征军
　　唐徐商拜河中节度使突厥残种以千帐渡河自来归附诏商绥定之商表处山东寛乡置备征军千人襞纸为铠即劲矢不能入
　　出俸赎质子
　　唐李光弼子彚为泾原节度使罢军中杂徭出俸钱赎质卖子还其家
　　着约归鬻女
　　李徳裕为西川节度使蜀人多鬻女为人妾徳裕着为科约凡年十三已上执三年劳已下执五年劳及期则归之父母毁浮屠私庐数千以地为农先主祠旁有名曰猱村者其民剔髪若浮屠畜妻子自如徳裕下令禁止蜀风大变
　　防防息灾
　　唐杜佑字君卿为岭南节度使防析防闬以息火灾权徳舆称其有善政以及民有盛徳以化恶
　　垦田省费
　　唐毕諴字存之为邠宁节度使諴到军遣吏懐谕羌人羌人皆顺向时戍兵常苦调饷之艰諴募士垦屯田嵗収谷三十万斛以省度支经费
　　重朝廷
　　唐牛僧孺为相以上荒淫嬖幸用事累表求出乃升鄂岳为武昌军以僧孺为节度使僧孺赴镇过襄阳节度使柳公绰服櫜鞬于馆舍将佐曰襄阳地望高于夏口此礼太过公绰曰竒章公甫离台席方镇重宰相所以重朝廷也竟行之
　　敬桑梓
　　唐昭宗大顺中王师范为平卢节度使师范和谨好学毎本县令到官輙备仪卫往谒之自称百姓拜之于庭僚佐或諌师范曰吾敬桑梓所以教子孙不忘本也
　　纳节降麻
　　春明退朝録唐制节度使除仆射尚书侍郎者谓之纳节皆不降麻止舍人院草制宋天禧中丁谓自保信军节度使除吏部尚书叅知政事先公在西阁草制政和中韩公自武康军节度使除工部尚书三司使降麻非故事也
　　抚封率长
　　常集节度使制统节制之师贞否臧之律抚其四封率彼五长又曰旌惟进善节以诘奸
　　赏钱捕诸盗
　　唐僖宗干符中崔安潜为西川节度使到官不诘盗乃出库钱千五百缗分置三市榜其上曰能告捕一盗赏钱五百缗同侣告捕释其罪赏同凡人未几有捕盗至者盗谓之曰汝与我同为盗十七年赃皆平分汝安能捕我我与汝同死耳安潜曰汝既知吾有榜何不捕彼以来则彼应死汝受赏矣既为彼所先死复何辞立命给告者钱斩盗于市于是诸盗益相疑无地容足散逃他境
　　厚装遣廵官
　　唐僖宗时辛谠为岭南西道节度使初南诏入冦谠遣贾宏等使南诏相继道死时谠已风痹召摄廵官徐云防曰吾子既仕则思狥国能为此行乎谠恨不能拜耳因呜咽流涕云防曰士为知己者死敢不承命谠喜厚其资装而遣之云防至善阐城欲骠信称臣进贡且责之曰骠信之先由大唐之命得合六诏为一恩徳深厚中间小忿罪在邉鄙今骠信欲修旧好岂可违祖考之故事乎顺祖考孝也事大国义也息战争仁也审名分礼也四者皆令徳也可不勉乎骠信待云防甚厚授以木夹遣还然犹未肯奉表称贡按南蛮传骠信夷语谓君也
　　受命不宿家
　　唐李希烈反迁宗室臯为江西节度使受命日不宿家至豫章大令将吏曰有功未赏与懐器谋未发者皆得自言补禆校伊慎等为大将擢王锷为中军以马彛许孟容为幕府治战舰裒兵二万以士二千五百委伊慎等教之自将五百人教以秦兵团力法聨其赏罚弛张如一
　　赴镇不用卫
　　唐徳宗贞元中宣武节度使李万荣病不知事军士乱杀大将数人诏以董晋为宣武节度使万荣卒都虞邓惟恭遂权军事不遣人迎晋晋受诏即与傔从十余人赴镇不用兵卫惟恭以晋来速不及谋乃率诸将出迎晋命惟恭勿下马气色甚和既入仍委以军政众莫测其谋初惟恭谋代万荣故不遣人迎晋且疑晋不敢入及晋至得其情则鞅鞅不能平乃结大将相里重晏等谋作乱晋觉之杀其党械送惟恭京师流之汀州按晋字混成
　　尽知敌情
　　唐李徳裕节度西川建筹邉楼图蜀地形南道山川与南诏相接者图之左西道山川与吐蕃相接者图之右其部落众寡馈粮逺近曲折咸具乃召老于军旅习邉事者指画商订凡敌之情伪尽知之
　　不失臣节
　　唐徳宗时宣武节度使刘佐有威略毎李纳使至佐厚结之故常得其隂事先为之备其母虽贵日织绢一匹谓佐曰汝本寒微天子富贵汝至此宜以死报之故佐始终不失臣节
　　奉身清俭
　　唐泾原节度使马璘卒以段秀实代之秀实军令简约有威惠奉身清俭室无姬侍非公防未甞饮酒听乐
　　为治严棱
　　唐裴坋授同州节度使元和三年徙山南东道坋为治严棱不务贡奉入朝不事驺仗妻乗竹舆二侍婢黄碧缣服其所居处取庇风雨而已
　　处置得宜
　　唐宪宗元和四年诏诸道支郡兵马竝令刺史领之横海节度使乌重奏曰河朔藩镇所以能抗拒朝命者由诸州县各制镇将领事収刺史县令之权也向使刺史各得行其职则虽有奸雄如安史必不能以一州独反也臣所领徳棣景三州已举牒各还刺史职事应在州兵竝令刺史领之故有是诏其后河北诸镇惟横海最为顺命由重处置得宜故也重字保君张掖人承玭之子
　　功烈称最
　　唐臯字城武贞元初代张延赏为劔南西川节度使招来云南破吐蕃四十八万斩首五万余级其功烈为西南最臯没蜀人徳之见其遗像必拜陆畅甞为蜀道易以美之
　　朝暮拔尤
　　唐宪宗嘉乌重功擢为河阳节度使与李光顔相犄角大小百余战三年贼平封张掖郡公其在河阳善抚士卒待官属有礼名士如温造石洪皆置之幕府故韩文公送温造序乌公镇河阳之三月朝取一人焉拔其尤暮取一人焉拔其尤
　　朔望问疾
　　唐卢坦为东川节度使诏以兵卒屯安州坦毎朔望使人问其父母妻子视其疾病医药故士皆感慰无逃者
　　素称忠义
　　唐昭义节度使刘从諌薨其子刘稹逼监军奏请命为留后上谋于宰相李徳裕对曰泽潞事体与河北三镇不同河北习乱已久人心难化泽潞近处腹心一军素称忠义若又因而授之则四方诸镇谁不思效其所为天子威令不行矣
</div>
    <div class="pagination">
<a href="山堂肆考_page174.html">上一页</a><span>...</span><a href="山堂肆考_page170.html">170</a><a href="山堂肆考_page171.html">171</a><a href="山堂肆考_page172.html">172</a><a href="山堂肆考_page173.html">173</a><a href="山堂肆考_page174.html">174</a><span class="current-page">175</span><a href="山堂肆考_page176.html">176</a><a href="山堂肆考_page177.html">177</a><a href="山堂肆考_page178.html">178</a><a href="山堂肆考_page179.html">179</a><a href="山堂肆考_page180.html">180</a><span>...</span><a href="山堂肆考_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
