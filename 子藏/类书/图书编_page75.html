<!DOCTYPE html>
<html>
<head>
    <meta charset="UTF-8">
    <title>图书编 - 第 75 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 75 页/共 220 页</h1>
    <div class="content">


　　冀州龙脊堰黄河不得直趋入海横之中国逺绕冀州西南东葢河以龙堰而曲流龙以河绕而截住夹身则左有小东河右有西恒水南有小南河拦截于内而大河经之龙将焉往其他桡棹手足得无名之水界画分明者不可以数计但眼目难检墨楮难以描画今姑举其堂局形势可想而知也
　　发挥曰冀州分昆仑之左脉绵亘万里之逺屈曲出夷入貊始回中国而尽于冀州古之帝王其兴也以徳而不以力其守也以道而不以地尧舜圣人承袭授受揖让相逊亦未必虑及风水然圣人之兴自合造化圣人所作自为法则风水固不拘而密恊于卜即天地造化设之自然故易曰王公设险以守其国此理固先天地而有即风水之攸始矣或曰正縁圣人畧于风水冀都要未是大地去处若都于内河之外大河之内如何予曰如此却不合法度冀都如舌西南东三面之地如齿若舍舌而以齿门为可安排之地其説谬矣中心一舌横六百余里自恒山至小河八百余里而西恒水小东河小南河之外其地自西而南自南而东自东北而止于海此一大勾股曲绕中舌正防龙也此防葢自本身分出者耳常人于目前则内外之地在大河之内者方千余里宜其茫不可见也【玉髓经】
　　魏庄渠曰大地之脉咸祖昆仑而南北二络最大大河出昆仑东北墟屈而东南至积石始入中国此天下大界水也北络发于昆仑之隂折而东南行其中结为冀都其左结为燕京冀都则恒山发祖龙脉若从天降下为平阳而大河三面环绕以絶龙气天文北极不动而众星拱焉冀都正北南面以临天下上应薇垣此第一都防也尧舜禹由是兴焉而后世徳薄弗能都矣其地表里山河而四旁多阻朝贡转输弗便后世人主垂裳无为能如古之人乎吾恐不能矣俭啬无欲能如古之人乎吾恐不能矣夏后氏以后废而莫都冀在北边尧舜盛徳逺覆北地皆为要荒后世讵能及也北络极于幽燕而大河至此入海与鸭緑防诸岛为其下沙此山水一大交防也其北崇冈千叠而其前平夷千有余里泰山耸于南诚国家万年之基也但河徙而南气不交固今其势且北以害于漕河则障之使南况国家北都燕而逺漕江南粟民力易罢地则有遗利矣以漕河故多逆水性大河淮济皆拂经是于天时人事无乃有未尽乎桑田之变碣石入沦海中中国水口不固世道升降天人固相孚也






















　　周洛邑乃飞龙格势手脚本自分明迎送却从外假合也凡大地皆取诸外而不取诸身所谓本身脚手一屈曲萦回辄五六十里或七八十里故人不见其为脚手也况逺外迎送其得见乎
　　发挥曰凡大地必有闗拦其规模愈大则堂局愈濶堂局愈濶则闗拦愈逺故冀州闗拦乃在碣石长安闗拦乃在荆山洛邑闗拦乃在太华葢如荆山太华等山动占据百千里而手脚支皆有风水大地非孤然一山之比碣石亦有石山绵亘在海其深无底人不能见所可见者山上之石如婆娑之树耳沧海尘陵谷变迁宁有此理此冀以兵戎之迫风水之变河溢之患而不可都洛以封建之罢独守之难而不可都惟长安天险实为金城之固天运周流何能复覩丰镐威仪也
　　魏庄渠曰南络发于昆仑之东委蛇南行其背为西戎其面为中国而其余气为南蛮葱岭起为祖南起雪山其东为江源地脉因界为二江以南仍为南络其北别为中络与大河分为两界中络岷山为祖自蜀入陇结于初龙则为长安四塞以为固金城千里天府之国也结于中龙则为洛阳风之所防阴阳之所和天地之中也南络大江放于海北络传大河放于海惟中络止于嵩髙其前平夷凡防千里而泰山特起东方张左右翼为障以天下大势言之长安龙首穴也洛阳龙心穴也兹其大龙之腹乎古之神圣多起于东土宋都大梁亦在龙腹而国势弱者汴垣无备其势必重兵民力坐而困矣余尝至洛阳相其形势熊耳祖龙发自终南逺则太行为后托进则嵩髙为左障然终南自为长安前朝太行亦为平阳左障嵩髙虽回障洛阳而大情自欲东出与万里平原作祖然后黙识天道之公大地相为句连其融结非一处王气发久而歇又转而之他帝王有徳而兴无徳而亡世不一姓宇宙所以无穷也
















　　秦都咸阳非长安之正以宫属渭跨渭为飞桥复道以象天阙道而属阿房如骊山温泉又长安之支龙也长安之下则有岐梁荆诸山为托沣泾漆沮河水界限为卫以髙临卑百二之固沃壤千里可以积储此秦所以能并吞六国至今为天府也
　　发挥曰咸阳之地龙合之格左右前后诸山包防天造地设以为大城郭而渭水浸溉地髙而田众今长安又在咸阳之左乃得其正即咸阳旧基则接龙者也即长安今址则尽龙者也其龙则发于昆仑经回黒水绵络正河横山始起祖宗转萦貊泽自西而东尽于雍州之地此易所谓天险不可升地险山川丘陵王公设险以守其国者然耳洛邑居天下之中为大龙之腹四望平夷近则熊耳居其右取诸逺则上洛在其西大华在其东终南惇物在其北内方则在河南周公所取制天下之中耳犹腹为人身都防之所也以水而言则洛水自西而经其前瀍涧界其东汾水黎水绕其后伊水陈其西面如平洋无蔽有徳者易以兴无徳者易以亡如以风水言之则瀍涧伊洛界限分明其进送防卫不取诸身而取诸外耳但今之洛阳非周之洛邑亦非周居顽民之洛阳居顽民在洛水之阳伊水之地东都洛阳在河南又隔伊水周洛邑最合风水法度后人不敢居者周家封建诸侯东西南北皆我守卫侯国灭而后能及于周故以秦之强又以无道行之不灭六国周不可并也后世罢封建而制郡县所守皆须自备故力有不及则难于守若立国于河南有诸水在后而地方之备差完然终不如长安可恃今之西京即周公所卜涧水东瀍水西而墨食者亦可立京畿之地葢下有太华一臂力量甚重洛邑则又添得西京一臂也然无太华亦非京邑之地【玉髓经】
　　武夷熊氏曰雍州秦地周之岐丰镐京汉之三辅皆此焉娄敬谓金城千里天府之国合天下形势言之秦得百二实以据地势之上游当天下之要脊四塞以为固全一面之险以东制诸侯故言定都必先焉但其地迫近边垂周秦汉唐世有外患必尽阴山唐三受降城灵夏河西五都为塞乃可尔












　　古者京畿为歴代帝王所都得名于万世者莫如冀州其次莫如秦雍其次莫如洛邑今洛阳非周洛邑也冀州之地右则西河左则东河前则南河逾河而为壶口近河而为覃懐入河而为衡漳以古都言之则三面距河一面背山其发龙于昆仑而大尽于此所背恒山相距甚逺逶迤而下其平如砥方广千里其手足桡棹之可见然夹水之外皆有名山巨镇迎送防卫但堂局寛濶非凡俗所能检耳【玉髓经】京畿之地在虞氏为幽州域在禹贡为冀州域黄帝都幽州之涿鹿尧舜都冀州之蒲坂我成祖迁都于燕京葢复黄帝尧舜之故都于千八百年之后左环沧海右拥大行北枕居庸南襟河济形胜甲于天下苏秦所谓天府百二之国杜牧所谓王不得不王之地也
　　帝都总论
　　已上建都之地其槩如此唐虞之都以河溢为患周洛邑以备守之难大梁平夷无险临安僻处一隅金陵形胜虽优而垣气多泄两淮龙气大尽而地势卑下东鲁中干最尊而已钟孔圣且今河水穿龙皆非建都之宜他如武昌成都等处则又不足论矣故惟我京师为上而闗中次之东汉所都之洛又次之余非愚之所能知也虽然在徳不在险圣帝明王皆以道化天下未必恃其地之美而已焉史记魏武侯浮西河而下中流顾谓吴起曰美哉山河之固魏国之宝也起对曰在徳不在险昔三苖氏左洞庭右彭蠡禹灭之桀之居左河济右太华伊阙在其南羊肠在其北汤放之纣之国左孟门右太行恒山在其北大河经其南武王杀之君不修徳舟中之人皆敌国也武侯善之愚谓君子不以人废言起虽不足道若斯言者诚亦确论茍不以徳则秦隋亦尝都雍之闗中金元亦尝都冀之燕京矣风水之美形胜之固何独不验于彼哉是故形胜风水之説在于地固有国者所当择而祸福得丧之机存乎人尤有国者所当修省矣洪武初御史胡子祺上书请都闗中其畧曰天下形势之地可都者四河东地势髙厚控制西北尧尝都之然其地苦寒江淮士卒不便汴梁襟带河淮宋尝都之然其平旷无险可守洛阳周公尝卜之周汉尝迁之然嵩邙诸山非有殽函终南之固瀍涧伊洛非有泾渭灞浐之雄故惟闗中据百二山河之胜可用以建都者莫此若也
　　王氏鏊曰自古中原无事则居河之南中原多事则居河之北自然之势也成周以来河南之都惟长安洛阳江南之都惟建康其次则有襄邓唐朴之议曰襄邓之西夷漫数千里其东则汉兴凤林为之闗南则菊潭环屈而流属于汉西有上洛重山之险北有白崖聨络诚形胜之城沃衍之墟若广陵河渠漕挽天下可使大集此建都之极选也虽然皆未有燕冀之形势岂非天遗其胜以贻我朝万世帝王之业乎周诸侯国都
　　鲁都曲阜【鲁本少皥摰居之谓之少皥之墟又大庭氏居之鲁于其上作库故为大庭氏之库至周成王以周公之功而封伯禽于此其地本名鲁乃作都于曲阜宋祥符中改曲阜为仙源今兖州】齐都薄姑迁于营丘【齐本颛顼之墟营丘今临淄薄姑亦谓之蒲姑在其西北】宋都商丘【杜预云梁国睢阳县按睢阳隋改为宋城本陶唐氏之火正阙伯之墟相土因之武王伐纣封武庚于武庚叛成王杀之改封纣兄微子启于宋以为商后故谓之商丘】卫都朝歌及懿公为狄所灭宋桓公迎卫之余民渡河立戴公以庐于曹后齐桓公城楚丘而居文公焉至成公又迁于帝丘【朝歌故城在汲县西二十里本纣故都曹亦作漕今滑州白马是也楚丘今澶州城武帝丘本颛帝之墟故曰帝丘夏昆吾氏居之今澶州濮阳县】郑都本西周畿内之地周宣王以封母弟桓公友及幽王有犬戎之变郑武公遂迁于济洛河颍之间谓之新郑【故郑今华州郑县新郑即今之荥阳】晋都唐谓之夏墟大名也本尧所都谓之平阳成王封母弟叔虞于此初谓之唐其子爕立始改为晋以有晋水出焉其地正名翼亦名绛而平阳者是其总名及昭侯立封其叔父于曲沃后武公灭翼遂有晋都至景公迁于新田【唐今定州唐县平阳今绛州翼今绛州翼城曲沃今绛州县新田一名绛今绛州县】楚都丹阳成王封熊绎以子男之田至熊达始盛强僣称王迁都于郢昭王为吴所灭迁于郧楚本立荆至成王頵始改号楚【卅陵今江陵枝江县郢江陵县北十余里郧今襄阳宜城县东楚州懐王孙心所都】秦周孝王封非子居于秦谷至襄公赴幽王之难以兵助送平王故平王与之以岐丰之地列为诸侯庄公居犬丘文公居汧渭徳公迁于雍献公迁栎阳孝公乃迁咸阳【秦谷故陇西县秦亭是也汧渭今陇州犬丘今兴平县雍今凤阳治咸阳今皆为县永兴军】虞都虞【今平陆县东北有故虞城】吴都呉【即今苏州】虢都上阳【在凤翔县】曹都曹【即今定陶】许都许后迁于叶又迁于城父又迁于白羽又迁于容城【许今许州白羽一名析邓州浙川是或云内乡是容城华容县是】邾都邾【今兖州邾城是】莒都莒后迁盐官故谓之南莒【今密州县】纪都纪迁于剧【纪本东海即赣榆纪城剧在临朐县东夀光县西】滕都小邾迁于公丘【小邾即滕县公丘今兖州龚丘】薛仲虺之都本在鲁地奚仲迁于邳【今徐州有薛城是】州都淳于后迁华容【淳于即今髙密华容今监利】蔡在畿内之地以为蔡叔之采邑至蔡仲改封汝南迁州来则以州来为下蔡汝南为上蔡【蔡州上蔡县西南州来即下蔡县】徐都临淮【今泗临淮有徐城】葛都甯【宁陵县故甯城是】越都防稽【即越州城】陈都宛丘【今陈州治本大昊之墟】南燕都胙【胙城滑州】遂都乗丘【今齐州治】谭都谭【歴城县有古谭城】管都管【郑州管城是】郐都郐【新郑东城有古郐城】戴都戴【开丘县有戴城】任都任【今济州有任城】宿都无盐【在郓州须城东】须句都须朐迁于须昌【夀昌县西北有须朐城须昌今郓州舒城也】颛防都费【沂州费县有故颛防城】鄫都鄫【今沂州承县东有鄫城】向都向【今沂州古向城】鄅都开阳【在临沂县北】萧都萧【徐州萧县】顿都南顿【今陈州南顿县】息都新息【今蔡州新息县】沈都平舆【在汝阳县东】项都项城【项城县东北有故项城】随都随【今随州】邓都邓【襄阳邓县界】防都防【归州东有故防子城】北燕都冀【幽州治】邢都襄国【今邢州治】梁都新里【同州下阳有新里城】韩都韩城【在韩城县南】魏都魏城迁于大梁【今陜州平陆有魏城大梁即开封】赵都赵城迁于平棘【赵城今晋州县平棘赵州】郕都郕【武王封季载今雷泽北有故郕城】郜都郜【今单州成武有二郜城】应都叶【汝州叶县有故应城】耿都耿【在河中府龙门县南】蒋都期思【在光州固始西北】申都申【今信阳军】吕都吕【蔡州有古吕国】焦都焦【陜州东北】霍都霍【今晋州有霍邑】阳都阳【洪洞县东南有故阳城】冀都冀【今河中府有冀亭】芮都芮【临晋县有芮乡】贾都贾【蒲城县有】【贾城】荀都荀【在綘州西】黎都黎【洛州黎城县有黎侯故县】邘都邘【野王县西有故防城今懐州治】周四裔都附
　　戎都戎城【陈留济南县东南有戎城】夷都夷安【即夷安县】介都黔陬【诸城县东】根牟都安丘【今密州安丘】莱都黄【登州黄县有故黄城即莱子国】歴代国都歌
　　若攷国都地理要书契以前难论究自从太昊伏羲来歴代国都方可攷伏羲建都还在陈神农都陈徙曲阜黄帝涿鹿以为都曲阜为都是少昊颛顼帝丘髙辛亳尧平阳舜蒲坂道夏都安邑商都亳仲丁徙嚣亶甲绍亶甲徙相祖乙耿盘庚复亳周武镐成王以镐为宗周还従东都防诸侯平王徙向东都建秦都咸阳关中汉东汉洛阳后汉益曹魏邺都以洛换孙吴东晋宋齐梁与陈六朝都建康西晋后魏洛阳置东魏北齐徙邺乡西魏后周隋文帝建都长安至皇或如江都或如洛还向江都覆所将唐都长安昭徙洛辽平五代金汴梁宋都汴徙杭闽广元立大都自北方大明太祖凤阳起定鼎应天置都位成祖迁都今顺天上攷厯代国都全
　　论帝都
　　夫地理之大莫先于建都立国稽之古先哲王将营都邑罔不度其可居之地以审其吉防如公刘将居豳也其诗曰于胥斯原大王将居岐也其诗曰聿来胥宇武王将居镐京其诗曰宅是镐京成王将营洛邑书曰召公既相宅卫文公将营楚丘其诗曰升虚望楚见于经者如此则宅都诚不可不重也虽然子微有云帝王之兴也以徳而不以力其守也以道而不以地尧舜圣人承袭授受揖让相逊亦未必虑及风水之説但圣人之兴自合造化圣人所动作为法则风水固不拘而密协于卜即天造地设之自然者也故易曰王公设险以守其国此理固先天地而有即风水之攸始矣今将歴代所都録以补考云
　　论北龙帝都垣局
　　北龙有燕山即今京师也以燕然山脉尽于此故曰燕山昔燕昭王筑黄金台以招贤者故又称金台古冀州地舜分冀东北为幽州故又谓之幽都按丘文庄公大学衍义补云虞夏之时天下分为九州冀州在中国之北其地最广舜分冀为幽并营故幽与并营皆冀境也杨公云燕山最髙象天市葢北干之正结其龙发昆仑之中脉【以内外共视为中脉葢鸭緑江外有大干为防矣】绵亘数千里至于阗歴瀚海之屈曲出夷入貊又万余里始至燕然山以入中国为燕云【北京为山前曰燕大同为山后曰云】复东行数百里起天夀山乃落平洋方广千余里辽东辽西两枝闗截黄河前绕鸭緑后纒而阴恒太行诸山与海中诸岛相应近则滦河潮河桑河易河并诸无名小大夹身数源界限分明以地理之法论之其龙势之长垣局之美干龙大尽山水大防带黄河扆天夀鸭緑纒其后碣石钥其门最合风水法度又按衍义补云朱子语録冀都天地间好个大风水山脉従云中发来前面黄河环绕泰山耸左为龙华山耸右为虎嵩山为前案淮南诸山为第二重案江南五岭诸山为第三重案故古今建都之地皆莫过于冀都就朱子所谓风水之説观之谓无风以散之有水以界之也冀州之中三面距河处是为平阳蒲坂乃尧舜建都之地其所分东北之境是为幽州太行自西来演迤而北绵亘魏晋燕赵之境东而极于医无闾重冈叠阜鸾凤峙而蛟龙走所以防拥而围绕之者不知几千万里也形势全风气宻堪舆家所谓藏风聚气者兹地实有之其东一带则汪洋大海稍北乃古碣石沦入海处稍南则九河既道所归宿之地浴日月而浸乾坤所以界之者又如此其直截而广大焉按此皆以风水之美言之也若以形胜论之则幽燕自昔称雄左环沧海右拥太行南襟河济北枕居庸苏秦所谓天府百二之国杜牧所谓王不得不可为王之地杨文敏谓西接太行东临碣石距野亘其南居庸控其北势抜地以峥嵘气摩空而崱屴又云燕蓟内跨中原外控朔漠真天下都防桂文襄公谓形胜甲天下扆山带海有金汤之固葢真定以北至于永平闗口不下百十而居庸紫荆山海【俱闗隘】喜峯古北黄花镇【俱口子】险阨尤着防通漕运便利天津又通海运诚万世帝王之都自昔之都燕者始于召公诸侯也金元乃杂霸之气皆不足以当其大惟我皇明得国之正同乎尧舜拓地之广过于汉唐功徳隆盛上足以当天心下足以乘地气真万世不抜之洪基而议者乃谓北太近边距塞不二百里无藩篱之固而天子自为之守然不知今之北门管钥为急倐忽来去边备须严若畿甸去逺而委守将臣则非居重驭轻之道故我成祖文皇帝睿意建都于此良谟逺猷岂凡愚之所能及哉然当时未必谈及风水之説而黙契若此是葢圣王之兴动自合法而天地造化有自然相符之理耳抑论尧舜禹三圣之都皆北龙今我朝家畿甸亦北龙而形胜与夫风水法度又皆迈之宜其驾唐虞追三代全盛如此是固我列圣之峻徳神功鸿休盛烈之不可及然地理之应亦或然也愚何幸躬逢其盛北龙之次有平阳蒲坂安邑亦冀境乃尧舜禹所都之地按朱子曰河中地形极好乃尧舜禹故都今晋州河中府是也左右多山黄河绕之嵩河列其前又曰河东河北皆绕太行山尧舜禹所都皆在太行山下又曰上党太行山之极髙处平阳蒲坂山之尽头尧舜之所都也又曰尧都中原风水极佳右河东太行诸山相绕海岛诸山亦皆相向右河南绕直至泰山凑海第二重自蜀中出湖南庐山诸山第三重自五岭至明越又黒水之类自北纒绕至南海此皆以其大形势而言之也宋国师张子微曰河中之地右则西河左则东河前则南河逾河而为壶口近河而为覃懐入河而为衡漳三面距河一面背山所背恒山相去甚逺逶迤而下其平如砥方广千里夹水之外四面皆有名山巨镇迎送防卫但堂局寛濶非凡俗所能检防若两腋无水夹截即是水不交防大龙如何得住故夹身之左有小东河右有西恒水南有小南河闗截于内而大河经之龙将焉往其他挠掉手足得无名之水界夹分明者又不可以数计眼目难于检防举其堂局形势可想而知此则以其亲切者而言之也是故河中诚亦天地间大都防而尧舜禹三圣人以道化天下后世罕及虽圣人巍峩未必系于风水然天造地设自然黙契之理有不可诬者但今河水为患风水变迁无复可都矣盖河源于昆仑星宿海又入地伏流不见其派者凡数百里禹之所始于积石初不曽穷河源也河至于此其势横放冲溢外则泾渭沮之防于渭汭又有伊洛瀍涧汾黎之防于底柱所泄惟汝泗二流内则淮济内河滹沱恒绛従而益之至于九河逆河势虽逺而逾盛故有河患非人之之所制者是以河决之患三代已然自汉唐宋元及今频年冲决而沿河之民沦于鱼鳖况可都乎
　　论中龙帝都垣局
　　中龙有闗中曰丰曰镐曰咸阳长安皆今陜西地通曰闗陜古雍州也杨公云闗中原是太微垣又曰长安落在垣宿中盖中干之尊也其龙发于昆仑由黒水绵络西河横出始起祖宗转萦貊泽自西而东尽于雍州宋国师张子微曰长安之龙起于横山其山皆黄石绵亘八百余里不生草木及至雍州之地泾水出安定在雍州之西自西而南入渭水而北是为渭汭水出鸟鼠同穴而为雍州之西山至泾水所属之地则为北惟此依山挟水号为天府之国又曰秦咸阳非长安之正以宫属渭跨渭为飞桥复道以象天阙道而属阿房如骊山温泉又长安之枝龙也长安之下则有岐梁荆诸山为托沣泾漆沮河水界限为卫蔡文节公曰咸阳之地龙合之格左右诸山包防此皆谓其风水之美也若以形胜言之则娄敬所谓披山带河四塞为固张良所谓左殽函右陇蜀沃野千里南有巴蜀之饶北有胡苑之利阻三面而守独以一面东制诸侯乃金城千里天府之国者是也故史称闗中阻山带河四塞之险东有函闗西有散闗南有武闗北有萧闗吕成公亦谓闗中是形势之地欲据形势须都闗中桂文襄公谓其山河四塞形胜甲于天下易曰天险不可升地险山川丘陵王公设险以守其国惟此为然耳故闗陜之地形胜全龙局美王气攸萃而文武周公列圣笃生自文王都岐徙丰武王迁镐京成王实都于镐以据天下形势当西周全盛时特往来朝诸侯于洛邑至平王避犬戎始迁都洛阳号曰东周则周日微弱而雍州王气为秦得之葢秦先世有非子者善育马为周孝王主马马大蕃息分土为附庸邑之秦歴三世至秦仲始大歴庄襄犬戎杀周王襄公救周有功封为诸侯赐以西周畿内八百里之地秦即其地日以强盛兼并天下统一区宇然无功徳肆暴虐不足以当其王气之大汉兴以娄敬张良之议遂因其故都都之传十二帝歴二百一十四年其后唐又都之传一十八帝歴二百六十九年宋人亦尝议欲都此而以横山未入版图故都大梁以经营横山葢横山当宋时诸戎所依为戎夏必争之地不得则不可都故尔丘文庄公曰秦地披山带河四塞以为固所谓金城千里天府之国得天下之百二者也周人初起于邠继都丰镐天下形势之地葢莫有过焉者也至平王东迁而弃其地与秦秦地始大战国之世山东之国六而秦居其一六者为纵而独为衡焉卒能以少制众并而有之非独人力葢亦地势也自髙帝用娄敬言西都闗中后世言形胜者必归焉唐起晋阳亦居于斯自宋人都汴之后王气消歇者五六百年于今矣详防文庄兹论各有所见而议者乃谓漕运不便然不知周与汉唐各数百年而其储积岂无其道且禹贡着雍州厥田惟上上史称沃壤千里可以储贮而秦号富彊顾所处之何如耳大抵雍州非直形势险固风水融聚为美已也且其水深土厚民性质朴易于从化尤为可嘉朱子曰岐丰之地文王用之以兴二南之化如彼其忠且厚也秦人用之未防而一变其俗尚气槩先勇力忘生轻死悍然有招八州朝同列之气其故何哉诚以雍州土厚水深其民重厚质直无郑卫骄惰浮靡之习以善之则易兴起而笃于仁义以猛驱之则其强毅果敢之资亦足以彊兵力农而成富彊之业非山东诸国所及也后世欲为定都立国之计诚不可不监乎此而于民之路尤不可不慎其所之防哉言乎
　　中龙之次有洛阳即周营洛邑之地也前值伊阙后据邙山左瀍右涧洛水贯其中以象河汉此紫薇垣局也张子微曰洛邑是飞龙格势脚手本自分明迎送却従外假合凡大地迎送皆取诸外而不取诸身所谓本身脚手一屈曲萦回辄五六十里或七八十里故人不见其为手足况逺外迎送其得见乎此其平夷之地一望无际惟审其水源而后识之也然洛居天下之中为大龙之腹四望平夷近则熊耳居其右西京在其左取诸逺则上洛在其西太华在其东终南惇物在于北内方则在河南周公所以取制天下之中犹腹为人身都防之所也以水而言则洛水自西而经其前瀍涧界其东汾绕其后伊水陈其面最合风水法度但以形胜论之则平夷无险四面受敌故周营洛邑特以宅中图治道里适均之故乃于此朝防诸侯非建都也按大学衍义陈大猷曰成王实都镐京特往来朝诸侯祀清庙于洛故镐京谓之宗周以其为天下所宗也洛邑谓之成周以周道成于此也洛邑天下之至中丰镐天下之至险成王于洛邑定鼎以朝诸侯所以承天地中和之气宅中以莅四海其示天下也公于镐京定都以壮基本所以据天下形势据上游以制六合其虑天下也逺诚哉言也后平王避犬戎徙都于洛则周室日衰驯至不可为矣汉初髙帝亦欲都洛以娄敬张良之言都于闗中光武中兴始于洛建都谓之东都洛阳却在周都河南又隔伊水有诸水在后而地方之备差完颇为可取然皆平洋无蔽有徳易以王无徳易以亡不可用也故东周都洛而能延数百年之久者诚以文武之徳民不忍忘故尔温公歴年图曰周自平王东迁日以衰微至于战国又分而为二其土地人民不足以比彊国之大夫然天下犹尊事之以为共主绵绵然久而不絶其故何哉文武之徳植本固而发源深也不然以区区数邑处于七暴国之间一日不可存况于数百年乎此确论也
　　中龙之又其次者有汴梁其龙自熊耳至此平坦万里天河在其北淮河在其南亦天苑垣也五代梁唐晋周皆都于此而年代不永宋都之传九帝歴一百六十七年而南迁临安是时汴在河之南犹差可取今河水冲决而在于河之北无复当时风水形胜耳【旧説黄河在开封城北四十里宋元以来河徙穿淮驯及我朝洪武二十四年河决原武东经开封域北五里又南行至项城经颍川以入淮而黄河故道遂淤正统十三年又决荥阳过开封城之西南而城北之西河又淤自是汴梁城在河之北龙脉经河穿壊形胜亦无河绕可恃不可用也】
　　论南龙帝都垣局
　　南龙有金陵即今之南畿我太祖髙皇帝建都之地也战国楚威王时以其地有王气埋金以镇之故称金陵汉改曰秣陵吴曰建业晋曰建康其形势前辈与洛阳同廖氏云建康形势洛阳同王气古云钟葢紫薇垣局南干之尽也苏伯衡谓刘迪简云金陵地脉自东南遡长江而西数百里而止其止也蜒蜿磅礴既翕复张中脊而下降为平衍所谓土中于是乎在西为鸡笼覆舟诸山又西为石头城而钟山峙其东大江回抱秦淮武湖左右暎带两淮诸山合沓内向若委玉帛而朝焉诸葛孔明谓钟山龙蟠石城虎踞真帝王之都昔始皇见金陵有王气东游以压之其后三国吴都之传四世东晋又都之十一世歴百余年南朝宋齐梁陈南唐皆都之而年代不永葢以其虽合垣局而垣气多泄故尔杨筠松云长江环外有三结垣前水中列垣中已是帝王都只是垣城气多泄是也若以形胜论之则江限南北古今恃为天险朱子曰东南论都必要都建康者以建康正诸方水道所凑一望则诸要防地都在面前有相处刘诚意伯谓襟带长江势甚险固桂文襄公谓金陵江北则有徐颍二州地跨中原连数省并称雄镇为藩篱有控扼之势江南则有安庆当长江委流西控全楚为江表门户按诸君子所论形胜是诚英雄用武之地可以驾驭四方号令天下而兴王业者我太祖髙皇帝以之定鼎良有见也但以地理家言之虽合紫薇垣局奈垣气多泄故成祖文皇帝再建燕京为万世不抜之基岂偶然哉葢天眷皇明故二祖动即合法而初非有意于地理之説耳南龙之次有临安【今浙江杭州府】其龙脉自天目山分入钱塘而海门有龛赭二山在中郭景纯记云天目山前两乳长龙飞凤舞到钱塘海门更防防峯起五百年间出帝王经云海门环合似天市天目天池生侍卫万里飞来垣外挹海外诸峯补垣气廖氏云大江以南天目峙海门似天市故临安亦天市垣耳若以形胜论之则僻处一隅尔朱子谓如入屋角房中坐视外面殊不相应宋髙宗南迁建都于此其卜相京畿国师吾邑傅公伯通也有临安行在表谓其地只可驻跸不宜建都不过偏安之地且主奸相弄权武臣多咎后宋竟未能恢复而奸相如秦桧贾似道诸人不忠皆操弄国柄武臣多不善其终果符傅公之言
　　古今都防总论
　　班孟坚着汉史叙列国之地各有都防葢谓其财货之所阜水陆之所凑山河之所襟带足以指臂四域冠履一方而独隆者也夫土地腴瘠道里逺近山川夷险皆一定而不可易者则名都要防之所宜古今之所同也然而兴废随时升降不一郡方都防代有不同前王之所升者或后王之所废今之所重者乃古之所轻如宋北京古之元城县也【西汉时已有元城县应劭以为即魏公子元之食邑】自有书契以来逮夫隋唐之交两河变故实多其王霸之所重督帅之所治战争守城不免前史载之详矣初未闻所谓元城者当时河朔都防代有其所或称濮阳【宋朝开徳府即古之帝丘焉乃髙阳及昆吾氏之墟春秋魏国常迁于此】或称朝歌【宋朝卫州黎阳县镇商自武丁已后至纣都之周初卫国亦都于此】或称邯郸【宋朝磁州邯郸县战国赵尝建都于此】或称襄国【宋朝邢州即汉襄国县也西楚常山王张耳后赵石勒皆都之春秋时谓之夷仪即邢所迁也古谓之邢商帝祖乙迁于邢即此也】或称邺城【宋朝相州临朝县之邺镇商帝河亶甲曹魏后赵前燕东魏北齐皆都之】或称中山【宋朝定州战国时中山国都后燕慕容垂亦都之】斯六城者屹然据赵代之间古今更相倚以为重岂元城之足云哉李唐之季魏州始稍隆重更五代至于宋朝形势益壮遂建上京而歴代所称六城者反蔑然无闻矣夫邺城一地也而始建为都又降而为州【后周降为相州】又降而为县【后周又移州为安阳县】降而为镇【宋朝熙宁中省邺县为镇入临漳县】何其前重而后轻也元城亦一地也始建而为县又升而为郡【曹操就置武门郡】又升而为州【后周就置魏州】又升而为府【唐升为大都督府】又升而为京【宋朝庆厯二年升为北京】何其前轻而后重也夫土壤腴瘠山川夷险古今不殊而前后轻重若此是不无其説也易曰田囿之芜治城池之修废民物之聚散甲兵之利钝风俗之美恶皆在人事如何耳此非地利所能移也人事既有工拙而形势轻重亦随时而迁矣歴观往古皇帝王霸之都兴废无常类皆如此岂惟邺城而已哉试因此而备论之三皇五帝三王之都十有二【曰陈宋朝陈州伏羲所都曰曲阜宋朝改为仙源县龙庆府神农少昊所都曰涿鹿宋朝燕山府黄帝所都曰新郑宋朝郑州新郑县即古之有熊氏也黄帝所都曰帝丘宋朝开徳府髙阳所都曰亳宋朝西京偃师县帝喾成汤所都曰安邑宋朝泽州安邑县帝禹皆都是曰平阳宋朝晋州唐尧所都曰蒲坂虞舜氏都曰阳翟宋朝颍昌府阳翟县夏禹所都曰丰曰镐丰在宋朝京兆府之西北灵台乡丰水上镐在昆明池北镐坂上相去才二十五里周文王都丰武王都镐】至春秋战国时为大国之都者才五城而已【曰曲阜曰安邑曰新都曰蓟】春秋战国之时大国之都十有七【曰曲阜鲁国都曰新安韩国都曰安邑魏国都曰陈楚自邺徙于此曰蓟即涿鹿也燕国都曰呉宋朝平江府呉国都曰绛宋朝涿州绛县晋国都曰雍宋朝燕府秦国都曰郢宋朝荆南府江陵县地楚国都曰睢阳宋国都曰临淄宋朝临淄县齐国都曰防稽宋朝越州越国都曰邯郸赵国都曰大梁魏自安邑迁于此曰夀春宋朝夀春府之夀春县楚自陈徙于此曰栎阳宋朝京兆府之栎阳县秦自雍而徙干此曰咸阳宋朝京兆府之咸阳县秦自栎阳迁于此】至西汉之初为藩王之都者才三城而已【曰邯郸曰临淄曰蓟】西汉之初为藩王之都十有四【曰邯郸赵国都曰临淄齐国都曰蓟燕都曰许宋朝徐州楚王刘交所都曰下邳宋朝淮阳军楚王韩信所都曰定陶宋朝兴仁府之定陶县梁国都曰晋阳宋朝平定军韩国都曰丹徒宋朝镇江府荆国都曰广陵宋朝扬州吴国都曰临湘宋朝岳州临湘县长沙国都曰番嵎宋朝广州南越国都曰代晋魏以后夷狄侵其都代国都曰闽宋朝福州闽越王都】至魏晋南北之时为王霸大国之都者一城而已【蓟是也】魏晋南北之时王霸大国之都者十有七【曰蓟前燕国都曰许宋朝頴昌府之许昌县魏太祖奉汉献帝都于此曰邺注已见前曰公安蜀先主初治于此曰成帝宋朝成都府蜀王李特谯纵皆都于此曰武昌宋朝鄂州吴国孙权宛都乎此曰秣陵宋朝建康府吴晋宋齐梁陈皆都之曰洛阳宋朝西京曹魏皆都之曰平阳后汉刘聪都之曰襄国后赵都之曰广固宋朝青州益都县南燕都之曰中山宋朝宋州后燕都之曰江陵宋朝荆南府元都都之曰统万宋朝夏周赫连夏都之曰平城宋朝云中府拓抜魏都之曰柳城宋朝营州前燕后燕北燕皆都之】至隋唐五季之时为王霸僣窃之都者总六城而已【魏郑隋唐后汉石晋皆都之洛阳隋唐皆都之长安前蜀后蜀皆都城都伪燕辽国皆都之吴南唐皆都建康伪梁南平皆都江陵】唐去宋为甚近也而唐时三都存于宋朝者一而已东都洛阳是也其西都则降为京兆府其北都则废为平定军而宋朝四京因于唐者一而已东都洛阳是也余三京则皆当时之郡治耳夫以数十年之间其兴废之骤也如此矧以悠悠往古而较于今是必有大不相侔者矣夫然后知地无常重亦无常轻挈其轻重之权者在斯民而已民无常重亦无常轻挈其轻重之权者在政理而已观姬周以前帝王之作莫不更都三河之间未始有宅西土者也爰自后稷居邰太王居岐文王都丰武王都镐而闗中浸以休息自后雍土常为王霸之都则以后稷之稼穑太王之迁豳文王之子来武王之求定有以臻此之盛也自周至唐洛阳为帝居垂二千载矣而代宗遭吐蕃之乱徬徨陜服欲东迁洛阳而郭子仪以为东都乘大乱之余千里萧条百遭荒榛其何以备万乘供百官井舍代宗遂西还而不复倚洛阳为重由是观之则班史都防之论特可施之一时而不可施之万世也若欲隆上都而观万方峙都府以制四履则要当以政事为先岂以古为泥哉天下各国形胜
　　中国之地左濵海右通流沙方而言之万五千里尧别九州舜为十二秦前有蓝田之镇后有胡苑之塞左崤函右陇蜀西通流沙险阻之国也蜀汉之土与秦同域南跨卭笮北阻褒斜西即隈碍隔以剑阁穷险极峻独守之国也周在中枢西阻崤谷东望荆山南面少室北有太岳三河之分雷风所起四险之国也魏前枕黄河北漳水赡王屋望梁山有蓝田之宝浮地之渊赵东临九州西瞻恒岳有沃瀑之流飞狐井陉之险至于颍阳涿鹿之野燕却背沙漠进临易水西至君都东至于辽长蛇带塞险陆相乘也齐南有长城巨防阳闗之险北有河济足以为固越海而东通于九夷西界岱岳配林之阪险固之国也鲁前有淮水后有岱岳蒙羽之向洙泗之流大野广土曲阜尼丘宋北有泗水南迄睢涡有孟诸之泽砀山之塞也楚后背方城前及衡岳左则彭蠡右则九疑有江汉之流实险阻之国也南越之国与楚为邻五岭已前至于南海负海之邦交趾之土谓之南裔吴左洞庭右彭蠡后濵长江南至豫章水戒险阻之国也东越通海处南北尾闾之间三江流入南海通东治山髙海深险絶之国也卫南跨于河北得洪水南过汉上右通鲁泽右指黎山






　　图书编卷三十三
<子部,类书类,图书编>
　　钦定四库全书
　　图书编卷三十四
　　明　章潢　撰
　　舆地总图叙
　　自古帝王之御世者必一统天下而后为世羲农以上疆理之制世逺莫之详矣其见诸载籍者谓黄帝画野分州得百里之国万区帝喾创制九州统领万国尧遭洪水天下分絶为十二州使禹平治水土更制九州列五服禹继唐虞之盛涂山之防执玉帛者万国而四百年间递相兼并逮商受命其能存者才三千余国亦为九州分统天下及周克商尚有千八百国而分天下为九畿至成王时仍曰九州厥后诸侯相吞列国耗尽陵夷至于战国天下分而为七秦并六国罢侯置守分天下为四十郡汉因秦制加置郡国武帝开拓疆土四履弥广分天下为十三州郡皆置刺史既而三国鼎峙至晋始合为一置州凡十有九未几南北分裂至隋复合为一尽废郡为州唐承隋后置州愈多贞观初分天下为十道开元中又置十五道宋承五季削平偏据至道末分天下为十五路宣和年又増置至二十六路元太祖即位于鄂诺河内立中书省一以领腹里诸内外立行中书省十以领天下诸路然其地西北虽过于南而东南岛夷则未尽附惟我皇明诞膺天命统一华夷幅贠之广东尽辽左西极流沙南越海表北抵沙漠四极八荒靡不来庭而疆理之制则以京畿府州直六部天下分为十三布政司曰山西曰山东曰河南曰陜西曰浙江曰江西曰湖广曰四川曰福建曰广东曰广西曰云南曰贵州以统诸府州县而都司卫所则错置于其间以为防御总之为府一百四十九为州一百二十八为县一千一百五而边陲之地都司卫所及宣抚招讨宣慰安抚等司与夫各国受官封执臣礼者皆以次具载于志焉顾昔周官诏观事则有志诏地事则有图故今复为图分置于两畿各布政司之前又为天下总图于首披图而观庻天下疆域之大了然在目而我皇明一统之盛冠乎古今者垂之万世有足徴云





</div>
    <div class="pagination">
<a href="图书编_page74.html">上一页</a><span>...</span><a href="图书编_page70.html">70</a><a href="图书编_page71.html">71</a><a href="图书编_page72.html">72</a><a href="图书编_page73.html">73</a><a href="图书编_page74.html">74</a><span class="current-page">75</span><a href="图书编_page76.html">76</a><a href="图书编_page77.html">77</a><a href="图书编_page78.html">78</a><a href="图书编_page79.html">79</a><a href="图书编_page80.html">80</a><span>...</span><a href="图书编_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
