<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 400 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 400 页/共 485 页</h1>
    <div class="content">　　郭山恽累迁国子司业景龙中帝昵比近臣及修文学士诏徧为伎余臣各有所陈山恽曰臣无所解请诵古诗乃诵鹿鸣蟋蟀篇未毕中书令李峤以近规讽止之帝嘉其直下诏褒答
　　尝写九经
　　张叅为国子司业年老尝手写九经以为读书不如写书
　　所修仪注
　　韦叔夏迁成均司业久视元年制自今司礼所修仪注并委叔夏刋定【并唐书】
　　诸生请留
　　阳城为国子司业直言得罪太学诸生何蕃季偿等二百人顿首阙下请留城
　　诸生仰服
　　宋施大资师防字圣与公之为司业也诸生固已仰服公日上堂延见勉之学古且务讲求治乱之体使可为世用士论归之【言行录】
　　不奏瑞芝
　　黄简肃公中为司业时芝草生武成庙官吏请以闻公不答则隂画以闻宰相召长贰诘之曰治世之瑞抑而不奏何耶祭酒周公绾未对公指其画曰治世何用此为周退谓人曰黄公之言精切简当惜不使为谏诤官也
　　表上证义
　　王大宝字元知袁州暇日寻理旧所著述得周易证义十卷毛诗国风证义六卷表进上谓宰相曰王大宝所进书深得经防其以国子司业兼崇政殿说书召赐五品服【胡澹庵集】
　　古今文集
　　杂著
　　与太学诸生喜诣阙留阳城司业书
　　栁宗元
　　二十六日集贤殿正字栁宗元敬致尺牍太学诸生足下始朝廷用谏议大夫阳公为司业诸生陶煦纯懿熈然大洽于兹四祀而已诏书出为道州仆时通籍光范门就职书府闻之悒然不喜非特为诸生戚戚也乃仆亦失其师表而莫有所矜式焉旣而署吏有传致诏草者仆得观之盖主上知阳公甚熟嘉美显宠勤至备厚乃知欲烦阳公宣风裔土覃布美化于黎献也遂寛然少喜如获慰荐于天子休命然而退自感悼幸生明圣不讳之代不能布露所蓄论列大体闻于下执事兾少见采取而还阳公之南也翌日退自书府就车于司马门外闻之于抱关掌管者道诸生爱慕阳公之徳教不忍其去顿首西阙下恳悃至愿乞留如故者百数十人辄用抚手喜甚震忭不宁不意古道复形于今仆尝读李元礼嵇叔夜传观其言太学生徒仰阙赴诉者仆谓讫千百年不可覩闻乃今日闻而覩之诚诸生见赐甚盛于戯始仆少时尝有意游太学受师说以植志持身焉当时说者咸曰太学生聚为朋曹侮老慢贤有堕窳败业而利口食者有崇饰恶言而肆鬬讼者有陵傲长上而谇骂有司者其退然自克特殊于众人者无几耳仆闻之恟骇怛悸良痛其游圣人之门而众为是防防也遂退托乡闾家塾考厉志业过太学之门而不敢局顾尚何能仰视其学徒者哉乃今奋志厉义出乎千百年之表何闻见之乖剌欤岂说者过也将亦时异人异无向时之桀害者耶其无乃阳公之渐渍导训明效所致乎夫如是服圣人遗教居天子太学可无愧矣于戯阳公有博厚恢之徳能容善伪来者不拒曩闻有狂惑小生依托门下或乃飞文陈愚丑行无赖而论者以为言谓阳公过于纳污无人师之道是大不然仲尼吾党狂狷南郭献讥曾参徒七十二人致祸负刍孟轲馆齐从者窃屦彼一圣二贤人继为大儒然犹不免如之何其拒人也俞扁之门不拒病夫绳墨之侧不拒枉材师儒之习不拒曲士理固然也且阳公之在于朝四方闻风仰而尊之贪冒茍进邪薄之夫庶得少沮其志不遂其恶虽防师尹之位而人实具瞻焉与其宣风一方覃化一州其功之逺近又何量哉诸生之言非独为己也于国体实甚宜愿诸生勿得私之想复再上故少佐笔端耳朂此良志俾为史者有以纪述也努力多贺栁宗元白
　　上巳日太学听弹琴诗序　　韩退之
　　与众乐之谓乐乐而不失其正又乐之尤也四方无鬬争金革之声京师之人旣庶且丰天子念致理之艰难乐安居之闲暇肇置三令节诏公卿羣有司至于其日率厥官属饮酒以乐所以同其休宣其和感其心成其文者也三月初吉实维其时司业武公少仪于是总大学儒官三十有六人列燕于祭酒之堂樽爼旣陈肴羞惟时醆斚序行献酬有容歌风雅之古辞斥郑卫之新声褒衣危冠与与如也有一儒生魁然其形抱琴而来歴阶以升坐于樽爼之南鼔有虞氏之南风赓之以文王宣父之操优游夷愉广厚髙明追三代之遗音想舞雩之咏叹及暮而退皆充然若有得也武公于是作歌诗以美之命属官咸作之四门博士昌黎韩愈序之送国子司业杨巨源序　　　韩退之
　　昔疏广受二子以年老一朝辞位而去于时公卿设供帐祖道都门外车数百两道路观者叹息汉史传其事后世图其迹至今照人耳目国子司业杨君巨源方以能诗训后进一旦以年满七十亦白宰相去归其乡今杨与二疏其意岂异也予不知杨侯去时城门外送者几人车几两马几驷道边观者亦有叹息知其为贤者否而太史氏又能张大其事为传继二疏踪迹否今世无工画者画与不画不论也然吾闻杨侯之去丞相有爱而惜之者以为其都少尹不絶其禄又为歌诗以劝之京师之长于诗者又属而和之不知当时二疏之去有是事否中世士大夫以官为家罢则无所归杨侯始冠举于其乡歌鹿鸣而来也今之归指其树曰某树吾先人之所种也某水某丘吾童子时所钓游也乡人莫不加敬诫子孙以杨侯不去其乡为法古之所谓乡先生没可祭于社者其在斯人欤
　　祭窦司业文　　　　　　　韩退之
　　惟君文行夙成有声江东魁然厚重长者之风一举于乡遂收厥功命守髙平令制儒宫朱衣银鱼象服以崇我之获见实自童自视雏鷇望君飞鸿俱官于学以纎临洪
　　律诗
　　送詹司业诗　　　　　　　陈后山
　　才难孰为吾君惜果满宁容我辈先熟路长驱聊缓步百金一发不虚
　　国子监丞
　　歴代沿革隋置三人唐一人掌判监事凡六学生毎嵗有业成上于监者以其业与司业祭酒试之登第者白祭酒上于尚书礼部宋景祐二年孙祖徳请于直讲京官内差一员充监丞诏学官兼领掌钱谷出纳之事元丰定制置祭酒司业掌三学之教法政令而监之事则丞与焉建炎三年省绍兴十二年复置元置二人
　　羣书要语徙国子监丞东朝东带银榜増华西序彯缨环林益润【唐张燕公集】当文治之朝奉成均之职【孔白六帖】设属成均叅厘政令庶事之务惟丞是司【初寮除胡端平制】丞于太学【胡文恭制】丞于胶庠　进丞学省　上庠丞秩　用丞庠学之荣【并同上】秩以学省之丞【公是行钱茂先制】
　　古今事实
　　上书八千言
　　宋赵忠简公鼎为相时先是国子监丞张戒上书几八千言自谓恐忤圣意上谓宰执曰朕熟览之其忧国爱君之心诚可嘉朕大开言路以防壅蔽自欲赏之赵鼎不答沈与求曰陛下如此何患不闻尽言【言行录】
　　古今文集
　　杂著
　　丞防连理树赋　　　　　　王履贞
　　灵台崇崇兮洞胶轕以绵延中有珍丞木兮郁森森以芊芊且学为教原防为纠局生于学者表王化之大同植于防者知宦政之无曲亦所以据于徳而逺于俗也乐我皇道彰我圣年依君仁义之圃对君翰墨之筵俾为我师者如斯木之一徳为丞曹者如斯木之相全故瑞不虚然从化而已化不在逺行之在近有善必应故得托根讲肄之宇垂隂夫子之墙杂庭槐以为列偶仙杏而成行逢圣而生匪由乎日月以兾取善为宝孰尚夫金玉其相
　　国子博士
　　歴代沿革六国时有博士掌通古今【又曰博士秦官汉因之秩比六百石】汉多至数十人武帝初置五经博士宣帝成帝时五经家法稍増置博士一人博士选有三科髙第为尚书次为刺史其不通政事以久次补诸侯大傅元始四年改博士为博士师后汉兼而存之博士凡四十人【易施孟梁丘京氏尚书欧阳大小夏侯诗齐鲁韩毛礼大小戴春秋严顔各一博士华峤汉书曰初欲立左氏传博士范升以为左氏浅末不宜立陈氏乃诣阙上疏争之更相辩对帝卒立左氏学】掌以五经教子弟国有疑事掌承问对安帝以博士多非其人诏命三公将军中二千石举博士各一人务得经明行髙卓尔茂异晋咸宁四年初置国子博士十五人皆取履行清淳通明典义若散骑常侍中书侍郎太子中庶子以上乃得召试梁国学博士二人置五经博士各一人【魏晋宋齐并不置五经博士至此始置】隋省国子博士至大业复置唐国子博士二人正五品上掌教文武官三品以上及国公子孙龙朔改为司成宣业咸亨初复诸州府亦有经学博士一人广文馆博士四人掌领国子学生业进士者天宝九载置广文馆宋国子监无博士有直讲八人熈宁改为太学博士元丰定制亦无国子博士大观元年薛昂乞置国子博士四员国子正录各二员与太学官分掌教导从之建炎并国子监于礼部绍兴三年诏驻跸所在因国子监量养生徒置博士二员元置二人
　　羣书要语博者博通古今士者辩于然否【汉官仪】生事爱敬丧没如礼兼崇载籍穷防阐奥则保举【东汉中兴举博士科督邮板状】足下出文阃为诸生之蓍作后来之绵蕝得不思居其位者不愧其道处于职者不堕其业乎否则来大易负乗之讥招诗人伐檀之刺矣【皮日休移成均博士书】置博士之职而著录之生若云开集贤之馆而欵阙之学如市【文选】召端师老徳以为学官【唐儒林传】博士不寻章【张鷟集】博士师属也【韩文】列于师官【初寮章毅制】防经训胄【郑补之制】宜寘博通之列【胡文恭除陈益制】进迁学省充豫教官【许恢等制】擢任儒林之官叅司胄子之教【潘夙制】博通领于儒叅【李希逸制】成均典教【葛僖制】典胄之选【公是行张会制】博士道之渊薮【魏髙上书】　教学以导世治性为时养器其置学立五经博士以崇王化隆风俗【吴志诏】
　　诗句评事不读律博士不寻章【唐张鷟为车载斗量之诗时沈全交于南院吟云】三年国子师肠肚习藜苋【韩愈诗】儒庠恣游息圣籍饱商防　渐阶羣振鹭入学诲螟蛉【并同上】
　　古今事实
　　章甫冠
　　汉文帝时博士朝服端章甫冠【通典】
　　两梁冠
　　晋置国子学博士一人介帻两梁冠服佩同【司马彪百官志】
　　端委佩玉
　　博士之职端委佩玉朝之大典以询度之【晋中兴书】
　　尊异服冕
　　博士秩卑以其传先王之训故尊而异之令服大夫之冕【荀绰晋百官表】
　　八世皆为
　　汉欧阳歙自欧阳生传伏生尚书至歙八世皆为博士【并前后汉书】
　　百年寖盛
　　武帝立五经博士迄于元始百有余年传业者寖盛
　　被诏特命
　　后魏崔逸为国子博士每公事逸常被诏独进博士特命自逸始【北史】
　　扫门怪问
　　熊安生初仕北齐为国子博士武帝入邺安生遂令扫门家人怪而问之安生曰周帝重道尊儒必将见我矣俄而帝幸其第诏不听拜亲执其手引与同坐谓曰朕何如武王安生曰武王伐纣悬首白旗陛下平齐兵不血刃愚谓圣畧为优帝大恱赐帛三百疋米三百石宅一区并赐象笏及九环金带其余什物称是
　　论胜赐席
　　殷亮建武中征拜博士迁讲学大夫诸儒论胜者赐席至八九重帝用嘉之曰学不当如是耶
　　待诏金马
　　公孙对防第一入见拜为博士待诏金马
　　论经石渠
　　欧阳髙为博士髙孙地余以尚书授太子为博士论石渠张山拊事小夏侯建为博士论石渠周堪与孔霸俱事大夏侯霸为博士堪译官令论石渠施讐为博士甘露中与诸儒论五经同异于石渠
　　叅议礼乐
　　董钧永平初为博士时草创五郊祭祀及宗庙礼乐威仪章服并令钧叅议多见从用当时称通儒【后汉书】
　　遣使关东
　　汉成帝遣博士使关东不称诏曰儒林之官学海渊薮宜皆通达国体故谓之博士否则学者无述焉非所以尊道徳也
　　使行风俗
　　汉元鼎中徐偃为博士使行风俗偃矫制使胶东鲁国鼔铸盐铁还奏事张汤劾偃矫制法死偃以为春秋之义大夫出疆有以安社稷利万民可专也汤不能屈
　　使录寃狱
　　前汉成帝初即位孔光为博士数使录寃狱行风俗振赡流民奉使称防由是知名以髙第为尚书
　　天下宗师
　　后汉朱浮以国学旣兴宜广博士之选上书曰博士之官为天下宗师使孔圣之言传而不絶
　　为世表领
　　晋元帝时荀崧上疏曰昔咸宁太康永嘉之中侍中常侍黄门通洽古今行为世表领国子博士
　　说书称善
　　桓荣年六十余世祖召令说书甚善之每朝会令荣于公卿前敷奏经书帝称善曰得生几晩拜博士【同上】
　　得人为庆
　　贞元八年以前江西府监察御史召拜博士朝士以得人为庆【韩愈撰权徳舆墓碑】
　　博通五经
　　徐文逺博通五经隋大业初许善心荐为学官擢国子博士
　　考定经义
　　唐房眧逺为国子博士会上令国子生通一经者并悉荐举将擢用之旣防问讫博士不能时定臧否祭酒元善因令昭逺考定之昭逺览笔便下初无凝滞或有不服者昭逺问其所传义疏辄为始末诵之然后出其所短自是无敢饰非者所试四五百人数日便决儒者莫不推其通博【唐书】
　　叔孙制礼
　　汉叔孙通为博士初制汉礼【汉书】
　　贾谊通书
　　贾谊颇通诸家之书年二十余文帝召为博士年最少有诏议诸老未能言谊尽为之对人人各如其意所出诸生于是以为能文帝恱之超迁一嵗至太中大夫
　　韩婴诗易
　　韩婴燕人也孝文时为博士景帝时为常山王太傅婴推诗人之意而作外传数万言其语颇与齐鲁间殊然其归一也而燕赵间言诗者由韩生韩生亦以易授人推易意而为之传燕赵好诗故其易防惟韩氏自传之孝宣时涿郡韩生其后也以易征待诏殿中其所授易即先太傅所传也尝受韩诗不如太傅易深韩氏故专传之
　　孔氏尚书
　　孔子之后孔忠生武及安国武生延年延年生霸安国与延年皆以治尚书为武帝博士霸以治尚书事太傅夏侯胜昭帝末年为博士霸生光经学尤明武帝初即位举为博士歴官至丞相
　　小戴说礼
　　孟卿东海人也事萧奋以授后苍鲁闾丘卿苍说礼数百言号曰后氏曲台记授沛闻人通汉子方梁戴徳延君戴圣次君沛庆普孝公徳号大戴为信都太傅圣号小戴以博士论石渠由是礼有大戴小戴庆氏之学
　　张禹对易
　　张禹甘露中诸儒荐之有诏太子太傅萧望之问禹对易及论语大义望之奏禹精习有师法久之乃试为博士
　　匡衡解頥
　　匡衡好学家贫佣作以供资用尤精力过絶人诸儒为之语曰无说诗匡鼎来匡说诗解人頥元帝时为博士
　　朱云折角
　　朱云授易颇有师道是时少府五鹿充宗贵幸为梁丘易自宣帝时善梁丘氏说元帝好之欲考其异同令充宗与诸易家论充宗乗贵辩口诸儒莫能与抗皆称疾不敢会有荐云者召入摄齐升堂抗首而请音动左右旣论难连拄五鹿君故诸儒语曰五鹿岳岳朱云折其角由是拜为博士
　　以经着姓
</div>
    <div class="pagination">
<a href="古今事文类聚_page399.html">上一页</a><span>...</span><a href="古今事文类聚_page395.html">395</a><a href="古今事文类聚_page396.html">396</a><a href="古今事文类聚_page397.html">397</a><a href="古今事文类聚_page398.html">398</a><a href="古今事文类聚_page399.html">399</a><span class="current-page">400</span><a href="古今事文类聚_page401.html">401</a><a href="古今事文类聚_page402.html">402</a><a href="古今事文类聚_page403.html">403</a><a href="古今事文类聚_page404.html">404</a><a href="古今事文类聚_page405.html">405</a><span>...</span><a href="古今事文类聚_page401.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
