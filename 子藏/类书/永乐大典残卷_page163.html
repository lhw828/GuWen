<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 163 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 163 页/共 331 页</h1>
    <div class="content">　　【江湖纪闻】
　　张，熙宁中，梦行入空中，闻天风海涛声振林木，徐见海中楼阙金碧，琼琚琅佩者数百人，揖出纸请赋诗，细视笔砚，皆碧玉色，且戒之曰：此间文章要似隐起鸾凤，与织女机杼分巧。过是，乃人间语耳。成一绝云：天风吹散赤城霞，染出连云万树花。误入醉乡迷去路，傍人应笑忘还家。有仙人曰：子诗绝佳，未免近凡。酌酒一杯极甘寒，忽觉身堕万仞山而觉。
　　【列仙传】
　　梁谌，字考成，一日相者见之曰：此子目流白光，貌集真气，非常人也。后果乐仙道，尝梦与仙人游，或登名山酌石髓。由是自有所悟，乃深入岩谷，目能视地中物，耳能听数里音。一旦忽谓门人曰：有朋待吾于南峰，令须往矣。乃冠服而出，则云气迷绕，不见其形，唯闻鼓吹音，隐隐于空。
永乐大典
卷之一万一百十五
卷之一万一百十五
　　二纸旨
　　翰林学士承旨
　　【文献通考】
　　唐宪宗时始置，凡白麻制诰，皆内庭代言命，辅臣除节将，恤灾患，讨不廷则用之。宰臣于正衙受，付通事舍人，若命相之书，则通事舍人承旨皆宣读讫，始下有司。乾宁二年，陆以翰林学士承旨拜中书侍郎平章事。
　　【职官分纪】
　　《唐百官志》学士之职，本以文学言语被顾问。出入侍从，因得参谋议，纳谏诤，其礼尤宠。而翰林院者，待诏之所也。唐制，乘舆所在，必有文词经学之士，下至卜医伎术之流，皆直于别院，以备宴见，而文书诏令，则中书舍人掌之。自太宗时，名儒学士，时时召以草制，然犹未有名号。乾封以后，始号北门学士。玄宗初置翰林待诏，以张说陆坚、张九龄等为之，掌四方表疏批答，应和文章，既而又以中书务剧，文书多雍滞，乃选文学之士，号翰林供奉，与集贤院学士，分掌制诏书敕。开元二十六年，又改翰林供奉为学士院，专掌内命，凡拜免将相，号令征伐，皆用白麻。其后选用益重而礼过益亲，至号为内相。又以为天子私人，凡充其职者无定员，自诸曹尚书下至校书郎，皆得与选。入院一岁，则迁知制诏，未知制诏者，不作文书。班次各以其官，内宴则居宰相之下，一品之上。宪宗时，又置学士承旨。唐之学士，弘文集贤，分录中书门下省，而翰林学士，独无所属，故附列于此云。李肇《翰林志》：昔宋昌有言曰：所言公，公言之；所言私，王者无私。夫翰林为枢机宥密之地，其所慎者事之微也。若制置任用，则非王者之私。汉制：尚书郎主作文书起草，更直于建礼门内台，给青缣白绫或以锦被帷帐毡褥，尽通中枕。大官供食，汤官供饼饵五熟果，五日一美食，下天子一等。建礼门内得神仙门，神仙门内得明光殿，神仙殿内得省中，内得省中，一本作自门下省中书省，盖与今翰林之制略同，而所掌轻也。汉武帝时，严助，朱买臣，吾丘寿王，司马相如，东方朔，枚皋之徒，皆在左右。是时朝廷多事，中外论难，大臣数诎，亦其事也。唐兴，太宗始于秦府开文学馆，擢房玄龄杜如晦等一十八人，皆以本官兼学士，给五品珍膳，分为三番，更直宿于阁下，讨论坟典，时人号为登瀛洲。正观初，置弘文馆学士，听朝之隙，引入内殿，讲论文义，商较时政，或夜分而罢。至玄宗朝，置丽正殿学士，名儒大臣，皆在其中，后改为集仙。一无集仙二安集贤殿，亦草书诏，至翰林置学士，集贤书诏乃罢。初，国朝循梁陈故事，中书舍人六员，专掌诏诰。虽曰禁省，犹非密切，故温大雅，魏征，李百药，岑文本，褚遂良，许敬宗，上官仪，时召草制，未有名号。乾封已后，始曰北门学士。刘懿之，刘之，周思茂，元万顷，范履冰为之。则天朝，则苏味道，韦承庆，其后上官昭容独掌其事。睿宗朝，则薛稷，贾膺福，崔。玄宗朝，初改为翰林待诏，张说，陆坚，张九龄，徐安贞，相继为之。又改为翰林供奉。开元二十六年，刘光谦，张土自，乃为学士，始别建学士院于翰林院之南。又有韩弘，前作阎伯，一本作舆孟匡朝，陈兼，李白，蒋镇，在旧翰林院，虽有其名而不职其事。至德之后，翰林院始兼学士之名。代宗初，李泌为学士，而今壁记不列名氏，盖以不职事故也。德宗雅尚文学，注意是选，乘舆每幸学士院，顾问锡赉，无所不至，御馔珍羞，辍而赐之。又尝召对于浴堂门，移院于金鉴殿，对御起草，赋诗唱和，或旬日不出。吴通微兄弟，同时擢用，与陆贽争恩甚于水火，天下丑之。贞元末，寄任尤重，时人谓之内相。而上多疑忌，动必拘防，有守官十三考而不迁者，故当时言内职者多荣滞相半。及顺宗不怿储位未立，王叔文起于非类，窃学士之名，内连牛美人李忠言，外结奸党取兵柄弄权，天下震骇。是时郑洇为内庭之老，首定大计，今上即位，授洇中书侍郎平章事。初姜公辅行在命相，及洇就第而拜，至李吉甫除中书侍郎平章事，适与裴土自同直，土自草吉甫制，而吉甫草武元衡制，垂帘挥翰，两不相知。及暮吉甫有叹惋之声，土自终不言。书麻尾之后，乃相庆贺，礼绝之敬，生于座中。黎明，院内使学士送至银台门，而相府官吏候于门外，禁署之盛未有也。凡学士无定员，皆以他官充。下至校书郎，上至诸曹尚书，皆得为之。既入与班行绝迹，不拘本司，不系朝谒常参，守官二周为满岁，则迁知制诰。一周岁为迁官，则奏就本司判记。上月日，北省官宰相送上，南省官，给舍丞郎送上。兴元元年，敕翰林学士朝服班序，宜准诸司官知制诰例。凡初迁者，中书门下召令右银台门候旨，其日入院，试制书批答共三道，诗一首，自张仲素后，加赋一首，试毕封进，可者翌日受宜乃定。事下中书门下，于麟德殿候对，本院赐宴，营幕使宿设帐幄图褥，尚食使供珍馔，酒坊使供美酒，是为敕设，序立拜恩讫，然后然后一作候字就宴。又赐衣一副，绢三十匹，飞龙司借马一匹，旬日又进旧文章一本。一本作旬日又进文一轴内库给青绮锦被，锦元作绵青绮无绵被，绵元作锦，一本无此五字青绮方褡，青绫单帕，漆通中枕，铜镜，漆奁，象篦，大小铜碗，一作觜象梳，漆箱，铜挲罗，一本铜觜碗在此下紫丝履，白布手巾，衣架，画木床，一本作书木床无衣字炉，炉一本作炉铜二字，案席毡衤因之类毕，内诸司供膳饮之物，主膳四人掌之。又内园官一户三人以供使令，其所乘马，迎送于木辟仗门，内横门之西，度支月给手力资四人，人钱三千五百，四品已上加一人。每岁内赐春服物三十匹，暑服物二十匹，寒服物三十匹，绵十屯。寒食节绢绢一作料字三十匹，酒饴杏酪，粥屑，肉饣舀。清明新，火二社蒸饼，饣不饼。端午一副，金花银器一事，百索一轴，青团镂竹大扇一柄，角粽，三服麦少蜜，重阳酒，糖粉羔叶。至冬岁，酒，兔，野鸡，其余时果，新茗，水瓜，新历，是为经制，直日就院颁授，下直就第赐之。凡内宴坐次于宰相坐，居一品班之上，别赐酒食珍果，与宰相同，赐锦二十匹，锦，一本作帛。金花银器一事。贞元四年，敕每晦日上巳重阳三节，百寮宴乐，翰林学士每节赐钱一百绳，其日奏出选胜游会，赐酒脯茶果。明年废，晦日置中和节，宴乐如之，非凶旱兵革，则每岁为常。凡元正冬至不受朝，俱进名奉贺，大忌进名奉慰，其日尚食供素馔，赐茶十串。凡郊庙大礼，乘舆行幸，皆设幕次于御幄之侧。侍从亲近人臣，第一御含元殿丹凤楼，则二人于宫中，乘马随，随，一本作引驾出殿门，徐出就班次。凡当直之法，法，一作次自给舍丞郎入者，三直无；自起居侍御郎官入五直一；自御史补阙拾遗入者，七直二。其余杂入者，十直三；新迁官，一直服假各于准式之中一本作服假名于次之中减半。著为别条例，题于北厅之西阁。一无别字，厅一作壁。凡交直俟内朝之退不过辰巳，入者先之，出者后之，疏数视人之众寡、事之劳逸，随时之动静。凡节国忌授衣，二分田假之令不沾，有不时而集，并夜而宿者。五代《职官志》：后唐明宗天城三年八月，敕掌纶之任，擢才以居，或自初命而升，或自显秩而授。盖重厥职，靡系其官。虽事分皆同，而行缀或异。诚由往日，未有定规。议官位，则上下不常；论职次，则后先为当。宜行显命，以正近班，今后翰林学士入院并以先后为定。唯承旨一员，出自朕意，不计官资先后，在学士之上，仍编入《翰林志》。其年十一月，敕新除翰林学士张昭远早践纶闱，久司史笔，曾居宪府，累涉贰卿，今既擢在禁林，所宜别宣班序。其立位，宜次崔。晋天福五年，诏曰：六典云，中书舍人掌侍奉进奏参议表章，凡诏旨制敕玺书荣命，皆案故事起草进画，既下则署而行之。其禁有四：一曰漏泄，二曰稽缓，三曰违失，四日志误。所以重王命也。古昔已来，典实斯在，爰从近代，别创新名，今运属兴王，事从师古俾仍旧贯以耀前规，其翰林学士院公事，宜并归中书舍人，从宰相冯道之奏也。自是舍人昼直者，当中书制；夜直者，当内制。至开运元年，复诏曰：翰林学士，与中书舍人，分为两制，各置六员。偶自近年，权停内署，况司诏命，必在深严，将使从宜，却仍旧贯，宜复置学士院。盖宰臣桑维翰秉政，将戾于道，故乃复焉。自此班秩再有伦矣。五年，一本作六年。
　　【五代史】
　　晋天福五年，五月丙午，诏曰：承旨者，承时君之旨，非近侍重臣，无以禀朕命，宣予言。是以大朝会，宰臣承旨草制诏。学士承旨，若无区别，何表等威。除翰林承旨外，殿前承旨宜改为殿直，密院承旨宜改为承宣。御史台三司阁门客省所有承旨，并令别定其名。周显德五年，诏翰林学士，职系禁庭，地居亲近，与班行而既异，在朝请以宜殊。起今以后，当直下直，学士并宜令逐日起居。其当直学士，仍赴目儿公朝。旧制，翰林院学士与常参官，五日一度起居。时世宗欲令朝夕谒见，访以时事，故有是诏。已上三件，并见苏易简《续翰林志》。苏易简《续翰林志》：凡直之数，上自诸行尚书，三十五直；下至白身，一百四十直。必须圆融。其直先五直，旧学士一点；次三直一点；又次二直一点。此三等，随日多少，令其均匀，永为定式。晋开运中，杨昭俭直纶阁，酌其从来直之数，等第除减，条为定式。申中书门下，仍刻石在壁。员外郎入旧八十直改为五十直；郎中入旧六十直，今改为四十直；他官人旧一百直，改为八十直。自员外郎知制诰，转正郎，仍旧知，先六十直改为三十直；正拜舍人，旧四十直，今为二十直；自常侍谏议给事拜舍人，旧四十直，今为二十直。应旧官再入，约前任减半，今附于此，贵存旧章。其内制直，及吉凶疾病诸假，则例具翰林旧规。学士起复之制，周朝巳前，未闻其例。周世宗时，故内翰王著，今揆相李公，俱遭内艰。属世宗北伐，并起复随驾。书诏繁委之际，即不遑叙合直与不直。迄皇朝端拱元年，闰五月，苏易简遭家艰难，奉诏抑夺，遂与翰林以下商议，依凤阁壁记体例，同旧官再入，约计前直减半，是时复直二十五直矣。至皇朝今揆相李公独直禁林，奉旨令每双日夜直，只日下直，可以永为通式也。四禁之中，漏泄为最，故草制之夕。迟明必阖门之双扉。当制学士，坐于玉堂上，止吏人之出入者，俟宣制讫，方启户焉。文翰之职，优待之异者。太祖英武圣文神德皇帝，因置酒于紫云楼下，命两制侍宴欢甚，因命中书舍人来晨宜辍，一本作缀内置起居，今为通式，仍各赐书千卷以备检阅。旧体每游宴止学士得赴召，暨皇上留心儒术，旌赏文翰，时纶阁之士，始召赴曲宴，或令和御诗，舍人从游宴自此始也。厥后立春，镂饰银彩幡胜之物，亦及之。其或观稼于南薰门，赏花于含芳园。春昼严跸，百司景从，幸国西之金明池，下雕辇，登龙舟，都人驾肩，百乐具举。憩琼林苑，由复道御层楼，临轩置酒，以阅繁盛，两制必侍从焉。至上林春融，千花万卉，妍丽冠绝，上必曲宴宰衡勋旧，召两制词臣，俯龙池，垂金钩，举觞赋诗，终日而罢。上尝谓宰执近臣曰：词臣实神仙之职也。翌日，凡所进诗，悉回御毫属，和以赐焉。雍熙三年十月敕曰：两制词臣，公朝精选，典司纶诰，亲近冕旒，宜于俸禄之间，特示优异。起今后两制俸料，并以见缗充上，听政之暇，搜访锺王之迹，以资阅玩焉。御毫飞动，神机妙思，出其轨制，乃召书学之有格性者置于便殿，躬自省阅，仍授以笔法，既观其有成者，锡以银章象笏，令入院充待诏者八人，自是书诏四出，寰海之内，咸识禁中之墨妙焉。旧体，学士凡召入院，止赐白成钌《广韵》：都了切，钌缺带头饰，出声。《谱礼韵》：音了，饰，谓之钌口，银鞍勒马。暨今上即位，优待特异，赐金，镀银闹装鞍勒马，对衣荔枝金带，郊礼毕，赐对衣金带，或牯犀带，金鱼副之。朝士自唐末久阙佩鱼者，迄今方复之。十月朔，旧赐对衣红锦袍，上特以细花熟锦袍代之。淳化二年冬代以细花盘雕锦袍，其制下丞相一等。自是远方之珍果，天府之法酿，龙凤之茗，伏腊之饼饵，以时而赐，悉加等焉。玉堂东西壁，延袤数丈，悉画水以布之，风涛浩渺，盖拟瀛洲之象也，待诏董羽之笔修皓鹤，悉图廊庑；奇花异木，罗植轩砌。每外喧已寂，内务不至，风传禁漏，月色满庭，真人世仙境也。每学士拜命，先阁门受制书，于常朝殿门阶上拜，伏跪受讫，于便殿对扬，陈述宠用遭值之由，谓之告谢。上必从容赐座，以茶药而退。选日谢恩，前一日，待诏一人就宅宣召，预于庭设茵褥，堂设酒醴，待诏称有敕，望皇居拜伏听命，其辞皆奖饰严召之意。又舞蹈讫，升堂饮馔以谢恩奏状拜伏跪授之。来日待诏迎于待漏院，与新学士偕行，引至阁门而退。阁门舍人始引入中谢，赐对衣金带金涂鞍马。近列就院转官，惟承旨得赐分物敕，设如初拜之礼，余不得比入本院上事，宣微院告报敕设仪鸾宿陈巾亦幕，太官备珍馔设，上尊酒茗果毕，至赴是设者，止凤阁舍人，余不得预坐。旧体，禁中事元无乐。前代，或有令伎艺之弄猕猴藏珠之戏者。玉堂之上，惟上事受吏入贺礼始得正坐，余虽承旨亦须座于东厢，其副翰座西厢，余依双只对坐。居是职者，人物之选，亦已极矣；儒墨之荣，亦已至矣，苟能节用以安贫，杜门以省事，探真如之旨，养浩然之气，来者瞻望其出处，时君优假其颜色，逍遥卒岁，非神任而何？每上直一依旧制，入者先之，出者后之，或会食日旰之后，同列出院。当其日直学士，苟已褫巾笏，则可纱帽趿履送至玉堂之帘下，盖同列相恕其坦率也。或禁直垂帘人静之际，则有中使忽降，持御诗宣令属和，则必寻拜谢状后，信宿方和进。如声韵奇险，难以赓载者，必拜章沥恳，陈述寡和之意，优诏多免焉。每锡谢恩奏状，必当直草，或郊行庆，制命填委，必聚厅以分草之。其余书诏辞祝顷刻之间。虽缤纷而至，必独当之。或数直有不草一词者，自可探赜往诰，研穷理体，以备顾问焉。李肇《翰林志》曰：凡将相诰身，并用金花五色绫纸，唐乾宁二年，李铤自黔南节相，授京兆尹，两次咨报中书，用白绫纸。金亲王将相诰身，并用金花五色色背绫纸；皇后贵主，用金花五色色背罗纸；不带使相者，用金花五色白背绫纸；观察使，及参知政事，枢密副使，签署枢密院公事，并五色绫纸，无金花；诸蕃酋长蛮王鬼主官告，中书省草词，送学士院写，皆五色绫，白背纸。皆新例也。例一作制。旧体，枢密使未带使相者不宣麻。至周太祖初潜历是任，乃宣制于公朝。今之宣麻，自周太祖始也。苏耆《次续翰林志》：唐制，学士每有除拜他职，必纳光院钱以为公用，自丞相而下各有差等。五代以还，其仪久阙，公振举而复之。国朝旧制：有殿前承旨，颇甚繁杂。及公拜翰林承旨，上以其称呼不别，又恶其与清贵混淆，诏改为三班奉职，以避其称也。草麻润笔，自隋唐已来皆有之。郑译隋文时，自隆州剌史复国公爵，令李德林作诏。高颖戏之曰：笔头干译。答曰：出为方伯，策杖而归，不得一钱，何以润笔？近朝武臣移镇，及大僚除拜，因循多不送遗。先帝以公久在内庭，虑经费有阙，特定草麻例物。朝谢日，命阁门督之。既得，仍以书进呈。自是无敢有阙者，迄今以为定制。国朝淳化二年，命翰林学士贾黄中苏易简同勾当差遣院李沆，同判吏部流内铨，学士领外司，自此始也。至和元年，翰林学士杨察为承旨知制诏，吕溱王洙并为翰林学士。故事，学士六员，今洙为第七员，盖宰相过除也。宰相，一作丞相。元官品，令翰林学士承旨，翰林学士，正三品。唐，韦澳，大中年为翰林学士承旨，与同寮萧深为宣宗所遇，二人同直，无不召见询访时事，每有邦国刑政大事，中使传宣草词，澳心欲论谏，即曰：此一事须降御札，方敢施行。迟留至再，且必论其可否。帝多从之。元缜《翰林学士承旨记》曰：旧制学士，无得以承旨为名者，应对顾问，参会第班，一本作旅次班第以官为上下。宪宗以永贞元年即大位，始命郑纟因为承旨学士，位在诸学士之上，居在东第一阁。乘舆奉郊庙，辄得乘厩马，自浴殿由内朝以从，揭鸡竿、布大泽，得升丹凤之西南隅，外宾客进见于麟德，则止直禁中以俟。凡大诏令，大废置，丞相之密画，内外之密奏，上之所甚注意者，莫不专受专对，他人无得而参也。五代后唐同光中，赐承旨学士卢质，论思翊佐功臣，旋节制河中。冯瀛王送之诗云：视草北来唐学士，拥旄西去汉将军。时人荣之。周陶谷，自以官居八座，位至承旨；且欲轧同列之官卑者，乃起请，令今后学士，合班仪在诸行侍郎之下；如官至丞郎者，即在常侍之上；官尚书者，依本班，迄今以为准。宋淳化二年，翰林学士承旨苏易简献《续翰林志》二卷，诏藏于史馆，仍赐御诗二章以宠之。批云：赐诗之意，因卿进《续翰林志》，美卿居清华之地也。上又书玉堂之署四字以赐易简，因谓宰相曰：易简告朕求此数字，卿可召至中书授之，他日为翰林中美事。淳化四年，上草书宋玉《大言赋》赐苏易简，易简因拟宋玉，作《大言赋》以献。其词曰：皇帝书白龙笺，作《大言赋》赐玉堂臣易简，御笔煌煌，雄词洋洋，环玮博达，不可备详。诏易简升殿，躬指其理，且叹宋玉之奇怪也。因伏而奏曰：恨宋玉不与陛下同时。帝曰：噫！何代无人焉？卿为朕言之。易简曰：圣人兴兮成功，登昆仑亏展升中。芳席地一作地为席兮兮飨祖宗。天籁起一作起籁兮调笙镛。日乌月兔，耀文明也；参旗井钺，严武卫也；执北斗兮，奠玄酒也；削西华兮，为石石感也；飞云涌霞，腾一作燔燎也；刳鲸腊鹏，代鹣鲽也；迅雷三发，山神呼也；流电三激，火举也。礼册献册一作载兮淳风还，君百拜兮天神欢。四时一周兮万八千年，太山融一作夷兮溟海乾。圆盖穴一作空兮方舆穿，君王寿兮无疆一作穷焉。时殿上皆呼万岁，上览之喜，赏赐手诏以褒之。
　　治平三年，以端明殿学士兼龙图阁学士知徐州张方平为翰林学士承旨。初，上谓执政曰：学士独王能为诏，余不称职。因问方平文学如何，欧阳修对曰：方平亦有文学，但挟邪不直。曾公亮以为不闻其挟邪，赵概又以为无迹，故至是命之。笔谈，玉堂东承旨阁子，窗格上有火燃。太宗尝夜幸玉堂，苏易简为学士，已寝遽起，无烛具衣冠，宫嫔自窗格引烛入照之，至今不欲更易，以为玉堂一盛事。
　　【事物纪原】
　　《职林》曰：至德以后，翰林置学士六人，内年深德重者一人为承旨，所以独承密命故也，此疑旨之始也。而《唐百官志》曰：元和中，翰林学士，以院长一人别承敕旨，或密受顾命，为学士承旨。《职林》又谓德宗正元已后，承旨多至宰相，疑《唐志》为误。
　　【事文类聚】
　　号令典册，皆更其手。《李德裕集》郑纟因为内庭之老，首定大计。《翰林志》唐韩，昭宗时进承旨，处事机密，与帝意合。本传顺宗风噤不能言，时太子未立，牛美人有异志，中外汹惧，召郑纟因草立储制，纟因搦管便书立嫡以长四字，跪而上呈，乃定宪宗，纟因之力也。即位拜平章车。韩进承旨，宰相韦贻范母丧，诏还位，当草制，曰：腕可断，麻不可草。韩维除翰林学士承旨，神宗命公草诏求直言，诏出，人情大悦。《言行录》苏易简为承旨，当禁直，以水试欹器，太宗曰：闻卿所玩，非欹器耶。易简曰：然。乃进曰：日中则昃，月满则亏，器盈则覆，物盛则衰，愿陛下持盈守成，念终如始，固万世之业，则幸甚。《言行录》张方平为承旨，神宗亲曰：卿文章典雅，焕然有三代之风，而又善以多为少，意博辞寡，虽古训诰，亦无以加也。王拱辰自承旨除参政，不数日以忧服去，徐以宣徽使召。熙宁间，王为承旨，韩绛戏之曰：行将入宣徽矣。未几除参政，遂大拜，近世承旨之达，无比此也。同上故事知制诰必试，仁宗知欧阳有文有旨不试，后迁承旨。本传章得象处性简重，在翰林十二年，怡然自得。《事略》淳化二年十二月，承旨苏易简于本院会学士等，观飞白及二等书体。帝闻之，赐上尊酒，太官设馔，各赋七言诗，宰相参政亦各赋诗，易简悉以上闻。翌日，帝曰：联讽读数四，有以见儒墨之盛，学士之贵也。《会要》太宗时，贾黄中，宋白，李至，吕蒙正，苏易简，五人同时拜翰林学士承旨。扈蒙赠之诗云：五凤齐飞入翰林。其后吕为相，贾李苏参政，宋为尚书。《卢陵诗》注。淳化二年十月，承旨苏易简请以御赐二诗刻石，帝为真草行三体，命待诏刻石以赐易简。《苏志》苏参政易简登科时，宋尚书曰：为南省主文。后七年，宋为翰林学士承旨，而苏相继入院，同为学士。宋尝赠诗云：昔日曾为尺木阶，今朝旨是青云友。欧阳文忠公亦然。王禹南省主文，相距十五年，同为学士。故欧公诗，有喜君新赐黄金带，顾我今为白发翁之句。二事诚一时文物之盛也。《翰苑群书》
　　【新唐书】
　　《沈传师传》：传师召入翰林为学士，改中书舍人。翰林缺承旨，次当传师，穆宗欲面命，辞曰：学士院长参天子密议，次为宰相，臣自知必不能，愿治人一方，为陛下长养之。因称疾出，帝遣中使敦召，李德裕素与善，开晓谆切，终不出，遂以本官兼史职。
　　【宋史】
　　《列传》：苏易简淳化二年，同知京朝官考课，选中书舍人，充承旨。先是曲宴将相翰林学士皆预坐，梁迥启太祖罢之。又皇帝帝御丹凤楼，翰林承旨侍从升楼，西南隅礼亦废。至是易简请之，皆复旧制。《百官志》：掌制诰诏令撰述之事，承旨不常置，以学士久次者为之。
　　【元史】
　　《百官志》：翰林兼国史院，秩正二品。中统初，以王鹗为翰林学士，未立官署，至元元年始置，秩正三品。六年，置承旨三员。十四年，增承旨一员。十七年，增承旨二员。二十七年，增承旨一员。大德九年，升正二品。至大元年，置承旨九员。皇庆元年，升从一品。五年，置承旨八员。后定置承旨六员，从一品。十二年，别立翰林院，置承旨一员。十八年，增承旨一员。二十九年，增承旨一员。延二年，改司直为经历，后定置承旨七员。阿鲁图，博尔术四世孙，父木忽剌，阿鲁图经正监，袭为怯薛官，掌环卫，遂拜翰林学士承旨。太平，字允中，初姓贺氏，名惟一，后赐姓蒙古氏，名太平。仁杰之孙，胜之子也。资性开朗正大，虽在弱龄，然如老成人，尝授业於赵孟兆页。文宗召为工部尚书，至正五年迁宣徽院使，六年，帝请擢居近职。七年，诏特赐姓而改其名迁中书平章政事。十一月，拜太平左丞相。明年正月，诏修《后妃功臣传》。九年七月，罢为翰林学士承旨。达识帖睦迩字九成，幼与其兄铁木儿塔识俱入国学，为诸生读经史，悉能通大义，尤好学书。初以世胄补官为太府监提点，擢治书侍御史，以言罢，除枢密院同知，升中书右丞，翰林承旨。山夔山夔字子山，康里氏，幼隶业国学。博通群书。其正心修身之要，得诸许衡及父兄家传。长袭宿卫，风神凝远，制行峻洁，望而知其为贵介公子。始授承直郎，迁兵部郎中，拜监察御史，复除江南行台治书侍御史，未行，留为奎章阁学士，复留为大学士。知经筵事，寻拜翰林学士承旨。文用，字彦，俊之第三子也。生十岁，父死，长兄文炳教诸弟有法。文用学问早成，弱冠试问赋中选。迁大司农，时欲夺民田为屯田，文用固执不可，迁为翰林学士承旨。王思廉，字仲常，幼师太原元好问。至元十年，董文忠荐之，世祖问文忠曰：汝何由知王思廉贤？对曰：乡人之善者称之也。遂召见，授符宝局掌书，每侍读，帝命御史大夫玉速帖木儿，太师月赤察儿，御史中丞撒里蛮，翰林学士承旨掇立察等，咸听受焉。历官至太子宾客。仁宗即位，以翰林学士承旨、资善大夫致仕。卒，赠翰林学士承旨，资德大夫，河南江北等处行中书省右丞上护军追封衡山郡公，谥文恭。王恽，字仲谋，卫州汲县人，曾祖经，租宇，仕金，官敦武校尉。父天铎惮，至大初，以律学中首选，仕至户部主事。大德八年六月卒，赠翰林学士承旨，资善大夫，追封太原郡公，谥文定。张孔孙，字梦符，其先世出辽之乌若部，为金人所并，遂迁隆安。父之纯，为东平万户府参议，请老还家，拜翰林学士承旨，资善大夫政仕。刘庚，字熙载，氵名水人。五世祖逸，以郡吏，治狱有阴德。祖肃，为右三部尚书。庚幼有文字，师事翰林学士，至大德二年，迁礼部尚书，仍兼翰林学士，寻拜侍御史。顷之，还翰林学士承旨，兼国子祭酒。延元年，复为承旨。陈颢，字仲明。其先居卢龙有名山者，仕金，为谋克监军。大祖得之，以为平阳等路军民都元师。子孙徙清州，遂为清州人。颢幼颖悟，日记诵千百言，稍长游京师，登翰林承旨。梁曾，字贡父，燕人。祖守正。父德曾少好学，日记书数千言。中统四年，以翰林学士承旨王鹗荐，辟中书左三部令史，三转为中书省掾。耶律希亮，字明甫，楚材之孙，铸之子也。先世皆读儒书，九岁能诗赋。至大二年，武宗访求先朝旧臣，特除翰林学士承旨，资善大夫。寻改除翰林学士承旨。详本传。赵世延，字子敬，其先雍古族人。天资秀发，喜读书，究心儒者体用之学。弱冠，世祖召见，俾入枢密院御史室肄习官政。至大三年，寻升翰林学士承旨。详本传欧阳玄，字原功。其先家卢陵，与文忠公修同所自出。其母李氏亲授《孝经》《论语》《小学》诸书，八岁能成诵，日记数千言。元元年，诏设科取士，明年，赐进士出身，调太平芜湖县尹。帝以玄历仕累朝，且有修三史功，谕旨丞相，超授爵秩，遂拟拜翰林学士承旨。已而乞致仕，帝不允，复拜翰林学士承旨。屡乞致仕不允，仍前翰林学士承旨，进阶光禄大夫。至元十七年，卒於崇教里之寓舍。李好文，字惟中，大名之东明人。登至治元年进士第，为翰林国史院编修。久之升翰林学士承旨，皇太子深敬而嘉纳之，后屡引年。及至仕，辞至再三，遂拜光禄大夫，河南省平章政事，仍以翰林学士承旨，一品禄终其身。刘敏中，字端甫，济南章丘人。幼卓异不凡，年十三，语其父景石曰：昔贤足于学而不求知，丰於功而不自炫，此后人之所弗逮。父奇之。乡先生杜仁杰爱其文，咸称之。敏中尝与同侪各言其志曰：自幼至老，相见而无愧色，乃吾志也。至元十一年，由中书掾擢兵部主事，拜监察御史，为淮西肃政廉访使，转山东宣慰使，遂召为翰林学士承旨。陈思谦，字景让，其家世见祖传中。思谦少警敏好学，凡名物度数，纲纪本末，考订详究，尤深於邵子，《皇极经世》书。文宗天历初政，权揽贤能，丞相高昌王亦都护举思谦，时年四十矣。召见兴圣宫，授典宝，寻为集贤侍讲学士，以年近七十。上章乞老不允，仍授御史中丞。卒，赠宣猷秉宪佐治功臣，翰林学士承旨，荣禄大夫，柱国，追封鲁国公，谥通敏。亦怜真班，西夏人。父俺伯，以忠勤事世祖，为知枢密院事。至顺初拜翰林学士承旨，荣禄大夫，迁功德使，指挥使如故，寻出为陕西行省平章政事，未行，复为翰林学士承旨。王时以文学显，历仕中书，参知政事，至左丞，以翰林学士承旨致仕。张翥，字仲举，晋宁人。少时负其材俊，豪放不羁，好蹴，喜音乐，不以家业屑其意。其父以为忧。翥一旦翻然谢客，闭门读书，昼夜不暂辍，因授业於李存先生。至正初，召为国子助教。退居淮东，会朝廷修辽金宋三史，为翰林编修，史成迁太常博士，累升侍讲学士，搠思监善之，除集贤学士，俄以翰林学士承旨致仕，阶荣禄大夫，后诏乃以翥为河南行省平章政事，仍翰林学士承旨。
　　【唐元缜集】
　　《翰林承旨学士记》：旧制学士，无得以承旨为名者。应对顾问，参会旅次班第，以官为上下。宪宗章武孝皇帝以永贞元年即大位，始命郑公为承旨学士，位在诸学士上，居在东第一阁，乘舆奉郊庙，辄得乘既马，自浴殿由内朝以从，扬鸡竿，布大泽，则丹凤之西南隅。外则宾客进见於麟德，则止直禁中以俟。大凡大诰令，大废置，丞相之密画，内外之密奏，上之所甚注意者，莫不专对。他人无得而参，非自异也。法不当言。用是十七年间，由郑至杜十一人，而九参大政，其不至者，卫诏及门而返，事适然也。禁省中备传其事至於张则弄相印以俟其病，间者久之，卒不典命也已。若此，则可以昧陋不肖之祯，继居九丞相二名卿之后乎？俯仰瞻睹，如遭大宾，每自诲其心曰：以若之不俊不明，而又使欲恶欹曲攻於内，且决事冥冥之中，无暴扬报效之言，不忿行私易也。然而阴潜之神，必有记善恶之馀者，以君父之遇若如是，而犹举枉错直，可乎哉！使若之心，忽而为他人，尽数若之所为而终不自愧，斯可矣。昔鲁共王馀，画先贤於屋壁，以自警临我以十一贤之名氏，岂直自警哉？由是谨其迁授书于座隅。长庆元年八月十日记。
　　【宋苏颖滨集】
　　邓温伯免，翰林承旨不许，不允诏二首。敕：温伯览所奏，辞免恩命事具悉。卿以文史足用，久在禁林，慎靖寡尤，首承密旨。虽云新命，率皆前官。尚此盘桓，固求引避，既违朝廷号令之信，徒有道路进退之嫌。其尚亟前，勿为烦请，所请宜不许，故兹诏示，想宜知悉。夏热，卿比平安好，遣书指不多及。敕：温伯省所奏，辞□□□□。
永乐大典
卷之一万一百十六
卷之一万一百十六
　　二纸旨
　　【马明叟实宾录】
　　伍代，江南林仁肇，建阳人，兄仁翰为福州王延义内儿，谓之南廊承旨。
　　临济宗旨
　　【宝僧传】
　　洪觉范曰：汾阳昭禅师示众曰，先圣云，一句语须具三玄，一玄中须具三要，阿那个是三玄三要底句，快会取，好各自思量，还得稳当也未？古德已前，行脚闻一个因缘未明，中间直下，饮食无味，睡卧不安，火急决择，岂将为小事，所以大觉老人为一大事。因缘出现于世，想计他从上来。行脚不为游山玩水，看州府奢华，片衣口食，皆为圣心未通。所以驱驰行脚，决择深奥，传唱敷扬，博问先知，亲近高德。盖为续佛心灯，绍隆祖代，兴崇圣种，接引后机，自利利他，不忘先迹。如今还有商量者麽？有即出来，大家商量。僧问：如何是接初机底句？答曰：汝是行脚僧。又问：如何是辨衲僧底句？答曰：西方日出卯。又问：如何是正令行底句？答曰：千里持来呈旧面。又问：如何是立乾坤底句？答曰：北俱卢州长粳米，食者无嗔亦无喜。师曰：只将此四转语验天下衲僧，才见汝出来，验得了也。僧问：如何是学人著力处？答曰：嘉州打大像。问：如何是学人转身处？答曰：陕府灌铁牛。问：如何是学人亲切处？答曰：西河弄师子。师曰：若人会此三句，已辨三玄，更有三要语，在切须荐取，不是等闲与大众颂。出曰：三玄三要事难分，得意忘言道易亲。一句明明该万象，重阳九日菊花新。还会麽？恁麽会得。不是性躁，衲僧作麽生会好。又举三玄语曰：汝还会三玄底时节麽，直须会取古人意旨，然后自心明去，便得通变自在，受用无穷，唤作自受用身，佛不从他教，便识得自家活计。所以南泉曰：王老师，十八上解作活计。僧便问：古人十八上解作活计，未审作个什麽活计？答曰：两只水牯牛，双角无栏。复云，若要于此明得去，直须得三玄旨趣。始得受用无碍，自家庆快，以畅平生。大丈夫汉，莫教自孤，触事不通，彼无利济，与汝一切颂。出曰：第一玄，法界广无边，森罗及万象，总在镜中圆。第二玄，释尊问阿难多闻，随事答应，器量方圆。第三玄，直出古皇前，四句百非外，闾氏问丰干。师乃曰：者个是三玄底颂，作麽生是三玄底旨趣。直教决释分明，莫只与麽望空裹妄解，道我曾亲近和尚来，与我说了脱空漫语，诳吓他人。吃铁棒有曰：莫言不道。又因采菊谓众曰：金华布地，玉蕊承天，杲日当空，乾坤朗耀。云腾致雨，露结为霜。不伤物义，道将一句来。还有道德底麽，若道不得，眼中有屑，直须出却始得。所以风穴云，若立一尘，家国盛，野老频蹙；不立一尘，家国衰亡，野老安贴？于此明得黎无分，全是老僧于此不明。老僧即是黎，黎与老僧亦能悟却天下人，亦能瞎却天下人。要知老僧与黎，麽拊其膝曰：者裹是黎，者裹是老僧，且问诸上座，老僧与黎是同是别？若道是同去，上座自上座，老僧自老僧；若道是别去，又道老僧即是黎。若能于此明得去。一句中有三玄三要，宾主历然平生事，办参寻事毕，所以永嘉曰：粉骨碎身未足酬，一句了然超百亿。又曰：临济两堂首座，一日相见斋下喝，僧临济还有宾主也无？答曰：宾主历然。师作偈曰：两堂首座总作家，其中道理有分手奴。宾主历然明似镜，宗师为点眼中花。无尽居士谓余曰：汾阳临济，五世之嫡孙，天下学者宗仰。观其提纲渠渠，唯论三玄三要。今其法派，皆以谓三玄三要。一期建立之语，无益于道。但于诸法不生异见，一切平常，即是祖意，其说是否？余曰：居士闻其说，晓然了解，宁复疑汾阳提纲乎？曰：吾固疑而未决也。余曰：此其三玄三要之所以说也。所言一句中具三玄，一玄中具三要，有玄有要者，一切众生，热恼海中，清凉寂灭法幢也。此幢之建，譬如荼毒之鼓，挝之则闻者皆死，唯远闻者后死。若不横死者，虽闻不死，临济无恙时，兴化三圣，保寿定上座辈，闻而死者，今百馀年，犹有悟其旨者，即后死者也。而诸法派谓无益于道者，即不横死者也。祖宗门风，壁立万仞，而子孙畏之，喜行平易坦途，此所谓法道陵夷也。譬如衣冠称孔孟弟子，而毁易系辞，三尺童子笑之。
　　临济但曰：一句中具三玄，一玄中具三要，有玄有要而已。初未尝目为句中玄，意中玄，体中玄也。古塔主者误忍玄沙三句为三玄，故但分三玄而遗落三要，丛林安之不以为非，为可太息。玄沙曰：真常流注为平等法，但是以言遣言，以理逐理，谓之明前不明后，盖分证法身之量，未有出格之句，死在句下，若知出格之量，则不被心魔所使。入到手中，便转换落落地，言通大道，不坐平常之见，此第一句也，古谓之句中玄。回机转位，生杀自在，纵夺随宜，出生入死，广利一切，迥脱色欲爱见之境，此第二句也，古谓之意中玄。明阴洞阳，廓周沙界，一真体性大用，现前应化无方，全用全不用，全生全不生，方便唤作慈定之门，此第三句也，古谓之体中玄。浮山远，公亦曰：意中玄，非意识之意。古不足道，远亦迷倒，余不可以不辨。无尽颔之。
　　又曰：吾顷见谢师，直称吴僧简程者，有大知见，亲见慈明，盖是真点胸杨岐道。吾之流亚，接人多举汾阳十智同真愿，遂闻其说。余曰：十智同真与三玄三要，同一关捩。汾阳曰：夫说法者须具十智同真，若不具十智同真邪，正不辨缁，素不分不能，与人天为眼目，决断是非如鸟飞空而折翼，如箭射的而断弦。弦断故射的不中，翼折故空不可飞，弦壮翼牢空的俱彻，作麽生是十智同真，与诸上座点出，一同一质，二同大事，三总同参，四同真智，五同遍普，六同具足，七同得失，八同手杀，九同音吼，十同得入。又云：与什麽人同得入，与谁同音吼，作麽生是同生杀，什麽物同得失，阿那个同具足，是什麽同遍普，何人同真智，孰能总同参，那个同大事，何物同一质，有点得出底麽，点得出者不吝慈悲，点不出者未有参学。眼在切须辨取，要识是非面目。见在今，此法门丛林怕怖，不欲闻其名，何以言之？诸方但爱平实见解，执之不移，唯欲传授不信有悟。借使汾阳复生，亲为剖析亦以为非。
　　昔阿难夜经行，闻童子诵佛偈曰：若人生百岁不善，水潦鹤，未若生一日而得决了之。阿难就教之曰：不善诸佛机，非水潦鹤也。童子归白其师，师笑曰：阿难老昏矣，当以我语为是。于今学者之前，语三玄十智旨趣，何以异此。于是无尽嗟咨曰：然。其旨趣岂无方便？余作偈曰：十智同真面目全，于中一智足根源。若人欲见汾阳老，擘破三玄作两边。又问：四种宾主，亦临济建立法门乎？余曰：三世如来，诸代世祖师锻出，凡圣情见之炉锤，非止临济用之。如龙山本见马祖，洞山价禅师初游方，与密师伯者偕行。经长沙龙山之下，见溪流菜叶，价回瞻峰峦深秀，谓密曰：个中必有隐者。乃并溪而进十许里，有老僧癯甚，以手加额，呼曰：此间无路，汝辈何自而至？价曰：无路且置，庵主自何而入？曰：我不曾云水。价曰：庵主住山几许时？曰：春秋不涉。价曰：庵主先住耶，此山先住耶？耶曰：不知。价曰：为什麽不知？曰：我不曾人天来。价曰：得何道理，便尔住山？曰：我见泥牛斗入海，直至而今无消息。价即班密之，下而拜之，问：如何是主中宾？曰：青山覆白云。又问：如何是主中主？曰：长年不出户。
　　又问：主宾相去几何？曰：长江水上波。又问：宾主相见有何言说？曰：青风拂白月。价再拜求衣止，老僧笑曰：三间茆屋从来往，一道神光万境闲。莫作是非来辨我，浮生穿凿不相关。于是自焚其庵，深入层峰，其后价住山，问僧何者是汝主人公？对曰：现祗对者。价仰而咨嗟曰：此所谓为马后驴前事，奈何忍以为自己乎？佛法平沉，此其兆也。客中主尚未明，况主中主哉？僧曰：如何是主中主？价曰：汝自道看。曰：道得，即是客中主。如何是主中主？价良久曰：不辞向汝道，相续也大难。余观龙山老僧之意如萧何之识韩信，岂有法哉？而价公之论，如霍光之立朝，进止亦有律度。呜呼，后生之不见古人之大全也必矣，价亦置主中主于胸中可疑也。余尝至临川，与来世英游相好，俄上蓝长老者至。上蓝谓世英曰：觉范闻工诗耳，禅则其师犹错，矧弟子耶？世英笑曰：师能勘验之乎？上蓝曰：诺居一日，同游疏山，饭于逆旅。上蓝以手画按谓余曰：经轴之上，必师字是何义？余亦画圆相，横一画曰：是此义也。
　　上蓝愕然。余为作偈曰：以字不成八不是，法身睡著无遮闭。衲僧对面不知名，百众人前呼不起。上蓝归，举似世英，世英拊手曰：孰谓诗僧亦能识字义乎？因同看汾阳作犊牛偈曰：有头无角实堪嗟，百劫难逃者作家。凡圣不能明得尽，现前相儿有些些。余谓世英曰：此偈又余字义之训诂也。世英问余《华严经》曰：毗目仙人执善财手，即时善财自见其身，住十佛刹微尘数世界中，到十佛刹微尘数，诸佛所见被佛刹。及其众，会诸佛相好，种种庄严，乃至或经百千亿，不可说。佛刹微尘数劫乃至，时彼仙人放善财童子手，即时自见其身，还在本处，此一段义，何以明之？余曰：皆象也。方执其手，即入观法之时，见自他不隔于毫端，始终不移于当念。及其放手，即是出定之时。永明曰：是知不动本位远近之刹，历然一念靡移，延促之时宛尔。世尊喜以莲为譬，而世莫有知者，余特知之。夫莲方开华时，中已有子，子中已有蜜艹，因中有果，果中有因，三世一时也。其子分布，又曾属焉，相继不断，十方不隔也。又问《法华经》曰：世尊于一切众前现大神力，出广长舌相上，上至梵世，极难和会，而解者曰：佛音深妙，触处皆闻，超越圣凡，则其舌广长，高出梵世，此说如何？余曰：此殆所谓随语生解，非如来世尊之意。沩山曰：凡圣情尽，体露其常，理事不二，即如如佛，而学者不能深味此语，苟认意度而已。壁如众盲摸象，随其所得，为是故，象偏为尾为蹄，为要为牙，而全象隐矣。《般若经》曰：无二无二分无别，无断故者真常也。非凝然一物，卓然不变坏之，真常也。
　　舌相之至梵世，其可以情求哉！唐僧玄奘至西竺，见戒贤论师贤，时已一百六岁，众所宗向，号正法藏。奘修敬讫，贤使坐，问从何来？对曰：从支那国来，欲学瑜伽等论，于是贤流涕，呼弟子觉贤，指以谓曰：我前所梦何如？弟子谓奘曰：和尚三年前得疾危甚，如人以刀划其腹，欲不食而死，夜梦男子身金色，曰：汝勿自厌其身，汝昔作贵近，多害物命，当自悔责，自尽何益？有支那国僧来此学法，已在途矣。三年当至。以法惠彼，彼复流通，汝罪自灭。我曼殊室利也，故来晓汝身。和尚疾损己，三年而黎果至，前梦有征也。余涉世多艰，盖其夙障。闻曼殊室利之言，以法惠人，则罪自灭，故有撰述佛祖旨诀之意，欲以惠人而自灭夙障耳，非有他求也。
　　黄梅意旨
　　【宗门统要】
　　六祖能大师，因僧问黄梅意旨什麽人？得师云：会佛法人。得僧云：和尚还得不？师云：我不得。僧云：和尚为什么不得？师云：我不会佛法。汾阳昭代云：方知密旨难传。翠岩芝云：会得即云头，不会得即三首，作麽生便有出身之路。径山杲云：还见祖师麽，若也不见，径山与你指出蕉芭，蕉芭有叶无丫，忽然一阵狂风起，恰似东京大相国寺里，三十六年院东廊下壁角头，王和尚破袈裟，华竟如何，归堂吃茶。
　　罔测其旨
　　【颂古联珠】
　　东京惟白佛国禅师，熙宁初至南师法席，殆二年师归圆寂。然入师室，问师道，而师以平生三转语示天下学徒，得叨于左右。近数见印行语录者，其间或拈或颂，罔测其旨。噫！去世未三十年，谬妄者传习若此，良可伤哉！因而成颂，知师者可同味焉。海印信曰：主宾相见展家风，问答分明箭挂锋。伸手问君如佛手，铁关金锁万千重。偏参知识扣玄微，偶尔相逢话道奇。我脚伸为驴脚问，平生见处又生疑。莫怪相逢不相识，宗师须是辨来端。乡关风月俱论尽，却问生缘道却难。湛堂准曰：我手何似佛手，天上人间希有。直饶总不恁麽，也似枷上著。我脚何似驴脚，奉为衲僧拈却。昔年有病未痊，如今又遭毒药。若问生缘真俗气，生缘断处堕无为。二途不涉如何也，八十婆婆学画眉。普融平曰：我手佛手，十八十九，云散月圆，痴人夜走。我脚驴脚，放过一着，庞老瓜艹蓠，青平木杓。人人生缘，北律南禅，道吾舞笏，华亭撑船玄关将多意气，手不执寸铁兵不用一骑。八蛮与四夷，太平皆坐致。困卧桑阴，春日斜腾腾，不识今何世。上方益曰：我手何以佛手，从来有衫无袖。有时闲向人前，不觉露出双肘。我脚何以驴脚，寒来须要衤蔑著。莫教踏著泥水，和鞋一时失却。人人有个生缘，何须尽要梁原。若问老僧生处，荔枝香满南园。南堂兴曰：我手何似佛手，炉革钳锤铁帚。曾烹紫磨金躯，光射七星牛斗。我脚何似驴脚，白刃红旗闪烁。坐断百战场中，妙斗六韬三略。人人有个生缘，视听俯仰折旋，顶戴寰中之敕，遵从阃外威权。圆悟勤曰：我手何似佛手，随问拈花折柳。忽然摸着蛇头，未免遭他一口。我脚何似驴脚，赵州石桥略彳勺。忽若筑起皮，崩倒三山五岳。人人有个生缘，蹲身无地钻研。若也眼皮迸绽，虑他桶底别穿。龙门远曰：佛手驴脚生缘，黄龙元无此语，直饶恁麽知之，我侬未敢轻许。奉报四海禅人，第一不得错举。佛心才曰：佛手驴脚生缘，落处便是乾坤。重重无限楼阁，弹指入者无门。驴脚生缘佛手，打透上头关木戾。脱却泥水布棍，直下心空及第。生缘佛手驴脚，为君一体拈却。坦然坐致太平，猛将谩夸谋略。道场如曰：扣关岂是丈夫儿？驴脚生缘问阿谁？佛手展开无处用，太平基业各丰滋。白杨顺曰：我手何以佛手，天上南辰北斗。我脚何似驴脚，往事都来忘却。人人尽有生缘，个个足方顶圆。大愚滩头立处，孤月影射深湾。会不得，是还难，一曲渔歌下远滩。正堂辨曰：我手何似佛手，黄龙鼻下无口。当时所见颟顸，至今百拙千丑。我脚何似驴脚，文殊亲见无着。好个玻璃茶盏，不要当面讳却。人人有个生缘，从来罪过弥天。不是牵梨拽杷，便是鼎镬油煎。张无垢曰：我手何似佛手，天下衲僧无口。纵饶撩起便行，也是鬼窟裹走，讳不得。我脚何似驴脚，又被米离胶粘着。反身直上夔率天，已自连他老鼠药，吐不得。人人有个生缘，铁围山下几千年。三灾烧到四禅天，者汉犹自在傍边，杀得工夫。石庵曰：我手何似佛手，堪笑紫湖养狗。撞着焦尾大虫，性命输他一口。我脚何似驴脚，拟议知君大错。进前欲饮醍醐，已是遭他毒药。人人尽有生缘，且非夷狄中原。镇府出大萝匐艹，赵州亲见南泉。佛手驴脚生缘，生缘驴脚佛手。李公醉倒街头，元是张公吃酒。黄龙山里老婆禅，恰似河阳新妇丑。伊庵权曰：我手何似佛手，二八恰恰十九。年尾算到年头，家内一钱无有。我脚何似驴脚，踏着赵州略彳勺。惊得迦叶皱眉，文殊却打无着。人人有个生缘，男子气宇冲天。若是争田竞地，我即唤死如眠。佛手驴脚生缘，浩浩丛林盛传。直饶一穿穿却，来免十万八千。雪庵瑾曰：我手何似佛手，合掌面南看北斗。免推明月上千峰，引得寒山笑开口。我脚何似驴脚，急走归家日落。自古长安如镜平，无端醉倒黄番绰。人人有个生缘，且非东土与西天。击珊瑚树枝枝好，撒水银珠颗颗圆。佛手驴脚生缘，南海波斯泛铁船。精金美玉团堆卖，毕竟何曾直一钱。横川珙曰：佛手驴脚容易见，最难道处是生缘。黄梅不是周家子，七岁传衣便会禅。
　　永明妙旨
　　【颂古联珠】
　　杭州慧日永明延寿知觉禅师嗣国师僧问如何是永明妙旨？师曰：更添香。著曰：谢师指示。师曰：且喜没交涉。僧礼拜，师示偈曰：欲识永明旨，门前一湖水。日照光明生，风来波浪起。象潭泳曰：门前湖水镜容开，对面和盘托出来。可是永明多剩语，酒浓初不在多杯。
　　顿明厥旨
　　【颂古联珠】
　　云居齐和尚法灯会中为知藏，一日归，谓师曰：有人问我西来意？答他曰：不东不西。藏主作麽生会？师对曰：不东不西。灯曰：与麽会又争得。曰：道齐只恁麽，未审和尚尊意如何？灯曰：他家自有儿孙在。师顿明厥旨。有颂曰：接物利生绝妙，外生终是不肖。他家自有儿孙，将来用得恰好。大洪恩曰：他家自有儿孙在，父祖田园都不爱。平生活计刹那中，东头买得西头卖。本觉一曰：人问西来祖师意，灯公对道不东西。他家自有儿孙在，多是随言却自迷。
　　归根得旨
　　【颂古联珠】
　　灵云因僧问如何是归根得旨？师曰：早是忘却，不忆尘世。投子青曰：家破人亡何所依，无心无绪话求归。十年忘却来时路，暂忆此时总不知。
　　【古尊宿语录】
　　僧问赵州，如何是归根得旨？州云：答你即乖。
　　一异齐旨
　　【永嘉集】
　　一异齐旨，解惑同源，人法俱空，故号菩萨。详本集。
　　觉即迷旨
　　【五灯会元】
　　玄沙备禅师曰：动便失宗，觉即迷旨。详禅师。
　　顿悟法旨
　　【心赋】
　　顿悟法空之旨。详门字。
　　渐顿经旨
　　【大悲心咒行法】
　　实此之十法，虽是智者，像代宣扬，而并是渐顿诸经之旨，以离此十更无修证之法。
　　审得本旨
　　【梁高僧传】
　　支娄迦谶所出诸经，皆审得本旨，了不加饰，可谓善宣法要弘道之士也。详本传。
　　飚驰圣旨
　　【唐顾诚传】
　　飚驰圣旨，云降紫衣。详本传。
　　悟境观旨
　　【佛祖统纪】
　　介然法师鄞人，受业福泉之延寿，明智居南湖从其学，遂悟境观之旨。
　　执鬃知宗旨
　　【法苑珠林】
　　说听篇感应缘，隋京师延兴寺释昙延，于夜梦有人被白服乘于白马，鬃尾拂地而导授经旨。延手执马鬃与之请论。寤后惟曰：此必马鸣菩萨授我义端，执鬃知其宗旨，底事可观耳。
永乐大典
卷之一万二百八十六
卷之一万二百八十六
　　二纸子
　　道家子书五
　　列子
　　【汉志】
　　《列子》八篇。名圄寇，先庄子。庄子称之。
　　【隋志】
　　《列子》，郑之隐人，《列圉寇》撰八卷，东晋光禄勋张湛注。
　　【郑樵通志】
　　《列子》八卷，郑穆公时隐者列御寇，唐加《冲虚真经》，本朝加“至德”。《晋张湛注》八卷，《孙鹗注》八卷，《卢仲光注》八卷，《政和御注》八卷，《统略》一卷，《指归》一卷，《释文》一卷，《音义》一卷。
　　【玉海】
　　《列子》，《汉志》：道家八篇，名圄寇，先庄子。《隋志》八卷，晋张湛注，《天瑞》至《说符》，旧二十篇，刘向去重复，存者八篇。向校列子书，永始三年八月壬寅上。柳宗元曰：《杨朱》，《力命》，疑其扬子书。天宝初号《冲虚真经》，景德四年二月丙寅加“至德”二字，唐殷敬顺撰释文。
</div>
    <div class="pagination">
<a href="永乐大典残卷_page162.html">上一页</a><span>...</span><a href="永乐大典残卷_page158.html">158</a><a href="永乐大典残卷_page159.html">159</a><a href="永乐大典残卷_page160.html">160</a><a href="永乐大典残卷_page161.html">161</a><a href="永乐大典残卷_page162.html">162</a><span class="current-page">163</span><a href="永乐大典残卷_page164.html">164</a><a href="永乐大典残卷_page165.html">165</a><a href="永乐大典残卷_page166.html">166</a><a href="永乐大典残卷_page167.html">167</a><a href="永乐大典残卷_page168.html">168</a><span>...</span><a href="永乐大典残卷_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
