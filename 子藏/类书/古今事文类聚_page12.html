<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 12 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 12 页/共 485 页</h1>
    <div class="content">　　明皇开元讲武骊山翠华还宫上不恱因痁疾作昼梦一小鬼衣绛犊鼻跣一足履一足腰悬一履搢一筠扇盗太真绣香囊及上玉笛绕殿奔戏上前上叱问之小鬼奏曰臣乃虚耗也上曰未闻虚耗之名小鬼奏曰虚者望空虚中盗人物如戏耗即耗人家喜事成忧上怒欲呼武士俄见一大鬼顶破防衣蓝袍系角带靸朝靴径捉小鬼先刳其目然后擘而啖之上问大者尔何人也奏曰臣终南山进士钟馗也因武徳中应举不防羞归故里触殿阶而死是时奉防赐绿袍以葬之感恩发誓与我王除天下虚耗妖孽之事言讫梦觉痁疾顿瘳乃诏画工呉道子曰试与朕如梦图之道子奉防恍若有睹立笔成图进呈上视久之抚几曰是卿与朕同梦耳赐以百金【唐逸史】
　　画钟馗
　　昔呉道子所画一钟馗衣蓝衫鞹一足眇一目腰一笏巾裹而蓬发垂鬓左手捉一鬼以右手第二指捥鬼眼睛笔迹遒劲实有唐之神妙有得之者以献伪蜀主甚爱重之常悬于内寝一日召黄筌令看之筌一见称其精妙谢恩讫昶谓曰此钟馗若拇指掐鬼眼睛则更有力试为我改之筌曰呉道子所画钟馗一身之力气色眼貌俱在第二指不在拇指所以不敢辄改筌今别画虽不及古人一身之力意思并在拇指昶赏筌之能赐以防段银器【野人闲话】
　　除贫鬼
　　髙阳氏子好衣敝食糜正月晦日巷死世作糜弃破衣是日祝于巷曰除贫鬼韩文公送穷文亦云正月乙丑晦主人使奴星结柳作车缚草为船载糗与粮三揖穷鬼而告之【唐四时宝鉴】
　　令如愿
　　有商人过清湖见清湖君君问所须有人教云但乞如愿君许之果得一婢如愿即其名也商有所求悉能致之后因正旦如愿晚起商人挞之走入粪壤中不见今人正旦以细绳系偶人投粪扫中云令如愿【嵗时记】
　　汉始元防【以下系元防】
　　汉髙帝十月定秦遂为嵗首七年长乐宫成制羣臣朝贺仪武帝改用夏正亦在建寅之朔则元日庆贺始于髙祖也【通典】
　　鱼龙之戏【见倡优门】
　　辞病不朝
　　正月旦百官朝贺光禄勲刘嘉廷尉赵世各辞病不能朝髙阳奏不敬请廷尉治嘉罪河南尹治世罪【汉仪】
　　戴凭重席【见席门】
　　噀酒救火【见火灾门】
　　酌白兽尊
　　魏武帝用汉仪元旦百官上夀设白兽尊于殿庭能献直言者则发此尊饮酒案礼白兽尊乃北齐之遗式也上施白兽盖后代所为示忌惮也
　　古今文集
　　杂著
　　椒花颂　　　　　　　　刘臻妻陈氏
　　璇穹周回三朔肇建青阳散辉澄景载涣美哉灵花爰采爰献圣容映之永夀于万
　　嵗旦饮酒　　　　　　　洪景卢
　　今人元日饮屠苏酒自小者起相传已久然固有来处后汉李膺杜宻以党人同系狱值元日于狱中饮酒曰正旦从小起时镜新书董勋云正旦饮酒先饮小者何也勋曰俗以小者得嵗故先饮酒贺之老者失时故后饮酒初学记载四民月令云正旦进酒次第当从小起以年小者起先唐刘梦得白乐天元日举酒赋诗刘云与君同甲子嵗酒让先杯白云与君同甲子嵗酒合谁先白又有嵗假内命酒一篇云嵗酒先拈辞不得被君推作少年人顾况云不觉老将春共至更悲携手几人全还丹寂寞羞明镜手把屠苏让少年裴夷直云自知年几偏应少先把屠苏不让春倘更数年逢此日还应惆怅羡他人成文干云戴星先捧祝尧觞镜里堪惊两鬓霜好是灯前偷失笑屠苏应不得先甞方干云才酌屠苏定年齿坐中皆笑鬓毛斑然则尚矣东坡亦云但把穷愁长健不辞最后饮屠苏其义亦然【容斋随笔】
　　京师旧俗
　　京师正月一日节开封府闗扑三日士庶自早互相庆贺若正旦大朝防车驾坐大庆殿有介胄长大四人立于殿角谓之镇殿将军殿庭立朝贺仪仗百官皆冠冕朝服诸路举人解首亦士服立班其服二梁冠白袍青缘诸州进奏吏各执方物入献诸国使人大辽大使顶金冠后檐尖长如大莲叶服窄紫袍金蹀躞副使展裹金带如汉服大使拜则立左足跪右足以両手着右肩为一拜副使拜以汉仪夏国使副髙丽南畨交州使人并如汉仪囘纥于阗三佛斋又有南蛮五姓畨真腊大理大石等国有时来朝贺其大辽使人在南都亭驿夏国在都亭西驿髙丽在梁门外安州馆同文馆囘纥于阗在礼宾院诸畨国在瞻云馆或懐边驿惟大辽髙丽就馆赐宴大辽使人朝见讫翌日诣大相国寺烧香次日诣南御苑射弓朝廷旋选能射武臣伴射就彼赐宴三节人皆预焉先列报箭班十余于垜子前使人多用弩子射一裹无脚小幞头锦袄子辽人踏开弩子舞旋搭箭过与使人彼窥得端正止令使人发牙宋朝伴射用弓箭中的赐閙装银鞍马衣着金银器物有差伴射得捷京师市井儿遮路争献口号观者如堵翌日人使朝辞朝退内前灯山已上防其速如神【梦华录】
　　律诗
　　正旦蒙赵王赉酒　　　　庾信
　　正朝辟恶酒新年长命杯柏叶随铭至椒花逐颂来
　　奉和元日诗　　　　　　萧慤
　　帝宫通夕燎天门拂曙开瑞云生宝鼎荣光上露台华山不雕叶宜城万夀杯遥见飞鳬下悬知叶县来
　　元日　　　　　　　　　王介甫
　　四时纂要屠苏孙思邈庵名一云屠割也苏腐也
　　爆竹声中一嵗除春风送暖入屠苏千门万戸曈曈日总把新桃换旧符
　　元日明日立春　　　　　苏子瞻
　　堆盘红缕细茵蔯巧与椒花两鬭新竹马异时宁信老土牛明日莫辞春
　　次曽仲锡元日见寄　　　苏子瞻
　　萧索东风两鬓华年年幡胜剪宫花愁闻塞曲吹芦管喜见春盘得蓼芽
　　诗话
　　火城
　　元日冬至立仗百官皆备宰相方至珂伞列烛至五六百炬谓之火城宰相火城将至则众皆灭烛避之坡诗万人争看火城还【国史补】
　　赐幡胜
　　董勋问礼俗正月一日造华胜相遗梦华录元日赐银幡坡诗朝囘两袖天香满头上银幡笑阿咸
　　杂著【系元防】
　　东都赋　　　　　　　　　班固
　　春王三朝防同汉京是日也天子受四海之图籍膺万国之贡珍乃盛徳兴乐供帐置乎云龙之庭陈百僚而赞羣后究皇仪而展帝容于是庭实千品防酒万钟列金罍班玉觞嘉珍御太牢享尔乃食举雍彻太师奏乐陈金石布丝竹钟鼔铿鍧管弦煜抗五声极六律歌九功舞八佾僸佅【音禁卖】兠离【四夷乐名】防不俱集万乐备百礼暨皇欢浃羣臣醉降氤氲调元气然后撞钟告罢百僚遂退古诗【系元防】
　　和呉冲卿元防　　　　　　梅圣俞
　　千官车马阊阖来昼漏始上阊阖开峩峩左右升龙进昨夜雪飞云作堆殿前冠剑鱼龙立东风入仗旗脚回黄钟一奏宝扇掩玳帘卷起香雾排鸣弰未尽霹雳响翠辇已退黄金阶圣人端冕御法座大乐旋作声和谐羣公抃蹈丹墀下尚书奏瑞四夷懐乗舆却入更衣閤通天绛袍陞玉榻百拜称觞万嵗闻两廊赐食簪裾匝曲传大定舞缀疎波旋烟敛饰宫车卫官解严名士退日光停午气象舒呉君才笔天下杰归来作诗传石渠石渠秘防无凡愚石渠酬唱皆严徐我慙短学复在后收余掇弃聊以书
　　元日早朝呈同省诸公　　卢纶
　　万防凌霜布森森瑞气间垂衣当晓日上夀对南山济济延多士蹮蹮舞百蛮小臣无事諌空愧伴鸣环
　　元日朝回中夜书情寄南宫二故人
　　卢纶
　　鸣佩随鹓鹭登阶见冕旒无能裨圣代何事别沧洲闲夜贫还醉浮名老渐羞鳯城春欲晚郎吏忆同游
　　和耿拾遗元日观早朝　　司空曙
　　元日争朝阙奔流若防溟路尘和薄雾骑火接低星门响双鱼钥车喧百子铃冕旒当翠殿幢防满彤庭积嵗方编瑞乗春即省刑太官陈禹玉司厯贡尧蓂夀酒三觞退箫韶九奏停太阳开物象霈泽及生灵南陌髙山碧东方逺气青自怜杨子贱归草太经
　　元日观郭将军早朝　　　释灵澈
　　欲曙九衢人更多千条香烛照星河今朝始见金吾贵车马纵横避玉珂
　　和库部卢四兄曹长元日朝囘
　　韩愈
　　天仗宵严建羽旄春云送色晓鸡号金炉香动螭头暗玉佩声来雉尾髙戎服上趍承北极儒冠列侍映东曹太平时节身难遇郎署何须叹二毛
　　人日
　　羣书要语一日为鸡二日为狗三日为猪四日为羊五日为牛六日为马七日为人【董勋问礼俗】
　　诗句镂金作胜传荆俗剪防为人起晋风【李商隠】
　　古今事实
　　梅花妆
　　武帝女夀阳公主人日卧于含章檐下梅花落额上成五出之花后人效之为梅花妆
　　造防胜
　　刘臻妻陈氏人日上人胜于人或剪防或镂金薄为之【嵗时记】
　　七种菜羮
　　人日采七种菜作羮【嵗时记】
　　人日朝谒
　　郑公甞出行以正月七日谒见太宗劳之曰今日卿至可谓人日【刘餗传】
　　贴人于帐
　　古人以正旦画鸡于门七日贴人于帐杜公瞻注嵗时记云余日不刻牛羊狗猪马之象而二日独施人鸡此则未喻予以意度之正旦画鸡于门谨始也七日贴人于帐重人云【艺苑雌黄】
　　古今文集
　　古诗
　　人日城南登髙　　　　　韩愈
　　初正才兆涉七气已弄霭霭野浮阳晖晖水波冻盘蔬冬春杂尊酒清浊共
　　人日寄杜二　　　　　　髙适
　　人日题诗寄草堂遥怜故人思故乡柳条弄色不忍见梅花满地应断肠身在逺藩无所预心懐百忧复千虑今年人日空相忆明年此日知何处一卧东山三十春岂知书劒与风尘龙钟还忝二千石愧尔东西南北人律诗
　　人日　　　　　　　　　薛道衡
　　入春才七日离家已二年人归落鴈后思发在花前
　　人日　　　　　　　　　杜甫
　　元日到人日未有不隂时冰雪鸎难至春寒花较迟云随白水落风振紫山悲蓬鬓稀疎久无劳比素丝
　　人日　　　　　　　　　杜甫
　　此日此时人共得一谈一笑俗相看罇前柏叶休随酒胜里金花巧耐寒佩劔冲星聊暂拔匣琴流水自须弹早春重引江湖兴直道无忧行路难
　　人日立春　　　　　　　侯彭老
　　朝来煑菜往鞭牛已觉江边雪意休习习东风收雨脚暄暄晓日绽云头尊前未放梅花老鬓上先看柳带柔及取春花时一醉莫教沉瘦更清秋
　　诗话
　　人日多隂
　　都人刘克穷该典籍甞与客论云元日到人日未有不隂时人知其一未知其二四百年惟子美与克防耳起就架取书示客曰此东方朔占书也嵗后八日一日为鸡二日为犬三日为豕四日为羊五日为牛六日为马七日为人八日为谷其日晴主所生之物育隂则灾少陵意谓天宝乱离四方云扰幅裂人物嵗嵗俱灾岂春秋书王正月意邪深得古人用心【西清诗话】


　　古今事文类聚前集卷六
　　钦定四库全书
　　古今事文类聚前集卷七
　　宋　祝穆　撰
　　天时部
　　上元
　　羣书要语乐书汉家祀太乙以昏时祠到明【史记】正月十五作膏粥以祠门戸【玉烛寳典】今州里风俗望日祭门先以杨柳枝挿门随杨柳枝所指仍以酒脯饮食及豆粥挿箸而祭之【荆楚嵗时记】如来阇维讫收舎利瞿置金牀上天人散花奏乐绕城步步然灯十二里【涅槃经】摩喝陁国正月十五日僧徒俗众云集观佛舎利放光雨花【西域记】正月十五夜造火蛾儿【金门事节】
　　诗句期人未到情如海穿市归来月满轩【坡诗】九枝火树连金狄万里霜轮上璧珰【钱惟演】
　　古今事实
</div>
    <div class="pagination">
<a href="古今事文类聚_page11.html">上一页</a><span>...</span><a href="古今事文类聚_page7.html">7</a><a href="古今事文类聚_page8.html">8</a><a href="古今事文类聚_page9.html">9</a><a href="古今事文类聚_page10.html">10</a><a href="古今事文类聚_page11.html">11</a><span class="current-page">12</span><a href="古今事文类聚_page13.html">13</a><a href="古今事文类聚_page14.html">14</a><a href="古今事文类聚_page15.html">15</a><a href="古今事文类聚_page16.html">16</a><a href="古今事文类聚_page17.html">17</a><span>...</span><a href="古今事文类聚_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
