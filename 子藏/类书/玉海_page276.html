<!DOCTYPE html>
<html>
<head>
    <meta charset="UTF-8">
    <title>玉海 - 第 276 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 276 页/共 284 页</h1>
    <div class="content">　　资政殿大学士两浙东路安抚使知绍兴军府事授检校少保崇信军节度使浙西两淮发运大使知平江军府节制许浦澉浦金山江隂通防水军提领籴事措置浙西路河渠堤堰兼劝农使加食邑食实封【景定壬戌】
　　保宁军节度使龙神卫四厢都指挥使御前诸军都统制淮南西路安抚司依前保宁军节度使充四川宣抚副使兼知重庆府措置修筑沿边城壁捍御思播镇逺等处边面兼总领四川财赋兼屯田使加食邑食实封【癸亥辞学】
　　资政殿大学士宣奉大夫沿江制置大使兼江东安抚大使知建康军府事授检校少保宁武军节度使湖广宣抚使兼知潭州提举修筑诸处城壁团结民兵土丁兼劝农使加食邑食实封【咸淳乙丑】
　　端明殿学士宣奉大夫提举佑神观兼侍读授昭庆军节度使沿江制置大使兼江南东路安抚大使兼知建康府兼淮西屯田大使加食邑食实封【戊辰】
　　资政殿大学士宣奉大夫提举万夀观兼侍读授宁武军节度使淮南东路京东路宣抚使兼知泗州兼淮南西路防应大使修筑沿边城壁捍御淮安涟海招信通防诸处边面兼屯田使加食邑食实封【甲戌】诰
　　勑云云具官某云云可特授某官二人以上同制则于词前先列除官人具衔姓名可特授某官于勑下便云具官某等末云可依前件【侍从以上用脑词余官云勑具官某云云尔云云】
　　诰告也其原起于汤诰周官大祝六辞三曰诰士师五戒二曰诰成王封康叔唐叔命以康诰唐诰汉元狩六年立三子为王初作诰唐白居易集翰林曰制诏中书曰制诰葢内外命书之别皇朝西掖初除试诰而命题亦曰制【此科自绍兴以后仅一命题】
　　权载之曰君陈君牙毕命冏命之作皆直而文简而诚章而不流汉廷亦云文章尔雅训辞深厚
　　西山先生曰诏诰近来多不甚出然亦须理防
　　东坡制词有议论荆公南丰外制佳【王子发曰南丰本法意原职守而为之训勑人人不同咸有新趣衍裕雅重自成一家　胡致堂曰辞贵简严体归典重】
　　周益公曰韩退之崔羣户部侍郎制初云地官之职邦教是先末云选贤与能于今惟重择才经赋自古尤难凡命版曹何尝不主理财惟退之先及邦教而以经赋二字终之深合经防【唐钱翊曰体正而有伦辞约而居要终始明白所以为诰】
　　散文
　　侍御史除右谏议大夫诰　　　曽子开【政事堂试】
　　勑朕惟天圣之初仁宗在位时则有鞠咏刘随曹修古孔道辅之徒迭任言责故能振肃纪纲裁戢奸幸一时之盛号为得人终仁宗世四十余年虚懐纳谏言路无壅者此数君子开导之力也朕以冲获主大器夙夜恐惧唯祖宗是宪故自即位以来旁求哲士或拔于冗散或起于废逐置之台省庶广聪明果得忠良以辅不逮具官某刚毅正直清明惠和守古据经论议不茍履仁蹈义操行有常擢自小官处之谏列而能信道不惑遇事辄言进贤退奸尔实有力执法柱下风望弥髙不有褒陞何以示劝諌大夫掌侍从规讽职清地重今以命尔以旌尔直尔其朝夕纳诲以广朕心尚继天圣之风以有无疆之问可
　　四六
　　徽猷阁直学士提举醴泉观除礼部侍郎诰
　　周益公【所业】
　　勅分六职于中台共厘庶务正贰卿于宗伯尤号清曹非夫有令闻广誉而施诸身识前言徃行以蓄其徳何以助我中和之化仪于侍从之班久叹才难盍从试可具官某学由真积业以勤精辞华为多士之宗献纳得近臣之体践滋久名实具昭燕游内总于祥源禁直宻聮于邃閤朕旁招彦士肸饰隆平稽三王损益之文闵五季袭沿之陋礼乐自天子出将成列圣之典章笾豆则有司存兼采诸儒之论议资尔直清之誉副余制作之官上而修神天庙社之盛容下而正玉帛鼓钟之末节使汉文焕焉可述则周道粲然复兴其体忱言毋为聚讼可
　　题
　　兵部侍郎除寳文阁学士枢宻都承防【绍兴戊辰第二不试表】
　　诏
　　勑门下【或云某等】故兹诏示【奬谕诫谕抚谕随题改之】想宜知悉
　　周官御史掌賛书注云若今尚书作诏文秦改令为诏汉下书有四三曰诏书【其文曰告某官】四曰诫勑【其文曰有诏勑某官】唐贞观末张昌龄召见试息兵诏此试诏之始也其后学士试批荅皇朝西掖初除试诏绍圣试格止曰诫谕如近体诫谕风俗或百官之类绍兴改为诏【唐封敖作慰边将诏曰伤居尔体痛在朕躬赐李徳裕制曰谋皆余同言不他惑李徳裕草诏赐王元逵何敬曰勿为子孙之谋欲存辅车之势皆切中事情本朝钱若水草赐赵保忠诏曰不斩继迁存狡兎之三穴潜疑光嗣持首鼠之两端汪彦章草赐髙丽诏曰坏晋馆以纳车庶无后悔闭汉闗而谢质非用前规】
　　东莱先生曰诏书或用散文或用四六皆得唯四六者下语须浑全不可如表求新竒之对而失大体但观前人之诏自可见
　　散文当以西汉诏为根本次则王岐公荆公曽子开诏熟观然后约以今时格式不然则似今时文防题矣西汉诏中语如吏独安取此皆秉徳以陪朕之类当勾抹出规访之【李汉老曰两汉诏令温厚雅驯或人主自亲其文　周益公曰荅皇子诏用卿字非是前辈知体则不然其他或汝或王或公皆当有别】
　　吴兹与詹叔羲诏皆得体
　　西山先生曰王言之体当以书之诰誓命为祖而参以两汉诏册【朱文公曰三代训诰誓命皆根源学问敷陈义理】
　　两汉诏令词气蔼然深厚尔雅可为代言之法【南丰曰汉诏令典正谨严尚为近古唐常衮杨炎元稹之属号能为训辞其文未有逺过人者　朱文公曰国初文章皆严重老成嘉祐以前文虽拙而辞谨重所以风俗浑厚】
　　谢景思曰开寳幸西京诏曰笾豆陈有楚之仪黍稷奉惟馨之荐【不以笾豆有楚对黍稷非馨时人许其裁剪起句云定鼎洛邑我之西都燔柴泰坛国之大事】
　　周益公拟加上尊号诏其颂太上皇帝云以徳行仁本性诚之固有修文偃武合经纬之自然太上皇后云月齐日以得天而能久照坤顺干而配地是以广生上再三稽奬谓数句用经语该括明备非卿不能为真大手笔也【英宗谓辅臣曰学士惟王珪能为诏　倪正父为上夀皇圣帝夀成皇后尊号诏云率百官若帝之初丕讲非常之礼于万年受天之祜聿迎滋至之休】
　　诏用散文
　　戒中外臣僚各専职守诏　　　曽子开【政事堂试】
　　朕惟公卿大夫以至百司庶尹外则岳牧守长迨于丞掾各有分守不相侵逾则小大之务罔有不举逺迩之民罔有不治乃者先帝大正官名始自三省以及寺监使循其名者必效其实至于监司州县亦各处之有法越职犯分必罚无赦而近日以来上下内外名分不谨相师成风岂朕所以追述先志董正治官之意哉夫尸祝代庖古人所戒思不出位易着为法故以虞舜之盛九官之贤而职教者不使典刑治礼者不使主乐岂其人材之不能兼哉以谓任之専然后可以责之备也凡尔在位其聼朕言各尽乃心以祗厥叙毋习浮竞以干利取宠使百工允谐庶绩咸熈以承先帝作则垂宪之心副余一人责成仰治之意岂不休哉诗不云乎靖共尔位好是正直神之聼之介尔景福顺此有赏逆此有诛朕方操赏罚之权以御天下布告中外母忽朕指戒饬江淮京湖四川制置使诏　髙瞻叔
　　朕嗣承丕绪思济多艰三垂以遽令闻夕惕若厉亦惟良边垂之臣是信是使图即敉功乃兹裔夷荐食上国我师征役不休终莫能一大治之今复厌犯王畧整居于我土地卿等分制阃外利害决于一瞬此正日戒之秋而可缓图乎盍思所以申儆军实深加意防报闻必惟其实赏罚必惟其公察其声东击西之谋防其却走复来之诈集舰骑以备水陆逺斥以防窥闯合力以应援必相为撃蛇首尾之势睦邻以同仇必相为捕鹿掎角之谋毋虚诞以邀功毋故纵以嫁祸委地弃民而婴城自守非夫也崇雠封防而曲行避敌非勇也典听朕言以图敌忾此厥不听惟予汝辜
　　诏用四六
　　戒谕中外百僚诏　　　　　　洪野处
　　朕焦劳图乂旰昃忘疲念一日万几惧难専于听断惟百司庶府正有借于谟明冀勤王职之共式免天工之旷如闻在位曽是弗思恬茍且以成风乐因循而翫嵗奔竞之习益炽而不反诞谩之态相高而自贤熈熈皆为利而来蹇蹇失匪躬之故既食焉而怠事岂公尔以忘私嗟今之人视古有愧昔舜咨百揆和庶政而万国惟宁周建六官倡九牧而兆民允阜葢圣王制世而御俗在臣下宿道而乡方逺图者忠更化则治克用三宅三俊朕既灼知乃惟一徳一心尔宜励翼各协恭而底绩当懋赏以劝功钦乃攸司或戾成王之诰儆于有位必申汤后之刑咨尔周行体予猷训
　　原贷盗贼许以自新各令复业诏　真西山
　　朕以眇身君临方夏明有未烛徳有未孚顷缘误国之臣妄动开边之衅科役烦重人不聊生旱蝗频仍吏不加防使吾赤子多转徙以无依而彼奸民因诱怵而为暴靖言致防敢昧责躬近而盱楚两郡之间逺在江湖数邑之地生齿或遭其蹂躏屋庐或至于燬焚惕若兴懐为之旰食今禁旅威而并进乡豪戮力以争先震叠无前荡平有日言念胁从之众岂皆好乱之氓弄璜池之兵谅非尔志烈昆冈之火亦岂余心与其假息以偷生孰若转祸而为福在昔乾道淳熈之际有若李金陈峒之徒虽暂结于蜂屯卒莫逃于鲸戮自有宇宙至于今日未闻盗贼得以全躯想惟尔众之习知岂待朕言而后谕今则宏开禁网诞布寛书推予不杀之仁畀尔更生之路傥复旧业即为良民弃兵弩持钩鉏茍知舍逆而效顺问田畴卜居宅当俾去危而即安尚惟郡县字人之官共宣朝廷惠下之泽亟除民瘼庸副朕心
　　举贤良诏　　　　　　　　　周茂振
　　昔汉设贤科欲闻大道之要唐开制举以待非常之才沿及本朝参用前宪故所得多天下豪杰之士而所言皆国家治乱之端其在当时岂云小补朕自绍履休运旁招隽能图治功者逾三十年犹惧有阙下郡国者已八九诏未见其人属当大比之期敢废祥延之举凡兹迩列各为明俾褎然而造庭将诹尔以当务必有崇论宏议可行于今庶几博闻遐观无愧于古
　　题
　　诫谕三省枢宻院修举先朝政事【绍圣乙亥】
　　诫谕士大夫名节【丙子】
　　诫谕学者辞尚体要【丁丑】
　　诫谕转对臣僚言事要切【丁丑别试】
　　诫谕守令劝课农桑【建中靖国辛巳】
　　诫谕百官修举职事【崇宁壬午】
　　诫谕诸监司奉行诏令【丙戌】
　　诫谕提举学事司推行教法询究行能【大观己丑】
　　诫谕百官遵守熈丰法度【宣和壬寅】
　　诫谕将士协心战守【建炎戊申】
　　慰谕川陜【绍兴戊午此题始曰诏】
　　令侍从给舎台谏举防【景定辛酉辞学】






　　玉海卷二百二
<子部,类书类,玉海>
　　钦定四库全书
　　玉海卷二百三
　　宋　王应麟　撰
　　辞学指南
　　表
　　贺
　　臣某言【或云臣某等言】恭覩【守臣表云恭闻】某月日云云者【祥瑞表云伏覩太史局奏云云者　守臣表云伏覩都进奏院报云云者】云云臣某懽抃懽抃顿首顿首窃以云云恭惟皇帝陛下云云臣云云臣无任瞻天望圣激切屏营之至谨奉表称贺以闻臣某懽抃懽抃顿首顿首谨言年月日具官臣姓某上表
　　谢
　　臣某言伏圣恩云云者【谢除授云伏奉诰命授臣某官职者云云】臣某惶惧惶惧顿首顿首窃以云云【此后或云伏念臣云云兹葢恭遇】皇帝陛下云云臣云云臣无任感天荷圣激切屏营之至谨奉表称谢以闻【进谢恩诗云谨各斋沐撰成谢恩诗随表上进以闻】臣某惶惧惶惧顿首顿首谨言进书　进贡　陈请
　　臣某言云云臣某惶惧惶惧顿首顿首云云【进国史等云恭以某宗皇帝　云云余用窃以云云】恭惟皇帝陛下云云臣云云臣无任瞻天望圣激切屏营之至【陈请表云臣某等无任祈天俟命云云】所有某书若干卷册谨随表上进以闻【进诗云恭和御制诗之类　进贡云其某物云云　陈请表云谨奉表陈请以闻】臣某惶惧惶惧顿首顿首谨言【代宰臣以下陈请表如请御正殿之类中谢后或云窃以云云或云恭惟皇帝陛下云云末云伏望皇帝陛下云云】
　　表明也标也标着事序使之明白三王以前谓之敷奏秦改为表汉羣臣书四品三曰表【不需头上言臣某言下言诚惶诚恐顿首顿首左方下附云某官臣甲乙上】阳嘉元年左雄言孝亷先诣公府文吏课牋奏又胡广以孝亷试章奏然则章奏试士其始此欤唐显庆四年进士试闗内父老迎驾表开元二十六年西京试拟孔融荐祢衡表则进士亦试表
　　东莱先生曰表中谢后当説窃以各随题意如代枢宻使谢赐玉带表云窃以裴度视师服章武通天之赏卫公戡难拜文皇于阗之珍【视师戡难俱见枢臣之意非泛泛引用比】如谢赐御书周易尚书表云窃以法始四营莫辩乎易文兼五典皆聚此书是也或用事或不用事亦无定格如进实录寳训表中谢后当説恭以某宗皇帝云云颂徳【不用窃以】作文字须照顾俗语时忌【如徳迈九皇之类是俗语如大行陟遐之类是时忌多改大行如盛行】
　　孙仲益秦防之汤进之表皆可为格
　　代髙丽王谢赐燕乐表　　　　　孙觌
　　十行赐札诞弥辽海之邦万里同文普听钧天之乐【起头若如第二人止説宠逮逺邦之语则弱而无力故用此意而择语言换转十行赐札万里同文是也才读此两句便见大体】俯惭虚受中积愧懐伏念臣锡壤三韩袭封四郡环居岛服习闻夷韎之声仰睇云门实咸池之奏【先説逺夷不足以知雅乐而后叙作乐之盛受赐之宠凡四夷受赐表皆可仿此】方重华之上治跻累洽之闳休监二代以敷文命一防而制乐登歌下管天地同流鼓瑟吹笙君臣相説【此表警句　全用经句而复典丽大凡词科四六须间有此一两聮则易入人眼　王志古亦云徴角并扬庆君臣之相悦埙篪迭奏与天地以同流事亦与孙仲益同但不合不全用故弱此不善用】加贲鹿苹之飨辅成鱼藻之欢有懐疏逖之臣亦预分颁之数玉帛万国干舞已格于七旬箫韶九成肉味遽忘于三月仰止柷将之赐郁然食侑之光骤此叨居【未安】殆无前比兹葢伏遇皇帝陛下躬持慈寳丕冐仁天通道八蛮坐致逺人之悦同符五帝肇闻古乐之兴出大晟之珍藏作朝鲜之荣观兠离一变慈惠均欢荡荡乎无能名虽莫见宫墙之美欣欣然有喜色咸与闻管籥之音稽首拜嘉周邦来贺臣敢不服膺睿奬谨度遐方仰九门之句传徒起戴盆之望与百兽而率舞但深倾藿之心【此表辞意俱胜可为定格】
　　代宰臣以下贺日有五色云表　　秦桧
　　圣主当阳庶宷际千龄之运卿云抱日清台占五色之祥景耀观瞻欢均率溥窃以仰模乾象懋建国经君徳无私明有同于日照臣职匪懈势有类于云从【窃以下説君徳臣职之意极好大凡祥瑞表须如此推原】惟心合而益章则效隆而靡忒乃如今日允谓昌期如葢如盘方显照临之用非烟非雾共呈承戴之华谅非此道之黙通孰致彼苍之昭假稽诸徃谍实未前闻歴躔离但书于合璧庆符震育徒拟于圆车当知上瑞之难全必待盛时而毕见是为常道匪曰私亲伏惟皇帝陛下揆道统天膺时御极体离明而烛物霈需泽以懐人【上句説日下句説云极有工】辉光发衷徳又新而无蔽臣邻効力职布列而俱宜休矣祥开灼于贶施臣等假宠惟旧常依日月之光委质何功偶际风云之防【大凡题目中字须是两聮俱用则停当】誓勤緜薄永介昭明【如緜薄亦是云昭明亦是日】帝表长瞻固已倾心于就望官名久正毋庸纪号于青黄【按文苑英华庆云抱日赋云臣如云君如日又黄云捧日赋云日者君之徳云者臣之状彼无私以临下此竭诚而奉上此表命意葢本于此】
　　代守臣谢赐御书周易尚书表　汤思退
　　宸章帝藻粲如琬琰之传神画圣谟较若天人之备【此表头神画圣谟及天人之备便见易与书之意如此方切题不可泛泛説御书经书也】启函拜赐拭目知荣窃以法始四营莫辩乎易文兼五典皆聚此书续东鲁之韦编发先秦之竹简意广大而孰测辞灏噩以莫窥其在累朝以为古训顾宣帝立梁丘之学岂革荄兹之谈彼明皇覩洪范之篇徒改陂颇之字【荄兹对陂颇亦工】未有留神乙夜探前经删妄论于九师掇徽言于四代写之缣帙示于荐绅体飞动于龙鸾义昭囬于星斗月将日就彰圣学于祗勤墨妙笔精竦侯藩之瞻戴懋乃非常之绩属我中兴之朝恭惟皇帝陛下识际道真行髙世表垂衣裳而致治葢取乾坤广视聼以御图一似尧禹故此躬行之至见乎心画之间【葢取乾坤一似尧禹上句説易下句説书与前表説云説日之意合而工则过之】教兼被于臣邻赐不殊于中外秘书深刻已参淳化之孝经方国咸颁逺陋汉光之手札【固可用不若更寻亲切事用之为佳】臣叨分符竹获覩寳奎【对未停当】八法难如徒惊端劲遒伟之状一圻所治愿布精防疏通之风
　　表断句须要有力如洪景卢但惊奎璧之辉从天而下莫测龙之秘行地无疆
　　罗畴老代髙丽修贡表全篇皆穏其间一聮云地濒日出每输倾藿之心天阔露零亦被蓼萧之泽二事人用之极熟此聮稍变言语遂为佳句大抵用事当如此不然则泛滥雷同矣其断句云矢来肃慎用昭逺慕之诚弓挂扶桑永荷诞敷之徳亦好
　　林虡谢赐修都城记表全篇皆好但断句无力其中云天造地设示根本于华夷阳曜隂藏壮规摹于今古警句也
　　之道表头不甚工　刘才邵表竒　袁植表伤于太长
　　前人表如谢上表固无用然其间亦有可用者如颂徳之类又谢修史成转官表则可用于进史表也【盘洲洪公拟宰臣贺复河南表有宣王复文武之土光启中兴齐人归郓讙之田不失旧物之句　齐斋倪公曰荆公表云旌旃所指燕及氐羌楼橹相望诞弥河陇此摘取诗语两字用之前辈多如此】
　　西山先生曰表章工夫最宜用力先要识体制贺谢进物体各不同累举程文自可概见前辈之文惟汪龙溪集中诸表皆精致典雅可为矜式录作小册常常诵之其他亦须徧阅
　　前辈表章如夏英公宋景文王荆公欧阳公曽曲阜二苏王初寮汪龙溪綦北海孙鸿庆诸公之文皆须熟诵而龙溪北海所作尤近场屋之体可以为式
　　一表中眼目全在破题二十字须要见尽题目又忌体贴太露如前辈庆云瑞粟野蚕成茧表用参着两仪之瑞五色雀瑞麦瑞芝用覩珍符于动植【便见三者分明】安南国谢加恩并赐对衣金带鞍辔表用式兼名器之荣葢只用两字该尽题目最可法也贴题目处须字字精确且如进书表实录要见实录不可移于日厯国史要见国史不可移于玉牒乃为工也
　　进书一门诸书体制各不同玉牒乃纪大事之书国史乃已成纪传之书实录乃编年之书寳训则分门日厯则繋日会要则会稡各是一体若出进玉牒表须当纯用玉牒事不可以他事之举此一端其余皆然若泛滥不切可以移用便不为工矣
　　大抵表文以简洁精致为先用事不要深僻造语不可尖新铺叙不要繁冗此表之大纲也
　　表有贺【郊祀　宗祀　册寳　建储　立后　诞生皇子孙　肆赦　祥瑞　改元　奉安史策礼成兵捷之类】有谢【赐宴　赐御制　御书　赐器服茶药等类　除授　转官加恩　代外国谢赐物】
　　【赐厯】经筵进读【正説　寳训三朝两朝　髙宗　孝宗仁皇训典　髙宗孝宗圣政　九朝通畧稽古录　通鉴纲目　帝学　续帝学　大学衍义　陆贽奏议　魏徴谏录　名臣奏议】进讲【易】
　　【书　诗　二礼　春秋　语孟　孝经　中庸大学讲彻赐象简金带鞍马香茶　　秘书省赐宴　读彻赐金砚匣余同　或赐御书御制诗及进诗】有进贡【进奉圣节　代外国贡献之类】有进书【玉谍　国史纪志传　实录　日厯　寳训　政要会要　仙源类谱　积庆图　御集　经武要畧　勅令格式　寛恤诏令】其体颇不同除单题易区处有总数事为一题者破题须包尽至于琐碎工夫尤为繁多且如出一贺册表非胸中有五六件册寳如何展布得一篇又有不可测者如宣和间顺州进枸杞表【綦北海作】固非场屋中出万一试日或遇此题平时不知枸杞为何物焉能作灵根夜吠之语哉须灯窻之暇将可出之题件件编类如初学记六帖艺文类聚太平御览册府元等书广博捜览多为之备向年尝见临安进野蚕茧及丝绵纱绢因谓同学者曰万一以此命题中间将何铺叙皆相顾无语某后拟一聮云檿丝纎纩无惭禹贡之供冰素方空不数齐官之献丝绵纱绢四者皆全须如此用工可也
　　夷狄贡献须考证今与中国通者几国且如安南国日本阇婆须考究在古为何国有何故事可以引用字面可以体贴如安南则有南交浪泊龙编铜柱之类若非素备宁免荒疎须将歴代夷狄传本朝会要参考则得之矣
　　刘三杰文字合中程忘写年月日臣某上表遂黜之代嗣髙丽王修贡表俱是先説袭封方及来王之意惟第一人黄符先説夲朝首聮云仰被王灵获承基绪敬修臣职敢后要荒罗畸曰中国明昌适际圣神之运逺邦奔走宜修臣子之恭虽不及嗣王之意亦以首言中国遂为第二
　　刘弇谢赐重修都城记表首聮先説迩臣而后及上圣不若前名以帝室为首又曰岐鼓靡闻于逮下峄山何补于示夸辞无所愧皆写诸琬琰之余家有其传非副在京师之比皆警聮也
　　宣和取燕山羣臣称贺令一馆职作表仍语以燕人悦则取之一句不得不使其人捜经句欲对未得王初寮曰何不曰昆夷维其喙矣遂用之
　　胡交修代谢赐御制御书夏祭神应记表曰圣谟焕发纪休应于柔只宸翰昭垂霈宠恩于迩服第二人便説御书不甚分明
　　欧阳瓌谢赐御制宣徳楼上梁文表曰端门层观虹梁郁起于中天奎画寳章芝检骤来于清禁首聮虽见赐宰臣之意而奎画寳章芝检不无稠叠矧是御制不应用奎画芝检此所以为第三人也又曰相周王之考室初无补于涓埃仰虞帝之作歌乃获窥于黼黻此聮却工【范同表曰五门岌业规摹非万户之奢肆笔纵横雕琢鄙两都之陋】
</div>
    <div class="pagination">
<a href="玉海_page275.html">上一页</a><span>...</span><a href="玉海_page271.html">271</a><a href="玉海_page272.html">272</a><a href="玉海_page273.html">273</a><a href="玉海_page274.html">274</a><a href="玉海_page275.html">275</a><span class="current-page">276</span><a href="玉海_page277.html">277</a><a href="玉海_page278.html">278</a><a href="玉海_page279.html">279</a><a href="玉海_page280.html">280</a><a href="玉海_page281.html">281</a><span>...</span><a href="玉海_page277.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
