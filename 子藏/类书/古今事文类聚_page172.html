<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 172 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 172 页/共 485 页</h1>
    <div class="content">　　宋　祝穆　撰
　　花卉部
　　桃花【李花附】
　　羣书要语仲春之月桃始华【月令】桃之夭夭灼灼其华何彼秾矣华如桃李【并诗】
　　诗句山桃发红萼　红入桃花嫩【杜】三月桃花浪【杜】艶阳桃李节【杜】桃李靓晨妆【韩】桃枝缀红糁【韩】桃花一簇开无主可爱深红间浅红【杜】况是青春日将暮桃花乱落如红雨【李贺】岸夹桃花锦浪生【李】江上人家桃树枝春寒红雨出疎篱【杜】剪绡裁锦一重重【乐天千叶桃】
　　古今事实
　　桃花靧面
　　北齐卢士琛妻崔氏有才学春日以桃花和雪与儿靧面云取白雪与儿洗面作光恱取红花与儿洗面作姸华
　　桃花销恨
　　明皇于禁苑中有千叶桃花盛开帝与贵妃日夕宴花树下帝曰不独萱草忘忧此花亦能销恨【开元遗事】
　　泥裹桃核
　　石曼卿谪通判海州以山岭髙峻人路不通了无花卉防缀开映使人以泥裹桃核为弹抛掷于岭上一二嵗间花发满山烂如锦绣【谈圃】
　　助娇销恨
　　明皇御苑千叶桃帝折一枝挿于妃子寳冠曰此花亦能助娇态【开元遗事】
　　下自成蹊【系桃李】
　　李将军恂恂如鄙人口不能出辞及死之日天下知与未知皆为流涕彼其中心诚信于士大夫也谚曰桃李不言下自成蹊此言虽小可以喻大
　　河阳栽花
　　潘岳为河阳令栽桃李号河阳满县花
　　古今文集
　　杂著
　　桃花赋　　　　　　　　皮日休
　　余尝慕宋广平之为相贞姿劲质刚态毅状疑其铁肠与石心不解吐婉媚辞然覩其文而有梅花赋清便富艶得南朝徐庾体殊不类其为人也后苏相公味道得而称之广平之名遂振呜呼夫广平之才未为是赋则苏公果暇知其人哉将广平困于穷阨于踬而强为是也耶日休于文尚矣状花卉体风物非有所讽輙抑而不发因感广平之所作复为桃花赋其辞曰
　　伊祈氏之作春也有艳外之艳华中之华众木不得融为桃花厥花伊何其美实多防隶众芳縁饰阳和开破嫩萼压低柔柯其色则不澹不深若素练轻茜玉顔半酡若夫美景姸时春含晓滋宻如不干繁若无枝妦妦婉婉夭夭怡怡或俛者若想或闲者如痴或向者如歩或倚者如疲或温馨而可熏或婑媠而莫持或幽柔而傍午或撦冶而倒披或翘矣如望或疑然若思或奕偞以作态或窈窕而骋姿日将明兮似喜天将惨兮若悲近榆钱兮妆翠靥映杨柳兮颦愁眉轻红拖裳动则袅香宛若郑旦初见吴王夜景皎洁开然秀发又若嫦娥欲奔明月蝶散蜂寂当闺脉脉又若妲己未闻裂帛或开故楚艳艳春曙又若息妫含情不语或临金塘或交绮井又若西子浣纱见影玉露厌浥妖红坠湿又若骊姬将譛而泣或在水滨或临江浦又若神女见郑交甫或临广筵或当髙防又若韩娥将歌敛态防动轻风婆娑暖红又若飞燕舞于掌中半霑斜吹或动或止又若文姬将赋而思丰茸旖旎互交逓倚又若丽华侍燕初醉狂风猛雨一阵红去又若褒姒初堕戎旅满地春色堦前砌侧又若戚姬死于鞠域花品之中此花最异以众为繁以多见鄙自是物情非关春意若氏族之斥素流品秩之卑寒士他目则目他耳则耳或以昵而称珍或以疎而见贵或有实而花乖或有花而实悴其花可以畅君之心目其实可以充君之口腹匪乎兹花他则碌碌我欲修花品以此花为第一惧俗情之横议我曰不然为之则已我目吾目我耳吾耳姸媸决于口取舍断于志岂为草木之独然信为国兮如此
　　桃花源记　　　　　　　陶潜
　　晋太元中武陵人捕鱼为业縁溪行忘路之逺近忽逢桃花林夹岸数百歩中无杂树芳草鲜美落英缤纷渔人甚异之复前行欲穷其林林尽水源便得一山山有小口髣髴若有光便舍舟从口入初极狭才通人复行数十歩豁然开朗土地平旷屋舍俨然有良田美池桑竹之属阡陌交通鸡犬相闻其中徃来种作男女衣着悉如外人黄发垂髫并怡然自乐见渔人乃大惊问所从来具答之便要还家为设酒杀鸡作食村中闻有此人咸来问讯自云先世避秦时乱率妻子邑人来絶境不复出焉遂与外人间隔问今是何世乃不知有汉无论魏晋此人一一为具言所闻皆叹惋余人皆各复延至其家皆出酒食停数日辞去此中人语云不足为外人道也既出得其船便扶向路处处志之及郡下诣太守说如此太守即遣人随其徃寻向所志遂迷不复得路南阳刘子骥髙尚士也闻之欣然亲徃未果寻病终后遂无问津者
　　桃花源　　　　　　　　陶潜
　　嬴氏乱天纪贤者避其世黄绮之商山伊人亦云逝徃迹寖复湮来径遂芜废相命肆农耕出入行所憇桑竹垂余防黍稷随时艺春蚕收长丝秋熟靡王税荒路暧交通鸡犬互鸣吠爼豆犹古法衣裳无新制童孺纵行歌斑白欢游诣草荣识节和木衰知风厉虽无纪厯志四时自成嵗怡然有余乐于何劳智慧竒踪隠五百一朝敞神界淳薄既异源旋复还幽蔽借问游方士焉测尘外地愿言蹑轻风髙举寻吾契
　　桃源图　　　　　　　　韩愈
　　神仙有无何渺茫桃源之说成荒唐流水盘廻山百转生绡数幅垂中堂武陵太守好事者题封逺寄南宫下南宫先生忻得之波涛入笔驱文辞文工画妙各臻极异境恍惚移于斯架岩凿谷开宫室接屋连墙千万日嬴颠刘蹶了不闻地坼天分非所恤种桃处处惟开花川原逺近蒸红霞初来犹自念乡邑嵗久此地还成家渔舟之子来何所物色相猜更问语大蛇中断防前王羣马南渡开新主听终词絶共凄然自说经今六百年当时万事皆眼见不知几许犹流传争持酒食来相馈礼数不同尊爼异月明伴宿玉堂空骨泠魂清无夣寐夜半金鸡啁唽鸣火轮飞出客心惊人间有累不可住依然离别难为情船开棹进一回顾万里苍苍烟水暮世俗宁知伪与真至今传者武陵人
　　桃源行　　　　　　　　王介甫
　　望夷宫中鹿为马秦人半死长城下避世不独商山翁亦有桃源种桃者一来种桃不计春采花食实枝为薪儿孙生长与世隔知有父子无君臣渔郎放舟迷逺近花间忽见惊相问世上空知古有秦山中岂料今为晋问道长安吹战尘春风回首亦沾巾重华一去无消息世上纷纷经几秦
　　王荆公桃源行云望夷宫中鹿为马秦人半死长城下然议者谓二世致斋望夷宫在鹿马之后又长城之役在始皇时似未尽善或曰概言秦乱而已读者不以辞害意也
　　律诗
　　元和十四年自郎州召至京戏赠看花诸君
　　子　　　　　　　　　刘禹锡
　　紫陌红尘拂靣来无人不道看花回都观里桃千树尽是刘郎去后栽
　　再游都观絶句【并序】　　刘禹锡
　　余贞元二十一年为屯田员外郎时此观犹未有花是嵗出牧连州贬潮州司马居十年召至京师人人皆言有道士手植仙桃满观如红霞遂有前篇以志一时之事旋又出牧今十有四年复为主客郎中重游都荡然无复一树唯兎葵燕麦动揺春风耳因再题二十八字以俟后游时太和二年三月
　　百亩庭中半是苔桃花净尽菜花开种桃道士归何处前度刘郎今又来
　　刘禹锡入为主客郎中复作都观诗且言始谪十年都道士植桃甚盛若霞又十四年过之无复一有唯兎葵燕麦动揺春风耳以诋权近闻者毎薄其行【麈史】
　　诗话
　　崔护咏桃【见女门】
　　古诗【以下系李花】
　　李花　　　　　　　　　韩愈
　　平旦入西园梨花数株若矜夸傍有一株李花色惨惨似含嗟问之不肯道所以独绕百匝至日斜忽忆前时经此树正见芳意初萌芽奈何趂酒不省録不见玉枝攒霜葩然为汝下雨泪无由反斾羲和车东风来吹不解顔苍茫夜气生相遮氷盘夏荐碧实脆斥去不御慙其花当春天地争奢华洛阳园苑尤纷拏谁将平地万堆雪翦刻作此连天花日光赤色照来好明月暂入都交加夜领张彻投卢仝乗云共至玉皇家长姬香御四罗列缟裙练帨无等差静濯明妆有所奉顾我未肯置齿牙清寒莹骨肝胆醒一生思虑无由邪
　　来禽花　　　　　　　　陈去非
　　言其味甘来众禽也俗呼林禽
　　来禽花髙不受折满意清明好时节人间风日不贷春昨暮胭脂今日雪舍东芜菁满眼黄蝴蝶飞去专斜阳姸媸都无十日事付与梧桐一夏凉
　　律诗
　　李花　　　　　　　　　司马君实
　　嘉李繁相倚园林淡泊春齐纨剪衣薄吴纻下机新色与晴光乱香和露气匀望中皆玉树环堵不为贫
　　望燕公楼下李花
　　燕公楼下繁华树一日遥看一百廻羽葢梦余当昼立缟衣风急过墙来洛阳路不容春到南国花应为客开今日岂堪簮短髪感时伤旧意难裁
　　杏花
　　羣书要语叶似梅花差大而防红其仁可入药【本草】诗句红簇交枝杏【白】烟湿杏花须【贺】孤村芳草逺斜日杏花飞【冦平仲】居隣北郭古寺空杏花两株能白红【韩】粉红腮额露春寒【林逋】未央宫里红杏羯皷三声打开【陈去非】古今事实
　　杏坛
　　孔子游缁帷之林休坐杏坛之上读书歌鼓琴【庄子】
　　羯鼓催花【见二月门】
　　古今文集
　　古诗
　　多叶杏　　　　　　　　苏子瞻
　　零露泣月蕋温风散晴葩天公了不睡连夜开此花芳心谁剪刻天质自清华恼客香无有弄妆影横斜中山古战国杀气浮髙牙丛防余袨服易水雄悲笳自从此花开玉肌洗尘沙坐令游侠窟化作温柔家我老念江海不饮空咨嗟刘郎归何日红桃铄残霞明年花开时举酒望三巴
　　赋陈季张北轩杏花【得酒字】　黄鲁直
　　青春不拣势薄厚春到人家尽花柳杏园主人殊未来岂谓一枝先入手天晴日暖笼紫烟镜里红妆独带酒江梅已尽桃李迟此时此花即吾友栏边渐雨枝上空叹息踌躇为之久荣衰何异人一生少壮暂时成老丑狂痴未解惜光隂不饮十人常八九岂如大醉升糟丘太古乾坤随处有更当种子如董仙博米谁能问升斗律诗
　　杏花　　　　　　　　　郑谷
　　不觉梅欹雪轻红照碧池小桃新谢后双燕却来时香属登龙客烟笼宿蝶枝临轩须貌取风雨易离披
　　杏花三韵　　　　　　　呉融
　　春意竟相妬杏花应最娇红轻欲愁杀粉薄似啼消愿作南柯梦翩翩绕此条
　　杏园花落时招钱员外同醉　白居易
　　花园欲去去应迟正是风吹狼籍时近西数树犹堪醉半落春风半在枝
　　重寻杏园　　　　　　　白居易
　　忽忆芳时频酩酊却寻醉处重徘徊杏花结子春深后谁解多情又独来
　　杏园花下赠刘郎中　　　白居易
　　怪君把酒偏惆怅曽是贞元花下人自别花来多少事东风二十四囘春
　　酬乐天杏园花　　　　　刘禹锡
　　二十余年作逐臣归来还见曲江春游人莫笑白头醉老醉花间能几人
　　同前　　　　　　　　　元稹
　　刘郎不用闲惆怅且作花间共醉人筭得贞元旧朝士几员同见太和春
　　杏花　　　　　　　　　王介甫
　　垂杨一径紫苔封人语潇潇院落中独有杏花如唤客倚墙斜日数枝红
　　探杏　　　　　　　　　杨廷秀
　　红蓝细细糁晴苞紫玉森森走腻条枯梗折教无一寸并驱春力奔花梢
　　曽见干条撼雪飞一暄曝出万余枝从今日日须来防防到红红白白时
　　杏花　　　　　　　　　林君复
　　蓓蕾枝梢雪防干粉红腮额露春寒不禁烟雨轻欹着秪好庭防爱惜防偎柳傍桃斜欲坠等鸎期蝶猛成团京师巷陌新晴后卖得风流更一般
　　梨花
　　羣书要语【阙】
　　诗句梨花白雪香【李白宫词】月黒见梨花【郑谷】闻道郭西千树雪【韩】梨花院落溶溶月【唐诗】梨花一枝春带雨【白】风寒露重梨花湿【白】曲水飘香去不归梨花落尽成秋苑【李贺】乱飘梨雪晓来天【刘筠】雨暗梨花春自老【孔方平】
　　古今事实
　　为花洗妆
　　洛阳梨花时人多擕酒其下为梨洗妆【唐余録】
　　古今文集
　　古诗
　　梨花下赠刘师命　　　　韩愈
　　洛阳城外清明节百花零落梨花发今日相逢瘴海头共惊烂漫开正月
　　律诗
　　梨花　　　　　　　　苏子瞻
　　冷香销尽晩风吹脉脉无言对落晖旧日郭西千树雪今随蝴蝶作团飞
　　剪剪轻风漠漠寒玉肌萧索粉香残一枝带雪墙头出不用行人着眼防
　　紫花
</div>
    <div class="pagination">
<a href="古今事文类聚_page171.html">上一页</a><span>...</span><a href="古今事文类聚_page167.html">167</a><a href="古今事文类聚_page168.html">168</a><a href="古今事文类聚_page169.html">169</a><a href="古今事文类聚_page170.html">170</a><a href="古今事文类聚_page171.html">171</a><span class="current-page">172</span><a href="古今事文类聚_page173.html">173</a><a href="古今事文类聚_page174.html">174</a><a href="古今事文类聚_page175.html">175</a><a href="古今事文类聚_page176.html">176</a><a href="古今事文类聚_page177.html">177</a><span>...</span><a href="古今事文类聚_page173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
