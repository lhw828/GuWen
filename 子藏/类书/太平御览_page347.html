<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 347 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 347 页/共 737 页
  </h1>
  <div class="content">
   《魏志》曰：太祖平幽州，召孙礼为司空军谋掾。初荒乱时，礼与母相失，同郡马台求得礼母，礼推家财尽以与台。
又曰：杨沛，字孔梁。为新郑长，谓民并蓄桑椹、劳豆积浸得千馀斛，後为邺令，赐其生口十人，绢百匹。
又曰：曹真，字子丹，沛郡人，本姓秦，养曹氏。或云其父伯南夙与太祖善。兴平末，袁术部党与太祖相攻劫，太祖出。为寇所追，走入秦氏，伯南开门受。寇问所在，答云：“我是。”寇遂害之。由此太祖思其功，遂变其姓。
又曰：郭援捕得贾逵，逵不肯拜，谓援曰：“王府君临郡积年，不知足下曷为者也？”援曰：“促斩之。”诸将覆护，乃囚之，闭着土窖中，以车轮盖上，使人固守。方且杀之逵从窖中谓守者：“此间无健儿也，而当使义士死？”时祝公道，与达非故，而适闻其言，怜其守正，乃夜盗引出，折械遣去，不语其姓名。援破，後达知前出已者是祝公道，河南人。後坐它事当伏法，达救不能解，为之改服。
《吴录》曰：孙权既斩黄祖，作二函，欲以盛祖及都督苏飞首。甘宁之在祖军也，独飞厚之。宁为请叩头流血。主曰：“为君置之，若走如何？”对曰：“飞受更生之恩，岂图去？若有万一，宁头当代入函也。”乃舍之。
《蜀志》曰：法正为蜀郡太守、扬武将军，外统都督，内为谋主。一餐之德，睚眦之怨，无不报复。或谓诸葛亮曰：“法蜀郡太纵横，将军宜启主公，抑其威福。”亮答曰：“主公之在公安也，北畏曹操之强，东惮孙权之逼，近则惧孙夫人生变於肘腋之下；当斯之时，进退狼跋，法孝直为之辅翼，令翻苒不可复制，如何禁法正使不得行其意耶！”
《晋书》：顾荣与同僚宴饮，见执炙者，貌状不凡，有欲炙之色。荣割炙啖之。坐者问其故，荣曰：“岂有终日执之而不知其味！”及伦败，荣被执将诛，而执炙者为督，救免之。
干宝《晋纪》曰：王浚在巴郡，兵民苦役，生男多不举。浚乃严其杀子之防而厚恤之，所育者数千人，於此能称兵矣。父母戒之曰：“王府君生尔，必勉之，无爱死！”
《宋书》：王镇恶尝寄食渑池人李方家，方善遇之。谓方曰：“若遭遇英雄主，要取万户侯，当厚相报。”方答曰：“君丞相孙，人才如此，何患不富贵！”
《陈书》曰：阴铿释褐梁湘东王法曹参军。天寒，铿尝预宾友宴饮，见行觞者，因回酒炙以授之，众坐皆笑。铿曰：“吾侪终日酣饮，而执爵者不知其味，非人情也。”及侯景之乱，铿尝为贼所擒，或救之获免，铿问其故，乃前所行觞者。
《唐书》曰：李晟尝有恩者，厚报之。初，谭玄澄为岚州刺史，有恩於晟，後坐贬於岳州。比晟贵，上疏理之，诏赠玄澄宁州刺史。玄澄三子，晟抚待勤至，皆为成就宦学，人皆义之。
《吴越春秋》曰：吴师入郢，引军击郑。定公前既杀楚太子建，而困子胥，故怨郑。兵将入境，定公大惧，乃令於郑邦中曰：“有能还吴军者，吾与之分邦而治。”渔者子闻而进之曰：“臣能还之，不用兵戈升粮，得一桡行歌，道中，即还矣。”定公大悦，乃与一桡。子胥军将至，渔者子当路叩桡行歌辞曰：“芦中人，芦中人！”子胥闻之大惊，曰：“何等人者！”即请与语，曰：“吾是渔者子。吾国君怖惧，令於国中有能还吴军，吾与之分国而治。臣念先人与君相遭於途，今从君乞郑之罪也。”子胥曰：“吾蒙子先人之恩，自致於此。上天苍苍，岂敢忘子之功乎！”於是乃释郑不伐。
又曰：伍子胥伐楚，还溧阳濑水之上，长叹曰：“吾尝饥於此，乞食而杀一妇人，将欲报之金，不知其家。”遂投金濑水之中而去。有顷，一妪行哭而来。问曰：“妪何之之悲也？”妪曰：“吾有女，守吾，年三十不嫁。往年击漂於此，遇人穷，饭之，而恐泄事，自投於濑水中而死。今闻伍君来，不得其家，自伤空乏而无为报者，故行哭之悲也。”人曰：“子胥欲报妪以百金，不知妪所在，投金水中而去。”妪乃取金以归也。
刘向《说苑》曰：吴赤布使於智氏，假道於卫。宁文子具三百制送之，将归吴。知伯命造舟为梁。赤布曰：“吾闻天子济於水，造舟为梁，诸侯方舟，大夫维舟，臣之职也。且敬大甚，必有故，使人视之，则用兵在後。赤布曰：“卫假吾道而厚赠我，我见难不告，是与为谋也。”称疾而留，使人告卫，卫人警戒，知伯乃止。
又曰：楚庄王赐群官酒，日暮，灯烛灭，有引妾衣者。妾得其冠缨，持之趋火来上视绝缨者。王曰：“赐人酒，使醉失礼，奈何欲显妇人节而辱士乎？”乃令曰：“夜饮不绝缨者不欢。”群臣百馀人皆绝缨，乃大醉尽欣。居二十年，晋与楚战，有一臣常在前，五合五获甲首，却敌，卒胜。庄王怪而问之，对曰：“臣当死，往醉失礼，王隐不诛也，终不敢以阴蔽之德而不显报。常愿肝胆涂地，颈血湔敌人矣。臣乃绝缨者也。”遂平晋军，楚得以强。
又曰：阳虎得罪於卫，北见简子曰：“自今以来，不复树人矣。”简子曰：“惟贤者为能报恩，不肖者不能。夫春树桃李者，夏得休息，秋得食焉；树蒺藜者，夏不得休息，秋得其刺焉。今所树者，蒺藜也。”
《异苑》曰：景平中，东阳大水。永康人蔡嘉夫避往南垄，夜有大鼠，形如，浮水而来，径伏嘉夫床角，奴愍而不犯，每食转以馀饭与之。水势退，嘉夫得反居，鼠以前脚捧青纸裹三斤许珠，着奴前啾啾，状如欲语。从此，去来不绝也。
又曰：始兴，杨山县人，行田，忽遇一象，以鼻卷之，遥入深山。见一象，脚有巨刺，此人牵挽得出，病者即起，相与陆，状若欢喜。前象复载，就一污湿地，以鼻掘出数枝长牙，送还本处。彼境苗稷常为象所困，其象俗呼大客，因语云：“我田稼在此，恒为大客所犯，若念我者，勿见侵。”便觉踯躅，如相训解。於是一家业田，绝无其患。
《三秦记》曰：白鹿原人，钓鱼於原，纶绝而去。梦于汉武求去其钩。明日，戏於池，见大白鱼衔索，帝曰：“岂非昨所梦？”取而去之。间三日，帝复游池滨，得明珠一双，武帝曰：“岂非昔鱼之报！”
桓冲之《述异纪》曰：陈留周氏婢，名兴进。入山取樵，梦见一女，语之曰：“近在汝头目前目中有刺，烦为拔之，当有厚报。”婢见一朽棺，头穿坏，髑髅堕地，草生目中。便为拔草，内着棺中以甓塞穿，即於髑髅处得一双金指环。
吴均《续齐谐记》曰：弘农杨宝，见一黄雀为鸱枭所搏，取之以归。置巾箱中，养之百馀日，毛羽成，朝去暮还。後宝夕读书未卧，有黄衣童子向宝再拜曰：“我王母使臣，昔使蓬莱，不慎为枭所搏，蒙君仁爱救拯。今当受使南海，不得奉侍，以白环四枚与宝，令君子孙洁白，且位登三事，当如此环矣。”
东阳玄凝《齐谐记》曰：富阳董昭之尝乘船过钱塘，江中央见一蚁着一短芦，甚迫遽，昭之曰：“此畏死也。”便以绳系此芦着船头，蚁缘绳出。中夜梦一人乌衣从百许人来谢云：“仆不慎堕江，惭君济活仆是蚁中王，君若危难之日，当见告。”後昭遇事系狱，蚁穴狱，昭遂得脱。
盛弘之《荆州记》曰：隋侯曾得大蛇，不杀而遣之。蛇後御明月珠以报随侯，一名随侯珠。
孔灵苻《会稽记》曰：射的山南有白鹤山。此鹤为仙人取箭。汉太尉郑弘尝采薪，得一遗箭，顷有人觅，弘还之。问：“何所欲？”弘曰：“常患若耶溪载薪为难，愿旦南风，夕北风。”後果然。
刘义庆《幽明录》曰：项县人姚牛，年十馀岁，父为乡人所杀，牛手刃之於众中。吏捕得，官长深矜孝节，为推迁其事，会赦得免。令後出猎，逐鹿入草中，有古深阱数处，马将趣之，忽见一公举杖击马，马惊避，不得及鹿。令怒，引弓将射之，公曰：“此中有阱，恐君堕耳！”令曰：“汝为何人？”翁跪曰：“姚牛父也。感君活牛，故来谢恩。”遂灭不见。
又曰：苻坚时，有射师经嵩山，望见松上有一双白鸟似鹄而大；至树下又见一蛇，长五丈许，上树取鸟。鸟欲飞，蛇张口翕之，鸟不去，缤纷一餐。顷射师彀弩，射三矢，蛇落，鸟得去树百馀步山边整理毛羽。须臾，□雷发，射师慑，不得旋踵，见向鸟徘徊其上，毛落纷纷，似如相援。如此数阵，□息电灭，射师得免，鸟亦高飞。
《三辅决录》曰：高陵庞智伯，名勃，为郡小吏。东平衡农，字剽卿，为书生，穷乏，客锻於睬家。勃知其贤，礼待顾眷，常去，送十里，过舅家复贷钱赠之。农受之曰：“为冯翊，乃相报。”别七八年，果为冯翊。勃为门下书佐，忘之矣，农召问乃寤，举孝廉，为尚书郎、左右丞、魏郡太守、河内太守。
又曰：赵歧避难於四方，江、海、岱、霍无所不到，自匿姓名，布衣巾絮，卖饼北海市。安丘孙嵩，年二十馀，游市见赵归，微察，知非常人，驻车呼与共载曰：“我北海孙宾硕，终不相负。”歧闻嵩，即以实告，遂与俱归。嵩先入，白母曰：“今日出，得死友在外。”歧即匿嵩家，积年乃出。後说刘表。时北海孙嵩流离在刘表末座，不为表所识，歧遥识之，向表说嵩。表甚奇重之，因共表嵩为青州刺史。
干宝《搜神记》曰：哙参寓居河内，虔恭父母。忽有单鹤趣之，参抚视，箭创甚重。於是以膏药摩之，月馀渐愈，放而飞去。数十日间，夜鹤雌雄二头，各衔一珠，吐之而去。
《搜神记》曰：羊公雍伯本以侩卖为业，性笃孝，父母终，葬南山，遂家焉。山高无水，公汲水作义浆於坂头，行者皆饮之。三年，有一人就饮，以一升石子与之，使至高平好地有石处种之，得五双白璧，名玉田。玉田起於此也。
《续搜神记》曰：晋咸康中，豫州刺史毛宝戍邾城，有一军人於武昌市见人卖一白龟子，长四五寸，色白可爱。其人买取持归，着瓮中养之，日渐大。近及尺许，其人怜之，持至江边放于水中，视其游去。後邾城遭石虎败，毛豫州既赴江，莫不沉溺。所养龟人于时被铠持刀，亦同自投入水中，觉如堕一石上，水裁至腰，须臾浮去中流视之，乃是先养白龟，甲己长六七尺，既送至东岸，出头视之，徐游而去中江，犹顾者数四焉。
陈寿《益部耆旧传》曰：王忄屯尝诣京师，於空舍中有一书生病，因愍而视之。书生谓忄屯曰：“我当到洛阳而病，腰下有金十斤，愿以相赠，死後乞藏骸骨。”未及问姓名而绝。忄屯即鬻金营葬，馀金悉置棺下。後数年，县署大度亭长。初到日，有马驰入亭而止。其日大风飘一绣被，复堕忄屯前。
《张氏家传》曰：禧字彦祥，除效毂令。尝有鹳负矢集禧庭，以甘草汤洗之，傅药留养十馀日，疮愈飞去。月馀，衔赤玉珠二枚，置禧厅事。
《晏子春秋》曰：北郭骚见晏子曰：“窃说先生之义，愿乞以养母。”晏子使人分粟及金以遗之，辞金受粟。有间，晏子见疑於景公，乃出奔，北郭子曰：“养及亲者，身更其难。”遂告公庭曰：“晏子，天下之贤也。去齐，齐国必侵。不若先死！”乃自杀。公自追及郊而反，晏子曰：“士以身明人者哉！”
《吕氏春秋》曰：秦缪公败，失右服马。公自往求，见野人方食之於歧山之阳。缪公笑曰：“食骏肉不饮酒，余恐伤汝也！”遍饮而去。居一年，为韩原之战，晋人已环缪公之车，晋梁由靡已扣缪公。尝食马肉三百馀人，疾斗车下，遂大克晋，反获晋惠公以归。
又曰：赵简子有两白骡，甚爱之。阳城疸渠处（阳城，姓；胥渠，名。处，犹病也。）广门之官，夜款门而谒曰：“主君之臣胥渠有疾。”医教曰：“得白骡之肝则止，不得则死。”请入通。董安于御於侧，简子曰：“杀白骡，取其肝以予阳城胥渠。”无几何，赵兴兵而攻翟，广之门官七百人皆先登而获甲首。
卷四百八十　人事部一百二十一
盟誓
《说文》曰：誓，约束也。
《尚书□甘誓》曰：大战于甘，乃召六卿，王曰：“嗟！六事之人，予誓告汝：有扈氏威侮五行，怠弃三正，天用剿绝其命。今予惟龚行天之罚。左弗攻于左，汝弗龚命。（左军左之主射攻治之其职也。）右弗攻于右，汝弗龚命。御非其马之正，汝弗龚命。（三者有失皆不奉我命也。）用命赏于祖。弗用命，戮于社；（天子亲又载社主谓之社，土不用命则戮于社也。）予则孥戮汝！”
又《泰誓》曰：王乃徇师而誓，曰：“鸣呼！西土有众，咸听朕言！予有乱臣十人，同心同德。虽有周亲，不如仁人。”
《周礼□司盟》曰：掌盟载之法。（载盟辞也。）凡邦有疑会同，则掌其盟约之载及其礼仪，北面诏明神，既盟，则贰之。（贰之者，写副当以授六官之也。）盟万民之犯命者，诅其不信者亦如之。
《左传》曰：陈五父如郑莅盟。歃如忘。薛伯曰：“五父必不免，不赖盟矣。”
又曰：庄公许孟任以为夫人，割臂以盟。
又曰：子犯以璧授公子，曰：“臣负羁绁从君巡於天下，臣之罪多矣。请由此亡。”公子曰：“所不与舅氏同心者，有如白水。”（子犯，重耳舅氏。言与舅氏同心之盟，如此白水也。）投其璧於河。
又曰：王子虎盟诸侯于王庭，要言曰：“皆奖王室，无相害也。有渝此盟，明神殛之，俾坠其师，无克祚国。”
又曰：宁武子与卫人盟于宛濮，曰：“天祸卫国，君臣不协，以及此忧。今天诱其衷，使皆降心以相从也。不有居者，谁守社稷？不有行者，谁牧圉？有渝此盟，以相及也。明神先君，是纠是殛。”国人闻此盟也，而後不贰。
又曰：楚师将去宋，申犀稽首於王之马前，曰：“无畏知死而不敢废王命。王弃言焉。”王不能答。申叔时仆，曰：“筑室反耕者，宋必听命。”从之。宋人惧，使华玄夜入楚师，登子反之床而起之曰：“寡君使玄以病告，曰：弊邑易子而食，析骸以爨。虽然，城下之盟，有以国弊，不能从也。去我三十里，惟命是听。”子反惧，与之盟而告王。退三十里。宋及楚平，华玄为质。盟曰：“我无尔诈，尔无我虞。”（楚不诈宋，宋不备楚也。）
又曰：晋士燮会楚公子罢、许偃，盟于宋西门之外，曰：“凡晋楚无相加戎，好恶同之，同恤灾危，备救凶患。交贽往来，道路无壅，谋其不协，而讨不庭”也。
又曰：秋七月，盟于亳。范宣子曰：“不慎，必失诸侯。”乃盟，载曰：“凡我同盟，无蕴年，（蕴积年而不分定。）无壅利，无奸保，无留慝，救灾患，恤祸乱，同好恶，奖王室”也。
又曰：郑大夫盟于伯有氏。裨谌曰：“是盟也，其与几何？”（言其不能久也。裨谌，郑大夫也。）《诗》曰：“君子屡盟，乱是用长。”
又曰：小邾射以句绎来奔，曰：“使季路要我，吾无盟矣。”（以子路信诚，故得与相要誓而不须盟也。子路即季路。）使子路，子路辞。季康子使冉有谓之曰：“千乘之国，不信其盟，而信子之言，子何辱焉？”
《公羊传》曰：庄公会齐侯，盟于柯。曹子进曰：“君之意何如？”庄公曰：“寡人之生，则不若死。”曹子曰：“然则君请当其君。臣请当其臣。”庄公曰：“诺。”於是会桓公。庄公升坛，曹子手剑而从之。管子进曰：“君何求？”曹子曰：“城坏压境，（齐数侵取鲁邑，以喻侵近。）君不图欤？”“愿请汶阳之田。”管仲顾曰：“君其许诺。”桓公曰：“诺已盟。”曹子剽剑而去之。要盟可犯，而桓公不欺；曹子可雠，而桓公不怨。桓公之信，著乎天下，自柯之盟始也。
《梁传□僖公》曰：葵丘之盟，陈牲而不杀，牍书加於牲上，曰：“毋忄水，毋讫（讫，止。）籴，毋以妾为妻，毋使妇人与国事。”
又《成公》曰：溴梁之会，诸侯失政。诸侯会，而曰大夫盟，政在大夫也。诸侯在，而不曰诸侯之大夫，大夫不臣也。
《三礼图》曰：方盟，木方四尺，设六色；东青西白，南赤北黑，上玄下黄。设六玉：上圭下璧，南方璋，西方琥，北方璜，东方圭。方盟者，上下四方之神明，天之司盟。
《史记》曰：吴起东出卫郭门，与其毋别，啮指而盟：起不为卿相，不复入卫也。
又曰：秦之围邯郸，赵使平原君求救於楚。门下有毛遂者，前自赞於平原君曰：“遂愿备员而行。”平原君曰：“夫贤士之处世也，若锥处囊中，其末立见。今先生处胜之门下三年於此矣，左右未有所称。”遂曰：“臣乃今日请处囊中。尔使早处囊中，必颍脱而出，非特其末见而已。”平原君与楚合从，言其利害，日出而言，日中不决。遂按剑而前曰：“从之利害，两言而决耳。今日出而言，日中不决，何也？”楚王叱曰：“胡不下？”遂按剑而前曰：“今十步之中，王不得恃楚国之众，王之命悬於遂。今楚地五千里，持戟百万，此霸王资。白起，小竖子耳，率数万之众，一战而举鄢、郢，再战而烧夷陵，三战而辱王之先人。此百世之怨也。”楚王曰：“谨奉社稷以从。”遂奉铜盘北面跪进之，从定於殿上。遂招堂下十九人曰：“公等碌碌，因人成事者也。”
《汉书》曰：王陵为右丞相。惠帝崩，高后欲立诸吕为王，问陵。陵曰：“高皇帝刑白马而盟曰：非刘氏而王者，天下共击之。今王诸吕，非约也。”
《东观汉记》曰：隗嚣，字季孟，天水人也。以王莽篡逆，复汉之祚，乃立高祖，太宗之庙，称臣执事，史奉璧而告。祝毕，有司穿坎於庭，割牲而盟。
《魏志》曰：臧洪，字子原，广陵射阳人也。张邈起兵，请洪与计事。又致之於刘兖州公山、孔豫州公绪，乃设坛场，方共盟誓，诸州郡更相让，乃共推洪。洪乃升坛操盘血而盟。
《晋中兴书》曰：苻洪第三子健，阴图关中，阳使其徒种麦，示无西意。有微知其计，不肯耕种者，健杀之。後十馀日，师众西行，到孟津，作浮桥渡河。使弟雄步骑五千人入潼关，兄子青轵关入河东，誓曰：“若事不捷，汝死河北，我死河南，为鬼无相见也。”
又曰：王羲之为会稽内史，慨然称疾去郡，於父母墓前自誓曰：“维永和十一年二月九日，小子羲之敢昭告尊灵。羲之不天，夙遭闵凶，不遂过庭之训。母兄鞠育，得渐庶几，遂因人之力，蒙国宠荣。进无忠孝之节，退违圣贤量力之义。将忧及宗祠，岂在微身！是用寤寐永叹，若坠渊谷。”羲之既去官，与东士人士尽山水之游，弋钓为娱。与道士许玄度共修服食，采求药石，不远千里。朝廷以其誓苦，亦不复徵。
又曰：祖逖说中宗以扫平中原，於是以逖为前锋都督、奋威将军、豫州刺史，给布三千匹。逖乃迳北渡江，中流誓曰：“祖逖不清中原而复济者，如此江！”
萧子显《齐书》曰：王敬则为暨阳令。县有一部劫逃柴山中为民患，敬则遣人致意劫师，悉可出首，当先申论。治下庙神甚酷烈，百姓畏之，敬则引神为誓，必不相负。劫师既出，敬则於庙中设酒会，於坐收缚之，曰：“吾先启神，若负誓，还神十牛。今不得违誓。”即杀十牛，并斩诸贼，百姓悦之。
《汉书春秋》曰：梁皇后崩，桓帝独呼小黄门唐衡至北户，如厕，问左右梁冀不相得者皆谁？衡对曰：“单起、左前诣河南尹不疑，礼敬小简，不疑收其兄弟送雒阳狱。”於是，帝与入室定谋，啮超臂出血以为盟，乃诛梁冀。
《高士传》曰：胡昭。初，晋宣帝为布衣时，与昭有旧。昭同郡周士等谋害帝，昭闻而步险，邀士於济、渑之间，止士，士不肯。昭泣以示诚，士感义乃止。昭斫枣树共士盟而别，昭虽有阴德於帝，口终不言，时人莫知。
《华阳国志》曰：昭王时，有一虎伤害千馀人，昭王乃募有能杀虎者赏。时巴夷廖仲作白竹之弩，乃射杀虎。昭王刻石盟，要曰：“秦犯夷输黄龙一双，夷犯秦输清酒一锺。”夷人安之。
《晏子春秋》曰：崔杼杀庄公，盟於国者，戟钩其颈，剑承其心。晏子不与盟，而出，上车。其仆将驰，晏子抚其手曰：“鹿生於山，命悬於厨，命有所悬矣。”成节而去。
《黄庭经》曰：黄庭为不死之道，受者斋九日，或七日，或三日，然後授之者为师。受者奉焉，结盟立誓，期以勿泄。古者，盟用玄□之锦九十尺，今简凤文之罗四十尺。
《竹林七贤论》曰：刘伶常病酒，渴求酒於其妻，妻捐酒毁器泣而谏曰：“君酒过，非摄生之道也，必宜断之。”伶曰：“善！吾不能自禁，惟酒当礼於鬼神，自誓以断之耳，便可具酒肉。”妻敬闻命，供酒肉於前，请伶祝誓。伶跪而祝曰：“天生刘伶，以酒为名；一饮一斛，五斗解酲；妇人之言，慎不可听。”仍引酒御肉，隗然而已复醉矣。
《孙卿子》曰：盟诅不及五帝，誓诰不及三王，交质不及五伯。（《谷梁》二傅：交质不及二伯。）
《淮南子》曰：胡人弹骨，（胡人之盟约，置酒人头骨中，饮以相咀也。）越人锲臂，中国唼盟，所由名异，其於信一也。
质
《左传》曰：郑武公、庄公为平王卿士。（贾逵曰：卿，士也。有事者六卿也。）王贰于虢，郑伯怨王，王曰：“无之。”故周、郑交质，王子狐为质於郑，郑公子忽为质於周。（王子狐，周平王之子。郑子忽，郑庄公太子忽也。）王崩，周人将畀虢公政。夏，郑祭仲帅师取温之麦。（温，周地也，苏氏邑也。）秋又取成周之禾。周、郑交恶。君子曰：“信不由中，质无益也。”
又曰：楚子围郑。旬有七日，郑人卜行成，不吉。卜临于大宫，且巷出车，吉。（贾逵曰：临哭也，巷出车陈於巷街，示虽困不降，必欲战也。）国人大临，守陴者皆哭。（陴，城堞也。）楚子退师，郑人修城，进复围之，三月克之。入自皇门，至於达路。（皇门，郑城门也。）郑伯肉袒牵羊以逆，曰：“孤不天，（不为天所佑也。）不能事君，使君怀怒以及弊邑，孤之罪也。敢不惟命是听。其俘诸江南以实海滨，亦惟命。其翦以赐诸侯，使臣妾之，亦惟命。若不泯其社稷，使改事君，君之惠也，孤之愿也，非所敢望也。敢布腹心。”左右曰：“不可，得国无赦。”王曰：“其君能下人，必能信用其人矣，庸可冀乎？”退三十里而许之平。潘入盟，子良出质。（潘，楚大夫师叔守也。子良，郑公子也。）
《梁》曰：晋大夫败齐师于鞍。郄克曰：“与我纪侯之，（，齐襄灭纪所得邑。）且以萧同叔子为质。”
《史记》曰：越王勾践欲使范蠡治国政，蠡对曰：“兵甲之事，种不如蠡；镇抚国家，亲百姓，蠡不如种。”於是举政属种，而使蠡与大夫柘稽行成，为质於吴也。
又曰：蔡昭侯十年，朝楚昭王，持善裘二，献其一於昭王而自衣其一。楚相子常欲之，弗与。子常谗蔡侯，留之於楚三年。蔡侯知之，献其裘，子常受之，乃言归蔡侯。蔡侯归而之晋，请与晋伐楚。夏，晋灭沈，楚怒，攻蔡。昭侯使其子为质於吴，谋共伐楚。後与吴王阖闾，遂破楚入郢。
又曰：张仪说楚王曰：“大王诚能听臣，臣请使秦太子入质於楚，秦女为大王箕帚之妾，效万里之都以为汤沐之邑。”
《战国策》曰：濮阳人吕不韦贾於邯郸，见秦质子异人，谓其父曰：“耕田之利几倍？”曰：“十倍。”“珠玉之赢几倍？”曰：“百倍。”“立主定国赢几倍？”曰：“无数。”曰：“今力田疾作，不得暖衣馀食。今建国立君，泽可以遗後。愿往事之。”太子异人质于赵，处於聊城，故往说之。
又曰：楚襄王太子之时为质。王崩，太子辞归，齐王曰：“与我东地五百里，则子得归。”太子入，致命曰：“敬献地五百里。”齐王归楚太子。太子归，即位为王。齐使车五十乘来取东地於楚，王朝群臣曰：“寡人之得来及主坟墓、复群臣、归社稷，以东地五百里许齐。齐今求地，为之奈何？”上柱国子良曰：“王不可不与也。王身出玉声，许强万乘之齐，而弗与，则不复信，不可以约结诸侯。”
又曰：楚王死，太子在齐质，苏秦谓薛公曰：“君不如留楚太子以市其下东国。”薛公曰：君不如不我留太子，郢中立王。”苏秦曰：“不然！郢中立王，君因谓其新王曰：与我下东国，吾为王杀太子；不然，则吾将与三国共立之。然则下东国必可得矣。”
又曰：赵太后新用事，秦急攻之。赵氏求救於齐，齐曰：“必以长安君为质，兵乃出。”太后不肯，大臣强谏。太后谓左右言：“有复令长安君为质，老妇必唾其面！”左师触龙言曰：“今媪尊长安君之位，而封之以膏腴之地，与之重器，不令有功於国。若山陵崩，长安君何以自托於赵？老臣以媪为长安君计短也。”太后曰：“诺！”於是为长安君约车百乘质於齐，齐兵乃出也。
《东观汉记》曰：隗嚣负陇城之固，纳王玄之说，虽遣子春卿入质，犹持两端。世祖於是稍黜其礼，正君臣之义。
《晋中兴书》曰：诸葛诞叛，遣子靓入质於吴。吴亡，入洛，自以父诞为太祖所斩，誓不见太祖。叔母琅琊武王妃，靓之姊也。帝後因靓在姊间，往就见焉。靓逃于厕，帝又逼之，靓流涕曰：“臣不能漆身吞炭，复睹圣颜！”
《燕丹子》曰：太子丹质于秦，秦王遇之无礼。不得意，欲归，秦王不听，谬言曰：“令乌白头、马生角，乃可。”丹仰天而叹，乌即白头，马为生角。秦王不得已，而造机发之桥，欲陷丹。丹过之，桥为不发也。
卷四百八十一　人事部一百二十二
仇雠上
《周礼□地官□调人》曰：调人，掌司万民之难而谐和之。（马融曰：难，谓相与为仇也。）凡和难：父之雠，避诸海外；兄弟之雠，避诸千里之外；从父兄弟之雠，不同国；君之雠视父，师长之雠视兄弟；交友之雠视从父兄弟。
《礼记》曰：子夏问於孔子曰：“居父母之雠，如之何？”夫子曰：“寝苫，枕干，不仕，弗与共天下也。遇诸市朝，不反兵而斗。”曰：“请问居昆弟之仇如之何？”曰：“仕，弗与共国。衔君命而使，虽遇之不斗。”曰：“请问居从父昆弟之仇，如之何？”曰：“不为魁。主人能，则执兵而陪其後。”
《左传》曰：祁奚请老，晋侯问嗣焉。称解狐，其雠也，将立之而卒。（事具“荐举”部。）
又曰：齐高发帅师伐莒。（莒不仕齐故也。）莒子奔纪鄣。（纪鄣，莒邑。）使孙书（孙书，陈无，宇子占也。）伐之。初，莒有妇人，莒子杀其夫，已为嫠妇。及老，托於纪鄣，纺焉以度而去之，（曰纺纟卢连所以度城而藏之。）以待外攻者。及师至，则投诸外。（投绳城外随之而出。）或献诸子占。子占使师夜缒而登。（缘绳登城也。）登者六十人，缒绝，师鼓噪。城上之人亦噪。莒共公惧，启西门而出。齐入纪。（《传》言：怨不在天。）
又曰：吴伐越，越子勾践御之，阵于李灵姑浮以戈击阖庐，伤将指，取其一履。（其大足指见斩遂失履，姑浮取之也。）还，卒於陉，去李七里。夫差使人立於庭，苟出入，必谓己曰：“夫差，而忘越王之杀汝父乎？”则对曰：“惟，不敢忘！”三年乃报越也。
又曰：五年春，晋围柏人，士吉射奔齐。初，范氏之臣王生恶张柳朔，言诸昭子，使为柏人。（令柳朔为柏人宰也。昭子，范吉射也。）昭子曰：“夫非而雠乎？”对曰：“私雠不及公，好不废过，恶不去善，义之经也。臣敢违之。”及范氏出，（柏人奔齐。）张柳朔谓其子：“尔从主，勉之。我将止死，王生授我矣。”（授我以死节也。）
《公羊传》曰：齐哀公享乎周，纪侯谮之。襄公将复雠乎纪。“远祖九世矣，九世犹可以复雠乎？”“虽百代可也。”“家亦可乎？”曰：“不可。”“国何以可？”“国君一体也，先君之耻犹今君之耻也。”
《战国策》曰：晋毕阳之孙豫让，始事范中行氏，不说，去而就知伯，知伯宠之。及三晋分知氏，赵襄子最怨知伯，而漆其头以为饮器。让遁逃山中，曰：“嗟乎！士为知己者死，女为悦己者容。吾其报知氏之雠矣！”乃变姓名，为刑人，入宫涂厕，欲以刺襄子。襄子如厕，心动，执问涂者。让刃其曰：“欲为知伯报雠！”左右欲杀之，襄子曰：“彼义士也！吾谨避之耳。知伯已死，无後，而其臣报雠，此天下之贤人也。”卒释之。让又漆身为癞，灭须去眉，自刑以变其容，为乞人而往乞。其妻不识，曰：“状貌不似吾夫，其音何类吾夫之甚也！”又吞炭为哑变其音。有谓之曰：“子之道甚难而无功。谓子有志，则然矣；谓子知，则否。以子之才而善事襄子，襄子必近子，子之得近而行所欲，此甚易而功必成。”让乃笑而应之曰：“是为先知报後知，为故君贼新君，大乱君臣之义者，无此矣！凡吾所谓此者，以明君臣之义，非从易也。且夫委质而事人，而求弑之，怀二心以事君也。吾所为难，亦将以愧天下後世人臣怀二心者。”顷之，襄子当出，让伏所当过桥下。襄子至桥而马惊。襄子曰：“此必豫让也！”使人问之，果让。於是襄子数让曰：“子不尝事范中行氏乎？知伯灭范中行氏，而子不为报雠，反委质事知伯。知伯已死，子独何为报之深也？”让曰：“臣事范中行氏，中行氏以众人遇我，我故众人报之；知伯以国士遇我，我故国士报之。”襄子乃喟然泣曰：“嗟乎豫子！豫子为知伯，名既成矣。寡人舍子，亦以足矣。子自为计。”使兵环之，让曰：“臣闻明主不掩人之义，忠臣以死为名。君前以宽舍臣，天下莫不称君之贤。今日之事，臣故伏诛，然愿请君之衣而击之，则死不恨。非所望也，敢布腹心！”於是，襄子义之，乃使使者持衣与让。让拔剑三跃，击之曰：“可以报知伯矣！”遂伏剑而死。死之日，赵国之士闻之皆为涕泣。
《史记》曰：秦昭王闻魏齐在平原君所，欲为范雎必报其仇，乃佯为好书遗平原君曰：“愿与君为布衣之交，十日饮也。”
又曰：项梁杀人，与项籍避仇吴中。吴中贤大夫皆出项梁下。
又曰：留侯张良者，其先韩人也。秦灭韩，良家僮三百人，弟死不葬，悉以家财求客刺秦王，为韩报仇，以大父五代相韩故。乃变姓名，之东海，得力士，以铁椎椎秦始皇，中其副车。
  </div>
  <div class="pagination">
   <a href="太平御览_page346.html">
    上一页
   </a>
   <span>
    ...
   </span>
   <a href="太平御览_page342.html">
    342
   </a>
   <a href="太平御览_page343.html">
    343
   </a>
   <a href="太平御览_page344.html">
    344
   </a>
   <a href="太平御览_page345.html">
    345
   </a>
   <a href="太平御览_page346.html">
    346
   </a>
   <span class="current-page">
    347
   </span>
   <a href="太平御览_page348.html">
    348
   </a>
   <a href="太平御览_page349.html">
    349
   </a>
   <a href="太平御览_page350.html">
    350
   </a>
   <a href="太平御览_page351.html">
    351
   </a>
   <a href="太平御览_page352.html">
    352
   </a>
   <span>
    ...
   </span>
   <a href="太平御览_page348.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
