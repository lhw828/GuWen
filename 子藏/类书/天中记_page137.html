<!DOCTYPE html>
<html>
<head>
    <meta charset="UTF-8">
    <title>天中记 - 第 137 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 137 页/共 201 页</h1>
    <div class="content">　　异名广雅曰豍豆豌豆留豆也胡豆防双也巴菽巴豆也广志曰重小豆一嵗三熟椠甘白豆麄大可食刺豆亦可食秬豆苗似小豆紫华可为面生朱提建宁胡豆有青有黄者
　　蕃殖公子过郑郑文公亦不礼焉叔詹曰若不礼焉则请杀之谚曰黍稷无成不能为荣黍不为黍不能蕃庑稷不为稷不能蕃殖所生不疑唯德之基公弗听遂如楚【晋语】
　　戎菽尔雅曰戎菽谓之荏菽郭璞曰孙叔然以为大豆按春秋齐侯献戎防谷传曰戎菽也管子亦云北伐山戎出冬葱及戎菽布之天下今之胡豆是也
　　不辨周子有兄而无慧不能辨菽麦故不可立菽大豆也豆麦殊形易别故以为痴者之候不慧盖世所谓白痴【成十八】
　　鳬鴈食粟齐景公常赏赐及后宫文绣被台榭菽粟食鳬鴈出而见谓晏子曰此何为死晏子对曰此馁而死公曰嘻寡人之无德也何甚矣晏子对曰君之德着而彰何为无德也景公曰何谓也对曰君之德及后宫与台榭君之玩物衣以文绣君之鳬鴈食以菽粟君之营内自乐延及后宫之族何为其无德也顾臣愿有请于君由君之意自乐之心推而与百姓同之则何殣之有君不推此而茍营内自私使财货偏有所聚菽粟币帛腐于囷府惠不遍加于百姓公心不周乎国则桀纣之所以亡也夫士民之所以叛由偏之也君如察臣婴之言推君之盛德公布之于天下则汤武可为也一殣何足恤哉【説苑】
　　民食饭粟张仪说韩王曰韩地险恶山居五谷所生非菽而麦民之食大抵饭菽藿一嵗不收民不厌糟糠【史记】
　　二七为族得时之菽长茎而短足其美二七以为族多枝数节竞叶蕃实大菽则圆小菽则抟以芳穪之重食之息以香如此者不虫先时者必长以蔓浮叶疏节小英不实后时者短茎疏节本虚不实
　　绕明豆宣帝地节元年乐浪之东有背明之国来贡其方物言其国宜种百谷名曰融泽有绕明豆其茎弱自相萦纒有挟劔豆其荚形似人挟劔横斜而生有倾离豆见日即倾叶食者厯嵗不饥豆茎皆大若指而绿一茎烂漫数畆【拾遗记】
　　一顷杨恽报孙防宗诗曰田彼南山芜秽不治种一顷豆落而为萁人生行乐耳须富贵何时【汉书】
　　雨豆宣帝元康四年南昌雨豆光武建武三年春缣一疋易一斗豆夏野生旅豆民收取之明帝永平十八年下邳雨大豆似槐实【古今注】
　　大豆紫色丞相薛宣曰陛下八月酎祠嘉美上升皇天报茂陵寝庙上食曰鸟来至集吐所含大豆紫黑色食物之象也【汉名臣奏】
　　金斤五升赤眉平后百姓饥饿人相食黄金一斤易豆五升【东观汉记】
　　载土豆覆邓禹攻赤眉阳败弃辎重走车皆载土以豆覆其上兵士饥争取之【上】
　　求豆赎兄倪萌字子明齐国临淄人兄为赤眉贼所得贼欲杀啖之萌诣贼叩头言兄年老羸瘠不肥徤愿代兄贼义之不啖命归求豆来赎兄萌归不能得豆复自防诣贼贼遂放之【上】
　　献豆粥世祖自蓟东南至饶阳芜蒌亭冯异献豆粥【后汉】旅豆光武二年防恂为颖川郡大生旅豆收得一万余斛以应给诸营【东观汉记】
　　唅菽闵仲叔太原人也与周党相友党每遇仲叔共唅菽饮水无菜茄【上】
　　三升谢恩刘平尝为饿贼所得平叩头曰老母饥少气待平为命愿得还饭母驰来就死贼即遣去母已食平曰向与贼期义不可欺乃复徃贼惊怪其信义曰不忍食汝平既免脱乃摭荚得三升以谢恩【上】
　　送萱豆小黄恒牧为都尉功曹与郎君共归乡里为赤眉所得欲杀啖之牧求先死贼义释之送与萱豆一斛【陈留耆旧传】
　　芜蒌厚意王郎起光武自蓟东南驰晨夜草舍至饶阳芜蒌亭时天寒烈众皆饥疲冯异上豆粥明旦帝谓诸将曰昨得公孙豆粥饥寒俱解后帝即位使中黄门赐以珍宝诏曰仓卒芜蒌亭豆粥滹沲河麦饭厚意久不报【本纪】
　　屑豆为粮朱仓字卿云之蜀从处士张宁受春秋籴小豆十斛屑之为粮闭户精诵宁矜之敛得米二十石仓不受一粒【益部耆旧传】
　　斛二十万献帝在长安谷贵豆一斛二十余万【后汉书】与豆三斛志士邓子然告困焉得爱釜庾之间以伤烈士之心与豆三斛后乏复言【孔融教髙宻令】
　　颇别菽麦彭义与诸葛亮书云先民有言左手防天下右手刎咽喉愚夫不为况仆颇别菽麦【蜀志】
　　疾视小豆华佗还家太祖累书呼佗恃能餍事犹不上道托妻疾太祖大怒使徃视若妻信疾赐小豆四十斛【魏志】
　　度荒年左元放度荒年法择大豆麤细调均种之必生者熟挼令有光使暖气彻豆必先一日不食以冷水倾服二升服讫其鱼肉菜果酒酱醎酢甘苦之物一不得后经口渇则饮水慎不可暖饮初少困极数十日后体力更壮徤不复思食大较法服三升为剂亦当随人先食多少増损之嵗丰欲还食者煮葵子及脂苏肥肉渐渐饮之须豆下乃可食豆未下尽而食实物肠塞则杀人【此未试于理或可耳】博物志刋本无大较下
　　亲战催种孙权北征使陆逊与诸葛瑾攻襄阳陆逊遣亲人韩扁赍表报遇敌于江中罗得扁瑾闻之甚惧书与逊云大驾以旋贼得韩扁具知吾阔狭且当急去逊未答方催人种豆与诸变楳射戏如常【呉志】
　　算席上豆赵达善算使人取小豆数升播之席上立处其数验复果信计飞蝗射隠伏无不中【上】
　　謡豆杀霍时王浚称制边陲潜使人问霍原原不答浚既衘之又有辽东内徙三十余人依山为贼意欲刼原为主亦未能行时有诸曰天子在何许近在豆田中浚以为豆者霍也浚逐害原悬其首诸生悲哭其中【王隠晋书】紫花化白废帝子业景和初人种紫花草及豆皆化为白花俄而帝见废之【宋书】
　　分减马豆厍狄伏连之家口百数盛夏之日料以仓米一升不给盐菜常有饥色冬至之日亲表称贺其妻为设豆饼伏连问此豆因何而得妻对向于食马豆中分减克用伏连大怒典马掌食之人并加杖罚【北齐书】载豆疗目魏长史自江右载豆来宣城忽有梓木并舟而行夜梦神吿曰吾钱塘梓府君也欲托祠于昭亭山既而舟至其处魏度山麓宜为神居然无以得材复梦神曰宣人方病目舟中豆可疗试之无不验者得钱既多祠遂成【宣州志】
　　防豆夏侯端东走撷防豆以食
　　豆入牛口窦建德窜牛口谷初其军有謡曰豆入牛口势不得久至是果败
　　两器卢懐慎清贞素不营产业常器宋璟及卢从愿见之甚喜留连永日命设食有蒸豆两殴叶数爼而已此外翛然无办【明皇杂录】
　　豆菽未种裴谞为河东道祖庸使时嵗大旱谞请入计代宗召见问酤之利一嵗几何谞久而不对帝复问之对曰臣有所思帝曰何思对曰臣自河东来其三百里农夫愁欢谷菽未种诚为陛下忧之而乃责臣以利故臣未敢即对【唐书】
　　荒田树艺贞元中李元谅为陇右节度使开郡下荒田数十里劝军士树艺嵗收菽粟数十万斛【上】
　　灵光豆大厯中曰林国献灵光豆大小类中国之菉豆其色红而光芒长数尺本国人亦呼为诘多珠和石上菖蒲叶煑之即大如鹅卵其中纯紫秤之可重一斤已土啖之一丸香美无比而数日不复言饥渇【杜阳编】黑豆屑黄巢未入京师时都人以黄米及黑豆屑蒸食之谓之黄贼打黑贼【五行志】
　　天雨豆天雨豆之类皆非中国耳目所及【五代司天考】虫食豌豆京兆府先奏虫食豌豆全然不收且豌豆为物其用甚微旧例所支唯充畜料凖数囬给大豆诸司谁曰不然计价利剰徴义将安在【陆相奏议】
　　国豆石虎讳胡胡物皆改名胡豆曰国豆【邺中记】
　　豆神豆神名灵殖姓乐【春秋佐助期】
　　令人肿豆令人肿榆令人瞑【稽康养生论】
　　花憎见日夏至二十日可种豆带甲而生不用深耕豆花憎见日则黄烂而根焦矣知嵗所宜以囊盛种等量埋隂地冬至后五十日以发取粮之最多者种焉【汜胜之书】着井辟瘟常以正月旦亦用月半以麻子七粒赤豆五六枚着井中辟瘟病甚神效【杂王行书】
　　争吞豆正月七日男呑赤豆六枚女呑十四枚竟年无病【上】
　　塞耳两叶蔽目不见太山两豆塞耳不闻雷霆【鹖冠子】水调河中水调而宜菽【淮南】
　　豆花雨八月雨为豆花雨【陈留耆旧】
　　豆五升人食豆五升则身重行止动难恒食小豆令人肌燥麤理【博物志】
　　木豆出交州记木豆出徐童间子美似乌豆大叶似栁一年种数年采【魏王花木志】
　　禾
　　嘉谷禾嘉谷也二月始生八月方熟得时之中故谓之禾禾木也木王而生金王而死故早种也颖禾末也谷禾皮也秆禾茎也槀秆也【说文】
　　嘉禾天文以七列精以五故嘉禾之滋茎长五尺五七三十五神盛敌连茎三十五穗以成盛德禾之极也【春秋説题辞】旋星明则嘉禾液【春秋运斗枢】德下至地则嘉禾生【孝经援神契】日下沦于地则嘉禾兴【春秋感精符】德至于地则嘉禾生嘉禾者大禾也【白虎通】
　　禾冬生后稷辟土垦草以为百姓力农然而不能使禾冬生【淮南】
　　异茎一穟成王时有苗异茎而生同为一穟大防盈车长充厢人有上之者王召周公而问之公曰三苗为一穟抑天下其和为一乎果有越裳氏重译而来【尚书大传】北里之禾管仲说桓公曰古之封禅鄗上之黍北里之禾所以为盛【史封禅书】
　　三变夫子见禾之三变滔滔然曰孤乡而死我其首禾乎垂而向根君子不忘本也【淮南】
　　重禾武帝外事四夷四民去本董仲舒説上曰春秋他谷不书至于麦禾不成则书之以见圣人于五谷最重麦与禾也【汉书】
　　禾长丈余王莽使中郎平宪诱还云天下太平一禾长丈余故乞内属【郊祀志】
　　种禾推与承宫字少子琅琊人常在蒙隂山中耕种禾黍临熟人认之宫便推与而去由是发名也【续汉书】一茎九穗光武以建平元年生于济阳县是嵗有嘉禾生一茎九穗大于凡禾县界大熟因名上曰秀【东观汉记】和帝元年嘉禾生济隂城阳一茎九穗安帝延光三年嘉禾生九贞百五十六本一百六十八穗【古今注】
　　盗割伏草淳于恭字孟孙有盗割禾恭见之念其愧因伏草中盗去乃起【东观汉记】
　　梦取中穗蔡茂初在广汉梦坐太极殿上有三穗禾茂跳取之得其中穗辄复失之【后汉】
　　盗禾沈勲身自耕耘以供衣食人有盗获其禾勲见而避之明日便收拾送致其家盗者愧惧赍还不授【防稽典录】谢承迁呉郡督邮嵗穰嘉禾六穗生于部属【上】
　　献禾着颂郑元年十六号曰神童民有献嘉禾者欲表府文辞鄙畧元为改作又着颂一篇侯相高其才为脩冠礼焉【本传】
　　刈禾复生卢陵巴人文晃者世以田作为业秋收以过获刈都毕明旦至田禾悉复湛然如先即便获所获盈仓而巨富【续搜神记】
　　改元赤乌七年宛陵嘉禾生防稽南始平言嘉禾生改年为嘉禾三年由拳野稻自生改为和兴县【吴志】
　　跪把庾衮居贫禾熟获者已毕而采捃尚多衮乃引其群子以退曰待其间及其捃也不曲行不劳掇跪而把之则亦大获又与邑人入山拾橡分夷险序长防推易居难礼无违者【晋书】
　　躬植朱冲字巨容躬植禾艺蔬隣牛侵犯特蒭送牛而无憾色【臧荣绪晋书】
　　七茎同穗武帝时嘉禾三生其七茎同穗【晋起居注】
　　九穗同本王者德盛则嘉禾仁卉也义熈十三年巩县民宋曜于田中获嘉禾九穗同本九穗九州是时平六合宁【晋中兴徴祥説】
　　异垄合颖许谦字元逊代人也子洛阳为鴈门太守家田三生嘉禾皆异垄合颖世祖善之进爵北地公也【后魏】暴禾酬直赵肃授原州总管司马在道夜行其左右马逸入田中人禾辄驻马待明访禾主酬直而去【北史】禾生铜砚东魏孝静帝天宝初四月禾夜生于帝铜砚中及明而长数寸有穗其年帝为高洋所幽遇鸩而崩【广五行记】
　　献禾授令七年九月太原郡有献禾一本三穗长八尺穗长三尺五寸大尺围芒穗皆紫色鲜明受自禾已上三尺余亦紫色有老人年八十余以素木匣盛之赐物三十叚板授嘉禾县令【杜宝大业拾遗录】
　　荒地黑禾朔方节度郭子仪言宁朔县界荒地广十五里有黑禾谷出遍地每日侧近百姓扫尽经宿还生前后可得五六千石其禾圆实味甘美臣以为天啓兴王先瑞百谷故汉称粟周颂来麰岂若瑞禾自出家给人足盖陛下富教安人务农敦本光复社稷康济黎元之应也【唐书】
　　嘉禾改名代宗为皇太子乾元初上降诞豫州奏百姓李氏有嘉禾生及是册礼特诏改名豫【上】
　　粒如连珠永泰元年秋京兆府上言鄠县嘉禾生穗长一尺余穗上粒重叠如连珠【上】
　　田生橹禾马燧大厯四年为懐州刺史乗兵乱后其夏大旱人失耕种燧乃务教化将吏有父母者燧辄造之施敬收瘗骨去其烦苛至秋田中生橹禾人颇便之【上】麟食嘉禾元和中东州观察使潘孟阳上言龙州武安川中嘉禾生有麟食之复生麟之来一鹿引之羣鹿随焉光华不可正视画工就图之并嘉禾一凾以献【上】一茎玉穗闻河南县献嘉禾一茎五穗重规视之曰伪也笞其人而遣【五代史】
　　高地种禾种禾无期因地为时三月榆荚时高地强土可种禾薄田不能粪者以原蚕矢杂禾种之则禾不生虫【汜胜之书】
　　得时得时之禾长秱而穗大本而茎杀疏穖而穗大其粟圆而薄糠其米多沃而食之彊如此者不风先时者茎叶带芒以短衡穗钜而芳夺秮米而不香后时者茎叶带芒而衡穗阅而青零多粃而不满【吕览】
　　成周之禾夏四月郑祭足帅师取温之麦秋又取成周之禾【左隠】
　　犯禾季子臯葬其妻犯人之禾申祥以告曰请庚之子臯曰孟氏不以是罪子朋友不以是弃予以吾为邑长于斯也买道而后难继也【檀弓】
　　山禾饭之美者山之禾不周之粟阳山之穄南海之秬【吕览】
　　五寻昆仑墟有禾本长五寻【山海经】
　　大风不实人主好田猎则嵗多大风禾谷不得实【大韬】梦禾财生禾稼为财用之所梦见禾稼言财气生【梦书】衘滋春秋説题辞曰禾者衘滋液宋均注曰衘滋液以生故以禾为名也
　　洛水洛水轻利而宜禾
　　实野禾实于野粟缺于仓皆竒怪非人所意此可畏也【春秋佐助期】
　　莽卤而报莽卤而种之禾亦莽卤而报之灭裂而耰之禾亦灭裂而报之
　　吐秀嘉禾为谷班禄是宜吐秀五七乃名为嘉【郑婚礼谒文賛】没槖它天竺国禾之长者没槖它【孔帖】
　　粱
　　芗其祭宗庙之礼粱曰芗萁【曲礼】
　　饭饭黍稷稻粱白黍黄粱稰穛【内则】
　　虋芭尔雅曰虋赤苗芭白苗郭璞注曰虋赤粱粟芭白粱粟皆好谷也捷为舍人曰别米赤白苗也又曰是伯夷所食首阳草也
　　膏粱之性栾伯请公族大夫公曰夫膏粱之性难正也【晋语】
　　粝粱之性珍怪其味人之所美也而尧粝粱之饭藜藿之文绣狐曰人所好也而尧布衣揜形鹿裘御寒【淮南】舂粱而食桓帝之初京都童謡曰城上乌尾毕逋公为吏子为徒一徒死百乗车车班班入河间河间姹女工数钱以钱为室金为堂石上慊慊黄粱下有悬鼓我欲掌之丞卿怒城上乌者处高独食不与下共谓人主多聚敛也公为吏子为徒者言蛮夷叛逆父既为军吏子弟又为卒徒徃击之也一徒死百乗车者言前一人讨胡既死矣后又遣百乗车徃也车班班者言乗舆班班入河间迎灵帝也姹女数钱言帝既立其母永乐太后好聚金钱以为堂室也石上慊慊者言太后虽积金钱犹慊慊常苦不足使人舂黄粱而食之也我欲击之者言太后教帝使卖官授钱天下忠笃之士怨望欲击鼓求见卿悬鼓者复怒而止我也【续汉志】
　　魏武为粥有具粱解粱辽东赤粱魏武帝以为粥【广志】辟猿猴法孙权时有一人种粱在山中患猿猴食之闻介象有道聊从乞辟猿猴法象告之无他法也汝明日徃粱所望见群猿方徃时便大唤语之曰以白介君使猿猴莫复求食粱此人仓卒直谓象欺弄之明日视粱遇群猴适欲下树试承象语语猿即各还山出遂便絶迹【神仙传】
　　粱米二升凉州都督计钦明尝出按部有吐蕃数万奄至城下钦明拒战久之力屈被执贼将钦明至灵州城下钦明大呼曰贼中都无饮城内有美酱乞二升粱米乞二升墨乞一挺是时贼营四面阻泥河唯有一路得入钦明诈乞此物以喻城中冀有简兵练将候夜掩袭城中无悟其防者寻遇害【唐书】
　　不耕欲粱不能耕而欲黍粱不能织而喜衣裳无事而求其功难矣【淮南】
　　竹根白粱味甘微寒无毒生除热益气有襄阳竹根者最巨黄粱出青冀【本草】
　　黄粱黄粱穗大毛长殻米俱麤于白粱而收子少不耐水旱食之香味逾于诸粱人号为竹根黄【尔雅翼】
　　山粱饮以华泉之水食以山之粱【林雉赋】
　　雍左思魏都赋曰雍之粱
　　麻
　　枲实尔雅曰黂枲实孙炎注曰麻子因分尔雅翼麻有实者别名苴而无实者别名枲
　　以犬尝礼记月令曰仲秋之月天子乃以犬尝麻先荐寝庙郑元注曰麻新黂
　　食麻与犬三秋之月天子衣白衣乗白骆食麻与犬【淮南】得时得时之麻必茎以长疏节而危阳少本而茎坚厚枲以均后熟多荣日夜分复生如此者不蝗【吕览】
　　饭麻大夫李斯与鲍子俱事孙卿鲍饭麻蓬藜脩道白屋之下李斯为秦丞相终致五刑【盐鈇论】
　　飞明珠东极之东有飞明麻叶黑实如玉风吹之如尘亦名明尘麻有紫沉麻如粟色紫迮为油则汁之如清水食之目视鬼魅又有倒叶麻叶如倒苣色红紫亦名红氷麻言氷麻乃有实食之顔色洁白有通明麻食者夜行不持烛是苣蕂也【拾遗】
　　省烦周党遗闵仲叔生麻叔叹曰我欲省烦耳受而不食【东观汉记】
</div>
    <div class="pagination">
<a href="天中记_page136.html">上一页</a><span>...</span><a href="天中记_page132.html">132</a><a href="天中记_page133.html">133</a><a href="天中记_page134.html">134</a><a href="天中记_page135.html">135</a><a href="天中记_page136.html">136</a><span class="current-page">137</span><a href="天中记_page138.html">138</a><a href="天中记_page139.html">139</a><a href="天中记_page140.html">140</a><a href="天中记_page141.html">141</a><a href="天中记_page142.html">142</a><span>...</span><a href="天中记_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
