<!DOCTYPE html>
<html>
<head>
    <meta charset="UTF-8">
    <title>格致镜原 - 第 2 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>格致镜原 - 第 2 页/共 48 页</h1>
    <div class="content">　　名号　淮南子诸稽摄提条风之所生也通视明庶风之所生也赤奋若清明风之所生也共工景风之所生也诸比凉风之所生也臯稽阊阖风之所生也隅强不周风之所生也穷奇广莫风之所生也　吕氏春秋何谓八风东北曰炎风【一曰融风】东方曰滔风东南曰薫风南方曰巨风西南曰凄风西方曰飂风西北曰厉风北方曰寒风　尔雅南风谓之凯风东风谓之谷风北风谓之凉风西风谓之泰风风与火为庉【庉庉炽盛之貌】廻风为飘日出而风为风而雨土为霾隂而风为曀　风俗通猛风曰颲凉风曰飅微风曰飉小风曰飕小风从孔来曰　黄帝占风不及地和缓而来谓之祥风　符瑞图祥风者瑞风也一名景风　尸子其风春为生夏为长嬴秋为方盛冬为安静四气和为通正谓之永风孝经援神契德至八方则祥风至　初学记春晴日
　　出而风曰光风秋冬余曰绪风俱见楚辞风吹万物有声曰籁见庄子　乙巳占屋折木者曰怒风扬沙转石者曰狂风四转五复者曰乱风风卒起乍有乍无者曰暴风独鹿蓬勃者曰勃风扶揺羊角者曰飘风风来清凉温和尘埃不起者曰和风　尔雅焚轮谓之頽扶揺谓之猋郭注暴风从上而下曰焚轮从下而上曰扶揺　名义考庄子搏扶揺羊角而上者九万里扶揺暴风相扶而动揺奔疾若犬走然即尔雅所谓猋也羊角旋风望之插天如羊角即尔雅所谓頽也又转旋如熖焚轮之状亦曰焚轮　养生经修身之道春避青风夏避赤风秋避白风冬避黑风　杨愼外集二十四番花信风梁元帝纂要鵞儿木兰李花杨花桤花桐花金樱黄芀楝花荷花梹榔蔓罗菱花木槿桂花芦花兰花蓼花桃花枇杷梅花水仙山茶瑞香其名具存葢通一岁言也荆楚岁时记小寒三信梅花山茶水仙大寒三信瑞香兰花山矾立春三信迎春樱桃望春雨水三信菜花杏花李花惊蛰三信桃花棣棠蔷薇春分三信海棠梨花木兰清明三信桐花麦花栁花谷雨三信牡丹荼防楝花此后立夏矣此小寒至立夏之也　大戴礼正月时有俊风俊者大也大风南风也何大于南风也曰合冰必于南风解冰必于南风生必于南风必于南风故大之也　田家五行元宵前后必有料峭之风谓之元宵风　韵府河朔春时疾风数日一作三日乃止曰吹花擘栁风　月令广义黄梅时西南风急名曰哭雨风主雨立至易过　风俗通五月有落梅风谓之信风　周处风土记南中六月则有东南长风俗号黄雀风时海鱼变为黄雀因名也　庚溪诗话吴人每暑月则东南风数日甚者至逾旬而止吴人名之曰舶趠风云海外舶祷于神而得之乗此风到江浙间也岭南录岭峤秋夏雄风曰飓风自午至夜半乃止仆屋僵树甚者飏屋瓦若飞蝶累年一或岁再三　南越志熈安间多飓风飓者具四靣之风也一曰惧风常以六七月未至时三日鸡犬为之不寜大者或至七日小者一二日外国以为黑风　岭表录异南海秋夏闻或云物惨然有晕如虹长六七尺此则飓风必故呼为飓母见忽有震雷则飓风不作矣舟人常以为预为备之　番禺杂记飓风将有微风细雨先缓后急谓之錬风　杨愼外集凡飓风之作先一二日片云漫空疾飞海人呼为飏潮风东广泛海者曰犁头云苏过飓风赋云断蜺饮江而北指赤云夹日以南翔此飓之渐也　田家五行夏秋之交大风及有海沙云起谓之风潮古人名之曰飓风航海之人又名之为破帆风　李肇国史补江淮泝流而上常待东北风谓之信风七八月有上信三月有鸟信五月有麦信　郭宪洞防记裂叶风八月风也　蔡邕月令章句仲秋白露节盲风至秦人谓蓼风为盲风　提要录鲤鱼风乃九月风也　巢氏病源论冬至日有疾风从南来名曰虚风能害人故曰贼风　宋玊风赋大王之雄风庶人之雌风　风俗通清而不及地二三尺曰君子风　北史芒山之役有风从西来入营李兴业曰小人风来当大胜　魏志管辂传辂过清河倪太守时大旱辂言树上已有少女微风树间又有隂鸟和鸣若少女反风羣鸟飞翔雨应至矣果如其言　王氏谈录管辂云天欲雨树上已有少女微风今俗多云急风翻叶见白者是兵书风从震来名婴儿风也　陆机要览列子御风尝以立春游八荒立秋归乎风穴是风至草木生去则揺落谓之离合风　汉郑传樵射的山得一遗箭顷有人来觅还之其人问所欲曰常患若耶溪采薪为难愿旦南风暮北风故若耶溪风至今犹然人呼为郑公风又曰樵风　江湖纪闻石氏女嫁为尤郎妇情好甚笃尤为商远行妻阻之不从尤出不归妻忆之病临亡长叹曰吾不能阻其行以至于此今凡有商旅远行吾当作大风为天下妇人阻之自后商旅値打头逆风则曰此石尤风也遂止不行　孔六帖前蜀王衍咸康元年十月幸秦州至梓潼大风屋拔木太史曰此贪狼风也当有败军杀将者　王嘉拾遗记昆仑山有四靣风言东南西北一时俱起也又有祛尘风若衣服尘汚者风至吹之衣则浄如浣濯　如来三昧经譬如随蓝风一起时诸树名大树而不能自制　拾遗记瀛洲时有香风泠然而起张袖受之则歴纪不歇着肌肤必软滑　唐书西域大流沙多风触人及六畜皆迷仆　图经海道之险曰痴风曰黑风痴风之作连日怒号不已四方莫辨黑风则天色晦冥不分昼夜相风　稗史彚编黄帝传有相风乌疑黄帝作拾遗记曰少昊母曰皇娥游穷桑之浦有神童称为帝子与皇娥防戏泛于海以桂枝为表结芳茅为族刻玊为鸠置于表端言知四时之今之相风乌亦其遗象古今注曰相风为夏禹所作周迁舆服杂事曰相风周公所造即鸣鸢之象礼曰前有尘埃则载鸣鸢后代改为乌沈约舆服志曰相风秦制　郭缘生述征记长安宫南灵台上有相风铜乌或云此乌遇千里风乃动　炙毂子舟于樯上刻木作乌啣幡以四方之风名五两竿军行以鵞毛为之亦曰相风乌　淮南子若綄之风也许愼注綄风扇也楚人谓之五两　文选占五两之动静注以鸡羽为之重五两系于樯尾以风　师友谈记蒋頴叔为江淮运常立占风旗于署前日之　开元遗事五王宫中各立长竿挂五色旌于竿上四垂缀以金铃如铃有声即往视旌之所向可以知四方风名相风旌岐王宫中于竹林内悬碎玊片每夜闻相触之声即知有风号占风铎　宋书明帝体肥憎风夏月常拜左右二人为司风令毎风起方面輙先啓闻
　　雷【附电】
　　易系辞动万物者莫疾乎雷　河图帝通纪雷天之鼓前汉五行志雷于天地为长子以其首万物与之出
　　入也二月出地百八十日雷出则万物出八月入地百八十日雷入则万物入入则除害出则兴利人君之象也　京房易传雷者天拒难折冲之臣也君承用节度则雷以节人威福则雷杀人　论衡雷者太阳之激气也正月阳动故正月始雷五月阳盛故五月雷迅秋冬阳衰故秋冬雷潜盛夏之时太阳用事隂气乘之隂阳分争则相校轸校轸则激射激射为毒中人輙死中木木折中屋屋坏雷者火也　淮南子隂阳相薄为雷逸雅雷硠也如转物有所硠雷之声也震战也所击
　　輙破若攻战也又曰辟歴辟折也所歴皆破折也　何休公羊注雷疾甚者为震　尔雅疾雷为霆注雷音急激者为霹　説文霆雷余声也铃铃所以挺出万物者震劈歴万物者【徐云劈歴别作霹非】　春秋繁露王者言不从则金不从革而秋多霹霹者金气也其音商也故应之以霹　师旷占春雷初起其音恪恪霹者所谓雄雷旱气也其鸣依依音不大霹者谓之雌雷水气也　法珠林依经雷亦多种或有雷车雷鼓鬼神桴打手击故俗称为天鼓于中亦有罪恶多者霹而死见受报也　鸡跖集河图谓雷声曰玊虎鸣　酉阳杂俎雷声兠率天作歌诵音阃浮提作海潮音　起世经有三因縁更相触故雷聚空中有音声出一云中风界与地界相触着故便有声出二于云中风界与彼水界相触着故即便声出三于云中风界与彼火界相触着故即便声出所以者何譬如树枝相揩即有火出此亦如是　礼月令仲春之月日夜分雷乃声仲秋之月雷乃声　大戴礼雷震雉鸣雊鼓其翼也正月必雷人不必闻唯雉闻之　论衡千里不同风百里不同雷　师旷占初雷从金门起上田旱下田熟　田家五行东州人云一夜起雷三日雨言雷自夜起必连隂珍珠雷州隂晦之夕谓之雷耕晓眎田中必有开
　　垦之迹　国史补雷州春夏多雷秋日则伏地中其状如彘人取食之　李朝威栁毅传毅游泾阳遇妇人牧羊道畔自言是洞庭龙小女毅问牧羊何所用女曰非羊也雨工也何谓雨工曰雷霆之也数复视之则皆矫顾怒歩饮龁甚异而大小毛角则无别羊焉　岭表录异雷州之西雷公庙百姓每岁配连鼔雷车有以鱼彘肉同食者立为霆震皆敬而惮之毎大雷雨后多于野中得黳石谓之雷公墨叩之鎗然光莹如漆又如霹处或土木中得楔如斧者谓之霹楔小儿佩带皆辟惊邪孕妇磨服为催生药必騐　投荒杂录凡讼者投牒必以雷墨杂常墨书之为利　田艺衡畱青日札雷击下入土二三尺必有物如豆青色石上圆而大下细而尖如针曰雷斧可入药兼能辟邪　沈括笔谈世人有得雷斧雷楔者多于震雷下得之雷斧多以铜铁为之楔乃石似斧而无孔　中记玉门之山有一国国中有山上有祠庙国人岁岁出石防数千枚输庙中名为霹防给霹用从春雷出防日减至秋而尽笔谈内侍李舜举家曾为暴雷所震其堂之西室雷火自窻间出赫然出檐人以为堂屋已焚皆出避之及雷止其舍宛然墙壁窻皆黔有一木格其中杂贮诸器其漆器银扣者银悉镕流在地漆器曽不燋灼有一宝刀极坚刚就刀室中镕为汁而室亦俨然人必谓火当先焚草木然后流金石今乃金石皆烁而草木无一燬者非人情所测　神仙感遇传雷兄弟五人雷二雷五性刚燥　张七泽曰白玉蟾谓隂阳之气结而成雷有神主之曰神霄眞王雷有五曰天雷水雷地雷神雷社雷或曰风雷火雷云雷蛮雷或又曰天雷地雷水雷神雷妖雷天雷箕星掌之地雷房星掌之水雷奎星掌之神雷鬼星掌之妖雷娄星掌之　论衡图画之工图雷之状如连鼓形又图一人若力士谓之雷公左手引连鼓右手椎之　陆深愿丰堂漫书凡图画雷形作人间小鼓环而连之或画其神状如飞鸟而锐喙肉翄赤色而人足按宋大观间大涤山人胡眞隐居山间一日忽闻有声若鼍鼓数百黑云靉叇间火毬相逐巳而雷烈风移时乃止夫隂阳相搏击则为雷非若七政可以形象求也雷若有象则火毬近是霹斧先儒所谓星陨而石之火能生土故也　捜神记晋扶风杨道和夏于田中値雷雨至桑树下霹下击之道和以锄格折其肱遂落地不得去唇如丹目如镜毛角长三尺余状如六畜头似猕猴　酉阳杂俎贞元四年宣州忽大雷雨一物堕地猪首手足各两指执一赤蛇啮之俄顷云暗而失时皆图而传之　投荒杂录尝有雷民因大雷电空中有物豕首鳞身状甚异民挥刀以斩其物踣地血流道中而震雷益厉其夕凌空而去自后挥刀民居屋频为天火所灾雷民图雷公形以祀者皆豕首鳞身也　广异记唐开元末雷州有雷公与鲸鬬鲸身出水上雷公数十在空中上下或纵火或诟击七日方罢海边居人往看不知二者何胜但见海水正赤　道经雷公江赫冲　续捜神记义兴人姓周永和中寄宿道边女子家一更中闻有小儿唤阿香云官唤汝推雷车女子辞去忽骤雷雨明朝视宿处乃一新塜　国史补岳州玉眞观为天火所焚唯畱一柱倒书谢仙火三字字如刻画有问何仙姑者曰此雷部中鬼也夫妇皆长三尺色如玉掌行火后于道藏中检之果然　李济翁资暇录符咒之末句急急如律令者人皆以为如饮酒之律令速去不得滞也一説汉朝毎行下文书皆云如律令言非律非令之文书行下当亦如律令故符祝之末句有如律令之言并非也案律令之令字宜平声读为零律令是雷边防鬼此善走与雷相疾速故云如此鬼之疾走也　玉枢经雷部鬼神昼劳夕役动有捶楚大则考戮屑云雕雷无有巳时檄龙命鸦以息彼作　山海经雷泽有雷神雷首人身鼓其腹则雷河图黄帝以雷精起　论语説子路感雷精而生尚刚好勇　投荒杂录牙门将陈义即雷之诸孙昔陈氏因雷雨昼冥庭中得大卵覆之数月卵破有婴儿出焉自后日有雷扣击户庭入其室中就于儿所若乳哺者岁余儿能食乃不复至遂以为已子义即卵中儿也　番禺杂记邨民凿山为穴多品供雷冀雷享之名雷藏民家女或为神所依即呼为雷郎得子曰雷子
　　电　五经通义电谓之雷光　陆佃埤雅隂阳激耀与雷同气而为光者也雷从回电从申隂阳以回薄而成雷以申泄而为电故也　淮南子电激气也以为鞭防　逸雅电殄也乍见则殄灭也　礼月令二月始电疏电阳光阳微则光不见此月阳气渐盛以击于隂其光乃见　西京杂记太平之世电不眴目宣示光辉而已　元命苞注防磹灼电之耀也　司马相如大人赋贯列缺之倒景兮注服防曰列缺天闪也张揖曰陵阳子明经曰列缺气去地二千四百里张衡曰列缺电也田家五行夏秋之间夜晴而见逺电俗谓之闪南
　　闪主久晴北闪主即雨北闪俗谓之北辰闪　神仙传天公与玊女投壶枭而脱误不接天为之笑开口流光所以为电　道经电母秀文英　起世经东方有电名曰无厚南方有电名曰顺流西方有电名曰堕光明北方有电名曰百生树无厚与堕光明相触相对顺流与百生树相触相对故虚空云聚之中出生大明名曰电光　南唐书睦昭符为常州刺史一日坐防事雷雨暴至电光如金蛇绕案昭符抚案叱之雷电遽散及举案惟得铁索重百斤昭符命举索纳库中
　　云【附霞　气】
　　总论　説文云者山川之气　春秋説题辞云之为言运也触石而起谓之云含阳而起以精运也　逸雅云犹云云众盛意也又言运也运行也　荀卿云赋托地而游防友风而子雨冬日作寒夏日作暑广大精微请归之云　丘光庭兼明书云也者譬之于炊或有水而无火有火而无水皆不能生气必须水火备而后气生由此而论云必隂阳相将而出非一气能生者也　周礼保章氏以五色云物辨吉凶之祲象视日旁云气青为虫白为丧赤为兵荒黑为水黄为丰　山堂肆考云山川气也隂重则色深黑而风隂稍轻则色浅黑而雨惟晴明则白云游飏乃云之本相也日射之则红而成霞月射之则炫而为彩皆借日月之光华也　左传哀公六年楚有云如众赤鸟夹日以飞三日　感精符冬至有云迎送日者来岁美宋忠注云迎日出云送日没也　宋永初山川记鄱阳长夀山形如马白云出于鞍中崇朝而雨　物相感志襄阳石梁山出云应验符合乡人之若白云起定雨黄云起则风黑云起则多病　京房易飞凡候雨有黑云如羣羊奔如飞鸟五日必雨　田家五行谚云云行东雨无踪车马通云行西马溅泥水没犁云行南雨潺潺水涨潭云行北雨便足好晒谷云阵起自西南来者雨必多起自东南者絶无雨　陶谷清异录秦陇邨民称云为天公絮　魏志太和元年七月云鬬声如暴风急雨　癸辛杂识宣和中艮岳初成山中多造油绢囊入水湿之晓张于絶巘危峦之上既而云尽入遂括囊题曰贡云每车驾所临则尽纵之须臾滃然充塞如在千岩万壑间又东坡一日还山见云气如羣马奔突自山中来遂以手掇开笼合之及归白云盈笼放出遂作攓云篇　谢氏诗源更嬴之妻能作鎻云囊佩之陟髙山有云处自然有云气入其中至家啓之白云如绵自囊而出　开山图霍山南岳有云师如长六寸　广雅云师谓之丰隆名号　西京杂记瑞云曰庆云曰景云庆云或曰卿云云外赤内青谓之矞云　史记若烟非烟若云非云郁郁纷纷萧索轮囷是谓庆云庆云见嘉气也　春秋运斗枢天枢得则景云出天子孝则景云出游　西京杂记董仲舒曰云则五色而为庆三色而为矞　孙氏瑞应图梢云瑞云也人君德至则出若树木梢梢然也易通卦验冬至初阳云出箕如树木之状小寒合冻苍阳云出氐大寒降雪黑阳云出心立春青阳云出房如积水雨水黄阳云出亢惊蛰赤阳云出翼春分正阳云出轸如积白鹄清明白阳云出奎谷雨太阳云出张如车葢立夏常阳云出觜如赤硃小满上阳云出七星芒种长阳云出斗维夏至少隂云出参如水波莘莘小暑云五色出大暑隂云出南赤北苍立秋浊隂云出如赤缯处暑赤云出白露黄隂云出秋分白隂云出寒露正隂云出井如冠缨霜降太隂云出鬼上如羊下如磻石立冬隂云出而黑大雪降隂云出而分冬至日谨候见云送迎从其乡来岁美民和　史记韩云如布赵云如牛楚云如日宋云如车鲁云如马卫云如犬周云如轮秦云如美人魏云如鼠齐云如绛衣越云如龙蜀云如囷仓　吕氏春秋山云草莽水云鱼鳞旱云烟火雨云水气【淮南子作岑云水波】无不比其所生以示人　河图始开黄泉之埃上为黄云青泉之埃上为青云赤泉之埃上为赤云白泉之埃上为白云泉之埃上为云　修眞秘诀以立春日北望有紫绿白云者为三素飞云三元君以是日上诣天帝　黄庭经注紫青红谓之三素云　春秋孔演图舜将兴黄云升于堂汤将兴白云入于房　洛书苍帝起青云扶日赤帝起黄云扶日有白云出自苍梧入于大梁　京房易传赤云如蜀国当富　前汉天文志祥云如狗赤色长尾三枚夹汉而行宋史祥符元年封泰山天文院言紫云如葢黄云如
　　龙凤青云如竹木名梢云　吕氏春秋云状若有象马以鬬名曰滑马有若犬若马若白鹄若众车有其状若悬釜而赤其名曰云旍　杨愼外集云如班驳形舟人谓之风花见济北集　尔雅弇日为蔽云注即晕气五彩覆日也　初学记雨云曰油云雪云曰同云　黄子相雨书四方有濯鱼云疾者立雨迟者雨少难至江汉云疾者即日雨　楚国先贤传天旱有含水云从西方起则焚香祝之　京房易传青白赤黑云在东西南北名曰四塞云见即有雨　玉厯璇玑月始生有黑云贯月名缴云不出三日暴雨　京房易传汉川有黑云大如席不出五日必雨名曰海云　张野庐山记庐山天将雨则有白云或冠峰岩或亘中岭谓之山带不出三日必雨　田家杂占天河中有黑云生谓之河作堰又谓之黑猪渡河黑云对起一路相接亘天谓之女作桥雨下阔又谓之合罗阵皆主大雨立至　国史补暴风之候有炮车云　五灯防元佛家九云有宝莲华云坚固香云无邉色楼阁云种种色妙衣云无邉清浄檀香云妙庄严宝盖云烧香云妙鬘云清浄庄严贝云丹总录华严经有帐云幡云冠云轮云海潮云璎
　　珞云宝灯云宝云又吹云陈思王有吹云赞言云如吹纶絮也妬罗云云如罗也妙鬘云云如美人髪楼阁云如其状俱见华严经萧云见宋书符瑞志兰云见南齐书日于兰云中薄半晕雕云见符瑞志雕云自成五色仪凤暗合八音乱鬊云见汉天文志有云如焱风乱鬊鬊如乱髪也粉云见蒋捷词粉云天末起鳞云见山谷词练霭鳞云凉云见李贺诗雨过飞凉云覆车云见京房易占黄云如覆车为大丰矞云见太矞云紫蜺旁围日云三色为矞苍云见春秋文曜钩楚有苍云如霓向轸七蟠中有荷斧之人向轸而蹲防云见东方朔占雨候含峰云见唐太宗诗泄云见蜀都赋穷岫泄云日月恒翳杜诗泄云行清晓宝光云见元好问诗兠罗绵界宝光云
　　霞　拾遗记炎帝时有流云洒液是谓霞浆服之得道后天而老　抱朴子硕曼卿修道山中自言至天上游紫府遇仙人与流霞一杯饮之輙不饥渴　眞诰九眞华妃曰日者霞之实霞者日之精人唯闻服日实之法未见其知霞之精也夫飡霞之精甚秘致霞之道甚易此谓体生玊光霞映上清之法也　河图昆仑山有五色水赤水之气上蒸为霞而赫然　拾遗记昆仑山第八层有五色霞　十洲记朱霞九光　田家五行暮霞若有火形而干红者非但主晴必主久旱之兆朝霞雨后乍有者必雨晴天忽有者干红色主晴间有褐色主雨满天者谓之霞得过主晴霞不过主雨
　　气　史记凡望云气仰而望之三四百里平望在桑榆上余二千里登髙而望之下属地者三千里云气有兽居上者胜　唐邵谔望气经地以五云腾气晋气之云白润精明渤海碣岱之间云气正黑色华山河南气色下黑上赤济水之云如黑猪东齐之云如青靛阵云如立垣杼云杼轴杓云如绳蜺云阙旗胜兵云气如织败兵云气如枯　陵阳子明经春食朝霞日始欲出赤黄气也夏食正阳南方日中气也秋食沦隂日没以后赤黄气也冬饮沆瀣北方夜半之气也并天地黄之气是谓六气　月令广义四时之气春曰青炜青气光辉青阳之气升上生物者夏赤炜长物秋白炜敛物冬炜闭物也















　　格致镜原卷三
　　钦定四库全书
　　格致镜原卷四　　　　　大学士陈元龙撰乾象【四】
　　雨
　　总论　释名雨水从云下也雨者辅也言辅时生养也春秋潜潭巴阳制于隂故为雨　兼明书王弼云雨
　　者隂在于上而阳薄之而不得通则蒸而为雨此説非也夫隂阳二气生于黄泉氤氲交结出地为云二气力均则能为雨或隂气少而阳气多或隂气多而阳气少皆不能为雨也小畜不雨者隂气少也小过不雨者阳气少也小畜上九既雨既处者阳极则隂也　董仲舒传雨乘空而坠风多则合速故雨大而疎风少则合迟故雨细而宻　春秋説题辞一岁三十六雨天地之气宣　京房易飞候太平之时五日一风十日一雨岁凡三十六雨此休徴时若之应　西京杂记董仲舒云太平之世雨不破块津茎润叶而已　海录碎事张士伯祷雨于峄山闻空中语曰大雨由天小雨由山　广雅雨师谓之屏翳　山海经屏翳在海东人谓之雨师顔师古汉书注屏翳一曰萍号天问萍号起雨何以兴之　道经雨师陈华夫
　　名号　淮南子神农之理天下欲雨则雨五日为行雨旬日为谷雨一旬五日为时雨万物咸利故曰神雨神农之治天下甘雨时降五谷繁植　瑞应图灵雨者瑞雨也降而应物谓之灵雨　尔雅小雨谓之霡霂久雨谓之淫淫谓之霖注雨自三日已上谓霖　逸雅霡霂小雨也言裁霡歴霑渍如人沐头惟及其上枝而根不濡也　説文小雨也□微雨也雨声也溟小雨也澍时雨也湒雨下也　明堂月令雨小雨也　纂要疾雨曰骤雨徐雨曰零雨雨久曰苦雨亦曰愁霖雨晴曰霁雨而昼晴曰啓雨水曰潦　左传秋无苦雨杜预注苦雨为人所患苦也　扬子法言震风陵雨然后知厦屋之帡幪注陵雨暴雨也　侯鲭录同州谓沾足为烂雨　法华经诸饥渴众生以法雨充满　酉阳杂俎徐州一士人暴卒复生言初吏召云天使行雨雨有两种一缾贮水作人间雨一如销石末名干雨　分别功德论天及龙皆能降雨何以取别天雨细雾下者是龙雨麤雷下者是又阿脩罗共天鬬时亦能降雨雨有二种有喜雨有瞠雨若雨和调者是欢喜雨若兴雷电霹者是瞠恚雨　金楼子月旦日雨为月额雨　月令广义上旬过月雨谓之翔日雨　田家五行二月八日俗谓张大帝生日前后必有风雨号为请客风送客雨正日谓之洗街雨初十谓之洗厨雨　提要录社公社母不食旧水故社日有雨谓之社翁雨　汜胜之书三月榆荚雨髙地疆土可种秫　提要录杏花开时正値清明后必有雨也谓之杏花雨　退斋雅闻河朔人谓清明雨为泼火雨立夏雨为隔辙雨　风土记夏至前雨为黄梅雨沾衣服皆败黦　埤雅江湘两浙四五月间梅欲黄落则水润土溽础壁皆汗郁蒸成雨谓之梅雨今人衣服四五月间为湿气所败谓之上梅　名义考説文物中久雨青黑曰霉楚辞顔霉黎以沮败则梅雨上梅皆当作霉因雨当梅熟遂譌为梅雨至有迎梅送梅之説又因梅雨譌为上梅益谬矣　陆机要览昔羽山有神人焉逍遥于中岳与左元放共游蓟子训所坐欲起子训应欲畱之二日之中三雨今呼五月三雨亦为畱客雨　月令广义五月二十六日雨为分龙雨闽俗以夏至后为分龙雨　尔雅暴雨谓之涷注今江东呼夏月暴雨为涷雨离骚云令飘风兮先驱使涷雨兮洒尘是也　陆机要览夏雨名绵雨　风土记六月有大雨名濯枝雨　岁时记六月必有三时雨农家以为甘泽邑里相贺曰喜雨七月六日雨曰洗车雨七日雨曰洒泪雨　月令广义八月初三至二十三为天雨　荆楚岁时记八月雨谓之豆花雨　提要录九月雨为黄雀雨　嵗时记小春月内三雨则百虫蛰藏曰药雨　李时珍本草立冬后十月为入液至小雪为出液得雨谓之液雨
　　占雨　诗小雅月离于毕俾滂沱矣注月离于毕将雨之验　家语天将大雨商羊鼓舞　埤雅语曰天将雨鸠逐妇　田家五行日晕则雨　师旷占八月一日二日三日月色青黄者其月少雨月色青者其月多雨占镜雨杼臼饥鬴□穰　京房易飞候凡候雨以晦朔望云汉四塞者皆当雨东风曰雷雨暴有黑云气如覆于日下当雨有黑云气如斗牛彘当雨暴有异云如水牛不三日大雨黑云如羣羊奔如飞乌五日必雨云如浮皆雨北斗独有云不五日大雨四望见青白云名曰天寒之云雨徴苍黑云细如杼轴蔽日月五日必雨云如两人提鼓持桴皆为暴雨　淮南子朱鼈浮于波上必大雨　东观汉记蚁封穴戸大雨将至　乐动声仪焦明至为雨备焦明水鸟也　碎录月初生而仰则月中多雨昼雨夜见星则明日复雨　朝野佥载俚谚云春雨甲子赤地千里夏雨甲子乘入市秋雨甲子禾头生耳冬雨甲子牛羊涷死　田家五行甲子遇日是雌甲子虽雨不妨　田家五行春壬子雨人无食夏壬子雨牛无食秋壬子雨鱼无食冬壬子雨鸟无食一云壬子雨更须看甲寅日若晴谓之拗得过则不妨一説壬子雨丁丑晴则隂晴相半二日俱晴六十日内少雨二日俱雨六十日内多雨　杨愼外集雨而昼见日曰啓雨而夜见星曰夝晵借作啓陆粲曰今吴中呼雨而昼止曰晵其音如挽牵之牵以去声呼之谚曰昼晵不如晚晴滇中雨而午见日曰天笑必再雨祈雨　淮南子土龙致雨注汤遭旱作土龙以象云从龙也　神农求雨书甲乙日不雨命为青龙东方小童子舞之丙丁不雨命为赤龙南方壮者舞之戊巳不雨命为黄龙中央壮者舞之庚辛不雨命为白龙西方老人舞之壬癸不雨命为黑龙北方老人舞之如此不雨阖南门置水其外开北门取人骨埋之　五代史周李元懿为青州北海县令泥龙求雨无应李令笞龙责之即日雨足　宋朝事实择潭洞或湫泺林木深防之所以庚辛壬癸日先斋戒以酒脯告社令筑方坛二级髙一尺阔一丈三尺坛外二十歩介白绳坛上植竹枝张画龙其图以缣素画黑鱼左顾环以天鼋十星中为白龙吐云黑色其下画水波有亦左顾吐黒气如线和金银朱丹饰龙形又设皁旛刎鵞颈取血致盘中杨枝洒水龙上羣官再至祝雨足取龙投水中又雩祀五龙祈雨法以甲乙日择东地作坛取土造青龙土器之大小龙之脩短余方皆如之凡旱建坛取五行生成之数长吏斋三日诣龙所汲流水设香茗果日再至祝酹不用乐巫觋雨足送龙水中　五杂组岭南人有善致雨者幕少女于空中驱龙使起龙见女即回翔欲合其人复以法禁使不得近少焉雨已霑足矣
　　雨异　任昉述异记夏禹时天雨金　尚书中候殷纣时十日雨土于亳　竹书纪年惠成王七年天雨碧于郑　崔豹古今注汉昭帝元凤三年天雨黄土昼夜昏霾　干宝捜神记汉元帝时雨草而叶相樛结如弹丸成帝时雨鱼　伏防古今注汉永和年长安雨绵皆白葛洪神仙传栾巴蜀人徴尚书郎大朝得酒不饮向
　　西方噀之召问巴巴曰臣本县成都大火臣以酒为雨而救之帝驿问咸云雨从北来有酒气　述异记魏武帝末年邺中雨五色石　陈书梁大同中尝骤雨殿前往往有杂色宝珠虞寄因上瑞雨颂　隋书梁同泰中雨色黄　集异志咸通八年七月泗州下邳雨汤杀鸟雀　唐五行志中和三年浙西天鸣声如转磨无云而雨占曰无云而雨是谓天泣　杨愼滇载记至治元年时雨铁民舍山石皆穿人物値之多毙谣俗号曰铁雨　物相感志骨结国天每雨铁以之铸刀劒甚铦利也　京房易传前乐后忧厥妖天雨羽邪人进贤人逃天雨毛　春秋孔演图八政不中则天雨刀
　　露
　　五经通义和气津液凝为露露从地出　月令章句露者隂液也释为露结为霜　诗小雅英英白云露彼菅茅毛传云亦有露孔頴逹正义有云则无露无云则有露毛言云亦有露者露云气微不映日月不得如雨之云非无云也若浓露雾合则清旦为昏是亦露之云也大戴礼阳气隂胜则散为雨露所以千载警露而
　　鸣　礼斗威仪君治政则轩辕之精散为甘露　晋中兴书甘露降老得敬则松柏受之尊贤容众则竹苇受之　宋符瑞志元嘉中甘露频降状如细雪　瑞应图甘露者美露也神灵之精仁瑞之泽其凝如脂其甘如饴一名膏露一名天酒或名神浆　鹖冠子圣人之德上及太清下及太寜中及万灵则膏露下　春秋繁露露结珠而成甘结润而成膏　春秋纬武露布文露沈注甘露降其国布散者人尚武沈重者人尚文　拾遗记昆仑山有甘露蒙似雾着草木则滴如珠亦有朱露望之色如丹着木石赭然如朱雪洒焉以瑶器承之如饴　洞冥记毕勒国人常饮丹露为浆丹露者日初出有露汁如珠也　洞冥记东方朔曰王公贻以丹霞浆食之太饱闷几死乃饮天黄露半合即醒又东方朔游吉云之地云其国俗以云气占吉凶若乐事则满室云起五色照人着于草树皆成五色露珠甚甘帝曰吉云露可得乎朔乃东走至夕而返得露青露盛青琉璃各受五合跪以献帝遍赐羣臣羣臣得甞者老者皆少疾者皆愈　吕氏春秋伊尹説汤曰水之美者有三危之露和之美者有揭雩之露其色紫注三危西极国名　湘潭记庶潭露能染红　北山录徐陵浴佛以莲叶露　拾遗记帝喾时有丹丘国献玛瑙瓮以盛甘露尧时犹存甘露在其中盈而不竭谓之宝露以颁赐羣臣　汉郊祀志作承露仙人掌注苏林曰仙人以手掌擎盘承甘露师古曰建章宫承露盘髙二十丈七围以铜为之上有仙人掌承露和玉屑饮之　述征记八月一日作五明囊盛取百草头露洗眼眼明也
　　霜
　　大戴礼霜隂阳之气也隂气胜则凝为霜　五经通义寒气凝以为霜从地升也　广韵霜凝露也天气下降为露风薄之成霜　伊川语录霜与露不同霜金气星月之气露亦星月之气看感得恁气为霜恁气为露如言露结为霜非也　逸雅霜丧也其气毒物皆丧也春秋考异邮霜者隂精冬令也四时代谢以霜杀淮南子至秋三月青女乃出以降霜雪髙诱注青女
　　天神青腰玉女主霜雪也　清异录博学记谓霜为威屑　朝野佥载春雷始鸣记其日数满一百八十日霜必降鴈从北来记其日后十八日霜必降　古今诗话北雁秋深乃来来则霜降谓之霜信　京房易传兴兵妄诛兹谓亡法厥灾霜夏杀五谷冬杀麦诛不原情兹谓不仁其霜夏先大雷风冬先雨乃陨霜多有芒角田家杂占每年初下只一朝谓之霜主来年歉连得两朝以上主熟上有鎗芒者吉平者凶春多主旱　庄助鸡肋编江南人谓社日有霜必雨丙辰年社日繁霜覆瓦次日果大雨　田家五行冬天近晚忽有老鲤斑云起渐合成浓隂者必无雨名曰防霜天　宋次道春明退朝录天圣中青州盛冬时浓霜着瓦屋皆成百花之状　拾遗记嵰州霜甘　拾遗记广延国有霜色绀碧　汉武内传西王母云仙药中有霜　常奉眞湘潭记鵞管山霜可染紫为天下冠恨无人知者
　　雪【附霰】
　　逸雅雪绥也水下遇寒气而凝绥绥然也　韩诗外传凡草木花多五出雪花独六出雪花曰霙　朱子语录地六水之成数雪者水结为花故六出　拾遗记穆王东至大之谷西王母来进嵰州甜雪嵰州去玉门三千里地寒多雪着草木皆融而甘可以为果　拾遗记广延国去燕七万里其地常雨青雪　晋朝杂事太康七年十二月己亥河隂雨赤雪二顷　唐五行志贞元二十一年正月甲戍京师赤雪　幽怪录晋州萧志忠畋游见一老麋哀请黄冠者黄冠曰若令滕六降雪巽二起风即萧君不复猎矣　清异录髙太素铭春雪云消除疫疠名润骨丹　清异录比丘清传与一客同入湖南客曰凡雪仙人亦重之号天公玉戏　汜胜之书取雪汁以渍原矢渍之五六日待释因摩和谷种之能御旱故谓雪五谷之精也　月令广义凡雪日间不积谓之羞明霁而不消谓之等伴　东斋记事丹牛马有熟时如南方养也有雪而露草寸许则牛马大熟若无雪或雪没草则不熟　广异记有积雪久不消掘地得金羊玊马髙三尺许　华夷珍玩考大理防苍山即出屏风石处其山隂崖中积雪尤多每嵗五六月土人入夜上山取雪五更下山卖市中人争买以为佳致葢盛暑啮雪诚不俗也　江隣几杂志峨眉雪蛆大治内　江表志耿先生尝大雪时取雪投于炽炭中埃芒起徐以炭周覆之过食顷取出赫然若铜置之于地及冷烂然为铤银及视其下若垂酥滴乳之状霰　诗小雅如彼雨雪先集维霰郑笺将大雨雪始必微温雪自上下遇温气而抟谓之霰　大戴礼阳之专气为霰　刘向洪范五行传盛隂雨雪凝滞而冰寒阳气薄之不相入则散而为霰霰者阳胁隂也　説文霰稷雪也　诗补传霰米雪又曰粒雪　尔雅雨防为雪注诗曰如彼雨雪先集维防防冰雪杂下者谓之雪　丹总录字从防音屑説文雨防为徐注订説文误以防为肖遂为臆説云霄雪着物则消此説可笑雪岂有着物不消者乎霰雪与片雪同一性也防即霰也陆佃云今名濇雪与音相近也雪初作未成花圆如稷粒撒而下杜子美诗所云带雨不成花俗谚云夹雨夹雪也　宋书符瑞志霰为花雪大明五年正月元旦花雪降殿庭公卿并作花雪诗　埤雅霰闽俗谓之米雪今名濇雪亦曰湿雪然腊雪握之輙聚立春以后不复可抟略如雪亦以微温之故也
　　雹
　　説文雹雨冰也从雨包声　月令章句雨凝曰雹　逸雅雹炮也其所中物皆摧折如人所盛炮也　清异录雹曰冰子　大戴礼隂之专气为雹　春秋考异邮隂气之专精凝合生雹雹之为言合也　洪范五行传盛阳雨水温暖而汤隂气胁之不相入则抟而为雹雹者隂胁阳也　埤雅雹形似半珠其粒三出葢雪六出而成华雹三出而成实此隂阳之辨也　竹书纪年夷王七年冬雨雹大如砺　春秋昭四年大雨雹　汉五行志文帝后元年雨雹如桃李武帝元封二年雨雹大如马头宣帝地节四年五月山阳济隂雨雹如鸡子深二尺五寸成帝河平二年四月楚国雨雹大如斧蜚鸟死　编年熈寜中河州雨雹大者如鸡卵小者如莲芡或如人头口鼻耳目皆具无异镌刻　稽神录杨汀自言天祐初在彭城避暑于佛寺雨雹方甚忽闻大声震地走视门外乃下一大雹于街中其髙广与寺楼等入地可丈余顷之雨止则炎风赫日经月雹乃消尽　轩渠录绍兴十七年五月初临安大雨雹太学屋瓦皆碎学官申朝廷修不可言雹称为硬雨有一邨人多为不善者夜中行人闻神过曰付硬雨施行次日雨雹大损禾稼　元史后至元中雨雹大如拳其状似小儿环玦狮象卵之属　夷坚志刘居中至嵩山顶有大蜥蜴数百皆长三四尺人以食食之抚摩其身滋腻如脂一日聚绕水盆邉各就取水才入口即吐雹已圆洁如弹丸积之于侧俄顷累累满地忽震雷一声弹丸皆失去明日人来言昨午雨雹大作乃知蜥蜴所为　齐地志安丘城南三十里有雹都泉雹或出或否不为灾　郭氏中记东方有柴都焉在齐国有山山有泉水如井状深不测至春夏时雹从井中出常败五谷人常以柴塞之不柴塞则出也故号为柴都
　　虹蜺
　　春秋运斗枢枢星散为虹蜺　尸子虹霓为析翳　文子天二气即成虹　汉天文志虹蜺者隂阳之精也史记虹者阳气之动　庄子阳炙隂为虹　朱子诗注虹者日与雨交倐然成质似有血气之属葢天地之淫气也方雨而虹见则其雨立止俗谓虹能截雨　尔雅邢昺疏音义云虹出色鲜盛者为雄雄曰虹闇者为雌雌曰霓虹是隂阳交防之气纯隂纯阳则虹不见若云薄漏日日照雨滴则虹生　説文霓屈虹青赤或白色隂气也　春秋孔演图霓者斗之乱精　尚书考灵曜日傍气白者为虹日傍青赤者为霓　尔雅防蝀谓之雩防蝀虹也注俗名为美人虹江东呼雩　尔雅蜺为挈贰注蜺雌虹也见离骚挈贰其别名　月令章句虹防蝀也隂阳交接之气着于形色者也蜺常依隂云而昼见于日冲无云不见大隂亦不见率以日西见于东方故诗云防蝀在东蜺常在于旁四时常有之唯雄见藏有月　周礼十煇九曰隮注虹也　逸雅虹攻也纯阳攻隂气也又曰蝃蝀其见每于日在西而见于东掇饮东方之水气也见于西方曰升朝日始升而出见也又曰美人隂阳不和婚姻错乱淫风流行男美于女女美于男恒相奔随之时则此气盛故以其盛时名之也霓齧也其体继絶见于非时此灾气也伤害于物如有所食齧也　杨愼外集水虹屈霓也主雨风虹月晕也主风水虹滇人呼为水桩虹霓之短者沈约所云雌蜺汉书所谓屈虹也不主晴而反雨　侯鲭录先儒以为云薄漏日日照雨滴则虹生今以水噀日自侧视之则晕为虹蜺然则虹虽天地淫气不晕于日不成也丹总录谚云日出雨落公姥相扑谓隂阳不和也蔡邕曰隂阳不和则气为虹虹见有青赤之色輙与日相互朝阳射之则在西夕阳射之则在东葢云心漏日日脚射云则虹特明曜异常或能吸水或能吸酒人家有此或为妖或为祥朱子云既能吸水亦必有形质诗谓之蝃蝀其字从虫俗谓之鲎其字从鱼俗又谓之旱龙依其形质而名之也　农桑要览虹俗名鲎东鲎晴西鲎雨　白虎通天弓虹也又谓之帝弓明者为虹暗者为霓　清异录虹曰气母　异古者有夫妻二人荒年菜食而死俱化成青绛故俗呼美人虹　月令季春之月虹始见孟冬之月虹藏不见　黄帝出军诀攻城有虹从南方入饮城中者从虹攻之胜白虹绕城不匝从虹所在击之胜谨守其缺贼乃从其地破走　捜神记孔子作春秋制孝经既成斋戒告天天降赤虹化为黄玉长三尺上有文　汉燕王旦传天雨虹下属宫中饮井水　张璠汉记灵帝和光元年虹昼见御座殿庭前色青赤上引蔡邕问之对曰虹霓小女子之祥　后汉五行志光和元年有黑色堕北宫温明殿东庭中黑如车葢起奋迅身五色有头体长十余丈形貌似龙上问蔡邕对曰所谓天投虹者也不见足尾不得称龙异晋陵薛愿义熈初有虹饮其釜须臾噏响便竭愿辇酒灌之随投随吸便吐金满器于是灾弊日袪而丰富岁臻　晋安帝纪义熈二年七月夜彩虹出西方蔽月　前凉录张骏六年有彩虹五重隆隆如钟鼔之声述异记张重华遣乐辑拒石虎将王擢次于金城将
　　决战乃有黑虹下于营中　独异志刘义庆在广陵卧病食粥忽有白虹入室就食其粥义庆掷器于堦虹遂作风雨声响撼庭戸良久不见　异太原温湛婢见一姬向婢流涕无孔窍从鼻眼出泪婢骇怖湛抽刀逐之成紫虹长舒上没霄汉　东瓯后记故越王无诸旧宫上有杉树空中可坐十余人越人夏世隆见断虹饮于宫池渐渐缩小化为男子着黄赤紫之间衣而入树八朝穷怪录后魏明帝正光二年夏六月首阳山中
　　有晚虹下饮于溪泉樵人阳万于岭下见之良久化为女子年十六七异之乃告浦津戍将宇文显取之以闻明帝召入宫见其容貌姝美问云我天女也蹔降人间帝欲逼幸而色甚难复令左右拥抱声如钟磬化为虹而上天　成都记韦臯鎭蜀与客宴郡西亭暴风雨俄而霁忽虹霓自空而下直入庭垂首于筵吸其饮食且尽五色如霞首似驴四视左右久而方去　埤雅尝有见夕虹下涧中饮者虹两头皆垂涧中使人过涧隔虹对立相去数丈之间如隔绡縠自西望东则见立涧之东西望则为日光所烁
　　雾
　　庄子积水上溢则为雾　曾子隂阳之气乱则为雾五行志雾者百邪之气为隂冒阳本于地而行于天逸雅雾冐也气蒙乱覆冐物也日光不明然也尔雅天气下地不应曰雺地气天不应谓之雾雾
　　谓之晦　月令广义江淮间以立春连三日看湖中雾气髙尺寸则水亦至其处如无雾必旱　望气经六月三日有雾嵗熟十月癸巳雾赤为兵青为殃　抱朴子白雾四面围城不出百日太兵必至　天中记雾者金石之盈气女眞张微子服雾得仙　唐包贺诗雾是山巾子　清异录博学记谓雾曰迷空歩障　丹总録集韵淞冻也三苍解诂液雨也其字音送俗曰雾淞曾南丰集云齐地寒甚夜雾凝于水上日出飘满庭阶尤为可爱遂作诗云园林初日浄无风雾淞花开树树同记得集英深殿里舞人齐插玊珑松齐地以为丰年之兆谚云霜淞如雾淞穷汉备饭瓮　帝王世纪凡重雾三日必大雨雨未降其雾不可冐行也　博物志王肃张衡马均俱冒重雾行一人无恙一人病一人死问其故无恙者曰我饮酒病者饱食死者空腹　尚书中候桀无道地吐黄雾　晋书愍帝建兴二年正月己巳朔黑雾着人如墨连夜五日乃止安帝元兴元年十月丙申朔黄雾昏浊不雨　宋符瑞志元嘉二十七年四月豫章南昌午时天气晴明有彩雾映覆郡邑　南史齐永明六年冬丙戍土雾竟天如烟入人眼鼻二日乃止　湘州记曲江县有银山山常多素雾　天中记蓬莱山东有郁夷国时有金雾　谢承后汉书河南张楷字公超好道术居华隂能作五里雾时关西人裴优亦能作三里雾

　　格致镜原卷四
<子部,类书类,格致镜原>
　　钦定四库全书
　　格致镜原卷五　　　　　大学士陈元龙撰坤舆【一】
　　地【附地图　地仪　土圭罗经　铜表】
　　春秋元命苞地者易也言养万物怀任交易变化含吐应节故其立字土力于乙者为地　礼綂地施也谛也应变施化审谛不误也　刘熈逸雅地者底也其体底下载万物也亦言谛也五土所生莫不信谛也易谓之坤坤顺也上顺干也　春秋説题辞地之为言嫓也承天行其义也　储泳祛疑説地綂开于丑重浊之炁一万八百年凝而为地地之灵气融结而为山川河岳成形既定蠁攸召　礼记地秉隂窍于山川　列子地积块也充塞四虚无处无块　博物志天地四方皆海水相通地在其中葢无几也　晋书天如鸡子地如鸡子中黄居于天内天大而地小　月令章句丘陵原隰阪险总而曰地　周礼五地一曰山林二曰川泽三曰丘陵四曰坟衍五曰原隰　太经注九地一为沙泥二泽池三沚崖四下田五中田六上田七下山八中山九上山　淮南子九州之外乃有八寅【一作埏】八寅之外乃有八纮八纮之外乃有八极　太乙金镜经昔燧人氏仰观斗极而定方名东西南北是也　春秋命厯序神农始立地形甄度四海逺近山川林薮故至东西九十万里南北八十一万里　河图括地象夏禹所治四海内地东西二万八千里南北二万六千里　淮南子禹使大章歩自东极至于西极二亿三万三千五百里七十五歩使竪亥歩自北极至于南极二亿三万三千五百里七十五歩　尔雅岠齐州以南戴日为丹穴北戴斗极为空桐东至日所出为太平西至日所入为太蒙　周礼注地东西为广南北为轮　家语子夏曰商闻山书曰地东西为纬南北为经山为积德川为积刑髙者为生下者为死丘陵为牡川谷为牝　张华博物志地以山为之辅佐石为之骨川为之脉草木为其毛土为其肉三尺以上为粪三尺以下为地　杨泉物理论夫土地皆有形名而人莫察焉有龙体有麟鳯貌有弓弩势有斗升象有张舒形有塞闭容有眞之安有累卵之危有膏腴之利有塉埆之害此十形者气势之始终隂阳之所极也　尚书考灵曜地有四游冬至地上行北而西三万里夏至地下行南而东三万里春秋二分是其中矣地常动移而人不知譬如人在大舟中闭牖而坐舟行不觉也　关令内传地厚万里其下得大空大空四角下有自然金柱輙方员五千里　河图括地象地下有八柱柱广十万里有三千六百轴互相牵制名山大川孔穴相通　封禅书下泝八埏孟康注埏地之八际也　汉礼乐志媪神蕃厘注媪神地也淮南子女娲氏背方州抱圆天注方州地也　束晳
　　补亡诗漫漫方舆注方舆地也宋玊大言赋曰方地为舆　卢谌诗悠悠方仪廓注天地曰两仪故地曰方仪也　眞诰稽神枢金陵者句曲之地肺注水至则浮故曰地肺　河图岐山为地乳　郭璞山海经注洞庭地穴也在长沙巴陵今吴县南太湖中有包山下有洞庭穴潜行水底云无所不通号为地脉　神仙传费长房遇壶公有神术能缩地脉千里聚在目前放之复如旧方鎭编年髙展为并州判官一日见砌间沫出以手
　　撮之试涂一老吏面上皱皮顿改如少年色展以谓必神药问承天道士答曰此名地脂食之不死展乃甎已无所覩　五杂组地窖燕都秦晋俱有之葢地燥故不腐土坚故不崩自齐以南不能为也三晋富家藏粟数百万石皆窖而封之有藏十数年不腐者　卢氏杂説唐僧师云永寜坊东南坊是玊杯地安邑里西是金盏地　国语伯阳父曰阳伏而不能出隂遁而不能烝于是有地震　刘向説晏子曰吾见维星絶枢星散其地动乎　后汉天文志维星散钩星伸则地动有星守三渊地动　五杂组闽广地常动説者谓滨海水多则地浮也然秦晋髙燥无水时亦震动动则裂开数十丈不幸遇之者尽室陷入其中及其合也浑无缝隙掘之至深而不可得则闽广之地动而不裂者又得无近水滋润之故耶　晋书惠帝光熈元年五月范阳国地燃可以防此火沴土也　刘向别录凿山钻石则地痛人民多若虱虱众多则地痒　晋书地生毛近白祥也孙盛以为人劳之异　法珠林长阿含经云须弥山北天下有郁单越国其地柔輭以足地地凹四寸举足还复地平如掌无有髙下　陆友仁砚北杂志晋苻坚传云建元十七年长安有水影逺观若水视地则见人至则止坚恶之宋宝祐六年四月常州晋陵县之黄泥岸亦有此异相传呼为旱浪　研北杂志吾家太史在征西幕府小校言火山军地枯燥不可耕锄犂入地不及尺烈火随出矣　一綂志蜀伏龙山下地洼若池以火引之有声隐隐出地中少顷炎炽夏月积雨停水则熖生水上水为之沸而寒如故冬月水涸则土上有熖如烧人聚而观之至焚其衣裾
　　舆地图　元命苞神农之世怪义生白阜图地形脉道注怪义白阜之母白阜为神农图画地形通水道之脉集仙录黄帝在位王母遣使授以地图舜在位王母
　　遣使献益地图遂广黄帝九州为十二州　周礼职方氏掌天下之图以掌天下之地辨其邦国都鄙四夷八蛮七闽九貉五戎六狄之人民与其财用九谷六畜之数要周知其利害　吕伯恭汉舆地图序舆地之有图古也自成周大司徒掌天下土地之图以周知广轮之数而职方氏之图复加详焉迨汉灭秦萧何先图书始具知天下阨塞戸口多少之差武帝将立三子为王御史大夫奏舆地图请所立国乃开齐燕广陵之封舆地图之名至是始见　晋书武帝时裴秀为司空为地图十八篇【隋宇文恺曰裴秀舆地以二寸为千里】　丹总录世言舆地图始于汉光武披舆地图而不知前汉淮南王传已有按舆地图之语地以舆名取易坤为舆之义
　　地动仪　后汉书张衡字平子造风地动仪以精铜铸成圆径八寸合葢隆起形似酒樽饰以篆文山鸟兽之形中有都柱旁行八道施关机外有八龙首衔铜丸下有蟾蜍张口承之牙机巧制皆在樽中覆葢周宻无际如地动则樽震龙机吐丸而蟾蜍承之振声激扬虽一龙机而七首不动寻其方面乃知震动之所在验之合契若神
　　土圭　周礼大司徒以土圭之法测土深正日影以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中羣书考索玊人之事以玊为圭而曰土圭者用以土
　　其地其长尺五寸非惟建王国用土圭诸侯之国亦用以土其地但正四方不求地中也　周礼注土圭一寸折一千里天地四游升降不过三万里土圭之影只有五寸折一方五千里以其在地之中故南北东西相去各三万里　朱子语录大司徒以土圭求地中今人都不识土圭郑康成解亦误圭只是量表影里尺长一尺五寸以玉为之夏至后立表视表影长短以玊圭量之如表影恰长一尺五寸此便是地之中【晷长则表影短晷短则表影长冬至后表影长一丈三尺余】今之地中与古已不同汉时阳城是地之中宋朝兵台是地之中【岳台在浚仪属开封府】已自差许多唐防要调露元年于阳城周公测影所得圭长一丈二尺七寸
　　罗经　月令广义地理罗经立方向以测星辰天度以针定子午为凖其法本于黄帝指南车制周公更流传推仿者寸缕之金必指子午此造化隂阳之妙【罗经有水罗有旱罗】
　　铜表　徐炬事物原始铜表古时用以纪里数者魏文帝一里置一铜表长二尺以志里数今时用石刻字于上某州往东南某州向西北即铜表之义也
　　山【附假山】
　　总论　説文山宣也宣气散生万物有石而髙象形也春秋説题辞山之为言宣也含泽布气调五神也隂
　　含阳故石凝为山　春秋元命苞山者气之包含所以含精藏云故触石而出　释名山产也言产万物　国语禹封九山山者土之聚也　王制山者安静养物览名山五千三百七十出水之山八千里受水者八千里出铜之山四百六十七出铁之山三千六百九十此禹迹之所被也　郭熈记春山淡冶而如笑夏山苍翠而如滴秋山明浄而如妆冬山惨淡而如睡　巩氏耳目志海山微茫而隐见江山严厉而峭卓谿山窕而幽深塞山童頳而堆阜　尔雅山三袭陟【袭重也山之形若三山重累者名陟】再成英【成重也山形两重者名英】山大而髙曰崧山小而髙曰岑鋭而髙曰峤卑而大曰扈小而众曰岿属者峄独者蜀山脊冈山顶冡崒者厜防峦山嶞【山形长狭者荆州谓之峦】重甗隒【谓山形如累两甗甗甑也山形状似之因以名云】多小石磝【小石礓砾也山多此小石者名磝】多大石礐【大石盘石也山多盘石者礐】石戴土谓之崔嵬土戴石为砠　尔雅大山宫小山霍邢疏宫犹围绕也谓小山在中大山在外围绕之言山若此者名霍非谓大山名宫小山名霍也　尔雅小山岌大山峘邢疏岌谓髙过也言小山与大山相竝而小山髙过于大山者名峘非谓小山名岌大山名峘也　尔雅小山别大山鲜郭注不相连也　尔雅山未及上曰翠微邢疏未及顶上在旁陂陀之处名翠微一説山气青缥色故曰翠微也丹总录凡山逺望则翠近之则翠渐微故曰翠微
　　也　毛诗传山无草木曰岵有草木曰屺山足曰麓释名山顶曰椒山足曰麓山穴曰岫山边曰崖崖之髙曰岩上秀者曰峯山旁曰坡　王涯仙掌辨鋭而出者为虎牙尖而背者为熊耳角而巘者为牛首冠而峭者为鸡头　汉书沟洫志引洛水至商顔下颜注商顔商山之顔也谓之顔者譬人之额顔也亦犹岭象人之颈领　淮南子注岬山脇也　谢朓诗即此陵丹梯李善注丹梯谓山也　闗令尹内传五百岁天下名山一开开则金玊之精涌出　酉阳杂俎山上有葱下有银山上有薤下有金山上有姜下有铜锡山有寳玉木旁枝皆下垂　地镜图未到山百歩呼曰林林央央此山王名知之却百邪　刘敬叔异山精如龙有五赤色角名曰飞龙见之者可呼其名不敢为害　抱朴子山之精形如小儿而独足足向后喜来犯人其名蚑知而呼之即当自却一名曰超空亦可兼呼之　白泽图山之精名状如鼓一足能行可使取虎狼豹　邓德明南康记山都形如昆仑奴通身生毛见人輙闭目张口如笑好在深涧中翻石觅蟹噉之　周易是谋太山金鸡西岳玊羊郑注二岳之精也　神异经西北山中有人焉其长尺余一足性不畏人犯之则令人寒名曰山臊人以竹着火中烞熚有声而山臊惊惮逺去五岳　班固白虎通中央之岳独加髙字者何中央居四方之中而髙故曰嵩髙山　郡国志禹贡熊耳外方郑云外方山即嵩也　戴延之西征记嵩山东曰太室西曰少室相去十七里嵩其总名也谓之室者以其下各有石室焉　郡国志少室一名负山　嵩山记懊来山自蜀中来与嵩山争髙而不胜故名懊来　风俗通泰山山之尊一曰岱宗岱始也宗长也万物之始隂阳交代故为五岳长　博物志泰山一曰天孙言为天帝孙也主召人防东方万物始成知人生命之长短　水经注华山古之敦物山也　白虎通少隂用事万物生华故曰华山　华山记山顚有池生千叶莲花服之羽化因曰华山　初学记张衡西京赋缀以二华谓太华少华也　薛综西京赋注华山与首阳山本一山当河河水过之而曲行河神巨灵以手擘开其上以足蹋离其下中分为两以通河流　山海经泰华之山削成而四方髙五千仞其广十里　徐灵期南岳记上承冥宿铨德钧物故名衡山　罗含湘中记宿当轸翼度应机衡故曰衡山　山海经衡山俗名岣嵝　丹录衡山一名芝冈　盛之荆州记衡山为南岳其来尚矣至于轩辕乃以灊霍之山为副焉故尔雅云霍山为南岳葢因其副也至汉武南廵又以衡山辽逺道隔江汉乃徙南岳之祭于庐江灊山　邢昺尔雅疏尔雅云霍山为南岳风俗通云衡山一名霍言万物霍然大也地理志衡山在长沙湘南县南广雅云天柱谓之霍山地理志云天柱在庐江潜县则在江北而云衡霍一山二名者本衡山一名霍山汉武帝移岳神于天柱又名天柱亦为霍故汉以来衡霍别矣　湘中记衡山遥望如阵云湘千里九向九背　水经恒山谓之岳白虎通恒者常也隂终阳始其道常乆故曰常山
　　括地志北岳有五别名一曰兰台府二曰列女宫三曰华阳台四曰紫微宫五曰太乙宫或云大茂山　洞渊集嵩山名上帝司眞洞天泰山名太空洞天华山名太极总仙洞天衡山名朱陵太虚洞天恒山名太一总洞天
　　诸山　焦竑林桂林之山玲珑剔透巴蜀之山巉差窳窆河北之山绵衍厐江南之山俊峭巧丽　广博物志长白山相传古肃然也　五经要义终南山一名太一　潘岳闗中记终南一名中南言在天之中居都之南故曰中南　辛氏三秦记终南一名地肺可避洪水　郡国志庐山古名南鄣山　罗浮山记罗罗山也浮浮山也二山合体谓之罗浮　荆州记武当山一名篸岭轻霄葢其上白云带其前一名谢罗山　葛仙公传昆仑一名圃一曰积石瑶房一曰阆风台一曰华葢一曰天柱　水经注昆仑为无丘　丹总録昆仑山一名昆岑君山一名娲宫普陀山一名梅岑青城山一名天谷大复山一名胎簪　吴拭武夷杂记武夷骨山也磅薄一百二十里外山始有肤　河图武闗山为地门荆山为地雌大别山为地理岐山为地乳汶山为井络桐柏山为地穴鸟防同穴山地之干也　史记海中有三神山名曰蓬莱方丈瀛洲仙人居之　拾遗记三壶海中三山也一曰方壶即方丈二曰蓬壶即蓬莱三曰瀛壶即瀛洲此三山形如壶蓬莱亦名防丘一名云来方丈一名峦稚瀛洲亦名魂洲亦名环洲　云笈七签海外蓬莱阆有五岳灵山一曰广乘之山天之东岳也在东海之中为生之首上有碧霞之阙琼树之林紫雀翠鸾碧藕白橘主岁星之精居九气青天之内二曰长离之山天之南岳也在南海之中上有朱宫绛阙赤室丹房紫草红芝霞膏金醴主荧惑之精居一气丹天之内三曰丽农之山天之西岳也在西海之中上有白华之阙三素之城玊泉之宫瑶林瑞兽主太白之精居七气素天之内四曰广野之山天之北岳也在北海弱水之中上多琼楼宝阙金液龙芝主辰星之精居五气天之内五曰昆仑之山天之中岳也在八海之问上当天心形如偃葢东曰樊桐西曰圃南曰积石北曰阆上有琼华之阙光碧之堂瑶池翠水金井玊彭主鎭星之精居于中元一气天中焉　海录碎事方丈之西北有隂成大山沧浪之西有阳长大山此二山是阳九百六厯数之标揭也百六之运将至则阳长水竭隂成水架阳九之运将至则隂成水竭阳长水架
　　假山　西京杂记茂陵富人广汉筑园四五里激流水注其内摄石为山髙十余丈　杜子美集南曹小司防舅于我太夫人堂下累土为山一篑盈尺旁植慈竹葢兹数嵚崟有致　五杂组宋时巨室治园作假山多用雄黄熖硝和土筑之雄黄能辟蛇虺熖硝能生烟雾每隂雨之候云气浡郁如眞山矣　七修藁近日富贵家之叠假山自不能如眞山之有生气春夏且多蛇虺而月夜不可乐也宋宫之艮岳其万岁山之大洞皆筑以雄黄炉甘石葢雄黄则辟蛇虺炉甘能致云雾若天少隂山遂滃郁如深山穷谷故不数年而胜眞山矣李德裕平泉亦然　春风堂随笔武康石色黑而润文如波浪人家园池叠假山以此为奇　五杂组假山湏用山石大小髙下随宜布置不可斧凿葢石去其皮便枯槁不复润泽生莓苔也　苏洵木假山记木之漂沉汩没于湍沙之间不知其几百年而其激射齧食之余或仿佛于山者则为好事者取去强之以为山　五杂组葛尚宝园有木假山一座岩洞峯峦皆木根叠成不用片石坏土也
　　海【附潮】
　　刘熈释名海晦也主承秽浊其水黑如晦也　説文海天池以纳百川者也　老子海为百谷王　风俗通海曰朝夕池　庄子注尾闾泄海水出外者也在百川之下故称尾水聚族之处故称闾　列子渤海之东有大壑焉实为无底之谷名曰归墟　晏子吾闻江深五里海深十里　史记邹衍曰中国名曰赤县禹之九州是也中国外如赤县者九有裨海环之如此者又九都有大瀛海环其外　博物志东海共称渤海又曰沧海髙僧传鉴眞往日本漂入蛇海又入鱼海复入鸟海既出逹于日本　东方朔十洲记东有碧海广狭与东海等水不醎苦正作碧色扶桑在碧海中东海外别有圆海绕蓬莱山海水正黑谓之溟海无风而洪波百丈山海经瓯闽皆在岐海中　西域传西有海潮海
　　蒲昌海　郭义恭广志蒲海在西域东北　阚骃十三州记允吾县西有卑禾海代谓之青海　后魏书太祖西征次鹿浑海　广志中之西有潭弥海阳池海　山堂肆考海在西域碎叶国东大寒不冻　山海经无臯之山南望幼海　谢承后汉书交阯七郡贡献皆从涨海出入　博物志霍去病北伐至瀚海而还后汉书窦宪伐匈奴至勃鞮海　广志北有伊连海后汉书梁讽説北单于单于即将人众与讽俱还到
　　私渠海　梁四公记黑谷之北有漆海毛羽染之皆黑西有乳海其水白滑如乳　苏鹗杜阳编南昌国有紫海水色如烂椹可以染衣其龙鱼鼈砂石草木无不紫　拾遗记然丘之国泛沸海至京师沸海汹涌如沸煎也鱼鼈皮骨坚强如石可以为铠泛沸海之时以铜薄舟底蛟龙不能近也　漂粟手牍流波山下有然海千里民汲之以代油光明过于油数倍　南部新书天宝十载始封四海神为王　春明退朝録欧阳少师言为河北都转运使冬月按部至沧景间于野亭夜半闻车旂兵马之声几逹旦不絶问彼处人云此海神移徙论语摘辅相阳侯为江海宋均注阳侯主江海之神初学记海神曰海若　五杂组天妃海神也谓之妃
　　者言其功德可以配天云耳今祀之者多作女人像此与祠大士者相同习而不觉其非也　神仙传麻姑谓王方平曰接待以来见东海三为桑田　笔谈登州海中时有云气如宫室台观人物车马歴歴可见谓之海市　酉阳杂爼陈司徒在扬州时东市塔影忽倒老人言海影翻则如此　野史至正戊子年永嘉大风海舟吹上髙坡十余里水溢数十丈死者数千谓之海啸也王晋书慕容晃上言成帝曰臣躬征平郭逺假陛
　　下天地之威海为结冰淩行海中三百余里诸老言自立国初无海水冰冻之事　金华子北海县因地得五铢钱取之不尽中得一石记云此是海眼以钱鎭之众惧复掩之　癸辛杂识华亭市有一物如水桶而无底非金石竹木所制久未有知其名与所用者一日有海舶老商见之惊喜抚玩以三百缗售之曰此至寳也名曰海井凡航海必须以淡水自随今但以大器满贮海水置此井于水中汲之皆甘泉矣　玊堂闲话广州番禺县尝有部民牒诉云前夜亡失蔬圃今认得见在某处请县宰判状往取之有北客骇其説因诘之民云海之浅水中有荇藻之属被风吹沙与荇藻相杂其根浮于水面或厚三五尺可以耕垦为圃以植蔬夜则被盗者盗之百余里外若浮筏之乘也　职方外纪谙戹利亚国有海窖潮盛时窖吸其水水不盈潮退喷水如山髙当吸水时人立其侧衣一沾水即被吸
　　潮　皇极经世海潮者地之喘息也所以应月者从其也　説文朝曰潮夕曰汐　风土记防鱼长数千里穴居海底鱼入穴则潮上出则潮退出入有节故潮水有期　虞集就日録江潮之説前后纪録不一山海经以为海防出入穴之度佛书以为神龙之变化葛洪潮记谓天河激涌洞冥正一经云月周天而潮应王充论衡谓水者地之血脉随气进退而为潮窦叔蒙海涛志以潮汐作涛必待于月月与海相摧海与月相明东海渔翁海潮论曰地浮与大海随气出入上下地下则沧海之水入于江谓之潮地上则江之水归于沧海谓之汐浙江源近江水少海水多其潮特大赵景安漫抄载徐明叔等髙丽録云天包水水承地而元气升降于太空之中地乘水力以自持且与元气升降互为抑扬而人不觉且月隂也潮水也皆应于易之坎卦为用故易説卦坎为水为月　抱朴子天河从北极分为两条至于南极其一经南斗中过其一经东斗中过两河随天转入地下过而下水相得又与海水合三水相荡而天转之故激涌而成潮一月之中天再东再西故潮水再大再小又夏时日居南宿隂消阳盛而天髙一万五千里故夏潮大也冬时日居北宿隂盛阳消而天卑一万五千里故冬潮小也春日居东宿天髙一万五千里故春潮渐起也秋日居西宿天卑一万五千里故秋潮渐减也　谈撰仲秋潮盛者隂阳气均而隂方壮鼓怒之势雄故也　宣昭潮候説圆则之运大气举之方仪之静大水承之气有升降地有浮沉而潮汐生焉月有盈虚潮有起伏故盈于朔望虚于两息于朓朒消于朏魄而大小凖焉月者隂精水之所生日为阳宗水之所从故昼潮之期日常加子夜潮之候月必在午而晷刻定焉卯酉之月隂阳之交故潮大于余月大梁【日月所防于酉曰大梁】析木【日月所防于寅曰析木】河汉之津也朔望之后天地之变故潮大于余日　燕肃海潮论大率元气嘘吸天随气而涨敛濆浡往来潮顺天而进退者也以日者重阳之母隂生于阳故潮附之于日也月者太隂之精水属隂故潮依之于月也　元和志浙江潮毎日昼夜再至常以月十日二十五日最小月三日十八日极大小则水渐涨不过数尺大则涛涌髙至数丈毎年八月十八日数百里士女共观舟人渔子泝涛触浪谓之弄潮　吴越春秋前潮水潘侯者子胥也后重水者大夫种也　太平广记自海门山潮头涌髙数百尺越钱塘渔浦方渐低小朝暮再来其声震怒雷奔电走百余里时有见子胥乘素车白马在潮头之中　田家五行十三廿七名曰起水是为大汛各七日二十初五名曰下岸是为小汛亦各七日　寰宇记琼州潮候不同凡江浙钦廉之潮皆有定候琼海之潮半月东流半月西流潮之大小随长短星不系月之盛衰　番禺记晨潮下晚潮上两水相合谓之沓潮　广西志桂林府圣水岩子时潮上午时潮落三五十年有一大潮　御览古有尹公者居苕溪善推候有异术乡人王氏有女美质尹公求之不得叱水来潮以溺其居至今日暮则风生水长数尺号为尹公潮　西吴记长兴吴山下有溪名吴山湾昔吴王送女至此有潮髙三尺倒流七十里名吴王送女潮　博物志东海中牛鱼剥其皮悬之潮水至则毛起潮去则复　述异记伺潮鸡潮水上则鸣孙绰海赋石鸡清响而应潮是也













</div>
    <div class="pagination">
<a href="格致镜原.html">上一页</a><a href="格致镜原.html">1</a><span class="current-page">2</span><a href="格致镜原_page3.html">3</a><a href="格致镜原_page4.html">4</a><a href="格致镜原_page5.html">5</a><a href="格致镜原_page6.html">6</a><a href="格致镜原_page7.html">7</a><span>...</span><a href="格致镜原_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
