<!DOCTYPE html>
<html>
<head>
    <meta charset="UTF-8">
    <title>事物纪原 - 第 6 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事物纪原 - 第 6 页/共 38 页</h1>
    <div class="content">　　花押
　　古者书名破真从草取其便于书记难于模仿唐书曰韦郇公陟每书陟字自号五云体俗浸相缘率以为常后有不取其名出于机巧心法者此押字之初也其原宜自韦陟始云
　　礼祭郊祀部九
　　礼
　　礼记曰礼始诸饮食盖自大昊取牺牲以供庖厨制嫁娶以俪皮为礼始也王子年拾遗记曰庖牺崇礼教以遵文通典曰伏羲以来五礼始彰尧舜之时咸备扬子法言曰法始乎伏羲而成乎尧匪伏匪尧礼义哨哨也
　　祭祀
　　王子年拾遗记曰庖牺使鬼物以致羣祠以牺牲登荐百神则祭祀之始也黄帝内传曰黄帝始祀天祭地所以明天道史记曰髙阳洁诚以祭祀髙辛明鬼神而敬事之也
　　斋戒
　　春秋命诚图曰黄帝请问太一长生之道太一曰斋六丁可以成功内传曰帝誓翦蚩尤乃斋三日以告上帝此斋戒之始也
　　坛墠
　　左氏注曰除地为墠筑土为坛书金縢武王有疾周公为三坛同墠黄帝内传乃有筑坛墠事是为其制起自黄帝
　　郊丘
　　通典曰黄帝封禅天地则郊丘之始矣又黄帝内传曰王母既会帝于蓬莱帝归乃筑圆坛以祀天方坛以祭地则圆丘方泽之始也
　　禘郊
　　礼记祭法曰有虞氏禘黄帝而郊喾祖颛顼而宗尧则兹礼始于虞舜也
　　三嵗郊
　　史记封禅书曰汉武即位之明年初至雍郊见五畤后常三嵗一郊则郊以三嵗自汉武帝始也
　　合祀
　　祀天于南郊祭地于北郊古今之通义也通典曰汉平帝立王莽颇改祭礼云天地有合有别有合者孟春正月上辛若丁天子亲合祀天地于南郊于是始同祀于圆丘今南郊之合祀自王莽始也黄图载元始四年尝以嵗孟春亲郊祭天南郊以地配望秩山川徧于群神天地位皆南乡同席地差在东是也
　　明堂
　　尸子曰黄帝曰合宫有虞曰总章商曰阳馆周曰明堂管子曰黄帝有明堂之议通典曰黄帝拜祀上帝于明堂唐虞祀五帝于五府夏后享祖宗于世室商人曰重屋周人宗祀文王于明堂以配上帝周礼又曰夏后世室商人重屋汉时公王带画黄帝明堂图则明堂要自黄帝始也而孟诜锦带前书纪郑康成匠人夏世室注云上五室法五行木室处东北曰青阳火室东南曰明堂金室西南曰总章水室西北曰元堂土室中央曰太室盖夏以不毁为名故曰世室商加重檐故曰重屋周以明布政令故曰明堂余见礼记月令也
　　封禅
　　史记封禅书曰封泰山禅梁父者七十二家无懐氏为之始盖在太昊前也管子亦云遁甲开山记则太昊之后自女娲至无懐凡十五代乃在太昊后炎帝前也
　　神州
　　王者所居卜吉土五千里内之地名也通典于周制方丘篇始録之则是神州之祭自周人始也
　　社
　　礼记曰社祭土而主阴气左氏曰共工氏有子曰勾龙为后土实始为社汉书髙祖十年春有司奏令县道常以春二月祀社稷以羊彘盖自三代以来社稷为诸侯命祀秦罢侯置守故诸侯之职归守令汉始以郡县祀社稷也
　　稷
　　礼稷为五谷之长昔烈山氏之子曰柱夏以上祀之实始为稷周弃为唐虞稷官汤既胜夏迁社而祀弃故自商以来祀之其州县祭社稷仪盖自皇朝祥符中始定之云
　　蜡
　　腊蜡者嵗十二月合聚百物而索飨之也礼记郊特牲曰伊耆氏始为蜡又曰蜡之祭主先啬而祭司啬先为田报祭也诗疏云伊耆神农并与大庭为一也
　　山川
　　通典曰黄帝祭于山川典礼为多则山川祀秩始自黄帝氏也舜典望秩于山川也
　　籍田
　　周制天子孟春躬耕籍田国语虢文公言之详矣其事亦见于周官甸师之职及礼记则其礼周制也礼记武王耕籍田然后诸侯知所以敬
　　先农
　　汉文制春始耕于籍田官祀先农以一太牢则其祀由汉兴也
　　先蚕
　　周礼内宰诏王后蚕于北郊斋戒享先蚕礼亦杂记其事然礼之所纪多商周之制及其余群小祀俱周典云
　　五祀
　　世本曰商汤作五祀井灶中霤行至周而七曰门行厉户灶司命中霤也
　　髙禖
　　五经要义曰髙禖先王子孙之祀也注云髙辛妃简狄吞燕卵而生契后王以为禖官典曰郑注俱云后王不知起于何代也
　　灵星
　　汉有天下髙祖制诏御史令天下立灵星祠盖祈谷也时汉兴八年矣通典曰周制仲秋祭灵星于国之东南则非汉始祀之也
　　夀星
　　通典曰周立夀星祠在下杜亳时奉焉宋朝防要曰景徳三年七月王钦若言礼记月令八月命有司秋分享夀星于南郊唐开元二十四年七月勅所司置夀星坛祭老人星及角亢七宿今百神咸秩而独略夀星望俾崇祀礼院言夀星南极老人星也尔雅云夀星角亢也注云数起角亢列宿之长故云唐开元中上封事者言月令八月日月防于夀星居列宿之长请八月社日配夀星于太社坛享之当时遂勅特置夀星坛也
　　周伯
　　宋朝防要曰大中祥符二年九月邢中和言景徳三年周伯星出角亢之下按角亢为泰山之根果符上封之应望于亲郊日置周伯星于亢宿间礼院言司天元奏周伯星出氐三度氐亢相去不逺并夀星之次乃设位于氐星之间
　　九宫
　　又曰景徳三年九月王钦若言九宫贵神天寳立祀咸平四年三月杜镐言唐明皇天寳中述九宫贵神次昊天上帝明皇肃宗皆尝亲祀又景祐二年四月章得象言唐天寳中术士苏嘉庆始置九宫神坛于城东祭以四孟随嵗改位行棊谓之飞位按唐防要曰天寳三载十月十六日苏嘉庆上言请于城东置九宫贵神坛每嵗四孟月祭也
　　大火
　　又曰康定元年十月胡宿言按春秋士弱对晋侯曰古之火正或食于木陶唐火正曰阏伯居商丘祀大火焉説文曰火正火官也掌祭火星行火政后世以为火祖相土契之曽孙代阏伯宋其后也商丘今南京则阏伯之神主祀大火愿列祀官祭大火礼官议曰阏伯为髙辛火正实居商丘主祀大火后世因之为贵神配火侑神功谓宜因作坛兆秩大火以阏伯配然则大火之祀始于帝喾而宋朝仁宗复其典也
　　后土
　　按西汉祭天于甘泉泰畤祭地于汾隂后土后汉始定南北郊然则汾隂后土本汉祀地只之所也
　　宗庙
　　礼纬元命包曰唐虞五庙革亦云昔唐虞五庙夏后因之至商而七书咸有一徳曰七世之庙可以观徳是也周兼文武二祧故九庙由唐虞推而上之明其前有至尧舜乃祭五庙尔
　　庙号
　　王者祖有功宗有徳始自有虞祖髙阳而宗尧故舜典有归格于艺祖受终于文祖大禹矢谟亦有受命于神宗之文商有天下太甲号太戊为中宗武丁为髙宗始列宗庙之号故汉氏因之西京有太宗世宗东京有显宗肃宗而唐室诸帝乃例称之盖其事原于虞舜而备于商人也
　　朝献
　　笔谈曰唐制有事于上帝则百神皆预祭吿惟太清宫太庙则上亲行谓之奏吿止南郊为正祠天寳九载诏以吿者上吿下之词今后太清宫宜称朝献太庙宜称朝飨自此失奏吿之名又皆为正祠其礼自唐始也
　　配天
　　有虞为禘郊之礼以祀昊天上帝始有配食之事祭法有虞氏禘黄帝而郊喾是也虞以上尚徳用有徳者夏商稍用其姓代之先后至周始严父配天故孝经曰严父莫大于配天则周公其人也周公郊祀后稷以配天宗祀文王于明堂以配上帝注谓以父配天之礼始自周公盖配天侑食肇于有虞而明堂之严父配帝则自周公始也
　　配飨
　　尚书盘庚之吿其臣曰兹予大享于先王尔祖其从与享之则功臣配享之礼由商人始也周礼有功者书于太常祭于大烝司勲诏之也赵简子记祀董安于庙魏祀曹真于太祖庙又祫祀功臣二十一人也
　　木主
　　典礼曰措之庙立之主曰帝檀弓曰商王缀重盖庙所以蔵主宜始为庙即立主也
　　版位
　　宋朝防要曰景徳二年九月二日上封者言郊立天地神位不严望令重造诏王钦若详阅修制十一月一日版位成贮以漆匣舁床覆以黄缣帕坛上四位以朱漆金字第二神位黒漆金字第三黒漆黄字第三以降黒漆朱字天地祖宗为一匣余十二陛为一匣
　　牙盘
　　又曰干徳六年和岘言唐天寳中享太庙礼料外每室加常食一牙盘五代遂废诏自今亲享庙别设牙盘食禘祫时享皆同之按唐防要曰天寳五载四月十六日诏享太庙宜料外每室加常食一牙盘则享庙之设牙盘食自唐明皇始也
　　献菓
　　史记叔孙通传孝惠曾春出游离宫通曰古者有春尝菓今樱桃熟可献愿因出取献宗庙帝从之云诸菓之献由此兴也按礼记有天子羞含桃荐之寝庙又似周制非始于通也
　　饮福
　　宋朝会要曰干徳元年十二月以南郊礼毕大宴于广徳殿自后凡大礼毕皆设宴如此例曰饮福宴盖自此其始也
　　青城
　　又曰天圣二年三月太常礼院案周礼幕人掌帷幕幄帟绶之事郑注云王出宫则有是事在傍曰帷在上曰幕皆以布为之四合象宫室曰幄王所居之帐也帟若握中坐上承尘皆以缯为之绶组所以系帷也又掌次云王大旅上帝则张氊案设皇邸祀五帝则张大次小次注曰次幄也大幄初徃所止居也小次既接祭退俟之处圣朝自太祖以来每行郊礼皆营青城幄殿即周礼大次也又于东壝门外设更衣殿即小次也是则宋朝之设青城自周制也
　　内寺
　　僧史略曰谓之道场内起于后魏得名于隋炀帝改僧寺曰道场置于宫中故曰内今宋朝洪福等殿安佛经声钟为内寺此其初也唐代宗始有其事崇奉褒册部十
　　玉皇号
　　宋朝防要曰大中祥符七年正月真宗诣玉清昭应宫率天下臣庶奏吿上玉皇圣号真宗实録曰大中祥符七年九月上对侍臣曰自元符之降朕欲与天下臣庶同上玉皇圣号至天禧元年正月辛丑朔帝诣太初殿恭上玉皇大天帝圣号曰太上开天执符御厯含真体道玉皇大天帝惟是疑会要所纪奏吿是八年事云章衡纪年通载曰大中祥符八年正月壬子朔上玉皇大帝号
　　圣祖号
　　御制灵遇记曰景徳初王中正遇司命真君传药金法上之四年十一月降刘承规之直舍五年始奉上徽号曰九天司命天尊真宗实録曰大中祥符五年十月十七日上梦景徳四年先降神人传玉皇命云今汝祖赵有名此月二十四日降如唐真元事至日天尊降延恩殿闰十月己巳诏上九天司命保生天尊圣号曰圣祖上灵髙道九天司命保生天尊【阙】
　　保生天尊
　　曰东岳司命上卿佑圣真君初封禅毕诏上司命天尊之号至是以圣祖临降名称相类故改上焉天禧元年正月壬寅帝诣景灵宫天兴殿恭上也然实録之记圣祖加号前后不同故备述二年中事云章衡纪年通载曰天禧元年辛丑朔上玉皇圣祖号寳册
　　圣母号
　　宋朝防要曰天禧元年三月六日册上圣祖母懿号曰元天大圣后先是大中祥符五年制加上圣祖母号俟兖州太极观成择日奉上至是诏王旦等行册礼也
　　采访号
　　笔谈曰庐山太平观乃九天采访使者祠自唐开元中创建元丰二年道士陶智仙门人陈若拙发地铜钱有应元保运四字至四年有诏进号九天采访使者为应元保运真君遣内侍廖维持御书殿额赐之乃与钱文同符
　　黒煞号
　　杨亿谈苑曰开寳中有神降于终南山进士张守真自言我天之尊神号黒煞将军与真武天蓬等列为天之大将太宗即位筑宫终南山隂太平兴国六年封翊圣将军翊圣传曰建隆之初凤翔府盩厔县民张守真游终南山闻空中有召之者曰吾髙天大圣玉帝辅臣授命衞时乗龙降世太宗遣王守节王龟从就终南山下筑宫兴国初诏封翊圣将军真宗受元符封泰山后大中祥符七年诏加号曰翊圣保徳真君
　　真武号
　　宋朝防要曰天禧二年闰四月诏醴泉所立观曰祥源六月诏加真武号曰真武灵应真君
　　孔子封
　　唐礼乐志曰明皇开元二十七年诏夫子称先圣可諡曰文宣王遣三公持节册命唐防要曰开元二十七年八月二十四日追諡孔子为文宣王其后嗣改封嗣文宣王二十七日命裴耀卿等就国子监册命宋朝防要曰大中祥符元年诏追諡圣文宣王五年十二月改諡至圣避圣祖讳也
　　孔子父
　　宋朝防要曰大中祥符元年十一月二日勅叔梁纥宜追封齐国公顔氏追封鲁国太夫人
　　孔子妻
　　又勅亓官氏追封郓国夫人
　　十哲封
</div>
    <div class="pagination">
<a href="事物纪原_page5.html">上一页</a><a href="事物纪原.html">1</a><a href="事物纪原_page2.html">2</a><a href="事物纪原_page3.html">3</a><a href="事物纪原_page4.html">4</a><a href="事物纪原_page5.html">5</a><span class="current-page">6</span><a href="事物纪原_page7.html">7</a><a href="事物纪原_page8.html">8</a><a href="事物纪原_page9.html">9</a><a href="事物纪原_page10.html">10</a><a href="事物纪原_page11.html">11</a><span>...</span><a href="事物纪原_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
