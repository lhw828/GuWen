<!DOCTYPE html>
<html>
<head>
    <meta charset="UTF-8">
    <title>天中记 - 第 195 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 195 页/共 201 页</h1>
    <div class="content">　　双鹭出皷昔吴夫差启地门以厌越越人为雷门以禳之击大鼓于雷门之下而地门闻焉其后移鼓建康之端门有双鹭呪皷而飞乎云末或云鹭者皷之精朱鹭楚威王时有朱鹭合沓飞翔而来舞旧皷吹朱鹭曲是也【诗义疏】朱鸢不攫肉朱鹭不吞鲤【禽经】鹢舟乍动朱鹭徐鸣【梁简文与刘孝仪令】夜梦终见取于宋王朱鹭晨飞尚张罗于汉后【元帝放生池碑】
　　素衣女子钱塘士人姓杜船行时大雪日暮有女子素衣来杜曰何不入船遂相调戏杜阖船载之后成白鹭去杜恶之便病死也【续捜神记】
　　鹭羽扇张融年弱冠同郡道士陆修静以白鹭羽扇遗之曰此异物奉异人【南史】
　　白鹭缞齐东昏汀南徐二州出雄雉头鹤氅白鹭缞【南史】鹭头翅背上皆有长翰毛今江东人取以为睫防名之曰白鹭缞【尔雅注】
　　碧继翁篁栖叟剡人贾于镜湖泊舟夜月纵步于清水芳荷中见二叟立语一曰碧继翁一曰篁栖叟相与吟诗贾遽揖之化为白鹭飞去【树萱録】
　　雪客李昉五客鹭为雪客
　　神驱薛弼绍兴中帅福州仪门外夹道榕木鹭巢其上弼欲尽伐之是夜参议曾悟梦甲胄者恳云府主恶鹭秽可去之明日大雨鹭群悉空【一统志】
　　先至鸟黎州通望县毎嵗孟夏有鹭鸶一只坠化古老传云众鸟避瘴临去留一鹭祭山神又每郡主将有除替一日前须有白鹭鸶一对从大渡河飞徃州城盘旋栖泊三五日却为军州号为先至鸟便迎新送故更无误焉【黎州图经】
　　视而有胎蜷蛇听而有孕白鹭视而有胎【隂阳自然变化论】咮长尾短山禽之咮多短水禽之咮多长山禽之尾多脩水禽之尾多促山禽鹊类水禽鹭类【禽经】
　　好露鹭人养之于池塘驯若家禽每至白露日即飞腾而去有人养之或告其故不信及期果去有诗忆念几成编集【物类相感志】鸷好风好雨鷞好霜鹭好露【禽经】丝偃鹭啄则丝偃鹰捕则角弭藏杀机也【埤雅】鹭头上有长毛十数枚长尺余毵毵然众毛异好欲取鱼时则弭之今呉人亦养焉【诗陈风值其鹭羽疏】
　　昆明愿识昆明鹭乗流饮复栖【王僧孺朱鹭诗】
　　丝禽锦鲤冲风掷丝禽掠浪飞【陆诗】一名带丝禽【海録】
　　鸬鷀
　　似鶂鸬鷀似鶂而黒一名鷧【仓颉篇】鷀鷧即鸬鷀也觜头曲如钩食鱼【尔雅】
　　胎生鸬鷀能没于深水取鱼而食之不生卵而孕雏于池泽间既胎而又吐生多者八九少者五六相连而出若丝绪焉水鸟而巢髙树之上【杨孚异物志】鸬鷀吐雏于八九防防衔翼而低昂【杜防卿禽赋】冦宗奭尝官于澧州公宇后有大木一株其上有三四十巢日夕观之既能交合兼有卵殻布地其色碧岂得雏吐口中是全未考寻可见当日听人之误言也【本草衍义】
　　龙化贞元十三年四月上以自春以来时雨未降正阳之月可行雩祝遂幸兴庆宫龙堂祈祷忽有白鸬鷀沉入水际群类翼从其后左右侍卫者咸惊异之俄然莫知所徃方悟神龙之变化遂相率舞蹈称庆至乙丒果大雨逺近滂沱于是宰臣等上表陈贺【旧唐】防要作元和十三年
　　乌鬼峡中人谓鸬鷀为乌鬼蜀人临水居者皆养鸬鷀绳系其颈使之捕鱼得鱼则倒捉出之杜家养乌鬼顿顿食黄鱼【防州图经笔谈】
　　取鱼倭国草木冬青土地膏腴水多陆少以小环柱鸬鷀项令入水捕鱼得百余头以充食【隋书】
　　鸳鸯
　　匹鸟鸳鸯水鸟鳬类雌雄未尝相离人得其一则一者相思死故谓之匹鸟【古今注】鸳鸯鸟雄雌相类飞止相匹【郑氏谒文賛】
　　栖树宋康王埋韩冯夫妻宿夕文梓生有鸳鸯雌雄各一恒栖树上晨夕交颈音声感人【列异】
　　门化汉时鄢县南门两扇忽一声称鸳一声称鸯晨夕开之声闻京师汉帝恶之令毁其门两扇化为鸳鸯相随飞去后改鄢为晏城县【佥载】
　　鹰获元魏显宗延兴三年因田鹰获鸳鸯一其偶悲鸣上下不去帝乃惕然问左右曰此飞鸣者为雌为雄左右对曰臣以为雌帝曰何以知对曰阳性刚隂性柔以刚柔推之必是雌矣帝乃慨然而叹曰虽人鸟事别至于资识性情竟何异哉于是下诏禁断鸷鸟不得畜焉【魏书释老志】
　　观池呉朋云毛泽民受知于曾布曾南迁毛坐党与得罪流落乆之蔡元度镇润州与泽民俱临川王氏婿泽民倾心事之一日家集观池中鸳鸯元度赋诗末句云莫学饥鹰饱便飞泽民和之云贪恋恩波未肯飞元度夫人笑云岂非适从曾相公池中飞过来者耶泽民慙不能举首【挥麈録】
　　化人宋时潮州有富人江行见二子美貌曰一兄一妹双生也早失怙恃养于舅氏舅母不容丐以度日年十三矣因携以归兄能捕鱼风雪不倦得鱼献主之外分为二生啖焉妹専绣刺鸳鸯毫毛俱备极其工巧居三年女长富人欲犯之辄辞年幼不可强题诗其襦间云觅得如花女朝朝依绣牀百花浑不爱只是绣鸳鸯兄曰依人为难不如去之女题诗于壁云终日绣鸳鸯懒把蛾眉扫且归水云乡百年可偕老双双鸳鸯飞去【江湖纪闻】
　　鸂鶒
　　食狐鸂鶒水鸟毛有五色食短狐其在溪中无毒气鸂勅鸂于水渚宿先后若有勅令也迹其溪防雄者左雌者右群伍皆有式度【陈昭裕建州图经】
　　下滩河南府尹阙县前临大溪每僚佐有入台者即水中先有小滩涨出石砾金砂澄澈可爱牛僧孺为县尉一旦忽报滩出翌日宰邑者与同僚列筵于亭上观之因召耆宿询其事有老吏云此必分司御史非西防之命若是西台滩上当有双鸂鶒立前后居人以此为则僧孺潜揣县僚无出于己者因举杯祝曰既能有滩何惜一双鸂鶒宴未终俄有鸂鶒飞下不旬日拜西台监察御史【剧谈録】
　　敕水鸂鶒能敕水故宿水而物不害鸩能巫步禁蛇啄木遇蠧以觜画字成符而蠧自出鹊有隠巢木鸷鸟不能见燕衔避戊巳日则巢固而不倾鹳有长水石故能于巢中养鱼而水不涸燕恶艾雀欲夺之则衔其中【续博物志】
　　鸥
　　水鸮鹥鸥也生藕叶上名水鸮【仓颉解诂】
　　信鸟鸥信鸟也信不知用【禽经】鸥潮至则翔水向以为信反为鸷鸟所击是知信而不知所以自害也【注】
　　食鸥股国其人食鸥【山经】
　　海鸥江鸥一名海鸥在涨海中随潮上下常以三月风至乃还洲屿生卵似鸡卵色青颇知风云若羣至岸必风渔人及渡海者皆以此为候【南越志】
　　好鸥海上之人有好鸥鸟者毎旦之海上从鸥鸟逰鸥鸟之至者百数而不止其父曰吾闻鸥鸟皆从女逰取来吾翫之明日之海上鸥鸟舞而不下【列子】
　　集殿咸和二年正月飨万国有五鸥集于太极殿前【晋起居注】鸥集太极殿殿非鸥所处鸥湖泽鸟也时苏峻作逆宫室被焚【晋中兴徴祥说】
　　献赋崔湜既私附太平公主时人咸为之惧门客陈振鹭献鸥赋以讽之湜虽称善而心实不恱【周书】
　　鹬
　　翡翠赤羽雀翠青羽雀也【说文】鹬翠别名也【仓颉解诂】雄曰翡雌曰翠【汉书音义】翠鸟似鷰翡赤而翠青其羽可以为饰【异物志】鹬有文而贪【禽经】
　　知风鹬如绀燕风则啼商羊一足雨则舞【义训】
　　知雨鹬水鸟天将雨则鸣故周逸书曰知天文者冠鹬冠礼图谓述氏冠述鹬之别名也一名鱼虎一名鱼师【埤雅尔雅异字书】
　　爱子翠鸟先髙作巢及生子爱之恐堕稍下作巢子生毛羽复益爱之又更下巢也【异物志】
　　徙巢翡翠巢于树颠生子夷人稍徙下其巢子未破便取之出交趾郁林郡【吴都赋刘注】
　　翠盖天子辂金根车翠羽盖皇后首饰步摇八雀九华加翡翠【徐广车服志】
　　献翠成王时苍梧献羽翠【周书】尉佗献文帝翠鸟千【汉书】薛综上防曰日南逺致翡翠充备宝玩【吴録】
　　白鹬计然者蔡邱汉上人晋三公子姓辛氏字文子博学无所不通范蠡知其贤人卑身事之请受道藏于石室乃刑白鹬而盟焉【范子】
　　鹬冠郑子臧奔宋好聚鹬冠郑伯使盗诱杀之【左僖】相持赵且伐燕苏代谓燕惠王曰今者臣来过易水蚌方出曝而鹬啄其肉蚌合而箝其喙鹬曰今日不雨明日不雨即见蚌脯蚌亦谓鹬曰今日不出明日不出必有死鹬蚌鹬两者不肯解渔者得而并擒之今赵且伐燕燕赵乆相支以敝大众臣恐强秦之为渔父也【战国防】青衣婢陈朱崖太守袁洪儿小名夸郎尝野见翡翠鸟命罗得之袁甚爱玩清夜月明彻烛长吟忽失翠鸟所在见一婢子立在其左袁洪甚异之曰汝是谁家青衣婢子曰某王家二十七娘子从嫁本名翡翠偶因化身逰行便为袁郎罗得因为邀封郎与相吟咏封郎名平仲遂为媒取王家女名从从第二十七乆之妻惨然饰行装夸郎问封生封生曰丈人晋侍中王济也乆为隂交州牧近改并州刺史遂相与别及归太守求不得已近一年【幽怪録】
　　碧衣女张磪尝逰霅上白苹洲见二碧衣女子携手吟咏云碧水色堪染白莲香正浓分飞俱有恨此别几时逢藕隐玲珑玉花藏缥缈容何当假双翼声影暂相从磪逐之化为翡翠飞去【树萱録】
　　防防
　　厌火鵧防防注云似鳬脚髙毛冠江东人家畜之以厌火灾【尔雅】交目其名鵧方目其名鴋旋目其名防【禽经】衔母防防巢于髙树颠生子在窟中未能飞皆衔其母翼飞下地饮食【异物志】
　　收养縻竺家人收防防数千头养于池渠中以厌火【拾遗】食谷鲁恭王好鬬鸡鸭及鵞鴈养孔雀防防俸谷一年费二千石【西京杂记】
　　捕宗尝遣中官徃西南采捕防防及诸水禽汴州刺史倪若水上疏谏曰方今九鳸时忙三农作苦田夫拥菜蚕妇持桑而以此时采捕竒禽异鸟供园池之玩逺自江岭达于京师水备舟舫陆倦担负饭之以鱼肉间之以稻梁道路观者莫不以陛下贱人而贵鸟也陛下当以鳯凰为凡鸟麒麟为凡兽即防防鸂鶒曷足贵也【唐书】
　　睛交而孕防防睛交而孕注云状类鳬而足髙相视而睛不转孕而生雏【禽经】
　　鹈鹕
　　鴮鸅尔雅曰鹈鴮鸅舍人曰鹈一名洿泽郭璞曰今之鹈鹕也好羣飞入水食鱼故名洿泽俗呼之为淘河陆玑疏云鹈水鸟形如鸮而极大喙长尺余直而广口中正赤颔下胡大如数升囊若小泽中有鱼便群共杼水满其胡而弃之令水竭尽鱼在陆地乃共食之故曰淘河本草云鹈一名逃河身是水沫惟胸前有两块肉如拳云昔为人窃肉入河化为此鸟今犹有肉因名逃河集池黄初二年五月有鹈鹕集灵芝池诏曰此诗人所谓污泽也曹诗刺共公逺君子而近小人今岂有贤智之士处于下位乎否则斯鸟胡为而至其博举天下隽徳茂才独行君子以答曹人之刺【魏志】
　　鱼畏鱼不畏网而畏鹈鹕网者公平无私鹈鹕有心故鱼畏之明主行赏罚如网【荘子】
　　饮水鹈鹕饮水数十而不足【淮南】师古曰一名木泽秃鹙
　　防鸰
　　雝渠防鸰雝渠飞则鸣行则摇【尔雅】大如鷃雀长脚长尾尖喙背上青赤色腹下白颈下黒如连钱杜阳人谓之连钱【陆玑疏】俗呼雪姑其色苍白似雪鸣则天当大雪极为徴验矣【物类相感志】
　　在原鹡鸰在原兄弟急难鹡鸰共母者飞鸣不相离诗人取以喻兄弟相友之道也【禽经】
　　集木唐明皇时有鹡鸰数十集麟徳殿廷木翔栖浃日魏光乘作颂以为天子友悌之祥
　　精卫
　　堙海发鸠之山有鸟如乌文首白喙赤足名曰精卫其鸣自詨是炎帝之少女名曰女娃【媱】女娃逰于东海溺而不返故为精卫常衔西山之木石以堙于东海【山经】怨鸟精卫衔木石以填海怨溺死故也海畔俗说精卫无雄耦海燕而生生雌状如精卫生雄状如海燕今东海畔精卫誓水处犹存溺于此川誓不饮其水一名誓鸟一名怨禽又名志鸟俗名为帝乌【述异记】精卫衔木偿怨【左思魏都赋】
　　鹧鸪
　　南翥随阳越雉鹧鸪也晋安曰懐南江左曰逐影【禽经】树叶覆背南方有鸟曰鹧鸪其鸣自呼常向日而飞畏霜露早晚稀出有时夜飞则以树叶覆其背上【古今注】飞逐月数鹧鸪飞逐月数如正月一日飞而止但伏巢中不复起矣十二月十二日起最难捕南人设网取之【杂俎】
　　鸣鹧鸪鸟虽复东西翔命翮之始必先南翥其鸣自呼杜薄州【南越志】鹧鸪形似雌鸡其志懐南不北徂也其鸣云但南不北【异物志】自呼钩辀格磔李群玉诗方穿诘曲﨑岖路又听钩辀格磔声一云鹧鸪声若云行不得哥哥【本草】
　　对啼衡州南灵鹧鸪解岭南野葛诸菌毒及避瘟瘴又一名防多对啼【北戸録】遇暖则相对而啼谓之山鸪【罗浮志】神取鹧鸪天地之神取每月取一只飨至尊自死者不可食【本草】
　　杜鹃
　　望帝荆人鼈令死其尸随水上荆人求之不得鼈令至汶山下邑复生起见望帝望帝者杜宇也从天下女子朱利自江源出为宇妻遂王于蜀号曰望帝望帝立以为相时巫山峡而蜀水不流帝使鼈令凿巫峡通水蜀得陆处望帝自以徳不若遂以国禅号曰开明【蜀论】望帝死其魂化为鸟名曰杜鹃亦曰子规【说文成都记】蜀人闻杜鹃鸣曰是我望帝也【寰宇记】望帝使鼈灵治水去后与其妻通慙愧且以徳薄不及鼈灵乃委国授之去望帝去时子规方鸣故蜀人悲子规鸣而思望帝【蜀王本纪】
　　怨鸟子规瓯越间曰怨鸟夜啼达旦血渍草木啼苦则倒悬于树【禽经注】
　　田鹃鷤防一名田鹃春三月鸣昼夜不止音声自呼俗言取梅子涂其口两边皆赤上天自言乞恩至商陆子熟鸣乃得止耳【临海异物志】
　　先鸣吐血杜鹃春至则鸣先鸣者吐血死尝有人山行见一羣寂然聊学其声即死初鸣先听其声者主离别厠上听其声不祥厌之法当为大声应之【异苑杂俎】惟田家候其鸣则兴农事【华阳风俗録】
　　寄巢杜鹃生子寄之他巢百鸟为饲之【博物志】昔日蜀天子化为杜鹃似老乌我见常再拜重是古帝魂生子百鸟巢百鸟不敢嗔仍为餧其子礼若奉至尊声音咽咽如有谓蜀人闻之皆起立【杜】
　　异名尔雅云嶲周禽经嶲周子规也啼必北向离骚鷤【鶗】防之先鸣兮使夫百草不为芳髙唐赋姊归思妇史厯书百草奋兴秭鳺先博雅鷶子鳺
　　谢豹子规自呼为谢豹【闽中记】呉人谓杜宇为谢豹杜宇初啼时渔人得虾曰谢豹虾市中卖笋曰谢豹笋唐顾况送张尉诗云绿树村中谢豹啼【老学庵笔记】
　　鵙
　　百鹩鵙伯劳也【尔雅】五月鴂则鸣鴂者百鹩也鸣者相命也【大戴礼】鵙不始鸣令奸壅偪【周书】
　　伯赵郯子云少皥时伯赵氏司至者也【昭十七】夏至小暑伯劳鸣博劳性好单栖其飞其声嗅嗅夏至应隂而鸣冬至而止【易通卦验】
　　栖舆国人有以伯劳鸟献诸庭者侍臣谓曰世同恶伯劳之鸣何谓也王曰月令仲夏鵙始鸣诗云七月鸣鵙七月夏五月鵙则伯劳也昔尹吉甫信后妻之防而杀孝子伯竒其弟伯封求而不得作黍离之诗俗云吉甫后悟追伤伯竒出逰于田见异鸟鸣于桑其声噭然吉甫心动曰无乃伯竒乎鸟乃折翼其声尤切吉甫曰果吾子也乃顾曰伯竒劳乎是吾子栖吾舆非吾子飞勿居言未卒鸟寻声而栖其盖归入门集于井干之上向室而号吉甫命后妻载弩射之遂射杀后妻以谢之故俗恶伯劳鸣言所鸣之家必有凶也好事者附防为之说今俗人恶之其实否也伯劳以五月鸣应隂气之动阳为生养隂为残杀伯劳盖贼害之鸟也其声鵙鵙故以其音名也【陈思王恶鸟论】
　　仇绥慕容垂之起于闗东嵗在癸未符坚之分氏戸于诸镇也赵整因侍援琴而歌曰阿得脂阿得脂伯劳旧交是仇绥尾长翼短不能飞逺徙种人留鲜卑一旦缓急语阿谁坚笑而不纳至是整言验矣【晋载记】
　　杀蛇伯劳使蛇蜿蝉【万毕术】仲夏隂作于下阳发于上伯劳夏至后应隂而杀蛇磔之于棘而鸣于上【吕览注】鵙鸣在上蛇蟠不动鹊鸣在上猬反不行【类从】鵞飞则蜮沉鵙鸣则蛇结【物理论】
　　梦伯劳伯劳为忧口舌声可恶也梦见伯劳忧口舌也【梦书】
　　比翼
　　鹣鹣古之封禅西海致比翼之鸟【史记】南方有比翼鸟不比不飞其名谓之鹣鹣
　　蛮蛮崇吾之山有鸟其状如鳬而一翼一目相得乃飞名曰蛮蛮见则天下大水【西山经】
　　玉樊成王时燃邱国献比翼鸟防各一以玉为樊【拾遗记】成王时巴人献比翼鸟【周书】
　　鵽
　　冦雉鵽鸠冦雉鵽大如鸽似雌雉鼠脚无后指岐尾为鸟憨急群飞出北方沙漠地又谓之泆泆【尔雅】
　　犯塞之兆调露元年突厥温等未叛时有鸣鵽羣飞入塞相继蔽野边人相惊曰此鸟一名突厥雀南飞突厥犯塞之兆也至二年正月还复北飞至灵夏已北悉坠地而死视之皆无头裴行俭问右史苗神客曰鸟兽之祥乃应人事何也对曰人虽最灵而禀性含气同于万类故吉凶兆于彼而祸福应于此圣王受命龙鳯为嘉瑞者和气同也故汉祖斩蛇而验秦之必亡仲尼感麟而知己之将死夷羊在牧殷纣以灭鸜鹆来巢鲁昭出奔鼠舞端门燕王诛死大鸟飞集昌邑以败是故君子防恭寅畏动必思义虽在幽独如承大事知神明之照临惧患难之及已也雉升鼎耳殷宗侧身而修徳鵩上坐隅贾生作赋以叙命卒以无患者徳胜妖也【唐五行志】
　　鹙
　　扶老扶老秃鹙也状如鹤而大大者髙八尺善与人鬬好啖蛇【古今注】一名舍利
　　兆祸汉昭帝时有鹈鹕或曰秃鹙集昌邑王殿下王使人射杀之时王驰骋无度故祥见也野鸟入处宫室将空王不寤卒以亡国【五行志】
　　大鸟孙皓问中书令张尚曰鸟之中大者唯鹤小者雀乎尚曰大者有秃鹙小者有鹪鹩皓忌胜已因徙之【呉纪】谏养正光二年八月获秃鹙于宫内诏以示崔光表曰此即诗所谓有鹙在梁解云秃鹙也贪恶之鸟也泽所育不应入于殿庭臣闻野物入舍古人以为不善是以张臶恶贾谊忌鵩鹈鹕蹔集而去前王犹为至诫况今获之宫禁方被畜养乎卫侯好鹤曹伯爱鴈身死国灭可为寒心愿放无用之物委之川泽明帝览表即弃之【北史】
　　兆亡周大象二年二月有秃鹙集洛阳宫太极殿其年帝崩后宫常虚【隋志】唐昭宗光化元年有秃鹙鸣于昭敬殿殿中唐一十八帝御容在焉唐祚将终之兆也【长安志】飏摩诃池王蜀通正元年四月有狐据于寝室鸺鹠鸣于帐中有大秃鹙鸣飏于摩诃池上顾太尉琼时为小臣直于内庭潜吟曰昔日曾看瑞应图万般祥瑞不如无诃摩池上分明见仔细看来是那胡至光天元年帝崩乃秃鹙之徴也【鉴戒録】
　　鸩
　　毒鸟鸩毒鸟也【说文】鸩鸟其雄谓之运日其雌谓之隂谐【广雅】运日知晏隂谐知雨天晏静无云则运日先鸣天将隂雨隂谐则鸣【淮谬称】
　　禁蛇广志曰鸩似鹰而大如鹗毛紫黒色有毒食之杀人喙长七八寸黄赤如铜食蝮蛇及橡粟蛇入口则烂屎溺着石石烂如泥屎石则变为生金及雄黄其鸟有法知巨石大树间有蛇虺即为禹步以禁之进退俯仰有度或独为或结群逡巡石树为之崩倒取蛇虺时呼同力数十声石起蛇出皆啄食之有人入山见其步法归向其妻学之妇正织而机翻倒凡鸩饮水处百鸟吸之皆死或得犀牛蘸角其中则水无毒此鸟与犀二物相伏今有犀处必有鸩鸩生处必有犀不然有毒气伤物类故天资之以含育万物【物类相感志】
　　同力鷤鸟千嵗为鸩老则愈毒同力即鸩也【禽经注】鸩一名昙鸟亦曰同力鸟尾有綷文背上连缀不断足生距雄者其鸣先顾【寰宇记】
　　云白白雉落黒鸩零【蜀都赋】鸩鸟一名云白古人谓之鸩毒【刘注】渴者恣口于云白之酒饥人之取饱于郁肉漏脯也【抱朴良规】
　　寘酒申生祭齐姜于曲沃归福于绛公田骊姬受福乃寘鸩于酒置堇于肉公归祭之地地焚饮小臣酒亦毙【晋语】韦注曰鸩运日也
</div>
    <div class="pagination">
<a href="天中记_page194.html">上一页</a><span>...</span><a href="天中记_page190.html">190</a><a href="天中记_page191.html">191</a><a href="天中记_page192.html">192</a><a href="天中记_page193.html">193</a><a href="天中记_page194.html">194</a><span class="current-page">195</span><a href="天中记_page196.html">196</a><a href="天中记_page197.html">197</a><a href="天中记_page198.html">198</a><a href="天中记_page199.html">199</a><a href="天中记_page200.html">200</a><span>...</span><a href="天中记_page196.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
