<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 250 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 250 页/共 320 页</h1>
    <div class="content">　　兆尹长安游徼受赃布罪名已定其母年八十守遗腹子诣敞自陈愿乞一命敞多其母守节而出教更量所受布狭幅短度中疏亏二尺价值五百由此得不死又曰伏灵在菟丝之下烛之火灭即记其数以新布四尺环置之明即掘取　原又张骞传曰臣在大夏时见卭竹杖蜀賨布　増东观汉记曰亷范年十五入蜀迎祖母丧及到葭萌渡船没几死太守张穆持筒中布数箧与范范曰石生坚坚生香前后相违不忍行也遂不受　又曰建初元年诏贾逵入北宫虎观南宫云防讲左氏传又使发出左氏大义长于二传者书奏上嘉之赐布五百疋衣一袭　后汉书曰马太后诏曰吾为天下母而身服大练食不求甘左右但着帛布无香薫之饰者欲以身率下也　又曰元和二年诏令天下大酺五日赐公卿以下钱帛各有差及洛阳民当酺者布户一匹外三户共一匹博士弟子见在太学者布人三匹又曰灵帝时杨璇为零陵太守时苍梧猾贼相聚吏
　　民忧恐璇乃特制马车数十乗以排嚢盛石灰于车上系布索于马尾顺风鼓灰贼不得视因以火烧布布燃马惊奔突贼阵羣盗破散　又曰哀牢夷知染防防布织成文章如绫锦有梧木华绩以为布幅广五尺洁白不受垢汚先以覆亡人然后服之　原又曰王允与吕布及士孙瑞谋诛董卓有人书吕字于布上负而于市歌曰布乎布乎有告卓不悟三年四月帝疾愈卓入朝布持矛刺卓兵士趣斩之　増又曰董卓获山东兵以猪膏涂布十余丈用纒其身然后烧之先从足起　原先贤行状曰国中有盗牛者牛主得盗者曰我邂逅迷惑从今以后将改过幸无使王烈闻之人有以告烈者烈以布一端遗之曰是知耻恶知耻则善心将生故与之劝为善也　増广州先贤传曰丁密苍梧广信人也清贫髙节非家织布不衣　魏略曰大秦国在安息条支西出细布有织成细布言用水羊毳名曰海西布又曰大秦国出金涂布绯持竹布发隆火浣布阿罗得布巴则布鹿代布温宿布五色枕布　魏文帝诏曰夫珍玩所生皆中国及西域他方物比不如也代郡黄布为细乐浪练为精江东太末布为白故不如白叠布鲜洁也　又曰皇甫隆为炖煌太守炖煌妇人作裠率缩如羊肠用布一匹隆禁止之所省复不訾　魏志曰青龙三年西域重译献火浣布诏大将军太尉临试以示百僚　曹植表曰欲遣人到邺市上党布五十匹作车上小帐帷谒者不听　竹林七贤论曰王戎为侍中南郡太守刘肇遗戎筒中布五十端戎不受而厚报其书识者以为讥世祖患之为发诏议乃息　晋书曰王戎性悭吝从子将婚遗一单布衣婚毕却收之　又曰苏峻平后帑藏空竭库中惟练数千端鬻之不售而国用不给王导患之乃与朝贤俱制练布单衣于是人士歙然效服之练遂踊贵乃令主者出卖端至一金　又曰谢尚为江夏相府以布四十匹为尚作乌布帐尚以为军士襦袴　又曰顾恺之为殷仲堪荆州参军尝因假还仲堪特以布帆借之至破遭大风恺之与仲堪牋曰地名破直破而出下官平安布帆无恙　郭子曰刘道贞常为徒扶风王以五匹布赎之既而用为从事郎中当时以为美谈　孔羣嗜酒王导戒曰卿不见酒家覆瓿布久糜烂耶　原笑林曰沈珩弟峻字叔山有名誉而性俭恡张温使蜀入内良久出语温曰向择一端布欲以送卿而无粗者温嘉其能显非　俗説曰桓豹奴善乗骑亦有极快马有一诸葛郎自云能走与马等桓车骑以百匹布置埓令豹奴乗马诸葛竞走先至者得布便俱走诸葛恒与马齐欲至埓头去布三尺许诸葛一跃坐布上遂得之　増崔鸿十六国春秋前秦録曰天竺国献火浣布　拾遗记曰晋太康中有羽山之民献火浣布前虞舜时献黄布汉末献赤布梁冀制为衣　又曰方丈山东有龙场地方千里玉瑶为林或云龙常鬪此处膏血如水流着如淳漆燕昭王三年海人乗霞舟以雕壶盛膏数斗以献王王坐通云之防以火浣布为以龙膏为灯照耀百里　梁四公记曰有商人赍火浣布三端帝以杂布积之令杰公以他事至于市所杰公遥识曰此火浣布也一是积木皮所作一是鼠毛所作以诘商人具如杰公所説因问木鼠之异公曰木坚毛柔是可别也以阳燧火山隂柘木爇之木皮改常试之果验　宋书曰王谟侵魏为前锋好营货利一匹布责人八百棃以此倍失人心　梁书曰鄱阳王萧恢为郢州刺史境内大宁时有进筒中布者恢以竒货异服即命焚之于是百姓仰德　陈书曰姚察自居显要一不交通尝有私门生不敢厚饷送南布一端花练一匹察谓曰吾所衣者止是麻布蒲练此物于吾无用既欲相接欵幸不烦尔此人逊让察厉色驱出自是莫敢餽送　又曰东海扶桑国其土多扶桑木故以为名扶桑如桐初生如笋国人食之实如棃而赤绩其皮为布以为衣亦以为锦　原燕书曰宋该字宜为右长史太祖防羣僚以该性贪故赐布百余匹令负而归重不能胜乃至僵顿以愧辱之　増后魏书曰杨大眼为荆州刺史尝缚蒿为人衣以青布而射之召诸蛮渠指示之曰卿等作贼吾正如此相杀也　又曰杨椿归老临行诫子孙曰国家初丈夫好服防色吾虽不记上谷翁时事然记清河翁时服饰恒见翁着布衣韦带常自约敇诸父曰汝等后世若富贵于今日者慎勿积金一斤防帛百匹以上用为富也　北史曰齐郑述祖为光州刺史有人入市盗布其父怒曰何忍欺仁君执之以归首述祖特原之自是境内无盗　隋史曰隋文帝焚绫文布　杜寳大业拾遗録曰七年十二月朱寛征琉球国还获男女口千余人并杂物产与中国多不同缉木皮为布甚细而幅濶三尺二寸亦有细班布幅濶四尺许　唐书曰贞观时南蛮王【一云西屠夷头黎】献朝霞布　又曰贞观十八年命将征辽东安州人彭通请出布五千匹以资征人上喜之比于汉之卜式拜为宣义郎　六帖曰唐开元初日本栗由复朝请从诸儒授经诏四门助教赵元黙即鸿胪为师献元黙大幅布
　　布三
　　原奋衣　卧被【上详布一下详布二】　増青笺　黄润【夏侯开国吴郡赋曰金玉星烦明珰霞聚织絺细越青笺白纻名练夺乎乐浪英葛先乎三辅　扬雄蜀都赋曰细絺弱折绵茧成袵筒中黄润一端数金又左思蜀都赋曰黄润比筒籯金所过黄润盖细布也】　橦花　縁藤【又蜀都赋曰布有槿华　下详布一】　原献越　赠戎【后汉陆绩祖父闳建武中为尚书令美姿貌着越布单衣世祖见而好之自是常敇防稽献越布　晋王戎伐吴南郡太守刘肇赂赠戎细布五十端为司所纠以知而未纳不坐帝曰戎岂怀私茍得不欲为异耳然而为清慎者所鄙由是损名】　贸丝　同帛【诗云抱布贸丝　孟子曰许行布帛长短同则价相若】　増香荃　古贝【上详布一　下详布二】　白防　紫丝【上详布一　孔帖云唐明皇时有范尼善相顔真卿问曰吾得五品否尼指座上紫丝布云顔卿防色当如此】　遗盗　献师【俱详布二】原如雪　比筒【诗曹风曰麻衣如雪　下详上】　露积　火浣【汉王干字子良虽有爵禄若不在已秩俸布帛皆露积腐烂　魏志云汉时梁冀以火浣布为单衣常防賔客冀佯争酒失杯而汚之伪怒解之曰烧之布得火然如灰凡布垢尽火灭粲然洁白若用灰水洗中间久絶魏文帝以火性酷烈而无含肓之气必不然之事遂着典论言必无乃刋石于庙门外与石经并立明帝立西域重译而来献之于是大臣乃试以示百僚遂灭此论天下笑之矣】　羲皇造　孔子冠【羲皇造布　孔子作缁布冠】　衞侯衣　孟光裙【上详布二　孟光荆钗裙布而嫁梁鸿】　増军士作袴　朝贤制衣【俱详布二】
　　布四
　　原盛囊【杨王孙以布囊盛其尸而瘗之】　着缦【沈辽女儿带环着缦布】　齐必有【明衣布也】　祭为尚【详布一】　増赐郅恽【汉光武尝出猎车驾夜还上东门郅恽拒闗不开上乃从东中门入明日恽上书赐布百匹】　给王钊【唐王钊守洛州给王防布一端】赡布三千【东汉永平中衞尉马廖以布三千匹私赡三辅衣冠知与不知莫不毕给注云衣冠盖指士大夫也】　赐布九万【唐郭子仪屯绛州帝引至卧内赐布九万匹】　四幅内头【朱崖传曰朱崖俗行来出入如着布或细纻布巾巾四幅其中内头如领巾象】　一幅蔽身【西域尼婆罗一幅布蔽身】　有幅无迁　广狭疎宻【礼记俱详布一】
　　布五
　　原赋晋殷臣竒布赋曰惟泰康二年安南将军广州牧滕侯作镇南方余时承乏沗备下僚俄而大秦国奉献琛来经于州众寳既防火布尤奇乃作赋曰伊荒服之外国逮大秦以为名仰皇风而悦化超重译而来庭贡方物之绮丽亦受气于妙灵美斯布之出类禀太阳之纯精越常品乎意外独诡异而特生森森丰林在海之洲煌煌烈火焚焉靡休天性固然兹殖是由牙萌炭中頴发烬隅叶因焰洁翘与炎敷焱荣华实焚灼蕚珠丹辉电近彤炯星流飞耀冲霄光赫天区惟造化之所陶理万端而难察燎无烁而不燋在兹林而独昵火焚木而弗枯木吐火而无竭同五行而并在与大椿其相牵乃采乃防是纺是绩每以为布不盈数尺以为布帊服之无斁既垢既汚以焚为濯投之朱罏载燃载赫停而冷之皎然凝白
　　原启梁刘孝绰谢越布启曰比纳方绡既轻且丽珍迈龙水妙越岛夷増周庾信谢赵王赉息丝布启曰南冠获宥既预礼延稚子胜衣还拜谒闗尹津梁之织邺地双丝扶风彩文之机仙园独蠒青衿宜袭书生无废学之诗春服既成童子得雩沂之舞况复栖乌挟子同知桂树之恩泽雉将雏共喜行春之令根株一润枝叶俱荣谨启　又谢赵王赉丝布等启曰望外之恩实符大赉非常之锡乃溢生涯曵练且观无劳白马之望流泉欲委伫见青鳬之飞杨池掘荷李园移树陈留下粟有愧深恩栎阳雨金翻惭曲施灵防久客从此数炊黍谷长寒于今更暖　又谢赵王赉丝布启曰某启奉教垂赉杂色丝布三十段去冬凝闭今春严劲霰似琼田凌如盐浦张超之壁未足鄣风袁安之门无人开雪覆鸟毛而不暖燃兽炭而愈寒逺降圣慈曲垂矜赈谕其蠺月殆罄桑车津实秉杼几空织室遂令新市数钱忽疑贩防平陵月夜惊闻捣衣妾遇新缣自然心伏妻闻裂帛方当含笑庄周车辙实有涸鱼信陵鞭前元非穷鸟仰经济伏荷深慈　又谢明帝赐丝布等启曰臣某启奉敇赐杂色丝布绵绢三十段银钱二百文某比年以来殊有阙乏白社之内拂草看冰灵防之中吹尘视甑怼妻狠妾既嗟且憎瘠子羸孙虚恭实怨王人忽降大赉光临天帝赐年无逾此乐仙童赠药未均斯喜张袖而舞鹤欲来抚节而歌行云几断所谓舟楫无岸海若为之反风荠麦将枯山灵为之出雨况复全抽素茧雪板疑倾并落青鳬银山或动是知青牛道士更延将尽之年白鹿真人能生已枯之骨虽复拔山超海负德未胜垂露悬鍼书恩不尽蓬莱谢恩之雀白玉四环汉水报德之蛇明珠一寸某之观此宁无媿心直以物受其生于天不谢
　　增铭宋范纯仁布衾铭曰藜藿之甘绨布之温名教之乐德义之尊求之孔易享之常安锦绣之奢膏粱之珍权宠之任利欲之繁若难其得危辱旋臻舍难取易去危就安至愚且知士宁不然顔乐箪瓢万世师模纣居琼防死为独夫君子以俭为德小人以侈丧躯然则斯衾之陋其可忽诸　陆务观司马温公布被铭曰公孙丞相布被人曰诈司马丞相亦布被人曰俭布被可能也使人曰俭不曰诈不可能也
　　帛一
　　増财货源流曰帛缯也缯帛之总名　书曰肆觐东后五玉三帛　易曰贲于丘园束帛戋戋　礼记月令曰季春之月出币帛聘名士礼贤者　又礼运曰后圣有作治其麻丝以为布帛　又内则曰国君世子生三日卜士负之宰醴负子赐之束帛　又曰妇或赐之饮食衣服布帛则受而献诸舅姑　又王制曰布帛精粗不中数广狭不中量不鬻于市　又坊记曰礼之先币帛也欲民之先事而后禄也　周礼地官曰媒氏凡嫁女娶妻入币纯帛无过五两　又春官曰肆师之职掌立国祀之礼以佐大宗伯立大祀用玉帛牲牷　又春官典命曰凡诸侯之适子誓于天子摄其君则下其君之礼一等未誓则以皮帛继子男　又夏官职方氏曰并州其利布帛　春秋元命苞曰须女四星十二度主布帛　史记曰帛千钧比千乗家　法言曰禽兽食人之食土木衣人之帛谷人不足于昼丝人不足于夜此谓恶政也　风俗通曰诸侯相赠乗马束帛　崔实四民月令曰八月清风戒寒趣织缣帛　河图玉版曰昆仑以东大秦之国人长十丈皆衣帛　汉张衡东京赋曰通帛綪斾　唐杜牧阿房宫赋曰瓦缝参差多于周身之帛缕
　　帛二
　　増左传曰分康叔以大路少帛注少帛杂帛也　又曰鲁伐邾以邾子益来茅夷鸿以束帛乗韦自请救于吴【无君命故言自】　韩诗外传曰孔子之齐遇程子于谭郯之间倾盖而语终日孔子曰取束帛十匹以赠先生　礼记曰伯髙之丧孔氏之使者未至冉子摄束帛乗马而将之孔子曰异哉徒使我不诚于伯髙　史记曰子贡结驷连骑束帛之币以聘享诸侯所至国君无不界迎与抗礼者夫使孔子名扬于天下者子贡先后之也　又曰陈胜以帛书陈胜王置人所罾鱼腹中卒得鱼见书怪之　汉书曰汉文帝使人存问长老九十以上赐帛絮　又曰汉武帝赐县三老帛五匹乡三老孝弟力田帛人三匹　又曰武帝使束帛加璧安车驷马迎申公又曰汉宣帝赐鳏寡孤独髙年帛宣帝凡五年赐帛又曰馆陶公主乃命私府曰董君所发必金满百斤
　　钱满百万帛满千匹乃白之　又曰楼防为谏议大夫使郡国多持币帛过齐上书求上先人因防宗族故人各以亲疎遗以束帛一日散百金之费　东观汉记曰耿纯于邯郸见上遂自结纳献马及缣帛数百匹后汉书曰邓禹愿效尺寸垂功名于竹帛　又曰公孙述造十层赤楼帛栏船盖以帛饰其栏槛也　又曰明帝出诸贵人当徙居马太后感离别之怀赐越帛二千端杂帛二千匹　又曰永平六年雄山出寳鼎庐江太守献之于朝赐三公帛五十匹九卿二千石半之　续汉书曰宋秉字巨公拜御史中丞布被瓦器居无粟马出无从车车驾幸其府叹曰虽楚王二龚不如云阳宋巨公赐布帛帐帏十器　魏略曰陈留邯郸淳奏投壶赋文帝以为尚书郎赐帛十匹　魏志曰张伯英专精于书凡家之衣帛必书而后练　晋阳秋曰董威辇常宿白社中时乞于市得残碎绢结以自覆金帛袿锦则不肯受　沈约宋书曰文帝袁皇后常就上求钱帛赡家上性节俭所得不过钱三五万帛三五千匹　南史曰宋鲍昭尝谒临川王义庆未见知欲贡诗言志或止之曰卿位尚卑不可轻慢大王昭勃然曰千载上有英才异士沈没而不闻者安可胜数哉大丈夫岂可遂蕴知能使兰艾不辨终日碌碌与燕雀相随乎于是奏诗义庆可之赐帛二十匹　齐书曰刘显将之浔阳朝贤毕祖道显悬帛十匹约曰险衣来者以赏之众人竞改常服不过长短之间显曰将有甚于此矣既而周正緑丝布袴綉假种轩昻而至折标取帛　后魏书曰髙允拜中书令帝幸其第惟草屋数间布被緼袍厨中盐菜而已帝叹息曰古人之清贫岂有此乎即赐帛五百匹粟千斛　又曰韦珍字灵智累迁显武将军郢州刺史所在有声绩朝廷嘉之迁龙骧将军赐骅骢二匹帛十五匹谷三百斛珍乃召州内孤贫者谓曰天子谓我能抚绥卿等故赐以谷帛何敢独当遂以所赐悉分与之　隋书曰文帝尝遣髙颎大阅于龙防泽诸军部伍多不齐整惟阎毗一军法制肃然颎言之于上特赐帛　唐书曰髙祖倾府藏以赐勲人而又患国计不足刘义节进计曰今义师数万并在长安樵薪贵而布帛贱若伐苑内及街衢之树为樵易布帛嵗取数十万可立致也帝从之　又曰太宗召太子舍人陆敦信劳之曰尔所録古先太子善恶之事多所规讽诚有可嘉因赐帛五十段　又曰唐太宗民八十以上赐粟帛百嵗加版授　又曰贞观中皇后所生长乐公主将出降敇资送倍于长公主魏征谏以汉明帝以朕子安得同于先帝子后闻之以为难可谓正直社稷臣也固请遣中使赍帛五百匹赐征　又曰贞观十一年赐遭水之家帛十五匹半毁者八匹　又曰开成中以谏议大夫萧俶为荆楚州刺史俶故相俛之弟将赴任延英殿陛辞上曰萧俛是先朝贤相筋力未衰即须一来京国朕今特赐手诏及帛三百匹以备山谷所乏　唐杜阳编曰同昌公主一日大防韦氏族暑气特甚主命取澄水帛挂于南轩满座皆思挟纩
　　帛三
　　原水湅　蜃淫【周礼防氏涷布以栏为灰渥淳其帛实诸泽器淫之以蜃注以栏木灰渐泽其帛泽器谓滑泽之器淫薄粉令帛白也蜃蛤也蛤灰今海旁有之渥音沤清其灰而盝之而挥之注清澄也于灰澄而出盝希之希而挥去其蜃而沃之而盝之而涂之而宿之注更沃淳明日沃而盝之注朝更沃至夕盝之更沃至旦盝之亦七日而沤枲昼暴诸日夜宿诸井七日七夜是谓水涷】　得书　寳篚【苏武传云天子射上林得雁足系帛书　诗鹿鸣序云既饮食之又实币帛筐篚以将其意】　妾不衣　后好裂【季文子相鲁无衣帛之妾　史记曰周幽王后褒姒好裂缯帛】　赐太守赠先生【汉宣诏曰凤凰集于新蔡其赐汝南太守帛百匹　下详帛二】　増迎申公赐隐士【上详帛二　东汉光武时隐士周党三聘乃就车及见帝伏而不起愿守所志诏赐帛四】
　　【十匹遣还】　后苑造　閤门垂【宋史舆服志曰徽宗政和二年诏后苑造缬帛盖自元丰初置为行军之号又为衞士之衣以辨奸诈遂禁止民间打造令开封府申严其禁客旅不许兴贩缬板　酉阳杂俎曰今閤门有宫人垂帛引百僚或云自则天或言因后魏】　出自寒女　均分族人【杜甫北征诗曰彤庭所分帛本自寒女出鞭挞其夫家聚敛贡城阙又曰那无囊中帛救汝寒栗烈宋范仲淹每嵗以所给之俸所赐之帛均分族人】
　　帛四
　　原贩【灌婴贩缯缯亦帛】　束【易束帛戋戋】　精麤　广狭　使无迁【晏子曰如布帛之有幅焉为之制度使无迁也】　中则赐【东方朔射覆中武帝赐帛十匹郭舎人曰更致他物射之中则臣榜百不中赐臣束帛朔又中乃榜舎人】　承筐是将【注所以行币帛也】与布同价【详布】　七十不暖【七十非帛不暖】　五十可衣【五十可以】
　　【衣帛】　增上书赐帛【汉宣帝时茂陵徐福上书言霍氏奢僣后赐福帛十匹迁为郎】　丐笔书帛【唐狄仁杰送制狱丐笔书帛置褚衣中好谓吏曰方暑请付吾家彻絮】　上表辞帛【唐李抱真卒膳部员外郎冯抗持节临吊赠之帛不受又致之京师伉上表固拒】　赐公艺帛【张公艺九世同居髙宗封泰山幸其宅召见问其所以和睦之道公艺乃书百忍字以进帝因赐公艺帛】赐邯郸帛【邯郸淳作魏文帝受禅诏文帝曰淳作此甚典雅朕何以堪其赐帛四十匹】丝一
　　増説文曰蚕眠成茧茧缲成丝　尚书禹贡曰济河惟兖州厥贡漆丝海岱惟青州厥篚檿丝　诗曰其钓惟何惟丝与缗　又曰淑人君子其带伊丝　又曰丝衣其紑载弁俅俅　又曰虽有丝麻无弃菅蒯　礼记月令曰季春之月蚕事既毕分茧称丝效功　又内则曰子能言男唯女俞男鞶革女鞶丝　又少仪曰国家靡敝则君子不履丝　又祭义曰夫人缫三盆手　文献通考郑氏释士冠礼谓爵弁纯衣丝衣也余衣皆用布惟冕与爵弁用丝耳　左传隐四年公问于众仲曰卫州吁其成乎对曰臣闻以德和民不闻以乱以乱犹治丝而棼之也　春秋考异邮曰四月蚕饵丝　墨子曰墨子见染丝者叹曰染于苍则苍染于黄则黄五入则为五色不可不慎非独染丝治国亦然　楚辞曰茅丝兮同综冠履兮共防　宋玉钓赋曰夫渊之钩也以三寻之竿八丝之纶　荀卿琴赋曰弦以园客之丝徽以钟山之玉　吕氏春秋惠子曰使女工化为丝不能治丝大匠化为木不能治木　淮南子曰墨翟观练丝而悲为其可以黄可以黒杨朱见岐路而泣为其可以南可以北　又曰蚕吐丝则商弦絶【商金声春蚕吐丝金死故絶也】风俗通曰五月五日赐续命丝俗説益人命　正部曰皎皎练丝得蓝则青得丹则赤得蘖则黄得泥则黒七纬曰丝俱生于蚕为缯则贱为锦则贵　枚乗七发曰龙门之桐髙百尺而无枝斩以为琴野茧之丝以为弦　论衡曰蚕合丝而商絶按子生而父气衰新丝既登故休者坏耳　蔡邕广连珠曰参丝之绞以琴缓张则桡急张则絶　陆凯奏事曰诸暨永安出御丝嵇康蚕赋曰食桑而吐丝前乱而后治　张景阳七
　　命曰沈丝结飞缯理　谢灵运初去郡诗曰牵丝及元兴　古乐府歌诗曰罗敷善蚕桑采桑城南隅青丝为笼绳桂枝为笼钩何用识夫壻白马从骊驹青丝系马尾黄金络马头　白孔帖云织染着丝五两为钧　宋书曰诸葛阐上言曰夫嵗时有利害之収而蚕桑有经常之苦机杼居不变之勤而民用有奢俭之异今南至有五丝命缕之服仲夏北至比肆连行纠绳縻无用之工黄侵衣革之费饰防虽贵始无所入尺絶寸分终于捐弃部一邑以推百城其费博矣谨率愚管谊宜禁革　唐六典曰齐州出丝葛　唐李白诗曰荆州麦熟茧成蛾缲丝忆君头绪多　杜牧之诗曰千秋佳节名空在承露丝囊世已无【唐人千秋节以丝囊承露】　宋黄庭坚诗曰三尺琵琶緑茧丝
　　丝二
　　増桓谭新论曰昔神农始削桐为琴绳丝为以通神明之德合天地之序　王子年拾遗记曰周成王时因祗国致女工一人能以五色丝纳口中手引而结之则成文　管子曰齐桓公伐楚济汝水逾方城使贡丝于周室　左传曰晋中行献子伐齐将济河献子以朱丝系玉二瑴而祷　家语曰子张问入官子曰返身修道故夫女工必自择丝麻良匠完材贤君选左右　列女传曰乐羊子逺游寻师一年来归妻引刀趋机曰此织本自蚕茧成于机杼一丝而累至寸不已遂成于尺累尺不已遂成丈匹若今断之则损全功羊感之七年不归　琅嬛记曰越嶲国有吸华丝凡华着之即不堕落用以织锦汉时国人奉贡武帝赐丽娟二两命作舞衣西京杂记曰汉公孙举贤良国人邹长倩赠以素
　　丝一防为书以遗之曰五丝为防倍防为升倍升为緎倍緎为纪倍纪为緵倍緵为防此自少之多自微之着也士之立功勲効名节亦复如之勿以小善为不足修而不为也　又曰宣帝被収系郡邸狱臂上犹带史良娣合采婉转丝绳系身毒国寳镜一枚　汉书曰童子魏照求入事郭泰供给洒扫泰曰当精义讲书何来相近照曰经师易获人师难遭欲以素丝之质而就朱蓝之染　谢承后汉书曰丹阳方储为郎中章帝使文郎居左武郎居右储正住中曰臣文武兼备在所施用上嘉其才以繁乱丝付储使储理储拔所佩刀三断之对曰反经任势临事宜然　魏略曰文帝欲受禅野蚕成丝　晋阳秋曰武帝时有司奏以青丝为牛靷诏以青麻代之　竹林七贤论曰鬲令袁毅为政贪浊赂遗朝廷以鼔虚誉遗山涛丝百斤众人莫不受涛不欲为异乃受之命内阁之梁上而不用也后毅事露令治涛所涛于梁上下丝已数年尘埃黄黒印如初以付吏　晋书曰王恺作紫丝歩幛石崇作锦丝歩幛　又曰吕光窃号河右中书监张资病光传营中就疗有外国道人罗义云能差资病光喜给赐甚重罗义曰义不能为益徒烦费耳冥运虽隐可以事试也乃以五色丝作绳结之烧为灰末投水中灰若出水还成绳者病不可愈须臾灰聚浮出复为绳义疗果无效少日资亡　山海经曰欧丝之野有一女子跪树而欧丝郭璞注曰蚕类也梁四公记曰扶桑国贡黄丝三百斤即扶桑蚕所生
　　扶桑灰汁所煑之丝也帝有黄罏重五十斤系六丝以悬罏丝有余力　琅嬛记曰梁沈休文雨夜斋中独坐风开竹扉有一女子携络丝具入门便坐风飘细雨如丝女随风引络络绎不断断时亦随口续之若真丝焉烛未及跋得数两起赠沈曰此谓氷丝赠君造以为冰纨忽不见沈后织成纨鲜洁明净不异于冰制扇当夏日甫携在手不揺而自凉　后魏书曰幽州刺史张亮初有薛俶梦亮于山上挂丝觉而告亮且占之曰山上丝是幽字君其为幽州乎未期而授　唐书曰宰相张嘉贞欲纳郭元振为壻曰吾五女各有姿色各持一线幔前取便牵之元振牵一红丝线得第三女　辽史礼志五月重五日以五采丝为索纒臂谓之合欢结又以防丝宛转为人形簪之谓之长命缕　神仙传曰仙人用五色丝作续命幡幡安五色　传灯録曰南泉师问陆宣大夫十二时中作麽生陆曰寸丝不挂师云犹是阶下汉
　　丝三
　　原王言　女治【礼记云王言如丝其出如纶诗云緑兮丝兮女所治兮】　五紽九职【诗云素丝五紽五緎五总　周礼云典丝掌丝入而辨其物以其贾楬之注丝入谓九职之嫔妇所贡丝】　涷沤　纰组【周礼云防氏涷丝以涗水沤其丝七日去地尺暴之昼暴诸日夜宿诸井七日七夜是谓水涷注涚水以灰涷水者沤之宿诸井悬井中　诗云素丝纰之组之】　朱绳青辔【鲍明逺白头吟曰直如朱丝绳　有青丝辔】　増萦社　悬罏【公羊传云六月辛未日有食之以朱丝萦社盖社地主日食以地精而犯故以朱丝萦之助阳而抑隂也　下详丝二】独茧　虹霓【詹何以独茧为纶　李白钓鼇以虹霓为丝】　原长倩赠　园客缫【上详丝二　列仙传云园客济隂人貌美而良邑人多欲以女妻之客终不娶常种五色香草数十年服食之有五色蛾止香草上蚕焉有一女自来助客养蚕亦食香草茧皆如瓮大缫一茧六七日丝乃尽缲讫此女与园客俱去琴赋云弦以园客之丝】　增方储断　墨子悲【上详丝二　下详丝一】　原治而棼　入而辨【众仲曰犹治丝而棼之　下详上周礼】　增为缯为锦　得蓝得丹【俱详丝一】　凝霜委雾　补衮系桐【俱详丝五】
　　丝四
　　原布贸【诗云氓之蚩蚩抱布贸丝】　织成【诗云皎皎白素丝织成寒女衣】　有条【而不紊】　同价【孟子许行欲令麻缕丝絮轻重同则价相若】　増乌丝【黄庭坚诗正围红袖写乌丝霍小玉传出越州姬乌丝栏素段三尺授李生生援笔成章】　朱丝【苏东坡诗想见深屋弹朱丝】　鞚丝【东坡诗玉勒鞚青丝】　桐丝【又曰终日事桐丝】　色丝【蔡邕题曹娥碑云色丝絶字也】　金丝【杜阳编云唐代宗幸兴庆宫于复壁间得寳匣匣中有软玉鞭遂命碧金丝为鞘丝即永泰元年弥罗国所贡云其国有桑枝干盘屈履地而生其上有蚕可长四寸其色金其丝碧纵之一尺引之一丈撚而为鞘表里通莹如贯琴瑟】　中琴瑟【禹贡青州厥篚檿丝注云檿桑丝中琴瑟丝篚筐也】　同麻缕【详上孟子】　杜甫乞丝【详丝二】　彦儒献丝【五代房如温卒其子彦儒献其父丝十万于上】　原受采之悲【墨翟悲素丝之受采】　积微之诫【邹长倩赠公孙素丝一防以为积微成大之诫】　当既蚕之时且征茧税【书曰桑土既蚕】　及载绩之日爰成妇功【诗八月载绩】
　　丝五
　　增诗唐杜甫诗曰缫丝须长不须白越罗蜀锦金粟尺象牀玉手乱殷红万草千花动凝碧　陆素丝诗曰为线补君衮为弦系君桐左右修阙职宫商还古风端然洁白心可与神明通　元马祖常缫丝行诗曰缫车轧轧茧抽丝桑薪煮水急莫迟黄丝白丝光縰縰老蚕成蛹啖儿饥田家妇姑喜满眉卖丝得钱买羃防翁叟惯事骂妇姑只今长男戍葭芦秋寒无衣霜冽肤鸣机织素将何须翁叟喃喃骂未竟当门叫呼迎县令驺奴横索马鞭丝妇姑房中折纑经
　　増讃晋郭璞欧丝野讃曰女子鲛人体近蚕蚌出珠匪甲吐丝匪蛹化出无方物岂有种
　　增表唐杜牧谢赐新丝表曰晶比凝霜莹如委雾增赋唐张良器素丝赋曰羽虽白贲然而轻玉虽白坚然而贞未若素丝之为用以转化而为名匪刚克以居体实柔正而有成其正也可以如绳之直其顺也可以绕指而萦故能纷以随时浩然养素挥流水则转増其妍染绘色则不吝其用动必随人寸无恒度其来也何所自园客而出兹厥赋也何地由岱畎而贡之俯乎列井将稽防氏之湅实乎泽器徒为墨子之悲信干旄之望美非庶士之可持不愿充嫠妇之纬不愿托寒女之丝因弄杼以成韵庶补衮而为期代若好五采我则大白以受质代若厌羣居我则众缕以为匹非异俗而招累将矫世而摭实夫其公孙奉驾长倩趋风赠以生刍之束朂以素丝之总盖取诸自微之着积少成功君无谓我微君无谓我细若綦之可织则假手以成劳如裳之可缝则因縁而善系功无不给物无不济彼服卉佩兰衣荷带蕙念牵丝之无日伤考槃之失计今将洁白以修身咏羔羊而取嫓傥黄绢之可比希菅蒯而无替乔潭素丝赋曰色之贞者尚乎白质之细者珍乎丝
　　真则贞而洁矣细则积而多之故君子輶德是务清以自持将经纶以济物先组织以修词惟丝之故不乎素组以饰马言好善而不紽之在羊时退公之有度始也重蚕事终妇功促季月候戾风爰求柔桑宁止于十亩既登分茧乃布于三宫至若三盆既缲八月成绩方勤水练爰去地尺昼曝于日吸太阳之光华夜悬诸井濡厚载之灵液于是典丝瞻临防氏引绎引之于手如皓鹤之飞承之以筐若凝霜之积既而嫔妇化理经纬纵横当轩兮婀娜之织弄杼兮轧轧之声映罗袖而增丽度金梭而转明每知白以自守亦含章而可贞夫以白能受采文匪胜质故公孙戒于从微墨翟悲其患失青为辔兮非拟朱为绳兮未匹珍蚕耻越乡而来独茧嗟自园而出唯彼蚩之喻未媿皎皎之实乃续曰丝之素兮贞且吉人之质兮清且一若见用于当时宁补衮于终日　薄芬直如朱丝防赋曰物有正而可尚者其绳则直如砥之平如竿之植不舒卷以随用终径挺而立极有防哉为天下式且取其直也故能为道之逆旅为义之蘧庐为人之端操为政之权舆于以方内君子所如木从之则正君受之则圣猗欤猗欤原夫被物之际作巧之时运工人之手绩寒女之丝是寻是尺经之纶之其为用也不资于善结其为兴也盖取于无私以之为准也则矫枉有度以之辨物也乃去邪勿疑大者逺者念兹在兹俾夫贪者栗栗智者兢兢其为举直错枉当有事于从绳　仲子陵五丝续寳命赋曰半夏生木槿荣时五月鵙始鸣楝叶结防丝襭祭彼三闾蛟龙不窃祭之水曰汨罗祭之日曰端午情既本乎楚俗奉又吿乎夀缕夀缕其娜色丝五紽色丝何始金闺之子画嘉嚬于青蛾发宜笑之皓齿国风既哀其窈窕家事讵忘乎丝枲别有恩从天上飞入宫中二八春日十五玉童谁其尸之奉苹藻于清庙何彼秾矣司衣裳于圣躬洎天子御絺之日后妃献茧之时顔是渥丹对廻鸾之十字手如振素盘续命之五丝其五丝也蕙緑轻重兰红浅深皎皎而有莺其领采采而亦翠其衿既比方而一色又条畅乎数寻观其髪齐万计花柔四赩委宛虬盘张皇虹直植其鹭羽杂之而夺其鲜对彼鳯毛久之而赛其色别有金华别殿钩弋靓妆褰开筐笥贡奉君王懿夀丝之礼大续寳命之天长衮冕绂珽萦夀丝以成锦游缨钖鸾比夀丝以无疆错以五采准日以符节也综以万绪盈数以尊夀也龙烂虵伸光气腾腾以御邪也瑞等乾坤拜启献也汪濊霑止其兵辟也不待万嵗蟾蜍其理疾也岂借单衣龙子四海销夭札之疠百姓登仁夀之祉微臣敢问天寳之建元则曰甘露黄龙之年纪
　　绮一
　　增广雅曰郁金流黄綦绮　説文曰绮文缯也　释名曰绮踦也其文欹斜不顺经纬之纵横也有杯文形似杯也有长命其防色相间皆横也幅言长命者服之使人命长本造者之意也其棋文者方文如棋也　汉书曰贾人不得衣锦绣绮縠　又汉旧仪曰祭天用六防绮席六重长一丈　晋令曰第三品已下得服杂杯之绮第六品以下得服七防绮　司马相如赋曰张罗绮之幔帷垂楚组之连纲　班固西都赋曰红罗飒纚绮组缤纷　潘岳秋兴赋序曰今兼虎贲中郎将寓直散骑之省珥珰冕裳绮纨之士此焉游处
　　绮二
　　増于寳晋纪曰初洛中名服有白石绮识者尤之曰石非缯防之称　晋东宫旧事曰太子纳妃有七防杯文绮被一绛石杯文绮被一七防杯文绛袴长命杯文绮袴　唐史曰天子廵狩刺史令贽其土之寳锦绮缯布皆五两为束
　　绮三
　　原鸳文　雉翼【古诗云文彩双鸳鸯裁为合欢被　射雉赋云莺绮翼以赪挝】　为裳裁被【古诗云缃绮为下裳紫锦为上襦　下详上鸳文注】　增一端　五两【上详】
　　【绮四　下详绮二】
　　绮四
　　原织文【禹贡厥篚织文织文锦绮之类也】　琴名【司马相如琴名緑绮】　客逺遗【古诗云客从逺方来遗我一端绮】　士不衣【士不衣织织绮也】　余霞【散成绮】増细绮【杜甫诗云轻纨细绮相追飞】　紫绮【韦蘓州诗云觧我紫绮衣且挟金陵酒】鸳绮【陈子昂诗云闻有鸳鸯绮特为美人赠】　振绮【唐李白诗云挥笔如振绮】　绮井【晋左思蜀都赋曰绮井列疏以悬带】
　　绮五
　　增诗魏曹植诗曰西北有织妇绮缟何缤纷清晨秉机杼日暮不成文
　　绡一
　　増财货源流曰绡生丝织成也　广雅曰绡谓之细礼记玉藻曰君子狐青裘豹褎绡衣以裼之　晋令曰第六品以下不得服罗绡　曹植洛神赋曰践逺游之文履曵雾绡之轻裾
　　绡二
　　增琅嬛记曰河伯宴伯禹于河上献延螭翥凤鲛绡百两　实録曰禹防涂山歩卒以红绡帕抹其额因以为军容盛饰　王子年拾遗记曰燕昭王二年广延国来献善舞者二人昭王处以单绡华屋　又曰吴王孙权居昭阳宫倦暑乃褰紫绡之帷　北梦琐言曰张建章为幽州司马曾以府命往渤海遇水僊遗鲛绡自赍以进好事者为之传亳州太清宫道士有収得其本者曰明宗皇帝有祀郊丘建章乡人掌东序之寳且言国玺外惟有二物其一即建章所进鲛绡箧而贮之轴之如箸以红线纒之亦云夏天溽暑展之满室凛然　孔帖云吐蕃弄賛妻文成公主弄賛喜中国服饰之美禠氊罽袭纨绡为华风　唐丰年録云开成中物价至贱邨路卖鱼肉者俗人买以胡绡半尺士大夫买以白乐天诗
　　绡三
　　増霞帔　龙衣【长恨传云上皇得成都方士入蓬莱宫见一人霞绡帔　杜阳编云元载纳薛瑶英为姬以龙绡衣一袭以瑶英体轻不胜重衣于异国求此服也】　买肉　纒头【上详绡二白乐天琵琶行云五陵年少争纒头一曲红绡不知数】　一端　三破【张读宣室志云荥阳】
　　【郑氏子见妇人自称汜人后汜人于箧中出绛绡一端鬻之有商人以千金偿其价　唐辨香集云李年至岐王宅二妓女赠三破红绡】　原织鲛人　比蝉翼【鲛人潜织以卷绡鲛人泉客织轻绡于泉室出以卖之　魏文帝诗曰娟娟白如雪轻华比蝉翼】　増泉客卖　水僊遗【上详上鲛人下详绡二】　汜人鬻绛　妓女赠红【俱详上】　防稽抹红　焦台领绛【上详绡二　张路斯为宣城令夫人石氏生九子张公钓于焦氏台归则体常湿而寒夫人问故曰我龙也蓼人郑祥逺亦龙也与我争钓处寳殿明日当战使九子助我我领绛绡郑青绡明日射青绡中之九子皆化为龙】
　　绡四
　　原轻绡【详绡三】　増微绡【潘安仁诗云凯风扬微绡】　轻雾【杜工部诗云绡绮轻雾霏】　朝霞【李贺诗云谁为虞卿裁道帔轻绡一匹染朝霞】　苇绡【元微之咏李花诗云苇绡开万朶】　云绡【七夕歌云织成云雾紫绡衣】　输紫绡帔【幽怪録云巴卭人家有橘橘中有老叟相对象戏一叟曰我输紫绡帔一副】　设紫绡帐【唐元载造迎晖堂设南洞紫绡帐风不能入盛暑自凉卧内隐隐有紫气故名】
　　绡五
　　増赋唐冯宿鲛人卖绡赋曰彼巨海兮鲛人是居作轻绡兮厥状纷如不日而成固可卷而怀也候时将见期善价而沽诸出波心而月彩相绚映泉台而云隂乍虚其来不测其防何极行市道而莫知访人寰而未识非运思于文绣讵用功于纺织足使大贾惭容众珍掩色岂重锦之云比谅千金而求直夫鲛者水府之所生绡者鲛人之所成奇货聿来宁假手于蚕绩变形斯至非挂籍于王征方雾縠而犹薄拟冰纨而更轻茍未知而求售恒固执而潜行皓如凝露纷若游雾爰洁尔容不于素质初阶于蜃蛤名不登于贡赋如慢藏诲盗哂泉客之遗珠悟冶容诲滛耻风人之抱布伟夫游洞穴媚清澜趋市人逺凌波路难贵朴全真讵闗乎日浴出濳离隐岂效于泥蟠且深不可测赤水之珠求得往莫可追汉臯之佩且欺是绡也成于无朕动若随时辞海底之潜处赴日中之防期属吾皇斥无用之寳贱难得之货徒待价而称珍庶转身而逺播
　　縠一
　　増説文曰縠细缯也　释名曰縠粟也其形戚戚如也三礼图曰五防方山冠以防縠为之　汉董巴舆服
　　志曰羽林左右监左右虎贲皆冠鹖纱縠单衣　杨子法言曰或曰雾縠之丽曰女工之蠧　抱朴子曰劲弩之余力不能洞雾縠　潜夫论曰小民或刻剥绮縠以榆叶水波文　宋玉讽赋曰主人女翳承日之华更被白縠之单衣　司马相如子虚赋曰杂罗绡垂雾縠曹植七发曰乃被文縠之华袿　刘绩鲁都赋曰其女工则绛绮縠　唐六典曰襄州出白縠　地理志曰唐绛州贡白縠河南府贡缯縠越州贡轻容生縠　文献通考曰宋制赐百官时服应给锦袍者汗衫以黄縠文选曰冰绡霞縠
　　縠二
　　増战国防曰先生王斗见齐宣王宣王曰愿闻先生直言正谏斗曰王之忧国爱民不若王爱一尺之縠也王使人为冠不使左右便辟而使工者何也为能之也今王治齐国非左右便辟无使也臣故曰王之忧国爱民不如爱一尺之縠也　汉髙帝纪曰贾人毋得衣绮縠汉书曰江充召见犬防宫自请愿以所常被服衣冠
　　见上上许之充衣纱縠单衣　东观汉记曰建初二年诏齐相其止勿送冰縠方空　汉章帝纪曰诏省冰纨方空縠谓纱薄如空也　魏志曰袁术遂僭号荒侈滋甚后宫数百服绮縠余粱肉　荀朂为晋文王与孙皓书曰饷縠三端
　　縠三
　　原垂雾　引烟【子虚赋曰郑女曼姬垂雾縠　沈约诗曰长烟引轻素言如縠之状】　动雾　増吹风【洛神赋曰动雾縠以徐歩　风浪吹文縠】　一尺　三端【俱详縠二】
　　縠四
　　増白縠【详縠一】　生縠【详縠一】　河南贡【详縠一】　曼姬始【防集序云曼姬始縠】
　　练一
　　増周礼曰染人凡染春暴练　唐六典曰后汉大司农属官有平准令丞各一人主练染作采色　宋书沈约恩幸传论曰素练丹魄至皆兼两
　　练二
　　増左传曰楚子重伐吴使邓廖帅组甲三百被练三千以侵吴注被练练袍也　又曰季孙意如防晋荀跞于的歴练冠麻衣跣行　韩诗外传曰顔回望吴门马见一匹练孔子曰马也马之光景长一匹尔　后汉书曰马皇后身衣大练　又曰虞延初生有物若匹练升天后至太尉　晋书曰王献之书羊欣练裙　刘璠梁典曰刘峻见任昉诸子西华兄弟等流离不能自振生平旧交莫有収恤西华冬月着葛巾帔练裙路逢峻峻然矜之乃作广絶交论　唐纪曰武则天长夀三年诏应天下尼当用白练为衣　文艺传曰唐开元中张説与徐坚论近世文章张九龄如轻缣素练实济时用而窘边幅　唐国史补曰韩晋公滉闻奉天之难以夹练囊缄盛茶末遣健歩以进御
　　练三
　　増素练　白衣【俱详练二】　原季孙冠　王导衣【鲁季孙练冠待罪晋王导为太保时库藏竭惟有练千端鬻不售导乃制练布单衣皆效之乃贵也】
　　练四
　　増楚练【杜甫诗云越罗与楚练照曜舆防躯】　捣练【又云天清山城捣练急】　秋练【白乐天诗云月出砧杵动家家捣秋练】　练帨【韩愈诗云长姬香御四罗列缟裙练帨无等差】原吴门曵【详练二】　澄江静【如练】
　　练五
　　增诗元范梈捣练图诗曰深宫佳人白日长夜感蟋蟀鸣中房起视河汉心回皇云鬓笼松分作行清水如天收素练翠娥带月杵寒霜辘轳无绳金井悄边头不见梧桐黄裁缝熨帖坐在牀载载黄公子裳制成不逺烦寄将但见寒暑雕三光身体甚适平时康君不见古来边庭士雪压闗河征战多拆尽衣裘泪如水
　　絺绤一
　　増説文曰絺细葛也绤粗葛也绉絺之细者也　尚书禹贡曰海岱惟青州厥贡盐絺荆河惟豫州厥贡漆枲絺纻　毛诗曰葛之覃兮施于中谷惟叶莫莫是刈是濩为絺为绤服之无斁　又曰絺兮绤兮凄其以风又曰防彼绉絺是绁绊也　礼记月令曰孟夏之月天子始絺　又曲礼曰为天子削者副之巾以絺为国君者华之巾以绤　又玉藻曰振絺绤不入公门浴用二巾上絺下绤也　又檀弓曰绤衰繐裳非古也　説苑曰绵绵之蔓在于旷野良工得之以为絺绤良工不得枯死于野　服防通俗文曰细葛谓之防翅　嵇康髙士传曰善卷曰予立宇宙之中冬衣皮毛夏服绤葛王褒圣主得贤臣颂曰服絺绤之凉者不苦盛暑之
　　郁悒　刘桢赋曰承之雕盘羃之纤絺　夏侯孝若大暑赋曰珠汗沾夫絺葛　庾翼与燕王书曰今致细絺十端竹絺二端　段氏蜀记曰卭州镇南蕉葛上者一匹直十千　诸葛恢上表曰天恩防极特赐纤絺细竹　左思吴都赋曰焦葛升越弱于罗纨　唐六典曰申光二州贡絺纨葛　曹植七启曰温房则冬服絺绤潘安仁秋兴赋曰于是廼屏轻箑释纤絺　柳宗元
　　曰纤葛绤纻克供以修　又乞巧文曰冰雪之交众裘我絺　杜甫诗曰焉知南邻客九月犹絺绤　又曰冬暖更絺绤　又曰惯习炎蒸嵗絺绤
　　絺绤二
　　増帝王世纪曰尧见舜于贰宫设飨礼迭为賔主南面而问政然后赐以絺衣琴瑟大筑宫室封之于虞　穆天子传曰天子筮猎其卦遇革逢公占之赐之骏马十六絺绤三十箧　左传曰葬敬嬴旱无麻始用葛茀汉书曰江都王建谋反与闽越通越遗建荃葛　东观汉记曰耿纯字伯山率宗族賔客二千人皆缯襜絺巾迎上于费上大悦　又曰马严为陈留太守严病遣功曹吏李龚奉章诣阙上亲召见龚问严疾病状以黄金葛絺赐严　又曰黄香为郎召诣安福殿赐钱三万黄白葛各二端　魏武封魏王诏曰今以君为魏王赐白皂绛黄葛各二匹越葛一端往钦哉　吴厯曰孙策送华歆还洛并送越布香葛时多盗贼歆渡牛渚悉封还诸物　江表传曰魏文帝遣使于吴求细葛羣臣以为非礼欲不与孙权敇付使　后周书曰贺兰祥梁雍州刺史岳阳王萧詧钦其节俭乃以竹屏风絺绤之属及经史赠之祥难违其意取而付诸所司太祖后闻之并以赐祥　隋书曰袁充少警悟年十余歳其父党至门时冬初充尚衣葛衫客戏充曰袁郎子絺兮绤兮凄其以风充应声荅之曰为絺为绤服之无斁以是大见嗟赏　列女传曰卢惟清贬播州尉其妻徐采絺不御唐柳宗元饶娥庙碑文曰饶娥饶姓娥名家世渔于鄱水娥为室女未尝出游惟治絺葛以供女事乡人敬式
　　絺绤三
　　原暑服　夏衣【月令云孟夏天子初衣暑服注云絺绤　尧俭夏日葛衣】　征材为服【周礼云掌葛氏以时徴絺绤之材于山农　下详毛诗】　当暑　苦寒【论语曰当暑袗絺绤必表而出之古诗曰衣葛尝苦寒】　増刈葛　削【上详毛诗下详礼记】不服　为易【和政公主诸子皆不服纫絺　韩文公原道篇曰今其言曰曷不为太古之无事犹责冬之裘者曰曷不为葛之之易也】
　　絺绤四
　　原振【详玉藻】　遗【详絺绤二闽侯遗王建】　削之巾　履霜之屦蒙彼绉絺　弱于罗纨　凄其以风　施于中谷【俱详】
　　【絺绤二】
　　絺绤五
　　増诗唐李白诗曰黄葛生洛溪黄花自绵羃青烟蔓长条缭绕几百尺闺人费素手采缀作絺绤　明程烈采葛篇曰种葛南山下春风吹葛长二月吹葛緑八月吹葛黄腰鎌逝采掇织作君衣裳经以长相忆纬以思不忘出入君箧笥长得近辉光层冰布河水中野皓凝霜吴罗五文彩蜀锦双鸳鸯君恩当断絶叹息摧中肠中肠日以摧葛叶日以衰愿留枯根株化作萱草枝增启宋顔测谢大司马江夏王赐绢葛启曰氷纨风绤事膺盛服
　　绵一
　　増説文曰纩絮緼也　礼记玉藻曰纩为茧緼为袍【衣有着之异名也】　又丧记曰属纩以俟絶气　又内则曰妇事舅姑左佩纷帨缄管线纩施縏袠　晋左思吴都赋曰乡贡八蚕之绵　北魏郦道元水经注曰房子城西出白土细滑如膏可用濯绵霜鲜雪曜异于常绵世俗言房子之纩也抑亦类蜀郡之锦得之江津矣故嵗贡其绵以充御府　唐六典曰颍州出绵　日南志云一嵗八蚕之绵　宋文鉴宋祁谢衣袄表曰均挟吴绵之暖
　　绵二
　　増左传曰楚子伐萧萧溃申公巫臣曰师人多寒王廵三军拊而勉之三军之士皆如挟纩　谢承后汉书徐穉不就诸公之聘及有丧者万里赴吊常于家预炙鸡一只以一两绵絮渍酒中曝干至门以绵絮置水中候有酒气以鸡置前祭毕便去　后汉书曰张奂遗命曰吾前后仕进十腰银艾不能和光同尘为谗邪所忌通塞命也始终常也但地下冥冥长无晓期而复纒以绵纩绊以钉密为不喜耳今幸前有穿穴朝殒夕下横尸露牀幅巾而已　英雄记曰吕布为曹公所攻甚急乃求救于袁术术先求布女布恐术为女不至故不遣救也即以绵纒女身缚着马上夜自送女出与术太祖守兵相触格射不得过复还城　陆氏异林曰钟繇尝数月不朝或问其故云常有好妇女来美丽非凡问者曰必是鬼物何不杀之妇人后往不即前止户外繇问何以妇人曰公有相杀意繇曰无此勤勤呼之乃入繇有不忍心然犹斩之伤脚妇人即出以新绵拭血竟去明日使人寻迹至大塜木中有好妇人形体如生人着白练丹绣两当伤一脚以两当中绢拭血　晋阳秋曰有司奏依旧调房子睢阳绵武帝不许　语林曰谢万就人乞裘云畏寒荅曰君妄语正欲以为豪具耳若畏寒无复胜绵者以三十斤绵与谢　宋书曰郭原平孝行既着睢阳许瑶之罢建安郡还家以绵一斤遗之不受瑶之乃自往曰今遇寒而建安绵好以此奉尊上下耳原平乃拜而受之　又曰朱百年隐居山阴家室素贫母以冬月亡衣并无絮百年自此不衣绵尝寒时就孔凯宿衣悉裌布饮酒醉眠凯以卧具覆之百年觉引卧具去体谓凯曰绵定竒温因流涕悲恸凯亦为之感伤齐书曰阮孝绪年十六父丧不服绵纩虽蔬食有味
　　亦吐之　辽史礼志五月重五日午时采艾叶和绵着衣七事以奉天子北南臣僚各赐三事
　　绵三
　　増纒身　拭血【俱详绵二】　原八蚕贡　三军挟【上详绵一下详绵二】　増海棠紫　柳絮白【杜甫诗曰紫绵揉色海棠开又曰生憎柳絮白于绵】
　　绵四
　　原纤纩【禹贡曰厥篚纤纩谓细绵也】　重茧【左传楚子使防子冯为令尹遂以疾辞方暑阙地下冰而牀焉重茧衣裘鲜食而寝注茧绵也】　丽密【圣主得贤臣颂曰荷氊被毳者难与道纯绵之丽宻】　怀冰【古诗云挟纩如怀冰】　増楚绵【青琐髙议曰幽意知多少重重类楚绵】郑绵【宋玉招魂曰秦篝齐缕郑绵络些】　黄绵袄子【谓日暖】
</div>
    <div class="pagination">
<a href="御定渊鉴类函_page249.html">上一页</a><span>...</span><a href="御定渊鉴类函_page245.html">245</a><a href="御定渊鉴类函_page246.html">246</a><a href="御定渊鉴类函_page247.html">247</a><a href="御定渊鉴类函_page248.html">248</a><a href="御定渊鉴类函_page249.html">249</a><span class="current-page">250</span><a href="御定渊鉴类函_page251.html">251</a><a href="御定渊鉴类函_page252.html">252</a><a href="御定渊鉴类函_page253.html">253</a><a href="御定渊鉴类函_page254.html">254</a><a href="御定渊鉴类函_page255.html">255</a><span>...</span><a href="御定渊鉴类函_page251.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
