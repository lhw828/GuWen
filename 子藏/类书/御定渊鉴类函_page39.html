<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 39 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 39 页/共 320 页</h1>
    <div class="content">　　原铭陈江总芳林园天渊池铭曰嵗次执徐月维大吕爰命梓匠广修畚锸摽置旧址浚昔基东西弥望云雾之所澄荡南北纡萦虹霓之所引曜晓川漾璧似日御之在河宿夜浪浮金疑月轮之驰水府前瞰万雉列榭参差却拒三袭危峦耸峭瓌鸟异禽自学歌舞神木灵卉不知摇落但叔皮览海序螭蛟之泛滥吉甫临舟羙柽松之蓊茸尚复着在吟咏缄彼缇缃况我君门盛事未纪谬颁待诏谨制铭云石沟溜宻兰渚潮平九华阁道百丈层盈液摇殿色殿冩波明
　　原表晋江逌谏凿北池表曰伏承当凿北池及立阁道虽湫阨陋小用功甚微又役不扰民赋不及外至简至约诚不可加然于愚怀实有眷眷
　　増颂唐张九龄龙池圣徳颂曰洪惟龙池盖天之所以祚圣即今上卜居之旧里京师爽垲之地傍无窦泽中忽槛泉非常而灵液防流无机而神池浸广荣光休气所未尝有臣不敏敢献颂曰体侔天地阜育羣化茫茫元昊载凝载薄在帝庖牺继天而作浩浩洪水包山襄陵舜亦命禹夏氏以兴龙图书二王是汤武以下夫何足征【右元命】于铄巨唐乘运而起缵禹之统系尧之纪五圣在天丕命曽孙髙视河洛同符混元亦有黄龙出于灵沼明明穆穆天子之表【右圣徳】倬彼东井昭彰于天沉精降液下为灵泉灵泉有泚其深无底泌之洋洋其甘如醴清徳之鉴柔道之体洪源濬规实天所啓【右灵泉】濯濯灵泉冥冥皇祗滋液流衍化为神池曰止曰行惟圣之作匪鳣匪鲔惟龙之跃植物斯生动物斯乐天根有见曽是不涸【右神池】灵有休气纷纷郁郁如山之苞如云之族濳龙在下瞻乌在屋兆云其吉周爰咨询旣契我又叶我人镐虽旧京其命维新【右休气】蜿蜿黄龙神池自出灵化惚怳喷云沃日告帝之符其仪孔佶或濳于泉或见在田与时顺动亦应于天克配我皇无得称焉
　　谿一
　　原尔雅曰水注川曰谿山渎无所通曰谿　増春秋说题辞曰谿者隐也　说文作谿亦作溪或作磎　宋均曰无水曰谷有水曰溪　家语曰丘陵为牡溪谷为牝老子曰知其雄守其雌为天下谿　文选曰玉隐瑶
　　谿　魏都赋曰赏如甘泉罚如深谿　吴都赋曰户藏烟浦家具画谿盖谓罨画谿也　原武昌记曰樊山东有小溪夏时溪里常有寒气故谓之寒溪　裴氏广州记曰管溪周圎丈余水极沸涌如猛火煎油声　荆州记曰郦县北五十里有菊溪源出县西北五十里石涧山东南流防専水两岸多甘菊饮此水延夀　又曰桂阳郡西南宿山水出注大谿号曰横溪水甚深冬夏不干俗谓之贪泉饮者輙冐于财贿　増寰宇记曰延谿柘树枝条畅茂尝乌集其上枝下垂及地乌去枝偶折羣乌号啸不已土人取其枝为弓名曰乌号　图经曰苕溪在余杭夹岸多苕花故名　又曰霅溪在湖州府城霅者以众流合集霅然有声故名　又曰余不溪在徳清县东余不者言其水之清彻余溪则不也　又曰长兴有箬溪分上箬下箬取下箬溪水酿酒极醇　古今注曰汉元和中明月珠出豫章之海昏即南康都昌县之珠溪是也　寰宇记曰弋溪以水形横斜似弋字图经曰芗溪又名贵溪因出郁金香缩酒降神制用
　　甚贵也　统志曰南荒有黒溪闽漳又有乌脚溪渉者足皆如墨　水经注曰山阴县有二溪东溪广一丈九尺冬暖夏冷西溪广三丈五尺冬冷夏暖二溪北行三里至徐邨合成一溪温凉不杂　又曰武溪源出武山流注于沅故为歌曰武溪深复深飞鸟不能渡逰兽不能临　又曰白马谿水出宜阳山有大石厥状似马故谿涧以物色受名
　　谿二
　　増尚书大传曰吕望于磻溪钓得一鱼腹有璜玉文曰周受命吕佐今石上隐隐见两膝痕　成都耆旧传曰玉妃与五丁同生父母弃之溪后闻呱呱声就视乃一女五男女即蜀妃男即五丁故名玉妃溪　原管子曰齐桓公北征孤竹国将至卑耳谿见一人长尺许具冠右袪衣走马前导管仲曰此登山之神走马前导示前有水右袪衣示右方浅也及至溪从左方渉其深至冠右方渉至桓公拜曰仲父之圣至此　増寰宇记曰彭水有五溪谓酉辰巫武沅等溪也古老相传楚子城巴巴子兄弟五人流入五溪各为一溪之长　郡国志曰豫州吴房县有堂溪即吴王阖闾之弟夫槩王朝楚楚封之于堂溪也　吴地记曰吴有香水溪俗谓西施浴处人呼为脂粉溪吴王宫人濯妆于此溪上水至今犹香　吴録云越来溪在吴县相传越师侵吴自此入战国蘓秦说韩王曰劒防出于棠谿谿在今西平县述异记曰出虞渊八十里有甜溪水味如蜜东方朔
　　得水数斛以献武帝投水于井井水尝甜寒洗沐则肌理柔滑　越州记曰越若耶溪古欧冶子铸剑之所汉郑采薪得一遗箭顷之有人覔箭与之问何所欲知其非常曰患若耶溪载薪为难愿朝南风暮北风后果然世号其舟所经行处为樵风泾其风至今犹然　又曰剡溪在嵊县王徽之雪夜从此访戴逵　郡国志曰汉邑人董黯早孤事母尽孝母疾嗜大隐溪水逺不能常致乃筑室溪濵板舆就养厥疾既瘳因名慈谿　寰宇记曰前溪乌程县南东流入太湖谓之风渚后溪在市北余不亭晋车将军沈充家于前溪乐府有前溪曲则充之所制其词云当曙与未曙百乌啼忩忩后宋少帝续为七曲其一曲曰忧思出门户逢郎前溪度莫作流水心引新都舍故　庐山记曰恵逺法师送客过虎溪虎輙鸣号一日送陶元亮陆修静与语道合不觉送过虎溪因大笑世传三笑图　寰宇记曰任昉为新安太守因行春至此爱其云溪累日不返百姓因名其溪为昉溪大中十年刺史卢藩改曰任公溪原世说曰防僧逰青溪中泛到一曲之处輙作诗一篇谢益夀见诗笑曰青溪之曲复何穷尽　増武陵溪晋武陵渔人入桃源即此　舆地志曰浣纱溪在青田长夀峰相传谢康乐入此溪见二女浣纱嘲曰我是谢康乐一箭射双鹤试问浣纱女箭从何处落二女答曰我是溪中鲫暂出溪头食食罢又迁潭云踪何处覔遂不见　列仙传曰琴髙善鼓琴所居溪侧有石台即控鲤上升处故名琴溪　图经曰无锡有溪发源恵山甚狭小梁大同中重濬名梁谿　传灯录曰梁天监初天竺僧智药泛舶曹溪口闻异香掬尝其味曰上流必有胜地寻之遂开山立刹名寳林乃云百七十年后当有无上法宝在此演法今六祖南华寺也　郡国志曰西溪在华州时人目为小曲江以杜子羙为州司功时所尝逰也　统志曰磨鍼溪在彭山县象耳山下相传李白读书山中学未成弃去适过是溪逢老妪方磨铁杵问何为曰欲作鍼白感遂还卒业　方舆胜览曰浣花溪在成都一名百花潭有石刻浣花夫人像夫人姓任氏崔旰之妾也方旰为成都节度使入朝杨子琳乘虚突入成都旰妾散财募兵自帅击走之朝廷加旰尚书赐名寜任氏封夫人　舆地志曰祁阳有浯溪元结爱其山水因家焉作大唐中兴颂顔真卿书石世称二絶寰宇记曰龙溪在奉化旧有虚白观唐开元间叶静能讲经于此忽南海龙神化一髯叟听讲既而诉曰胡僧以呪力欲竭海取寳语甚哀切静能乃书朱符遣弟子持往海上救之于是海水复还观在原上无井逺汲为难至是龙神感其恩乃于观左穿一渠泉流不絶遂成大溪因名龙溪　郡国志曰海阳鳄溪有鳄鱼四足黄身修尾其形如鼍似龙无角似蛇有足尾有三钩极利遇人豕以尾防而食之生卵甚多韩昌黎知潮州为文祝令去是夕暴风震雷起溪中数日水尽涸而徙六十里自是潮无鳄患　图经曰丽水县恶溪溪内多怪唐大中时刺史段成式有羙政水怪自去因改名好溪统志曰祁门县西南有溪甚险商旅经此多覆唐县令路旻开斗门以杀其势号路公溪　倪瓒荆溪图序引蘓子瞻曰一入荆溪便觉意思豁然欲买田其间种橘作小亭卒不遂其志　郡国志曰濂溪在道州有山曰安定山西石窦深广不穷有泉溢窦而出是为濂溪周元公惇颐生于此后卜居庐山之下不忘故乡亦名濓溪　又曰丁溪在泉州徳化县谚云水画丁罗簪缨宋时一夕雷雨决流一纵一横宛然丁字也邑人程扬休果髙第　又曰髙溪在永州府城北宋有唐叟者世居溪上一日厌其喧杂登舟而去伏腊则暂归受子孙谒见如此者三十余年　古夜郎国相传一女子浣纱溪上见浮竹中有啼声取视之则孩也及长主夜郎封竹溪王
　　谿三
　　原为牝　守雌【上家语　下老子并详前】　钓璜　隐玉【上见溪二　下见溪一】　访戴　送陶【并详溪二】　讲道　荡尘【文中子讲道白牛溪之上涤烦想于心荡遗尘于旋流】　増双月　七星【阳朔县南有双月溪　政和县南有】
　　【七星溪】　浣花　罨画【成都浣花溪杜子美作草堂之所　罨画在长兴者为最胜】香稻　甘棠【横州西有香稻溪　灵川县东有甘棠溪】　沐鹤　蟠龙【沐鹤溪在青田县相传浮丘伯沐鹤于此　夔州府梁山有蟠龙溪】　跃马　斩蛟【刘备困于刘表乘的卢至檀溪一跃而过周孝友斩蛟于荆溪】　磨铁　浣纱【并见前溪二】　黄浦白洋【黄浦溪在山阳县南白洋溪在宣城县】　四安　九曲【长兴县四安山有四安溪九曲溪在武彛山九曲缭绕】　段式去怪　路旻平险【并详溪二】　刺史
　　牵鼎　茂叔濯缨【南越志天清水澄见溪中鼎刺史刘道锡过此溪系其耳而牵之耳脱而鼎潜入溪中民以为神　濓溪在道州之西周茂叔家世于此黄山谷濓溪诗序茂叔老于湓城有水发源花峰之下茂叔濯缨而乐之筑室其间用其平生所安亦名曰濓溪也】　太守修禊　仙人投丹【安岳县西太守彭乘临溪凿石为曲水每嵗修禊于此　融县南仙人尝投丹于溪中饮者皆得夀】　山影棹声　沙平石浅【宋张子野西溪诗浮萍破处见山影小艇归时闻棹声　唐岑参东溪诗沙平堪濯足石浅不胜舟】　四水激射　双涧合流【湖州霅溪合四溪水激射　虎蹐溪在宣平县南双涧合流】　一纵一横　十溢十竭【丁溪一纵一横见前　王韶之始兴记连州内有斟溪一日十溢十竭】
　　谿四
　　原赴百仞【家语东流之水不息流行赴百仞之谿也】　起台【楚灵王起章华之台于干谿国人溃叛】　増濯尘【西子浴于香水谿古词云安得香水泉濯郎衣上尘】　原征蛮【汉马援征五溪蛮】　増歌滔滔【马援门生善吹笛援作歌和之曰滔滔武溪一何深】　蛮蜑聚落【五溪蛮皆盘瓠子孙古谓之蛮蜑聚落】　书突星瀬【王右军防恶溪道中叹其竒絶遂大书突星瀬于石上】　五十九滩【谢灵运与弟书闻恶溪道中九十九里有五十九滩】舞爱【前溪乃南朝习舞之所崔颢诗舞爱前溪好】　三余謡【梁武帝时童謡云王气在三余乃于余干余姚余杭等处为厌胜之术而长兴一邑有余干山余鱼浦余甖溪陈武实当之也】　一道士【文选青谿千余仞中有一道士】　不惮恶【李白诗逺寻恶溪去不惮恶溪恶】　自号六逸【李白与孔巢父韩集裴政张叔明陶隐居日沉饮号竹溪六逸】　改名五云【徐季海逰防稽叹曰曽子不入胜母之里吾岂逰若耶之溪因改名五云溪】　夭阏剡藤【舒元舆吊剡溪文剡溪藤可作纸今之错为文者皆夭阏剡藤者也】　三吾自命【元结因水为浯溪因山为浯山作室曰浯亭三者皆命以吾明吾所自有也】　凿字【粤西通道县境有凿字溪因唐久视元年遣将王思齐征蛮镵石以纪嵗月土人名以凿字】　映水兰花【兰溪近蕲水产香草杜樊川诗映水兰花雨散香】　燕尾分【杜诗溪流燕尾分】　涪翁【宋黄庭坚谪涪州别驾号涪翁后安置戎州乐一溪水即号涪溪】　太史【沙县七峰之下有太史溪宋李纲以太史谪此故名】　漳南赋虎【福建龙岩县有溪幽胜比之武陵宋元祐间里人陈俌刘棠以词赋齐名时人称曰刘棠陈俌漳南赋虎后刘及第陈则隐居溪上】　原不测【临不测之谿以为固】　易隂【交柯谿易隂】
　　谿五
　　原诗梁任昉泛长谿诗曰狥禄聚归粮依隐谢羇勒絶物甘离羣长懐忽去国长谿永东舍震区穷水域道遇垂纶叟聊访问津惑弭檝申九言无为累牵纆长泛沧浪水平明至曛黒　又落日泛舟东溪诗曰桑柘繁芃芃麻麦盛交柯谿易隂反景澄余映吾生虽有待乐天庶知命不学梁父吟唯识沧浪咏田荒我有役秩满余谢病　増唐王维过清溪水诗曰言入黄花川每逐清溪水随山将万转趣途无百里声喧乱石中色净深松里漾漾泛菱荇澄澄映葭苇我心素已闲清川澹如此请留盘石上垂钓将已矣　孟浩然耶溪泛舟诗曰落景余清辉轻桡动溪渚澄明爱水物临泛何容与白首垂钓翁新妆浣纱女相看似相识脉脉不得语沈佺期入少密溪诗曰云峰苔壁绕溪斜江路香风夹防花树密不言通鸟道鸡鸣始觉有人家人家更在深岩口涧水周流宅前后逰鱼瞥瞥双钓童伐木丁丁众樵叟自言避喧非避秦薜衣耕凿帝尧人相留且待鸡黍熟夕卧深山萝月春　岑参终南东溪作诗曰溪水碧于草潺潺花底流沙平堪濯足石浅不胜舟洗药朝与暮钓鱼春复秋兴来从所适还欲向沧洲　杜甫溪上诗曰峡内淹留客溪边四五家古苔生迮地秋竹隐疏花塞俗人无井山田饭有沙西江使船至时复问京华　张籍霅溪逺望诗曰霅水碧悠悠西亭古岸头夕光隂逺岫斜照逐廻流此地动归思逢君方倦逰吴兴耆旧尽空见白苹洲　项斯泛溪诗曰溪船泛数里便觉少炎晖动水花连影逢人鸟背飞深犹见白石凉好换生衣未得多诗句终湏隔宿归　刘长卿上巳日泛舟若耶溪诗曰兰桡万转望汀沙应接云峰到若耶旧浦逺来移渡口垂杨深处有人家永和春色千年在曲水乡心万里赊君见鱼船时借问前洲几路入烟花王勃泥谿诗曰弭棹凌奔壑低鞭蹑峻岐江涛出岸险峰磴入云危溜急船文乱岩斜影移水烟笼翠渚山照落丹涯风生苹浦叶露泣竹潭枝泛水虽云美劳歌谁复知　宋孙觌罨画溪行诗曰老防浮鼻水中归防雉应媒桑下飞萝茑冥山四起数家鸡犬烟树里一支新渌涨晴沟杨栁中间系小舟罨画溪头乌鸟乐呼风唤雨不能休　蝶趂花飞争入坐倚空百尺防丝堕乱山衔日半船明断云载雨前邨过蕨芽戴土小儿拳渔市人归栁贯鲜罨画溪头人语好烹鱼煑蕨饷春田沙头緑暗已藏鸦竹里犹残一两花蜗庐抱栁开新
　　国燕语窥帘忆旧家春风有信自年年罨画谿边栁系船陶情满满酒如泉醉与长瓶借草眠　翠木苍藤缭白沙槿篱茅店野人家了无狡兎营三窟只有黄蜂趂两衙树头猎猎酒旗风罨画谿边卖酒翁银缾快防清若空令君一笑面生红　梅尧臣东溪诗曰行到东溪看水时坐临孤屿发船迟野鳬眠岸有闲意老树着花无丑枝短短蒲茸齐似剪平平沙石净于筛情虽不厌住不得薄暮归来车马疲　欧阳修黄溪夜泊诗曰楚人自古登临恨暂到愁肠已九廻万树苍烟三峡暗满川明月一猿哀非乡况复惊残嵗慰客偏宜把酒杯行见江山且吟咏不因迁谪岂能来　陆游泝谿诗曰射的峰前禹庙东短篷三扇卧衰翁闲携清圣浊贤酒重试朝南暮北风水落痕留红蓼节雨来声满绿蒲丛冲烟莫作悤悤去拟看溪丁下钓筒　明髙启泛南溪诗曰山折水暂旋山开水仍往东陂汇初成秋色弥然广碧萝花茸茸月映石壁上此夕试沿洄一理烟中舫吴鼎芳前溪诗曰野风迎白衲随歩已前溪落日在流水逺山青不齐花寒聊自亸鸟倦偶然啼何处茶烟起渔舟系竹西
　　原赋宋谢灵运长溪赋曰潭结緑而澄清瀬扬白而戴华飞急声之瑟泊散轻文之涟罗始镜底以如玉终积岸而成沙
　　増记唐元结右溪记曰道州城西百余歩有小溪南流数十歩合营溪水底两崖悉皆怪石欹嵌盘屈不可名状清流触石洄悬激注佳木异竹垂隂相防此溪若在山野则宜逸民退士之所游处在人间则可为都邑之胜境静者之林亭而置州已来无人赏爱徘徊溪上为之怅然乃疏凿芜俾为亭宇植松与桂兼之香草以禆形胜焉溪在州右遂命之曰右溪刻铭石上彰示来者
　　増序唐栁子厚愚溪序曰灌水之阳有溪焉东流入于潇水或曰冉氏常居也故姓是溪为冉溪余以愚得罪谪潇水上爱是溪故更名之为愚溪夫水智者乐也今是溪独见辱于愚何哉其流甚下不可以灌漑又峻急多坻石大舟不可入也幽浅狭蛟龙不屑不能兴云雨无以利世而适于余然则虽辱而愚之可也
　　壑一
　　増尔雅曰水通谷曰壑　礼记大蜡之际辞曰土反其宅水归其壑　原山海经曰东海之外有大壑　列子曰渤海之东不知几亿万里有大壑实惟无底之谷庄子曰藏舟于壑藏山于泽谓之固矣然而夜半有力者负之而走昧者不知也　离骚曰降望大壑　増马融长笛赋曰嶰壑浍防【注小山别大山曰嶰浍防嶰壑深平貌】郭璞江赋曰淙大壑与沃焦又曰豁之以洞壑【注洞壑海也】张协七命曰画长壑以为限
　　壑二
　　増左传曰郑伯有嗜酒为窟室而夜饮酒击钟焉朝至未已朝者曰公焉在曰吾公在壑谷　国语曰叔鱼生母曰虎目豕喙鸢肩牛腹溪壑可盈是不可厌　原庄子曰谆芒东之大壑遇苑风于东海濵苑风曰子将之大壑奚为夫壑之为物注焉而不满取焉而不竭　増晋书曰明帝问谢鲲君方庾亮何如鲲曰端委庙堂使百僚准则鲲不如亮一丘一壑自谓过之　唐传云李嗣业初讨勃律也方通葱岭有大石塞隘以足蹶之抵穹壑识者以为至诚所感　隐逸序云唐兴贤人在位众多其遁者虽各保其素非托黙于语足崖壑而志城阙也
　　壑三
　　原在　临【孟子志士不忘在沟壑文选临浚壑而怨遥】　増耸　荡【房元龄昻霄耸壑　栁宗元文击山荡壑】　原通谷　藏舟【上尔雅　下庄子并见壑一】　可盈宜置【上国语见前　顾恺之谓谢鲲宜置丘壑中】　増归墟　成浦【列子大壑】
　　【无底之谷名曰归墟　郭璞江赋触涧开渠潄壑成浦】　贞观　夙爱【谢灵运诗贞观丘壑美　沈约诗夙龄爱逺壑】　争讥　降望【孔穉圭北山移文曰列壑争讥　下离骚见壑一】欺我　笑公【又北山移文曰欺我云壑下见左传公在壑谷】　无底　将
　　之【上详列子下见庄子】　防竹　闻樵【张恊七命寻竹竦茎荫其壑　又杂诗溪壑无人迹时闻樵采音】　浮千仞　抱两岑【谢灵运诗浮舟千仞壑李白诗两岑抱东壑】寓耳目　蟠风霜【谢灵运诗岩壑寓耳目　黄山谷题东坡枯木画云胸中元自有丘壑故作老木蟠风霜】　舍尘物　跻花界【谢灵运诗遗情舍尘物贞观丘壑美　韦应物诗塡壑跻花界】　叩虚牝　平巨量【殷仲文游九井诗哀壑叩虚牝　张说干符颂斗水不能平巨壑之量】　无人迹　度松声【张恊诗溪壑无人迹　李白诗万壑度尽松风声】
　　壑四
　　原邻壑【孟子邻国为壑】　必盈【易林逺壑必盈】　増瀺灂霣坠【相如上林赋临坻注壑瀺灂霣坠】　原巨鱼纵【王褒圣主得贤臣颂沛乎若巨鱼纵大壑】　増错缪盘纡【张衡南都赋谿壑错缪而盘纡】　为之一罄【左思吴都赋谿壑为之一罄】　登翠临丹【张恊七命登翠阜临丹壑】　敛暝色【谢灵运诗林壑敛暝色】　险过吕梁【同上险过吕梁壑】　未能废【同上昔余乐京华未能废丘壑】　看云【杜甫诗暮看云壑平】　风吹面【同上歩壑风吹面】　千崖无人【同上千崖无人万壑静】　峥嵘镜湖【李白诗万壑与千岩峥嵘镜湖里】　云松埋【韦应物诗阴壑云松埋】
　　壑五
　　原赋梁简文帝大壑赋曰渤海之东不知几亿大壑在焉其深无极悠悠既凑滔滔不息观其浸受壮其吞匿歴详众水异导殊名江出濯锦汉出珠瑛海逢时而不通河遇圣而知清嗟乎使夫怀山之水积天汉之流驶彭潜与渭湿俱臻四渎与九河同至余乃知巨壑之难满尾闾之为异




　　御定渊鉴类函卷三十三
<子部,类书类,御定渊鉴类函>
　　钦定四库全书
　　御定渊鉴函卷三十四
　　地部十二【谷　涧　浦　井】
　　谷一
　　原尔雅曰水注谿曰谷　増说文曰泉出通川曰谷书注谷是两山间流水之道　原毛诗曰葛之覃兮施于中谷维叶萋萋　又曰伐木丁丁鸟鸣嘤嘤出自幽谷迁于乔木　又曰皎皎白驹在彼空谷　増又曰髙岸为谷　书曰宅嵎夷曰旸谷　原老子曰谷得一以盈谷无以盈将恐竭　増又曰知其荣守其辱为天下谷　又曰上徳若谷　家语曰溪谷为牝　秦纪曰堑山堙谷　汉司马相如曰右以汤谷为界注日所出处唐韩愈文曰防者呀然成谷　总记谷名北直房山
　　有贾岛谷　景州有卢师谷　宻云县有挂甲谷　江南黟县有樵贵谷　松江有华亭谷　山东临淄县有愚公谷　莒州有峥嵘谷　山西中条山有王官谷以
　　王官废垒为名又有郎君谷　介休县有雀防谷　夏县有栁谷　唐县有老姑谷　髙平县有省寃谷即赵卒坑处旧呼杀谷唐改名省寃　河南济源县有盘谷又有天井谷　登封县有谷　罗山县有石人谷陜西终南山有太乙谷　骊山有鹦鹉谷　又有冯
　　公谷　蓝田县有白鸦谷　长安县有豹林谷　宜君县有凤凰谷　成县有公主谷　临潼有坑儒谷　秦州有雕窠谷　临城县有牛口谷　褒城县有褒谷斜谷又有箕谷　洋县有子午谷有筼筜谷又有傥谷骆谷黄金谷　凤县有父子谷　黎州有弹琴谷盘龙谷兰州有榆谷　夷陵州有琮琤谷　长沙岳麓山下
　　有篬筤谷　永州江华县有暖谷　江西五老峰下有青牛谷又有栖贤谷　九江府有康王谷　宁都有延春谷　金溪县有锦绣谷　福建建阳县有云谷即朱晦庵搆草堂于此有桃溪竹坞漆园药圃诸胜　南漳有刻木谷汉孝子丁兰所居　广州英徳县有涵晖谷滇南大理府有放光谷云是药师道塲四面放佛光谷二
　　増汉律厯志曰黄帝使伶伦取竹之嶰谷生其窍厚均者断两节吹之以爲黄钟之宫　文选曰虞舜沈珠于渊抵璧于谷　原博物志曰夏桀之时为长夜宫于深谷之中男女杂处三旬不出聴政其后大风扬沙一夕塡此谷　増述异记曰庐山康王谷之巓有一城号为钊城相传周康王廵歴名山至此　宋王禹偁序略云康王谷水帘髙三百五十丈其泉为天下第一　原韩子曰昔齐桓公入山问父老此为何谷答曰臣旧畜牛生犊以子买驹少年谓牛不生驹遂持而去傍隣谓臣愚遂名为愚公谷　増左传曰公会齐侯于祝其实夹谷　原韩诗外传曰孔子南游适楚至于阿谷之隧有处子佩璜而浣者孔子抽觞以授子贡曰以观其辞増寰宇记曰谷先生居清溪之谷采药得道顔如少童　战国策苏秦说秦王曰大王之国东有殽函之利按函谷旧闗在灵宝老聃西度田文东出之处函谷新闗在新安项羽坑秦降卒于此　原刘向别录曰方士传言邹衍在燕燕有谷地美而寒不生五谷邹子居之吹律而温气至而谷生今名黍谷　増卫宏古文奇字序曰秦既改古文为篆恐天下不从乃密令冬月种瓜于骊山谷中温处皆熟诏博士诸生説之前后七百人人人各异则皆使往视因伏机防之后人号之曰坑儒谷　史记曰张良送汉王至褒中説以烧絶所过栈道按褒中即褒斜谷也旧有栈阁二千九百八十九间板阁二千八百九十二间歴代增损不一　原汉武故事曰上时微行至栢谷舎于逆旅翁骂之因从乞浆翁曰止有溺无浆也　増王莽传曰通子午谷从杜陵直絶南山经汉中　汉书曰郑子眞隐于谷口故曰郑谷按谷口即箕谷之口也　抱朴子曰南阳郦县有甘谷水左右生甘菊花堕其中饮者无不夀　三国志曰蜀姜维出师骆谷又魏曹爽自骆谷入汉中　原戴延之西征记曰梓泽去洛城六十里梓泽金谷也中朝贤达所集赋诗犹存是石崇居处　増十道志曰巩县东有大谷潘岳闲居赋张公大谷之棃即此　唐书曰司空圗隐中条山王官谷作亭名休休盗贼所过独不入王官谷　又曰阳城隐居夏县之栁谷以学行着宰相李泌荐拜谏议大夫　五代史补曰武行徳业采樵有力谓可负一谷之薪号武一谷　宋蒋之奇作暖谷记曰方盛寒入此谷虽挟纩炽炭不若也
　　谷三
　　原无私　为牝【幽谷无私有致其响下家语见谷一】　入幽　守辱【易困卦辞入于幽谷　下出老子见水一】　爲陵　无底【诗深谷为陵深谷无底】　抵璧覆篑【上见谷二　将覆篑于浚谷】　取竹　堕花【并见谷二】　秦闗
　　石馆【上见前函谷　下详石崇金谷别馆】　増云门　天井【邓城县有云门谷盘石西有天井谷】　子午　褒斜【上见谷一下见谷二】　康王　冯公【并见前叙】公主　郎君【成县有公主谷因后魏宣武时赐为公主汤沐邑　王龟字大年侍父至河中结庐于中条山谷中朔望一归省故时号郎君谷】　愚公　老姑【上见谷二　老姑谷在唐县葛洪山之南宋时有一老姑谓人曰贫道在此二百年矣言毕飞升】　栖贤　坑儒【宗少文卧防录云庐山之阳有栖贤谷多大石水声如雷　下坑儒详前谷二】　黄金　白石【黄金谷在洋县　白石谷在清源县之白石山】　挂甲　弹琴【密云县挂甲谷宋杨延朗北征挂甲于此黎州弹琴谷以水出谷中声如鸣琴】　遮马　盘龙【遮马谷在河津县盘龙谷见前黎】
　　【州】　牛口　马翅【童謡云窦入牛口势不得久窦建徳被擒于此　宋李永奇挈家至马翅谷为金人所害】　原出丝枲　量牛马【书岱畎谷名出丝枲史记乌氏倮倮人名谷量牛马不知数也】畎起凄风　曵寒烟【文选凄风起东谷寒谷曵寒烟】　増郑眞耕　李愿隐【并见前叙】　产灵芝　生甘菊【永和县谷中产芝草下详甘谷】　原风浸淫　日罕照【宋玉风赋浸滛溪谷盛怒于土嚢之口　下见】
　　【后周景式记】　増凤凰建宫　鹦鹉营第【宜君县凤凰谷唐建玉华宫　韦嗣立营别第于骊山鹦鹉谷中宗临幸命从官赋诗】　剥白鸦栗　歩靑牛云【蓝田白鸦谷口出栗杜诗盘剥白鸦谷口栗　五老峰下青牛谷因道士洪志乗靑牛于此冲举唐杨衡诗随云歩入青牛谷靑牛道士留我宿】　筼筜遗画　苍筤赐额【文与可遗苏东坡画乃筼筜谷偃竹　岳麓山下苍筤谷是尚书钟仙巣旧隐上有吹香亭宋理宗手题其额】
　　谷四
　　原名愚【韩子见前】　堙【见秦纪堙谷】　上徳【见前谷一】　晦【大谷晦苍苍】名郑【即郑谷见前】　増岨以石门【左思蜀都赋云岨以石门谓箕谷之口有石如门也】白衣士【元稹诗念昔白衣士结庐在石门按石门在箕谷口则所念白衣士即念子眞也】
　　原出泉【见前説文】　出风【飗飗出谷风】　足音【空谷足音】　旷兮【其若谷】増攒靑枫【李白诗杳杳深谷攒青枫】　隐琼草【李白诗琼草隐幽谷】　深藏
　　数十家【杜甫诗传道东柯谷深藏数十家东柯谷子美侄佐所居也】　阴崖茅屋【杜甫诗故人今居子午谷独在隂崖结茅屋】　呀然【韩愈文防者呀然成谷】　谦受言徳【韩愈文其石谷曰谦受之谷谷言徳也】　黄金言容【其土谷曰黄金之谷谷言容也同上】灵草木古衣冠【樵贵谷在黟昔有樵者入此谷豁然清旷谓之小桃源李白诗地多灵草木人尚古衣冠即指此】　相邀锦绣【金溪县有锦绣谷宋王安石还家诗有相邀锦绣谷中春之句】
　　谷五
　　増歌唐韩愈送李愿归盘谷歌曰盘之中维子之宫盘之土维子之稼盘之泉可濯可沿盘之阻谁争子所窈而深廓其有容缭而曲如往而复嗟盘之乐兮乐且无殃虎豹逺迹兮蛟龙遁藏神守防兮呵禁不祥饮且食兮夀而康无不足兮奚所望膏吾车兮秣吾马从子于盘兮终吾生以徜徉
　　增诗唐韩愈和卢郎中云夫送盘谷子诗曰昔寻李愿向盘谷正见髙崖巨壁争开张是时新晴天井溢谁把长剑倚太行冲风吹破落天外飞雨白日洒洛阳东蹈燕川入旷野有馈木蕨芽满筐马头溪深不可厉借车载过水入箱平沙绿浪榜方口鴈鸭飞起穿垂杨穷探极览颇恣横物外日月本不忙归来辛苦欲谁为坐令再往之计堕渺茫闭门长安三尺雪推书扑笔歌慨慷旁无壮士遣属和逺忆卢老诗颠狂开缄忽覩送归作字向纸上皆轩昂又知李侯竟不顾方冬独入崔嵬藏我今进退几时决十年蠢蠢随朝行家请官供不报答无异雀防偷太仓行抽手版付丞相不待弹劾还耕桑宋韩琦过吴児谷诗曰晓入吴児谷危途信不虚千
　　峰疑絶路一迳俯容车山鸟过云语田夫半锄时平尽周道天险欲何如　宋孙觌题谷隐诗曰碧痩峩千疉清深涨一篙红轻花似肉绿细栁如缲句好无强对神超有独遨苇间靑篛笠髣髴见秦逃　宋朱子康王谷水帘诗曰循山西北骛崎岖几经丘前行荒蹊断豁见清溪流一渉台殿古再渉川原幽萦纡复屡渡乃得寒岩陬飞泉天上来一落散不収披崖日璀璨喷壑风飕飗追薪防絶品瀹茗浇穷愁敬酹古陆子何年复来游
　　原赋晋胡济瀍谷赋曰嘉髙冈之崇峻兮临元谷以逺览仰髙丘之崔嵬兮望清川之澹澹尔乃渉重险陟榛薄倚春木临幽壑深谷豁以窈蔼髙峯郁而岝防原序晋石崇金谷序曰余有别庐在河南界金谷涧中或髙或下有清泉茂竹众果竹木草药之属　増唐韩愈送李愿归盘谷序曰太行之阳有盘谷盘谷之间泉甘而土肥草木丛茂居民鲜少或曰谓其环两山之间故曰盘或曰是谷也宅幽而势阻隐者之所盘旋友人李愿居之
　　原记周景式庐山记曰石门是一大谷谷中有修林万顷伟木千寻日月之光罕照焉　増宋苏轼为文与可筼筜谷偃竹记曰与可以所筼筜谷偃竹遗予曰此竹数尺耳而有万尺之势筼筜谷在洋州与可尝令予作洋州三十咏筼筜谷其一也予诗云汉川修竹贱如蓬斤斧何曾赦箨龙料得清贫馋太守渭濵千亩在胸中与可是日与其妻游谷中烧笋晚食发函得诗失笑喷饭满案
　　涧一
　　原释名曰涧间也言在两山间也　说文曰涧山夹水也从水间声　尔雅曰山夹水曰涧　増诗曰考槃在涧硕人之寛　左传曰涧溪沼沚之毛　原韩宣子曰董安于为赵上地守行石阜山见深涧峭如墙深百仞问其乡左右曰人尝有入此乎曰无有有婴児狂聋人入此乎曰无有有牛马犬入此乎曰无有安于叹曰吾能治矣使吾法之无改犹入涧之必死则民莫之犯也増梦溪笔谈曰世传虹能入溪涧饮水信然熙寜中
　　予使契丹至其极北黒水境永安山下卓帐是时新雨霁见虹下帐前涧中予与同职扣涧观之虹两头皆垂涧中使人过涧隔虹对立相去数丈中间如隔绡縠自西望东则见立涧之东西望则为日所铄睹久之稍稍正东逾山而去次日行一程又复见之
　　涧二
　　増寰宇记曰神农涧在温县昔神农采药至此以杖画地遂成涧　又曰空桑涧在嵩县相传有莘氏女采桑伊川得子于空桑中故名　水经注曰赤松涧在东阳赤松子逰金华山以火自烧而化涧自山出故曰赤松涧　卢氏嵩山记曰半马涧或云百马涧亦曰拜马涧故老传王子晋得仙而马还国人思之乃拜其马于此原汉书曰沛公与项籍临广武涧而语数籍以十罪増东观汉记曰耿恭以防勒城傍有水徙居之匈奴
　　来攻絶其涧水笮马粪汁饮之　梦溪笔谈曰夀州八公山侧土中及溪涧之间往往得小金饼上有篆文刘主字世传淮南王药金也　魏都赋曰虎涧龙山相为倚伏按虎涧在彰徳一名虎磵　晋史曰陶淡侃之孙也好读易结庐山中养一白鹿自偶亲故有之者輙移渡涧水人莫得近　孙绰兰亭序曰以暮春之始解褉南涧之濵　原异苑曰苻坚为慕容冲所袭坚驰騧马堕而落涧追兵几及计无由出马即踟躇临涧垂控与坚坚不能及马又跪而授之坚援之得登岸而走増后燕录曰晋刘牢之与慕容垂战败牢之走策马跳五丈涧得免　唐白居易集东涧种栁诗有三年未离郡可以见依依之句涧在重庆忠州治西开元寺侧葢乐天为忠州时凿也　通鉴曰宋胡瑗布衣时读书泰山十年不归得家书见上有平安字即投之涧中不复展读　广州记曰甘溪涧在番禺县水味极甘冷又名菖蒲涧涧中产菖蒲一寸九节　南越志云宋咸平中姚成甫于涧侧遇一丈夫曰此菖蒲安期生所饵可以忘老倏焉而逝今俗以七月二十五日安期生上升相率为蒲涧之逰履綦骈错　捜神记曰南阳刘驎之好逰山水尝采药至衡山深入反见有一涧水水南有二石囷一闭一开水深广不得渡欲还失道遇伐弓人问径仅得还家或说囷中皆仙方灵药及诸杂物驎之欲更寻索不复知处矣　王韶之神境记曰九疑山半其路皆苍松翠竹下夹淸涧涧中多黄色莲花秋夏时香气盈谷
　　涧三
　　原考槃　厉急【上诗见涧一　谢灵运行斤竹涧诗过涧既厉急注以衣渉水曰厉】　五丈　百仞【上见刘牢之跳涧下见董安于论法】　増磨针　亘石【磨针涧在均州太和山即眞武遇老媪处栁宗元石涧记亘石为底】　解褉　移渡【上详孙绰序下见陶淡移渡避人】　饮虹　拜马【上详涧一下详涧二】　采药　泛蒲【刘驎之因采药入衡山深涧　广南于七月二十五日相率为蒲涧之逰并详前叙】　原泠泠泉　磊磊石【山涧何泠泠　磊磊涧中石文】　増偶白鹿　乗黄犊【上系陶淡事　刘涣尝乗黄犊往来南康西涧】　开黄莲　种绿栁【黄莲见前九疑山清涧　种栁见前白司马忠州东涧】　拾金饼　见石囷【金饼见前叙八公山溪涧石囷见前刘驎之入衡山南涧】　潄鸣玉　羮香芹【文选飞泉潄鸣玉杜诗香芹碧涧羮】
　　涧四
　　原采蘩【诗于以采蘩于涧之中】　采苹【于以采苹南涧之濵】　斯干【秩秩斯干涧也】増行斤竹【见谢灵运诗题】　老夫自汲【杜甫酬薛文诗老夫自汲涧】　深
　　不过咫尺【韩愈上于頔书涧谷之水深不过咫尺】　赤足【韩愈诗当流赤足涧石】流若织纹响若操琴【见栁栁州石涧记中】　萦廻【李白诗涧谷随萦廻】
　　鸣驺【韦应物诗鸣驺响幽谷】　蹑石欹危【同上蹑石欹危过碧涧】　一迳如虵三百曲【见杨万里逰蒲涧诗】　玉涧三十六【玉涧源出新淦县玉笥山廻互纡曲号三十六涧】
　　涧五
　　原歌宋徐谖华林北涧歌曰总长潭兮括逺源下沈溜兮起轻泉廻谿浚兮曲沼阻冲波激兮瀬浅浅贯九谷兮积灵芝飞淸涛兮洁澄涟
　　原诗梁刘孝威赋得曲涧诗曰涧流急易转溪竹闇难开近楼俄已失前洲忽复廻石岸生寒藓沈根渍水苔菱舟失道去归鳬迷迳来　増唐韦应物滁州西涧诗曰独怜幽草涧邉生上有黄鹂深树鸣春潮带雨晚来急野渡无人舟自横　唐王维鸟鸣磵诗曰人闲桂花落夜静春山空月出惊山鸟时鸣春磵中　唐白居易逰石门涧诗曰石门无旧迳披榛访遗迹时逢山水秋清辉如古昔常闻惠逺軰题诗此岩壁云覆莓苔封苍然无处觅萧踈野生竹崩剥多年石自从东晋后无复人逰历独有秋涧声潺湲空旦夕　宋郑繇经慈恩涧诗曰岸与恩同广波将慈共深防防劳日夜长似下流心　宋叶梦得忆朱氏西涧诗曰涧下流泉涧上松清隂尽处有层峰应知六月氷壶外未许人间得暂逢宋杨万里逰菖蒲涧呈周帅蔡漕张舶诗曰胜日从公蒲涧逰万壑声满千崖秋一迳如虵三百曲绕尽山腹到山头穹岩千仞敲欲裂仰看飞泉防云窟锵成环佩奏成琴溅作珠玑霏作雪歩穿危磴攀苍藤忽上穹岩顶上行人在半天泉在井不敢下瞰惟闻声只怪前驱深不见须却向前山转海风吹袖万丈长海水去人一弓逺老僧髙卧晏未兴先遣长松夹道迎小参古殿黄面老不见旧日安期生景泰上方半堵壁城中望之雪山白却从景泰望城中晓日楼台焕金碧君不见中流千金博一壶不如逰山饥时粥一盂金印系肘大如斗不如逰山倦时一杯酒安期飞升今几年祖龙不是不求仙至今年年七月二十五倾城游人来访古　宋赵师秀访韩中止不遇题涧上诗曰隔涧竹扉深苍童引客寻虽然乖晤语犹得见园林野蔓殊妨歩山蝉亦好吟石根泉数斗清冷应人心　宋眞山民朱溪涧诗曰路转峰廻又一邨天寒大半掩柴门云融山脊岚生翠水齧沙洲树出根任拥重裘风亦冷未投荒店月先昏今宵只傍梅花宿赢得清芬入梦魂　宋纪青宿石公涧中诗曰小阁久留髙士卧鹿皮梦破石牀苔半林曙色生岩牖山鸟不来山雨来　眀李东阳梅涧诗曰地僻沙寒水更清老梅偏向涧边横风吹落瓣仍低陨石压傍枝却倒生野鹤对人轻欲舞蹇驴冲雪痩能行山翁只在山中老看尽春光不入城　眀释宗泐入孤涧诗曰谷里何人住山腰有径通老猿时挂树好鸟自吟风古涧寒泉碧连山夕烧红隐居慙未遂眀日片帆东
　　原记唐栁宗元石涧记曰石渠之事既穷上由桥西北下土山之隂民又桥焉其水之大倍石渠三之一亘石为底达于两涯若牀若堂若陈筵席若限阃奥水平布其上流若织文响若操琴揭跣而徃折竹扫陈叶排腐木可罗胡牀十八九居之交络之流触激之音皆在牀下翠羽之木龙鳞之石均荫其上古之人其有乐乎此耶后之来者有能追余之践履耶得意之日与石渠同由渴而来者先石渠后石涧由百家瀬上而来者先石涧后石渠涧之可穷者皆出石城村东南其间可乐者数焉其上深山幽林逾峭险道狭不可穷也
　　浦一
　　原说文曰浦水濵也　风土记曰大水有小口别通为浦　増鸡跖集曰李贺谓天汉为银浦　潘阆诗曰涣浦风水急　杜甫诗曰萧条别浦清　李华诗曰凌滩出极浦　苏轼诗曰遥渡清凉浦　又蝉噪垂杨浦总计浦名　淮称淮浦　洛称洛浦　金陵有西浦亦名项浦　池阳有秋浦　太平有繁昌浦　松江有五大浦曰大盈曰顾防曰崧子曰盘龙曰赵屯诸浦或入江或入泖　上海有黄浦又有周浦鹤沙浦　毘陵亦有申浦　京口有屠児浦　广陵有公路浦　仪眞有胥浦　庐州有筝笛浦又有藏舟浦　和州有当利浦嘉禾有澉浦乍浦　湖州有掩浦　临安有铁幢浦
　　又有富春浦　越州有嶀浦　夔州有鱼复浦　武昌有黄军浦　江夏有南浦以其在郭之南故名　荆州有刘郎浦　岳州有三湘浦　长沙有靑枫浦　澧州有澧浦　江州有湓浦又有女児浦　湖口有射蛟浦广州有沈香浦又有合浦溪浦　广西有浴海浦浦二
　　増诗云率彼淮浦　原楚辞曰望美人兮南浦　又曰出溆浦而邅廻　増又曰捐予佩澧浦　又曰遗予佩兮蠡浦　舆地记曰仪眞胥浦乃子胥觧剑渡江之处　又曰黄浦东海之喉吭也以黄歇封此名黄浦又曰春申浦　又曰射蛟浦在湖口相传汉武敎楼船处又云汉武自浔阳浮江亲射蛟获之故名　原后汉书曰孟尝为合浦太守行化一年去珠复还　増荆州记曰刘郎浦因汉昭烈帝娶孙夫人渡此故名　庐州记曰筝笛浦在庐州城内渔人尝夜闻筝笛声云是曹操溺妓女舟于此　文选曰魏陈思王遇神女于洛浦作洛神赋　原伏滔北征记曰广陵西一里水名公路浦袁术自九江东奔袁谭于下邳由此浦渡因名【即今淮口】述征记曰兴浦旧魏歩道吴揭水灌之今絶道为浦僧舆地记曰武昌鹦鹉洲下三国时黄盖屯兵于上故名黄军浦沈攸之谓泊黄金浦盖声之讹也　寰宇记曰庐州城内有浦长八十丈魏将张辽御孙权凿之以藏战舰故名藏舟浦　图经云松江淀山湖东有大盈浦孙权造青龙战舰之所　原刘桢京口记曰县城东南大路过长冈五里得屠児浦昔诸屠児居此小浦因以为名也　増舆地记曰和州城东有当利浦晋王濬平吴水军扬帆顺流于此而下王浑以旗招之报云风利不得泊遂先入石头后因以当利为名　郡国志曰金陵西浦即晋张硕捕鱼遇神女杜兰香之处　异苑曰晋阮眀泊舟西浦见一青衣女子弯弓射之女即轩云而去　原顾微广州记曰溪浦口有蒲母养龙裂断其尾因呼龙掘人时见之则土境大丰而利渉也　増又曰晋时吴隐之为广州刺史及归其妻刘氏取沈香一片隐之命投诸江遂名沈香浦　庐山记曰江州青湓山有井形如盆故城号湓城浦曰湓浦　萧子显齐书曰世祖于湓浦得五尺刀十一口应永眀享厯之数文选江淹别赋曰春草碧色春水绿波送君南浦伤
　　如之何　舆地记曰池阳秋浦李太白爱其山水之胜常欲家焉　临安志曰吴越王射潮箭所止处尝立铁幢故钱塘江上有铁幢浦　郡国志曰上海鹤沙浦一名下沙浦宋宣城吴濳侍父读书于此后为开庆名相董谷澉浦志曰澉乍二浦俱濵海元代设市舶司倭
　　商番贾航海凑集而至元间澉浦为尤盛至今澉上有名十间楼者乃当年杨市舶司敎歌伎楼也
　　浦三
　　原率淮　入溆【上见诗经下见楚辞】　送君　溺妓【送君南浦筝笛浦曹操尝溺妓舟】　遗佩　投香【上见楚词　下详沈香浦】　藏舟　弭棹【上详藏舟浦　皮日休诗弭吾棹澧之浦】　射蛟　捕鱼【上详射蛟浦　捕鱼见张硕西浦】碧草　绿波【并见南浦】　蝉噪　鴈惊【东坡诗蝉噪垂杨浦王勃滕王阁序雁阵惊寒声断衡阳之浦】　龙舰　铁幢【龙舰见前大盈浦　铁幢浦是吴越王事】　望美人　遇神女【上见楚词　下见洛神赋】　号春申　名公路【并详前叙】南济鱼龙　夜闻筝笛【夏口浦有鱼龙大禹南济黄龙夹舟之处　下详浦二】刘郎娶妇　孟守还珠【并详浦二】　黄盖屯兵　伍胥
　　剑【并详前叙】　白吟独树　李咏新林【白居易有独树浦诗李白有新林浦阻风诗】
　　浦四
　　増廻塘【简文帝入溆浦诗泛水入廻塘】　荒树寒沙【丘迟渔浦诗森森荒树齐淅淅寒沙涨】　旦发夕逗【丘迟旦发渔浦　刘孝绰夕逗繁昌浦】　对青崖【杨烱文浦对青崖】　寂无喧【陈子昂诗洲浦寂无喧】　辞北渚宿南洲【陈子昂宿譲河浦诗沿流辞北渚结缆宿南洲】　眀如月【陈子昂诗沙浦眀如月】　净如洗【李白诗浦沙浄如洗】　以此难挂席【李白新林浦阻风诗】　挂帆刘郎【杜甫诗挂帆早发刘郎浦】欲归瀼西【杜甫诗欲归瀼西宅阻此江浦深】　向来澄【杜甫诗江浦向来澄】
　　舟檝不敢系【杜甫宿凿石浦诗】　浔阳草木【白居易湓浦早冬诗浔阳孟冬月草木未全衰】　芦荻花中【白居易浦中夜泊诗芦荻花中一防灯】　覆湓水失庐山【白居易南浦诗腊后氷生覆湓水夜来云闇失庐山】　索索萧萧【同上南浦诗风飘细雪落如米索索萧萧芦苇间】　秋复秋【皮日休诗浦上芦花兮秋复秋】　朝夕潮至【陆龟防门外有水通浦溆而朝夕之潮至焉】　女児口【郯韶过女児浦诗浦口寒烟生白波】　日闪江豚风翻水鹤【盛彧次汉浦诗日闪江豚背风翻水鹤巢】　潮落西陵渡【崔国辅宿范浦诗月暗潮又落西陵渡暂停】
　　浦五
　　原诗梁简文帝入溆浦诗曰泛水入廻塘空枝度日光竹垂悬扫浪鳬疑逺避樯　梁丘迟旦发渔浦潭诗曰鱼潭雾未开赤亭风已飏櫂歌发中流鸣鞞响防嶂村童忽相聚野老时一望诡怪石异象危絶峰殊状森森荒树齐淅淅寒沙涨藤垂岛易陟崕倾屿难傍　梁刘孝绰夕逗繁昌浦诗曰日入江风静安波似天流暮烟生逺路夕鸟赴前洲　増唐崔国辅宿范浦诗曰月暗潮又落西陵渡暂停村烟和海雾舟火乱江星路转定山绕塘连范浦横鸱夷近何去空山临沧　唐李白新林浦阻风寄友人诗曰潮水定可信天风难与期清晨西北转薄暮东南吹以此难挂席佳期益相思海月破圎影菰蒋生绿池昨日北湖梅开花已满枝今朝东门栁夹道垂青丝嵗物忽如此我来定几时纷纷江上雪草草客中悲眀发新林浦空吟谢朓诗　唐杜甫发刘郎浦诗曰挂帆早发刘郎浦疾风防防昏停午舟中无日不沙尘岸上空村尽豺虎十日北风风未廻客行嵗晚尤相催白头厌伴渔人宿黄防青鞋归去来　唐陈子昂宿空舲峡青树邨浦诗曰的的眀月水啾啾寒夜猿客思浩方乱洲浦寂无喧忆作千金子宁知九逝魂虚闻事朱阙结绶骛华轩委别髙堂爱窥觎眀主恩今成转蓬去叹息复何言　又宿让河驿浦诗曰沿流辞北渚结缆宿南洲合岸昏初夕廻塘暗不流卧闻塞雁断坐听峡猿愁沙浦眀如月汀葭晦若秋不及能鸣鴈徒思海上鸥天河殊未晚沧海信悠悠　眀蓝仁晚浦归帆诗曰估客前年去扁舟此日廽烟生全浦暝风健片帆催桂楫看将近柴门认半开隣人携酒馔欢笑慰归来　眀郯韶过女児浦诗曰浦口寒烟生白波薲花风急棹舟过人家一路青山下只有秋田落鴈多眀盛彧舟次汉浦诗曰汉浦扬帆秋水髙青山小朶出林梢浪开日闪江豚背草乱风翻水鹤巢破产曾无匡国计辞家徒有故人袍长年三老歌相答一夜霜华入毛　眀谢绩东浦夜泊诗曰日落潮生浦天空月上沙归舟与飞鸟相趂入芦花　眀程元辅过淀湖泊石浦诗曰沙浦偃秋风湖云藏夕雨何处逺行人飞帆下石浦　眀王穉登黄浦夜泊诗曰黄浦滩头水拍天寒城如雾栁如烟月沈未沈鱼触网潮来欲来人放船原表宋王宏广陵前浦表曰伏闻广陵前浦榛芜歴久近复防除清源虚防含眀内鉴瑞以数致象以应夫如是者鸾响凤仪可停瞩而须矣
　　井一
　　原释名曰井清也泉之清防者也　易传云井通也物所通用也　说文云八家为井象构干形瓮象也　风俗通云井者法也节也言法制居人令节其饮食无穷竭也久不防涤为井泥【易井泥不食】不停汚曰井防【易井防不食防治也去汚之名也】涤井曰浚井水清曰冽井甃聚砖修井也【甃责救反易井甃无咎】　増易井卦改邑不改井往来井井　又曰旧井无禽　又曰井収勿幕【谓不覆之以収其利】　原礼记云井与门户灶中霤为五祀　周礼曰挈壶氏掌挈壶以令军井　増左传曰塞井夷灶　又曰井堙木刋　又曰目于眢井而出之【眢井废井也】　庄子曰塪井之鼃【塪音坎】谓东海鼈曰吾乐欤吾跳梁于井干之上休乎缺甃之涯塪井之乐亦至矣奚不来观乎东海之鼈左足未入右膝已絷矣　又曰子贡过汉阴见一丈人方将为圃畦凿隧而入井抱瓮而出灌子贡曰有械于此后重前轻汲水若抽名曰桔橰日浸百畦用力寡而见功多子不欲乎丈人笑曰有机事者必有机心机心存乎胸中则道之所不载也　原楚词曰掩芳芷于腐井【言井泉腐臭也】増吕氏春秋曰宋丁氏无井常一人漑汲于外及自穿井喜而告人吾穿井得一人传之者闻于宋君召问其故对曰得一人之使非得一人于井也　原风俗通曰堂殿上作以象东井水草所以厌火故名藻井　鲁灵光殿赋曰圆泉方井反植荷蕖　戴延之西征记曰太极殿上有金井金博山辘轳交龙负山于井上有金狮子在龙下　増山海经注云昆仑墟在西北帝之下都髙万仞面有九井以玉为槛　原嵩髙山记曰少室山有云母井井出云母　増荆州记云夏至日浚井改水冬至日钻燧改火　原又云风井夏则风生冬则风入　又云江陵县东北有天井台东临天井井周廻二里许中有濳室人时见之輙有兵防　异物志曰庐陵城中有一井中有二色水半青半黄黄者灰汁取作糜粥皆作金色土人名灰汁为金因名为金井　増从征记曰太山有上中下三庙庙前有大井水极香洁　扬州职方志曰广陵蜀冈上有井曰蜀井言水与西蜀相通茶品天下水有二十种而蜀冈水为第七　夀阳记曰三伏之日炎暑赫曦男女往来气喘苦渴望见义井而喜未至则忧既至而乐俗呼为欢乐井也　水经注曰东阿北门阜上有井深六丈歳常煮胶以贡天府益州记曰卭州城南有火井民取其火先投以家火投之少顷声如雷光焰腾上民盛以竹筒拽行终日不灭又以井火煑盐五斛水得五斛盐家火煮之则无几也舆地记曰蓝田县玉案山有井水落井中輙作氷长
　　安不藏冰于此井取之　广州志曰琼州文昌县有鱼爷井其水与海通有大鱼白头俗呼鱼爷即出　郡国志云防同有防沿井其水与沦水通人以竹置井口得之沦水其俗呼竹为防沿故名　南越志曰贵县有司命井　燕都防览志曰出安定门外循古壕而东五里有满井井面五尺冬夏常满井髙于地泉髙于井筑亭其上都人防览之所　原瑞应图曰王者清净则浪井出【浪井不凿自成也】　洞记曰长安东七万里有云山山头有井云从中出若土徳王则黄云出火徳王则赤云出水徳王则黒云出金徳王则白云出木徳王则青云出増附凿井方　闻见后录云洛阳楚氏掘井每不得
　　泉有术者云夜以水盛器若见星多者下有泉用之果然　感遇传曰青州刺史张士平中年夫妇皆瞽一日遇书生为开井一眼得新泉洗之眼俱如初因留其说以救世其要曰子午之年五月戌酉十一月夘辰为吉丑未之年六月戌亥十二月辰巳寅申之年七月亥子正月巳午夘酉之年八月子丑二月午未辰戌之年九月申未三月寅丑巳亥之年十月申酉四月寅夘按其方位年月日时凿井即为福地士平拜受讫书生升天去盖太白星官也　附海井　癸辛杂识曰华亭县市中有一物如小桶无底非竹非木非金非石忽遇海舶老商见之曰此至宝也名曰海井凡航海者必载淡水自随今得此但以大器满贮海水置此井于水中汲之皆甘泉矣急买之去
　　井二
</div>
    <div class="pagination">
<a href="御定渊鉴类函_page38.html">上一页</a><span>...</span><a href="御定渊鉴类函_page34.html">34</a><a href="御定渊鉴类函_page35.html">35</a><a href="御定渊鉴类函_page36.html">36</a><a href="御定渊鉴类函_page37.html">37</a><a href="御定渊鉴类函_page38.html">38</a><span class="current-page">39</span><a href="御定渊鉴类函_page40.html">40</a><a href="御定渊鉴类函_page41.html">41</a><a href="御定渊鉴类函_page42.html">42</a><a href="御定渊鉴类函_page43.html">43</a><a href="御定渊鉴类函_page44.html">44</a><span>...</span><a href="御定渊鉴类函_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
