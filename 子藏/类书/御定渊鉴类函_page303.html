<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 303 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 303 页/共 320 页
  </h1>
  <div class="content">
   鸠四
　　原在桑【诗刺不一也在位无君子用心之不一也鸤鸠在桑其子七兮笺鸤鸠食其子旦从上而下暮从下而上均平如一】　在棘【鸤鸠在桑其子在棘】　邕邕　増首政【李白白鸠辞白鸠之白谁与邻霜衣雪襟诚可珍含哺七子能平均食不噎性安驯首农政鸣阳春天子刻玉杖镂形赐耆人】入云【许慎曰鸤鸠奋迅其羽直刺上飞数千丈入云中】　助生气【周礼罗氏罗春鸟献】
　　【鸠以养国老郑康成注仲春鹰化为鸠变旧为新宜以养老助生气也】　随风雨【许表明诗作禽莫作鸤鸠妇一生离别随风雨】　催春种【杜甫诗布谷处处催春种】　青春深【杜甫诗鸣鸠乳燕青春深】　锦翼花【欧阳修诗斑然锦翼花簇簇】　肉寄生【清异録章贡小蒙川苏氏山林多鸠賔客满座可悉厌饫一网数十百咄嗟可办其党戏之曰此君家肉寄生也】　赠人【好事集毛传好食鸠人与已相得必以鸠赠之一日李翺送十二篮】　题诗【明通纪成化年间进士李文祥有才名与大学士万安孙璧同年安欲引文祥附已使璧延款于家出尽鸠请诗文祥题之末句云春来风雨寻常事莫把天恩作已恩安衔之出为县丞】
　　鸠五
　　原诗魏王粲诗曰鸷鸟化为鸠逺窜江汉边遭遇风云防托身鸾凤间天姿旣否戾受性又不闲邂逅见逼迫俛仰不得言　增梁吴均白浮鸠诗曰琅琊白浮鸠紫翳飘陌头食饮东莞野栖宿越王楼　唐张何织鸟诗曰季春三月里戴胜下桑来映日花冠动迎风绣羽开惊蚕事晩织向女工裁旅宿依花定轻飞绕树回欲过髙阁柳更拂小庭梅所寄一枝在宁忧弋者猜　元稹春鸠诗曰春鸠与百舌音响讵同年如何一时语俱得春风怜犹知造物意当春不生蝉免敎争呌噪沸渭桃花前　贾岛题戴胜诗曰星防花冠道士衣紫阳宫女化身飞能传上界春消息若到蓬山莫放归　王建戴胜词曰戴胜谁与尔为名木中作窠墙上鸣声声催我急种谷人家向田不归宿紫冠防防褐羽斑衔得蜻蜓飞过屋可怜白鹭满緑池不如戴胜知天时　温宪春鸠诗曰村南微雨新平緑净无尘散睡桑条暖闲鸣屋脊春逺闻和晓梦相应在诸邻行乐花时节追飞见亦频　宋梅尧臣咏鸠诗曰一世为巢拙长年与鹊争欲知云脚雨先向屋头鸣颈上玉花碎臆前檀粉轻何时将刻杖扶助老夫行　陆游嘲布谷诗曰时令过清明朝朝布谷鸣但令春促驾那为国催耕红紫花枝尽青黄麦穂成从今可无语倾耳舜弦声
　　原赋晋傅咸斑鸠赋曰集茂树之防蔚登弱枝以容与体郁郁以敷文音邕邕而有序情钦乐而是恱遂笼之于前防尔乃饮以神泉食之稻粱朝憩椒涂夕宿兰房时连翩于庭阿见飞燕之颉颃慨感物而哀鸣声楚切以懐伤仰华林而矫翼纷防逝而髙翔
　　原讴魏曹植魏徳论讴曰斑斑者鸠爰素其质昔翔殷邦今为魏出朱目丹趾灵姿诡类载飞载鸣彰我皇懿原论魏曹植令禽恶鸟论曰昔荆之枭将徙巢于吴鸠遇之曰子将安之枭曰将巢于吴鸠曰何去荆而巢吴乎枭曰荆人恶予之声鸠曰子能革子之声则免无为去荆而巢吴也如不能革子之声则吴楚之民不异情也为子计者莫若宛颈戢翼终身勿复鸣也
　　原序晋阮籍鸠赋序曰嘉平中得两鸠子常食以黍稷后卒为狗所杀故作赋　增宋陈造布谷吟序曰人以布谷为催畊其声曰脱了泼袴淮农传其言云郭嫂打婆浙人解云一百八个鸟何与人事人以意测之是非皆不同为作此　陆游诗序曰春夏之交鸣鸟百族惟布谷声最悲急动人
　　鸡一
　　原尔雅曰鸡大者蜀蜀子雓未成鸡曰僆絶有力奋鸡三尺为鶤【郭璞注蜀今蜀鸡也雓鸡子名也今江东守鸡少者为僆鶤古之名鸡】　易曰巽为鸡【鸡知时号令之谓】　易林曰巽为鸡鸡鸣节时家乐无忧　春秋运斗枢曰玉衡星精散为鸡逺雅颂着倡优则雄鸡五足　说题辞鸡为积阳南方之象【离为日积阳之象也】火阳精物炎上故阳出鸡鸣以类感也【日将出预喜于类见而鸣也】又曰鸡之为言隹也隹而起为人期莫宝也【善为人制晏早】
　　【之期】　毛诗曰君子于役不知其期曷至哉鸡栖于埘【凿墙而栖曰埘】　又曰鸡栖于桀【栖于杙为桀】　又风雨思君子也乱世不改其度焉风雨凄凄鸡鸣喈喈风雨如晦鸡鸣不已　又曰鸡旣鸣矣朝旣盈矣匪鸡则鸣苍蝇之声周官曰工商执鸡【取其守时而动】　礼记曰子事父母鸡初鸣咸盥潄　又曰季冬之月雉雊鸡乳　又曰祭宗庙之礼鸡曰翰音【増注翰长也鸡肥则鸣声长也】　论语曰割鸡焉用牛刀庄子谓惠子曰羊沟之鸡【司马彪曰羊沟鬭鸡之处】三嵗为株【株魁】
　　【帅也】相者视之则非良鸡也然而数以胜人者以貍膏涂其头【鸡畏貍也】　又曰妪鸡搏貍　又曰越鸡不能伏鹄卵鲁鸡固能矣　増又曰见卵而求时夜【注时夜度时而呼更也鸡未出卵而早求其呼更此早计之喻也】　原淮南子曰鸡知将旦鹄知夜半风俗通呼鸡曰朱朱俗云相传鸡本朱氏翁化为之
　　今呼鸡皆朱朱也【増按说文解喌喌二口为讙州其声也读若祝祝者诱致禽畜和顺之意喌与朱音相似耳】　龙鱼河图曰黑鸡白头食之病人鸡有六指亦杀人鸡有四距亦杀人鸡有五色亦杀人　白泽图曰鸡有四距重翼者龙也杀之震死　论墓书曰养白鸡令识其主声形以五月五日九月九日任意用五色防长五寸系鸡颈将鸡于名山放鸡着山仰头呪曰必存鸣晨鸡心开悟　本草曰乌鸡主补中　增王褒曰鱼瞰鸡睨李善以为鱼目不瞑鸡好邪视　物类相感志曰野鸡属阴先鸣而后鼓翼家鸡属阳先鼓翼而后鸣　徐铉曰鸡者稽也能稽时也　梵书鸡曰鸠七咤　辍耕録曰司晨之鸡必以童　老学庵笔记淮南谚曰鸡寒上树鸭寒下水騐之皆不然有一媪曰鸡寒上距鸭寒下觜耳上距谓缩一足下觜谓藏其咮于翼间　原魏志曰马韩国出细尾鸡其尾长五尺余　沈懐逺南越志曰鸡冠四开如莲花鸣声清彻　述异记曰雩都县江边有石室常有神鸡色如金出穴奋翼长鸣见人辄飞入穴因号为金鸡穴　渊中记曰东南有桃都山上有大树名曰桃都枝相去三千里上有天鸡日初出照此木天鸡即鸣天下鸡皆随之　増神异经曰扶桑山有玉鸡玉鸡鸣则金鸡鸣金鸡鸣则石鸡鸣石鸡鸣则天下之鸡悉鸣而潮水应之矣　舆地志曰爱州移风县有潮鸡鸣长且清如吹角每潮至则鸣述异记以为伺潮鸡　交广志曰白鸡金骹者美驼鸡昂首髙可七尺出忽鲁谟斯国长尾鸡尾细而长长三尺者出朝鲜国长五尺余者出马韩国南甸出应时鸡昼夜依时而鸣　原江表传曰南郡献长鸣承露鸡　广志曰鸡有胡髥五指金骹反翅之种大者蜀小者荆白鸡金骹者善奋并州所献吴中送长鸣鸡　又曰九真郡出长鸣鸡　増狼盲之鸡特禀异声【狼盲地名】　拾遗记曰胥徒国献沉明石鸡色如丹大如燕常在地中应时而鸣声能彻逺其国闻鸣乃杀牲以祀之当鸣处掘地则得此鸡若天下太平翔飞颉颃以为嘉瑞亦为宝鸡道家云昔仙人桐君采药入穴数里得丹石鸡碎为药服之者令人有声气后天而死
　　鸡二
　　增徐整正律曰黄帝之时以凤为鸡　原列子曰纪渻子为周宣王养鬭鸡十日而问之鸡可鬭乎曰未也方虚骄而恃气十日又问之曰未也犹疾视而盛气十日又问之曰几矣望之如木鸡其徳全矣异鸡无敢应者也　列仙传曰祝鸡公者雒阳人居尸郷北山下养鸡百余年鸡皆有名字千余头暮栖于树昼日放散呼名即种别而至　博物志曰祝鸡公养鸡法今世人呼鸡祝祝起此也　増洞冥记曰有逺飞鸡朝往夕还常衔桂实归于南土祝鸡公善养鸡得逺飞鸡之卵伏之名曰翻明鸡如鹄大色紫有翼翼下有目亦曰目羽鸡左传曰齐庄公朝指殖绰郭最曰是寡人之雄也州绰曰君以为雄谁敢不雄然臣不敏平阴之役先二子鸣【晋伐齐及平阴州绰获殖绰郭最故自比于鸡闘胜先鸣】　原又曰季郈之鸡鬬【季平子郈昭伯二家相近故鸡闘】季氏芥其鸡【芥子播其羽或曰以胶沙播之为芥鸡】郈氏为之金距　又曰賔孟适郊见雄鸡自断其尾问之侍者曰惮为牺也　史记曰子路性鄙好勇力冠雄鸡佩猳豚残暴孔子孔子乃设礼义稍诱之子路乃委质请为弟子　韩诗外传曰田饶事鲁哀公而不见察谓哀公曰君不见夫鸡乎头戴冠者文也足搏距者武也敌在前敢鬭者勇也见食相呼者仁也守夜不失时者信也鸡虽有五徳君犹日瀹而食之者何也以其所从来近也夫鹄无此五徳君犹贵之以其所从来者逺也【详鹄】越絶书曰鸡山者句践以畜鸡将伐吴以食死士
　　吕氏春秋曰善学者若齐王之食鸡也食其蹠数千而后足　论衡曰孟尝君叛出秦闗鸡未鸣闗不开下座贱客鼓臂为鸡鸣而羣鸡和之乃得出闗夫牛马以同类相应而鸡人亦以殊音相和应和之验未足以效同类也　战国防曰秦恵王谓寒泉子曰苏秦欺敝邑欲以一人之智反覆山东之君夫诸侯之不可一犹连鸡之不能俱止于栖也　燕丹子曰燕太子丹质于秦逃归到闗丹为鸡鸣遂得逃归　史记曰武帝得越巫立越祀而以鸡卜上信之　论衡曰传言淮南王得道畜产皆仙犬吠天上鸡鸣云间　汉书曰王奉光好鬭鸡宣帝微时数与奉光防后即位封卭城侯　又曰宣帝微时鬭鸡于鄠杜之间　又曰龚遂为渤海太守使民家养五鸡　又曰宣帝时或言益州有金马碧鸡可醮而致之于是遣王褒持节求焉【金形似马碧形似鸡】　增永光中有献雄鸡生角者五行志以为王氏之应京房易传贤者居明夷之世知时而伤或众在位厥妖鸡生角　原后汉书曰河南乐羊子妻不知何氏女尝有他舍鸡谬入垣内姑盗杀食之妻对鸡不食而泣姑怪问之妻曰自伤居贫使食有他肉姑竟弃之　增搜神记曰汉桓帝延熹五年临沅县有牛生鸡两头四足　原九州春秋曰魏王入汉中讨刘备不得进意欲弃之乃发令曰鸡肋官属不知何谓主簿杨修曰夫鸡肋弃之则可惜噉之无所得以比汉中王欲去也乃白魏王遂还　吴録曰魏文帝遣使求长鸣短鸣鸡羣臣以非礼欲不与孙权勅付之　吴时外国传扶南王范寻以铁为鬭鸡假距与诸将赌戏　增郭颂魏世语曰刘放孙资共典枢要夏侯献曹肇心内不平殿中有鸡栖树二人相谓此亦久矣其能复几　原幽明録曰晋兖州刺史沛国宋处宗尝买得一长鸣鸡爱养甚至恒笼着窗间鸡遂作人语与处宗谈论极有致终日不辍处宗因此功业大进　增甄异録曰徐州人吴清以太元五年差征杀鸡求福置头盘中忽然而鸣后以功拜清河太守鸡之妖更为祥　西河记曰凉州罪人于市将刑忽有一白雄鸡飞于人边请命引颈长鸣伏地向吏驱之去辄来刺史张义免其坐　御史台记曰太学博士张昌宗之族叔精五经懵于时事畜一鸡呼为勃公子　梁元帝金楼子曰罗含之鸡能言　晋书曰元兴中衡阳有雌鸡化为雄八十日而冠萎及桓灵宝建国于楚衡阳属焉自簒至败凡八旬矣　异苑曰朱文绣与罗子钟为友仕于梁文绣旣死子钟哭之其夕亦亡梁南七里有山葬文绣于其中北九里有涧埋子钟于内文绣神灵变为鸡子钟魂魄化为雉清鸣哀响往来不絶故诗曰鸡山别飞响雉涧和清音　冥报记曰周武帝好食鸡卵拔虎为监膳仪同开皇中死而复苏云被摄证武帝进白团事仪同不识左右曰名鸡卵为白团也　唐明皇好鬭鸡治鸡坊于两室间索长安雄鸡金尾铁距髙冠昂首者千数养于鸡坊选六军小儿五百人使驯扰敎饲之又以贾昌为小儿长贵臣外戚皆尚之贫者或弄木鸡　酉阳杂俎曰威逺军子将臧平者好鬭鸡鸡髙于常鸡数寸无敢敌者威逺监军与帛十疋彊买之因寒食乃进十宅诸王皆好鬭鸡此鸡凡敌十数犹擅场怙气穆宗大恱因赐威逺监军帛百疋主鸡者想其蹠距奏曰此鸡实有弟长趾善鸣前嵗卖之河北军将获钱二百万　朝野佥载曰渤海髙嶷巨冨忽卒经日而苏云有一白衣人眇目把牒冥司讼杀其妻子嶷对元不识此老人冥官云君命未尽且放还遂悟白衣人乃是家中老瞎麻鸡也令射杀魅遂絶【捜神记王子珍父事同】清异録曰郝轮陈别墅畜鸡数百外甥丁权伯劝曰
　　畜一鸡日杀小虫无数况损命莫知纪极轮曰汝要我破除羮本虽亲而实疎也　宋髙僧传曰杭州径山释法钦姓朱氏尝养一鸡不食生类随之若影不游他所及僧入长安长鸣三日而絶今鸡冢在山也　客退纪谈曰黄昏鸡鸣必杀之以除不祥也沈氏黄昏鸡鸣适有神降于伍氏沈往问之荅曰定昏鸡啼福禄日跻于是沈氏日昌里中异之　辽史曰钦哀皇后萧氏小字讷木锦入宫尝拂承天太后榻获金鸡吞之肤色光泽胜常已而生兴宗
　　鸡三
　　原玉铛　金距【上详习嘏赋　下详鸡二左传】　芥羽　花冠【上详鸡二左传下详鸡一沈懐逺南越志】　翠冠　黑羽【沈懐逺长鸣鸡賛翠冠缤莒碧距丽陈就昏别】
　　【夕望旭惊晨　下见传休弈赋】　金骹　铁距【上详鸡一广志　下详鸡二吴时外国传】能言　善鬭【王子年拾遗记含涂国去王都七万里人善服鸟兽鸡犬皆使能言　西京杂记成帝时交趾越嶲献长鸣鸡即刻漏验之晷刻无差长鸣一食时不絶长距善鬭也】　翠彩　朱光【上见傅休弈赋下见曹植赋】　双头　四翼【王子年拾遗记太初二年月氐贡双头鸡四足一尾鸣则俱鸣　魏收后魏书崔光字长仁河东清河郡人也正始元年夏有典事史元显献四足四翼鸡诏散骑侍郎赵邕以问光光表曰翅足众多亦羣下相扇动之象雏而未大脚弱差小亦其势尚微易制御也武帝览之恱后数日而元显等并以罪伏法于是礼光逾重】　飞海外　鸣云中【郭子横洞冥记有逺飞鸡夕则还依人晓则絶飞四海外朝往夕还　沈懐逺南越志威平有巨穴焉至于重阴四晦则鸡鸣云中】　童子化　丈人杀【秦时陈仓见二寳鸡化为童子或云得雄者王得雌者霸穆公猎获得雌者遂霸西戎立祠神光从东南方来如雄鸡之声　论语丈人杀鸡为黍而食子路】衔珠　防药【昭灵后名舍始游于洛水有玉鸡衔赤珠曰吞之者王含始吞之生汉髙祖　淮南王刘安食药得仙余药鸡犬防之皆飞升后鸡鸣天上犬吠云间】　爥夜　无晨【古今注鸡一名爥夜　古人有言牝鸡无晨】　衅夹室　入新丰【礼凡衅夹室用鸡　汉髙祖以太上皇思丰沛故作新丰一如丰沛道路人家鸡犬散放之皆识其家西征赋曰混鸡犬而乱放各识家以竞入】　露栖　星散【晋苻朗食鸡知栖处曰此鸡恒半露栖检之皆騐　下详鸡一春秋运斗枢】　供母　愁予【后汉茅容字季伟郭林宗过宿旦日容杀鸡宗将谓为已设旣而供母与客单蔬林宗起拜之　长门赋众鸡鸣而愁予】　系火　涂膏【殷浩北伐羌江逌为长史取鸡百余只以长绳连之皆系火一时驱放过堑集羌营皆发火烧之　下注详鸡一庄子】　骇犀更鹜【骇鸡之珍犀角也鸡见影则鸣　下详鸭二左传】　戒旦　候时【鸡鸣戒旦则飘尔长征】　用牲　出诅【周礼鸡人凡祭祀用鸡牲　郑伯使行出鸡犬以诅射颍考叔者二十五人为行】　胶胶　喈喈【鸡鸣并诗】　早晨　失旦【感寒鸡之早晨】利觜　刚爪【选秦政利觜长距终得擅场　赋爪似链刚】　求敌　登楼【贾勇求敌先鸣擅场　鸡登栖而敛翼】　绣头　缟翼　朱冠　锦臆　鬭东郊　鸣髙树【陈思王诗闘鸡东郊道　又鸡鸣髙树端】　养不畜貍　破而得粟【养鸡者不畜狸　齐二野父争鸡傅琬字季珪为山阴令问鸡何食一云豆乃杀鸡破得粟罪言豆者一县称其神】　嘲唽　毰毸【楚辞鹍鸡嘲唽而悲鸣　毰毸怒貌】　挥羽抚翼　司晨　增伺夜【洞冥记影娥池北有鸣琴之院有伺夜鸡随鼔节而鸣从夜至晓一更为一声五更为五声亦曰五时鸡】　专栖　索鬭【抱朴子鸡有专栖之权　开元遗事李林甫不得士心每有所行多不协羣议国人谓林甫精神刚戾如索闘鸡】　五徳　三号【上详鸡二韩诗外传　史记歴书曰鸡三号卒明】　登天　上树【易翰音登于天　杜诗驱鸡上树木】　戴冠郎　乌衣妇【异闻集汴人张琦家有女子入夜哀痛白日即安已经年嵗王勣至其家停宿闻女子声开古镜照之痛者曰戴冠郎被杀其病者牀下有大雄鸡死矣乃是主人七八嵗老鸡　朝野佥载衞镐为县官下县至里人王幸在家方假寐梦一乌衣妇人引十数小儿着黄衣咸言乞命叩头再三斯须又至镐甚恶其事遂催食欲前适镐所亲者报曰王幸在家穷无物设馔有一鸡见抱儿已得十余日将欲杀之镐方悟乌衣妇人果乌鸡也遂命解放是后复梦感欣然而去】　食蹠　弃肋　断尾　鼓翼　助气　伺潮　雄鸣　雌伏　拖锦碎沙　戴红拍翠　介甲饰戈　髙冠沉羽
　　鸡四
　　原思贤妃【诗鸡鸣思贤妃也齐哀公荒淫怠慢故贤妃贞女夙夜警戒相成之道】　刺不德【诗女曰鸡鸣刺不恱徳而好女色焉】　相闻【鸡犬之音相闻人至老死不相徃来】　始乳【月令】　雀登背【晋元年三雀共登一雄鸡背三入安东府防事占者当三进爵为天子也】　雌为雄【汉孝宣帝时雌化雄元后统政之故】　玉鸡【瑞应玉鸡瑞气也王者至孝合神明则至也】金鸡【檀道济晋阳秋安帝义熙元年云都髙山有金鸡青黄色飞集岩谷间】　候鸣问
　　寝【礼文王之为世子也鸡初鸣衣服至寝门】　闻鸣起舞【晋祖逖字士雅与刘琨同寝中夜闻鸡鸣蹴琨曰此非恶声因起舞】　反翅之种　胡髥之种　鸡人【详更漏】增驱鸡【荀子覩孺子之驱鸡而见驭庶民之术急则惊缓则滞驯则安】　弃鸡【陈子云弃】
　　【晨鸡俟凤警亦犹弃当世之实才湏故人之执政】　鸡陂墟【吴越春秋娄门外鸡陂墟者吴王牧鸡处】　鸡鸣埭【晋书武帝尝幸琅琊城宫人常从早发至湖北埭鸡始鸣今呼为鸡鸣埭】　建金鸡【北齐大赦库令于殿门外建金鸡众皆不识其义问于司马膺之对曰按海中有占曰天鸡星动当有赦由是帝王以星为】　传鸡唱【汉官仪宫中不畜鸡汝南出长鸣鸡衞士候于朱雀门外专传鸡唱　古歌东方欲明星烂烂汝南晨鸡登坛唤曲终漏尽严其陈月没星稀天下旦】
　　鸡五
　　原诗魏刘桢鬭鸡诗曰丹鸡被华防双距如锋芒愿一炎威会战此中唐利爪探玉除瞠目含火光长翘惊风起劲翮正敷张轻举奋钩喙电击复还翔　曹植鬭鸡诗曰游目极妙伎清听厌宫商主人寂无为众賔进乐方长筵坐戏客鬭鸡闲观房羣雄正翕赫双翅自飞挥羽激清风悍目发朱光觜落轻毛散严距往往伤长鸣入青云扇翼独翺翔愿防貍膏助长得擅此塲应玚鬭鸡诗曰戚戚懐不乐无以释劳勤兄弟游戏塲命驾迎众賔二部分曹伍羣鸡涣以陈双距解长緤飞踊超敌伦芥羽张金距连战何缤纷从朝至日夕胜负尚未分专场驱众敌刚防逸等羣四坐同休賛賔主懐恱欣博弈非不乐此戏世所珍　梁简文帝鬭鸡诗曰欢乐良无已东郊春可游百花非一色新田多异流龙尾横津汉车笼赴戍楼玉冠初警敌芥羽忽猜俦十日骄旣满九胜势恒遒脱使田饶见堪能说鲁侯　又鸡鸣诗曰埘鸡识将曙长鸣髙树顚啄叶疑障羽排花彊欲前意气多惊举飘扬独无侣陈思助鬭协貍膏郈昭妒敌安金距丹山可爱有凤皇金门飞舞有鸳鸯何如五徳美岂胜千里翔　刘孝威鬭鸡篇曰丹鸡翠翼张妒敌得专场翅中含芥粉距外曜金芒愿赐淮南药一使云间翔　周庾信鬭鸡诗曰开轩望平子骤马看陈王貍膏熏鬭敌芥粉春场解翅莲花动猜羣锦臆张王褒看鬭鸡诗曰蹀始横行意气欲相倾妒敌金
　　芒起猜羣芥粉生入场疑挑战逐退似追兵谁知函谷下人去独开城　陈徐陵鬭鸡诗曰季子聊为戏陈王欲骋才花冠已冲力金爪复惊媒鬭凤羞衣锦双鸾耻镜台陈仓若有信为觅宝鸡来　周正咏老败鬭鸡诗曰少壮摧雄敌盼视生猜忌一随年月衰摧颓落毛驶闲观春光满东郊草色异无复先鸣力空余擅场意禇玠鬭鸡东郊道诗曰春郊鬭鸡侣捧敌两逢迎诡
　　羣排袖出带勇向场惊锦毛侵距散芥羽杂尘生还同战胜罢耿介寄前鸣　增隋岑徳润鸡鸣篇曰钟响应繁霜晨鸡锦臆张帘迥犹侵露枝髙已映光排空下朝揭奋翼上花场雨晦思君子闗开脱孟尝旣得依云外安用集陈仓　唐杜淹咏寒食鬭鸡应秦王敎诗曰寒食东郊道鞲竞出笼花冠初照日芥羽正生风顾敌知心勇先鸣觉气雄长翘频扫阵利爪屡通中飞毛遍緑野洒血渍芳藂虽然百战胜会自不论功　杜甫咏鸡诗曰纪徳名标五初鸣度必三殊方听有异失次晓无慙问俗人情似充庖尔辈堪气交亭育际巫峡漏司南　秦系晓鸡诗曰黯黯严城罢鼓鼙数声相续出寒栖不嫌惊破纱窗梦却恐为妖半夜啼　李益闻鸡赠主人诗曰嘐嘐司晨鸣报尔东方旭无事恋君轩令君重鳬鹄　韩愈孟郊鬭鸡聫句曰大鸡昂然来小鸡竦而待峥嵘顚盛气洗刷凝鲜防髙行若矜豪侧睨如伺殆精光目相射劒防心独在既取冠为胄复以距为镦天时得清寒地利挟爽垲磔毛各噤防怒瘿争碨磊俄膺忽尔低植立瞥而改腷膊战声喧缤翻落羽皠中休事未决小挫势益倍妒肠务生敌贼性专相醢裂血失鸣声啄殷甚饥馁对起何急惊随旋仍巧绐毒手饱李阳神槌困朱亥恻心我以仁碎首尔何罪独胜事有然旁惊汗流沫知雄欣动顔怯负愁看贿争观云塡道助呌波翻海事爪深难解嗔睛时未怠一喷一醒然再接再砺乃头垂碎丹砂翼塌拖锦防连轩尚贾余清厉比归凯选俊感收毛受防慙始隗英心甘鬭死义肉耻庖宰君看鬭鸡篇短韵有可采　李商隐赋得鸡诗曰稻粱犹足活诸雏妒敌专场好自娱可要五更惊稳梦不辞风雪为阳乌　李频风雨闻鸡诗曰不为风雨变鸡徳一何贞在暗长先觉临晨即自鸣隂霾方见信顷刻讵移声向晦如相警知时似独清萧萧和断漏喔喔报重城欲识诗人兴中含君子情　王遒鸡鸣曲曰金距花冠傍舍栖清晨相呌一声齐开闗自有冯生计不必天明待汝啼　韩偓观鸡鬭偶作诗曰何曽解报稻粱恩金距花冠气遏云白日枭鸣无意问惟将芥羽害同羣　李咸用鸡鸣曲曰海树相扶乌影翘戴红拍翠声胶胶鸳瓦冻危金距趫夸雄鬭气争相髙漏残雨急风萧萧离人枕上心忉忉　又早鸡诗曰锦翅朱冠惊四邻稻粱恩重职司晨不知下土兵难戢但报明时向国人　南唐陈陶鸡鸣曲曰鸡声春晓上林中一声惊落虾蟇宫二声唤破枕邉梦三声行人烟海红平旦慵将百雏语蓬松锦绣当阳处愧君饮食长相呼为君昼鸣下髙树　闽徐夤鸡诗曰名参十二属花入羽毛深守信催朝日能鸣送晓阴峩冠装瑞璧利爪削黄金徒有稻粱感何由报徳音　崔道融鸡诗曰买得晨鸡共鸡语常时不用等闲鸣深山月黑风雨夜欲近晓天啼一声　五代刘兼晨鸡诗曰朱冠金距防毛身昧爽髙声已报晨作瑞莫惭先贡楚擅湏信独推秦淮南也伴升仙犬函谷曽容借晓人此日卑栖随饮啄宰君驱我亦相驯　宋梅尧臣晩泊观鬭鸡诗曰舟子抱鸡来雄雄峙髙岸侧行初取势俯啄示无惮先鸣气益振奋击心非愞勇颈毛逆张怒目眦裂盱血流何所争死鬭欲充玩应当激猛毅岂独专晨旦胜酒人自私粒食谁尔唤　宋祁诗曰君园稻冨非争食省树枝深未许栖但得齐蝇无乱响不辞风雨五更啼　刘敞养鸡诗曰耆旧飘流汉汝南长鸣独与古无慙萧萧风雨思君子欲倚空窗听尔谈　苏轼僧爽白鸡诗注养三十余年常立坐侧听经诗曰断尾雄鸡本畏烹年来听法伴修行还湏却置莲花漏老怯风霜恐不鸣　文同诗曰峥嵘已介季氏甲更以黄金饰两戈虽有英心甘鬭死其如纪渻木鸡何　又诗曰昂然大雄鸡髙冠紫沉羽星占太史局树接丞相府知时不失晦得食曾呼伍幸无中夜鸣湏逢人起舞　陆游赠老鸡诗曰峩峩赤帻先羣辈喔喔长鸣盖四郊意气虽雄无处用风霜从我老衡茅　又诗曰场中啄粟树头栖三唱明星出尚低闗路元无孟尝客吴儿莫议会稽鸡　又白鸡诗曰赤帻峩峩玉羽明篱间新织竹笼成老人从此知昏晓不用元戎报五更　又新买啼鸡诗曰峩峩赤帻声甚雄意气不与其曹同我求长鸣久未获一见便觉千羣空主人烧神议已决知我此意遽见从秋衣初缝惜不得急与三百新青铜怜渠亦复解人意来宿庭树不待笼狐貍熟睨那敢犯萧萧清露和微风五更引吭震戸牖横挺无复湏元戎明星已髙啼未已云际腾上朝阳红老夫抱病气已索頼汝豪壮生胸中明朝舂黍得碎粒第一当册司晨功　陈无已次韵秦觏闻鸡诗曰立马阶除待一鸣何如春梦不闻声固知鸡口羞牛后不待羣鸣已可惊　元杨维桢闘鸡行曰两雄勇鋭夸匹敌老距当场利如防氄毳毰毸猬刺张怒咽磈礧嗔睛碧剑心一动碎花冠口血相污胶防翼何当罢闘作啼声埭上梨花春露滴　明俞允文鸡诗曰月落空营旧垒低寒风猎猎大荒西惊魂易断江南梦恼杀重城未晓啼原赋晋傅休奕闘鸡赋曰黒羽黝而含曜兮素毛颖而扬精红缥厠于微黄兮翠防蔚而流青五色错而成文兮质光丽而丰盈前看如倒傍视如倾目象规作觜似削成髙膺峭跱防翅齐平跃身竦体怒势横生爪似链钢目如奔星扬翘因风抚翮长鸣猛志横逸势凌天廷或踯躅踟蹰或嗫喋容与或爬地俯仰或抚翼未举或狼顾鸱视或鸾翔鹄舞或佯背而引敌或毕命于彊御于是纷纭翕赫雷合电击争奋身而相防兮竞隼鸷而雕睨得势者凌九天失据者沦九地徒观其战也则距不虚挂翮不徒抚意如饥鹰势如逸虎　陆善长鸣鸡赋曰美南鸡之殊伟察五色之异形何伺晨之早发长音之逸声　习嘏长鸣鸡赋曰嘉鸣鸡之令美智穷神而入灵审璇玑之回遽定昏眀之至精应青阳于将旦忽鹄立而凤停乃拊翼以讃时遂延颈而长鸣若乃本其形像详其羽仪朱冠玉珰彤素并施纷葩赫奕五色流离殊姿艶溢彩耀华披雍容鬱茂飘飖风靡扇六翮以增辉舒毳毛而下垂违防距之岌峩曵长尾之逶迤　增唐浩虚舟木鸡赋曰纵逸情絶端良气全臆离披而踵附眸曜而节穿惊被文而锦翼蔚矣迷搴木而花冠烂然故能进异激昂处同虚寂郢工误起乎心匠郈氏徒惊乎目击　宋张耒鸣鸡赋曰意气武毅被服鲜明峩峩朱冠丹颈黝膺苍距矫攫秀尾翘腾奉职有恪徐歩我庭啄粟饮水孔肃靡争山川苍苍风霰宵凝黯幽窗之紞紞恍予梦之初惊闻振衣之腷膊忽孤奏之泠泠委更筹之杂乱和城角之凄清应云外之鸣鸿吊山颠之落星
　　原賛晋湛方生长鸣鸡賛曰精心妙觉独晓冥冥风雨如晦不其鸣　梁刘孝威正旦春鸡賛曰寳鸡陈仓祠光表神雄飞帝汉雌飞霸秦排膺激怒礴翅张瞠电鞭失焰雷车折轮助标魏教擅场齐珍名流晋防歌传汉臣窃脂善盗搏谷难驯緑鹦智浅苍鹰害深兼姿五徳归于翰音
　　原文宋袁俶俳谐记鸡九锡文曰维神雀元年嵗在辛酉八月己酉朔十三日丁酉帝颛顼遣征西大将军下雉公王凤西中郎将白门侯扁鹊咨尔浚鸡山子维君天姿英茂乗机晨鸣虽风雨之如晦不已之竒声今以君为使持节金西蛮校尉西河太守以扬州之防稽封君为防稽公以前浚鸡山为汤沐邑君其祗承予命使西海之水如带浚鸡之山如砺国以永存爰及苖裔浚山侍郎丁鸿舎人鳬亭男梁鸿郎中苏鹄死罪伏惟君徳着朝野勲加鹓鷟故天王凤皇特锡位封令凤鹊等在柏外愿时拜受不胜欣豫之情谨诣栖下以闻山鸡一【吐绶鸡　锦鸡　鸡　杉鸡竹鸡　英鸡　秧鸡　火鸡附】
　　原竺法真登罗山疏曰山海经云鷩雉一名山鸡养之禳火灾　南越志曰曾城县多鵕防鵕防者山鸡也利距善闘世以家鸡闘之则可擒也光色鲜明五采耀增本草释名曰鷩性憋急耿介故名鵕防仪容俊秀
　　也周有鷩冕汉有鵕防冠皆取其文明俊秀之义鷩与鸐同名山鸡鸐大而鷩小鷩与鹝同名锦鸡鹝文在绶而鷩文在身以此为异大抵皆雉属也按禽经云首有彩毛曰山鸡腹有彩色曰锦鸡项有彩囊曰避株是山鸡锦鸡又稍有分别而俗通呼为一矣葢是一类不甚相逺也　博物志曰山鸡有美毛自爱其色终日映水目则溺死　原辛氏三秦记曰陈仓山在太白之西上有石鸡与山鸡各别赵髙使烧山山鸡飞去石鸡不去晨鸣山头声闻三十里或云是玉鸡　异苑曰山鸡爱其毛映水则舞魏武时南方献之武帝欲其鸣舞而无由公子仓舒令以大镜置其前鸡鉴形而舞不知止遂乏死韦仲将为之赋甚美　魏志曰平原太守刘邠取山鸡毛着器中使管辂筮之辂曰髙岳岩岩有鸟朱首羽翼黝黄鸣不失晨此山鸡毛也　增裴景仁苻秦书曰苻健皇始四年冬山鸡入人家栖宿养子而去羣聚傍渭水而游翔与家鸡无异　吐绶鸡出巴峡及闽广山中人多畜玩大如家鸡小者如鸲鹆头颊似雉羽色多黒杂以黄白圎防如真珠斑项有嗉嚢内藏肉绶常时不见每春夏晴明则向日摆之顶上先出两翠角二寸许乃徐舒其颔下之绶长濶近尺红碧相间采色焕烂逾时悉敛不见或剖而视之一无所覩此鸟生亦反哺行则避草木故禽经谓之避株本草谓之吐锦鸡古今注谓之锦嚢蔡氏诗话谓之真珠鸡倦游録谓之孝鸟诗经谓之鹝卭有防鹝是矣　述异记曰吐绶鸟一名锦带功曹　锦鸡禽经曰腹有彩文曰锦鸡张华注状如鸠鸽膺前五色如孔雀羽出南越山中嵗采捕之为王者冠服之饰　虞衡志曰南中有锦鸡一名金鸡形如小鸡头项毛金色身红黄相间极有文彩目微白湖南北亦有之　鸡似鹭金顶红觜肉味香脆柔羙甲于水陆之鸟每来于三月三前去于九月九前来则夜至羣飞之声如雷　杉鸡黄冠青绶常住杉树下头上有长黄毛如冠头及颈正青如垂缨　南越志曰新夷县多杉鸡　竹鸡格物论曰竹鸡比鹧鸪差小毛羽褐色多斑赤文自呼泥滑滑　本草释名曰山菌子即竹鸡也　又曰菌子言味羙如菌也蜀人呼为鸡头鹘南人呼为泥滑滑因其声也　本草集解曰竹鸡生江南川广处处有之多居竹林其性好啼见其俦必鬬捕者以媒诱其鬬因而网之谚云家有竹鸡啼白蚁化为泥盖好食蚁也亦辟壁虱　英鸡出泽州有石英处常食碎石英状如鸡而雉尾体热无毛腹下毛赤飞翔不逺肠中常有石英人食之取英之功也　秧鸡大如小鸡白颊长觜短尾背有白斑多居田泽畔夏至后夜鸣达旦秋后即止一种防鸡亦秧鸡之类也大如鸡而长脚红冠雄者大而色褐雌者稍小而色斑秋月即无其声甚大　火鸡瀛崕胜览曰三佛齐国出火鸡大如鹤身圎而颈更长颈中有二红软冠状如红褐尖觜浑身毛如羊毛稀长青色脚长铁黒其爪甚利或爪破人腹肠出即死好食□炭因名火鸡用杖捶碎打不能死
　　山鸡二
　　增诗唐崔护山鸡舞石镜诗曰庐峰开石镜人说舞山鸡物象纎无隐禽情目自迷景当烟雾歇心喜锦翎齐宛转乌呈彩婆娑凤欲栖何言资羽族在地得天倪应笑翰名者终朝饮败醯　温庭筠山鸡诗曰石壑动晴景山禽凌翠微绣翎翻草去红觜啄花归巢暖碧云色影孤清镜辉不知春树畔何处又分飞　许浑山鸡诗曰珍禽暂不扃飞舞跃前庭翠网摧金距雕笼减绣翎月圎疑望镜花暖似依屏何必旧巢去山山芳草青薛能山鸡诗曰五色文胜百鸟王相思兼絶寄芸香由来不是池中物鸡树归时即取将　宋欧阳修山鸡诗曰蛮荆鲜人秀厥羙为物怪禽鸟得之多山鸡禀其粹众彩烂成文眞色不可绘仙衣霓纷披女锦花綷防辉光日华乱转目睛惫髙田啄秋粟下涧饮泉濑清唳或相呼舞影还自爱岂知文章累遂使罗网挂及祸诚其媒求友反遭卖有身乃吾患断尾亦前戒不羣世所惊甚羙众之害稻粱虽云厚樊絷岂为泰山林归无期羽翮日已铩用晦有前言书之可为诫　文同山鸡诗曰髙原濯濯弄春晖金碧光缨绘防衣石溜写烟晴自照岩枝横月夜相依有时勃窣盘跚舞忽地钩辀格磔啼寄语人间用缯缴瑶台鸾凤好同归　唐刘禹钖吐绶鸡诗曰越山有鸟翔寥廓嗉中天绶光若若越人偶见而竒之因名吐绶江南知四明天姥神仙地朱鸟星精钟异气赤玉雕成彪炳毛红绡剪出玲珑翅湖烟始开山日髙迎风吐绶盘花绦临波自染琅玕草映叶疑开王母桃花红草緑人间事未若灵禽自然贵鹤吐明珠暂报恩鹊衔金印空为瑞春和秋霁野花开玩景寻芳处处来翠幕雕笼非所慕珠丸柘弹莫相猜栖月啼烟凌缥缈髙秋先见金霞晓三山仙路寄遥情刷羽扬翘欲上征不学碧鸡依井络愿随青鸟向层城大液池中有黄鹄怜君长向卑枝宿何如一借羊角风来听箫韶九成曲　宋王安石吐绶鸡诗曰樊笼寄食老低摧组丽深藏肯自媒天日清明聊一吐儿童初见互惊猜张舜民咏薛判官吐绶鸡诗曰云飞水宿永相忘却
　　向雕笼仰稻粱春草满山归不得对人犹复吐文章元周权吐绶鸡诗曰巴山灵鸟初离羣葳防丽组云锦文羽翎新刷爪距利采色胜似沙头鸳晴暾入戸烂相射嗉中有物垂红碧绶光若若花盘绦出示山童有矜色文章固足媒尔身雕笼拘束还悲辛区区饮啄岂不厚情野树溪云春　元郑允端吐绶鸡诗庭院春阴防薄寒山禽飞下玉防干胸中锦绣无人识闲向东风自吐看　明杨基吐绶鸡诗曰暖风晴日融春昼闲看花阴鸡吐绶绮縠都将防羽糚红丝不待金针绣叠叠胭脂缕缕金龙纹盘错凤纹深凭谁剪作鸳鸯带雅称佳人翡翠衿　宋张舜民锦鸡诗序曰焦君以锦鸡为赠文彩可爱性复驯狎然终日为家猫所困遂复挈还仍嗣短句鲁恭感物性能驯因把华虫赠里仁虽有文章堪恱目却无言语解媒身只愁猫犬常窥汝胡不山林逺避人好在旧笼还旧主便当归放涧之濵　刘克庄吊锦鸡诗曰炎州产文鸡毛羽固天禀朱丹饰尾距防绣错襟袵主人极珍怜禽合分俸廪置诸后园中小奴司啄饮地荒笼栅疎客见辄危懔黠貍出没精豪鼠窥伺稔谅垂彼馋涎或瞷君髙枕骇机中夕发果以毙来谂裂冠首立碎啮嗉声已噤酷哉三尺喙残此一段锦长嗟命瘗埋讵忍付烹饪始为文采累终欠智虑审善视双翠衣衣凉勿嗜寝　宋林光朝乞竹鸡诗曰疎篱短短花枝防鸠妇不鸣天雨寒鸠妇离家二百日亦有姊妹依故山黄粱不肯啄欲去羽衣残主人一见一怜汝抱取东家竹鸡来戏聚孤村落日不相识各各哀鸣求其主两鸟勿惊遽低头听我语鸠妇入我家必杀入吾口牀头瓶甖无余粒养汝一到十日后东堂数竹夹新蹊儿童牢落惟爱一竹鸡堂心有眢井饥则哺其泥主人縁窗安净几丹碧相依安用此竹鸡竹鸡愼勿傍人飞我屋三间沉白蚁
　　原赋晋傅休奕山鸡赋曰惟南州之令鸟兼坤离而体珍被黄中之正色敷文象以饰身翳景山之竹林超游集乎水濵鉴中流以顾影晞云表之清尘　宋临川康王山鸡赋曰形凤婉而鹄峙羽衮蔚而缃晖临渌湍而映藻傍青崖而妍飞不隐燿而贻累倏见屈于虞机





　　御定渊鉴类函卷四百二十五
&lt;子部,类书类,御定渊鉴类函&gt;
　　钦定四库全书
　　御定渊鉴类函卷四百二十六
　　鸟部九【鹅　鸭　仓庚　鸳鸯防防　鸂鶒】
　　鹅一
　　増尔雅曰舒雁鹅也一曰苍【音歌鵞颡如瘤长脰善鸣又善旋转其项古之学书者法以动腕羲之好鵞者以此又古有鵞鹳之阵其性顽而傲盖鵞峩首似傲故曰傲也】　本草释名曰鹅鸣自呼江东谓之舒雁似雁而舒迟也　本草集觧曰江淮以南多畜之有苍白二色及大而垂胡者并绿眼黄喙红掌善鬬其夜鸣应更师旷禽经云脚近臎者能歩鵞鹜是也又云鹅伏卵则逆月谓向月取气助卵也性能啖蛇及蚓制射工故养之能辟虫虺或言鹅性不食生虫者不然　禽经曰鹅飞则蜮沉蜮即射工也　又曰陆生之鸟咮多锐而善啄水生之鸟咮多匾而善唼善唼鹅之类也善啄鹳鹤之类也　又曰鹅见异类差翅鸣见同类拊翅鸣　埤雅曰鹅之行也自然而有行列故聘礼云出如舒雁　清异录曰世
　　呼鹅为兀地奴以其行歩盘跚耳　鹅伏随日鳱伏随月说者以为乳鹅伏卵随日光所转　洞记曰喜日鹅每日出时鼓翅而舞亦名舞日鹅　原广志曰鴐鹅野鹅也　临海记曰郡东南有白石山髙三百余丈望之如雪山上有湖古老相传云金鹅所集八桂所植下有谿谷金光焕然　増南越志曰化蒙县祠山上有湖湖中有泉鵞如今野鹅弄吭山泉故号为泉鹅　岭南异物志曰邕州蛮人选鹅腹毳毛为衣被絮柔暖而性冷婴儿尤宜之能辟惊癎桞子厚诗云鹅毛御腊缝山罽即此　宋祈雨雪法择灵祠为坛取白鹅割项盛血并鹅奠之次日俱于坛前瘗之志林云鹅能警盗又能却蛇且有祈雨之厄悲夫
　　鹅二
　　原列子曰黄帝与炎帝战以雕鹖鹰雁鵞为旗帜　鲁连子曰君鹅鸭有余食士不足半菽　増后汉志曰海昏侯沈戎卒葬于乌程之金鹅山上有金鹅飞集三鸣而去其后沈氏通显谚云金鹅鸣沈氏兴　抱朴子曰呉景帝有疾觋视之得一人欲试之乃杀鹅而埋于苑中深小屋施牀几以妇人屣履服物着其上乃使觋视之告曰若能说此冢中鬼妇人形状者加赏而即信矣竟日无言帝推问之急乃曰实不见有鬼但见一头白鹅立墓下所以不即白然则鹅死亦有鬼也　晋书曰孝懐帝永嘉元年洛城东北歩广里【即周之狄泉也】地防有苍白二色鹅出苍者飞翔冲天白者不能止焉　晋太元中章安郡史悝有駮雄鵞善鸣悝女常养之鵞非女不食荀俭苦求得之鹅辄不食乃以还悝又数日晨起失女及鹅邻家闻鹅向西追至一水唯见女衣及鵞毛在水邉今名此水为鹅女溪　桓南郡小儿时与诸从兄弟各养鹅共鬬南郡鹅毎不如甚以为忿乃夜往鹅防间取诸兄弟鹅悉杀之既晓家人咸惊骇云是变怪以白车骑车骑曰当是南郡戏耳问果如之　原幽明录曰晋义熙中羗王姚毗洛阳隂沟取砖得一双雄鹅并金色交颈长鸣声闻于九臯养之此沟　増两京记曰静影寺沙门慧逺讲经初在乡养一鵞常随逺听经及逺入京留在寺昼夜鸣呌不止僧徒送入京至此寺门放之自然知逺房便入驯狎毎闻讲经即入堂伏听若闻泛説他事则鸣翔而出如是六年忽哀呌庭宇不肯入堂二旬而逺卒寺内有逺碑亦述其事　原秦记曰苻朗食鵞炙知黒白之处人不信既而试之果然　増唐书曰髙祖义兵至河东隋将尧君素城守时围甚急君素乃为木鹅置表于颈具论事势浮之黄河下河阳守者得之逹于东都　朝野佥载曰乆视年中越州有祖录事早出见担鹅向市中者鹅见录事频顾而鸣祖乃以钱赎之至僧寺令收为长生鹅鹅竟不肯入寺但走逐祖后经坊歴市稠人广众之处一歩不放祖收养之左丞张锡亲见其说也　寰宇记曰天寳末德清沈朝家有鹅育卵而肠出以死其雏悲鸣不复食啄败荐覆之又衔刍草母前若祭奠状长呼数声而死沈氏异而埋之后人因呼为孝鹅塜
　　鹅三
　　原书经换　命驾观【右军王羲之尝见山隂道士有羣鵞求之道士邀右军书黄庭经以换遂与之　増又仙传拾遗云山隂道士管霄霞求王羲之写道德经举红鵞一双相赠后鵞冲霄飞去　王羲之性好鵞防稽有一孤居姥养一鵞善鸣求市未得遂携亲友命驾往观之母闻王右军至乃烹鵞以待之羲之叹息弥日】　绿眼　黄喙　霜毛　玉羽　増书生入笼渔人听铃【晋许彦相往绥安山行遇一书生卧路侧云足痛求寄鵞笼中彦相戏言许之书生】
　　【便入笼中笼亦不广书生与双鹅并坐负之亦不觉重至一大树下书生乃出笼去　酉阳杂爼济南郡张公城西北有鵞浦南燕世有渔人居水侧常听鵞声而众鵞中有铃声甚清亮候之见一鵞咽颈极长因罗得之项上有铜铃缀以银鎻有隠起元鼎元年字也】　梦衔经　颈系书【王袭之爱老庄而不信佛惟事宰杀初为晋西省尝养双鹅甚爱之夜梦鵞口衔一卷经可十指许取防皆説罪福之事及旦果见佛经因是不敢宰杀信佛过人　埤史湘东王以妾徐氏赐庾信妾与信弟掞私通掞欲求之无敢言者信庭前有苍鵞乃系书于颈信视之遂题纸尾曰畜生乞汝】　却月　悬鱼【胷垂却月脚似悬鱼】
　　鹅四
　　原出哇【孟子】飞去【傅承为江夏守有鵞一只飞去三年后更引三十余头而来】　増鬬鹅【田令孜传唐僖宗数幸兴庆池与诸王鬭鹅一鵞至值十万钱】　戏鹅【明兴杂记太祖幼时尝见羣鵞游于庭戏以青白二纸旗左右竪立命之曰青者立青旗下白者立白旗下违者死羣鵞如命而往独一花鵞不知所适往来于青白之间】　木鹅飞【淮南子鲁般墨子以木为鵞而飞三日集而不可使为工也】　金鹅献【唐贞观二十年吐蕃遣其大臣禄东賛奉表言圣天子讨高丽才闻陛下发驾少选之间已闻归国雁飞迅越不及陛下速疾忝预子壻喜倍常情夫鵞犹雁也故作金鹅奉献其鵞黄金铸成高七尺中可实酒三斛】　乱军声【李愬入蔡州夜半至悬瓠城雪甚城傍皆鵞鹜池愬令击以乱军声】　恼比邻【魏陆勗见童驱鵞鸭出辄问曰不曽使邻人恼否故杜诗曰不教鵞鸭恼比隣】可堪五万【京下刘光禄家养好鹅刘后军从京师还镇浔阳以一只鵞为后军别纯苍色颈长四尺许头似龙此一只鵞可堪五万自后不复见有此类】　惟愿双生【闻见录曰李先主以国用不足税民鵞卵出双生者桞花为絮者伶人献词云惟愿普天多瑞庆栁条结絮鵞双生】
　　鹅五
　　増诗唐骆賔王七嵗时作咏鹅诗曰鹅鹅鹅曲项向天歌白毛浮绿水红掌拨清波　杜甫得房公池鹅诗曰房相西亭鹅一羣眠沙泛浦白于云鳯凰池上应囘首为报笼随王右军　又舟前小鹅儿诗曰鹅儿黄似酒对酒爱新鹅引颈嗔船逼无行乱眼多翅开遭宿雨力小困沧波客散层城暮狐狸奈若何　吕温道州北池放鵞诗曰我非好鹅癖尔乏鸣雁姿安得免沸鼎澹然防清池见生不忍食深情固在斯能自逺飞去无念稻粱为　李商隠鹅诗曰眠沙卧水白成羣曲岸斜阳极浦云那得将心怜孔翠羁雌常共故雄分　李郢诗曰腊后闲行村舍邉黄鹅清水真可怜何时散乱随青草永日淹留在野田无事羣鸣遮水际争来引颈逼人前风吹楚泽蒹葭暮防下寒溪逐去船　宋陈造商卿借鹅诗曰吾家水豢惯秋春谷饲栏栖又一新友谊何须换鵞帖隣墙防有嗾獒人眠沙泛渚期他日问俗充庖戒未仁酬我质剂当倍称学书还复慰清真　陆防过建阳县以双鹅赠东观道士为长生鹅俯观大溪鹅得所矣赋诗曰闲泛晴波唼绿萍却冲防雨傍汀防稽内史如相遇换取黄庭一卷经
　　原赋宋鲍照野鹅赋曰入长罗之逼胁负高缴之樊萦邈辞羣而别偶超雾而风行践菲迹于瑶涂升弱羽于丹庭望征云而延悼顾委翼而自伤无青雀之衔命乏赤雁之嘉祥空秽君之园池徒慙君之稻粱
　　原序晋苏彦鹅诗序曰时暂出郡忽闻鹅鸣声甚哀急乃云野人所致外吏规为方便以俟送客闻之怅然乃感庄生善鸣之雁若其无音将充庖厨岂得放任矫翮笼樊　沈充鹅赋序曰先大夫俞颍川者殊精意于养鹅求得竒鹅时有绿眼黄喙焦叔明以为太康中得大苍鹅从喙至足四尺有九寸体色丰丽鸣声惊人三年而为暴犬所害惜其不终故为之赋云
　　鸭一【鳬与鸭同白帖并入】
　　原广雅曰鳬鹜鸭也　说文曰鹜野鳬也　増本草正误曰鹜即鸭有家鸭野鸭　尸子云野鸭为鳬家鸭为鹜不能飞翔如庶人守耕稼而已　唐王勃滕王阁序曰落霞与孤鹜齐飞盖鹜有舒鳬之名而鳬有野鹜之称可以通用案周礼执鹜岂野鸭乎国风弋鳬岂家鸭乎　本草释名曰鹜通作木曲礼云庶人执匹匹双鹜也匹夫卑末故广雅谓鸭为【音末】鴄【音匹】禽经云鸭名呷呷其名自呼鳬能高飞而鸭舒缓不能飞故曰舒鳬本草集觧曰按格物论鸭雄者绿头文翅雌者黄斑色但有纯黒纯白者又有白而乌骨者皆雄瘖雌鸣重阳后乃肥腯味美清明后生卵则内防不满伏卵闻砻磨之声则而不成无雌抱伏则以牛屎妪而出之此皆物理之不可晓者也　释名曰鳬从几【音殊】短羽髙飞貎鳬义取此尔雅云鸍沉鳬也鳬性好没故也俗作晨鳬云鳬常以晨飞亦通　集觧曰鳬东南江海河泊中皆有之数百为羣晨夜蔽天而飞声如风雨所至稻粱一空陆玑诗疏状如鸭而小杂白青色背上有文短喙长尾卑脚红掌水鸟之谨愿者肥而耐寒　原广志曰野鸭雄者赤头有距鹜生百卵一日再生有露华鹜以秋冬生卵并出蜀晨鳬肥而耐寒宜为臛　呉录曰娄县有石首鱼至秋化为冠鳬鳬头中犹有石也　南越志曰化防县祠山上有池池中有松鳬如今野鸭栖息松间故俗谓之松鳬　増金楼子曰海鸭大如常鸭斑白文亦谓之文鸭　采兰杂志曰鳬一名少卿　鸟之孚卵皆如期不失信也今鸡鹜孚卵鸡二十日而化鹜三十日而化皆如其期也　鸡伏鸭卵雏成入水鸡母随岸呼之雏出而随母鸭鸡异类能相随也　原诗曰将翺将翔弋鳬与雁　又鳬鹥在沙【又在泾在渚】　庄子曰鳬胫虽短续之则悲　楚辞曰宁与骐骥抗轭乎将与鸡鹜争食乎宁昂昂若千里之驹泛泛若水中之鳬乎李陵诗曰双鳬俱北飞　说苑曰鹜无他心故庶人以为贽　焦赣易林曰鳬声鼓翼嘉乐充德　文选曰羣飞侣浴戏广浮深　又曰集若霞布散如云雾　增唐子吾尝防宾设乐天忽云兴继以大雨有羣鹜成列飞翔而过此偶尔何异苍鹤二八也
　　鸭二
　　原左传曰公膳日双鸡饔人窃更之以鹜子尾怒　鲁连子曰陈无宇谓门客曰昔荆来伐无一人死何国之寡士也门客对曰君车衣文绣士不得以为缘鹅鸭有余食士不足半菽堂上有酒池士不得一甞财者君所轻死者士所重若不以所轻与人而欲得人所重不亦难乎　増春秋繁露曰张汤问董仲舒曰祠宗庙或以鹜当鳬可乎对曰鹜非鳬鳬非鹜窃以为不可　原风俗通曰王乔为邺令每月朔望常自县诣台朝帝怪其来数而不见车骑密令太史伺望之言其临至辄有双鳬从东南飞来于是举网张之但得一只舄是先所赐尚书官属履也　増魏文帝遣使求鬭鸭孙权具以与之　博物志曰人有得鳬鸟毛长三丈以示张华华曰此谓海鳬毛也出则天下乱　原广州先贤传曰顿琦至孝母丧感慕哀声不絶有飞鳬白鸠栖庐侧【详鸠】　又曰卞密遭父艰有飞鳬一双游密庐傍小池见人则驯附如家所畜后遭母丧密归至所居一宿故双鳬复防戏池中　増述异记曰周昉少时与商人共入宫亭庙宿起如厠见一白头翁昉逐禽之化为雄鸭昉捉还船欲烹之因而飞去后亦无他　周书曰太祖车驾幸城南园临水亭见双鳬争藻于池面引弓射之一发而双贯从官欢呼称贺上命翰林冩之缣素　唐书曰齐王祐太宗第五子好养鸭未反前忽有野貍入笼中咬四十余鸭皆断其头及败同恶而诛者四十四人　岭南异物志曰广州浛洭县金池王家有养鹅鸭池尝于鸭粪中见麸金遂多收淘之日得一两缘此致富贵三世后池即无金王氏力殚矣　元史曰绰哈精骑射帝尝与贼遇将战有二飞鹜至帝命射之请曰射其雄乎抑雌者乎帝曰雄者绰哈一发坠其雄
　　鸭三
　　増素缨　文翅【太经素缨之鸭翰音之鸡白蹄之豕短喙之狗修颈之鵞君子之貌何独异耶　鸭雄者绿头文翅】　入梦　行庭【梦隽曰桓邈为汝南郡人赍四乌鸭作礼大儿梦四乌衣人请命觉忽见鸭将杀遂救之买肉以代梦四人来谢而去　三国典畧髙德众正相齐未诛之前家有赤鸭羣行于庭犬来逐遂成碎血】　萍茵　金【云林异景志浮光多美鸭太原少尹樊千里买百只置后池载数车浮萍入池使为鸭作茵褥　蜀广安有金玉饭红腊紫梨注金鸭也】　青头鸡　减脚鹅【魏氏春秋司马文王镇许昌徴还击至京师见帝于平乐观帝与小臣谋因其辞剑诛之已书诏文王入帝方食优人云午等唱曰青头鸡青头鸡者鸭也帝惧不敢发司马由是谋废帝清异录御史符昭逺曰鸭颇类乎鵞但足短耳宜谓之减脚鵞】　送千头　畜万只
　　【齐春秋齐人渡江至莫府山南我军自覆舟东移顿郊坛北与齐人对防文帝遣送米三千石鸭千头帝即炊米煑鸭誓申一战人人裹饭嫓以鸭肉蓐食攻之齐军大溃　云仙杂记富扬庭畜鸭万只每饲以米五石遗毛覆渚】　化小童　似老翁【洞防记武帝升望月台时暝望南端有三青鸭羣飞俄而止于台上帝恱之至夕青鸭化为三小童皆着青绮文檽各握鲸文大钱五枚置帝几前　杜诗君不见黄鹄髙于五尺童化为白鳬似老翁】　升蕖　裁锦【洞防记都翠水中有升蕖鸭赤色每止于芙蕖上不食五谷惟唼叶上垂露亦曰丹毛鳬　开元遗事玉莲汤泉涌为奉御池裁锦绣为鳬鸥浮沉水中帝与贵妃乗钑镂小舟戏玩于其间】
　　鸭四
　　増烦鹜【上林赋烦鹜庸渠注庸渠鳬灰色而鸡脚】　类鹜【马援与兄子书云学龙伯高不就犹为谨勅之士所谓刻鹄不成尚类鹜者也】　鹜没【越地传越人为竞渡有薄俗少年各尚其勇为鹜没之戏有至水底然后鱼跃而去】　晨鳬【蘓武与李陵书乗云附景不足以譬速晨鹜失羣不足以喻疾】玉鳬【阖闾塜中有玉鳬】　鳬藻【杜诗上光武疏云陛下起兵十有三年将帅和睦士卒鳬】
　　【藻注言其和睦欢恱如鳬之戏于水藻也】　鳬翁【古今合璧云春草鸡翘鳬翁濯顔得水藻而喜恱注鳬翁颈上毛也】　鸭城【吴地记鸭城者吴王筑城以养鸭周数十里】　鬬鸭防【陆防有鬬鸭防一旦驿使过焉挟弹毙其尤者陆曰此鸭善人言见欲上进奈何毙之使者尽以囊中金窒其口徐问人语之状陆曰能自呼其名耳使者愤且笑拂袖上马因还其金曰吾戏耳】　射鸭堂【孟郊为溧阳尉开射鸭堂】
　　鸭五
　　原诗梁简文帝咏单鳬诗曰衔苔入浅水刷羽向沙洲孤飞本欲去得影更淹留　又咏寒鳬诗曰回水浮轻浪沙场弄羽衣眇眇随山没离离傍海飞　陈江总赋得泛泛水中鳬诗曰归鳬沸卉同乱下芳塘中出没时衔藻飞鸣忽飏风浮深或不息戏广若乗空春鹦徒有赋还笑在金笼　増唐李峤鳬诗曰飒沓睢阳涘浮防汉水隈钱飞出井见鹤引入琴哀李陵赋诗罢王乔曵舄来何当归太液翔集动春雷　杜甫花鸭诗曰花鸭无泥滓堦前每缓行羽毛知独立黒白太分明不觉羣心妬休牵众眼惊稻粱霑汝在作意莫先鸣　李羣玉野鸭诗曰鸂鶒借毛衣喧呼鹰隼稀云披菱藻地任汝作羣飞　陆东飞鳬诗曰裁得尺锦书欲寄东飞鳬胫短翅亦短雌雄恋菰蒲　呉融池上双鳬诗曰碧池悠小鳬雏两两依依祗自娯钓艇忽移还散去寒鸱有意即相呼可怜翡翠归云髻莫羡鸳鸯入画图幸是羽毛无取处一生安稳老菰蒲　又双鳬狎得傍池台戏藻衔蒲逺又回敢为稻粱凌险去幸无鹰隼触波来万丝春雨眠时乱一片浓萍浴处开不在笼栏夜仍好月汀星沼剰徘徊　宋梅尧臣鸭雏诗曰春鸭日浮波羽冷难伏卵甞荷鸡抱持托以鸡窠暖三旬壳既坼乳毛寒胫短有志在养毓勿论报德限　司马光水鸭诗曰防褷出短蒲毰毸浴清水物忌太鲜明何妨染泥滓　明髙啓射鸭词曰射鸭去清江曙射鸭返回塘晩秋菱叶烂雨晴鸭羣未下媒先鸣草翳低遮竹弓彀水冷田空鸭多瘦行舟莫来使鸭惊得食忘猜正相鬬觜唼唼毛褷褷潜机一发那得知　又鬭鸭篇曰春波羣鳬戏鬭每堪玩宛转廻翠吭防褷振文翰声兼江雨喧影逐浦云乱唼喋队初交纷披势将散持敌忽同沉呼俦更相唤时陈水槛侧或聚湖亭畔长鸣若贾勇逺奋如追窜荷叶触俱翻菱丝罥齐断鱼骇没中流鸥惊起前岸心逾笼雉骄气压场鸡悍海客朝自驱溪娃晩犹防稍欲碍行舟浑忘避流弹苦争应为食幸胜非因算微鸟昧前躯临川独长叹
　　原赋晋蔡洪鬬鳬赋曰嘉干黄之散授何气化之有灵产羽虫之丽鸟惟鬬鸭之最精禀离午之淑气体鸾鳯之妙形服文藻之华羽备豓采之翠英冠葩绿以曜首缀素色以防缨性浮防以轻躁声清响而好鸣感秋霜之肃烈从金气以出征招爽敌于戏门交武势于川庭尔乃振劲羽竦六翮抗严趾望雄敌忽雷起而电发赴洪波以奋击　宋王徽野鳬赋曰翾翾双鹜体蕞羽防和鸣愧雁丽采惭翚仰鹄推髙瞻隼惮威遵时弄音假日于飞尔乃湛淡扬澜俯仰威畴心矜逺野意惕近洲齐谢朓野鹜赋曰夫何罗人之伎巧荐江海之逸禽
　　落摩天之迅羽絶飞惊之好音碎文锦之丹臆裂雕绮之翠衿孤雏喧而靡翼羇雌呌而莫寻　増唐王勃江曲孤鳬赋曰忘机絶虑懐声弄影乗骇浪而神惊澄澜而趣静知动息而多方屡沿洄而自省　李邕鬬鸭赋曰参差聱轧飒沓缤纷其浮蔽水其旋如云共洽波而弄吭各求匹而为羣绕菰蒲而相逐隔洲渚而相闻原启晋刘孝仪为晋安王谢赐鹅鸭啓曰形类沈文经符陶记晋臣羞筮吴巫未占复有背如车盖胷垂却月口疑犀□脚似鱼悬出九芝之池去千金之沼
　　仓庚一
　　原诗义疏曰黄鸟鹂鹠也或谓黄栗留幽州谓之黄鸯或谓之黄鸟一名仓庚一名商庚一名鵹黄一名楚雀齐人谓之搏黍闗西谓之黄鸟常椹熟时来在桑树间皆应节趋时之鸟或谓之黄袍　说文曰离黄仓庚也鸣则蚕生　増本草释名曰禽经云鸎鸣嘤嘤故名或云鸎项有文故从賏賏项饰也或作莺鸟羽有文也诗云有莺其羽是矣其色黄而黧故有黄鹂诸名　本草集觧曰鸎处处有之大于鸜鹆雌雄双飞体毛黄色羽及尾有黑色相间黒眉尖觜青脚立春后即鸣麦黄椹熟时尤甚其音圆滑如织机声冬月则藏蛰入田塘中以泥自裹如卵至春始出　原诗曰春月载阳有鸣仓庚　又曰仓庚于飞熠燿其羽　又曰黄鸟于飞集于灌木　又曰緜蛮黄鸟止于丘隅　又曰睍睆黄鸟载好其音　礼记曰仲春之月仓庚鸣
　　仓庚二
　　原毛诗黄鸟哀三良也交交黄鸟止于棘谁从穆公子车奄息　増杨防止妒论曰梁武帝郗后性妒或言仓庚为膳疗妒遂令茹之妒果减半　开元遗事曰唐明皇于禁苑中见黄莺呼为金衣公子　辽史曰太宗十一年自将以援敬塘有飞莺自坠而死卜之吉上曰此从珂自灭之兆　鹤林玉露曰婺州治古木之上有莺巢一卒探取其子郡守王梦龙方据案视事莺忽飞下攫一卒之巾以去已而知非是衔巾来还乃径攫探巢卒之巾而去太守推问其故为杖此卒而逐之　玉堂闲话曰顷年有人取得黄莺雏养于竹笼中其雌雄接翼晓夜哀鸣于笼外絶不饮啄乃取雏置于笼外则更来哺之人或在前畧无所畏忽一日不放出笼其雌雄缭绕飞鸣无从而入一投水中一触笼而死剖腹视之其肠寸断
　　仓庚三
　　原黄鹂　楚雀　择木　候时　迁乔木　鸣髙枝【诗出自幽谷迁于乔木】　载好其音　有莺其羽　百啭　増双飞【百啭闗闗　诗义疏黄鸟性好双飞】　疗妒　传信【山海经仓庚为膳可以疗妒　六帖处士元藏机有二鸟大小类黄鹂每翔翥空中藏机呼之即至或令衔珠或令投人谓之传信鸟出沧州】　调簧　掷梭【李白诗暖入莺簧舌渐调唐诗莺掷金梭织桞丝】　变喧　觧语【韦应物诗流莺变作百鸟喧　章茂深常得其妇翁石林贺新郎词首云睡起啼莺语章疑其误诘之石林云流莺不觧语啼莺觧语见禽经】　有鸣　于飞　睍睆　緜蛮　集灌木鸣翠桞【唐诗两个黄鹂鸣翠桞】　绕上林　啭柔枝【李白诗新莺飞绕上】
　　【林苑愿入箫韶杂鳯笙　莹彻诗新莺傍檐晓更悲孤音清吟啭柔枝】　绕建章　度昆明【岑参诗百啭流莺绕建章　桞宗元诗翻日迥度昆明飞凌风邪防细桞翥】　深树鸣隔叶音【唐诗上有黄鹂深树鸣　杜甫诗隔叶黄鹂空好音】　喈喈　恰恰【诗其鸣喈喈　杜甫诗自在娇莺恰恰啼】　俗耳鍼砭　诗肠鼓吹【世说戴颙字仲若春日携双柑斗酒人问何之答曰往听黄鹂声此俗耳鍼砭诗肠鼓吹汝知之乎】
　　仓庚四
　　増诗唐刘孝孙赋得春莺送友人诗曰流莺拂绣羽二月上林期待雪消金禁衔花向玉墀翅掩飞燕舞啼恼婕妤悲料取金闺意因君问所思　李峤莺诗曰芳树杂花红羣莺乱晓空声分折杨吹娇韵落梅风写啭清弦里迁乔暗木中友生若可冀幽谷响还通【一作睍睕度花红闲闗乱晓空乍离幽谷日先啭上林风翔集春壶侧低昂锦帐中声诗辨抟黍此兴思无穷】　郑愔咏黄莺儿诗曰欲啭声犹涩将飞羽未调髙风不借便何处得迁乔　王维听宫莺诗曰春树绕宫墙宫莺啭曙光忽惊啼暂断移处弄还长隠叶栖承露攀花出未央游人未应返为此始思郷　陶翰桞陌听早莺诗曰忽来枝上啭还似谷中声乍使香闺静偏伤逺客情间闗难辨处断续若频惊玉勒留将乆青楼梦不成千门晓发万井报春生徒有知音赏慙非臯鹤鸣　韦应物听莺歌曰东方欲曙花啼莺相唤亦可听乍去乍来时近逺才闻南陌又东城忽似上林翻下苑绵绵蛮蛮似有情欲啭不啭意自娇羌儿弄笛曲未调前声后声不相及秦女学筝指犹涩须防风暖朝日暾流莺变作百鸟喧谁家嬾妇惊残梦何处愁人忆故园伯劳飞过声局促戴胜下时桑田绿不及流莺日日啼花间能使万家春意闲有时断续听不了飞去花枝犹袅袅还栖碧树琐千门春漏方残一声晓　司空曙残莺百啭歌曰残莺一何怨百啭相寻续始辨下将高稍分长复促绵蛮巧状语机节终如曲野客赏应迟幽僧闻讵足禅斋深树夏隂清零落空余三两声金谷筝中传不似山阳笛里写难成忆昨乱啼无逺近晴宫晓色偏相引送暖初随桞色来辞芳暗逐花枝尽歌残莺歌残莺悠然万感生谢朓羁懐方一听何郎闲吟本多情乃知众鸟非俦比暮噪晨鸣倦人耳共爱竒音那可亲年年出谷待新春此时断絶为君惜明月鸣蝉催髪白　杨凌春霁花萼楼南闻宫莺诗曰祥瑞气晓来轻桞变花开共作晴黄鸟逺啼鳷鹊观春风流出鳯凰城　武元衡春晓闻莺诗曰寂寂兰堂晓梦惊绿林斜月思孤莺犹疑蜀魄千年恨化作禽冤万啭声　韩愈和武相公闻莺声诗曰早晩飞来入锦城谁人教觧百般鸣春风红树惊眠处似妒歌童作豓声　又早春雪中闻莺诗曰朝鸎雪里新雪树眼前春涩先迎气侵寒已报人共矜初听早谁贵后闻频暂啭那成曲孤鸣岂及辰风霜徒自保桃李讵相亲寄谢幽栖友辛勤不为身　李益和武相公闻莺诗曰蜀道山川心易惊绿魂梦晓闻莺分明似雪文君恨万恨千愁弦上声　雍裕之残莺诗曰花防莺亦懒不语似含情何言百啭舌惟余一两声　王建和门下武相公春晓闻莺诗曰侵黒行飞一两声春寒啭小未分明若教更觧诸余语应向宫花不惜情　杨巨源和武相公春晓闻莺诗曰语飞迟天欲明殷勤似诉有余情仁风已及芳菲节犹向花溪鸣防声　皇甫镛和武相公闻莺诗曰华馆沉沉曙境清伯劳初啭月防明不知台坐宵吟乆犹向花牕惊梦声　许孟容和武相公春晓闻莺诗曰碧树当窗啼晓莺间关入梦听难成千回万啭尽愁思疑是血魂哀困声　李虞闻莺诗曰玉绳河汉晓纵横万籁全收莺独鸣能将百啭清心骨宁止闲梦不成　李商隠流莺诗曰流莺漂荡复参差度陌临流不自持巧啭岂能无本意良辰未必有佳期风朝露夜隂晴里万戸千门开闭时曽苦伤春不忍听鳯城何处有花枝　刘得仁莺出谷诗曰东风潜啓物动息意皆新此鸟从幽谷依林报早春出寒虽未乆振羽渐能频稍类冲天鹤多随折桂人樽前喧有语花里昼藏身向若秾华处余禽不见亲　罗邺莺诗曰暖辞云谷背残阳飞下东风翅渐长却笑金笼是羁绊岂知瑶草正芬芳晓逢溪雨投红树晩啭宫楼泣旧妆何处离人不堪听防桥斜日袅垂杨司空图鹂诗曰不是流莺独占春林间翠彩四时新
　　应知拟上屏风画偏坐横枝亦向人　郑谷黄莺诗曰春云澹澹日辉辉宫树烟深隔水飞应为能歌系仙籍麻姑乞与女真衣　吴融莺诗曰日落林西乌未知自先飞上最高枝千啼万语不离恨已去又来如有期惯识江南春草处长惊蓟北梦回时谢家园里成吟乆只欠池塘一句诗　陆扆禁林闻晓莺诗曰曙色分层汉莺声绕上林报花开瑞锦催栁绽黄金断续随风逺间关送月沉语当温树近飞觉禁园深绣户惊残梦瑶池啭好音愿将栖息意从此沃天心　钱可复莺出谷诗曰玉律阳和变时禽羽翮新载飞初出谷一啭已惊人拂桞宜烟暖冲花觉路春抟风翻翰疾向日弄吭频求友心何切迁乔幸有因华林高玉树栖托及芳晨　张鹭莺出谷诗曰弱质随俦匹迁莺正及春乗风音响逺映日羽光新已得辞幽谷还将脱俗尘鸳鸾方可慕燕雀迥无邻防止知难屈翻飞在此伸一枝如借便终冀托深仁　刘庄物莺出谷诗曰幸因辞旧谷从此及芳晨欲语如求友初飞似畏人风调归影便日暖吐声频翔集知无阻聨绵贵有因喜迁乔木近宁厌对花新堪念防禽意闗关也爱春　南唐后主秋莺诗曰残莺何事不知秋横过幽林尚独逰老舌百般倾耳听深黄一防入流栖遅背世同悲鲁浏亮如笙碎在缑莫更流连好归去露华凄冷蓼花愁　李中莺诗曰羽毛特异诸禽出谷堪听好音薄暮欲栖何处雨昏杨桞深深呉越罗隠莺声诗曰井上梧桐暗花间雾露稀一枝晴复暖百啭是兼非金屋梦初觉玉关人未归不堪闲日听因尔又沾衣　闽徐夤宫莺诗曰领得春光在帝家早从深谷出霞闲栖仙禁日邉桞饥啄御园天上花睍睆只疑陪阁鳯间关多是问宫娃可怜鹦鹉矜言语长闭雕笼嵗月賖　宋苏舜钦雨中闻莺诗曰娇骇人家小儿女半啼半语隔花枝黄昏雨密东风急向此飘零欲泥谁　梅尧臣黄莺诗曰最好音声最好听似调歌舌更叮咛髙枝抛过低枝立金羽修眉黒染翎　刘敞莺诗曰醉里春空尽江邉客未归可怜鸣睍睆似欲诉芳菲珍树移时语残花入眼稀离居亦幽独求友莫相遅　又曰野花吹尽竹娟娟尚有黄鹂最可怜娅姹不知缘底事背人飞过北山前　石曼卿莺诗曰何处转新哢间关出建章至清无奈玉更巧莫如簧谷口凄寒甚花隂淑景长上林栖处穏慎勿竞雕梁　张耒四月闻莺诗曰好音终在耻争先谷外寒多故后迁已过花时亦何恨不妨夏木緑参天　范成大五月闻莺诗曰桑隂净尽麦头齐江上闻莺每嵗遅不及晓风鹎鵊子迎春啼到送春时　又曰一声初上最髙枝忙杀呕哑百舌儿老尽西园千树绿却怜槐眼正迷离　杨万里闻莺诗曰过雨溪山净新晴花桞明来穿两好树别作一家声故欲撩诗兴仍添懐友情惊飞苦难见那更緑隂成　又曰晓寒顾影惜金衣着意听时不肯啼飞入桞隂多处去数声只许落花知　又曰仰听金衣语偶窥莺妇巢深穿乔木里危挂弱枝梢啄菢双双子经营寸寸茒何时雏脱殻新哢响交交　元台哈布哈赋得上林莺送张兵曹诗曰春隂苑树合日出见黄鹂圎声度繁叶流羽拂髙枝时节苦易变况经多别离君子贵求友忽懐幽谷悲　又曰春日阳关道鸎声满上林来从金谷晓飞度玉楼隂桞嫩难分色歌停稍辨音明朝空觧语人去落花深　杨维祯听莺曲曰紫骝花云满足南陌东阡日驰逐不如幽谷黄衣郎好音绵蛮出深木邻家女儿愁别离杨花却傍珠飞楼前关山人未归奈何奈何啼黄鹂　明袁凯新莺诗曰芳树何年到西园梦里惊不须重听汝只是旧啼声　李东阳黄莺诗曰栁花如雪满春城始听东风第一声梦里江南旧时路隔溪雨未分明　章懋禁中闻莺诗曰禁苑花深昼漏遅莺声遥在万年枝不随舞袖歌金缕却伴仙韶奏玉墀长信梦回欹枕处琐闱吟罢倚防时东风空费如簧舌不道明廷有鳯仪　石珤春暮见莺诗曰百花开尽见莺流一啭能添数种愁巧舌傍人何太苦春光随水已难留心惊陌上谁家笛梦破城南少妇楼桞色万行听不断莫牵诗思到扬州　祝允明京馆闻莺诗曰天风吹出掖垣声浏亮缑山午夜笙错认阊门折杨桞一时飞梦满江城　孙艾春尽日闻莺诗曰正愁春去对春风忽听莺啼碧树丛无数飞花向帘幕将愁尽入一声中　屠隆新莺诗曰初来阁外弄春晖上下花间试学飞小语未全调玉管薄寒深自防金衣龙池万桞栖应怯紫殿千门见总稀九十韶华愁易老啼残红药绿隂肥
　　原赋魏文帝莺赋堂前有笼莺晨夜哀鸣凄若有懐怜而赋之曰怨罗人之我困痛宻网而在身顾穷悲而无告知时命之将泯升华堂而进御奉明后之威神唯今日之侥幸得去死而就生托幽笼以栖息厉清风而哀鸣　王粲莺赋曰览堂隅之笼鸟独髙悬而背时虽物微而命轻心凄怆而愍之日奄霭以西迈忽逍遥而既就角隅而敛翼眷独宿而宛颈歴长夜以向晨闻仓庚之羣鸣春鸠翔于南甍戴鵀集乎东荣既同时而异忧实感类而伤情　晋王恽妻钟夫人莺赋曰嘉京都之莺鸟冠羣类之殊形擢末躯于紫闼超显御乎天庭惟节运之不停惧龙角之西頽慕同时之逸豫怨商风之我催
　　鸳鸯一
　　増本草集觧曰鸳鸯鳬类也南方湖溪中有之栖于土穴中大如小鸭其质杏黄色有文采红头翠鬛黒翅黒尾红掌头有白长毛垂之至尾交颈而卧其交不再本草释名曰鸳鸯终日并游有宛在水中央之意也或曰雄鸣曰鸳雌鸣曰鸯崔豹古今注云鸳鸯雌雄不相离人获其一则一相思而死故谓之匹鸟槃经谓之婆罗伽邻提　原归藏曰有鳬鸳鸯有鴈鹔鷞　毛诗鸳鸯刺幽王也思古明王交于万物有道自奉养有节鸳鸯于飞毕之罗之君子万年福禄宜之　郑氏婚礼谒文賛鸳鸯鸟曰雄雌相类飞止相匹　古诗曰清湍激长流中有双鸳鸯
　　鸳鸯二
　　原列异传曰宋康王埋韩凭夫妇宿夕文梓生有鸳鸯雌雄各一恒栖树上晨夕交颈音声感人　増朝野佥载曰汉时鄢县南门两扇忽一声称鸳一声称鸯晨夕开之声闻京师汉帝恶之令毁其门两扇化为鸳鸯相随飞去后改鄢为晏城县　原魏志曰文帝问周宣曰吾梦殿屋两瓦坠地化为鸳鸯何也宣对曰后宫当有暴死者帝曰吾诈卿耳宣曰夫梦者意耳茍以形言便占吉凶言未卒黄门令奏后宫相杀　增元魏显宗延兴三年因田鹰获鸳鸯一其偶悲鸣上下不去帝惕然问左右曰此飞鸣者为雌为雄左右对曰臣以为雌帝曰何以知之对曰阳性刚隂性柔以刚柔推之必是雌矣帝乃慨然叹曰虽人鸟事别至于资识性情竟何异哉于是下诏禁断鸷鸟不畜　唐崔珏字梦之工诗以赋鸳鸯得名时因以为号云　挥麈录曰毛泽民受知于曽布布南迁泽民坐党得罪时蔡元度镇润州与泽民皆临川王氏壻乃往依之一日家集观池中鸳鸯元度赋诗末句云莫学饥鹰饱便飞泽民和之云贪恋恩波未肯飞元度夫人笑云岂非适从曽相公池中飞过来耶泽民惭不能对　江湖纪闻曰宋时潮州有富人江行见二子美貎曰一兄一妹双生也早失怙恃养扵舅氏舅母不容丐以度日年十三矣因携以归兄能捕鱼风雪不倦得鱼献主之外分为二子啖焉妹专绣刺鸳鸯毫毛俱备极其工巧居三年女长富人欲犯之辄辞年幼不可彊题诗其襦间云觅得如花女朝朝依绣牀百花浑不爱只是绣鸳鸯兄曰依人为难不如去之女题诗扵壁曰终日绣鸳鸯嬾把蛾眉扫且归水云乡百年可偕老化双鸳鸯而去
　　鸳鸯三
　　原于飞　相偶【鸳鸯于飞　止则相偶飞则相双】　在梁　栖树【诗鸳鸯在梁戢其左翼　下详鸳鸯二列异传】　雍雍　肃肃【楚辞鸳鸯兮雍雍诗肃肃其羽】飞绿岸　栖灵洲【上见简文赋　下见嵇叔夜诗】　増衣邉　被底【白孔六帖古人图鸳鸯扵绣衣上以其贞且义也　又唐诗舞妓衣邉绣莫穷　唐明皇五月五日避暑兴庆池与妃子昼寝水殿中宫嫔軰凭防倚槛争防二鸂鶒戏于水中帝谓曰尔等爱水中鸂鶒何如我被底鸳鸯】红毛　翠鬛　紫山岑　碧沙上　苹洲花屿　翠浪玉沙　应笑鹦鹉　不随鸂鶒【并详后诗】
　　鸳鸯四
　　原文彩【文选客从逺方来遗我一端绮文彩双鸳鸯裁为合欢被】　匹俦【文选哀鸣无匹俦我愿执此鸟惜哉无轻舟】　匹鸟【古今注鸳鸯一名匹鸟】　増七十二【见下歌辞】三十六【谢氏诗源霍光园中凿大池植五色睡莲养鸳鸯三十六对望之烂若舒锦】　红颈红掌　翠翘　翠衿
　　鸳鸯五
　　原诗古歌辞曰入门时左顾但见双鸳鸯鸳鸯七十二罗列自成行音声何雝雝鹤鸣东西厢　晋嵇叔夜诗曰鸳鸯于飞肃肃其羽雝雝和鸣顾盼俦侣　又曰婉彼鸳鸯戢翼而逰俯吮緑藻托身洪流朝翔素瀬夕栖灵洲　増郑曼季诗曰鸳鸯于飞在江之涘和音反畅拊翼双起朝防兰池夕宿兰沚清风翕习扇彼兰茝凌云髙厉载翔载止　又曰鸳鸯于飞载飞载吟有鬰浚薮实惟桂林芳条髙茂华繁重隂爰翺爰翔爰憇其南有馥清芬协我好音　又曰鸳鸯于飞乗云髙翔有嘤其友戢翼在梁澹澹素波容与趋唱虽曰戢止和音逺扬　又曰鸳鸯于飞徘徊翩翻载颉载颃命侣鸣羣唐陈子昻鸳鸯篇曰飞飞鸳鸯鸟举翼相蔽亏俱来緑潭里共向白云涯音容相眷恋羽翮两逶迤苹萍戏春渚霜霰绕寒池浦沙连岸净汀树拂潭垂年年此防玩嵗嵗来追随鳯皇起丹穴独向梧桐枝鸿雁来紫塞空忆稻粱肥乌啼倦依托鹤鸣伤别离岂若此双禽飞翻不异林刷尾青江浦交颈紫山岑文章负竒色和鸣多好音闻有鸳鸯绮复有鸳鸯衾持为美人赠勗此故交心　李德裕鸳鸯篇曰君不见昔时同心人化作鸳鸯鸟和鸣一夕不暂离交颈千年尚为少二月草菲菲山樱花未稀金塘风日好何处不相依既逢觧佩逰女更值凌波虙妃精光揺翠盖丽色映珠玑双影相伴双心莫违淹留碧沙上荡漾洗红衣春光兮宛转嬉防兮未反宿莫近天泉池飞莫近长洲苑尔愿欢爱不相忘须去人间网罗逺南有潇湘洲且为千里逰洞庭无苦寒沅江多碧流昔为薄命妾无日不含愁今为水中鸟颉颃自相求洛阳女儿在青阁二月罗衣轻更薄金泥文彩未足珍画作鸳鸯始堪着亦有少妇破年春闺无伴独婵娟夜夜学织连枝锦织作鸳鸯人共怜悠悠湘水滨清浅漾初苹菖花发豓无人识江桞逶迤空自春惟怜独鹤依琴曲更念孤鸾隠镜尘愿作鸳鸯被长覆有情人　李商隠鸳鸯诗曰雌去雄飞万里天云罗满眼泪澘然不须长结风波愿琐向金笼始两全　崔珏和友人鸳鸯诗曰翠鬛红毛舞落晖水禽情似此禽稀暂分烟岛犹回首祗过寒塘亦并飞映雾乍迷金殿瓦逐梭齐上玉人机采莲无限兰桡女笑指中流羡尔归又曰寂寂春塘晩时两心和影共依依溪头日暖
　　眠沙穏渡口风寒浴浪稀翡翠莫夸饶彩饰鸊鹈须羡好毛衣兰深芷密无人见相逐相呼何处归　又曰舞鹤翔鸾俱别离可怜生死两相随红丝毳落眠汀处白雪花成蹙浪时琴上祗闻交颈语窗前空展共飞诗何如相见长相对肯羡人间多所思　罗邺鸳鸯诗曰江云碧净霁烟开锦翅双飞去又回一种鸟怜名字好祗缘人恨别离来暖依牛渚汀沙媚夕宿龙池禁漏催相对若教春女见便应携向鳯皇台　皮日休鸳鸯诗曰双丝绢上为新様连理枝头是故园翠浪万廻同过影玉沙千处共栖痕若非足恨佳人魄即是多情年少魂应念孤飞争别宿芦花萧飒雨昏昏　又曰细鎞雕镂费深功舞妓衣邉绣莫穷无日不来湘渚上有时还在镜湖中烟浓共拂芭蕉雨浪细双浮菡萏风应笑豪家鹦鹉伴年年徒被锁金笼　韩偓翫水禽诗曰两两珍禽渺渺溪翠衿红掌净无泥向阳眠处莎成毯水飞时浪作梯依倚雕梁轻杜燕抑扬金距笑晨鸡劝君细认渔翁意莫遣絙罗误穏栖　呉融鸳鸯诗曰翠翘红颈覆金衣滩上双双去又归长短死生无两处可怜黄鹄爱分飞　卢弼鸳鸯诗曰双浮双浴傍苔矶蓼浦兰臯绣帐帏长羡鹭鸶能洁白不随鸂鶒鬬毛衣霞侵緑渚香衾暖楼倚青云殿瓦飞应笑随阳沙漠雁洞庭暖又思归　吉师老鸳鸯诗曰江岛蒙蒙烟霭防緑芜深处刷毛衣渡头惊起一双去飞上文君旧锦机　宋曹组鸳鸯诗曰苹洲花屿接江湖头白成双得自如春晩有时描一对日长消尽绣工夫　明髙啓鸳鸯诗曰两两莲池上防如在锦机应知越女妒不敢近船飞汪广洋诗曰芦叶青青水满塘文鸳晴卧落花香不因羌管惊飞起三十六宫春梦长
　　原赋梁简文帝鸳鸯赋曰朝飞緑岸夕归丹屿顾落日而俱吟追清风而双举时排荇乍拂菱华始临涯而作影遂蹙水而生花亦有佳丽自如神宜羞宜笑复宜嚬既是金闺新入宠复是兰房得意人见兹禽之栖宿想君意之相亲　元帝鸳鸯赋曰青田之鹤昼夜俱飞日南之雁从来共归双飞兮不息自怜兮何极一别兮经年相去兮防千雄飞入丹鳯雌去往朱鸢岂如鸳鸯相逐俱栖俱宿胜林鸟之同心迈池鱼之比目朝浮兮浪华夜集兮江沙萍随流而傅岸网因风而缀花见虹梁之春色复相鸣而戢翼兰渚兮相依同盛兮同衰魂上相思之树文生新市之机金鸡玉鹊不成羣紫鹤红雉一生分愿学鸳鸯鸟连翩恒逐君　周庾信鸳鸯赋曰虞姬小来事魏王自有歌声足绕梁何曽织锦未肯挑桑终归薄命着罢空牀见鸳鸯之相乐还欹眼而泪落南阳渍粉不复防京兆新眉遂懒约况复双心并翼驯狎池笼浮波弄影刷羽乗风共飞檐瓦全开魏宫俱栖梓树堪是韩冯若乃韩寿欲昏温峤愿妇玉台不送胡香未有必见此之双飞觉空牀之难守　陈徐陵鸳鸯赋曰飞飞兮海濵去去兮迎春炎皇之季女织素之佳人未若宋王之小史含情而死忆少妇之生离恨新婚之无子既交颈扵百年亦相随于万里山鸡映水那自得孤鸾照镜不成双天下真成长合防无胜比翼两鸳鸯观其哢吭浮沉轻躯瀺灂拂荇戏而波散排荷翻而水落特讶鸳鸯鸟长情真可念许处胜人多何时肯相厌闻道鸳鸯一鸟名教人如有逐春情不见临卭卓家女祗为琴中作许声
　　防防一
　　原尔雅曰鳽防防　说文曰防防鳽也一曰防鸬【似鳬脚髙毛冠江东人家养之以厌火灾】　増本草集觧曰防防水鸟也出南方池泽似鸭绿衣人家养之驯扰不去　又曰防防大如鳬鹜而髙脚似鸡长喙好啄其顶有红毛如冠翠鬛碧斑丹觜青胫养之可玩　本草释名曰按禽经云白鹢相睨而孕防防睛交而孕又曰旋目其名鷃方目其名鴋交目其名鳽观其眸子而命名之义备矣说文谓之交矑矑亦目瞳子也俗呼茭鸡云多居茭菰中而脚髙似鸡其说亦通　原异物志曰防防巢于髙树生子在窟中未能飞皆衔母翼飞上下也　増鲁恭王好鬬鸡鸭养孔雀防防奉谷一年二千石　拾遗记曰糜竺家人收防防数千头养于池渠中以厌火　开元中尝遣中官往江南采捕防防及诸水禽汴州刺史倪若水上疏谏曰陛下当以鳯皇为凡鸟麒麟为凡兽即防防鸂鶒曷足为也
　　防防二
  </div>
  <div class="pagination">
   <a href="御定渊鉴类函_page302.html">
    上一页
   </a>
   <span>
    ...
   </span>
   <a href="御定渊鉴类函_page298.html">
    298
   </a>
   <a href="御定渊鉴类函_page299.html">
    299
   </a>
   <a href="御定渊鉴类函_page300.html">
    300
   </a>
   <a href="御定渊鉴类函_page301.html">
    301
   </a>
   <a href="御定渊鉴类函_page302.html">
    302
   </a>
   <span class="current-page">
    303
   </span>
   <a href="御定渊鉴类函_page304.html">
    304
   </a>
   <a href="御定渊鉴类函_page305.html">
    305
   </a>
   <a href="御定渊鉴类函_page306.html">
    306
   </a>
   <a href="御定渊鉴类函_page307.html">
    307
   </a>
   <a href="御定渊鉴类函_page308.html">
    308
   </a>
   <span>
    ...
   </span>
   <a href="御定渊鉴类函_page304.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
