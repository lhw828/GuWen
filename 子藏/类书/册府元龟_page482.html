<!DOCTYPE html>
<html>
<head>
    <meta charset="UTF-8">
    <title>册府元龟 - 第 482 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 482 页/共 736 页</h1>
    <div class="content">    张镒代宗大历中为濠州刺史为政清静州事大理李勉为京兆尹政尚简肃甚有时称及为滑亳永平节度使在镇八年以旧德清重不言而理东诸侯虽暴骜者亦宗敬之。
    关播大历中以淮南判官摄滁州刺史为政清静简惠既无盗贼人甚安悦之。
    马燧为怀州刺史乘兵乱後夏大旱人失耕种燧乃务教化去烦苛。
    段秀实为泾州刺史清约率易远近安之退公之後端居静虑而已。
    薛播德宗建中初为晋州刺史迁河南尹皆为政简肃甚获当时之称。
    韦元甫有器局所莅有声为扬州长史淮南节度在扬州三年政尚不扰事亦能理。
    吴凑为京兆尹孜孜为政以勤俭清简为务人心安悦及为婺州都团练观察使为政勤俭清正美声闻於朝廷。
    裴为河南尹不鞫人於赃罪以宽厚和易为理。
    武元衡为西川节度使在成都比三年公私皆济抚蛮夷异类约束明具取不生事。
    崔咏为邓州刺史後为桂管观察使皆不生事溪洞夷俗颇安。
    孔宪宗元和中为广州刺史时桂管经略使杨桂仲武裴行立等骚动生蛮以求功伐遂致岭表累岁用兵唯以清俭为理不务邀功交广大理。
    王锷为容管经略使凡八年溪洞安之薛放为江南西道观察使在镇唯用清洁为理一方之人至今思之。
    阎济美为福建观察使复移镇浙左所至常以简澹为理两地之人常赋之外不知其他。
    丁公著为浙西观察使二年为河南尹皆以清静为理。
    沈传师为湖南江西宣州三观察使所至以廉静称理。
    崔郾为鄂岳浙西观察使所至用宽政清简少事财用有馀人遂宁泰。
    汉李殷累为郡守性沉厚所莅无苛暴之名。
    周冯道後唐清泰初为同州节度使为政闲淡狱市无挠。
    翟光邺权知京兆以宽静为治前政有烦苛之事一切停罢百姓便之。
    ○牧守部　推诚
    礼云：惟天下至诚为能尽其性。又曰：惟天下至诚为能化夫欲尽物之性而化之者，其唯至诚乎！故古之良二千石妙识治体推诚明之性为抚御之术简略苛细输写心腹选任於淳质慰荐於勤励待众以信而民不忍欺推功於下而人乐为用或因垒以喻寇贼或刻期以遣囚系动发于衷以底于治宜乎！诏敕之嘉奖史册之褒纪傅云：安静之吏悃忄无华日计不足月计有馀其是之谓乎！
    汉赵广汉二千石（王钦。若等曰：汉历京兆尹颍川太守秩皆二千石）以和颜接士其慰荐待遇吏殷勤甚备（慰荐为安慰而荐达之）事推功善归之於下曰：某缘卿所为非二千石所及行之发於至诚吏见者皆输写心腹无所隐匿咸愿为用僵仆无所避。
    严延年为涿郡太守吏忠尽节者厚遇之如骨肉皆亲乡之（读乡曰：乡）出身不顾以是治下无隐情儿宽为左内史劝农业缓刑罚理狱讼卑体下士务在於得人心择用仁厚士推情与下不求名声吏民大爱信之。
    韩延寿为左冯翊恩信周遍二十四县莫复以辞讼自言者推其至诚吏民不敢欺绐（绐诳也。）。
    龚遂为渤海太守先是渤海左右郡岁饥盗贼并起郡闻新太守至发兵以迎遂皆遣还移书敕属县悉罢逐捕盗贼吏诸持Θ钩田器者皆为良民吏毋得问也。（钩钅兼也。）持兵者乃为贼遂单车独行至府郡中翕然盗贼亦皆罢（罢读曰疲言为盗贼久心疲厌也。）渤海。又多劫掠相随闻遂教令即时解散弃其兵弩而持钩Θ盗贼，於是悉平。
    後汉郭为并州刺史行部到西河美稷有童儿数百各骑竹马迎拜问曰：儿曹何自远来对曰：闻使君到喜故来迎诸儿复送到郭门外问使君何日当还曰：别驾从事计日告之行部还入美稷界先期一日念负诸童儿遂止於野亭须期乃入。
    马援为陇西太守务开宽信恩以待下任吏以职但总大体而已诸曹时白外事取曰：此丞掾任何足相烦。
    戴封为中山相时诸县囚四百馀人辞状已定当行刑封哀之皆遣归家与克期日皆无违者诏书褒美焉。
    张纲为广陵太守初广陵贼张婴等众数万人杀刺史二千石前太守往取多请兵及纲受拜诏问当得兵马几何纲对曰：无用兵马遂单车之官径诣婴垒门示以祸福婴大惊惧走欲闭门纲。又於门外罢遣吏兵留所亲者十馀人以书语其长老素为婴所信者请与相见问以本变因示以诏恩使还请婴婴见纲意诚即出见纲纲延置上坐问疾苦礼毕乃谓之曰：前後二千石多非其人杜塞国恩肆其私求乡郡远天子不能朝夕闻也。故民人相聚以避害二千石信有罪矣。为之者乃非义也。忠臣不欺君以自明孝子不损父以求福天子圣人欲文德以来之故使太守来思以爵禄相荣不愿以刑也。今诚转祸为福之时也。若闻义不服天子赫然发怒大兵云合，岂不危乎！宜深计其利害婴闻泣曰：荒裔愚人数为二千石所侵枉不堪其困故遂相聚偷生明府仁及草木乃婴等更生之泽但恐投兵之日不免戮耳纲曰：岂其然乎！要之以天地誓之以日月方当相显以爵位何祸之有乎！婴曰：苟赦其罪得全首领以就农亩则抱戴没齿爵禄非所望也。婴虽为大贼起於狂暴自以为必死及得纲言旷然开明乃辞还营明日遂将所部万馀人与妻子面纟专诣纲纲悉释纟专慰纳谓婴曰：卿诸人一旦解散方陲荡然当条名上之必受封赏婴曰：乞归故业不愿以秽名明时也。纲以其至诚乃各从其意亲为安居宅子弟欲为吏者随才任职欲为民者劝以农桑田业并丰南州晏然。
    刘岱为兖州刺史虚已爱物为士人所附。
    魏田豫为南阳太守先时郡人侯音反众数千人在山中为群盗大为郡患前太守收其党与五百馀人表奏皆当死豫悉见诸系囚慰谕开其自新之路一时破械遣之诸囚皆叩头愿自效即相告语群贼解散郡内清静。
    蜀董和为益州郡太守与蛮夷从事务推诚心南土爱而信之。
    晋刘弘为荆州刺史值王室多难得专命一方尽其器能推诚御下厉以公义每有手书郡国丁宁款密莫不感悦颠倒奔赴咸曰：得刘公一纸书贤於十部从事。
    宋谢方明转晋陵太守复为南部相常年终江陵县狱囚事无轻重悉散听归家候过正三日还到罪应入重者有二十馀人纪纲以下莫不疑惧时晋陵郡送故主簿弘季盛徐寿之并随在西固谏以为昔人虽有其事或是记籍过言。且当今民情伪薄不可以古义相许方明不纳一时遣之囚及父兄皆惊喜涕泣以就死无恨至期有重罪二人不还方明不听讨捕其一人醉不能归违至二日乃反馀一囚十日不至五官朱千期请见欲白讨之方明知为囚事使左右谢五官不须入囚自当反囚逡巡墟里不能自归乡村责让之率领将送遂竟无逃亡者远近咸叹服焉。
    南齐安陆王缅为雍川刺史留心辞讼亲自隐┰劫钞渡口皆赦遣以自新再犯乃加诛为百姓所畏爱梁何裔字子秀初仕齐为建安太守为政有恩信民不忍欺每伏腊放囚还家依期而返。
    始兴王忄詹为荆州刺史自以少年始居重任思欲开导物情乃谓佐吏曰：政之不臧士君子所宜共惜言可用用之可也。如不可用於我何伤吾开怀矣。尔其勿[A092]，於是小人知恩而君子尽意矣。
    王志为东阳太守郡狱有重囚十馀人冬至日悉遣还家过节皆反唯一人失期狱司以为言志曰：此自太守事主者勿忧明旦果自诣狱辞以为妇孕吏民益叹服之。
    陈沈君高为平越将军广州刺史岭南俚獠世相攻伐君高本文吏无武推心抚御甚得民和。
    後魏沛郡公祯为南豫州刺史初豫州城豪胡丘生数与外交通及祯为刺史丘生尝有犯怀恨图为不轨诈以婚集城人告云：刺史欲迁城中大家送之向代共谋翻城城人石道起以事密告祯速掩丘生并诸预谋者祯曰：吾不负人人何以叛但丘生诳误。若即收掩众必大惧吾静以待之不久自当悔服语未讫而城中三百人自缚诣州门陈丘生谲诳之罪而丘生单骑逃走祯恕而不问。
    宇文福为瀛州刺史性忠清在公严毅以信御民甚得声誉。
    艾陆伯子华为齐州刺史先是州境数经反逆邢果之乱（王钦。若等曰：是时平府主簿邢果作乱也。）人不自保而子华抚集豪右委之管众感悦境内帖然。
    李仲遵为营州刺史时四方州镇叛乱相续营州城内咸有异心仲遵单车赴州既至与大使卢同以恩信怀诱率皆怡悦。
    北齐张华原为兖州刺史境内大贼及邻州亡命二百馀人皆诣华原归款咸抚以恩信放归田里，於是人怀感附寇盗寝息州狱先有囚千馀人华原皆决遣至年暮唯有重罪者数十人华原亦遣归家申贺依期至狱。
    後周宇文测行汾州事政在简惠颇得人和地接东魏数相抄窃或有获其为寇者多实而文测皆命解缚置之宾馆然後引与相见如客礼焉仍宴设放还其国而送出境自是东魏人大惭乃不为寇两界遂通庆问时论方之羊叔子（王钦。若等曰：羊叔子事具将帅推诚门）。
    隋令狐熙为桂州总管有宁猛力者与陈後主同日生自言貌有贵相在陈日已据南海平陈後高祖因而抚之即拜安州刺史然骄倨恃其阻险未尝参谒熙手书谕之申以交友之分其母有疹熙复遗以药物猛力感之诣府请谒不敢为非。
    卫玄为资州刺史时獠攻围大牢镇玄单骑造其营谓群獠曰：我是刺史衔天子诏安养汝等勿惊惧也。诸贼莫敢动，於是说以利害渠帅感悦解兵而去唐田留安为魏州总管刘黑闼之乱来攻州城于时山东豪猾多杀长吏以应贼百姓凶人咸怀异志凡诸郡守皆以心腹自卫多所猜防繇是上下情隔怨叛者多留安独抚结所部示无疑阻但有白事者无问疏远皆至卧内谓人曰：吾与卿辈同为国守自宜一心无为疑二也。必欲弃国即异背顺归逆亦任卿辈斩吾头而去矣。城中父老的相诫励子弟曰：田公以赤心相付何得负之繇是人情遂同。
    张伯义为广州刺史岭南节度朴直不知书然能推诚委任军府简肃人皆便之。
    于邵为巴州刺史时岁俭夷獠相聚山泽为盗数千百人来围州城邵抚励州兵与之拒战凡旬有二日间遣使说喻示以善恶山盗邀邵出乃以儒服出城致之不疑因皆降之节度使李抱玉以闻迁梓州刺史。
    吕元膺为蕲州刺史颇著恩信常岁终阅郡狱囚囚有自告者曰：某有母在明日元正不得相见因泣下元膺悯焉尽脱其械纵之与期守吏曰：贼不可纵元膺曰：吾以忠信待之及期无後至者繇是群盗感义相引而去。
    ●卷六百八十一
    ○牧守部　谣颂感瑞谣颂
    虞。《书》曰：劝之以九歌卜商有言曰：嗟叹之不足故咏歌之盖谣颂之作其来尚矣。若乃牧守之寄风教所出而能敦清静之治流恺悌之政爱养萌庶蠲除苛刻厚生以兴利遏︹而去恶孤弱以之成立闾里繇其富庶乃有斑白之咏龆龀之谣发於委巷布於行路自非仁厚沦於骨髓诚心激於肺腑。又，岂能抑扬蹈厉周旋咏叹言有章而声成文者哉！《传》曰：入其国其教可知是之谓也。
    汉赵广汉张敞王尊王章王骏为京兆尹皆有能名京师称曰：前有赵张後有三王。
    冯立任太原太守徙西河上郡居职公廉治行略与野王相似野王立相代为太守歌之曰：大冯君小冯君兄弟继踵相因循聪明贤智惠吏民政如鲁卫德化钧周公康叔犹二君。
    後汉岑熙为魏郡太守招聘隐逸与参政事无为而化视事二年舆人歌之曰：我有枳棘岑君伐之我有蟊贼岑君遏之狗吠不惊足下生含哺鼓腹焉知凶灾我喜我生独丁斯时美矣。岑君於戏休兹。
    廉范为蜀郡太守成都民物丰盛邑宇逼侧旧制禁民夜作以防火灾而更相隐蔽烧者日属范乃毁削前令但严使储水而已百姓为便乃歌之曰：廉叔度来何暮不禁火民安作平生无今五。
    郭贺字乔卿为荆州刺史到官有殊政百姓便之歌曰：厥德仁明郭乔卿忠正朝廷上下平张堪为渔阳太守乃於狐奴开稻田八千馀顷劝民耕种以致殷富百姓歌曰：桑无附枝麦穗两岐张君为政乐不可支。
    杜诗为南阳太守修治陂池时人方於召信臣故南阳为之语曰：前有召父後有杜母。
    贾琮为交趾刺史先是屯兵反执刺史有司举琮为刺史琮即移书告示各使安其资业招抚荒散蠲复徭役诛斩渠帅为大害者简选良吏试守诸县岁间荡定百姓以安巷路为之歌曰：贾父来晚使我先反今见清平吏不敢饭。
    朱晖为临淮太守其诸报怨以义犯率皆为求其理多得生济其不义之囚即时僵仆吏人畏爱为之歌曰：︹直自遂南阳朱李（晖字文季）吏畏其威人怀其惠。
    延笃为左冯翊。又徙京兆尹其政用宽仁忧恤民黎擢用长者与参政事郡中欢爱三辅咨嗟焉先是陈留边凤为京兆尹亦有能名郡人为之语曰：前有赵张三王後有边延二君。
    张霸为会稽太守越贼束手归附童谣曰：弃我戟捐我矛盗贼尽吏皆休。
    陈临为苍梧太守有遗腹子报父怨捕得系狱伤其无子令其妻入狱遂产得男人歌曰：苍梧陈君恩广大令死罪囚有後代德参古贤天报施。
    李燮拜京兆尹诏发西园钱燮上封事遂止不发吏民爱仰乃歌曰：我府君道教举恩如春威如虎弱不茹刚不吐爱如母训如父。
    皇甫嵩为冀州牧奏请一年租以赈饥民民歌曰：天下乱兮市为墟毋不保子兮妻失夫赖得皇甫兮复安居。
    宗资为汝南太守任功曹范滂南阳太守成晋亦委功曹岑至二郡为谣曰：汝南太守范孟博南阳宗资主画诺南阳太守岑公孝弘农成晋但坐啸（范滂字孟博岑至字公孝）。
    晋王祥初为徐州刺史辟吕虔为别驾时寇盗充斥祥率励兵士频讨破之州界清静政化大行时人歌之曰：海沂之康实赖王祥邦国不空别驾之功。
    杜预为荆州刺史都督荆州诸军事南土美之而歌曰：後世无叛由杜公孰识智名与勇功。
    祖逖为豫州刺史百姓感悦尝置酒大会耆老中坐流涕曰：吾等老矣。更得父母死将何恨乃歌曰：幸哉！遗黎免俘虏三辰既朗遇慈父元酒忘劳甘瓠脯何以咏恩歌。且舞其得人心如此。
    应詹为南平太守督南平天门武陵军事天门武陵蛮并反詹讨降之时政令不一诸蛮怨望并谋背叛詹召蛮酋破铜券与盟由是怀詹数郡无虞其後天下大乱詹境独全百姓歌之曰：乱离既普殆为灰朽侥亻幸之运赖兹应后岁寒不凋孤境独守拯我涂炭惠隆邱阜润同江海恩犹父母。
    邓攸为吴郡太守称疾去郡尝有送迎钱数百万攸去不受一钱百姓数千人留牵攸船不得进攸乃止停中夜发去吴人歌之曰：ヨ如打五鼓鸡鸣天欲曙邓侯挽不留谢令推不去。
    梁始兴王忄詹为安西将军荆州刺史以慈母丧诏徵本号还朝民为之歌曰：始兴王民父母赴人急如水火何时复来哺乳我。
    夏侯夔为豫州刺史夔兄先经此任至是夔居焉兄弟并有恩惠於乡里百姓歌之曰：我之有州频仍夏侯前兄後弟布政优优。
    陆襄为鄱阳内史平妖贼鲜于琛时邻郡豫章安城守宰案治党与因求货贿皆不得其实或有善人尽室罹祸惟襄郡枉直无滥民作歌曰：鲜于抄後善恶分人无横死赖陆君。
    後魏吕显为钜鹿太守清身奉公务存赡┰妻子不免饥寒民颂之曰：时惟府君克清克明缉我荒土民胥乐生愿寿无疆以享长龄。
    李曾为赵郡太守并州丁零数为山东之害知曾能得百姓死力惮不入境贼於常山东得一死鹿谓赵郡地也。贼长责之还令送鹿故处邻郡为之谣曰：乍作赵郡鹿犹胜常山粟其见惮如此。
    北齐郑述祖道昭之子也。道昭先为兖州刺史述祖天保初。又为之有人入市盗布其父怒曰：何忍欺君执之以归首述祖特原之自是之後境内无盗人歌之曰：大郑公小郑公相去五十载风教犹尚同。
    张晏之行北徐州事寻即真为吏人所爱御史崔子武智察州郡至北徐无所案劾唯得百姓所制清德颂数篇乃叹曰：本求罪状遂闻颂声迁兖州刺史。
    宋世良为清河太守先是郡东南有曲堤成公一姓居之群盗多萃於此人为之语曰：宁渡东吴会稽不历成公曲堤世良至郡施条制盗奔他境人。又谣曰：曲堤虽险贼何益但有宋公自屏迹。
    後周崔谦齐天保初为济北太守恩信大行富者禁其奢侈贫者劝课周给县公田多沃壤谦咸易之以给人。又改鞭用熟皮为之不忍见血示耻而已朝贵行过郡境问人太守为政何如对曰：府君恩化古者所无舆人为歌曰：崔府君能临政给沃田易皮鞭布威德人无争客曰：既称恩化何因复威对曰：长吏惮其威严人庶蒙其恩惠故兼言之。
    裴侠为河北郡守躬履俭素爱人如子所食唯菽麦盐菜而已吏人莫不怀之此郡旧制有渔猎夫三十人以供郡守侠曰：以口腹役人吾所不为也。乃悉罢之。又有丁三十人供郡守役使亦不以私并收庸为市官马岁时既积马遂成群去职之日一无所取人歌曰：肥鲜不食丁庸不取裴公贞惠为世规矩。
    隋豆卢初仕後周为渭州刺史甚有惠政华夷悦服鸟鼠山俗呼为高武陇其下渭水所出其山绝壁千寻繇来乏水诸羌苦之马足所践忽飞泉涌出有白乌翔止厅前乳子而後去民为之谣曰：我有丹阳山出玉浆济我民夷神乌来翔。
    于仲文字次武仕周为安固太守始州刺史屈突尚宇文护之党也。先坐事下狱无敢绳者仲文至郡穷治遂竟其狱蜀中为之语曰：明断无双有于公不避强御有次武。
    樊叔略累封清乡安定公开皇中为相州刺史百姓为之语曰：智无穷清乡公上下正樊安定。
    唐颜游秦武德初为廉州刺史封临沂县男时刘黑闼初平人多以强暴寡风俗未安游秦抚恤境内敬让大行邑里歌之曰：廉州颜有道性行同庄老爱人如赤子不杀非时草高祖玺书劳勉之。
    薛大鼎为沧州刺史州界有无棣河隋末填废大鼎奏开之引鱼盐於海百姓歌之曰：新河得通舟戢利直达沧海鱼盐至昔日徒行今骋驷美哉！薛公德滂被。
    田仁会永徽初为郢州刺史以善政闻时属亢旱仁会自曝祈祷竟获甘泽其岁大熟百姓歌之曰：父母育我田使君精诚为人上天闻中田致雨山出云仓廪既实礼义伸但愿常在不患贫。
    张仁愿为并州都督府长史远近震慑无敢犯者初高宗时贾敦实为雒州长史亦有政绩与仁愿皆为一时之最故时人为之语曰：雒州有前贾後张可敌京兆三王其见称如此。
    李岘为京兆尹杨国忠恶其不附已以雨灾出为长沙郡太守时京师米麦踊贵百姓谣言曰：欲得米粟贱无过追李岘其为政得人心如此。
    ○牧守部　感瑞
    夫政平讼理民无愁怨至和浃洽瑞物来格斯盖肇自人心契於神道者矣。自汉室而下重牧守之任循良间作德让宣洽协气斯兆嘉瑞荐降至於服猛鸷之性不为物害弭螟{贼虫}之灾无入郡境膏雨随应夭疠自消枯木发荣灵泉沸涌美利浃於萌庶休徵表於图牒著之曩纪形於谣颂自非仁化之渊塞诚心之合亦何以通至诚之感臻无方之应者焉。
    汉黄霸为颍川太守治为天下第一徵守京兆尹坐事贬秩有诏归颍川太守官以八百石居治如前前後八年郡中愈治是时凤凰神爵数集郡国颍川尤多。
    後汉寇恂建武初为颍川太守郡中大生豆收得十万馀斛以应给诸营。
    秦彭为颍川太守有凤凰麒麟嘉禾甘露之瑞集於郡境。
    刘昆建武中为弘农太守先是崤渑驿道多虎灾行旅不通昆为政三年仁化大行虎皆负子渡河光武闻而异之。
    朱晖为临淮太守建武十六年四方牛大疫临淮独不邻郡人多牵牛入界。
    郑弘为淮阴太守消息繇赋政不烦苛行春天旱随车致雨白鹿方道挟毂而行弘怪问主簿黄国曰：鹿为吉为凶国拜贺曰：闻三公车︶画作鹿明府必为宰相。
    宋均为九江太守郡多虎暴数为民患尝募设槛而犹多伤害均到下记属县曰：夫虎豹在山鼋鼍在水各有所。且江淮之有猛兽犹北土之有鸡豚也。今为民害咎在残吏而劳勤张捕非忧恤之本也。其务退奸贪思进忠善可一去槛除削课制其後传言虎相与东游渡江中元元年山阳楚沛多蝗其飞至九江界者取东西散去由是名称远近。
    王况为陈留太守性聪敏善行德教明帝永平末蝗虫起泰山弥衍兖豫过陈留界飞逝不集五独丰周畅性仁慈为河南尹安帝永初二年夏旱久祷无应畅因收葬雒城傍客死骸骨凡万馀人应时岁雨岁乃丰稔。
    法雄为南郡太守断狱省少户口益增郡滨带江沔。又有云梦薮泽永初中多虎狼之暴前太守赏募张捕反为所害者甚众雄乃移书属县曰：凡虎狼之在山林犹人之居城市古者至化之世猛兽不扰皆由恩信宽泽仁及飞走太守虽不德敢忘斯义记到其毁坏槛不得妄捕山林是後虎害稍息人以获安在郡数岁岁常丰稔。
</div>
    <div class="pagination">
<a href="册府元龟_page481.html">上一页</a><span>...</span><a href="册府元龟_page477.html">477</a><a href="册府元龟_page478.html">478</a><a href="册府元龟_page479.html">479</a><a href="册府元龟_page480.html">480</a><a href="册府元龟_page481.html">481</a><span class="current-page">482</span><a href="册府元龟_page483.html">483</a><a href="册府元龟_page484.html">484</a><a href="册府元龟_page485.html">485</a><a href="册府元龟_page486.html">486</a><a href="册府元龟_page487.html">487</a><span>...</span><a href="册府元龟_page483.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
