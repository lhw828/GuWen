<!DOCTYPE html>
<html>
<head>
    <meta charset="UTF-8">
    <title>清稗类钞 - 第 93 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 93 页/共 432 页</h1>
    <div class="content">　　张姓子甫弱龄，发亦被翦。母将余发劚去，惟留一顶，即以劚下发置桶中，坐而溺焉。子方卧床，语母曰：「辫还矣。」问在何所，曰：「床下。」索之，果然。已而哗曰：「来割势矣。」且哗且哭。母大惊，嘱其以一手握肾，以一手捉之。子如母教，捉其一股，软亦犹人。急欲遁，握愈固，窘甚，益挣扎欲去，相持间，股忽折，遂逸。众往视子手中，乃纸翦人股耳，亦投桶中。

　　某氏有妯娌三人，方刺绣，闻叩门声甚急。启视之，寂无人，以为行道者之相戏也。阖而入，忽门中吱咯作叫声，似欲挣扎未能而不堪其窘者。索之，见一纸人阖闭门隙中，蠕蠕动。三人惊哗，返身急遁，各相争前奔，跌而入，呼其夫出视。夫取妇溺浇之，遂不动，手衬秽，布捉之，乃五寸许纸人也。颈骨上书一「出」字，两股皆有朱书符箓，足心左书「飞」字，右书「疾」字，胸前书「藏」字，两手心书「雷霆」二字，背脊上有「道字五百七十三号」字样，手执纸翦。家人恐其复为害，爇火焚之，投之圊。

　　常州梅姓有二女，以守贞课读养其母。自言某夕方于灯下治女红，忽闻门隙微有声，惶遽间，取案上《周易》一册投之，有纸人飘然堕于地，急夹置书中。迟明检视，五官四肢咸备，右手执翦刀一柄，投诸火，亦无他异。闻者信之，因哗言《周易》能辟邪。城乡塾师争吚唔课其徒，男妇老幼，无论识字不识字，每出，咸挟一册以自随，居则悬于户，坊肆及故书摊所存新旧《周易》，搜购一空。扰攘数月乃已。

　　至丁酉、戊戌间，大江以南，又盛传男辫妇髻及小孩阳物、鸡翼被翦之事，夜半鸡鸣，速倾以秽水，即得寸许白纸作持翦状之小人，谓为白莲教中人所为也。

　　郭瑞亭多幻术郭瑞亭，燕人，多幻术.善豢蛇，日辄以蛇三四条围之腰，游行市中，人恒以长虫郭呼之。尝与友于深夜作叶子戏，无负，余三人竟夜不能得一筹.众大骇，问以故，郭微笑曰：「诸君所负之资，如数奉赵可耳。」众愈疑。穷诘之，始悉已被其用遮掩术愚弄多时矣。盖郭以此术博笑甚多，而从无染指。某日，与友作竟夜谈，时万籁已寂，忽曰：「君得毋思麦酒乎？」友曰：「君言触吾嗜，然未悉君备焉否？」郭曰：「君果思饮，吾将沽之于市。」遂以数百钱及壶置于案，蔽以巾，口喃喃作数语.祝毕，纵谈如故。少焉，揭巾，则酒已满贮于壶，且有下酒物。初以为伪，饮之，无少异。视其钱，已乌有矣。

　　光绪庚子春，郭以邻人耿纪五小有触忤而怒，挥以拳，适伤其目。目暴肿，痛甚。耿固无赖，乃控于南城指挥署。官拘郭质讯，叱之曰：「尔何故伤彼目？」郭辨曰：「我何尝伤其目耶？渠本一市侩，欲藉词为敲诈资.盖渠知我懦弱，故构讼，奈何官亦受其欺耶？如以我言为妄，勘验可耳。」官允其请，饬吏验之，乃睛上敷一葡萄膜。亟去之，则黑白宛然，目无少损.官以其欺，随叱之不理。耿出署，则又肿痛，欲再讼之，则肿痛顿止。如是者三四，不得已，乃罢讼.是年五月，京师拳匪作乱，郭入其党，后于正阳门城下饮弹死。

　　苗人退蛊蛊毒甚于黔南，豢蛊者不能伤人，必自殄其身。其放蛊也，不仅于饮食中，即两目注视，其人亦能中蛊.先事豫防之法，相传以针置帽内，或值欲饮食，及有人注视时，默念此必放蛊以害我者，则蛊不入。有中之者，苗人亦能退之。苗人至室，挥双刀，往来击刺，禹步作法，语呶呶不可辨，无何，病者霍然矣。

　　以木换人手足木邦，一名孟邦，相传其人多幻术，能以木换人手足。人初不觉，久之行远，痛不能胜。有不信其说者，死之日，剖股视之，果木也。又能置污秽于途，人触之者，变为羊豕。以钱赎之，复变为人。有知之者，易置秽物于他方，则其人乃自变为异类。


　　《清稗类钞》方外类 赌博类

　　清稗类钞

　　方外类

　　高宗不欲沙汰僧道

　　高宗御制诗云：「有以沙汰僧道为请者，朕谓沙汰何难，即尽去之，不过一纸之颁，天下有不奉行者乎？但今之僧道，实不比昔日之横恣，有赖于儒氏辞而辟之。盖彼教已式微，且藉以养民。分田授井之制，既不可行，将此数千百万无衣无食、游手好闲之人，置之何处？故为诗以见意云。颓波日下岂能回，二氏于今亦可哀，何必辟邪犹泥古，留资画景与诗材。」

　　大冶为宗门狮象

　　虎邱禅师大冶，四川富顺人。受法于垫江龙蟠寺敏树，敏树受法于破山。顺治乙酉，大冶避乱至遵义，初住禹门侧石头山，旋受郡南西坪人所请。有丈雪者，与之书云：「石头山中，柴水方便，而又折芦他往，开门破户，恐难安顿，是所虑耶？」然竟往西坪，一住十有四年，茅就坏，四众不听其去，乃开土创剎，即虎邱寺也。后终于寺。丈雪常称大冶为宗门狮象，铁脊道人谓其言如墙壁，默若雷霆，山立风飞，无禅和气，无如来气，无祖师气，渊源自合，逈异学人。

　　雪峤不蓄一弟子

　　青狮翁者，法名圆信，字雪庭，更字雪峤。年二十九，弃家，缚茅双髻峯.自参龙池传和尚，得法，后迁径山千指庵，出居庐山开先，又移禾之东墖，晚主越中云门寺。于顺治丁亥八月十九日染微疾，次日封钟板，亲书一纸示众云：「小儿曹，生死路上须逍遥.皎月冰霜晓，吃杯茶，坐脱了。」二十六日酉时，果索茶饮，口唱「雪花飞」之句，奄然坐逝。

　　雪峤造诣渊微，与天童悟禅师同为禹门法嗣。悟禅师以巾拂付弟子十二人，再传登狮座者多至六百七十八人，而在家居士不与焉。雪峤则不蓄一弟子。

　　尺木临死留偈

　　尺木禅师，名性休，明宗室也。受戒于崆峒天鼓，得法于汉阳，居沁州永庆寺。顺治癸巳正月二十三日，早斋罢，忽问院主曰：「十王殿前那块地，是我底，舍底么？」院主曰：「舍底。」遂趺坐而逝。夜半复醒，书偈云：「莫笑尺老，师风大行，不得回来转金经，方入三摩地。」至二月二日出定，沐浴，削须发，持杖，侍者扶至塔前，化老比邱相，说偈云：「思不来，想不来，自己打墓自己抬.也奇哉，也怪哉，临济儿孙善活埋。咄者是什么所在？说死说活。」掷杖而化。又尝题《渔父图》云：「东西南北任遨游，万里长江一叶舟。梦里不知身是客，醒来天水一般秋。」所著有《铜鞮语录》。

　　本月蒙世祖赐联

　　松江僧本月曾受知于世祖，特书「天上无双月，人间祇一僧」十大字以赐之。

　　玹水蒙世祖赐紫

　　玹水，名超杲。主慈云、广济，寂仪征千佛寺。其游京师时，世祖闻其名而召之，遂蒙顾问，赐紫衣。

　　木陈之机缘奏对

　　顺治己亥九月十七日，世祖命备车马，迎临济僧木陈字道忞者入京，即宏觉国师也。

　　二十二日，召见于万善殿，免礼赐坐。慰劳毕，问以年腊得法元由，师详叙始末。上曰：「最初开堂何处？」师曰：「继席于浙江宁波之天童。」上曰：「得法弟子几人？」师曰：「二十五人。」「得法随侍几人？」师曰：「六人。」上旋曰：「朕敦请老和尚远来，本为宏扬佛法，况天气严寒，且结冬制，俟春日还山何如？」师曰：「遵旨。」上即谕以万善、愍忠、广济三处结冬，仍谕上堂日，诸禅者皆进万善殿听法。

　　二十三日辰时，世祖率当时之学士王文靖公熙、冯文毅公溥、曹本荣、状元孙承恩、徐元文等至方丈，赐坐，命学士问：「老和尚来自天童，如何是天童得力句？」师曰：「奉皇上敕书，特特到此。」问：「如何是正法眼藏？」师竖拳曰：「突出难辨。」问：「如何是观自在？」师鼓掌曰：「还闻么？」问：「大学之道在明明德，朱子云：「明，明之也。」如何是明之底道理？」师曰：「问取朱文公去。」学士无语，上笑。上曰：「老和尚于何岁参见天童先和尚？」师曰：「三十一岁.」上曰：「初参何人？」师曰：「自初行脚，曾见黄檗，无念和尚。」上曰：「无念和尚，谁之法嗣？」师曰：「念师于七尖峯大休和尚言句下起疑得悟，实未见休也。」上曰：「是甚言句？」师曰：「僧问如何是祖师西来意，休云黄瓜茄子。」上曰：「老和尚因甚机缘悟道？」师曰：「长疑难产因缘，后来有个会处。」学士曰：「大慧也从此打失布袋者公案，毕竟作么生？」师曰：「明破即不堪。」又问女子出定公案，请老和尚下一转语.师曰：「任从沧海变，终不为君通。」学士曰：「婆子请赵州转藏经，只转得半藏，那半藏作么生转？」师曰：「学士起身礼拜皇上。」又问：「发心参禅即是善，如何又说不思善，不思恶。既善恶都不思，当何处着力？」师曰：「善恶总从心生，心若不生，善恶何着？」师震威一喝，上曰：「纔涉思惟，总成意识边事。」师曰：「大哉王言。」上问：「如何是悟后底事？」师曰：「待皇上悟后即知。」学士进云：「悟即不问。」师曰：「问即不悟。」上首肯。又问：「有禅师教人参念佛底，是谁作么生参？」师曰：「毕竟念佛底是谁，但恁么看。」上提起案头数珠云：「和尚唤者个作甚么？」师曰：「请陛下放下着。」上放下数珠，师曰：「是甚么？」上问：「参禅悟后，人还有喜怒哀乐否？」师曰：「逆之则怒，顺之则欢.」上欣然，复曰：「大都此事甚难.」师曰：「也不难.不见庞公云难难，千石油　树上滩；庞婆云易易，百草头上祖师意。灵照云：「也不难，也不易，饥来吃饭困来睡。」」上曰：「却是灵照超过庞公。」师曰：「非父不生其子。」上问：「寿昌无明和尚、云门湛然和尚曾参见何人？果是真实悟道，善知识么？」师曰：「二老悟不由师，特印心于曹洞宗人，而真知行卓，无可遗议者。」即举寿昌偈云：「冒雨冲风去，披星带月归.不知身是苦，惟虑行门亏。」「至若湛师，则云流天空，事过即忘，尤称无心道人。」上嘉羡不已，复谕学士不须更问公案，但请老和尚开示做工夫。学士问：「做工夫只是多间断。」师曰：「间断不间断，总不要管。若是怕间断，即加一番隔碍.但遇事来即应，事后即单提正念，如王临宇秉灵锋宝剑，凛凛神威，一切魔外谁敢近旁。做工夫须是恁么始得。」学士问：「做工夫还是看甚么话头.」师曰：「话头之说，无有定法，但是去不得处，便是话头.古人于后学初机，无处着力，不得已，教他看一无意味话，如万法归一、一归何处之类。着令齩嚼不破，横不得，竖不得，如一座铁壁银山，顿在面前，孜孜汲汲，废寝忘餐。有朝一日，撞透银山铁壁，方是得力处。」学士曰：「如何得到废寝忘餐田地？」师曰：「废寝忘餐，非是勉强。如学士有一急切事在心，不知不觉废寝忘餐，盖欲罢自不能耳。」又问：「世情浓厚，如何得轻去？」师曰：「道念若重，则世念自轻.譬如秤物一般，头重则尾轻，头轻则尾重矣。」上笑曰：「朕向亦曾如此过来，用心真切，则世缘不觉自轻.」学士曰：「我辈措大家多学文字，未免涉理障，恐难悟入。」师曰：「文字亦须有个悟头，方是超卓。如东坡是五祖戒后身，故下笔清空灵妙，但转过头来，却于己事生疏，然亦暂时歧路。」因举沩山与寒山、拾得相见机缘，拾云：「休，休，他三生曾做国王来，一总忘却了也。」「古人多有隔阴之迷，惟皇上果位中人，虽现身为生民主，而念念不忘此事，诚过古人远矣。」上问：「有个雪峤和尚，闻渠真率不事事，末后示寂，甚超脱，老和尚可知其人及曾亲近否？」师曰：「先法叔住开先时，曾受西堂之职。及示寂云门，遗命主其后事。」乃述雪峤于丁亥年八月十九日示微疾，次日封钟版，即亲书一纸以示众云：「小儿曹，生死路上须逍遥.皎月冰霜晓，吃杯茶，坐脱了。」至二十六日酉时，果索茶饮，口唱「雪华飞」之句，奄然坐逝。「然近代如林皋和尚之升堂告众，箬庵和尚之预定逝期，其事详载塔铭，皆忞所撰，则又不止一雪峤和尚也。」上曰：「学道须是恁么方好？」师曰：「此中亦有誵讹.如真点胸乃一代大知识，临示寂，展转痛苦。侍者云：「和尚终日诃佛骂祖，而今却恁般漏逗。」真云：「你作者般见解。」遂起身趺坐而逝。古来尊宿如此不一，尽有人不识修行，不闻佛法，也能预知时至，无疾而终.所以此事贵在眼明，眼若不明，即坐脱立亡，未足多也。」上问：「先天童和尚示灭如何？」师曰：「示现微疾，临期，按行工筑，归方丈，吉祥而逝。」问：「有个熊开元曾见老和尚否？」师曰：「曾见。」上曰：「渠出家参禅，有悟处么？」师曰：「觉得胸次未能洒然，但人品极是高卓，数为灵嵒分卫供众。」上问：「灵嵒何人？」师曰：「法侄宏储，为汉月藏和尚之嗣。」是日，上自辰至午，坐谈十余刻，始回宫.庚子三月十五日，上驾至方丈。上曰：「几日在宫，多看语录，见有上堂、晚参、小参、示众之不同，何也？」师曰：「先德丛林，凡遇为国开堂及圣节、元旦，皆升座拈香祝圣，其余三八朔望垂示，俱名上堂。所谓晚参者，古来学者，朝参暮请，善知识亦为之，暮而升堂，即上堂之异名也。小参者，所谓家教是也，与示众均名，随宜开导。虽立名不同，要皆时时刻刻以此事提撕学者耳。」上乃命王文靖问：「有句无句，如藤倚树，意旨如何？」师曰：「有句无句且置，树倒藤枯，毕竟句归何处？」王曰：「求老和尚分明开导。」师曰：「事不如此，欲求老僧分明开导，即误赚居士了也。」上问：「向上一路，千圣不传，如何是不传底事？」师良久问上曰：「陛下会么？」上曰：「不会。」师曰：「只者不会底，是个甚么？是何境界？作何体段？皇上但恁么翻覆自看，看来看去，忽若桶子底脱，自然了办.」上曰：「老和尚更下一语看。」师曰：「无毛铁鹞过新罗.」上问：「如何做工夫，始与此事相应？」旁侍之茆溪云：「皇上当谢绝诸缘，闭门静坐，饥来吃饭，困来打眠，如大死人相似始得。」师曰：「此话在我禅和家即得，皇上日应万几，若一日稍不励精，则诸务丛脞矣。」上曰：「毕竟如何用心即得？」师曰：「先德有言，但能于心无事，于事无心，则虚而灵，寂而妙。皇上但遇大小事务，不妨随时支应，事后返观，向来酬应底，毕竟从甚么处起，从甚么处灭，刻刻提撕，念念不舍，自然打成一片，事事无碍.」上曰：「恐有间断时如何？」师曰：「参禅无别诀，祇要生死切。皇上果生死切时，如孝子丧却父母，即欲不哀痛，不可得也。」上曰：「生死心切，诚如老和尚所说.但见闻觉知，昔人所诃，今欲用心参禅，未免落他见闻觉知。」师曰：「譬如大火，聚触之，即燎人，然道火何曾烧却口。不见古人道，即此见闻非见闻，无余声色可呈君，个中若了全无事，体用何妨分不分。」上曰：「参禅悟道后，还入轮回么？」师曰：「惟悟明生死底人，正可入他轮回。譬如皇上尊居黄阁，忞与羣臣何由得望恩光？皇上惟屈尊就卑，故忞等乃得共天语，闻法要。所以八地菩萨当证真之后，如梦斯觉，上无佛道可成，下无众生可度，即欲入般涅盘。十方诸佛同声劝请，善男子，尔虽证此法门，然而众生没在诸苦，我诸佛等不以证此，便为究竟，不妨示如幻之法门，觉如梦之众生。从此起大功行，较前所修，日劫相倍焉。」上曰：「老、庄悟处，与佛祖悟处，为同为别？」师曰：「此中大有誵讹.佛祖明心见性，老、庄所说，未免心外有法，所以古人判他为无因，滥同外道。」上曰：「孔、孟之学，又且如何？」师曰：「《中庸》说心性，而归之天命，与老、庄所见大段皆同。然佛祖随机示现，或为外道，或为天人。远公有言，诸王君子，不知为谁.如陛下身为帝王，干干留心此道，即不可以帝王定陛下品位也。非但帝王，即如来示现成佛，亦是脱珍御服，着敝垢衣，佛亦不住佛位也。」上欢然首肯。师曰：「忞望七之年，耳目昏重，不便常侍天颜。兼之近有执事僧从天童来，言山中大众望忞不回，俱有散去之意。恐丛林荒废，乞皇上速赐还山。」上曰：「趋风日久，得承謦欬，何忍遽令老和尚别去。」语毕潸然。师曰：「忞受天恩，兼之皇情眷注，亦何忍远离.但前所奏请，皆万不得已。」上曰：「老和尚到处利生，京师禅道佛法寂然无闻者，百有余年，须得老和尚久久阐扬，始有向往之者。老和尚即不久留，亦须三年。」师曰：「忞道德凉俭，曷能副皇上之盛心？皇上以佛心天子，征书四出，诏求四海知识，此风徧闻天下，亿兆苍生，莫不知有参禅学道之事。皇上已为他下了般若种子，即不能当下行持，譬如丈夫食少，金刚要尚穿皮而出，况般若正因乎？」上曰：「朕亦不敢强留，违老和尚意，毕竟宽住几时，得以时时请益可也。」是日，上自午至酉，始回宫.四月初一日巳时，上率两学士至方丈，命王文靖问：「如何是三界唯心，万法唯识？」师曰：「一字两头垂。」上曰：「三教归一，一归何处？」师曰：「大家在者里.」学士问：「善知识师是佛祖，儿孙因甚却要杀佛杀祖？」师曰：「有了你，没了我；有了我，没了你。」上以手指点而曰：「《中庸》道天命之谓性，作么生是性？」师曰：「不离皇上举手处。」复问：「僧问雪峯古涧寒泉话，与赵州所答，为同为别？」师曰：「二俱作家，二俱瞎汉.忞时常出丑上前，今日拈则公案，亦请皇上下语.」乃举婆子烧庵因缘毕，遂云：「设抱定皇上云，正恁么时如何作么生下一语，免得婆子趋出烧却庵。」上曰：「朕从来不曾留心，焉敢在老和尚面前指东道西。」师曰：「乞皇上毕竟下一语.」上又推辞.师曰：「皇上既下不得，决须发起勇猛心，着实参究，究到无可究处，忽然（口力）地一声，自然守通八达，得大自在。」上极称善。是日，及暮回宫.漏下三鼓，犹命内臣传语抄录婆子机缘入宫，详加体究。

　　五月某日，上曰：「南泉斩猫，意旨如何？」师曰：「直逼生蛇立化龙。」上曰：「赵州当日顶草鞋出去，南泉许为救得猫儿，若问老和尚合作么生下语？」师曰：「老冻脓为他闲事，长无明作么？」又一日，上手书「大学之道在明明德」，拈以示师曰：「请老和尚下一转语.」师曰：「日轮正卓午。」又一日，上曰：「梁武帝见达摩，问如何是圣谛第一义.摩云，廓然无圣.意旨如何？」师曰：「绵包特石。」上曰：「帝云，对朕者谁.摩云，不识.又作么生？」师曰：「铁裹泥团.」上曰：「如何是圣谛第一义？」师曰：「天无二日，民无二王。」上曰：「对朕者谁聻？」师曰：「即日恭惟皇上圣躬万福。」又一日，世祖展视雪峤和尚之自赞，有云：「者汉奇怪。」随曰：「请老和尚下转语.」师曰：「卖弄不少。」又一日，上慨叹场屋中士子，多有学寡而成名，才高而淹抑者。如新状元徐元文业师尤侗，极善作文字，仅以乡贡选推官。在九王摄政时，复为按臣参黜，岂非时命大谬之故耶？师曰：「忞闻之，君相能造命，士之有才，患皇上不知耳。上既知矣，何不擢之高位？」上曰：「亦有此念。」因命侍臣取其文集来，内有「临去秋波那一转」时蓺，上与师共读之，至篇末云：「更请诸公下一转语看。」上忽掩卷曰：「请老和尚下。」师曰：「不是山僧境界。」时升首座在席，世祖曰：「天岸何如？」升曰：「不风流处也风流。」上为之大笑。

　　世祖出亡为僧

　　玉琳禅师，与木陈上人齐名，皆顺、康间具善知识者，二人均尝承世祖召，谈禅宫掖。顺治庚子秋冬间，玉琳复奉诏入都，盖世祖秋狝热河，马上忽若有悟，因遣人驰驿召玉琳。玉琳趋行在，世祖见之甚欢，参悟之际，机锋契合。一日，世祖忽谓玉琳曰：「朕念释迦、达摩皆以王子之尊出家求道，自时厥后，敻绝无继.朕欲奋起，远绍前徽，师以为何如？」玉琳皇恐对曰：「释迦、达摩，不过遐陬小国王子，岂足比我国之大，万乘之主！且陛下一念之坚，生生世世，为天下人主，护持佛法，其功德无量，尤不在成佛作祖下也。」世祖颔之。翌年，而有出走之事，盖其机已早动矣。

　　或曰，峨嵋山高峯，明季有老僧，结茅庵居焉。终岁不下山，不食不饮，惟默坐蒲团，一小徒从之。徒日下山，买米作炊，如是者十余年。一日，僧谓徒曰：「汝善居此，我明日行矣。」徒不忍师去，牵衣大哭。僧曰：「汝勿然。」袖中出画一轴，僧像也，口鼻耳目悉具，惟无眉，曰：「我去后，越十二年，汝下山寻我，见人，辄出画示之。有为汝画眉者，我也。」遂去。既而张献忠入川，杀戮殆尽，徒潜于山，得免。厥后世祖入关，徒乃下山，遍觅天下不得，展转十余年，乞食都中。会世祖出猎郊外，徒不知为帝，遽言所以。侍卫欲执送有司，世祖止之，命出画观，诧曰：「此人何无眉？」援笔添之。徒痛哭，伏地称师，具道僧嘱。世祖恍然悟，寻与徒遁之普陀深岩中云。

　　或曰，圣祖六巡江南，盖探访世祖踪迹也。

　　或曰，世祖有妃，为冒辟疆之姬人董小宛。世祖悼妃之薨，厌弃人世，誓入山学佛，因出亡至京西五十里之天台寺为僧，以吴梅村有清凉山赞佛诗，隐用双成故事为证， 「 诗云：「我本西方一衲子，黄袍换却紫袈裟。」」 且愤太后之下嫁摄政王也。今寺有蜡制僧装之世祖像，戴宝冠，披黄龙袍，大如人体，其面目骨格与大内所藏世祖画像略同。像左有碑，镌「天地不朽」四字。圣祖屡幸天台寺，或锡扁额，或锡金帛，可知此寺实为世祖遯迹之所也。

　　或曰，杭州西湖罗汉堂塑像中，有一黄盖黄袍者，即世祖像，为圣祖南巡时所塑。且世祖出家，王大臣亦皆知之。当初出宫时，曾谓鳌拜曰：「他日新君践祚，朕必归而观礼也。」

　　或曰，世祖出走之际，亲书遗诏，以常御玉班指镇于案。遗诏以十事自罪，谓不足以君临天下也。

　　或曰，世祖以顺治辛丑正月初一日出走，而忌辰迟至初七日者，以初一日出走后，仍密令四出寻觅，至初七，卒不可得，乃发丧。

　　或曰，某家藏有钦天监刊刻之顺治二十五六年时宪书。殆以世祖出亡，颁布国中之时宪书虽用康熙年号，而宫中犹用顺治年号者，示不忍改元之意也。

　　通琳心眼平等

　　释通琳尝云：「吾心眼颇平等，然因指见箕尾，甚喜；观水中荇藻，亦喜；纵目空碧，亦喜；独对清狂不慧人，刀刁鱼鲁，殊不耐。」

　　浮山一钵萧然

　　平湖云林寺僧圣潜，字师林，号浮山，其母见紫衣僧入室而生。幼即茹素，年十八，脱白。旋受灵隐寺硕公戒，归住鹿苑，竹溪声光，顿出诸老上。历游云门、天童诸名剎，继参碧露和尚于金粟。一夕如厕，有得，即呈一偈，碧露笑颔之。归而一钵萧然，杜门养母。年七十余，示寂于德藏寺之妙严山房。

　　静山宣经阐教

　　静山，法名静渊.脱白于嘉兴之石佛寺，受息干禅师付法，为石车老人孙.初为应付，撑持常住，得置饭僧田数十亩。继主楞严寺讲席，宣经阐教，名振祗林。又住金粟祖亭，与天岸和尚问答，颇警捷。投老于海盐之隐庵，粥鱼茶版之余，惟日以吟咏为事。

　　颠和尚踪迹诡异

　　颠和尚者，长安人，踪迹诡异。蜀按察某迎之至成都，礼拜甚恭，然往往面斥之，无忌惮。尝食犬肉，帽檐插花一枝，引羣丐行于市。入昭觉寺，见丈雪禅师，诙嘲不已，禅师颇敬惮焉。一旦，骑马出城数里，语厩吏曰：「吾归矣。」径舍骑徒步去。按察追赆之，不受。往来秦、蜀栈中，所至辄画达摩像以施人。及归长安，数日即坐化。

　　髠残少时自剪其发

　　髠残，号石溪，又号白秃，亦自称残道者，武陵人。少时自剪其发，投龙三三家庵。旋游诸名山参悟。后往金陵，受衣钵于浪杖人。住牛首。

　　悬崖为牧云和尚付法弟子

　　悬崖，法名行筏，嘉兴人，俗姓陆，为牧云和尚付法弟子。选地于古南西北百武，筑精舍，三面临流，最为幽胜，牧云名之曰观澜。其后主古南院数年，退归西溪之上，终焉。
</div>
    <div class="pagination">
<a href="清稗类钞_page92.html">上一页</a><span>...</span><a href="清稗类钞_page88.html">88</a><a href="清稗类钞_page89.html">89</a><a href="清稗类钞_page90.html">90</a><a href="清稗类钞_page91.html">91</a><a href="清稗类钞_page92.html">92</a><span class="current-page">93</span><a href="清稗类钞_page94.html">94</a><a href="清稗类钞_page95.html">95</a><a href="清稗类钞_page96.html">96</a><a href="清稗类钞_page97.html">97</a><a href="清稗类钞_page98.html">98</a><span>...</span><a href="清稗类钞_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
