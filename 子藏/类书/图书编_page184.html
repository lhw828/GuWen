<!DOCTYPE html>
<html>
<head>
    <meta charset="UTF-8">
    <title>图书编 - 第 184 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 184 页/共 220 页</h1>
    <div class="content">　　彻馔【雍和】　祀礼既洽兮人神肃雍享帝享亲兮勉竭臣衷惟洪恩兮罔极俨连蜷兮圣容
　　送神【清和】　九韶既成兮金玉铿锵百辟森立兮戚羽斯藏皇天在上兮昭考在傍父配天兮祗修厥常殷荐既终兮神去无方云上升兮鸾鹄参翔灵光囘照兮郁乎芬芳载慕载瞻兮愿赐亨昌子孙黎民兮维帝是将于惟明德兮永懐不忘
　　望燎【时和】　龙舆杳杳兮归上方金风应律兮燎斯杨逹精诚兮合灵光帝庭纳兮玉帛将顾下土兮眷不忘愿锡吾民兮长阜康
　　嘉靖九年上欲于奉天殿行秋报礼夏言言秋报仍行于大祀殿亦得以伸配帝之敬于太宗而分配祖宗兼举祈报之仪尽矣十七年上欲崇祀皇帝考以配上帝乃撤南郊大祀殿建大享殿享上帝尊谥皇考为睿宗知天守道宏德渊仁寛穆纯敬恭俭敬文献皇帝侑享焉是秋报未成乃大享于宫右干隅极寳殿升祔皇考于太庙仍藏主于原寝
　　世宗朝明堂大享
　　礼之兴也莫贵于时莫大于称二者备矣是谓大顺大顺礼之极致也夫有天下之大位者谓之时具天下之大德者谓之称行是二者而宜之之谓义明其义之尽以断天下之疑以立万世之典者之谓圣数者皆备以考三王而不谬以俟百世而不惑者谓之大顺为礼之极致也是道也有天地以来惟武王能行之惟孔子能明之兼武王孔子之道而备美极盛孰有过于今日者哉我皇上秉生知之资抚制作之权光承天序立天下之大位非所谓时乎我皇考睿宗皇帝躬修德譲克配于天圣功昭赫系遹峻之望笃生圣嗣启受命之原非所谓称乎以天下之大徳当天下之大位本严父之文举大享之典而恊乎人心当乎天理非所谓行而宜之之义乎徃者戊戌之歳大议初下羣论籍籍礼臣惶惧莫知定拟我皇上亲御宸翰作为或问反覆千余言妙悟英断防词奥防炳然悬之日月与六经昭映信非虚矣尝仰而颂之见其折羣疑以孔子之言凖成周宗祀之典明周武君臣之分定百世宗祧之法别祖功宗德之异凡若此者有以超百代之见而断千古不决之疑非天下之至圣其孰能与于此哉由是大典昭于一代天下臣民晓然知天子之孝可通于神明加于百姓刑于四海施于万世盖自成周以还越二千年而再见其盛也兹非所谓大顺而为礼之极致也乎然此义自周以来鲜克知之徒察于制度之细而靡究于理义之原纷纷之议而不可为训久矣愚尝闻之礼曰义者礼之实也恊于义而恊则礼虽先王未有可以义起也又曰其数易陈也其义难明也故不知义者不可以言礼秦汉而下举其数而失其义者不能更仆数也是故有一殿有五室有九室十二室有四堂十二堂之异有配以始祖有配以祖考有三君并配侑有祖宗送配有主于严父而一世迭配之殊蔡邕郑桓谭之所纪述聂崇义李谧王炎李觏之所考究何其纷纷也裴硕欧阳修之伦制庶几近之乎大始永平显庆之所经营杜鸿渐王涯孙幵司马光王安石陈与义之所论辨何其纷纷也胡寅钱公辅之论义殆庶几近之乎然皆未有持时与称二者之说卓然见武王周公制礼崇亲之心于千载之上者也是圣人之道待人而明若斯之难也呜呼此岂可以与寡闻浅见者道哉盖尝论之明堂之制犹可畧也其义则难明也是武王周公以义起焉者盖武王周公之意以为郊以享帝庙以享亲天人之道备矣惟我文王备圣人之至德是天命之所与也使终同羣庙则何以严亲跻以配郊则嫌于并祖故以义起设为明堂以隆専祀而推尊于主宰之神是尊文王之至也夫尊文王者主于尊德也非武王周公之独私于亲也不然则舜可为矣而不为禹汤可为矣而亦不为三圣人者爱亲之心岂与武周异哉时可得为而亲之德未能配天而不愧则虽圣人未敢先天以有为也此称之为难之说也武王周公之意以为迎至大报四序禘尝诚孝之心逹矣惟此明堂但以宗文考之德出于二礼之外者也如四序并举则病于凟礼之为烦或歳首一行则失于取义之无谓故以义起择于季秋以行大享而着于成形之义是亲文王之至也夫亲文王亦主于严徳也非武王周公之可得公于人者也不然则成王之世未闻拘父之说而祀武王也康王之世未闻泥成形之义而祀成王也是二圣人者其爱亲之心岂独厚于人哉亲徳既盛而又适当乎应天之时故特举严父之典而不譲所谓圣人奉天之时也此时之为贵之説也故知时之为贵也则明堂之祀非有天下者不可得为也知称之为难也则严父之典非有天下者之皆得为也故曰二者偹矣是谓大顺孔子曰则周公其人所谓以义起者岂不信然哉是知虞夏之际协诸义不协而止者也汉晋之后协诸义不协而不止者也孰有若我皇上修礼严亲于武王有光者乎又孰有若我皇考凝德对天于文王有光者乎文王之德诗书所称备矣我圣考之德则载于史氏之书藏于金匮之秘非疏远草莱之臣所得覩识也












　　图书编卷一百
　　钦定四库全书
　　图书编卷一百一
　　明　章潢　撰
　　专祀太嵗风云雷雨师总叙
　　太歳者十二辰之神按说文歳之字从歩从戍木星一歳行一次十二辰十二周天若歩然也自子至已为阳自午至亥为隂所谓太歳十二神也隂阳家说又有十二月将十二时所直之神若天罡太乙功曹大冲之类虽不经见歴代因之唐宋不载祀典元每有大兴作祭太歳月将日直时直于太史院若其风师雨师之祀见于周官秦汉隋唐亦皆有祭天寳中又增雷师于雨师之次因升风雨雷师为中祀宋元因之国朝既祀于圜丘以太歳风雨雷师从祀且增云师于风师之次复以春秋惊蛰秋分后之三日专祀本歳太歳及风师云师雨师于国南羣祀坛天子降香遣官展事其郡县风云雷雨师之祭一如前代之仪云
　　太歳坛
　　在正阳门外之西与圜丘相对中为太歳殿东西两庑南为拜殿殿之东南砌燎炉殿之西为神庙神厨宰牲亭亭南为川井外四天门东门外为斋宫殿驾库外为东天门又神祗坛今罢祀护坛地六百畆供粢盛及荐新品物又种九十四畆有竒每年额税四石七斗有竒本寺防白礼部收贮神仓以备旱潦又坛官种一百九十畆坛万二百六十六畆七分歳孟春歳除遣太常寺卿祭太歳之神于太歳殿四季月将从祀春秋东庑夏冬西庑先十五日题遣官行礼委协律郎率乐舞生演礼乐先三日同享祫奏斋诣大和殿观礼乐牺牲所看牲先一日乐舞生烧香陈设乐器厨役洗祭器至夜陈设笾豆祭品太歳礼神帛一【白色】磁爵三酒盏三十黝牛一羊一豕一登一铏二笾豆各十簠簋各二四季月将同惟帛一每季爵三至期导引官导遣官由拜殿右门入典仪唱乐舞生就位执事官各司其事赞引赞就位典仪唱迎神奏乐乐止赞两拜典仪唱奠帛行初献礼奏乐执事捧帛爵诣各神位前奠讫乐暂止赞引赞跪典仪唱读祝讫乐复作赞俯伏兴平身乐止典仪唱行亚献礼奏乐【仪同初仪献惟不献帛读祝】乐止典仪唱行终献礼奏乐【仪同亚献】乐止典仪唱赐福胙执事进福酒胙于遣官右赞跪赞搢笏赞饮福酒赞受排赞出笏赞俯伏兴平身赞两拜典仪唱读祝官捧祝掌祭官捧帛馔各诣燎位赞拜奏乐捧祝帛官下陛赞礼毕孟春祝文皇帝遣致祭于某甲太歳之神四季月将之神时维孟春聿新歳序特用遣祭以牲帛庶品之仪神其歆此祭诚敷佑康吉尚享歳暮则改云时维歳暮将届新春祭诚则改为报诚
　　乐章【乐八奏乐生七十二人舞八佾文生六十四人武生六十四人】
　　迎神【保和】　吉日良辰祀典式陈辅国佑民太岁尊神四时月将功曹司神濯濯厥灵昭鉴我心以以迎来格来歆
　　奠帛【保和】　灵其止有赫其威一念濳通幽防弗违有仪在篚物薄而防神兮安畱尚其享之
　　初献【安和】　神兮我畱有荐必受享祀之初奠兹醴酒晨光初升详徴应候何以侑觞乐陈初奏
　　亚献【中和】　我祀维何奉兹牺牲爰酌醴齐二觞再升洋洋如在式燕以宁庻表防忱交于神明
　　终献【肃和】　执事有严品物斯祭黍稷非馨式将其意荐兹酒醴成我常祀神其顾歆永言乐只
　　彻馔【雍和】　春祈冬报率为我民我民之生赖于尔神惟神祐之康宁是臻祭祀云毕神其乐歆
　　送神【宁和】　三献礼终九成乐作神人以和旣燕且乐云车风驭灵光昭灼瞻望以思邈彼寥廓
　　望燎【宁和】　俎豆旣彻礼乐已终神之云旋倐将焉从以望以燎庶几感通时和嵗丰惟神之功















<子部,类书类,图书编,卷一百一>








　　先农坛【南京】
　　洪武二年建坛于山川坛之西南墠崇尺许南为籍田北为神仓歳仲春遣应天府官祭先农之神于先农坛典仪唱乐舞生就位执事官各司其事赞引引献官至盥洗所赞诣盥洗所搢笏出笏赞引赞就位典仪唱瘗毛血迎神奏乐止赞引赞四拜陪祭官同典仪唱奠帛行初献礼奏乐诣神位前搢笏执事官以帛跪进于奠官奠讫执事官以爵跪进于献官赞引赞献爵出笏诣读祝位跪读祝官跪于献官左读祝毕进祝于神位前赞引赞俯伏兴平身复位乐止典仪唱亚献礼奏乐执事以爵进于神位前乐止典仪唱终献礼【仪同亚献】典仪唱饮福受胙赞引赞诣饮福位执事以爵进于献官赞饮福酒受胙出笏俯伏兴平身复位赞引赞二拜典仪唱彻馔奏乐执事于神位前彻馔乐止典仪唱送神赞奏乐唱引赞四拜乐止典仪唱读祝官捧祝掌祭官捧帛馔各诣燎位望瘗赞引赞诣望瘗位赞礼毕祝文皇帝谨遣致祭于先农之神惟神功兴农事乃种嘉谷为民立命万世永頼今将亲作亲耕籍田谨以牲醴庶品用修常祀尚享乐八奏【乐八奏乐生七十二人舞八佾文生六十四人武生六十四人】
　　迎神【永和】　东风起蛰地脉奋然苍龙挂角蔚蔚天田民命维食创物有先圜钟既奏有降斯延
　　奠帛【永和】　帝出乎震天发农祥神降于筵霭霭洋洋礼神有帛其色惟苍岂伊具物诚敬之将
　　初献【寿和】　九谷未分庶草攸同表为嘉种实在先农黍稌斯丰酒礼是供献帛之初以蕲感通
　　亚献【宁和】　倬彼甫田其隰其原来耜云载骖御之间报本斯享亚献惟防神其歆之自古有年
　　终献【雍和】　帝籍之典享祀是兹洁丰嘉栗咸仰于斯时维亲耕享我农师礼成于三以讫陈词
　　彻馔【景和】　于赫先农歆此洁修于篚于爵于馔于馐礼成告彻神恵感畱馂及终畆丰年是求
　　送神【泰和】　神无不在于昭于天日迎日送于享于筵冠裳在列金石在悬徃无不知其佩翩翩
　　望瘗【泰和】　祀帛特醴先农既歆不畱不防瘗之厚深有幽其瘗有赫其临曰礼之常匪今斯今
　　洪武元年御史寻适请耕籍田享先农以劝天下上从之二年建坛以后稷配正月十七日告祭于先农之神惟神生于天地开辟之初创田器别嘉种以肇兴农事古今亿兆非此不生永为世教帝王典祀敬不敢防因天下乱集兵保民者一纪于兹荷天眷佑海内一家临御称尊纪纲黎庶考典崇祀神载防书今东作方兴礼宜告祭谨命太常寺筑坛于京城之阳躬率百司诣坛展礼缅惟神明造化万世如新冀发太古之苗寳初生之粟为民立命昭祀无疆谨以制币牺齐粢盛庶品肃备常仪陈其名荐以神作主尚享是日亲祀先农毕太常寺卿引皇帝至耕籍位南靣立三公以下及合从耕者各就耕位万部尚书北靣进耒耜太常卿引皇帝秉耒三推讫尚书跪受耒太常卿奏请皇帝复耕籍位南向坐三公五推尚书九卿九推讫奏礼毕应天府并两县官率耆老终畆已而奉仁祖配八年奉钦依我想先农只是上古一个种田的人今后祭先农时百官都致斋那当致日子教应天府官率耆老并种田的老人去祭祭毕我率百官到那田所钦前亲耕钦此遣应天尹祭不设配上亲耕如故永乐建坛如南京耕籍亲祭仲春遣顺天府尹礼乐如旧治元年二月十三日孝宗耕籍礼部尚书李敏题顺天府添上中下等农夫各十人穿本等衣鞋各执农器引进叩头令其终畆或赐食赐布以慰之奉钦依朕正要看农夫艰苦着顺天府分付终畆庶人只穿本等衣鞋耕地人赐布一疋嘉靖元年奉钦依终畆农夫照例引见只穿本等衣鞋每人赏布一疋二年耕籍用乐舞仲春教坊奏乐九年建圆廪方仓备黍盛祝文嗣天子御名致祭于先农神曰惟神肇兴农事始种嘉种立斯民命万世攸頼兹当东作之期躬耕籍田惟頼神慈黙施化理俾年谷丰茂率土皆同以牲帛醴齐之仪用伸祭告之诚十六年遣万部尚书用乐舞四十一年仍遣顺天府尹免乐舞皇帝即位行耕籍礼亲祀焉先农坛【以下太常寺】在太歳坛之西南为制一成四靣石阶九级西为瘗位东为具服殿前为观耕台南即籍田东北建神仓歳仲春上戊日遣顺天府尹祭先十五日委恊律郎率乐生演礼乐先二日奏至斋具本奏省牲进铜人斋牌示长安门是日诣太和殿观礼乐牺牲所看牲先一日上告辞内殿省牲官具本服命博士捧祝版候填御名捧安于香亭厨役舁至神库奉安乐舞生陈设乐器厨役洗器夜三更捧安于神版设笾豆祭器先农告祀帛一【青色】磁爵三酒盏三十黝牛一羊豕一登一铏二簠簋各二笾豆各十祭日昧爽本寺卿于皇极殿候请圣驾上由正阳门至神祗坛东西入导至具服殿具皮弁服出导至先农坛典仪唱乐舞生就位执事官各司其事内赞对引导至御拜位【位设于坛上】奏就位典仪唱瘗毛血迎神奏乐奏陞坛内赞导上至香案前奏搢圭奏上香奏出圭奏复位乐止奏四拜【传赞百官同】典仪唱奠帛行初献礼奏乐执事官捧帛爵献于神位前乐暂止奏跪【传赞众官皆跪】典仪唱读祝讫乐复作奏俯伏兴平身【传赞百官同】乐止典仪唱行亚献礼唱奏乐执事官献于神前乐止典仪唱行终献礼奏乐【仪同亚献】乐止本寺卿于坛东西向唱答福胙光禄寺卿跪进福酒胙于上右内赞奏跪奏搢圭奏饮福酒奏受胙出圭奏俯伏兴平身奏再拜【传赞百官同】典仪唱彻馔奏乐乐止典仪唱送神奏乐奏四拜【传赞百官同】乐止典仪唱读祝官捧祝掌祭官捧帛馔各诣瘗位奏乐捧祝帛官下级奏礼毕导引官导上囘具服殿更翼善冠黄袍本寺卿入奏诣耕位导驾官同卿导上至观耕前耕籍位南向立三公以下从耕者各吉服侍万部尚书北向跪进鞭导驾官同卿导上秉耒耜三推三返毕万部尚书跪受耒耜顺天府官跪受鞭卿跪奏请复位顺天府捧青箱随以种子播而覆之上御观于耕上南向坐观三公五推尚书九卿九推讫卿跪奏耕毕从耕官各就位教坊司承应毕卿跪奏礼毕导驾官同卿导上还至斋宫宴从耕官宴毕上囘参内殿祝文两京同乐章太祖御制两京同歳仲春祭赞引导遣官诣盥洗所洗讫典仪唱执事官各司其事赞就位【位设于坛下】典仪唱迎神【自迎神至送神同前惟不答福胙无乐舞】
　　先蚕嘉靖九年坛于北郊十年改筑于内苑以仲春上巳祀二十七年罢歳春择日皇后祭公主内外命妇陪祀前三日内尚仪奏斋戒洗宫令陈祭物乐女生陈乐器祭品先蚕之神爵三盏三十黍稷稻笾豆各十帛一羊一豕一是日未明司礼监备仪仗及重翟车蚕宫令备钩筐一副俱候西华门外将明皇后出宫门乗肩舆侍卫警跸如常公主及内命妇应入坛者各着其服以从至西华门升重翟车兵卫仪仗导女官捧钩筐行于车前至具服殿皇后至祭拜位司赞奏就位公主内外命妇各以次就位内赞唱瘗毛血迎神奏乐乐止司赞奏四拜公主内外命妇同内赞唱奠帛行初献礼乐作执事官捧帛爵于神位前各奠跪讫乐暂止司赞奏跪皇后跪公主以下同跪内赞唱读祝讫乐复作司赞奏兴皇后公主以下同兴乐止内赞唱亚献礼终献礼乐作执事官捧爵于神位前跪奠讫乐止执事女官进立坛东西向唱赐福胙司赞跪奏皇后跪执事女官捧福酒胙跪进于皇后右奏饮福酒奏受胙讫奏兴皇后兴奏两拜公主以下同内赞唱彻馔乐作乐止内赞唱送神乐作奏四拜公主以下同乐止内赞唱读祝官捧祝执事官捧帛馔各诣瘗位乐止皇后退拜位之东立捧祝帛馔官过讫司賛奏礼毕皇后还具服殿更常服诣采桑行采桑礼祝文皇后某氏致祭于先蚕氏之神曰惟神肇兴蚕织衣我万世永頼仰冀黙垂庇佑相兹蚕事率土大同惟神之休敬以牲帛醴齐之仪用伸祭告尚享
　　乐章【乐六奏去舞】
　　迎神【贞和】
　　于穆惟神肇启蚕桑衣我万民保有家邦兹举旷仪春日载阳恭迎霞驭灵气洋洋
　　初献【寿和】
　　神其灵只有苾其芬乃献玉齍乃奠文纁仰祈昭鍳淑景氤氲顾兹蚕妇祁祁如云
　　亚献【顺和】
　　载举清觞蚕祀孔明以格以享鼓瑟吹笙隂教用彰坤仪久贞神之听之鍳此禋诚
　　终献【宁和】
　　神之格思桑土是宜三缫七就惟此茧丝献礼有终神不我遗锡我纯服藻绘其仪
　　彻馔【安和】
　　爼豆具彻式礼莫愆既筐既敇我祀孔防我思古人葛覃惟贤明灵歆只永顾桑阡
　　送神【恒和】
　　神之升矣日霄霞蒸相此女红杼柚其兴兹返宫銮凤翔腾瞻望弗及永赐嘉徴
　　三公命妇五采列侯九卿命妇三采蚕成内命妇十人行三盆手礼遂布于织妇献织于蚕宫令
　　社稷总叙
　　周制小宗伯掌建国之神位右社稷左宗庙社稷之祀坛而不屋必受霜露风雨以逹天地之气凡起大事动大众必先告于社而后出其礼可谓重矣盖古者天子社以祭五土之祗稷以祭五谷之神其制在乎中门之外外门之内尊而亲之与先祖等人非土不立非谷不食以其同功均利以养人故祭社必及稷所以为天下求福报功之道也然天子有三社为羣姓而立者曰太社其自为立者曰王社又有所谓胜国之社屋之不受天阳国虽亾而存之以重神也后世天子之礼惟立太社太稷以祀之社皆配以勾龙稷皆配以周弃汉因高祖除亾秦社稷立官太社太稷一歳各再祠光武立太社稷于洛阳在宗庙之右春秋二仲月及腊一歳三祀唐因隋制并建社稷于含光门之右仲春仲秋二时戊日祭之宗升社稷为大祀仍以四时致祭宋制每歳春秋二仲月及腊日祭之元世祖营社稷于和义门内少南以春秋仲月上戊致祀国朝建坛于宫城之右春用二月上戊日秋用八月上戊日致祭若其歴代制度仪文之同异者详具于左方











<子部,类书类,图书编,卷一百一>
<子部,类书类,图书编,卷一百一>
</div>
    <div class="pagination">
<a href="图书编_page183.html">上一页</a><span>...</span><a href="图书编_page179.html">179</a><a href="图书编_page180.html">180</a><a href="图书编_page181.html">181</a><a href="图书编_page182.html">182</a><a href="图书编_page183.html">183</a><span class="current-page">184</span><a href="图书编_page185.html">185</a><a href="图书编_page186.html">186</a><a href="图书编_page187.html">187</a><a href="图书编_page188.html">188</a><a href="图书编_page189.html">189</a><span>...</span><a href="图书编_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
