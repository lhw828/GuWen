<!DOCTYPE html>
<html>
<head>
    <meta charset="UTF-8">
    <title>山堂肆考 - 第 391 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 391 页/共 632 页</h1>
    <div class="content">　　列子周穆王时有化人来穆王敬之若神奏承云六英九招晨露以乐之注云承云黄帝乐六英帝喾乐九招舜乐晨露汤乐也
　　少卿授音
　　唐主使太常少卿祖孝孙以乐律授宫中音家伎不进数被让王珪与温彦博进曰孝孙修谨士也陛下使教女乐又责难之天下其以士为轻乎
　　魏绛受赐
　　左襄十一年郑人赂晋侯以师悝师触师蠲歌钟二肆及其鏄磬女乐二八晋侯以乐之半赐魏绛注云悝触蠲皆郑乐师名肆列也悬钟十六为一肆二肆三十二枚也
　　季札请观
　　左襄二十九年吴公子札来聘请观周乐
　　纳鲁庙
　　礼明堂位成王以周公为有勲劳于天下是以封周公于曲阜命鲁公世世祀周公以天子之礼乐是以鲁君季夏六月以禘礼祀周公于太庙昧东夷之乐也任南蛮之乐也纳夷蛮之乐于太庙言广鲁于天下也注云广鲁于天下言周公勲业之盛广及四夷故广大其国礼乐之事以示天下也
　　献汉庭
　　范晔汉书永宁元年西南夷禅国王献月乐及伶人明年元防作之于庭安帝与羣臣共观大奇之
　　杜防刋定
　　汉雅乐郎杜防晓乐事八音七始靡不兼该魏武平荆州得防使刋定雅乐魏有先代雅乐自防始也
　　郑译请修
　　隋开皇二年齐黄门侍郎顔之推上言礼壊乐崩其来日久太常雅乐并用胡声请慿梁国旧章考寻古典髙祖不从曰梁乐亡国之音奈何遣我用耶俄而沛公郑译奏上请更修正于是诏牛章彦之何妥等议正乐然沦谬既久音律多乖积年所议不定
　　从声变声
　　笔谈五声宫商角为从声徴羽为变声从为律从律吕从吕变则以律从吕以吕从律故从声以配君臣尊卑有序不可相逾变声以为事物则或过于君声无嫌如六律为君声则商角皆以律应徴羽以吕应六吕为君声则商角皆以吕应徴羽以律应加变徴则从变之声渎矣
　　南音北音
　　吕氏春秋夏后氏孔甲田于东阳萯山天大风晦盲孔甲迷惑于民室主人方乳或曰之子是必有殃后乃取其子以归曰以为余子谁敢殃之之子长成人幕动拆撩斧斫斩其足遂为守门者孔甲乃作破斧之歌实始为东音禹行功见涂山之女禹未之遇而廵省南土涂山氏之女乃令其妾待禹于涂山之阳女乃作歌曰人兮猗实始作为南音周昭王亲将征荆辛余靡长且多力为王右周公乃封之于西翟实为长公殷整甲徙宅西河犹思故处实始作为西音有娥氏有二佚氏为九成之台饮食必以鼓帝令燕往视之鸣若諡隘二女爱而争之覆以玉筐少选发而视之燕遗二卵北飞遂不反二女作歌一终曰燕燕往飞实始作为北音凡音者产乎人心者也感于心则荡乎音音成于外而化乎内是故闻其声而知其风察其风而知其志观其志而知其徳
　　用十二钟
　　初隋用黄钟一宫惟击七钟其五钟设而不击谓之哑钟唐协律郎张文收请重正余乐乃依古断竹为十二律髙祖命与祖孝孙吹调五钟叩之而应由是十二钟皆用
　　制十二和
　　唐祖孝孙已定乐乃曰大乐与天地同和者也制十二和以法天地之成数号大唐雅乐一曰豫和二曰顺和三曰永和四曰肃和五曰雍和六曰夀和七曰舒和八曰太和九曰昭和十曰休和十一曰正和十二曰承和用于郊庙朝廷以和神人
　　舞士九百
　　唐武后享坤宫自制大乐舞士用九百人
　　壮士一千
　　见节度
　　撰诞圣乐
　　唐王处休尝得太常乐家刘玠撰继天诞圣乐因帝诞日以献其乐以宫为君示五声有君也以土为徳本五运在中也奏二十四叠取二十四气而成一嵗奏十六节象元凯于朝者后中和乐本此
　　作奉圣乐
　　唐韦臯作奉圣乐于頔作顺圣乐常奉之军中至李夷简帅劒南辄废去谓礼乐非诸侯可擅制语其属曰我欲戒前非以诒戒将来也
　　宫商离乱
　　唐明皇时凉州新献曲帝御便坐召诸王观乐让皇帝宪曰曲虽佳然宫离而不属商乱而加暴君卑逼下臣僣犯上发于忽微形于声音播之咏歌见于人事臣恐一旦有播迁之祸帝黙然及安史乱乃思宪审音
　　金石谐婉
　　唐裴知古善乐律神龙元年正月享太庙乐作知古宻谓万年令元行冲曰金石谐婉将有大庆在唐室子孙乎是月中宗复位
　　音极哀怨
　　隋大业三年帝以唘民可汗入朝欲以富乐夸之太常少卿裴蕴古希防奏括前世乐家子弟皆为乐户于是四方散乐大集东京课京兆河南制其衣锦防为空帝置艶篇令乐正白明逹造新声播之音极哀怨
　　音始和畅
　　宋太祖干徳四年以雅乐声髙命和岘依古法制造新尺并黄钟九寸之管音始和畅
　　减虞乐器
　　乐府杂录舜调八音计用乐器八百般至周改宫商徴羽减乐器至五百般唐又减三百般
　　改周乐名
　　宋建隆元年夏四月定乐名改周文舞崇徳之舞为文徳之舞武舞象成之舞为武功之舞十二顺为十二安皆窦仪所定也
　　鞮鞻音
　　左思魏都赋鞮鞻所掌之音靺昧任禁之曲以娱四方之君以睦八荒之俗又周礼春官鞮鞻氏掌四夷之乐与其声歌祭祀则龡而歌之燕亦如之注云鞮革也鞻履也以革为履夷乐者之所履也四夷之乐东方曰靺南方曰任西方曰侏离北方曰禁
　　扶娄伎
　　拾遗记成王之时南蛮之南有扶娄国或于掌中备百兽之乐婉转屈曲于指间人形或长数分神怪闪忽乐府此伎至末代犹学焉
　　但用一宫
　　隋何妥旧以学问雅为髙祖所信又耻已宿儒不逮郑译等欲阻壊其事乃请张乐试之遂先説髙祖曰黄钟者以象人君之徳及奏黄钟之调髙祖曰滔滔和雅甚与我心防妥因陈用黄钟一宫不假余律髙祖大悦自是译等议寝后牛又请依古作旋相为宫之乐髙祖不许但用黄钟一宫而已
　　请下二律
　　宋仁宗景祐二年命集贤校理李照定雅乐照独任所见更造新器而声极下议者非之至神宗元丰三年将有事于明堂知礼院杨杰条上旧乐之失遂召秘书监刘几侍郎范镇与杰叅议几杰请遵祖训一切下王朴乐二律用仁宗时所制编定追考成周分乐之序辩正二舞容节而范镇以为定乐当先正律又乞访求真黍以律生尺改脩钟量废四清声上不听诏悉从几杰议按四清声者朱子语录曰黄钟之律最长应钟之律最短长者声浊短者声清十二律旋相为宫宫为君商为臣乐中最忌臣陵君故有四清声如今大飨有十六个十六个是正律四个是清声清声是减一律之半如应钟为宫其声最短而清或防宾为之商则是商声高似宫声是为臣陵君不可用乃用宾减半为清声以应之虽然减半只是此律故亦能相应也
　　着乐书
　　宋仁宗皇祐中益州乡贡进士房庶尝着乐书补亡二卷其説以为以子谷秬黍中者一千二百实管中黍尽得九十分为黄钟之长九寸加为一尺则律定矣范镇是之又有魏汉津者本剰员兵士自云居蜀师事唐仙人李良授鼎乐之法皇祐中与房庶俱被召至京而黍律巳定不伸所学而退汉津晓隂阳律数术多奇中尝语所知曰不三十年天下乱矣人未之信也
　　献乐议
　　宋徽宗崇宁二年蔡京引蜀方士魏汉津见帝献乐议破先儒累黍之非用夏禹以身为度之文取帝指三节三寸为度定黄钟之律请先铸九鼎以备百物之象然后均裁管为一代之乐制
　　中和之声
　　元丰圣训礼官杨杰言金声舂容失之则重石声温润失之则轻土声缦胡失之则下竹声清越失之则髙丝声纎微失之则细革声隆大失之则洪匏声丛聚失之则长木声无余失之则短惟人禀中和之气有中和之声始足以权量八音故先儒云依人音而制乐托乐气以审音请详大乐以歌为本声必依永律必和声
　　律尺之法
　　言行录范景仁与司马温公皆上疏论律尺之法又与光往复论难凡数万言往在馆职议乐不合乃奕棋以决之君实不胜后二十年君实在西京景仁往之不持他书唯持向所説乐论八篇争论者数夕不能决又投壶以决之景仁不胜君实讙曰大乐还魂
　　乐舞
　　舞者乐之容用之于武事则为武舞用之于文事则为文舞
　　格苖民
　　见驭夷
　　教国子
　　周礼春官大司乐以乐舞教国子又乐师掌国学之政以教国子小舞凡舞有帗舞有羽舞有皇舞有旄舞有干舞有人舞注云祭社稷以帗宗庙以羽四方以鳯辟雍以旄兵车以干星辰以人人舞手舞也
　　象成
　　乐记孔子谓賔牟贾曰乐象成者也总干而山立武王之事也发蹈厉太公之志也武乱皆坐周召之治也
　　知徳
　　乐记其治民劳者其舞行缀逺其治民逸者其舞行缀短
　　执籥秉翟
　　诗邶风左手执籥右手秉翟赫如渥赭公言锡爵注云执籥秉翟者文舞也籥如笛而六孔翟雉羽也
　　执弓挟矢
　　周礼大射诏诸侯以弓矢舞注云射必执弓挟矢而舞所以为升降之仪
　　值羽值翿
　　诗陈风坎其击鼓宛丘之下无冬无夏值其鹭羽坎其击缶宛丘之道无冬无夏值其鹭翿注云值其羽翿言以其羽翿为翳舞者持以指麾也
　　助生助养
　　五经通义东夷之乐持矛舞助时之生南夷之乐持羽舞助时之养
　　惊鸿飞燕
　　乐府杂录舞者乐之容有大垂手小垂手或象惊鸿或如飞燕有字舞以舞人亚身于地布成字也有花舞着緑衣偃身合成花字也有马舞拢马人着防衣执鞭于牀上舞蹀躞蹄皆应节奏也又有囘波乐春莺啭乌夜啼之属谓之软舞柘枝大凉州逹摩枝之属谓之健舞
　　游龙素蜺
　　东汉傅毅舞赋体若游龙袖如素蜺按毅字武仲
　　翘防折腰
　　初学记厯代舞名有象箾南籥之舞周文王舞也武徳文始五行之舞汉髙庙舞也昭徳舞孝文庙舞也四时舞孝文所作盛徳舞孝武所作云翘育命之舞并光武所作大武舞光武庙舞昭武鳯翔灵应武颂武始咸熙章斌之舞并魏宋庙舞也以土地名之有周舞郑舞赵舞巴渝舞淮南舞燕余舞古之舞曲有回鸾舞七盘舞萦尘舞集羽舞见王子年拾遗记翘袖舞折腰舞并戚夫人所作见西京杂记白鳬舞吴孙皓时所作羡水舞见何承天纂文杯柈舞公莫舞洒舞沸舞竝晋初时俗所作见沈约宋书按杯柈舞汉世惟有柈舞而晋世加之以杯谓手以接杯柈反覆之也公莫舞相项荘舞劒项伯以袖隔之使不得害汉髙祖且语荘曰公莫古人相呼曰公言公莫害汉王也今之用巾盖象项伯衣袖之遗式
　　征骋角
　　傅武仲舞赋激徴骋清角
　　萦尘
　　拾遗记燕昭王时广延献二舞女其舞曲一名萦尘言体轻与尘雾相乱也一曰集羽言宛转若羽毛之从风也
　　回波
　　唐崔日用骤拜兵部侍郎宴内殿酒酣起为回波舞
　　节八音
　　左隠五年考仲子之宫将万焉公问羽数于众仲对曰天子用八诸侯六大夫四士二夫舞者所以节八音而行八风故自八而下公従之于是初献六羽按万舞之总名
　　象四气
　　六帖南蛮西舍利请献夷中歌曲令舞人服南诏衣绛纱襦黑头囊画皮靴首饰抺额冠金寳花鬘襦上复加画半臂执羽翟舞俯伏以象朝拜裙襦画鸟兽草木文以五采杂华以象庶物咸遂葆羽四垂以象天无不覆正方布位以象地无不载分四列以象四气舞为五字以象五行
　　振万
　　左荘二十八年楚令尹子元欲蛊文夫人为馆于其宫侧而振万也夫人闻之泣曰先君以是舞也习戎备也今令尹不寻诸仇讐而于未亡人之侧不亦异乎按子元楚文王弟欲蛊惑以淫文王之夫人息妫也
　　施铃
　　乐苑羽调有柘枝曲商调有掘柘枝此舞因曲而名用二女童帽施金铃抃转有声其来也于二莲花中藏之花折而后见对舞相呈实舞中雅妙者也
　　沐猴舞
　　汉书平恩侯许伯入第丞相以下皆贺酒酣乐作少府檀长卿起舞为沐猴与狗鬭坐上皆笑司盖寛饶劾长卿为列卿而为沐猴舞失礼甚矣许伯为谢乃解
　　鸲鹆舞
</div>
    <div class="pagination">
<a href="山堂肆考_page390.html">上一页</a><span>...</span><a href="山堂肆考_page386.html">386</a><a href="山堂肆考_page387.html">387</a><a href="山堂肆考_page388.html">388</a><a href="山堂肆考_page389.html">389</a><a href="山堂肆考_page390.html">390</a><span class="current-page">391</span><a href="山堂肆考_page392.html">392</a><a href="山堂肆考_page393.html">393</a><a href="山堂肆考_page394.html">394</a><a href="山堂肆考_page395.html">395</a><a href="山堂肆考_page396.html">396</a><span>...</span><a href="山堂肆考_page392.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
