<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 76 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 76 页/共 331 页</h1>
    <div class="content">　　【旧唐书】
　　《礼仪志》：天宝三载三月，两京及天下诸郡，于开元观开元寺，以金铜铸玄宗等身，天尊及佛各一。
　　工人塑神
　　【罗昭谏谗书】
　　吴之建报恩寺也，塑二神于门。土工与木工互不相可，木人欲虚其内，空其外，开通七窍，以应胸藏。俾它日灵圣，用神吾工。土人以为不可，神尚洁也，通七窍应胸藏，必有尘滓之物点入其中，不若吾立魂而瞪，不通关窍，设无灵，何减于吾。木人不可，遂偶建焉。立魂者竟无所闻，通窍者至今为人之祸福。
　　驱虎檄神
　　【唐书】
　　顾少连为登封簿，邑有虎孽，民患之，少连塞陷阱，驱虎檄神，虎不为害。
　　作誓告神
　　【唐书】
　　《高骈传》：毕师铎怒骈将吕用之专恣，欲讨之，乃帅兵及亡命数千至高邮，见张神剑与郑汉璋聚谋。谋既合，取酒割臂血而盟。推师铎为大丞相，作誓告神，乃移檄州县，以讨吕用之为名而起。
　　良玉礼神
　　【唐张说集】
　　《王翼方神道碑》云：良玉礼神，用之西序之器，舍之南山之璞，然不有其珍也。君子安命，进之城之雄，退之去国之老，然不失其心也。
　　蓄灵蓄神
　　【唐欧阳詹集】
　　《甘露述意》：天冥冥，其间蓄灵；地陈陈，其间蓄神灵无形，神无身。无形，无言，无身，无声。苟有可褒，以物而旌；苟无可褒，物不虚行。
　　献羞饫神
　　【唐李元宾集】
　　《郊天颂》：献羞饫神，烘燎历天，神下于盖高，乐作于无声。
　　阅库问神
　　【太平广记】
　　江西有驿官，以干事自任。白刺史，驿已理，请一阅之。乃往，初一室为“酒库”，诸酝毕熟，其外画神。问曰：何也？曰：杜康。刺史曰：功有余也。又一室曰茶库，诸茗毕贮，复有神。问：何也？曰：陆鸿渐。刺史益喜，又一室曰：俎库，诸茹毕备复有神。问曰：何也？曰：蔡伯喈。刺史大笑曰：君误矣。
　　禁迎神
　　【荃翁贵耳】
　　余干有一富人，作社火迎五圣。遂三次往行在看拜郊，画成图，归，装官家驾出迎神，呼八千人为细甲军。皆用金银二纸为之，卤薄仪卫俱全。又装一人，俨然赭袍，坐于辇上。后州郡因词诉，取社首数十人囚死之，此等真怪事，所以迎神社火有禁，固有意也。
　　诬神
　　【涧泉日记刘向论复泰疏】
　　周易大传曰：诬神者殃及三世。今以易大传文考之，殊不类。
　　被酒蹴神
　　【夷坚志】
　　杨大方者，岳州人。为性耿介，有操持，好学负气。绍兴三年赴漕台试，于江陵道中过一庙，望其像貌雄。整衣冠入谒，焚香致祷，因掷杯咨决得失。凡三掷皆得阴，以为神不赐许，时已被酒，遂发怒，取毁之神侧。而判官所谓善恶二部者，杨因控恶者，须仍批其颊大声叱之曰：教汝作判官，略无灵验，虚受享奠，何似请我做。我文章十分，准拟科第，何不报我？引足蹴仆之，乃去。才出门行十数步，酒微醒，觉渴闷。令仆汲水未及而蹶，撼呼弗应。仆掖往村邸就榻，少憩移时，矍起，谓仆曰：酒之累人如此，吾适入庙实为无礼。遭二卒追诣庭下，神王诟责甚峻，赖善判官力为分解，曰：此子是岳州一个好秀才，志行不凡，前程未可量。只被一醉所误，若置之重罚，却成大猛，不如令充恶部使，祗役于前，庶得谢过可也。王首肯，顾二卒曰：暂押去却来。观此事势，我必不免。索笔作书与妻，词意悲哽，封题授仆，投笔而逝。
　　处女嫁神
　　【豫章志】
　　松阳门内有秦时大樟树，汉以来立庙祠之。郡人每岁选良家处子，具婚礼送庙，谓之嫁神。经夕女死，取尸焉。唐高宗时，道士胡惠超能为符咒之术。是夕留符庙中，女得不死。于是积薪将焚树，道俗惊惧，树上有鹤雀窠数十。欲烧前三日，翔飞空中，徘徊不下。又四边居宅栉比，皆是竹木，恐火延烧。于时，风吹焰直上，旁无损害，庙废。
　　冲触醮神
　　【龙虎山志】
　　高士张元英，长沙人。宋景定间遇异人，授以道法，今为道士。一日主黄醮，忽有人自缚门柱曰：适在倪洋市饮酒，啖牛肉，冲触醮坛神，神今缚我，乞师垂救。元英乃曰：彼既知畏神，宜释之。以水之，缚者立醒。
　　辱国渎神
　　【言行龟鉴】
　　刘忠肃公挚在南京幕府，会司农寺颁新令，尽斥卖天下祠庙，依坊场河渡法，收净利。南都阏伯庙岁为钱四十六贯，微子庙十二贯。公叹曰：一至于此。往见留守张公方平曰：独不能为朝廷言之耶？张公矍然，固托公为奏曰：阏伯迁于商丘，主祀大火。火为国家盛德所乘，历世尊为大祀。微子，宋始封之君，开国此地，本朝受命建号所因，又有双庙者，唐张巡许远，孤城死贼，能捍大患。今若令承买，小人规利，冗亵渎慢，何所不为？岁收微细，实损大体，欲望详酌，留此三庙，以慰邦人崇奉之意。神宗即日批曰：辱国渎神，莫此为甚。速令行下更施行。
　　醵钱赛神
　　【燕语考异】
　　京师百司胥吏，每至秋，必醵钱为赛神会，往往因剧饮终日。苏子美进奏院会正坐此，余曾问其何神，曰：苍王。盖以苍颉造字，故胥吏祖之。固可笑矣。官局正门里皆于中间用小木龛供佛，曰：不动尊佛。虽禁中诸司皆然，其意亦本吏畏罢斥，以为祸福甚验，事之极恭。此不惟流俗之谬可笑，虽神佛亦可笑也。子美云：且留邸之祀神，缘常岁而为会，余共享，京局皆然。窃谓前规有所未便，起无名之率，会不肖之徒，且醵敛吏人，岂如斥卖弃物，啸聚非类？岂如宴集同僚？盖子美乃是不欲醵钱，而奏用市故纸钱会客也。
　　岳峻基神
　　【宋王华阳集】
　　《赐枢密副使陈升之生日礼物诏》：阳重表节，岳峻基神。纪蓬矢之诞祥，将绨函之赐式，洪图，是翼茂祉其膺。
　　推怪引神
　　【宋曾巩元丰类稿】
　　《过客论》：道者，简易而合于人情者也。推怪引神，茫昧迂阔，适乱纪律，缗绅者不宜道。
　　经神
　　【王子年拾遗记】
　　后汉何休，木讷多智，三坟五典，阴阳算术，河洛谶纬，以及远年古谚，历代图籍，莫不咸诵也。门徒有问者，则为注记，而口不能说，作《左氏膏肓》《公羊废疾》《谷梁墨守》，谓之三阙。言理幽微，非知机藏往，不可通焉。及郑康成锋起而攻之，求学者不远千里，赢粮而至，如细流之赴巨海。京师谓康成为经神，何休为学海。
　　【文潞公集】
　　《经神赋》：明识经旨能若神矣昔郑康成，英聪挺生，擅穷经之妙誉，著响德之嘉名。识洞精微，我则惟变所适；学臻几奥，我则用晦而明。岂不以温故知新，博闻强识，明光典之奥义，晓圣人之遗则。足以道并无方，功侔不测，下帏靡怠，莫穷乎变化，云为开卷精可验乎？聪明正直，岂止夫游心万仞，皓首一经，爰因学以知道，遂表人之最灵。阐扬乎黄卷青箱，难述祸福；讲贯乎三坟五典，可洞幽冥。岳岳腾芳，孜孜擅美，允符得一之义，克配害盈之理，敦诗罔倦，应道岳降之言；学易弥勤，自合著圆之旨。若夫彼之神兮，于冥漠而足称此之神兮，在探讨以为能。谅咸因于广博，固靡自于依凭。皇士安之书淫，岂能言方轨；杜元凯之传僻，诚宜服膺。厥号堪嘉，斯言可度，盖经明之是务，岂石言之有讠乇多文为美，知福善以攸同；非圣不谈，信依然而宛若。伟哉斯人！扬名立身，以学优而既显，将诚感以斯亲，有同乎周季刘臻，皆称汉圣；且异夫隋初杨素，止号江神。是何盛德昭然。遗芬若此。当一时之攸仰，俾千载而可韪。神兮神，与百神而有殊，吾亦祷之久矣。
　　薛灵芸针神
　　【王子年拾遗记】
　　魏文帝时，常山有美女，姓薛，名灵芸，年至十五，容貌绝世。常山守谷永献之文帝，帝名之曰：夜来。妙于针功，虽处于深帷重幄之内，不用灯烛之光。裁制立成，非夜来缝制，帝则不服。宫中号为针神也。
　　【类说】
　　魏文帝美人薛灵芸，少选入宫。芸别父母升车，以玉唾壶承泪，壶皆红色。帝遣文车一乘迎之，望而叹曰：昔言朝为行云暮为行雨，今非云非雨，非朝非暮。因名夜来。
　　诗神
　　【金门岁节】
　　贾岛祭诗神。出《韵府群玉》
　　钱神
　　【晋书?鲁褒传】
　　褒以贫素自立。元康之后纪纲大坏，褒伤时之贪鄙，乃隐姓名而著《钱神论》以刺之。其略曰：钱之为体，有乾坤之象。内则其方，外则其圆。其积如山，其流如川。动静有时，行藏有节。市井便易，不患耗折。虽折象寿，不匮象道，故能长久，为世神宝。亲之如兄，字曰孔方。失之则贫弱，得之则富昌。无翼而飞，无足而走。解严毅之颜，开难发之口。钱多者处前，钱少者落后。处前者为君长，在后者为臣仆。君长者丰衍而有余，臣仆者穷竭而不足。诗云哿以富人，哀此茕独。钱之为言泉也，无远不往，无幽不至。京邑衣冠，疲劳讲肄。厌闻清谈，对之睡寐。见我家兄，莫不惊视。钱之所，吉无不利，何必读书，然后富贵。昔吕公欣悦于空版，汉祖克之于赢二，文君解布裳而被锦绣，相如乘高盖而解犊鼻，官尊名显，皆钱所致。空版至虚，而况有实，嬴二虽少，以致亲密，由此论之，谓为神物。无德则尊，无势而热。金门而入紫闼，危可使安，死可使活，贵可使贱，生可使杀。是故忿争非钱不胜，幽滞非钱不拔。怨仇非钱不解，令问非钱不发。洛中朱衣，当涂之士，爱我家兄，皆无已已。执我之手，抱我终始。不计优劣，不论年纪。宾客幅凑，门常如市。谚曰：钱无耳，可使鬼。凡今之人，惟钱而已。故曰：军无财，士不来。军不赏，士不往。仕无中人，不如归田。虽有中人，而无家兄，不异无翼而欲飞，无足而欲行。盖疾时者，共传其文。
　　酒神
　　【云仙散录】
　　《醉录》曰：酒席之上九吐不减其量者，为酒神。
　　洞神
　　【罗泌路史】
　　《二灵记》：灵书八会，自然洞神。《三皇经》云：三星自然之文，皆以金玉为用。天皇所授玄王为简，青玉为文；地皇所授，黄王为简，白王为文。盖遒家者流，以《三皇经》为三坟。《大洞经》云：《三皇经》者，玉真洞清、上清洞玄、太清洞神也。《三洞苍元经》云：洞真，上清也。洞玄，灵宝也。洞神，三皇也。然近代三坟书非此也，有跋，见发挥。
　　大郎神
　　【能改斋漫录】
　　本朝乐府有《二郎神》，非也。按《唐乐杂录》曰：《离别难》，武后朝有一士人，陷冤狱，籍其家，妻配入掖庭，善吹栗，乃撰此曲，以寄情焉。初名《大郎神》，盖取良人第行也。既畏人知，遂三易其名，曰《悲切子》。又曰《怨回鹘》。乃以大为二，传写之误。
　　兽名骇神
　　【太平广记】
　　后汉张衡，字平子。南阳西鄂人。善画。建州浦城县，山有兽名骇神，豕身人首，状貌丑恶，百鬼恶之，好出水边石上。平子或往写之，兽入水中不出，或云：此兽畏写之，入不出。遂去纸笔，兽果出。
　　自称未神
　　【江湖纪闻】
　　开元末，有人好食羊头者，尝晨出，有怪在门，羊头人身，衣冠甚伟。告其人曰：吾未之神也，以汝好食羊头，故来求汝。汝辍食则已，若不尔，吾将杀焉。其人大惧，遂不复食。
　　豕为亥神
　　【能改斋漫录】
　　陈升之在相位，尝夙兴未出。其皆集厅前，忽有大豕奔逸而去，众以升之未出，而外门又未启，乃相与掩而缚之。以箦缭而藏诸密室，期以送升之，至待漏，即归共烹也。及归发钥取之，空箦而已。莫不惊怪，俄而，语达升之母，曰：吾儿生于辛亥，豕为亥神。今受系而没，岂吾儿当被灾乎？是夕焚香于臂，告天曰：老妾无益于世，男儿方尽心于国。不宜辄去，愿以老身代儿薄命。阅二十日，母果无疾而终。
　　圣神
　　【敬斋泛说】
　　《书曰》：帝德广运，乃圣乃神。《孟子》曰：大而化之之谓圣，圣而不可知之之谓神。明圣神为二物也。而晦庵解孟子援伊川一言，曰：圣不可知，谓圣之至妙，人所不能测，非圣人之上又有一等神人也。南轩亦曰：神则是圣人之妙，不可得而测者。不疾而速，不行而至，是也。非圣人之外复有所谓神也。二先生之说曲矣，孟子明言：乐正子，二之中，四之下，则信固优于善，美固优于信，大固优于美，圣固优于大，神固优于圣也。六者自下而上，譬犹登阶而至于堂，等等不同，级级有异。今二先生以为圣人之上，余无可进者，虽有神为可优，亦必与圣同功。但以不可测度，似高于圣耳。不得又以为一等也。以若所说，乃所以为曲矣。夫有状之可诘，初不若无状之状也；有象之可执，初不若无象之象也；有名之可道，信不若无名之可名也。然则无所不知，圣也，是人得以指名之；变化无方，神也，杳乎无得而名焉。无得而名而强名之神，亦无可奈何云尔。有名之与无名，定名之与强名，其相悬也如此，如之何混而为一区，等而为一物也。
　　聪明圣神
　　【春秋繁露】
　　同类相动：天有阴阳，人亦有阴阳。天地之阴气起，而人之阴气应之而起。人之阴气起，而天之阴气亦宜应之而起，其道一也。明于此者，欲致雨，则动阴以起阴。欲致晴，则动阳以起阳。故致雨非神也，而疑于神者，其理微妙也。非独阴阳之气可以类进退也，虽不祥祸福所由生，亦由是也。无非己先起之，而物以类应之而动者也。故聪明圣神，内视反听，言为明圣，内视反听。故独明圣者，知其本心，皆在此耳。
　　英杰为圣神
　　【王充论衡】
　　夫古人之才，今人之才也。今谓之英杰，古以为圣神。
　　辅养圣神
　　【续宋鉴长编】
　　宝元二年，知谏院韩琦请自今双日止御后殿视事，上问辅臣以故事，张士逊对曰：唐五日一开延英，盖资闲燕以辅养圣神。上曰：与夫宵衣肝食，固不侔也。前代帝王靡不初勤政事，而后失于逸豫，不可不戒也。时上感小疾，太医数进药，故琦有是请，上讫不从。
　　天胙圣神
　　【宋苏东坡集】
　　《谢宣召入院表》：生资文武，天胙圣神。
　　其知如神
</div>
    <div class="pagination">
<a href="永乐大典残卷_page75.html">上一页</a><span>...</span><a href="永乐大典残卷_page71.html">71</a><a href="永乐大典残卷_page72.html">72</a><a href="永乐大典残卷_page73.html">73</a><a href="永乐大典残卷_page74.html">74</a><a href="永乐大典残卷_page75.html">75</a><span class="current-page">76</span><a href="永乐大典残卷_page77.html">77</a><a href="永乐大典残卷_page78.html">78</a><a href="永乐大典残卷_page79.html">79</a><a href="永乐大典残卷_page80.html">80</a><a href="永乐大典残卷_page81.html">81</a><span>...</span><a href="永乐大典残卷_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
