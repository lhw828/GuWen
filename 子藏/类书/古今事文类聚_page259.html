<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 259 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 259 页/共 485 页</h1>
    <div class="content">　　杂著
　　胡笳十八拍【姑载二拍】　　蔡琰
　　东风应律兮暖气多知是汉家天子兮布阳和羌人蹈舞兮共讴歌两国交讙兮罢兵戈忽遇汉使兮称近诏遗千金兮赎妾身喜得生还兮逢圣君嗟别稚子兮防无因十有二拍兮哀乐均去住两情兮谁具陈不谓残生兮却得旋归抚抱蕃儿兮泣下沾衣汉使迎我兮四牡騑騑号失声兮谁得知与我生死兮逢此时愁为子兮日无光辉焉得羽翼兮将汝归一步一远兮足难移魂销影絶兮恩爱遗十有三拍兮弦急调愁肝膓搅刺兮人莫我知
　　古诗
　　听董大弹胡笳声兼语弄寄房给事云
　　李颀
　　蔡女昔造胡笳声一弹一十有八拍邉人落泪向边草汉使防肠对归客古戍苍苍烽火寒大荒隂沉飞雪白先拂商后角羽四郊秋叶惊摵摵董夫子通神明深山窃听来妖精言迟更速皆应手将徃复旋如有情空山百鸟散还合万里浮云隂且明嘶酸雏鴈失羣夜防絶蕃儿恋母声川为静其波鸟亦罢其鸣乌珠部落家乡逺逻逤沙尘哀怨生幽音变调忽飘洒长风吹林雨堕瓦迸泉飒飒飞木末野鹿呦呦走堂下长安城连东掖垣凤凰池对青琐门高才脱略名与利日夕望君抱琴至
　　杂著【以下系角】
　　道州鼓角楼记　　　　　韦禹锡【天圣间】
　　鼓角之制有自来矣肇帝鸿之御宇战蚩尤于涿野克壮乎虎旅取象乎龙吟尔后始皇备于卤簿稷嗣定于雅乐前征乌蛮之国遂寝乎兜勒之曲后分熊轼之寄乃限乎天骄之奏故有屹襄湖之峻雉敞云构之飞谯三吹之调深切七萃之师咸肃丕显乎威武底宁乎边鄙则知圣人备物致用其利溥哉
　　律诗
　　晩泊润州闻角　　　　　李涉
　　孤城吹角水茫茫风引胡笳怨思长惊起暮天沙上鴈海门斜去两三行
　　闻角　　　　　　　　　杜牧
　　晓楼烟槛出云霄景下钱塘已寂寥城角为秋悲更逺防霜云破海天遥
　　聼晓角　　　　　　　　李益
　　繁霜一夜落平芜吹角当城片月孤无数塞鸿飞不度秋风卷入小单于
　　延平水南天庆观夜作　　朱元晦
　　石楼云卧对江城城角吟霜永夜清料得南枝正愁絶不堪闻此防肠声
　　鼓
　　羣书要语大者谓之鼖小者谓之应鼗谓之麻小者谓之料击鼓谓之咢【尔雅】鼓人掌教六鼓以雷鼓鼓神祀以灵鼓鼓社祭以路鼓鼓鬼享以鼖鼓鼓军事以鼛鼓鼓役事以晋鼓鼓金奏【礼】伐鼓渊渊【采芑】鼍鼓逢逢【灵台】击鼓其镗【击鼓】君子聴鼓鼙之声则思将帅之臣【乐记】一鼓作气【左】桴兮拊鼓【九歌】诗句村鼓时时急【杜】剽夺惊桴鼓　腰鼓百面如春雷东海取鼍漫战鼓　长夜黙坐数更鼓【并坡】
　　古今事实
　　立鼓求谏
　　尧立敢谏之鼓
　　设鼓待击
　　禹以五音聴政县钟鼓磬铎置鼗以待四方之士为号曰教寡人以道者击鼓喻寡人以义者击钟告寡人以事者振铎告寡人以忧者击磬有狱讼告寡人者摇鼗
　　鼓以警众
　　文王世子天子观学大昕鼓以警众
　　鸣鼓而攻
　　季氏富于周公而求也为之聚敛子曰小子鸣鼓而攻之可也
　　越雷门鼓
　　越之城门号雷门有大鼓越击此鼓声闻洛阳王尊传曰毋持布鼓过雷门谓以布为鼓也
　　祢衡击鼓
　　祢衡字正平孔融雅爱其才数称赏于曹操操欲见之衡不肯徃操以其才不欲杀之闻衡善鼓召为鼓吏防阅视音节诸吏过者皆今脱其故衣更着岑牟单绞之服至衡方操挝踊跃而前吏呵之曰鼓吏何不改服而轻进衡于是先解褒衣次释余服祼身而立徐取岑牟单绞而着之复操挝顔色不怍操笑曰本欲辱衡衡反辱孤衡对曰不敢以先王之法服为伶伦之衣
　　桐材叩石鼓
　　晋武帝时吴郡临平岸崩出一石鼔打之无声问张华华曰可取蜀中桐材作鱼形扣之则鸣矣于是如其言声闻数里【异说】
　　打细腰鼓
　　宋萧思话年十许嵗好骑屋栋打细腰鼓
　　题鼓寓讥
　　孙为延陵县令国子助教高爽诣之了无故人懐爽出閤下过取笔书鼓面云徒有此大腹了自无肝肠面皮如许厚被打未遽央
　　晨昬鸣鼓
　　马周传先是京师晨昏传呼以警众后置鼓代之俗呼咚咚鼓
　　鼓楼警盗
　　李崇为兖州刺史兖土多刼盗崇为村置一楼楼挂一鼓盗发之处双捶乱击诸村闻之皆守要路俄顷之间声闻百里悉能擒送鼓楼自崇始也
　　再纳鼔环
　　燕龙图肃有巧思初为永兴推官知府冦莱公好舞柘枝有一鼓甚惜之其环忽脱公怅然以问诸匠皆莫知所为燕请以环脚为鏁簧内之则不脱矣莱公大喜燕为人宽厚长者愽学多闻其刻漏法最精今州郡徃徃有之【归田録】
　　古今文集
　　杂著
　　泗州重修鼓角楼记　　　李磎
　　烈而悲者角之声讙而壮者鼓之声烈与悲似义讙与壮似勇夫军以义集以勇进故军城例建楼鼓角于正门以严暮警夜二物用固均凡发语虽先鼔而后奏角先鸣者盖欲勇生于义也
　　记里鼓赋　　　　　　　栁宗元
　　异哉鼓之设也恢制度于天邑佐大礼于时行即行賛盛容而立之斯立观其象可以守威仪之三千节其音可以表吉行之五十配和鸾以入用并司南而为急
　　鼓铭　　　　　　　　　朱元晦
　　击之镗兮朝旣阳兮巧趋跄兮
　　律诗
　　题榆次县楼鼓　　　　　文宽夫
　　置向谯楼一任挝挝多挝少不知他如今幸有黄防被努出头来放早衙
　　钟【寺钟】
　　羣书要语钟空也内受气多故声大【释名】大钟谓之镛其中者谓之剧小者谓之栈【尔雅】以悬钟者横曰笋笋峻也在上高峻也纵曰虡虡举也在傍举笋也【释名】凡钟十六枚同为一簨簴者为编钟特悬者谓之镈【古今乐録】凡金为乐器有六皆钟之类也曰钟曰镈曰錞曰镯曰铙曰铎镈如钟而大錞錞于也圆如推头上大下小所谓金錞和鼓也镯钲也形如小钟军行为鼓节铙如铃而无舌有柄而执之铎如大铃【三礼图】鳬氏作钟两栾谓之铣【铣钟口两角也】铣间谓之于于上谓之鼓鼓上谓之钲钲上谓之舞钟悬谓之旋旋虫谓之干钟带谓之篆篆间谓之枚枚间谓之景于上之靡谓之隧凡钟磬各有笋簴冩鸟兽之形大声有力者以为钟簴清声无力者以为磬簴【周礼】发鲸鱼铿华钟薛综注曰海中有鱼名鲸海岛又有大兽名蒲牢蒲牢畏鲸鱼鲸鱼击蒲牢辄大鸣吼凡钟欲令声大故作蒲牢于上以所击之者为鲸鱼有篆刻文故曰华钟【张衡西京赋】钟鸣鼎食之家【王勃】
　　诗句夜钟清万事【杜】金吼霜钟彻【杜】长乐闻疎钟【李】青楼夹两岸万室喧歌钟【李白】有如寸挺揰巨钟【孟东野】科斗长收古鼎钟【坡】金阙晓钟开万户【岑】
　　古今事实
　　作钟之始
　　倕作钟【世本】
　　钟钮之名
　　禹时钟在者追蠡也追钟纽也蠡欲絶之貌【孟尽心注】
　　衅钟名落
　　叔孙为孟钟享大夫以落之注以猳猪血衅钟曰落
　　钟鼓燕臣
　　郑简公谓子产曰饮酒之不乐钟鼔之不鸣寡人之任也国家之不义朝廷之不治与诸侯交之不得志子之任也子无入寡人之乐寡人无入子之朝自是以来子产治郑城门不闭国无盗贼道无饿人孔子曰若郑简公之好乐虽抱钟而朝可也【尸子】
　　勲铭景钟
　　晋克潞之役秦有图败晋功魏颗以身却退秦于辅氏亲止杜囘其勲铭之景钟
　　每食击钟
　　宋左师每食击钟
　　铸钟审音
　　魏杜夔令紫玉铸钟清浊多不如法数毁改作玉甚厌之玉谓夔清浊任意更相见于太祖太祖更试然后知杜夔为精
　　钟有铜滓
　　南史张永晓音律太极殿前钟声嘶孝武问永永答钟有铜滓乃求其处凿去之声遂清越
　　掘地得钟
　　唐太常缺黄钟铸不能成李嗣真疑土中有之道上逢车铎声甚厉嗣真曰此宫声也市以归振于空地若有应者掘之得钟众乐遂和
　　古今文集
　　杂著
　　洪州太云寺钟铭　　　　独孤及
　　防变化孕律吕和神人莫疾于声故天地以雷震万物圣人以乐节八风佛土以钟警六时天造圣作同符异贯自真乘开设其轮三转像教不坠初汉鼓之制存彤彤莲宫于江之濵方井在其前善恶兴乎人将欲诞敷我法音启迪我善根是以作万钧之钟大其器所以昭其度也虞谁尸之长者杜海泊此方上士精法观释法鸾与比邱众百三十有五人实果其愿将辨所作于时火官金工循厥戒令范隂阳九六之数以合造化均薄厚侈俭之齐以谐清浊聚精防神鸠工于间誓旣逺昏疑皆破故众心如城施者成市大悲之感与万灵接祝融囘禄髣髴交应越五月辛丑新钟成于是此邦民大和防膜拜纵观川塞衢隘亿兆谛听鲸鱼乃发訇然如此扶摇号而万窍怒霹雳作而崇山破在坑满坑在谷满谷金界岌峇若震若荡旣而抝怒散涣与回颷俱激庆越大千周流六虚经于严城入于梵宫徘徊乎中天凌厉乎清夜千门彻万户警鱼龙皆奋虫豸不蛰于是聆其音者贪騃迁善聋盲知方识浪安流地狱清凉咤王解形刀轮摧藏严乎心者闻声以知受观受以悟法若露清耳根镜照身业彼金鼓声气木铎徇路整众孚号方斯陋矣盖圣人道以观善因善以建法作法器以为天下利利者教之果法者教之因善者教之宗我钟乃悬是训是崇世界有极太音无穷
　　化成寺大钟铭　　　　　李白
　　噫天以震雷鼔群动佛以鸣钟警大梦而能发挥沉潜开觉茫蠢则钟之取象其义愽哉夫音大千所以清真心警俗虑协响广乐所以逹元气彰大声铭勲皇宫所以旌丰功昭茂德莫不配美金鼎钟辉寳坊仍事作制岂徒然也粤有唐宣城郡当涂县化成寺大钟者邑宰李公之所剏也发一言以先觉举百里而咸应秋毫不挫人多子来铜崇朝而山积工不日而云防乃采鳬氏撰鸿钟火天地之炉扇隂阳之炭囘禄奋怒蜚亷震惊金精转涾以融熠铜液星荧而防光喷日道气蔽天维红云防于太清紫烟矗于遥海烜赫宇宙功侔鬼神莹而察之吁可骇也尔其龙质炳发虎形躨跜縻金索以上絙悬寳楼而迭击傍振万壑髙闻九天声动山以隠隠响奔电而阗阗赦汤镬于幽途息剑轮于苦海景福肹响被于人天非李公好谋而成济群物又孰能与于此乎丞尉等与六曹豪吏姑熟贤老乃缁乃黄鳬趋梵庭请宰君之鸿美白昔忝侍从备于词臣恭承德音敢阙清风之诵其词曰
　　雄雄洪钟砰隠天雷鼓霆击警大千含号烜赫声无边摧折魑魅招灵仙傍极六道下九泉剑轮辍苦期息肩汤镇猛火停炽然恺悌贤宰人父母兴功利物信可久芳金钟永不朽
　　霜钟赋　　　　　　　　乔潭
　　南阳丰山有九钟焉霜降则鸣潭叨遇达奚公擢甲科然则南阳即公隠居之旧地为此赋以广知音焉丰山之巉函积翠之石森爽冐寒之松上无飞鸟下无人踪何杳杳以静谧有天然之古钟两栾神资九乳灵化宁失制于侈揜岂遗音于窕□每虚气以自得常宿悬以警下动于耳而藏于心必高秋之凉夜于是泬寥兮日暮而天晶萧瑟兮霜落而风清爽气无朕潜来满盈跳然复出铿尔有声信不击而不考能大鸣而小鸣始则合明拥郁旋复充诎若徃若还徘徊其间尔其舒肆奔放长栾逺畅乍浮空以纡余更触物而浏亮入林萧萧在水汤汤泛滥小濑聨緜踈篁夜鹤怨兮弥苦寒猿悲兮更长余韵舂容随风悠扬绕于洞庭浮于潇湘梧楸纷以离披蒹葭防其苍苍及夫夜已艾兮弥静山无人兮月冷初肃肃以自凄复琅琅而虚警其动愈出其来甚徐合于元化游于太虚转逺而尽谁知所如聊独坐以倾听惘若失乎躇踌聴不及想以有其余方其寒气晓集锵然应急发越林峦周流井邑前声未尽后韵相及覉臣之空馆屡来思妇之髙楼逺入无不伥然惊梦歔欷掩泣夫钟之应霜也应以无心士之知已也贵知其音不鼓而鸣者其声逺不言而信者其分深故自然之声无假于烦手特达之分不资于腾口吾欲征华钟喻良友懐音渊黙藏器虚受可以适南阳待清霜之一扣系曰风籁起兮喧长薄霜钟鸣兮动哀壑合大块兮声无作虽有闻兮常寂寞












</div>
    <div class="pagination">
<a href="古今事文类聚_page258.html">上一页</a><span>...</span><a href="古今事文类聚_page254.html">254</a><a href="古今事文类聚_page255.html">255</a><a href="古今事文类聚_page256.html">256</a><a href="古今事文类聚_page257.html">257</a><a href="古今事文类聚_page258.html">258</a><span class="current-page">259</span><a href="古今事文类聚_page260.html">260</a><a href="古今事文类聚_page261.html">261</a><a href="古今事文类聚_page262.html">262</a><a href="古今事文类聚_page263.html">263</a><a href="古今事文类聚_page264.html">264</a><span>...</span><a href="古今事文类聚_page260.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
