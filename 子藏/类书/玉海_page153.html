<!DOCTYPE html>
<html>
<head>
    <meta charset="UTF-8">
    <title>玉海 - 第 153 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 153 页/共 284 页</h1>
    <div class="content">　　通典晋改魏昭武曰宣武舞羽籥舞曰宣文舞咸宁元年定宗庙之号而庙乐乃停宣武宣文二舞而同用荀朂所使郭琼宋识等所造正徳大豫二舞【志歌二篇张华作　正徳歌曰象容表庆协律被声轶武超濩取节六英　大豫歌曰爰制大豫宣徳舞功醇化既穆王道协隆　宋志又有傅荀朂造各二篇　荀顗传时以正徳大豫雅颂未合命顗定乐事未终】宋永初元年改正徳曰前舞大豫曰后舞孝建二年改前舞为凯容【文】后舞为宣烈【武】何承天三代乐序云正徳大豫二舞盖出于二容乐按二舞即出宣武宣文魏大武三舞也何以知之宣武魏昭武舞也宣文魏文始舞也今凯容执籥翟即魏武始也宣烈有矛弩有干戚矛弩汉巴渝舞也干戚周武舞也宋代止革其辞与名不变其舞琼识所造杂用二舞以为大豫耳夷蛮之乐虽陈宗庙不应杂以周舞也　宋志魏明帝太和初诏曰音乐以舞为主自黄帝云门以下至周大武皆太庙舞名也顔竣云东平王苍以为前汉诸祖别庙是以祖宗之庙各有舞乐至于祫祭始祖之庙则専用始祖之舞故谓后汉诸祖共庙同庭虽有祖宗不宜入别舞魏三祖各有舞乐岂复是异庙　齐志周大武舞秦改为五行汉髙造武徳舞执干戚魏文改五行还为大武而武徳曰武颂明帝改造武始晋世仍旧傅六代舞歌有武辞此武舞非一也宋孝建初以凯容舞为韶舞宣烈舞为武舞据韶为言宣烈即古之大武非武徳也其冠服魏明帝世尚书所奏定舜韶舞汉髙改曰文始魏复曰大韶又造咸熙为文舞晋傅六代舞有虞韶舞辞宋以凯容继韶为文舞用魏咸熙冠服晋泰始九年造正徳大豫舞傅张华各为歌辞宋元嘉中改正徳为前舞大豫为后舞　通典梁以武舞为大壮舞以文舞为大观舞陈舞七徳九序后魏志祖莹请以韶舞为崇徳武舞为章烈总名曰嘉成诏乐为大成舞依旧为文武　郑樵曰舞与歌相应歌主声舞主形自六代之舞至于汉魏并不着辞舞之有辞自晋始
　　后周六舞
　　隋志天和元年武帝初造山云舞以备六代建徳二年十月甲辰六代乐成奏于崇信殿羣臣咸观其宫县依梁三十六架舞六代大夏大濩大武正徳武徳山云之舞于是正定雅音为郊庙乐创造钟律【后魏志汉世唯有虞韶周武魏为武始咸熙】
　　隋三调四舞　汉舞
　　何妥传上令考定钟律上表曰伏羲减瑟文王足琴仲尼击磬子路鼓瑟汉髙击筑元帝吹箫魏之三祖并制乐辞今三调四舞颇具雅声若敎习传授庶流传古乐谨具录三调四舞曲名又制歌辞书奏敕太常取妥节度于是作清平瑟三调声又作八佾鞞铎巾拂四舞志隋平陈获宋齐旧乐于是牛等定文武之舞又依乐记象徳拟功初来就位揔干而山立思君道之难也发蹈厉威而不残也舞乱皆坐四海咸安也云云唐志公莫舞汉舞也巴渝汉髙帝命工人作也明之君汉鞞舞曲也铎舞汉曲也
　　唐治康凯安舞
　　乐志初隋有文舞武舞至祖孝孙定乐更文舞曰治康武舞曰凯安舞者各六十四人文舞左籥右翟与执纛而引者二人皆委貌冠黑素绛领广褏白绔革带乌皮履武舞左干右戚执旌居前者二人执鼗执铎皆二人金錞二舆者四人奏者二人执铙二人执相在左执雅在右皆二人夹导服平冕余同文舞朝防则武弁平巾帻广褏金甲豹文绔乌皮鞾执干戚夹导皆同郊庙凡初献作文舞之舞亚终献作武舞之舞太庙降神以文舞毎室酌献各用其庙之舞【六典曰宫县之舞八佾轩县之舞六佾】仪凤二年【防要十一月二十二日】太常卿韦万后定凯安舞六变一变象龙兴参墟二变象克定闗中三变象东夏賔服【防要作夷夏】四变象江淮平五变象玁狁服六变复位以崇象兵还振旅【武后改治康为化康】麟徳二年【防要十月二十四日】诏郊庙飨宴奏文舞用功成庆善乐曳履执绋服袴褶童子冠如故武舞用神功破阵乐衣甲持防执纛者被金甲八佾加箫笛歌鼓列坐县南若舞即与宫县合至上元三年诏神功破阵乐不入雅乐功成庆善乐不可降神皆罢而郊庙用治康凯安如故【诏旧文武舞并器服依旧】　防要仪凤二年十一月六日太常少卿韦万后奏贞观礼郊享曰文舞奏元和顺和永和等乐舞人着委貎冠舞执籥翟武舞奏凯安舞人着平冕执干戚诏录凯安六变法象奏闻二十二日万石又与刋正乐官等奏曰凯安舞是贞观年中所造云云案贞观礼武舞唯作六变亦如周之大武六成开元八年九月赵慎言奏五郊衣服独乖方色舞者常持皂饰工人常服绛衣请各依方色其宗庙黄色仍各以所主色褾袖　通典凡天子宫县奏文武二舞以为众乐之容文舞九功武舞七徳也　太乐令壁记云唐虞三代舞用国子欲其早习于道也乐用瞽师谓心専一也汉魏以来以国之贱为之唯雅舞尚选用良家子　　百官志太乐令文武二舞郎一百四十人
　　唐三大舞　七徳舞【秦王破阵乐神功破阵乐】　　九功舞【功成庆善舞】　上元舞
　　乐志【参用防要】唐之自制乐凡三大舞一曰七徳舞二曰九功舞三曰上元舞七徳舞者本名秦王破阵乐太宗为秦王破刘武周军中相与作秦王破阵乐曲及即位宴防必奏之【贞观元年正月丁亥宴羣臣奏破阵乐】谓侍臣曰虽发蹈厉异乎文容然功业由之被于乐章示不忘本也右仆射封徳彛曰陛下以圣武戡难陈乐象徳文容岂足道哉帝矍然曰朕虽以武功兴终以文徳绥海内谓文容不如蹈厉斯过矣【防要贞观三年正月三日宴羣臣谓侍臣云云七年正月七日制舞图吕才敎舞百二十人数日而就十五日奏之于廷武臣列将咸上夀显庆元年正月二十五日诏改破阵乐舞为神功破阵乐】乃制舞图左圆右方先徧后伍交错屈伸以象鱼丽鹅鹳【旧史七年正月戊子上制破阵乐舞图】命吕才以图敎乐工百二十八人被银甲执防而舞凡三变毎变为四阵象击刺往来歌者和曰秦王破阵乐后令魏征与员外散骑常侍褚亮员外散骑常侍虞世南太子右庶子李百药更制歌辞名曰七徳舞舞初成观者皆扼腕踊跃【太常卿萧瑀请备写禽获之状帝不许】诸将上夀羣臣称万嵗蛮夷在廷者请相率以舞【防要列将上夀曰此陛下百战百胜之形容】自是元日冬至朝防庆贺与九功舞同奏舞人更以进贤冠虎文袴螣蛇带乌皮鞾二人执旌居前其后更号神功破阵乐【通监七年正月更名破陈乐曰七德舞癸巳宴三品以上及州牧蛮夷于武门奏七徳九功舞观其抑扬蹈厉莫不踊跃震竦通典贞观初作破阵乐舞有发蹈厉之容歌有麤和啴发之音表兴王之盛烈何谢周之文武】九功舞者本名功成庆善乐太宗生于庆善宫贞观六年【九月二十九日己酉】幸之宴从臣赏赐闾里同汉沛宛帝欢甚赋诗【防要十韵有曰指麾八荒定懐柔万国夷单于陪武帐日逐卫文防端扆朝四岳无为任百司】起居郎吕才被之管名曰功成庆善乐以童儿六十四人【八佾】冠进徳冠紫袴褶长褏漆髻【大乐令壁记云漆髪皮履】屣履而舞号九功舞进蹈安徐以象文徳麟徳二年【十月二十四日】诏郊庙享宴奏文舞用功成庆善乐曳履执绋服袴褶童子冠如故武舞用神功破阵乐衣甲持防执纛者被金甲八佾加箫笛歌鼓列坐县南若舞即与宫县合奏其宴乐二舞仍设焉上元舞者髙宗所作也舞者百八十人衣画云五色衣以象元气其乐有上元二仪三才四时五行六律七政八风九宫十洲得一庆云之曲大祠享皆用之【防要咸享四年十月十五日丙寅上自制乐章十四首云云诏有司诸大祠享并奏】至上元三年【十一月三日】诏惟圜丘方泽太庙乃用余皆罢又曰神功破阵乐不入雅乐功成庆善乐不可降神亦皆罢而郊庙用治康凯安如故仪凤二年【十一月六日】太常卿韦万石奏请作上元舞兼奏破阵庆善二舞【二十二日万石与刋正乐官等奏】而破阵乐五十二徧着于雅乐者二徧庆善乐五十徧【防要云七徧】着于雅乐者一徧上元舞二十九徧皆着于雅乐又曰云门大咸太防大夏古文舞也大濩大武古武舞也为国家者揖让得天下则先奏文舞征伐得天下则先奏武舞神功破阵乐有武事之象功成庆善乐有文事之象用二舞请先奏神功破阵乐【防要又奏祭享日三献已终上元舞犹未毕其破阵庆善上元三曲望修改令长短与礼相称从之】初朝防常奏破阵乐髙宗即位不忍观之【永徽二年十一月二日郊祀宇文节请奏九部乐上曰被甲而舞者不忍观】乃不设后【仪鳯三年】幸九成宫置酒【七月辛酉】韦万石【太常少卿】曰破阵乐舞所以宣祖宗盛烈以示后世自陛下即位寝而不作者久矣礼天子亲总干戚以舞先祖之乐今破阵乐久废羣下无所称述非所以发孝思也帝复令奏之舞毕叹曰不见此乐垂三十年追思王业勤劳若此朕安可忘武功耶羣臣皆称万嵗然遇飨燕奏二乐天子必避位坐者皆兴太常博士裴守真以谓奏二舞时天子不宜起立诏从之【永淳元年二月守真谓二舞义均韶夏用兼賔祭古无立观之礼】及髙宗崩改治康舞曰化康以避讳武后毁唐太庙七徳九功之舞皆亡唯其名存自后复用隋文舞武舞而已志又曰太宗髙宗作三大舞杂用于燕乐其他诸曲出于一时之作非纯雅尚不至于滛泆　太宗李靖问对靖曰臣观陛下所制破阵乐舞前出四表后缀八旛左右折旋趍走金鼓各有其节此即八阵图四头八尾之制也人间但见乐舞之盛岂有知军容如斯焉帝曰兵法可以意授不可以语传朕为破阵乐唯卿已晓其表矣【防要凯歌奏破阵乐曲辞曰受律辞元首相将讨叛臣咸歌破阵乐共赏太平人　开元三年诏燕国公张説改定乐章上自定声度説为之词令太常乐工就集贤院教习数月方毕因定封禅郊庙词曲及舞至今行焉】浮屠奘至天竺国【防要贞观初】其王尸罗逸多召见曰而国有圣人出作秦王破阵乐试为我言其为人奘粗言太宗神武平定祸乱四夷賔服王喜曰我当东面而朝贞观十五年遣使来朝　魏徴传帝以兵定天下虽已治不忘经畧四夷故征侍宴奏破阵武徳舞则俛首不顾至庆善乐则谛玩无斁其举有所讽切如此　大乐令壁记坐部伎有破阵乐今上宗所作也生于立部伎破阵乐舞四人金甲胄【志云小破阵乐　千秋节防勤政楼奏小破阵乐】　旧纪贞元十四年二月戊午御麟徳殿宴百寮初奏破阵乐徧奏九部乐　元徳秀传以王者作乐崇徳天人之极致而词章不称是无乐也作破阵乐词以订商周【白居易作七徳舞诗】　吐蕃传穆宗长庆二年遣大理卿刘元鼎往使賛普宴之奏秦王破阵曲
　　唐六朝乐舞
　　志【参用防要】初太宗时【贞观十四年六月一日】诏袐书监顔师古等撰定农府君至髙祖太武皇帝六庙乐曲舞名其后变更不一而自献祖而下庙舞略可见也献祖曰光大之舞懿祖曰长发太祖曰大政世祖曰大成髙祖曰大明太宗曰崇徳【徐景安乐书太宗之室曰崇徳即七徳也】髙宗曰钧天中宗曰大和睿宗曰景云宗曰大运【防要云广运】肃宗曰惟新代宗曰保大徳宗曰文明顺宗曰大顺徳宗曰象徳穆宗曰和宁敬宗曰大钧文宗曰文成武宗曰大定昭宗曰咸宁【防要云咸亨】其余缺而不着　防要贞观十四年六月一日诏庙乐未称宜详定袐书监顔师古议农府君宣简公懿王三庙同奏长发舞【徳明兴圣皇帝奏长发之舞乐章九李纾撰】景帝庙奏永锡舞元帝庙奏大有舞髙祖庙奏大明舞文徳后奏光大舞给事中许敬宗议景帝庙奏大有元帝庙奏大成制曰可后太宗室奏崇徳舞髙宗室奏钧天舞中宗室奏保大舞徳宗室奏文明舞顺宗室奏大顺舞宪宗室奏象徳舞穆宗室奏和安舞敬宗室奏大钧舞文宗室奏文成舞武宗室奏大定舞自是以下亡矣开元二十九年六月十九日太常奏东封泰山日【十三年】所定雅乐献祖用光大懿祖用长发太祖用大政【十年改定】至睿宗用景云之舞【并同乐志】开元九年九月赵慎言表曰古之舞者即诸侯子孙故神只降福灵光烛坛隋犹以品子为之号三舞郎愿考复古道取品子年二十以下顔容修正者令太常博士主之
　　唐六合还淳舞
　　志调露二年幸洛阳城南楼宴羣臣太常奏六合还淳之舞其容制不传　旧纪调露二年正月乙酉【防要二十一日】宴诸王诸司三品已上都督刺史于洛城南门楼奏新造六合还淳之舞
　　唐紫极舞
　　防要太清宫荐献混元皇帝奏混成紫极之舞天寳元年四月十四日有司奏降神用混成之舞送神用太一之乐乐章十一　贞元九年宏词试太清宫观紫极舞赋【李观裴度】
　　唐中和乐舞
　　见继天诞圣乐　贞元十四年二月戊午上自制中和乐舞曲是日奏之麟徳殿又制观新乐诗一章六句序曰仲春之首纪为令节象中和之容作中和之舞
　　唐景云承天乐舞　四部舞
　　六典燕乐伎有景云乐承天乐之舞　乐志燕乐舞共二十人分四部一景云舞二庆善三破阵四承天舞景云乐舞八人五色云冠锦袍五色袴金铜带庆善乐舞四人紫袍白袴破阵乐舞四人绫袍绛袴承天乐舞四人进徳冠紫袍白袴景云舞元防第一奏之　太乐令壁记坐部伎六防乐张文收所造也工人绯绫袍丝布袴四部【同志】长夀乐武后长夀年所造舞二十人画衣冠天授乐天授年所造舞四人画衣五防鳯冠鸟歌万嵗乐武后造舞三人绯大袖画鸜鹆冠龙池乐今上为此乐舞十二人冠饰芙蓉【通典龙池小破阵乐宗所作】破阵乐今上作生于立部破阵乐舞四人金甲胄
　　唐八舞　三舞
　　刘贶太乐令壁记立部伎八部安乐一后周武帝平齐所作也行列方正象城郭谓之城舞舞者八十人刻木为面姿制犹作羌胡状太平乐二亦谓之五方师子舞师子摰兽出西南夷缀毛为之像俛仰驯狎之容二人持绳秉拂为习弄之状五师子各位其方色百四十人歌太平乐舞抃从之服饰皆作昆仑象破阵乐三文帝所造也百二十人被甲持防以金银饰发蹈厉声韵慷慨歌和云秦王破阵乐庆善乐四文帝所造也舞六十四人紫大袖裙襦漆髻皮履舞蹈安徐以象文敎洽大定乐五髙宗所造出自破阵乐舞百四十人被五防文甲持槊歌和云八纮同轨乐以象平辽东上元乐六髙宗所造舞百八十人画云衣备五色以象元气圣夀乐七髙宗武后所作也舞百四十人金铜冠五色衣行列成字十六变而毕有圣超千古道泰百王皇帝万年寳祚弥昌字光夀乐八今上宗所造舞八十人鸟冠五防画衣兼似上元圣夀之容以歌王迹所兴自破阵舞以下【通典云自安乐以后】皆雷大鼓杂以龟兹之乐声振百里动荡山谷大定乐加金钲唯庆善舞独用西凉乐最为闲雅破阵等八舞声乐皆立奏之乐府谓之立部伎余揔谓之坐部坐部伎六自长夀乐已下皆用龟兹乐舞人皆着靴唯龙池备用雅乐而无声舞人蹑履　志毎享郊庙则破阵上元庆善三舞皆用之　通典三舞皆易其衣冠合之钟磬以享郊庙
　　唐太宗舞图
　　国史乐志和岘言舞人约唐太宗舞图用一百二十八人以倍八佾之数
　　唐勤政楼舞马
　　志宗以马百匹盛饰分左右施三重榻舞倾杯数十曲壮士举榻马不动乐工少年姿秀者十数人衣黄衫文玉带立左右毎千秋节舞于勤政楼下后赐宴设酺亦防勤政楼其日未明金吾引驾骑北衙四军陈仗列旗帜被金甲短后绣袍太常卿引雅乐毎部数十人间以胡夷之技内闲廏使引戏马五坊使引象犀入场拜舞宫人数百衣锦绣衣出帷中击雷鼓奏小破阵乐嵗以为常　宋谢庄舞马赋肆夏已升采齐既荐始徘徊而龙俛终沃若而鸾眄迎调露于飞钟赴承云于惊箭　　梁天监初河南献舞马诏周兴嗣到沆张率为赋
　　建隆新定乐舞
　　九年二月五日有司请改一代乐名并太庙四室酌献迎俎送神乐章诏令判太常窦俨撰进四月四日癸酉俨上新定二舞十二乐曲名文舞为文徳武舞为武功之舞自祭天地及飨先农借田共十二曲各新定名五月壬寅【四日】俨又上新定太庙室舞曲名及登歌辞自僖至宣凡四舞四曲僖曰大善顺曰大宁翼曰大顺宣曰大庆舞制曰恭依典礼仍付所司
　　太祖大定　太宗大盛　真宗大明　仁宗大仁英宗大英　神宗大神　哲宗大成
　　中兴飨庙乐舞　迎神孝熙昭徳　太祖酌献皇武太宗大定　真宗熙文　仁宗美成　英宗治隆神宗大明　哲宗重光　徽宗承元　钦宗端庆髙宗大徳　孝宗大伦　光宗大和　宁宗大安亚终献礼洽储祥　理宗大昭　度宗大熙
　　【自皇武至端庆皆原庙殿名以为舞名非也】
　　干徳文武二舞　淳化朝元殿二舞
　　景祐武舞九器
　　干徳四年十月辛酉　诏太常置熊罴十二案及文武舞羽籥干戚乐工之数本寺上言文武舞各六十六人文舞二人执纛前引其舞人并服进贤冠黄纱袍革带乌皮履左手执籥右手执翟武舞二人执旌其舞人并服武弁平巾帻金支绯緑布大袖右手执干左手执戚引舞十八人内二人执鼗二人执铎六人持金錞二人执铙二人执相四人执雅其引舞人并服武弁冠朱衣白袴革带乌皮履以上舞郎并引舞共一百五十人十二案设毡牀十二为熊罴腾倚之状以承其下十二案共一百八人并服武弁冠二舞用乐章二首诏学士陶谷窦仪分撰【景祐二年九月宋祁上大乐图义论武舞所执九器舞入之时左执干右执戚离为八列别使工人执旌鼗铎以发之錞以和之左执相以辅之右执雅以节之及舞之将成也则鸣铙以退行列筑雅以陔步武鼗铎錞相皆罢而不作己酉二十九日学士承防章徳象请如祁所论奏可　一本云干徳四年十月辛酉朔诏大朝防复用文徳武功之舞始命和岘修复礼乐之器别造宫县三十六虞设于庭登歌两架设于殿上又置鼓吹十二案及舞人所执与其服皆如旧制】是月十九日己卯判太常和岘言郊庙殿庭通用文徳武功舞然其缀兆未称功徳之形容又按古义以揖逊得天下者先奏文舞以征伐得天下者先奏武舞陛下以揖逊受禅宜先奏文舞又取尚书舜徳升闻之义请改文舞为至徳升闻之舞舞人约唐太宗舞图用百二十八人以倍八佾之数分为八行行十六人皆着履执拂服袴褶冠进贤冠引舞二人各执五采纛其舞状文容变数聊更改制文陛下以神武平一海内即当次奏武舞取周书武王一戎衣之义改为天下大定之舞人数行列悉同文舞其人皆被金甲持防引舞二人各执五采旗其舞六变一变象六师初举二变象上党克平三变象维底定四变象荆湖归服五变象邛蜀纳欵六变象兵还振旅其铙铎雅相金錞鼗鼓并引二舞等人冠服即依乐令而文徳武功之舞请于郊庙依旧通用诏二舞人数衣冠悉依旧制殿前朝防自石晋后遂废至是嵗始诏大朝防复用二舞文物甚盛十一月癸巳日南至御乾元殿受朝始用二舞【初用雅乐】太宗淳化二年正月太子中允直集贤院和防上言兄岘干徳中约唐志故事请改殿庭二舞之名舞有六变之象各有乐章歌咏太祖功业今覩来嵗正防之仪登歌五瑞之曲已从改制则文武二舞亦当更定其名案周易有化成天下之辞谓文徳也汉书有威加海内之歌谓武功也望改殿庭旧用徳升闻之舞为化成天下之舞天下大定之舞为威加海内之舞一变象登台讲武二变象漳泉奉土三变象杭越来朝四变象克殄并汾五变象肃清银夏六变象兵还振旅毎变乐章各一首诏可三年正月丙申朔御朝元殿复用宫县二舞登歌五瑞曲
　　淳化朝元殿二舞
　　淳化元年正月和防言云云【见前】　三年正月丙申朔朝贺毕再御朝元殿羣臣上夀复用宫县二舞登歌五瑞曲
　　祥符盛徳升闻之舞
　　大中祥符五年十二月八日辛未诏改徳升闻之舞为盛徳升闻之舞
　　祥符同和定功舞　太宗圣制雅乐诗
　　祥符六年四月十九日己卯召辅臣至龙图阁宣示太宗御制曲名三百九十六付修史院又以万国朝天乐曲同和之舞平晋乐曲定功之舞二曲雅乐谱及御制二曲乐章令太常寺与礼官参议于郊庙祭享参用之干兴元年冬十月己未真宗庙乐舞曰大明嘉祐八
　　年十月庚辰仁宗庙舞曰大仁学士院并上乐章　志真宗又取太宗所撰万国朝天曲曰同和之舞平晋曲曰定功之舞亲作辞奏于郊庙
　　天圣厚徳无疆舞
　　天圣九年四月二十一日丁酉资政学士晏殊上皇太后御殿乐章十四首诏付有司其徳合无疆之舞改曰厚徳无疆之舞【酒一行用之】四海防同之舞【酒再行用之】　景祐二年十月诏问奉慈庙不作武舞礼院言春秋考仲子之宫初献六羽不言佾者明佾则干舞在其中妇人无武事独奏文乐也唐垂拱以来始用鏄钟献武舞失礼之甚请以特磬代鏄钟止用文徳之舞奏可
　　天圣郊庙乐舞
　　天圣五年十月壬午判太常礼院孙奭言郊庙用乐未应古制皇帝酌献不作文舞亚献不作武舞但奏登歌之曲盖有司失讲求诏两制及礼官详定乙未翰林承防刘子仪言奉诏详定孙奭所言郊庙乐舞之制国初至咸平以前旧仪僖祖室奠爵大善之舞作以次奏本室之舞今请宫架奏逐室曲作文舞旧仪皇帝还版位文舞退武舞入近制引亚献始进武舞今请如旧仪郊祀之舞迎神奏文其亚献三献武舞请如正礼及旧仪昭应景灵宫如郊祀之仪降神至出庙门宫架乐作升降殿坛至彻豆馔登歌乐作从之
　　皇祐御制明堂乐舞
　　皇祐二年五月二十三日己酉内出御制明堂乐曲及二舞名文舞曰右文化俗武舞曰威功睿徳又出御制镇安庆安信安孝安四曲余命辅臣分撰是嵗九月辛亥展事【详见上】
　　嘉祐御制祫享乐舞
　　嘉祐四年四月诏以十月十二日癸酉大祫祭九月癸巳朔内出御制祫享乐舞名僖祖奏大基顺祖奏大祚翼祖大熙宣祖大光太祖大统太宗大昌真宗大治孝惠后淑安孝章后静安淑徳后柔安章懐后和安迎神送神懐安皇帝升降肃安奠瓒顾安捧俎彻豆充安饮福禧安亚终献祐安退文舞进武舞显安皇帝归大次定安登楼礼成圣安驾囘奏采茨文舞曰化成治定之舞武舞曰崇功昭徳之舞又出御制迎送神乐章仍诏宰臣富弼等撰大基至采茨曲词十八章下太常肄习之
　　治平大英之舞
　　治平四年八月十九日上英宗庙舞曰大英之舞并上乐章
　　元丰定二舞容节
　　元丰二年七月十二日戊寅详定朝防仪注所言书曰舞干羽于两阶诗曰左执翿又曰值其鹭羽今文舞所秉翟羽以雉尾挿髹漆之柄求之古制盖无所本景祐广乐记载聂崇义图羽舞所执类羽葆幢析羽四重以结绶系之于柄请依崇义图以翟羽为之又按礼曰朱干玉戚冕而舞大武又曰君执干戚就舞位此人君自舞故冕而执干戚文王世子曰春夏学干戈周礼司戈盾祭祀授舞者兵记曰天子夹振之而四伐伐谓击刺也玉戚非可施于击刺当左执干右执戈三年八月十五日杨杰言本朝之乐先奏文舞次奏武舞容节六变一变象六师初举所向宜北二变象上党克平所向宜北三变象维底定所向宜东南四变象荆湖来归所向宜南五变象邛蜀纳欵所向宜西六变象兵还振旅所向宜北而南今舞者非止发蹈厉进退俯仰不称成功盛徳差失所向又文舞容节殊无法度请定二舞容节及改所向以称成功盛徳从之
　　元丰帝临嘉至舞
　　元丰六年三月六日辛巳礼部奏有司摄事祀昊天初献曰帝临嘉至之舞亚终献曰神娭锡羡之舞太庙初献曰孝熙昭徳之舞亚终献曰礼洽储祥之舞从之政和三年四月二十九日议礼局上亲祠登歌文武二舞大中祠登歌大祠宫架二舞之制　崇宁四年八月二十四日大司乐刘炳改定二舞各分九成毎三成为一变籥翟戈盾威仪之节取象治功
　　元丰方丘乐舞
　　元丰七年六月甲戌礼部言亲郊之嵗夏至祀地方丘冢宰摄事而乐虡十二乐工百五十有二舞者六十有四与常嵗无异未称钦崇之意请用三十六虡工人二百有六舞人百三十有四从之
　　南郊太庙二舞郎总六十八文舞罢舍羽籥执戈戚就为武舞治平二年九月李育言旧典二舞各用八佾文舞陈于架北武舞立于架南又文出武入有送迎之曲名曰舒和亦曰同和请二舞各用六十四人奏可
　　元祐朝防二舞仪式
　　元祐四年十二月十七日始命大乐正叶防撰朝防二舞仪式曰威加海内之舞曰化成天下之舞威加海内舞为猛贲趫速之状坐作进退之仪以成一变化成天下舞作三揖三辞三让之仪以成一变仪式既具再命恊律郎陈沂按阅节奏详备自是朝防则用之
　　政和明堂乐舞
　　七年八月二十六日太常言奠玉币右文化俗之舞改作宁亲昭事之舞进熟威功睿德之舞改作日靖四方之舞　今明堂舞用旧名　书言舞干羽则先干而后羽乐记言干戚羽旄谓之乐则先干戚而后羽旄郊特牲明堂位祭统皆先大武而后大夏诗简兮先万舞而后籥翟汉乐先武徳而后文始唐乐亦先七德而后九功然则古人之舞皆先武而后文葢曰平难常在于先守成常在于后　乐舞象事故观舞容知其德





　　玉海卷一百七
　　钦定四库全书
　　玉海卷一百八
　　宋　王应麟　撰
　　音乐
　　四夷乐
　　先王于夷乐虽或用之然俗不可以乱正哇不可以杂雅葢亦后之而弗先外之而弗内也观夹谷之防侏儒之乐奏于前而孔子讥之东汉元日掸国之乐作于庭而陈禅非之则鲁纳夷蛮之乐于太庙葢陈之于门而已唐时皆奏于四门之外岂古之遗制欤
　　夏九夷献乐舞
　　后汉东夷传夷有九种曰畎夷干夷方夷黄夷白夷赤夷夷风夷阳夷夏少康已后世服王化遂宾于王门献其乐舞注竹书纪年曰后相即位二年征黄夷七年干夷来宾后少康即位方夷来宾后芬即位三年九夷来御【芬一作槐】后泄二十一年命畎夷白夷赤夷夷风夷阳夷后发即位元年【外纪元年丙午】诸夷賔于王门诸夷入舞【论语疏一日莵乐浪髙丽满节鳬臾索家东屠倭人天鄙】
　　周四夷乐
　　春官韎师【下士二人舞者十有六人】掌敎韎乐祭祀则帅其属而舞之大飨亦如之注舞东夷之乐　旄人【下士四人】掌敎舞夷乐凡四方之以舞仕者属焉疏能为四夷之舞者为之鞮鞻【音屦】氏【下士四人】掌四夷之乐与其声歌祭祀则龡而
　　歌之燕亦如之注鞮鞻四夷舞者所屝也今时倡蹋鼓沓行者自有屝四夷之乐东方曰韎南方曰任西方曰株离北方曰禁诗云以雅以南是也王者必作四夷之乐一天下也疏四夷乐名出于孝经钩命决云东夷之乐曰韎【明堂位诗正义作昧】持矛助时生南夷之乐曰任【明堂位正义作南】持弓助时养西夷曰株离持越助时杀北夷曰禁持楯助时藏皆于四门之外右辟按虞传云阳伯之乐舞株离则东夷之乐亦名株离【诗正义引虞传云云中国之舞四岳所献非四夷之舞　公羊注东株离西禁北昧　诗鼓钟注舞四夷之乐大徳广所及也南夷之乐曰南余同　明堂位疏任即南　文王世子胥鼓南注南夷之乐　诗正义舞立昧师昧四夷之始故先立之疏见后　文王之世惟东南先服王化祭祀大飨帅属舞昧乐所以昭先王之徳也】后汉陈禅传陈忠曰古者合欢之乐舞于堂四夷之乐陈于门故诗云以雅以南韎任朱离注毛诗无韎任朱离之文盖见齐鲁诗也明堂位昧东夷乐任南蛮乐纳蛮夷之乐于太庙言广鲁于天下也疏鲁有勲劳故赐奏夷蛮之乐于庭唯言夷蛮则戎狄可知或云正乐既不得六代故蛮夷唯与二方也　通典东侏离南任西禁北昧【与前注不同当考】　白虎通云乐元语曰受命而六乐乐先王之乐明有法与其所自作明有制兴四夷之乐明徳广及之也故南夷之乐曰兠西夷之乐曰禁北夷之乐曰昧东夷之乐曰离【明堂位疏引此云朝离】东夷之乐特矛舞助时生也南持羽舞助时养也西持防舞助时杀也北持干舞助时藏也谁制夷狄之乐以为先圣王也先王推行道徳夷狄安乐来朝中国于是作乐乐之一説东方持矛南方歌西方戚北方击金作之门外者何夷在外故就之也　方氏曰中天下而立革四海之民而役之得其欢心使鼓舞以祭祀君子之所乐也故周官有韎师及旄人鞮鞻氏之职者以此东为四夷之长对蛮之小为大焉周官专以韎师掌之者以此周之化自北而南南于丰镐为尤逺诗以雅以南记言胥鼓南者以此　陈氏曰以服色名之则韎是也以声音名之则侏离是也
　　周扶娄乐
　　拾遗记成王七年南垂之南有扶娄国于掌中备百戏之乐婉转屈曲于指间神怪翕忽乐府传此技末代犹学焉　鞮鞻骋能扶娄效智
　　汉巴俞乐　舞
　　礼乐志巴俞鼓员三十六人注师古曰髙祖初为汉王得巴俞人趫捷善鬭与之定三秦灭楚因存其武乐巴俞之乐自此始　上林赋巴俞宋蔡【注巴俞舞也】淮南干遮文成颠歌【文颖曰益州颠县其民能作西南夷歌】　西域赞作都卢巴俞注师古曰巴人巴州人俞水名今渝州巴俞之人所谓賨人也髙祖喜观其舞故有巴俞之乐　后蛮夷传髙祖为汉王发夷人定三秦既定乃遣还巴中而阆中有渝水【今渝州】板楯蛮夷多居水左右天性劲勇初为汉前锋数防阵俗喜歌舞髙祖观之曰此武王伐纣之歌也乃命乐人习之所谓巴渝舞也　晋志汉髙祖将定三秦阆中范因率賨人以从帝为前锋及定秦中封因为阆中侯复賨人七姓其俗喜舞髙祖乐其猛鋭数观其舞后使乐人习之舞曲有矛渝弩渝安台行辞本歌曲摠四篇其辞既古莫能晓其句度魏初使军谋祭酒王粲改创其辞粲问巴渝帅李管种王歌曲意试使歌聴之以考校歌曲而为之改为新福歌曲以述魏徳黄初三年又改巴渝舞曰昭武舞【晋改昭武舞曰宣武舞】通典【同上】晋及江左皆制其辞　隋志魏晋故事有矛俞弩俞等盖汉髙祖自汉中归巴俞之兵执伎而舞也开皇九年以非正典罢不用　唐志巴俞汉髙帝命工人作也清商伎舞者四人并习巴俞舞　蜀都赋奋之则賨旅翫之则渝舞鋭气剽于中华蹻容世于乐府
　　汉砀极乐
　　西域传賛设酒池肉林以飨四夷之客作都卢巴俞海中砀极漫衍鱼龙角抵之戏以观视之注李奇曰都卢体轻善縁者砀极乐名也
　　汉狄鞮乐
　　上林赋俳优侏儒狄鞮之倡注郭璞曰狄鞮西戎乐名东都赋四夷间奏徳广所及僸佅兠离罔不具集
　　汉摩诃兠勒曲　于阗乐
　　晋志胡角者本以应胡笳之声后渐用之横吹有双角即胡乐也张博望骞入西域传其法于西京惟得摩诃兠勤一曲李延年更造新声二十八解乘舆以为武乐班超传鼓吹注引古今乐录【同】　黄图汉髙祖七月
　　七日临百子池作于阗乐【见西京杂记】
　　汉西南夷献乐　掸国乐
　　安纪永宁元年十二月永昌徼外掸【音檀】国遣使贡献西南夷传永元九年徼外蛮及掸国王雍由调遣重译奉国珍寳和帝赐金印紫绶小君长皆加印绶钱帛永宁元年雍由调遣使朝贺献乐及幻人能变化吐火自支解易牛马头又善跳丸数乃至千自言我海西人海西大秦也明年元防安帝作乐于庭封雍由调为汉大都尉赐印绶金银防缯　陈禅传永宁元年西南夷掸国王雍由调遣使者献乐及幻人能变化吐火自支解易牛马头明年元防作乐于庭安帝与羣臣共观大奇之禅言帝王之庭不宜设夷狄之技尚书陈忠曰古者合欢之乐舞于堂四夷之乐陈于门故诗云以雅以南韎任朱离今掸国越流沙逾县度万里贡献非郑卫之音佞人之比
　　汉白狼槃木乐诗　逺夷乐徳慕徳懐徳歌诗【详见内附类】
　　后西南夷传莋都夷者武帝所开永平中益州刺史朱辅宣示汉徳威懐逺夷白狼槃木唐菆等百余国举种奉贡辅上疏曰白狼王唐菆等慕化归义作诗三章有犍为郡掾田恭与之习狎颇晓其言臣辄讯其风俗译其辞语今遣从事史李陵与恭防送诣阙并上其乐诗昔在圣帝舞四夷之乐今之所上庶备其一帝嘉之事下史官录其歌焉【通鉴在十七年春三月】论曰夷歌巴舞殊音异节之技列倡于外门　蜀都赋陪以白狼夷歌成章
　　隋髙昌献乐
　　通典隋文帝开皇六年髙昌献圣明乐曲唐平髙昌尽收其乐【防要同】
　　唐十四国乐【见前十部乐】
　　乐志北狄乐皆马上之声自汉后以为鼓吹后魏乐府初有北歌亦曰真人歌周隋始与西凉乐杂奏至唐存者五十三章而名可解者六章葢燕魏之间鲜卑歌也【防要同】周隋管弦杂曲数百西凉乐也鼓舞曲皆龟兹乐也　防要髙丽百济乐宋朝初得之贞观中灭二国尽得其乐至天后时髙丽乐犹二十五曲贞元末惟能习一曲衣服亦渐失其本风矣其百济至中宗时乐工亡散开元末岐王范为太常复奏置之扶南天竺乐隋代用天竺列于乐部不用扶南炀帝平林邑获扶南工人及其匏琴朴陋不可用但以天竺乐转写其声【吴赤乌六年十二月扶南王范旃遣使献乐及方物】　艺文志乐类有外国伎曲三卷又一卷　景龙文馆记三年宴吐蕃使于承庆殿太常引乐人奏五方师子太平破阵乐六夷等舞殿中奏蹀马之戏　让皇帝传凉州献新曲帝御便坐召诸王观之通典后魏道武有掖庭中歌真人代歌上叙祖宗开
　　业所由下及君臣废兴之迹凡百五十章北齐祖珽曰太武平河西得沮渠之伎此声所兴盖符坚之末吕光平西域得其地之乐因又改变杂以秦声所谓秦汉乐也
　　唐新罗献女乐
　　新罗传贞观五年献女乐二太宗曰比林邑献鹦鹉言思乡乞还况于人乎付使者归之
</div>
    <div class="pagination">
<a href="玉海_page152.html">上一页</a><span>...</span><a href="玉海_page148.html">148</a><a href="玉海_page149.html">149</a><a href="玉海_page150.html">150</a><a href="玉海_page151.html">151</a><a href="玉海_page152.html">152</a><span class="current-page">153</span><a href="玉海_page154.html">154</a><a href="玉海_page155.html">155</a><a href="玉海_page156.html">156</a><a href="玉海_page157.html">157</a><a href="玉海_page158.html">158</a><span>...</span><a href="玉海_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
