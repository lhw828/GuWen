<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 292 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 292 页/共 320 页</h1>
    <div class="content">　　増羣芳谱曰蒨一作茜一名茅搜一名茹藘一名地血一名过山龙一名风车草　说文曰茅搜茹藘也人血所生可以染绛　诗曰茹藘在阪　山海经曰厘山之阴多搜　史记曰千畞巵茜其人与千户侯等　范子计然曰蒨根出北地赤色者善
　　菉
　　増尔雅曰菉王刍　本草曰菉一名荩草一名黄草一名菉蓐一名防草一名盭草一名鸱脚莎　诗曰终朝采菉不盈一掬　说文曰防草可以染黄　汉书曰诸侯王盭绶【盭草出琅邪似艾可染因以名绶即此草也】
　　水葱
　　増水葱生水中如葱而中空又名翠菅王维诗水惊波兮翠菅靡是也此草可为席唐六典东牟郡嵗贡葱席六领　南方草木状曰水葱花叶皆如鹿葱花色有红黄紫三种出始兴妇人怀姙佩其花生男者即此花非鹿葱也交广人佩之极有验
　　麒麟草
　　増退耕録曰唐元和时馆阁煎汤饮待学士者乃麒麟草也
　　鸳鸯草一
　　増羣芳谱曰叶晩生其穉蘤在叶中两两相向如飞鸟对翔
　　鸳鸯草二
　　増诗唐薛涛诗曰緑阴满香砌两两鸳鸯小但娱春日长不拘秋风早
　　龙须
　　増广志曰龙须一名西王母簪　本草曰石龙刍一名龙须一名龙脩一名龙华一名龙珠一名悬莞一名缙云草一名方宾一名草续断　山海经曰贾超之山草多龙须　水经曰自洮强南北三百里中地草并是龙须而无樵采　周景式庐山记曰石门峯石间多龙须草　游名山志曰龙须草唯东阳永嘉有永嘉有缙云堂意者谓鼎湖攀龙髯时有堕落化而为草故有是名郑缉之东阳记曰仙姥岩间不生蔓草尽出龙须
　　述异记曰周穆王东海岛中养八骏处有草名龙刍海録碎事曰鼠莞纤细似龙须可以为席出蜀中
　　虎须
　　増本草曰虎须灯心草也一名碧玉草吴人莳之取瓤为灯炷以草织席及簑　雷斆论序曰遇赤须汞留金鼎【注曰赤须亦呼虎须】
　　豨首
　　増尔雅曰茢薽豕首　本草曰豨首即天名精也一曰天蔓菁一曰天门精一曰地菘一曰玉门精一曰麦句姜一曰蟾蜍兰一曰刘草一曰皱面草又曰彘颅实名鹤虱根名杜牛膝　吕氏春秋曰豨首生而麦无叶酉阳杂爼曰宋元嘉中青州刘射一鹿剖五脏以
　　此草塞之蹶然而起怪而拔草便倒如此三度因密録此草种之主折伤多愈
　　兔葵
　　増尔雅曰莃兔葵　本草曰兔葵一名天葵一名雷丸草　广志曰兔葵爚之可食　岣嵝神书曰紫背天葵出蜀中灵草也　古今録验曰五月五前齐戒看桑下有兔葵者至五日午时至桑下呪曰系黎乎俱当苏婆诃呪毕以手摩桑阴一遍口齧兔葵及五叶草嚼熟以唾涂手熟揩令遍再斋七日不得洗手后有蛇虫蝎虿咬伤者以此手摩之即愈也　刘梦得集曰兔葵燕麦动揺春风
　　燕麦
　　増尔雅曰蘥雀麦　博物志曰食燕麦令人骨节断解古乐府曰道傍兔丝何尝可络田中燕麦何尝可获
　　言虚名无用也
　　舞草
　　増酉阳杂爼曰雅州出舞草独茎三叶叶如决眀一叶在茎端两叶居茎之半相对人或近之歌讴抵掌则叶动如舞　本草曰此即虞美人草亦无风独揺之类也
　　媚草
　　増岭表异録曰媚草鹤子草也蔓生色浅紫叶形如飞鹤春月生双虫食其叶越女收养虫老蜕为蝶带之号媚蝶能致其夫怜爱
　　睡草
　　増酉阳杂爼曰桂林有睡草见之则令人睡一名醉草亦呼懒妇葴出南海
　　相思草
　　増述异记曰秦赵间有相思草节节相续一名断肠草又名愁妇草亦名寡妇莎盖相思之流也又有相思子蔓生与龙脑相宜能令香不耗　捜神记曰韩朋墓木也
　　男青
　　増罗浮山记曰男青似女青条蕊之属莫不朱色尤易植立折土中因便开荣
　　女青
　　増本草纲目曰女青有二一是藤生似萝摩一种草生则蛇衔根也　又曰女青一名雀瓢　山堂肆考曰道藏有女青鬼律
　　乌昧草
　　増山堂肆考曰范文正公奉使安抚江淮还进贫民所食乌昧草呈乞宣示六宫戚里用抑奢侈
　　息鸡草
　　増五代史曰契丹褭泽有息鸡草味美而本大马食不过十本而饱
　　羊刺草
　　増北史曰髙昌国有草名羊刺其上生铃而味甚嘉美
　　押不芦
　　増漠北有草名押不芦食其汁立死以他药解之即活故曰草食押不芦虽死元不死华陀洗肠胃攻疾疑先服此也
　　蓂荚一
　　増春秋运斗枢曰老人星临国则蓂荚生　孝经援神契曰王者徳至于地则蓂荚生　帝王世纪曰尧时有草夹阶而生每月朔日一荚生至十五日而足十六日一荚落至晦而尽若月小余一荚厌而不落王者不必按歴而知朔惟盛徳之君应和而生以为尧瑞名曰蓂荚又曰歴荚又曰仙茆　尚书大传曰周公辅幼主不矜功则蓂荚生　白虎通曰日歴得其分则蓂荚生于阶间　风俗通曰按孝经说古太平蓂荚生阶其味酸王者取以调味后以醯醢代之　抱朴子曰轩皇鳯鸣以调律唐尧观蓂荚以知月　宋之问诗曰节晦蓂全落
　　蓂荚二
　　増诗唐元稹数蓂诗曰将课司天歴先观近砌蓂一旬开应月五日数从星桂满丛初合蟾亏影渐零辨时常有素数闰或余青坠叶推前事新芽察未形尧年始今嵗方欲瑞千龄
　　朱草一
　　増大戴礼曰朱草日生一叶至十六日落一叶周而复始　尚书大传曰王者徳下究地之厚则朱草生　尚书中曰文命咸得俊乂在官则朱草在郊　春秋繁露曰君劝农事无夺民时使之嵗不过三日行什一之税进经术之士开关闾通障塞恩及草木则朱草生后汉书曰光武时朱草生于水涯　魏略曰文帝欲受襌朱草生于文昌殿侧　淮南子曰太清之世四时不失其序日月光五星循轨则朱草生　白虎通曰朱草赤草也可以染绛别尊卑也　鹖冠子曰圣人至徳上及太清下及太宁中及万灵则朱草生　抱朴子曰朱草状似小桑栽长三四尺枝叶皆赤茎如珊瑚生名山岭石之下刻之汁流如血以玉及石金银投其中立可丸为泥以金投中名曰金浆以玉投之名曰玉酿服之皆长生也　孙氏瑞应图曰朱草草之精也圣人之徳无所不至则生　东京赋曰植华平于春圃丰朱草于中唐
　　朱草二
　　増诗宋米芾诗曰三枝朱草出金沙来自天支节相家当日蒙恩预名表愧无五色笔头花
　　指佞草一
　　増博物志曰尧时有屈轶草佞人入朝则屈而指之名指佞草
　　指佞草二
　　増赋唐郑辕指佞草赋曰旒扆肃诚天地降灵荩臣咸造屈轶生庭翠影如植皇心以宁暑屏寒生感萐蒲之代谢日来月往异蓂荚之飘零对危行而不侮觌巧言而则侵荣乎砌阴实为为镜肃我皇度式如玉如金兹草之盛莫之与并类貂蝉之性洁均獬豸之质劲得诗人之无邪行孔孟之逺佞于铄屈轶邈乎迥出遇唐复生应时作实经百王而影戢越千祀而宥密如执法之不囘奉直道而自必所以野退宵人朝多髦士同鱼水之合契絶防蝀之莫指封思齐于大夫名可比于君子谢有香之兰荪恶无言之桃李
　　红草
　　増酉阳杂俎曰山戎之北有红草茎长一丈叶如车轮色如朝虹齐桓时山戎献其种乃植之于庭以表伯者之瑞
　　护门
　　増酉阳杂俎曰常山北有草名护门寘诸门上夜有人过则叱之
　　吉云草
　　増洞冥记曰东方朔云臣有吉云草种于九景山中二千嵗一花臣种一千九百九十九年矣眀年应生花臣走往刈之以饲马马食之不饥帝许之朔平旦而去至暮而返背负数束其叶似麦而金色剉以饲马马即肥泽
　　不死草
　　増太平广记曰秦时大宛中多枉死者横道有鸟如乌衔草以覆死人面遂活鬼谷先生曰此草是瀛洲不死草也生琼田中亦名养神芝
　　碧草
　　増洞冥记曰甜谿水如蜜东方朔游此水将数斛以献帝帝以投阴井井遂常甜而寒瑶琨去玉门九万里有碧草如麦剉以酿酒饮一合则三旬不醒饮甜谿水则醒也
　　合欢草
　　増酉阳杂俎曰合欢草状如蓍株百茎书则众条扶疎夜乃合为一茎谓之神草
　　醒醉草
　　増开元遗事曰兴庆池南岸有草数丛叶细心劲有醉者过其傍嗅之立醒谓醒醉草
　　迎凉草
　　增杜阳编曰李辅国家夏则设迎凉草其色类碧干类苦竹叶细如杉
　　防草
　　増山海经曰姑媱之山帝女死焉化为防其叶相重花黄实如兔丝服之媚人【郭璞注曰一名荒夫草】
　　望舒草
　　増酉阳杂爼曰望舒草出扶支国草红色叶如莲叶见月出则舒月没则卷故曰望舒
　　地日草
　　増酉阳杂爼曰南方有地日草日中三足乌欲下食此草羲和之驭以手掩乌目
　　蜜草
　　増酉阳杂爼曰蜜草出北天竺国此草蔓生大叶秋冬不死因被霜露遂成蜜如塞上蓬盐
　　怀梦草
　　増酉阳杂爼曰汉武时异国所献草类蒲昼缩入地夜若抽萌怀其草自知梦之好恶帝思李夫人怀之辄梦因改曰怀梦草
　　变昼草
　　増杜阳编曰唐顺宗即位拘弥国贡变书草有类芭蕉长可三尺而一茎千叶树之则百歩内昏黒如夜始藏于百寳匣中上见而怒曰此背眀向暗之物何贡之有并匣焚之
　　寿荣草
　　増典术曰寿荣草出少室金山丘下服之令人不老服其叶可通百神
　　饵玉长生草
　　増典术曰饵玉长生草一名通天价值千万阴干日服方寸匕令人得仙










　　御定渊鉴类函卷四百十一
<子部,类书类,御定渊鉴类函>
</div>
    <div class="pagination">
<a href="御定渊鉴类函_page291.html">上一页</a><span>...</span><a href="御定渊鉴类函_page287.html">287</a><a href="御定渊鉴类函_page288.html">288</a><a href="御定渊鉴类函_page289.html">289</a><a href="御定渊鉴类函_page290.html">290</a><a href="御定渊鉴类函_page291.html">291</a><span class="current-page">292</span><a href="御定渊鉴类函_page293.html">293</a><a href="御定渊鉴类函_page294.html">294</a><a href="御定渊鉴类函_page295.html">295</a><a href="御定渊鉴类函_page296.html">296</a><a href="御定渊鉴类函_page297.html">297</a><span>...</span><a href="御定渊鉴类函_page293.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
