<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 73 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 73 页/共 74 页
  </h1>
  <div class="content">
   吴韦曜慱奕论　葢君子耻当年而功不立疾没世而名不称故曰学如不及犹恐失之是以古之志士悼年齿之流迈而惧名称之不建也勉精励操晨兴夜寐不遑寜息经之以嵗月累之以日力若寗越之勤董生之笃渐渍徳义之渊栖迟道艺之域且以西伯之圣姬公之贤犹有日昃待旦之劳故能隆兴周道垂名亿载况在臣庻而可以己乎厯观古今功名之士皆有积累殊异之迹劳神苦体契阔勤思平居不惰其业穷困不易其素是以卜式立志于耕牧而黄霸受道于囹圄终有荣显之福以成不朽之名故山甫勤于夙夜而吴汉不离公门岂有游惰哉今世之人多不务经术好翫慱奕废事弃业忘寝与食穷日尽明继以脂烛当其临局交争雌雄未决专精锐意神迷体倦人事旷而不修賔旅阙而不接虽有太牢之馔韶夏之乐不暇存也至或赌及衣物徙棊易行亷耻之意弛而忿戾之色发然其所志不出一枰之上所务不过方罫之间胜敌无封爵之赏获地无兼土之实伎非六艺用非经国立身者不阶其术徴选者不由其道求之战阵则非孙吴之伦也考之于道艺则非孔氏之门也以变诈为务则非忠信之事也以刼杀为名则非仁者之意也而空妨日废业终无补益是何异设木而击之置石而投之哉且君子之居室也勤身以致养其在朝也竭命以纳忠临事且犹旰食而何暇奕之足耽夫然故孝友之行立贞纯之名章也方今大吴受命海内未平圣朝乾干务在得人勇略之士则受熊虎之任儒雅之徒则处龙鳯之署百行兼包文武并骛选良才旌简髦俊设程试之科垂金爵之赏诚千载之嘉防百世之良遇也当世之士宜勉思至道爱功惜力以佐明时使名书吏籍勲在盟府乃君子之上务当今之先急也夫一木之枰孰与方国之封枯棊三百孰与万人之将衮龙之服金石之乐足以兼棋局而贸奕矣假令世士移奕之力用之于诗书是有顔闵之志也用之于智计是有良平之思也用之于资货是有猗顿之富也用之于射御是有将帅之备也如此则功名立而鄙贱逺矣















　　经济类编卷九十七
　　钦定四库全书
　　经济类编卷九十八
　　明　冯琦冯瑗　撰
　　物类
　　饮食【一则】
　　吕览本味篇　求之其本经旬必得求之其末劳而无功功名之立由事之本也得贤之化也非贤其孰知乎事化故曰其本在得贤有侁氏女子采桑得婴儿于空桑之中献之其君其君令烰人养之察其所以然曰其母居伊水之上孕梦有神告之曰臼出水而东走毋顾明日视臼出水告其邻东走十里而顾其邑尽为水身因化为空桑故命之曰伊尹此伊尹生空桑之故也长而贤汤闻伊尹使人请之有侁氏有侁氏不可伊尹亦欲归汤汤于是请取妇为婚有侁氏喜以伊尹为媵送女故贤主之求有道之士无不在以为有道之士求贤主无不行也相得然后乐不谋而亲不约而信相为殚智竭力犯危行苦志懽乐之此功名所以大成也固不独士有孤而自恃人主有奋而好独者则名号必废熄社稷必危殆故黄帝立四面尧舜得伯阳续耳然后成凡贤人之徳有以知之也伯牙鼓琴钟子期聴之方鼓琴而志在太山钟子期曰善哉乎鼓琴巍巍乎若太山少选之间而志在流水钟子期又曰善哉乎鼓琴汤汤乎若流水钟子期死伯牙破琴絶弦终身不复鼓琴以为世无足复为鼓琴者非独琴若此也贤者亦然虽有贤者而无礼以接之贤奚由尽忠犹御之不善骥不自千里也汤得伊尹祓之于庙爝以爟火衅以牺猳明日设朝而见之説汤以至味汤曰可对而为乎对曰君之国小不足以具之为天子然后可具夫三羣之虫水居者腥肉玃者臊草食者羶臭恶犹美皆有所以凡味之本水最为始五味三材九沸九变火之为纪时疾时徐灭腥去臊除羶必以其胜无失其理调和之事必以甘酸苦辛醎先后多少其齐甚防皆有自起鼎中之变精妙防纎口弗能言志弗能喻若射御之防阴阳之化四时之数故久而不熟而不烂甘而不哝酸而不酷醎而不减辛而不烈澹而不薄肥而不肉之美者猩猩之唇貛貛之炙隽觾之翠述荡之掔旄象之约流沙之西丹山之南有凤之丸沃民所食鱼之美者洞庭之鱄东海之鲕醴水之鱼名曰朱鼈六足有珠百碧水之鱼名曰鳐其状若鲤而好翼常从西海夜飞游于东海菜之美者昆仑之苹夀木之华指姑之东中容之国有赤木木之叶焉余瞀之南南极之崖有菜其名曰嘉树其色若碧阳华之芸云梦之芹具区之菁浸渊之草名曰土英和之美者阳朴之姜招摇之桂越骆之菌鳣鲔之醢大夏之盐宰掲之露其色如玉长泽之卵饭之美者山之禾不周之粟阳山之穄南海之秬水之美者三危之露昆仑之井沮江之丘名曰摇水曰山之水髙泉之山其上有涌泉焉冀州之原果之美者沙棠之实常山之北投渊之上有百果焉羣帝所食箕山之东青岛之所有甘栌焉江浦之橘云梦之柚汉上石耳所以致之马之美者青龙之匹遗风之乗非先为天子不可得而具天子不可彊为必先知道道者止彼在己已成而天子成天子成则至味具故审近所以知逺也成己所以成人也圣王之道要矣岂越越多业哉
　　衣服【六则】
　　汉贾谊服疑篇　衣服疑者是谓争先厚泽疑者是谓争赏权力疑者是谓争彊等级无限是谓争尊彼人者近则冀幸疑则比争是以等级分明则下不得疑权力絶尤则臣无冀志故天子之于其下也加五等已往则为臣例臣之于下也加五等以往则以为仆仆则亦臣礼也然称仆不敢称臣者尊天子避嫌疑也制服之道取至适至和以子民至美至神进之帝竒服文章以等上下而差贵贱是以髙下异则名号异则权力异则事势异则旗章异则符瑞异则礼宠异则秩禄异则冠履异则衣帯异则环佩异则车马异则妻妾异则泽厚异则宫室异则床席异则器皿异则饮食异则祭祀异则死丧异则故髙则此品用髙下则此品用下加人者品此临之卑人者品此承之迁则品此者进绌则品此者损贵用丰贱用谦贵贱有级服位有等等级既设各处其检人循其度擅退则让上僭则诛建法以习之设官以牧之是以天下见其服而知贵贱望其章而知其势使人定其心各着其目故众多而天下不传逺而天下识只卑尊己着上下已分则人伦法矣于是主之与臣若日之与星以臣不可以疑主贱不可以冒贵下不凌等则上位尊臣不逾级则主位安谨守伦纪则乱无由生
　　刘向修文篇　知天道者冠鉥知地道者履蹻能治烦决乱者佩觿能射御者佩鞢能正三军者搢笏衣必荷规而承矩负绳而凖下故君子衣服中而容貌得接其服而象其徳故望玉貌而行能有所定矣诗曰芄兰之枝童子佩觿説行能者也　天子以鬯为贽鬯者百草之本也上畅于天下畅于地无所不畅故天子以鬯为贽诸侯以圭为贽圭者玉也薄而不挠亷而不刿有瑕于中必见于外故诸侯以玉为贽卿以羔为贽羔者羊也羊羣而不党故卿以为贽大夫以鴈为贽鴈者行列有长幼之礼故大夫以为贽士以雉为贽雉者不可指食笼狎而服之故士以雉为贽庶人以鹜为贽鹜者鹜鹜也鹜鹜无他心故庶人以鹜为贽贽者所以质也唐长孙无忌冕服议　凖衣服令乗舆祀天地服大裘冕无旒臣无忌志宁敬宗等勘前件令是武徳初撰虽凭周礼理极未安谨按郊特牲云周之始郊日南至披衮以象天戴冕藻十有二旒则天地数也而此二礼俱説周郊与衮大裘事乃有异按月令孟冬天子始裘明以御寒理非当暑若啓蛰祈谷冬至报天行事服裘义归通允至于季夏迎气龙见而雩炎炽方隆如何可服谨寻歴代唯服衮章与郊特牲义防相恊按周迁舆服志云汉明帝永平二年诏采周官礼记始制祀天地服天子备十二章沈约宋书志云魏晋郊天亦皆服衮又王智深宋纪曰明帝诏云朕以大冕纯玉藻衣黄裳郊祀天地后魏周齐迄于隋氏勘其礼令祭服斯则百王通典炎凉无妨复与礼经事无乖殊今请宪章故实郊祭天地皆服衮冕其大裘请停仍改礼令又凖新礼皇帝祭社稷服絺冕四旒三章祭日月服冕三旒衣无章谨按今文是四品五品之服此即三公亚献皆服衮衣孤卿助祭服毳及鷩斯乃乗舆章数同于大夫君少臣多殊不可据周礼云祀昊天上帝则服大裘而冕五帝亦如之享先王则衮冕享先公则鷩冕祀四望山川则毳冕祭社稷五祀则絺冕诸祠则冕又云公侯伯子男孤卿大夫之服衮冕以下皆如王之服所以三礼义宗遂有二释一云公卿大夫助祭之日所着之服降王一等又云悉与王同求其折衷俱未通允但名位不同礼亦异数天子以十二为节义在法天岂有四旒三章翻为御服若诸臣助冕与王同便是贵贱无分君臣不别如其降王一等则又王着冕之时羣臣并着爵弁既屈天子又贬公卿周礼此文久不施用亦犹祭祀之立尸侑君亲之拜臣子覆巢设哲蔟之官去鼃置蝈氏之职虽曰古礼事不可行是故汉魏以来下迄隋代相承旧事皆服衮冕今新礼亲祭日月乃服五品之衣临事施行实不穏便请遵歴代故实诸祭并用衮冕刘子衣冠乗车议　伏以古者爰自大夫已上皆乗车而以马为騑服魏已降迄乎隋代朝士又驾牛车歴代经史具有其事不可一二而言也至如李广北征解鞍憩息马援南伐据鞍顾盻斯则鞍马之设行于军旅戎服所乗贵于便习者也按江左官至尚书郎而辄轻乗马则为御史所弹又顔延之罢官后好骑马出入闾里当代称其放诞此则专车凭轼可服朝衣单马御鞍宜从防服求之近古灼然之明验也自皇家抚运防革随时至如陵庙廵谒王公册命则盛服冠履乗彼辂车其士庶有衣冠亲迎者亦时以服箱充驭在于他事无复乗车贵贱所行通用鞍马而已臣伏见比者銮舆出幸法驾首途左右侍臣皆以朝服乗马夫冠履而出止可配车而行今乗车既停而冠履不易可谓惟知其一而未知其二也何者襃衣博帯革履髙冠本非马上所施自是车中之服必也韈而升镫跣以乗鞍非唯不施古道亦自取惊今俗求诸折中进退无凖且长裾广袖襜如翼如鸣佩纡组锵锵奕奕驰骤于风尘之内出入于旌棨之间傥马有惊逸人从颠坠遂使属车之右遗履不收清道之傍絓骖相续固以受嗤行路有损威仪今议者皆以秘阁有梁武帝南郊图多有衣冠乗马者此则近代故事不得谓无其文臣案此图是后人所为非当时所撰且观民间有古今图画者多矣如张僧繇画羣公祖二踈而兵士有着芒屩者阎立本画昭君入匃奴而妇人有着帷帽者夫芒屩出于水乡非京华所有帷防创于隋代非汉宫所作议者岂可征此二画以为故实者乎由斯而言则梁氏南郊之图义同于此又传称政宜因俗礼贵縁情殷辂周冕规模不一秦冠汉佩用舍无恒况我国家道轶百王功髙万古事有不便理资变通其乗马衣冠窃谓宜从省废臣怀此异议其来自久日不暇给未及扬今属殿下亲从齿胄将临国学凡有衣冠乗马皆惮此行所以辄进狂言用申鄙见
　　杨炯公卿已下冕服议　古者太昊庖牺氏仰以观象俯以察法造书契而文籍生次有皇帝轩辕氏长而敦敏成而聪明垂衣裳而天下理其后数迁五徳君非一姓体国经野建邦设都文质所以再而复正朔所以三而改夫改正朔者谓夏后氏建寅殷人建丑周人建子至于以日系月以月系时以时系年此则三王相袭之道也夫易服色者谓夏后氏尚黑殷人尚白周人尚赤至于山龙华虫宗彛藻火粉米黼黻此又百代可知之道谨按虞书曰予欲观古人之象日月星辰山龙华虫作绘宗彛藻火粉米黼黻絺绣由此言之则其所从来者尚矣夫日月星辰者象圣王光明照下土也山者布散云物象圣王泽霑下人也龙者变化无方象圣王应时布教也华虫者雉也雉身被五彩象圣王体兼文明也宗彞者虎虽也以刚猛制物象圣王神武定乱也藻者逐水上下象圣王随代而应也火者陶冶烹餁象圣王至徳日新也粉米者人恃以生象圣王为物之赖也黼者能断割象圣王临事能决也黻者两已相背象君臣可否相济也逮周氏乃以日月星辰为旌旗之饰又登龙于山登火于宗彞于是乎制衮冕以祀先王也九章者法阳数也以龙为首章者衮者卷也龙徳神异应时潜见表圣王深识逺知卷舒神化也又制鷩冕以祭先公也鷩者雉也有耿介之志表公贤才能守耿介之节也又制毳冕以祭四望也四望者岳渎之神也虎蜼者山林所生明其象也制絺冕以祭社稷之神也粉米由之而成象其功也又制冕以祭羣小祀也百神异形难可遍拟但取黻之相背昭异名也夫以周公之多才也故治定制礼功成作乐夫以孔宣之将圣也故行夏之时服周之冕先王之法服乃自此而出矣天下之能事又于是乎毕矣今表状请制大明冕十二章乗舆服之者谨按日月星辰者已施于旌旗矣龙武山火者又不逾于古矣而云麟鳯有四灵之名有负图之应云有纪官之号水有盛徳之祥此盖别表休征终是无逾此象然则皇王受命天地兴符仰观则璧合珠连俯察则银黄玉紫尽南宫之粉壁不足写其形状罄东观之鈆黄无以纪其名实固不可毕陈于法服也云者从龙之气也水者藻之自生也又不假别为章目也此盖不经之甚也又鸾冕八章三公服之者也鸾者太平之瑞也非三公之徳也鹰鹯者鸷鸟也适可以辨刑曹之职也熊罴者猛兽也适可以旌武臣之功也又称藻为水草无所法象引张衡赋云帯倒茄于藻井披红葩之狎猎请为莲华取其文彩者夫茄者莲也藻者饰也盖以莲饰水也非谓藻为莲若以莲代藻变古从今既不知草木之名亦未达文章之意此又不经之甚也又毳冕六章三品服之者按此王者祀四望服之名也今三品乃得同王之毳冕而三公不得同王之衮名岂惟颠倒衣裳抑亦自相矛楯此又不经之甚也又黼冕四章五品服之者考之于古则无其名验之于今则非章首此又不经之甚也若夫礼惟从俗则命为制令为诏乃秦皇之故事犹可以适于今矣若夫义取随时则出称警入称跸乃汉国之旧仪犹可以行于代矣亦何取于变周公之轨物改宣尼之法度者哉
　　肃宗升为皇太子受册太常所撰仪注有服绛纱袍之文太子以为与皇帝所服同因上表辞不敢当请有以易之宗令百官详议萧嵩与裴耀卿等议　臣等谨按衣服令云皇太子具服有逺游冠三梁加金附蝉九首施珠翠黑介帻发缨绥犀簪一导绛纱袍白纱中单皂领褾襈白裙襦方心曲领绛纱蔽膝革帯劒佩绶等谒庙还宫元日冬至朔日入朝释奠则服之其绛纱袍则是衣冠之内一物之数与裙襦劒佩等无别至于贵贱之差尊卑之异则冠为首饰名制有殊并珠琉及衣裳采章之数多少有别自外不可事事差异亦有上下通服名制是同礼重则具服礼轻则从省今以至敬之情有所未敢衣服不可减省称谓须更变名望所撰仪注不以绛纱袍为称但称为具服则尊卑有差谦光成徳
　　钱【二十七则】
　　周景王将铸大钱单穆公曰不可古者天灾降戾于是乎量资币权轻重以振救民民患轻则为之作重币以行之于是乎有母权子而行民皆得焉若不堪重则多作轻而行之亦不废重于是乎有子权母而行小大利之今王废轻而作重民失其资能无匮乎若匮王用将有所乏乏则将厚取于民民不给将有逺志是离民也且夫备有未至而设之有至而后救之是不相入也可先而不备谓之怠可后而先之谓之召灾周固羸国也天未厌祸焉而又离民以佐灾无乃不可乎将民之与处而离之将灾是备御而召之则何以经国国无经何以出令令之不从上之患也故圣王树徳于民以除之夏书有之曰闗石和钧王府则有诗亦有之曰瞻彼旱麓榛楛济济恺弟君子干禄恺弟夫旱麓之榛楛殖故君子得以易乐干禄焉若夫山林匮竭林麓散亡薮泽肆既民力雕尽田畴荒芜资用乏匮君子将险哀之不暇而何易乐之有焉且絶民用以实王府犹塞川原而为潢汚也其竭也无日矣若民离而财匮灾至而备亡王其若之何吾周官之于灾备也其所怠弃者多矣而又夺之资以益其灾是去其蔵而翳其人也王其图之王弗聴卒铸大钱
　　汉文帝除铸钱令贾山复上书谏以为变先帝法非是章下诘责对以为钱者亡用器也而可以易富贵富贵者人主之操柄也令民为之是与人主共操柄不可长也其言多激切善指事意然终不加罚所以广谏之路也其后复禁铸钱云
　　贾谊铜布篇　铜布于下为天下菑何以言之铜布于下则民铸钱者大抵必杂石鈆铁焉黥罪日繁此一祸也铜布于下伪钱无止钱用不信民愈相疑此二祸也铜布于下采铜者弃其田畴家锜者损其农事谷不为则隣于饥此三祸也故不禁铸钱则钱常乱黥罪日积是陷阱也且农事不为有罪为菑故民铸钱不可不禁止禁铸钱必以死罪铸钱者禁则钱必还重钱重则盗铸钱者起则死罪又复积矣铜使之然也故铜布于下其祸博矣今博祸可除七福可致何谓七福上收铜勿令布下则民不铸钱黥罪不积一铜不布下则伪钱不繁民不相疑二铜不布下不得采铜不得铸钱则民反耕田矣三铜不布下毕归于上上挟铜积以御轻重钱轻则以术敛之钱重则以术散之则钱必治矣四挟铜之积以铸兵器以假贵臣小大多少各有制度以别贵贱以差上下则等级明矣五挟铜之积以临万货以调盈虚以收奇羡则官必富而末民困矣六挟铜之积制吾弃财以与匈奴逐争其民则敌必壊矣七此谓之七福故善为天下者因祸而为福转败而为功今顾退七福而行博祸可为长太息者此其一也
　　桓帝时有上书言人以货轻钱薄故致贫困宜改铸大钱事下四府羣僚及太学能言之士刘陶上议　圣王承天制物与人行止建功则众悦其事兴戎而师乐其旅是故灵台有子来之人武旅有鳬藻之士皆举合时宜动顺人道也臣伏读铸钱之诏平轻重之议访覃幽防不遗穷贱是以藿食之人谬延逮及盖以为当今之忧不在于货在乎民饥夫生养之道先食后货是以先王观象育物敬授民时使男不逋畆女不下机故君臣之道行王路之教通由是言之食者乃有国之所宝生民之至贵也窃见比年以来良苗尽于蝗螟之口杼柚空于公私之求所急朝夕之餐所患靡盬之事岂谓贱货之厚薄铢两之轻重哉就使当今沙砾化为南金瓦石变为和玉使百姓渇无所饮饥无所食虽皇羲之纯徳唐虞之文明犹不能以保萧墙之内也盖民可百年无货不可一朝有饥故食为至急也议者不达农殖之本多言铸冶之便或欲因縁行诈以贾国利国利将尽取者争竞造铸之端于是乎生盖万人铸之一人夺之犹不能给况今一人铸之则万人夺之乎虽以阴阳为炭万物为铜役不食之民使不饥之士犹不能足无厌之求也夫欲民殷财阜要在止役禁夺则百姓不劳而足陛下圣徳愍海内之忧戚伤天下之艰难欲铸钱齐货以救其敝此犹养鱼沸鼎之中栖鸟烈火之上水木本鱼鸟之所生也用之不时必至燋烂愿陛下寛锲薄之禁后冶铸之议聴民庶之謡吟问路叟之所忧瞰三光之文耀视山河之分流天下之心国家大事粲然皆见无有遗惑者矣臣尝诵诗至于鸿鴈于野之劳哀勤百堵之事每喟尔长怀中篇而叹近聴征夫饥劳之声甚于斯歌是以追悟匹妇吟鲁之忧始于此乎见白驹之意屏营徬徨不能监寐伏念当今地广而不得耕民众而无所食羣小竞起进秉国之位鹰扬天下鸟钞求饱吞肌及骨并噬无厌诚恐卒有役夫穷匠起于版筑之间投斤攘臂登髙逺呼使愁怨之民向应云合八方分崩中夏鱼溃虽方尺之钱何能有救其危犹举函牛之鼎絓纎枯之木诗人所以眷然顾之澘焉出涕者也臣东野狂闇不达大义縁广及之时对过所问知必以身脂鼎镬为天下笑
　　宋文帝铸四铢钱轮郭形制与五铢同用费无利故民不盗铸及武帝即位又铸孝建四铢形式薄小轮郭不成于是盗铸者众杂以铅锡翦凿古钱钱转薄小守宰不能禁朝廷患之去嵗春诏钱薄小无轮郭者悉不得行民间喧扰沈庆之建议以为宜聴民铸钱郡县置钱署乐铸之家皆居署内平其凖式去其杂伪去春所禁新品一时施用今铸悉依此格万税三千严检盗铸丹阳尹顔竣駮之以为五铢轻重定于汉世魏晋以降莫之能改诚以物货既均改之伪生故也今云去春所禁一时施用若巨细总行而不从公铸利己既深情伪无极私铸翦凿尽不可禁财货未赡大钱已竭数嵗之间悉为尘土矣今纵行细钱官无益赋之理百姓虽赡无解官乏唯简费去华专在节俭求赡之道莫此为贵耳议者又以铜转难得欲铸二铢钱竣曰议者以为官蔵空虚宜更改铸天下铜少宜减钱式以救交赈国舒民愚以为不然今铸二铢恣行新细于官无解于乏而民间奸巧大兴天下之货将糜碎至尽空严立禁而利深难絶不一二年其不可复救民惩大钱之改兼畏近日新禁市井之间必生纷扰逺利未闻切患猥及富商得志贫民困窘此皆甚不可者也乃止
　　明帝时沈庆之复啓聴民私铸钱由是钱货败乱千钱长不盈三寸大小称此谓之鹅眼钱劣于此者谓之綖环钱贯之以缕入水不沈随手破碎市井不复料数十万钱不盈一掬斗米一万商货不行
　　齐太祖以南方钱少更欲铸钱建元末奉朝请孔顗上言以为铸钱之在轻重屡变重钱患难用而难用为累轻轻钱盗铸而盗铸为祸深民所以盗铸严法不能禁者由上铸钱惜铜爱工也汉兴铸轻钱民巧伪者多至元狩中始惩其乃铸五铢钱周郭其上下令不可磨取镕而民计其费不能相偿私铸益少此不惜铜不爱工之效也王者不患无铜之工每令民不能竞则盗铸絶矣宋文帝铸四铢至景和钱益轻虽有周郭而镕冶不精于是盗铸纷纭而起不可复禁此惜铜爱工之验也凡铸钱与其不衷宁重无轻自汉铸五铢至宋文帝厯五百余年制度世有废兴而不变五铢者明其轻重可法得货之宜故也愚以为宜如旧制大兴镕铸钱重五铢一依汉法若官铸者已布于民便严断翦凿轻小破缺无周郭者悉不得行官钱细小者称合铢两销以为大利贫良之民塞奸巧之路钱货既均逺近若一百姓乐业市道无争衣食滋殖矣太祖然之使诸州郡大市铜炭防宴驾事寝是嵗益州行事刘悛上言山下有严道铜山旧铸钱处可以经略武帝从之遣使入蜀铸钱顷之以功费多而止
　　北魏多细钱米斗几直一千髙道穆上表以为在市铜价八十一钱得铜一斤私造薄钱斤赢二百既示之以深利又随之以重刑抵罪虽多奸铸弥众今钱徒有五铢之文而无二铢之实置之水上殆欲不沈此乃因循有渐科防不切朝廷失之彼复何罪宜改铸大钱文载年号以记其始则一斤所成止七十钱计私铸所费不能自润直置无利自应悉心况复严刑广设也杨侃亦奏乞聴民与官并铸五铢钱使民乐为而自改魏主从之始铸永安五铢钱
　　梁时江东唯建康及三吴荆郢江湘梁益用钱其余州郡杂以谷帛交广专以金银为货武帝自铸五铢及女钱二品并行禁诸古钱普通中更铸铁钱由是民私铸者多物价腾踊交易者至以车载钱不复计数又自破岭以东八十为百名曰东钱江郢以上七十为百名曰西钱建康以九十为百名曰长钱诏曰朝四暮三众狙皆喜名实未亏而喜怒为用顷闻外间多用九陌钱陌减则物贵陌足则物贱非物有贵贱乃心有颠倒至于逺方日更滋甚徒乱王制无益民财自今可通用足陌钱令书行后百日为期若犹有犯男子谪运女子质作并同三年诏下而人不从钱陌益少至于季年遂以三十五为百云
　　周齐所铸钱凡四等及民间私钱名品甚众轻重不等隋主患之更铸五铢钱背面好肉皆有周郭每一千重四斤二两悉禁古钱及私铸置様于闗不如様者没官销毁之自是钱币始壹民间便之
　　隋末钱币滥薄至裁皮糊纸为之民间不胜其唐髙祖即位初行开元通宝钱径八分重二铢四参积十钱重一两轻重大小最为折衷逺近便之命给事中欧阳询撰其文并书回环可读
　　明皇敕钱重二铢四分以上乃得行敛人间恶钱镕之更铸如式宋璟请出太府钱二万缗以平价买百姓不售之物可充官用庶使良钱流布人间其后敕太府及府县出粟十万石粜之以敛人间恶钱送少府销毁宋璟疾负罪而妄诉不己者悉付御史台治之谓中丞李谨度曰服不更诉者出之尚诉未已者且系由是人多怨者时璟与中书侍郎苏颋建议严禁恶钱江淮间恶钱尤甚璟以监察御史萧隠之充使括恶钱隠之严急烦扰怨嗟盈路明皇于是贬隠之官罢璟为开府仪同三司颋为礼部尚书以源乾曜为黄门侍郎张嘉贞为中书侍郎并同平章事于是弛钱禁恶钱复行矣张九龄请不禁铸钱敕百官议之裴耀卿等皆曰一啓此门恐小人弃农逐利而滥恶更甚秘书监崔沔曰若税铜折役则官冶可成计估度庸则私铸无利易而可久简而难诬且夫钱之为物贵以通货利不在多何待私铸然后足用也左监门刘秩曰夫人富则不可以赏劝贫则不可以威禁若许其私铸贫者必不能为之臣恐贫者益贫而役于富富者益富而逞其欲汉文帝时吴王濞富埒天子铸钱所致也明皇乃止
　　刘秩请禁私铸钱议　臣伏奉今月二十一日勑欲不禁铸钱更令百寮详议可否者夫钱之兴其来尚矣将以平轻重而权本末齐桓得其术而国以霸周景失其道而人用考诸载籍国之兴衰实系于是陛下思变古以济今欲反经以合道而不改作询之刍荛臣虽蠢愚敢不荐其闻见古者以珠玉为上币黄金为中币钱布为下币夫三币握之非有补于暖也舍之则非有损于饱也先王以守财物以御人事而平天下也是以命之曰衡衡者使物一髙一下不得有常故与之在君夺之在君富之在君贫之在君是以人戴君如日月亲君如父母用此术也是谓人主之权今之钱即古之下币也陛下若舍之任人则上无以御下下无以事上其不可一也夫物贱则伤农钱轻则伤贾故善为国者观物之贵贱钱之轻重夫物重则钱轻钱轻由乎物多多则作法收之使少少则重重则作法布之使轻轻重之本必由乎是奈何而假于人其不可二也夫铸钱不杂以鈆铁则无利杂以鈆铁则恶恶则不重禁不足以惩且方今塞其私铸之路人犹冒死以犯之况啓其源而欲人之从令乎是设陷穽而诱之入其不可三也夫许人铸钱无利则人不铸有利则人去南畆者众去南畆者众则草不垦草不垦又隣于寒馁其不可四也夫人富溢则不可以赏劝贫馁则不可以威禁故法令不可以行人之理乱皆由贫富之不济也若许其铸钱则贫者必不能为臣恐贫者弥贫而服役于富室富室乗之而益恣昔汉文之时吴濞诸侯也富埒天子邓通大夫也财侔王者此皆铸钱之所致也必欲许其私铸是与人利权而舍其柄其不可五也陛下必以钱重而伤本工费而利寡则臣愿言其失以效愚计夫钱重者犹人日滋于前而炉不或加于旧又公钱重与铜之价颇等故盗铸者破重钱以为轻钱钱轻禁寛则行钱重禁严则止止则弃矣此钱之所以少也夫铸钱用不赡者在乎铜贵铜贵在于采用者众夫铜以为兵则不如铁以为器则不如漆禁之无害陛下何不禁于人禁于人则铜无所用铜无所用则益贱贱则钱之用给矣夫铜不布下则盗铸者无因而铸无因而铸则公钱不破人不犯死刑钱又日増必复利矣是一举而四美兼也惟陛下熟察之
　　明皇命有司出粟帛及库钱数十万缗于两市易恶钱先是江淮多恶钱贵戚大商往往以良钱一易恶钱五载入长安市井不胜其故李林甫奏请禁之官为易取期一月不输官者罪之于是商贾嚣然不以为便众共遮杨国忠马自言国忠为之言于上乃更命非鈆锡所铸及穿穴者皆聴用之如故
　　元稹钱货议　奉进止当今百姓乏困众情所知欲减税则国用不充欲依旧则人困转甚皆由货轻钱重征税闇加宜令百寮各陈意见以革其者臣以为当今百姓之困其数十不独在于钱货征税之谓也既圣问言之又以为黎人之重困不在于征税之闇加患在于剥夺之不已钱货之轻重不在议论之不当患在于法令之不行今天下税赋一法也厚薄一槩也然而亷能莅之则生息贪愚莅之则败伤盖得人则理之明验矣岂征税闇加之谓乎自岭已南以金银为货币自巴已外以盐帛为交易黔巫溪浃大抵用水银硃砂缯帛巾帽以相市然而前人以之理后人以之扰东郡以之耗西郡以之赢又得人则理之明验也岂钱重货轻之谓乎自国家置两税已来天下之财限为三等一曰上供二曰留使三曰留州皆量出以为入定额以给资然而节将有进献以市国恩者有赂遗以买私名者有蔵镪滞帛以贻子孙者有髙楼广榭以炽第宅者彼之俸入有常也公私有分也此何从而得之又国家制度支转运已来一则管盐以易货一则受财以轻费近制有年进月进之名有正至三节之献彼之管盐有常也受财有数也此又何从而得之且百姓国家之百姓也财货国家之财货也不足则取之有余则舍之在我而已又必授之重柄假之利权狥彼之徼恩成我之怨府哉今陛下初临亿兆首问羣寮诚能禁方镇大臣不时之献贡罢度支转运别进之名絶赂遗之私节侈靡之俗峻风宪之举深赃罪之刑精覈考课之条慎选字人之长若此则不减税而人安不改法而人理矣至于古今言钱帛之轻重者熟矣或更大钱或放私铸或或贝或皮或刀或禁埋蔵或禁销毁或禁器用或禁滞积皆可以救一时之也然而或损或益者盖法有行不行之谓也臣不敢逺徴古证窃见元和已来初有公私器用禁铜之令次有交易钱帛兼行之法近有积钱不得过数之限每更守尹则必有用钱不得加除之牓然而铜器备列于公私钱帛不兼于卖鬻积钱不出于墙垣欺滥偏行于市井亦未闻鞭一夫黜一吏赐一告讦壊一蓄藏岂法不便于时耶盖行之不至也陛下诚能采古今救之方施赏罚必行之令则圣祖神宗之法制何限前贤后智之议论何穷岂特愚臣盗窃古人之见自称革之术哉
　　钱重物轻议　作法于人必求适中茍非济众是作不臧所以夙夜寘怀重难其术伏奉制防旁采庶寮臣实有司敢不知愧既不早思所见上沃圣聪今乃备数庶官肩随奏议无乃失有司奏职之体负尸位素飡之责况道谋孔多是用不集盈庭之言自古所知至于业广即山税征谷帛发公府之朽贯禁私室之滞藏使泉流必通物定恒价羣议所共指事皆然但在陛下行之有司遵守利害之説自足可征若更将广引古今诞饰辞辨有齐画饼无益国经恐重空文不敢轻议
　　三品钱行浸久属嵗荒米斗至七千钱人相食京兆尹郑叔清捕私铸钱者数月间榜死者八百余人不能禁肃宗乃出京畿开元钱与乾元小钱皆当十其重轮钱当三十诸州更俟进止是时史思明亦铸顺天得一钱一当开元钱百城中物价尤贵
　　自定两税法以来钱日重物日轻民所输三倍其初诏百官议革其户部尚书杨于陵以为钱者所以权百货贸迁有无所宜流散不应蓄聚今税百姓钱藏之公府又开元中天下铸钱七十余罏嵗入百万今才十余罏嵗入十五万又积于商贾之室及流入四夷又大厯以前淄青太原魏博贸易杂用鈆铁岭南杂用金银丹砂象齿今一用钱如此则钱焉得不重物焉得不轻今宜使天下输税课者皆用谷帛广铸钱而禁滞积及出塞者则钱日滋矣穆宗从之始令两税皆输布丝纩独盐酒课用钱
　　后唐鸿胪少卿郭在徽奏请铸当五千三千一千大钱明宗以其指虚为实无识妄言左迁衞尉少卿司正后晋髙祖敕禁民作铜器初唐世天下铸钱有三十六冶丧乱以来皆废絶钱日益耗民多销钱为铜器故禁之
　　吴越王佐议铸铁钱以益将士禄赐其弟牙内都虞候亿谏曰铸铁钱有八害新钱既行旧钱皆流入邻国一也可用于吾国而不可用于它国则商贾不行百货不通二也铜禁至严民犹盗铸况家有铛釡野有铧犂犯法必多三也闽人铸铁钱而乱亡不足为法四也国用幸丰而自示空乏五也禄赐有常而无故益之以啓无厌之心六也法变而不可遽复七也钱者国姓易之不祥八也佐乃止
　　南唐自淮上用兵及割江北臣事于周嵗时贡献府藏空竭钱益少物价腾贵礼部侍郎钟谟请铸大钱一当五十中书舍人韩熙载请铸铁钱唐主始皆不从谟陈请不己乃从之是月始铸当十大钱文曰永通泉货又铸当二钱文曰唐国通宝与开元钱并行元世祖时卢世荣既入中书即日奉诏理钞法之自谓其生财有法用其法当赋倍増而民不扰翰林学士董文用谓曰此钱取于右丞家邪将取之民邪取于右丞家则吾不知若取于民则有説矣牧羊者嵗尝两剪其毛今牧人日剪以献主者固悦其得毛之多然羊无以避寒热既死且尽毛又可得乎民财有限右丞将尽取之得无有日剪其毛之患乎世荣不能对御史中丞崔彧亦极言世荣不可相帝大怒下彧吏欲致之法寻罢之
　　僧格以交钞及中统元宝行之既久物重钞轻遂建议更造至元钞行之自一贯至五十文凡十有一等每一贯文视中统钞五贯文时宋宗室赵孟頫初膺荐入见诏令与议适刑曹欲拟赃罪满至元钞二百贯者死孟頫曰始造中统钞时以银为本虚实相权及今二十年轻重相去至数十倍故元中统为至元后二十年至元钞必复如中统矣若计钞抵法疑于太重或以孟頫年少来自南方意颇不平其言诘之曰今朝廷用钞故犯法者以钞计赃汝以为非欲沮格至元钞邪孟頫曰頫奉诏与议不敢不言今中统钞虚故改至元谓至元钞终无虚时宁有是理公不揆于理欲以势相陵可乎其人惭而止
　　元行钞法虽皆以钱为文而废钱弗铸至是武宗始诏大都立资国院山东河东辽阳江淮湖广四川立泉货监大产铜之地设提举司十九铸钱曰至大通宝者每一文准银钞一厘曰大元通宝者准至大钱十文与厯代钱通用其当五当三折二并以旧数用之既而御史言至大银钞始行品目繁多民犹未悟而又兼行铜钱虑有相妨今民间拘收铜器甚急民殊不便乞与省臣详议不报
　　顺帝时丞相托克托欲更钞法乃集省台两院共议之先是左司郎中武祺以钞法不行请如旧凡合支名目于总库转支从之至是与吏部尚书偰哲笃迎合丞相意请以钞一贯文省权铜钱一千文钞为母而钱为子众皆唯唯惟国子祭酒吕思诚曰中统至元自有母子岂有以故纸为母而立铜为子者乎又曰钱钞用法见为一致以虚换实也今厯代钱与至正钱中统至元钞交钞分为五项虑下民藏其实而弃其虚恐不为国家利偰哲笃曰至元钞多伪故更之思诚曰至元钞非伪人为伪尔且至元钞人犹识之交钞人未之识伪将滋多偰哲笃曰钱钞兼行何如思诚曰钱钞兼行轻重不伦何者为母何者为子汝不通古今徒以口舌取媚大臣可乎偰哲笃忿曰公有何策思诚曰我有三字策行不得行不得丞相托克托见思诚之言直破疑未决御史大夫额森特穆尔曰吕祭酒之言亦有是者但不当于廊庙中大声厉色尔于是讽御史劾思诚狂妄左迁湖广行省左丞遂定更钞之议以中统交钞一贯省权铜钱一千文唯至元钞二贯仍铸至元通宝钞与厯代铜钱并用以实钞法至元钞通用如故令民间通用行之未久物价腾涌至逾十倍及兵兴所在郡县皆以物货相贸易公私所积者皆不行国用由是大乏
　　宝【三则】
　　刘向杂言　玉有六美君子贵之望之温润近之栗理声近徐而闻逺折而不挠阙而不荏亷而不刿有瑕必示之于外是以贵之望之温润者君子比徳焉近之栗理者君子比智焉声近徐而闻逺者君子比义焉折而不挠阙而不荏者君子比勇焉亷而不刿者君子比仁焉有瑕必见之于外者君子比情焉
　　荆人卞和得玉璞而献之荆厉王使玉尹相之曰石也王以和为谩而断其左足厉王薨武王即位和复奉玉璞而献之武王武王使玉尹相之曰石也又以为谩而断其右足武王薨共王即位和乃奉玉璞而哭于荆山中三日三夜泣尽而继之以血共王闻之使人问之曰天下刑之者众矣子刑何哭之悲也对曰宝玉而名之曰石贞士而戮之以谩此臣之所以悲也共王曰惜矣吾先王之聴难剖石而易斩人之足夫死者不可生断者不可属何聴之殊也乃使人理其璞而得宝焉故名之曰和氏之璧故曰珠玉者人主之所贵也和虽献宝而美未为玉尹用也进宝且若彼之难也况进贤人乎贤人与奸臣犹仇讐也于庸君意不合夫欲使奸臣进其讐于不合意之君其难万倍于和氏之璧又无断两足之臣以推其难犹拔山也千嵗一合若继踵然后霸王之君兴焉其贤而不用不可胜载故有道者之不戮也宜白玉之璞未献耳
　　宋人有得玉者献诸司城子罕子罕不受献玉者曰以示玉人玉人以为宝故敢献之子罕曰我以不贪为宝尔以玉为宝若与我者皆丧宝也不若人有其宝故宋国之长者曰子罕非无宝也所宝者异也今以百金与搏黍以示小儿子儿子必取搏黍矣以和氏之璧与百金以示鄙人鄙人必取百金矣以和氏之璧与道徳之至言以示贤者贤者必取至言矣其知弥精其取弥精其知弥觕其取弥觕子罕之所宝者至矣
　　琴【二则】
　　秦应侯与贾午子坐闻其鼓琴之声应侯曰今日之琴一何悲也贾午子曰夫张急调下故使之悲耳急张者良材也调下者官卑也取夫良材而卑官之安能无悲乎应侯曰善哉
　　蔡邕亡命江海逺迹吴防往来依太山羊氏积十二年在吴吴人有烧桐以防者邕闻火烈之声知其良木因请而裁为琴果有美音而其尾犹焦故时人名曰焦尾琴焉　邕之在陈留也其邻人有以酒食召邕者比往而主以酣焉客有弹琴于屏邕至门试潜聴之曰憘以乐召我而有杀心何也遂反将命者告主人曰蔡君向来至门而去邕素为邦乡所宗主人遽自追而问其故邕具以告莫不怃然弹琴者曰我向鼓弦见螳蜋方向鸣蝉蝉将去而未飞螳蜋为之一前一郤吾心耸然惟恐螳蜋之失之也此岂为杀心而形于声者乎邕莞然而笑曰此足以当之矣
　　鼎【三则】
　　汉孝武皇帝时汾阴得宝鼎而献之于甘泉宫羣臣贺上寿曰陛下得周鼎侍中吾丘寿王独曰非周鼎上闻之召而问曰朕得周鼎羣臣皆以为周鼎而寿王独以为非何也寿王有説则生无説则死对曰臣寿王安敢无説臣闻夫周徳始产于后稷长于公刘大于太王成于文武显于周公徳泽上昭天下漏泉无所不通上天报应鼎为周出故名曰周鼎今汉自髙祖继周亦昭徳显行布恩施惠六合和同至陛下之身逾盛天瑞并至征祥毕见昔始皇帝亲出鼎于彭城而不能得天昭有徳宝鼎自至此天之所以予汉乃汉鼎非周鼎也上曰善羣臣皆称万岁是日赐吾丘夀王黄金十斤
　　宋徽宗九鼎成奉安于九成宫以蔡京为定鼎礼仪使帝幸宫行酌献礼鼎名一殿周以垣墙上施埤堄墁如方色外筑垣环之中央曰帝鼐北曰宝鼎东曰牡鼎东北曰苍鼎东南曰冈鼎南曰彤鼎西南曰阜鼎西曰皛鼎西北曰魁鼎又铸帝坐大钟及二十四气钟时制新乐亦成赐名大晟置大晟府建官属九月帝受贺于大庆殿加号魏汉津虚和冲显宝应先生帝之幸九成宫也酌献至北方宝鼎鼎忽破水流溢于外或者以为北方致乱之兆
　　苏轼汉鼎铭　禹铸九鼎用器也初不以为宝象物以饰之亦非所以使民逺不若也武王迁之洛邑盖已见笑于伯夷叔齐矣方周之盛也鼎为宗庙之观靡而已及其衰也为周之患有不可胜言者匹夫无罪怀璧其罪周之衰也与匹夫何异嗟夫孰知九鼎之为周之角齿也哉自春秋时楚庄王始问其轻重大小而战国之际秦与齐楚皆欲之周人惴惴焉视三虎之垂涎而睨己也絶周之祀不足以致防裂周之地不足以肥国然三国之君未尝一日而忘周者以宝在焉故也三国争之周人莫知所适与得鼎者未必能存周而不得者必碎之此九鼎之所以亡也周显王之四十二年宋太丘社亡而鼎沦没于泗水此周人毁鼎以缓祸而假之神妖以为之説也秦始皇汉武帝乃始省方以出鼎此与儿童之见无异善夫吾丘寿王之説也曰汾阴之鼎汉鼎也非周鼎夫周有鼎汉亦有鼎此易所谓正位凝命者岂三趾两耳之谓哉恨寿王小子方以防进不能究其义予故作汉鼎铭以遗后世君子其铭曰惟五帝三代及秦汉以来受命之君靡不有兹鼎鼎存而昌鼎亡而亡盖鼎必先坏而国随之岂有易姓而犹传者乎不宝此器而拳拳一物孺子之智妇人之仁呜呼悲夫
　　酒八则
　　齐桓公为大臣具酒期以日中管仲后至桓公举觞以饮之管仲半弃酒桓公曰期而后至饮而弃酒于礼可乎管仲对曰臣闻酒入舌出舌出者言失言失者身弃臣计弃身不如弃酒桓公笑曰仲父起就坐
　　桓公与管仲鲍叔戚饮酒桓公谓鲍叔姑为寡人祝乎鲍叔奉酒而起曰祝吾君无忘其出而在莒也使管仲无忘其束防而从鲁也使戚无忘其饭牛于车下也桓公避席再拜曰寡人与二大夫皆无忘夫子之言齐之社稷必不废矣此言常思困隘之时必不骄矣
　　晏子饮景公酒日暮公呼具火晏子辞曰诗曰侧弁之俄言失徳也屡舞傞傞言失容也既醉以酒既饱以徳既醉而出并受其福宾主之礼也醉而不出是谓伐徳宾主之罪也婴以卜其日未卜其夜公曰善举酒而祭之再拜而出曰岂过我哉吾托国于晏子也以其家贫善寡人不欲其淫侈也而况与寡人谋国乎
　　晏子饮景公酒令器必新家老曰财不足请敛于民晏子曰止夫乐者上下同之故天子与天下诸侯与境内自大夫以下各与其僚无有独乐今上乐其乐下伤其费是独乐者也不可
　　赵襄子饮酒五日五夜不废酒谓侍者曰我诚邦士也夫饮酒五日五夜矣而殊不病优莫曰君勉之不及纣二日耳纣七日七夜今君五日襄子惧谓优莫曰然则吾亡乎优莫曰不亡襄子曰不及纣二日耳不亡何待优莫曰桀纣之亡也遇汤武今天下尽桀也而君纣也桀纣并世焉能相亡然亦殆矣
　　绍绩昧醉寐而亡其裘宋君曰醉足以亡裘乎对曰桀以醉亡天下而康诰曰毋彛酒者彛酒常酒也常酒者天子失天下匹夫失其身
　　魏文侯与大夫饮酒使公乘不仁为觞政曰饮不釂者浮以大白文侯饮而不尽釂公乘不仁举白浮君君视而不应侍者曰不仁退君已醉矣公乘不仁曰周书曰前车覆后车戒葢言其危为人臣者不易为君亦不易今君已设令令不行可乎君曰善举白而饮饮毕曰以公乗不仁为上客汉陈遵三为二千石而张竦亦至丹阳太守封叔徳侯后俱免官以列侯归长安竦居贫无宾客时时好事者从之质疑问事论道经书而已而遵昼夜呼号车骑满门酒肉相属先是黄门雄作酒箴以讽谏成帝其文为酒客难法度士譬之于物曰子犹瓶矣观瓶之居居井之眉处髙临深动常近危酒醪不入口臧水满懐不得左右牵于纆徽一旦□碍为瓽所轠身提黄泉骨肉为泥自用如此不如防夷防夷稽腹如大壶尽日盛酒人复借酤常为国器托于属车出入两宫经营公家繇是言之酒何过乎遵大喜之常谓张竦吾与尔犹是矣足下讽诵经书苦身自约不敢差跌而我放意自恣浮湛俗间官爵功名不减于子而差独乐顾不优邪竦曰人各有性长短自裁子欲为我亦不能吾而效子亦败矣虽然学我者易持效子者难将吾常道也晋刘伶酒徳颂　有大人先生以天地为一朝万期为须臾日月为扄牖八荒为庭衢行无辙迹居无室庐暮天席地纵意所如止则操巵执觚动则挈榼提壶唯酒是务焉知其余有贵介公子搢绅处士闻吾风声议其所以乃奋攘襟怒目切齿陈説礼法是非蜂起先生于是方捧甖承槽衔杯潄醪奋髯踑踞枕麴借糟无思无虑其乐陶陶兀然而醉豁尔而醒静聴不闻雷霆之声熟视不覩太山之形不觉寒暑之切肌利欲之感情俯观万物扰扰焉若江海之载浮萍二豪并侍侧焉如蠃之与螟蛉
　　御马【四则】
　　秦穆公谓伯乐曰子之年长矣子姓有可使求马者乎伯乐对曰良马可形容筋骨相也至天下之马若灭若没若亡若失若此者絶尘弭臣之子皆下才也可告以良马不可告以天下之马也臣之子皆担纒薪菜者有九方皋此其于马非臣之比也请见之穆公见之使行求马三月而反报曰已得矣今在沙丘穆公曰何马也对曰牝而黄使人往取之牡而骊穆公不説召伯乐而谓之曰败矣子所使求马者色物牝牡尚弗能知又何马之能知也伯乐喟然叹息曰一至于此乎是乃其所以千万臣而无数若皋之所观天机也得其精而忘其麄在其内而忘其外见其所见不见其所不见视其所视而遗其所不视若皋之相马乃有贵乎马者也马至果天下之马
　　泰豆乃立木为涂仅可容足计步而置履之而行趣走往还无跌失也造父学之三日尽其功泰豆叹曰子何其敏也得之捷乎凡所御者亦如此也曩汝之行得之于足应之于心心闲体正六辔不乱而二十四蹄所投无差回旋进退莫不中节然后舆轮之外可使无余辙马蹄之外可使无余地未尝觉山谷之崄原隰之夷视之一也吾术穷矣汝其识之
　　赵襄主学御于王子期俄而与子期逐三易马而三后襄主曰子之教我御术未尽也对曰术已尽用之则过也凡御之所贵马体安于车人心调于马而后可以进速致逺今君后则欲逮臣先则恐逮于臣夫诱道争逺非先则后也而先后心皆在于臣尚何以调于马此君之所以后也
　　蘓轼三马圗賛　元祐初上方闭玉门闗谢遣诸将太师文彦博宰相吕大防范纯仁建遣诸生游师雄行边勅武备师雄至熈河蕃官包顺请以所部熟户除边患师雄许之遂擒猾羌大首领果庄青伊结以献百官皆贺遣使告永裕陵时西域贡马首髙八尺龙颅而鳯膺虎而豹章出东华门入天驷监振鬛长鸣万里皆瘖父老纵观以为未始见也然上方恭黙思道八骏在廷未尝一顾其后圉人起居不以时马有毙者上亦不问明年羌温锡沁有良马不敢进请于边吏愿以餽太师潞国公诏许之蒋之竒为熈河帅西蕃有贡骏马汗血者有司以非入贡嵗月留其使与马于边之竒为请乞不以时入事下礼部轼时为宗伯判其状云朝廷方却走马以粪正复汗血亦何所用事遂寝于时兵革不用海内小康马则不遇矣而人少安轼尝私请于承议郎李公麟画当时三骏马之状而使果庄青伊结校之藏于家绍圣四年三月十四日轼在恵州謪居无事阅旧书画追思一时之事而叹三马之神骏乃为之賛曰吁果庄世悍骄奔贰师走嫖姚今在廷服虎貂效天骥立内朝八尺龙神超遥若将西燕昆瑶帝念民乃下招薾归云逝房妖
　　经济类编卷九十八
&lt;子部,类书类,经济类编&gt;
　　钦定四库全书
　　经济类编卷九十九
　　明　冯琦冯瑗　撰
　　杂言类一
　　似是而非【五则】
　　吕览当务篇　辨而不当论信而不当理勇而不当义法而不当务惑而乗骥也狂而操吴干将也大乱天下者必此四者也所贵辨者为其由所论也所贵信者为其遵所理也所贵勇者为其行义也所贵法者为其当务也跖之徒问于跖曰盗有道乎跖曰奚啻其有道也夫妄意闗内中藏圣也入先勇也出后义也知时智也分均仁也不通此五者而能成大盗者天下无有备说非六王五伯以为尧有不慈之名舜有不孝之行禹有淫之意汤武有放杀之事五伯有暴乱之谋世皆誉之人皆讳之惑也故死而操金椎以曰下见六王五伯将谷其头矣辨若此不如无辨楚有直躬者其父窃羊而谒之上上执而将诛之直躬者请代之将诛矣告吏曰父窃羊而谒之不亦信乎父诛而代之不亦孝乎信且孝而诛之国将有不诛者乎荆王闻之乃不诛也孔子闻之曰异哉直躬之为信也一父而载取名焉故直躬之信不若无信齐之好勇者其一人居东郭其一人居西郭卒然相遇于涂曰姑相饮乎觞数行曰姑求肉乎一人曰子肉也我肉也尚胡革求肉而为于是具染而已因抽刀而相啖至死而止勇若此不若无勇纣之同母三人其长曰防子啓其次曰中衍其次曰受德受德乃纣也甚少矣纣母之生防子启与中衍也尚为妾已而为妻而生纣纣之父纣之母欲置防子启以为太子太史据法而争之曰有妻之子而不可置妾之子纣故为后用法若此不若无法
　　疑似篇　使人大迷惑者必物之相似也玉人之所患患石之似玉者相劔者之所患患劔之似吴干者贤主之所患患人之情闻辨言而似通者亡国之主似智亡国之臣似忠相似之物此愚者之大惑而圣人之所加虑也故墨子见岐道而哭之周宅酆镐近戎人与诸侯约为高葆祷于王路置皷其上逺近相闻即戎冦至传皷相告诸侯之兵皆至救天子戎冦尝至幽王击皷诸侯之兵皆至褒姒大説喜之幽王欲褒姒之笑也因数击皷诸侯之兵数至而无冦至于后戎冦真至幽王身之乃死于丽山之下为天下兵此夫以无冦失真冦者也贤者有小恶以致大恶褒姒之败乃令幽王好小説以致大灭故形骸相离三公九卿出走此褒姒之所用死而平王所以东徙也秦襄晋文之所以劳王劳而赐地也梁北有黎丘部有竒鬼焉喜效人之子侄昆弟之状邑丈人有之市而醉归者黎丘之鬼效其子之状扶而道苦之丈人归酒醒而诮其子曰吾为汝父也岂谓不慈哉我醉汝道苦我何故其子泣而触地曰孽矣无此事也昔也徃责于东邑人可问也其父信之曰譆是必夫竒鬼也我固尝闻之矣明日端复饮于市欲遇而刺杀之明旦之市而醉其真子恐其父之不能反也遂逝迎之丈人望其真子防劔而刺之丈人智惑于似其子者而杀于真子夫惑于似士者而失于真士此黎丘丈人之智也疑似之迹不可不察察之必于其人也舜为御尧为左禹为右入于泽而问牧童入于水而问渔师奚故也其知之审也夫人子之相似者其母常识之知之审也
　　似顺篇　事多似倒而顺多似顺而倒有知顺之为倒倒之为顺者则可与言化矣至长反短至短反长天之道也荆庄王欲伐陈使人视之使者曰陈不可伐也庄王曰何故对曰城郭高沟洫深蓄积多也寜国曰陈可伐也夫陈小国也而蓄积多赋敛重也则民怨上矣城郭高沟洫深则民力罢矣兴兵伐之陈可取也庄王听之遂取陈焉田成子之所以得有国至今者有兄曰完子仁且有勇越人兴师诛田成子曰奚故杀君而取国田成子患之完子请率士大夫以逆越师请必战战请必败败请必死田成子曰夫必与越战可也战必败败必死寡人疑焉完子曰君之有国也百姓怨上贤良又有死之臣蒙耻以完观之也国已惧矣今越人起师臣与之战战而败贤良尽死不死者不敢入于国君与诸孤处于国以臣观之国必安矣完子行田成子泣而遣之夫死败人之所恶也而反以为安岂一道哉故人主之听者与士之学者不可不博尹铎为晋阳下有请于赵简子简子曰徃而夷夫垒我将往往而见垒是中行寅与范吉射也铎徃而増之简子上之晋阳望见垒而怒曰譆铎也欺我于是乃舍于郊将使人诛铎也孙明进谏曰以臣私之铎可赏也铎之言固曰见乐则淫侈见忧则诤治此人之道也今君见垒念忧患而况羣臣与民乎夫便国而利于主虽兼于罪铎为之夫顺令以取容者众能之而况铎欤君其图之简子曰防子之言寡人几过于是乃以免难之赏赏尹铎人主太上喜怒必循理其次不循理必数更虽未至大贤犹足以葢浊世矣简子当此世主之患耻不知而矜自用好愎过而恶听谏以至于危耻无大乎危者
　　虞庆为屋谓匠人曰屋大尊匠人对曰此新屋也涂濡而椽生夫濡涂重而生椽桡以桡椽任重涂此宜卑虞庆曰不然更日久则涂干而椽燥涂干则轻椽燥则直以直椽任轻涂此益尊匠人诎为之而屋坏一曰虞庆将为屋匠人曰材生而涂濡夫材生则桡涂濡则重以桡任重今虽成久必坏虞庆曰材干则直涂干则轻今诚得干日以轻直虽久必不坏匠人诎作之成有间屋果坏
　　范且曰弓之折必于其尽也不于其始也夫工人张弓也伏檠三旬而蹈一日犯机是节之其始而暴之其尽也乃得无折范且曰不然伏檠一日而蹈三日而犯机是暴之其始而节之其尽也工人穷也为之弓折
　　浮辩【七则】
　　韩非问辩篇　或问曰辩安生乎对曰生于上之不明也问者曰上之不明因生辩也何哉对曰明主之国令者言最贵者也法者事最适者也言无二贵法不两适故言行而不轨于法令者必禁若其无法令而可以接诈应变生利揣事者上必采其言而责其实言当则有大利不当则有重罪是以愚者畏罪而不敢言智者无以讼此所以无辩之故也乱世则不然主上有令而民以文学非之官府有法民以私行矫之人主顾渐其法令而遵学者之智行此世之所以多文学也夫言行者以功用为之的彀者也夫砥砺杀矢而以妄发其端未尝不中秋毫也然而不可谓善射者无常仪的也设五寸之的引十歩之逺非羿逢蒙不能必中者有常也故有常则羿逢蒙以五寸的为功无常则以妄发之中秋毫为拙今听言观行不以功用为之的彀言虽至察行虽至坚则妄发之说也是以乱世之听言也以难知为察以博文为辩其观行也以离羣为贤以犯上为抗人主者说辩察之言尊贤抗之行故夫作法术之人立取舍之行别辞争之论而莫为之正是以儒服带劔者众而耕战之士寡坚白无厚之词章而宪令之法息故曰上不明则辩生焉
　　韩宣子曰吾马菽粟多矣甚臞何也寡人患之周市对曰使驺尽粟以食虽无肥不可得也名为多与之其实少虽无臞亦不可得也主不审其情实坐而患之马犹不肥也
　　楚王谓田鸠曰墨子者显学也其身体则可其言多而不辩何也曰昔秦伯嫁其女于晋公子令晋为之饰装従衣文之媵七十人至晋晋人爱其妾而贱公女此可谓善嫁妾而未可谓善嫁女也楚人有卖其珠于郑者为木兰之柜薫桂椒之椟缀以珠玉饰以玫瑰辑以翡翠郑人买其椟而还其珠此可谓善买椟矣未可谓善鬻珠也今世之谈也皆道辩说文辞之言人主览其文而忘有用墨子之说传先生之道论圣人之言以宣告人若辩其辞则恐人怀其文忘其直以文害用也此与楚人鬻珠秦伯嫁女同类故其言多不辩
　　外储说　夫新砥砺杀矢彀弩而射虽防而妄发其端未尝不中秋毫也然而莫能复其处不可谓善射无常仪的也设五寸之的引十歩之逺非羿逢蒙不能必全者有常仪的也有度难而无度易也有常仪的则羿逢蒙以五寸为巧无常仪的则以妄发而中秋毫为拙故无度而应之则辩士繁説设度而持之虽知者犹畏失也不敢妄言今人主听说不应之以度而说其辩不度之以功而誉其行此人主所以长欺而说者所以长养也
　　八说　不能具美食而劝饿人饭不能为活饿者也不能辟草生粟而劝贷施赏赐不能为富民者也今学者之言也不务本作而好末事道虚惠以说民此劝饭之说劝饭之说明主不受也
　　吕览离谓篇　言者以谕意也言意相离凶也乱国之俗甚多流言而不顾其实务以相毁务以相誉毁誉成党众口熏天贤不肖不分以此治国贤主犹惑之也又况乎不肖者乎惑者之患不自以为惑故惑惑之中有晓焉防防之中有昭焉亡国之主不自以为惑故与桀纣幽厉皆也然有亡者国无二道矣郑国多相县以书者子产令无县书邓析致之子产令无致书邓析倚之令无穷则邓析应之亦无穷矣是可不可无辨也可不可无辨而以赏罚其罚愈疾其乱愈疾此为国之禁也故辨而不当理则伪知而不当理则诈诈伪之民先王之所诛也理也者是非之宗也洧水甚大郑之富人有溺者人得其死者富人请赎之其人求金甚多以告邓析邓析曰安之人必莫之卖矣得死者患之以告邓析邓析又答之曰安之此必无所更买矣夫伤忠臣者有似于此也夫无功不得民则以其无功不得民伤之有功得民则又以其有功得民伤之人主之无度者无以知此岂不悲哉比干苌以此死箕子商容以此穷周公召公以此疑范蠡子胥以此流死生存亡安危従此生矣子产治郑邓析务难之与民之有狱者约大狱一衣小狱襦袴民之献衣襦袴而学讼者不可胜数以非为是以是为非是非无度而可与不可日变所欲胜因胜所欲罪因罪郑国大乱民口讙哗子产患之于是杀邓析而戮之民心乃服是非乃定法律乃行今世之人多欲治其国而莫之诛邓析之类此所以欲治而愈乱也齐有事人者所事有难而弗死也遇故人于涂故人曰固不死乎对曰然凡事人以为利也死不利故不死故人曰子尚可以见人乎对曰子以死为顾可以见人乎是者数传不死于其君长大不义也其辞犹不可服辞之不足以断事也明矣夫辞者意之表也鉴其表而弃其意悖故古之人得其意则舍其言矣听言者以言观意也听言而意不可知其与桥言无择齐人有淳于髠者以従説魏王魏王辩之约车十乗将使之荆辞而行有以横说魏王魏王乃止其行失従之意又失横之事夫其多能不若寡能其有辩不若无辩周鼎着倕而龁其指先王有以见大巧之不可为也
　　淫辞篇　非辞无以相期従辞则乱乱辞之中又有辞焉心之谓也言不欺心则近之矣凡言者以谕心也言心相离而上无以参之则下多所言非所行也所行非所言也言行相诡不祥莫大焉空雄之遇秦赵相与约约曰自今以来秦之所欲为赵助之赵之所欲为秦助之居无几何秦兴兵攻魏赵欲救之秦王不恱使人譲赵王曰约曰秦之所欲为赵助之赵之所欲为秦助之今秦欲攻魏而赵因欲救之此非约也赵王以告平原君平原君以告公孙龙公孙龙曰亦可以发使而譲秦王曰赵欲救之今秦王独不助赵此非约也孔穿公孙龙相与论于平原君所深而辩至于藏三牙公孙龙言藏之三牙甚辩孔穿不应少选辞而出明日孔穿朝平原君谓孔穿曰昔者公孙龙之言甚辩孔穿曰然几能令藏三牙矣虽然难愿得有问于君谓藏三牙甚难而实非也谓藏两牙甚易而实是也不知君将从易而是者乎将従难而非者乎平原君不应明日谓公孙龙曰公无与孔穿辩荆柱国庄伯令其父视曰日在天视其奚如曰正圎视其时日当今令谒者驾曰无马令防人取冠进上问马齿圉人曰齿十二与牙三十人有任臣不亡者臣亡庄伯决之任者无罪宋有澄子者亡缁衣求之涂见妇人衣缁衣援而弗舍欲取其衣曰今者我亡缁衣妇人曰公虽亡缁衣此实吾所自为也澄子曰子不如速与我衣昔吾所亡者纺缁也今子之衣禅缁也以禅缁当纺缁子岂不得哉宋王谓其相唐鞅曰寡人所杀戮者众矣而群臣愈不畏其故何也唐鞅对曰王之所罪尽不善者也罪不善善者故为不畏王欲羣臣之畏也不若无辨其善与不善而时罪之若此则羣臣畏矣居无几何宋君杀唐鞅唐鞅之对也不若无对惠子为魏惠王为法为法已成以示诸民人民人皆善之献之惠王惠王善之以示翟剪翟剪曰善也惠王曰可行耶翟剪曰不可惠王曰善而不可行何故翟剪对曰今举大木者前呼舆謣后亦应之此其于举大木者善矣岂无郑卫之音哉然不若此其宜也夫国亦木之大者也
　　无用【五则】
　　客有为周君画策者三年而成君观之与髹策者同状周君大怒画策者曰筑十版之墙凿八尺之牖而以日始出时加之其上而观周君为之望见其状尽成龙蛇禽兽车马万物之状备具周君大恱此画防之功非不防难也然其用与素髹策同
　　鲁人身善织屦妻善织缟而徙于越或谓之曰子必穷矣鲁人曰何也曰屦为履之也而越人跣行缟为冠之也而越人被髪以子之所长游于不用之国欲使无穷其可得矣
  </div>
  <div class="pagination">
   <a href="经济类编_page72.html">
    上一页
   </a>
   <span>
    ...
   </span>
   <a href="经济类编_page68.html">
    68
   </a>
   <a href="经济类编_page69.html">
    69
   </a>
   <a href="经济类编_page70.html">
    70
   </a>
   <a href="经济类编_page71.html">
    71
   </a>
   <a href="经济类编_page72.html">
    72
   </a>
   <span class="current-page">
    73
   </span>
   <a href="经济类编_page74.html">
    74
   </a>
   <a href="经济类编_page74.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
