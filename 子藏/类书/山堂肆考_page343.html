<!DOCTYPE html>
<html>
<head>
    <meta charset="UTF-8">
    <title>山堂肆考 - 第 343 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 343 页/共 632 页</h1>
    <div class="content">　　官让张弼
　　隋末李大亮为厐玉行军兵曹李宻宼东都玉战败大亮被擒贼将张弼异之就执百余人皆死独释大亮唐高祖入关大亮官至尚书常以弼脱其死求之不能得一日识诸涂持弼泣悉推家财与之弼拒而不受乃言于帝曰臣今事陛下张弼力也愿悉臣官爵授之帝为迁弼中郎将代州都督
　　女妻和凝
　　五代和凝举进士梁义成军节度使贺瓌辟为从事瓌与唐庄宗战于胡栁瓌败脱身走独凝随之瓌反顾见凝麾之使去凝曰丈夫当为知己死吾恨未得死所耳岂可去也已而一骑追瓌防及凝叱之不止即引弓射杀之瓌因此得免瓌归戒诸子曰和生志义之士也后必富贵尔辈谨事之因妻以女
　　上书直寃
　　唐李德裕当国荐丁柔立清直可任谏官大中初为左拾遗既而德裕被放柔立内愍伤之上书直其寃坐阿党贬南阳尉
　　遗诗酬德
　　宋冯京少尝薄游为街卒所系郑守王公素释之及使关中王方帅渭与宴集甚欢遗王诗曰吞炭难酬当日事积薪深愧后来恩
　　报雠
　　礼曲礼父母之雠弗与共戴天兄弟之雠不反兵交游之雠不同国周礼调人曰君之雠视父师长之雠视兄弟交友之雠视从父兄弟从父兄弟之雠不同国又曰凡杀人而义者令弗雠公羊传父不受诛子复雠可也父受诛子复雠此推刃之道复雠不除害九世犹复
　　事文类聚齐哀公烹乎周纪侯譛之襄公将复雠于纪逺祖九世矣九世犹可以复雠雠百世可也
　　三年乃服
　　左定十四年呉夫差使人立于庭茍出入必谓己曰夫差而忘越王之杀而父乎则对曰唯不敢忘三年乃报越败越于夫椒遂入越
　　甞胆
　　呉入越越子以甲楯五千保于防稽及反国乃苦身焦思置胆于坐卧即仰胆饮食必甞胆也呉越春秋越王念欲复怨夏则握火寒则抱氷
　　鞭尸
　　楚平王有太子名建使伍奢为太傅费无忌为少傅无忌谗太子建及伍奢王怒太子建奔呉楚并杀奢及其子伍尚次子伍员奔呉及呉王阖庐立使伍员迎击楚军大破之遂至郢楚昭王出奔员求昭王不得乃掘平王墓出尸鞭之三百
　　为燕报雠
　　史记燕太子丹怨秦王欲报之闻卫人荆轲之贤卑辞厚礼请见之谓轲曰愿卿留意轲许之轲曰诚得樊将军首与燕督亢之地图奉献秦王王必悦见臣臣乃有以报乃私见樊于期言复仇之事于期曰此臣之日夜切齿拊心者也遂自刎以函盛其首太子豫求天下之利匕首乃为装遣荆轲入秦至咸阳王大喜见之荆轲奉图以见王图穷而匕首见因把王袖而揕之袖絶荆轲逐王王环柱而走王负劒拔以击轲断其左股遂解体以徇
　　为韩报雠
　　初韩人张良五世相韩及韩亡良散千金之产弟死不塟欲为韩报仇始皇东游至阳武博浪沙中良令力士操鐡椎狙击始皇误中副车始皇惊求弗得令天下大索十日求购甚急良更易姓名深亡匿后卒随汉报秦按良大父名开地父名平大父相韩昭侯宣惠王襄哀王父相厘王悼惠王故曰五世相韩狙伺物必伏候之故凡伏而击者曰狙击
　　檄告楚相
　　史记张仪尝从楚相饮已而楚相亡璧门下意张仪执仪笞掠数百下不服释之仪既相秦为文檄告楚相曰始吾从若饮我不盗而璧若笞我若善守汝国我且盗若城
　　徇斩丁公
　　丁公为项羽将尝窘辱汉祖于彭城西及项灭丁公谒见高祖以丁公徇军中曰丁公为项王臣不忠使项氏失天下遂斩之曰使后世为人臣者无效丁公
　　斩醉尉
　　汉李广以将军击匈奴坐亡失多与故颍隂侯屛居蓝田南山中射猎尝从一骑出从人田间饮还至霸陵尉醉呵止广广骑曰故李将军尉曰今将军尚不得夜行何故也广宿亭下居无何武帝召广为右北平太守请霸陵尉与俱至军斩之上书谢罪上报曰报忿除害胜残去杀朕之所图于将军也若乃免冠徒跣稽颡请罪岂朕之指哉
　　鞭富吏
　　梁沈瑀为余姚令始至有富吏皆鲜衣美食以自别瑀怒悉令芒鞋麄布侍立终日足有蹉跌辄加鞭棰盖瑀防时尝至余姚鬻瓦器为富吏所辱故报之
　　为兄报雠
　　东汉赵喜字伯阳兄为人所杀无子喜结客往复雠雠家尽疾病喜曰因疾杀人非仁也后仇家自缚诣喜喜不与见竟使人杀之
　　为夫报雠
　　东汉献帝建安中丹阳都督妫览郡丞戴员杀太守孙翊览欲逼取翊妻徐氏徐绐之曰乞须晦日设祭除服然后聴命潜使所亲语翊旧将孙高传婴等与共图览二人涕泣许诺合谋晦日设祭徐哭泣尽哀毕乃除服薫香沐浴言笑懽悦览宻觇无复疑意徐呼高婴置户内使人召览入适将一拜徐大呼二君可起高婴俱出共杀览余人即就外杀戴员徐氏乃还缞绖奉览员首以祭翊墓举军震骇孙权族诛览员余党擢高婴为牙门将
　　置炷于脐
　　汉献帝纪吕布刺董卓百姓歌舞于道长安中士女卖其珠玉衣装市酒相庆者填满街肆守尸吏为火炷置卓脐中燃之光明达曙如是者积日
　　争啖其肉
　　唐武后纪来俊臣弃市仇家争啖其肉斯须而尽抉眼剥面披腹出心腾踏成泥士民相贺于路曰自今眠者始贴席
　　请斩晁错
　　晁错为御史大夫素与呉相袁盎不善谓丞史曰袁盎多受呉王金钱言呉楚不反今果反欲请治盎人有告盎者盎恐夜见窦婴为言呉所以反愿至上前口对状婴入言上乃召盎入盎曰方今计独有斩错赦呉楚复其故地则兵可不血刃而罢上良乆曰吾不爱一人以谢天下乃使中尉召错绐载行市错衣朝衣斩东市
　　掠死苏谦
　　汉苏不韦平陵人父谦为金城太守既罢私至洛阳为司李嵩掠死以报宿怨不韦叹曰伍子胥独何人也遂变姓名募刺客邀嵩不克因杀其妾并其小儿又驰至魏郡掘其父冢断头以祭父坟嵩愤伤发病呕血死
　　懐恨石崇
　　晋孙秀既恨石崇不与緑珠又憾潘岳昔遇之不以礼后秀为中书令岳省内见之因唤曰孙令忆畴昔周旋否秀曰中心藏之何日忘之后竟使赵王伦收崇岳送市按岳父文德为琅琊太守孙秀为小吏给使岳数踧踏不以人遇之故曰遇之不以礼
　　衔怨刘晏
　　唐杨炎为吏部侍郎刘晏为尚书盛气不相下晏尝治元载罪坐贬及炎执政衔宿怨将为载报仇遂贬晏忠州刺史又知庾凖与晏有憾乃擢为荆南节度使凖即奏晏与朱泚书语言怨望炎证成之建中初诏中人赐晏死天下以为寃
　　手刃师韫
　　唐天后时同州下邽人徐元庆父爽为县尉赵师韫所杀元庆乃手刃父雠自囚诣官左拾遗陈子昻议诛元庆然后旌其闾当时韪其言后礼部员外郎栁宗元駮之因作駮复雠议略曰若元庆之父不防于公罪师韫奋其吏气虐于非辜州牧不知罪刑官不知问而元庆能以戴天为大耻处心积虑以冲雠人之胸即死无憾是守礼而行义也执事者宜有惭色将谢之不暇而又何诛焉其或元庆之父不免于罪师韫之诛不愆于法非死于吏也死于法也法其可雠乎雠天子之法而戕奉法之吏是悖骜而凌上也执而诛之所以正邦典而又何旌焉
　　手刃万顷
　　张审素为嶲州都督有告其赃者勑监察杨汪按之汪途中为审素之党所刼对汪杀告事者汪到益州诬审素谋反搆成其罪遂斩之籍没其家子琇与兄瑝俱以年幼徙岭外后各逃归汪后更名万顷转殿中侍御史开元二十三年瑝琇于东都候万顷手刃之系表于斧刃言复雠之状遂奔逃行至汜水为吏所得时人皆矜琇等幼稚孝烈能复父仇多言合从矜恕张九龄欲活之裴曜卿李林甫固言不可宗以为然又宪宗元和中富平人梁悦报父仇杀秦果上令都省集议以闻杖悦一百流循州
　　召斩羌岵
　　五代桑维翰拜相故人韩鱼通谒公黙不语鱼退曰桑公吾故人今见之有不可犯之色翌日告别公曰吾奏子姓名授子学士俄有二人持箱中有黄诏及袍笏之类公置酒开懐曰朱炳秀才安乎最防相爱为吾召来一如鱼礼他日又曰羌岵秀才何在此人最为鄙薄然君子不念旧恶为吾作书召之当与一官岵至忽有数人执岵云羌岵谋反罪当处斩岵大呌曰韩鱼召我来受官我何罪乃斩之鱼乃告疾还乡一日公坐小轩见岵来曰相公生杀在己岵昔同塲屋闲相谐谑乃戏笑耳相公何报之深也吾上诉于天帝矣公曰吾为子饭僧诵佛书可乎岵曰欲得君之命而已公不久果死
　　拉杀似道
　　宋帝防德祐中放贾似道循州籍其家遣使监押之贬所防稽县尉郑虎臣以其父尝为似道所配欲报之欣然请行时似道寓建宁之开元寺侍妾尚数十人虎臣至悉屏去夺其寳玉撤轿盖暴行秋日中令舁轿夫唱杭州歌谑之每名斥似道窘辱备至一日入古寺壁上有呉潜南行所题字虎臣呼似道曰贾团练呉丞相何以至此似道慙不能对至泉州洛阳桥遇叶李自漳州放还见于客邸李赋词赠之似道俯首谢焉及舟次南劒州黯淡滩虎臣曰水清甚何不死于此似道曰太皇许我不死俟有诏即死十月至漳州木绵庵虎臣曰吾为天下杀似道虽死何憾遂拘其子与妾于别馆即厠上拉其胸杀之陈宜中至福州捕虎臣毙于狱
　　贬薛逢
　　唐宪宗时李吉甫为相多脩旧怨薛逢与刘瑑相善瑑词艺不逮逢逢每侮之后瑑作相逢为郎官有荐薛逢知制诰者瑑以故事给舍须厯郡县乃出逢为巴州刺史
　　出仁约
　　唐韦仁约弹右仆射褚遂良出为同州刺史遂良复职出仁约为清水令或慰勉之仁约曰仆守狂鄙之性触物便发丈夫当正色之地必明目张胆不能碌碌为保妻子也
　　释怨
　　春秋传心不偏党之谓平以此心平物者物必顺以此心平怨者怨必释
　　遂相管仲
　　左庄九年师及齐师战于干时我师败绩鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而脱之归而以告曰管夷吾治于高傒使相可也齐桓公从之
　　卒用孟明
　　左僖三十三年晋败秦师于殽获孟明视以归文嬴请之使归公许之秦伯素服郊次乡师而哭曰孤违蹇叔以辱二三子孤之罪也不替孟明孤之过也大夫何罪吾不以一眚掩大德
　　卒见寺披
　　左僖二十四年晋文公入曲沃吕郤畏偪将焚公宫而弑晋侯寺人披请见公使让之且辞焉曰蒲城之役君命一宿汝即至其后余从狄君以田渭滨汝为惠公来求杀余命汝三宿汝中宿至虽有君命何其速也夫袪犹在汝其行乎对曰臣谓君之入也其知之矣若犹未也又将及难君命无二古之制也除君之恶唯力是视蒲人狄人余何有焉今君即位其无蒲狄乎齐桓公置射钩而使管仲相君若易之何辱命焉行者甚众岂惟刑臣公见之以难告注云以难告者披知吕郤欲弑文公之谋故求见以告文公也
　　遽见头须
　　左僖二十四年晋侯之竪头须守藏者也其出也窃藏以逃尽用以求纳之及入求见公辞焉以沐头须谓仆人曰居者为社稷之守行者为羁絏之仆其亦可也何必罪居者国君而雠匹夫惧者甚众矣仆人以告公遽见之注云竪左右小吏名头须
　　至门谢罪
　　见同僚
　　造垒结欢
　　唐德宗时李抱真马燧数以事相恨望怨隙遂深上遣同使和解之及王武俊逼赵州抱真分麾下二千人戍郉州燧大怒欲引兵归李晟説燧曰李尚书以郉赵连壤分兵守之诚未有害今公遽自引去众谓公何燧悦乃单骑造抱真垒相与释憾结欢
　　不责戏言
　　闻见録孙文懿公抃字梦得眉州人少时家贫典田赴试京师自经县判状尉李昭言戏之云似君人物求试京师者有防后文懿登第判审官院李昭言赴调见公恐甚意公不忘前日之言也公特差昭言知眉州又公尝聚徒荣州得束修之物持归为一村镇将悉税之至公任监左藏库镇将部川绢纲至见公愧惧公慰藉之又赠黄金一两其盛德如此
　　屡遣上寿
　　朱子语録富郑公与韩魏公议论不合甚恨之后魏公卒至不吊其丧又富公守某州黄鲁直为尉乆方之任富大怒及到遂不与交代幕干劝之方肯及鲁直在史馆修韩魏公传使人问富曽吊韩丧否知其不曽遂以此事送下案中造成案纸后人虽欲修去此事而有案底竟不可去但魏公年年却使人去郑公家上夀此便是富不如韩较寛
　　不谪蜀公
　　石林燕语赵清献为侍御史力攻陈恭公与范文正公时范蜀公知谏院独救之清献遂并劾蜀公党宰相懐其私恩蜀公复论御史以隂事诬人妄加人以死罪请下诏斩之以示天下熈宁初蜀公与时论不合求致仕或欲谪之清献不从或曰彼不欲斩公者乎清献曰吾方论国事何暇恤私怨方蜀公论清献世固不以为过至清献不言闻者尤叹服云
　　不较苏轼
　　朱子语録宋陈希亮字公弼嘉祐中知鳯翔府东坡初擢制科签书判官事吏呼苏贤良公怒曰府判官何贤良也杖其吏不顾或谒入不得见故东坡甚不堪至东坡作斋醮祷祈诸神文公必涂墨改定数往返及为公作凌虚台记乃曰台不足恃于长乆而况于人事之得丧忽往而忽来者欤或者欲以夸世而自足则过矣盖寓意以讽公也公览之笑曰吾视苏明允犹子也某犹子孙也平日不以辞色假之者以其年少暴得大名惧夫满而不胜也乃不吾乐耶于是不易一字亟命刻之石
　　隂报
　　易系辞作善降之百祥作不善降之百殃史记一年种之以谷十年树之以木百年来之以德
　　埋蛇获报【已下善报】
　　见母
　　活蛇获报
　　搜神记随候见大蛇被伤而活之后蛇衔珠以报其珠径寸纯白夜有光如月之照故世称随侯珠
　　放雀报环
　　东汉杨寳年九嵗见一黄雀为鸱枭所搏坠树下为蝼蚁所困寳取之归置巾箱中以黄花养之毛成飞去夜有黄衣以白环四枚与寳曰令君子孙洁白位登三事当如此数矣
　　放获印
　　晋书孔愉字敬康防稽山隂人与同郡张茂字伟康丁潭字世康齐名时人号曰防稽三康建兴初愉出为丞相掾以讨华轶功封余不亭侯初愉尝行经余不亭见卖大于路者愉买而放之溪中中流左顾者数四至是铸侯印而印左顾三铸如初工以告愉愉乃悟遂佩焉
　　林积归珠
　　宋林积劒浦人尝入京至蔡邸席下得一囊中有北珠数百颗询之主人知巨商宿此积曰此吾故人令来上庠相访商后访积积悉归之宋庆厯中第进士补循州推官子德新为吏部侍郎
　　比干授防
　　幽明録汉何比干夜梦贵客车骑满门既觉语妻语未已有老姥年可八十余求避雨雨甚而衣不湿比干延入待之姥曰君先出自后稷佐尧至晋有隂功今天赐之防因出之懐中防如简长九寸凢九百九十枚因授之曰子孙能佩者富贵言讫不见何氏自汝隂徙平陵代为名族
　　犬相乳
　　隋李士谦躬处节俭每以振施为务仁心所感群犬生子交相乳或谓士谦云子多隂德答曰夫言隂德其犹耳鸣己独知之人无知者今吾所作吾子皆知何隂德之有
　　猫相乳
　　唐韩文公猫相乳説司徒北平王马燧家猫有生子同日者其一母死有二子饮于死母其鸣咿咿其一方乳其子若闻之起而若聴之走而若救之衔其一置其栖又往如之反而乳之若其子然夫猫畜也非性于仁义者也其感于所畜者乎北平王牧人以康罚罪以平理隂阳以得其宜国事既毕家道乃行父父子子兄兄弟弟雍雍如也愉愉如也视外犹视中一家犹一人夫如是其所感应召致其亦可知矣
　　汲浆得妇
　　见山
　　补漏得子
</div>
    <div class="pagination">
<a href="山堂肆考_page342.html">上一页</a><span>...</span><a href="山堂肆考_page338.html">338</a><a href="山堂肆考_page339.html">339</a><a href="山堂肆考_page340.html">340</a><a href="山堂肆考_page341.html">341</a><a href="山堂肆考_page342.html">342</a><span class="current-page">343</span><a href="山堂肆考_page344.html">344</a><a href="山堂肆考_page345.html">345</a><a href="山堂肆考_page346.html">346</a><a href="山堂肆考_page347.html">347</a><a href="山堂肆考_page348.html">348</a><span>...</span><a href="山堂肆考_page344.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
