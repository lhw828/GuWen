<!DOCTYPE html>
<html>
<head>
    <meta charset="UTF-8">
    <title>名贤氏族言行类稿 - 第 45 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名贤氏族言行类稿 - 第 45 页/共 81 页</h1>
    <div class="content">　　刘钟字世之以征广固功封永新县男
　　刘康祖后被委任折节自修　伯父简之有志干为宋武帝所知位太尉谘议参军　简之弟谦之撰晋纪二十位广州刺史　简之子道产为雍州刺史兼防阳太守善于临职在雍部政绩尤着蛮夷前后不受化者皆顺服百姓乐业由此有防阳乐歌自道产始也　长子延孙为南徐州刺史
　　刘湛字仁弱年便有宰物情　与王华王昙首殷景仁并为侍中宋文帝叹曰此四贤一时之秀同管喉唇恐后世难继
　　刘勔字伯猷少有志节后以战死　子悛字士操仕齐迁太子中庶子武帝在东宫每幸悛坊闲言至夕赐屏风帷帐　悛子孺字孝幼七嵗能属文尝在御坐为李赋受诏便成梁武帝甚称赏之武帝题其手板有刘孺洛阳才之句　后守吏部尚书出为晋陵太守　孺弟览字孝智仕梁为尚书左丞性聪敏尚书令史七百人一见并记名姓当官清正无所私　览弟遵字孝陵为太子中庶子及卒皇太子与其从兄曰览从弟内含玉润外表澜清文史该富琬琰为心辞章博赡黄成采　及私道下邑未申善政而能使人结去思野多驯翟此亦威鳯一羽足以验五徳
　　刘苞字孝尝悛弟之子梁初累迁太子洗马以文藻见知多预宴坐受诏咏天泉池荷及采菱调下笔即成
　　刘绘字士章悛之弟歴位中书郎永明末都下人士盛为文章皆凑竟陵王西邸绘为后进领袖时张融以言辞辩防周颙弥为清绮而绘音采不赡丽雅有风则时语曰三人共宅夹清漳张南周北刘中央　子孝绰七嵗能属文号曰神童王融曰天下文章若无我当归阿士阿士孝绰小字　累迁秘书丞梁武帝谓周舍云第一官当知用第一人故以孝绰居此职其辞藻为后进所宗　子谅字求信尤悉晋代故事号曰皮里晋书　潜字孝仪绰之弟为阳羡令甚有称绩为御史中丞多所弹纠为临海太守下车宣布条制风俗大变
　　刘缜字士温绘之弟文藻篆丹青并为当世所称仕齐歴尚书吏部郎
　　刘休字明为都水使者南康相善谈政体
　　刘暄字士穆在齐为领军将军
　　刘懐珍字道玉仕齐转左卫将军　子灵哲字文明位兖州刺史
　　刘峻字孝标博极羣书文藻秀出　谓之书淫　时不见用乃着辩命论以寄其懐　谥靖先生
　　刘沼字明信幼善属文及长博学终秣陵令
　　刘懐慰字彦泰仕齐为齐郡太守至郡垦废田二百顷不受礼谒有饷其新米一斛不受因着防吏论以达其意髙帝手敕褒赏三子霁杳歊　霁字士湮为海盐令　杳字士深博综羣书为东宫舍人昭明太子以瓠食器赐之曰卿有古人风故遗卿古人之器歊字士光幼有识慧谓为神童不娶不仕以山水书籍为娯而已
　　刘訏字彦度幼称纯孝尤精释典与兄歊卜筑钟山有终焉之志　刘孝标称曰訏超超越俗如天半朱霞歊矫矫出尘如云中白鹤　谥贞处士
　　刘善明元嘉末青州饥荒善明开仓以救多获全济百姓呼其家田为续命田　少立节行常云在家当孝为吏当清所歴之职防简不烦俸禄散之亲友
　　刘瓛字子珪晋丹阳尹惔六世孙笃志好学博通训义丹阳尹袁粲闻而请之指听事前栁树曰人谓是刘尹时树每想髙风今复见卿清徳可谓不衰矣对齐髙帝论政帝曰儒者之言可寳万世　何戢谓瓛曰上意欲以鳯池相处瓛笑曰平生无荣进意后以母老拜彭城郡丞曰自省无廊庙才所愿唯丞耳　儒业冠于当时　谥贞简先生　瓛弟璡字子敬方轨正直齐恵太子召侍东宫
　　刘显字嗣方幼聪敏号神童博涉多通仕梁除国子博士从弟防字仲寳儒雅博洽位国子祭酒
　　刘虬字灵祯隠居江陵西沙洲诏征不就　子之遴字思贞十五举茂才明经对防调为太学博士后除南郡太守梁武帝曰卿母年徳并髙故令卿衣锦还乡尽荣养之礼　弟之亨字嘉会举秀才除太学博士又代兄为南郡太守在郡有异绩吏人称之卒荆土不复称名号为大南郡小南郡　坦字徳度虬从弟仕齐歴孱陵令以干济称
　　刘师知好学有当务才台阁故事多所详悉仕陈为中书舍人其所献替皆有益
　　刘明有吏能歴山阴建康令政常为天下第一　尝曰作县令唯日食一升饭而莫饮酒此第一防也【见传琰传】
　　文学刘昭字宣卿勤学善属文终剡令子縚缓　縚字言明通三礼位尚书祠部郎　缓字含度为湘东王中録事风流跌宕名髙一府常云不须名位所须衣食不用身后之誉唯重目前知见
　　文学刘勰字彦和撰文心雕龙论古今文体
　　孝义刘瑜事母至孝母丧三年不进盐酪服除一十余年布衣蔬食
　　孝义刘懐弟懐则十嵗遭父丧不衣絮帛不食盐菜齐时表门闾
　　孝义刘沨字处和弟溓南阳人
　　隠逸刘凝之字隠安推家财与弟立屋野外非其力不食州里重其行辟召一无所就后隠居衡山之阳
　　隠逸刘慧斐字宣文初为法曹参军遂不仕构园一所号曰离垢园时人谓为离垢先生　兄慧镜以孝闻子昙净字元光应孝行举
　　恩幸刘系宗仕齐再为少府久在朝省闲于职事武帝尝云经国一刘系宗足矣
　　北史刘库仁字没根少豪侠有智略为南部大人　弟子罗辰复为南部大人从平中原赐爵永安公　子仁之字山静歴西兖州刺史在州有当时之誉
　　刘尼代人也太武拜为羽林中郎后为定州刺史在州清慎
　　刘昶字休道仕魏累迁仪曹尚书于时改革朝仪昶条上旧式略不遗忘
　　刘延明炖煌人年十四就博士郭瑀瑀弟子五百人瑀有女以妻之　太武平凉州拜乐平王从事中郎
　　唐刘文静字肇仁倜傥有器略以晋阳建义功　使始毕可汗始毕大喜即遣二千骑随至献马千匹　公喜曰非君何以致之为大丞相府司马进鲁国公
　　刘师立累迁左骁骑将军始州刺史
　　刘基事髙祖太宗亲礼出入连骑间入卧内贞观中以老乞骸太宗征辽战驻跸山有功子仁实
　　刘政会歴光禄卿封邢国公卒太宗手诏政会昔预义举有殊功葬宜异等　子竒长夀中为天官侍郎七世孙崇望字希徒及进士第昆弟四人同幕府世以为才又以员外郎主南曹选事清办僖宗幸山南王重荣不肯率职以谏议大夫持节往既至陈君臣大义动之重荣顺服杨守信反禁卒将大掠长安中崇望驻马劳之士皆唯唯至长乐门贼望兵至乃遁去军中咸呼万嵗是日京师不乱卒赠司空　兄崇字子长擢进士终清海军节度使姻旧或干以财率不答但冩荔枝图与之　崇鲁字郊文亦第进士擢左补阙翰林学士
　　刘世譲字元钦独孤懐恩有逆谋世譲白之髙祖刘洎字思道
　　刘祥道字同夀少袭爵歴御史中丞迁吏部黄门侍郎上疏六事　每覆大狱必欷歔累叹奏决日为再不食　后拜右相性审谨居宰相忧畏不自堪数陈老病丐解子齐贤帝以其方直尊惮之累迁黄门侍郎修国史　三世至两省凡八人前后歴吏部郎中员外世以为罕
　　刘徳威姿貌魁秀有干畧歴大理卿绵州刺史政号防平百姓立石颂徳　阖门友睦为人寛平生平所得俸禄以分宗亲无留蔵　子审礼少丧母为祖母元所养元每疾病必亲煮药尝而进元曰儿孝通幽显吾一顾念疾辄减后父丧服除当袭爵譲其弟不听见父执必感泣滂沱事继母尤谨再从同居合二百口内外无间言弟延景字冬日终陜州刺史当时号为孝义刘家
　　刘仁轨字正则汴州尉氏人少贫贱好学每动止画地书空寓所习卒以通博闻武徳初河南道安抚大使任瓌上疏有所论奏仁轨见其藁为窜定数言瓌惊异赤牒补息州参军转陈仓尉部人折冲都尉鲁宁者豪纵不法县莫敢屈仁轨约不再犯而宁暴横自如仁轨榜杀之州以闻太宗曰尉而杀吾折冲可乎召诘譲仁轨对曰宁辱臣臣故杀之帝以为刚正更擢咸阳丞　始仁轨带方州谓人曰天将富贵此翁耶乃请所颁厯及宗庙讳或问其故对曰当削平辽海颁示本朝正朔卒皆如言及封泰山仁轨乃率新罗百济儋罗倭四国酋长赴天子大悦　仁轨虽贵显自矜踞接旧故如布衣时尝为御史袁异式所劾慢辱之胁使引决及拜大司宪异式尚在台不自安因醉以情自解仁轨持觞曰所不与公者有如此觞后既执政荐为司元大夫然宦由州县至宰辅善致声誉得吏下欢心及镇洮河奏请机急多为中书令李敬抑郤仁轨乃表敬为帅以代已果覆其众裴炎下狱仁轨方留守京师郎将姜嗣宗以使来因语炎事且曰炎异于常久矣仁轨曰使人知邪曰知及还表嗣宗知炎反状不告武后怒拉杀之
　　刘祎之字希美少与孟利贞髙智周郭正一俱以文辞称号刘孟髙郭　后召入禁中论次新书凡千余篇髙宗又宻与参决时政以分宰相权时谓北门学士
　　刘幽求举制科中第调阆中尉诛韦庶人预参大防号令诏敕一出其手以功授中书舍人累迁吏部拜侍中
　　刘子名知几行年十二授左氏逾年遂通览羣史与兄知柔俱以善文词知名擢进士第武后时吏横酷淫及善人作思慎赋以刺时　中宗时擢太子率更令介直自守累嵗不迁　尝自比扬雄者四　委呉兢别撰刘氏家史及谱考上推汉为陆终苗裔非尧后按据明审议者髙其博　领国史三十年官虽徙职常如旧　殁后帝诏河南就家冩史通读之称善六子贶餗彚秩迅迥　子贶字惠卿好学多所通解献续说苑十篇子滋浃　滋字公茂通经术喜谈论杨绾荐材堪谏官　浃亦有学称生子敦儒事母孝留守韦夏卿表其行诏标阙于闾在母丧毁瘠几死时谓刘孝子后为起居郎达礼好古有祖风云　餗字鼎卿歴集贤院学士兼知史官终右补阙父子三人更涖史官着史例颇有法　彚子賛杨炎荐名儒子擢浙西观察判官　迥以刚直称第进士歴殿中侍御史佐江淮转运使餽运财赋力于职累迁给事中秩字祚卿着政典止戈记至徳新议凡数十篇
　　迅字捷卿续诗书春秋礼乐五说书成语人曰天下滔滔知我者希终不以示人云
　　刘澭涉书史有材武好施爱士能得人死力　军中不设音乐士卒病亲存问所欲不幸死哭之　常忾然存复河湟志屡为朝廷言之未见省累封彭城郡公卒于道
　　刘晏字士安宗封泰山晏始八嵗献颂行在帝竒其幼命宰相张说试之说曰国瑞也公卿邀请旁午号神童名震一时　举贤良方正补温令所至有恵利可纪皆刻石以传尹京兆总大体不苛号称职　移书宰相元载以为大抵运之利与害各有四载既得书即尽以漕事委晏　嵗输始至天子大恱以鼓吹迓东渭桥驰使劳曰卿朕鄼侯也嵗输凡嵗致四十万斛闗中虽水旱物不翔贵矣　又知吏部三铨事推处殿最分明下皆慴伏　京师盐暴贵诏取三万斛以赡闗中自扬州四旬至都人以为神　自言如见钱流地上每朝谒马上以鞭筭四方名士无不至其有口舌者率以利啖之使不得有所訾短故议者颇言晏任数　晏既被诬旧史推明其功以为管萧之亚　子蒙字仁泽举进士累官度支郎中后以材为宰相李徳裕所知尝议造木牛运宣宗立徳裕得罪蒙贬朗州刺史终大理卿　晏兄暹为汾州刺史天资疾恶以方直为观察使所畏为御史大夫宰相卢杞惮其严更荐干颀代之　暹孙潼字子固擢进士第
　　刘全谅勇果善骑射
　　刘海賔彭城人以义侠闻为泾原兵马将
　　刘伯刍字素芝行修谨后稍迁刑部侍郎　风度髙严善谈谑而动与时适论者少之　子寛夫寳厯中为监察御史俄转左补阙　子允章字蕴中为礼部侍郎请诸生及进士第并谒先师衣青衿介帻以还古制改国子祭酒
　　刘禹锡字梦得擢进士第登博学宏辞科王叔文每称有宰相器叔文引与议禁中所言必从擢屯田员外郎判度支盐铁案颇凭藉其势多中伤士及宪宗立斥朗州司马作竹枝词十余篇武陵夷俚悉歌之禹锡久落魄郁郁不得志作问大钧谪九年等赋数篇召还又作都观看花君子诗语讥忿当路者不喜出为播州刺史后入为主客郎中复作游都诗且言始谪十年还京师道士植桃其盛若霞又十四年过之无复一存唯兔葵燕麦动摇春风耳以诋权近闻者益薄其行　善诗晩节尤精白居易尝言其诗在处应有神物防持会昌时加检校尚书卒
　　刘义亦一节士不能俯仰贵人常穿屐破衣闻韩愈接天下士步归之作氷柱雪车二诗出卢仝孟郊右后以争语不能下賔客因持愈金数斤去曰此防墓中人得耳不若与刘君为夀愈不能止归齐鲁不知所终
　　刘昌裔字光后幼重持不好戯常若有思度　为曲环檄李纳剀晓大谊环上其藁徳宗异之卒赠潞州大都督
　　刘昌字公明善骑射从张介然讨安禄山援易州以三千兵解宁陵之围　在边凡十五年身率士卒垦田三年而军有羡食边障安宁感疾诏赴京师　子士泾尚云安公主累迁少卿
　　刘沔字子汪父廷珍扈徳宗奉天以战功官左骁卫大将军沔少孤范希朝竒之后入为神防将　突厥防云州击之斩七禆将败其众功加金紫光禄大夫赐一子官仍録李靖平颉利事赐之
　　刘栖楚繇司仓参军擢右拾遗谏敬宗视朝晏数游畋额叩龙墀血被靣后帝问向廷争者在耶以谏议大夫召未几宣授刑部侍郎　尹京兆峻诛罚不避权豪不阅旬宿奸老蠧为敛迹
　　刘蕡字去华明春秋能言古兴亡事浩然有救世意擢进士第后举贤良方正能直言极谏对防是时第防官见蕡对嗟服以为过古董而畏中官不敢取士人读其辞至感慨流涕中官深嫉蕡诬以罪贬栁州司户参军
　　刘瞻字几之其先出彭城后徙桂阳举进士博学宏词皆中咸通年拜同平章事同昌公主薨懿宗捕太医韩宗绍等送诏狱逮系宗族数百人瞻喻谏官皆依违无敢言即自上疏固争宗绍穷其术不能效情有可矜陛下徇爱女囚平民忿不顾难取肆暴不明之谤帝大怒即日赐罢贬驩州司戸防军僖宗立召复以中书侍郎平章事居位三月卒　弟助字元徳性仁孝幼时与诸兄游至食饮取最下者及长能文辞
　　刘瑑字子全第进士为判官入迁左拾遗谏罢方士言多恳愊擢翰林学士书诏夜数十捉笔遽成辞皆允切后迁刑部侍郎乃裒彚敕令凡二千八百六十五事号大中刑律统类以闻　繇河南尹进宣武军节度使下令止夜行使民自便境内以安　始在翰林帝素器遇后请问帝视案上厯谓曰为朕择一令日瑑跪曰某日卧内犹手疏陈政事居位半载卒
　　刘邺字汉藩六七嵗能属辞后擢左拾遗召为翰林学士赐进士第歴中书舍人　为李徳裕申直其寃复官爵世髙其义
　　刘巨容为州大将累迁右散骑常侍　讨黄巢贼以功迁检校礼部尚书诸将欲追斩巢巨容止之曰朝家多负人有危难不爱惜官赏事平即忘之或更得罪不如留贼为富贵地也诸将谓然
　　刘建锋字锐端为忠武部将后拜武安军节度使刘乃字永夷少警頴闇诵六经日数千言善文词为时推目擢进士第丧父以孝闻　草诏少选成文词义典裁俄擢给事中
　　刘君良四世同居族兄弟犹同产也门内斗粟尺帛无所私天下乱乡人共依之众筑为堡　杨基至其居凡六院共一庖子弟皆有礼节叹息而去后表异门闾
　　刘伯庄为文馆学士迁国子博士
　　刘之少志学为信都令有恵政
　　刘延祐擢进士补渭南尉有吏能治第一　从弟蔵器为侍御史卫尉卿歴监察御史　子知柔性俭静美风仪居亲丧庐墓侧诏筑阙表之歴国子司业累迁工部尚书彭城县致仕给全禄终身
　　刘允济少孤事母尤孝工文辞与王勃齐名举进士补下邽尉累迁著作佐郎采鲁哀公后十二世接战国为鲁后春秋献之　又着明堂赋述功徳
　　刘宪字元度擢进士累迁监察御史
　　刘太真善属文举进士髙第累迁刑部侍郎
　　五代刘捍开封人也为人明敏有威仪善摈賛梁太祖初镇宣武以为客将太祖北攻镇州与王镕和遣捍见镕镕军未知梁意方严兵捍驰一骑入城中谕镕以太祖意镕乃听命梁兵攻定州降王处直捍复以一骑入慰城中太祖围鳯翔遣捍入见李茂贞计事唐昭宗召见问梁军中事称防赐以锦袍拜登州刺史
　　刘鄩宻州安丘人也少事青州王敬武敬武卒子师范立表鄩为行军司马梁太祖西攻鳯翔师范阴遣人分袭梁诸州县他遣者谋多泄独鄩素好兵书有机略是时梁悉有兖郓以葛从周为兖州节度使从周将兵在外鄩乃使人负油鬻城中悉视城中虚实出入之所油者得罗城下水窦可入鄩乃以步兵五百从水窦入袭破之徙从周家属外第亲拜其母抚之甚有恩礼太祖引兵东还遣朱友宁攻师范从周攻鄩鄩以版舆置从周母城上母呼从周曰刘将军待我甚厚无异于汝人臣各为其主汝可察之从周为之缓攻师范兵已屈从周以祸福谕鄩鄩报曰俟吾主降即以城还梁师范败降鄩乃亦降梁太祖赐之冠带饮之以酒鄩辞以量小太祖曰取兖州量何大乎为元从都押衙时太祖已领四镇四镇将吏皆功臣旧人鄩一旦以降将居其上及诸将见鄩皆用军礼鄩居自如太祖益竒之恐魏兵乱遣鄩以兵屯魏县魏兵果乱刼贺徳伦降晋庄宗入魏鄩以为晋兵悉从庄宗赴魏而太原可袭乃结草为人执以旗帜以驴负之往来城上而潜军出黄泽闗袭太原晋兵望梁垒旗帜往来不知兵去鄩至乐平遇雨而旋乃屯于莘县筑甬道及河以馈军乆之末帝以书责鄩曰阃外事全付将军今仓储已竭飞挽不充将军与国同心宜思良画鄩报曰晋兵甚锐未可击宜待之乃遣使者监督其军鄩召诸将谋曰主上深居禁中与白面儿谋必败人事今敌盛未可轻动诸君以为如何诸将皆欲战鄩乃悉召诸将人以河水一杯饮之诸将莫测或饮或辞鄩曰一杯之难犹若此滔滔河流可尽乎诸将皆失色已而鄩兵数败乃罢鄩归洛阳
　　刘賛魏州人也父玭为县令賛始就学衣以青布衫每食玭自肉食而别以蔬食食賛于牀下谓之曰肉食君之禄也尔欲之则勤学问以干禄吾肉非尔之食也由是賛益力学举进士明帝时累迁中书舍人御史中丞刑部侍郎守官以法权豪不敢干以私擢为秦王傅賛从容讽谏率以正道秦王恶之后戒左右賛来不得通賛亦不往月一至府已而秦王果败诏归田里
　　刘仁赡字守恵彭城人也事南唐为武昌军节度使周师征淮移清淮军节度使镇夀州世宗围夀州攻之百端不能下后仁赡病甚已不知人其副使孙羽诈为仁赡书以城降世宗命舁仁赡至帐前嗟叹久之赐以玉带御马复使入城养疾制曰刘仁赡尽忠所事抗节无亏前代名臣几人可比乃拜仁赡天平军节度使仁赡不能受而卒世宗遣使吊祭追封彭城郡王以其子崇讃为懐州刺史赐庄宅一区李景闻亦赠太师
　　刘知俊字希贤徐州沛人也少事时溥溥与梁相攻知俊与其麾下二千人降梁太祖以为开道指挥使知俊姿貌雄杰能披甲上马轮剑入敌勇出诸将当时刘开道名重军中
　　刘玘汴州雍丘人世为宣武军牙将梁太祖镇宣武以功拜复州刺史庄宗灭梁玘来朝拜武胜军节度使
　　刘处譲字徳谦沧州人也事晋后为彰徳军节度使刘审交字求益幽州文安人也晋髙祖合三司为一拜审交三司使议者请检天下民田宜得益租审交曰租有定额而天下比年无闲田民之苦乐不可等也遂止不检而民赖以不扰迁右卫上将军陈州防御使出视民田见民耕器薄陋乃取河北耕器为范为民更铸所至皆有善政隠帝时为汝州防御使有能名干祐三年卒汝州奏防御使刘审交卒吏民诣阙上书以审交有仁政乞留葬汝州诏许之冯道曰吾尝为刘君僚佐观其为政无以逾人非能减其租赋除其繇役也但推公防慈爱之心以行之耳此亦众人所能为但他人不为而刘君独为之故汝人爱之如此使天下二千石皆效其所为何患得民不如刘君哉
　　刘昫涿州归义人也昫为人美风仪兄弟皆以好学知名燕蓟之间唐庄宗以为翰林学士明宗时累迁兵部郎中明宗素重昫而爱其风韵迁端明殿学士长兴三年拜中书侍郎同中书门下平章事昫诣中兴殿门谢是日大祠不坐昫入谢端明殿昫自端明殿学士拜相当时以此为荣废帝入立兼判三司昫性察而嫉三司蠧弊尤甚乃勾计文簿覈其虚实残租积负悉蠲除之往时吏幸积年之负盖而不发因以把持州县求贿赂及昫一切蠲除民间欢然以为徳而三司吏皆沮怨开运中拜司空
　　宋朝刘廷譲其先涿州范阳人也国初转江州防御使从征李筠领江宁军节度使王师伐蜀廷譲率禁旅由归州路进讨将行太祖以图示之指防锁江处曰至此我舟师当止三十里外以步骑出其不意而击之俟其稍却即以战棹夹攻之取之必矣于是大败蜀军始王师之出也太祖谓曰所破郡县当倾帑为朕给战士朕所取惟疆土尔故人皆效命廷譲所至秋毫不犯太宗即位入为右骁卫上将军后卒
　　刘温叟字永龄河南洛阳人也盖唐武徳功臣政会之后世为名家父岳后唐太常卿温叟七嵗善属文工楷岳尝语家人曰吾儿风骨秀异所不知者夀耳今世难未息得与老夫偕为温洛之叟足矣故名之曰温叟始以父任补四门助教建隆初拜御史中丞一日晩归适太祖偶登明德门前驺知之潜白温叟温叟令传呼如常翌日请对具言人主非时登楼则望恩希赏者众太祖善之开宝四年卒时年六十三
　　刘筠字子仪大名人也举进士歴大名府观察判官召试中书迁左司谏知制诰出知邓州入为翰林学士请补外遂以右谏议大夫知庐州仁宗即位复召为翰林学士拜御史中丞龙图阁学士出知庐州卒筠自景徳以来居文翰之选与杨亿齐名当时号为杨刘三入禁林三典贡举以防论升降天下士自筠始也性不茍合于时临事明达而所治尚简严云
　　刘涣字仲章保州保塞人也以父任监并州仓天圣中涣谓天子年加长乃慨然上书请太后还政章献震怒议黥面配台州吕夷简薛奎力救得免章献崩擢右正言后知澶州以工部尚书致仕
　　刘羲叟字仲更泽州晋城人也欧阳修使河东荐其学术该博擢试大理评事赵州推官留修唐书羲叟彊记于经史百家无不通晓至于国朝典故财赋刑名兵械钟律皆知其要其乐事星厯数术尤过人尝以春秋时变异合之以洪范灾应斥古人所强合者著书十数篇视日月星辰以占国家休祥多应也　唐书成授崇文院检讨
　　刘沆字冲之吉州永新人也曾祖景洪事杨行宻为江西牙将有彭玕者称太守胁景洪附湖南伪许之复以归行宻遂不仕初景洪曰我不从彭玕当活万余人后必有隆者因名所居山曰后隆山山有唐牛僧孺读书堂故基即其上筑台曰聪明台沆母梦牛相公来而生沆沆倜傥任气以进士起家为大理评事通判舒州稍迁太常丞直集贤院擢右正言知制诰陜西用兵沆见执政白事翌日请对极言得失仁宗送其议于中书执政不悦曰须舍人作相自行之沆曰宰相岂有常哉时来则为之奉使契丹其馆伴杜防强之以酒沆霑醉拂袖起因骂之坐是降知和州改江宁府潭州皇祐三年以工部侍郎擢参知政事政和初拜同中书门下平章事集贤殿大学士后出知应天府迁刑部尚书徙陈州
　　刘敞字原父袁州临江人也举进士甲科召试直集贤院判尚书考功敞博闻彊记素习知山川道里时顺州有异兽如马而食虎豹契丹不知以问敞敞曰此所谓駮也为言其形状声音皆如所见契丹益叹其博物治平中判太常寺力求便郡英宗曰如刘敞者岂易得哉遂出知汝州卒敞为文敏赡在西掖时一日追封皇子公主九人敞将下直为之立马卸坐一挥九制文词典雅各得其体　东坡先生云昔为鳯翔幕过长安见刘原父留吾剧饮数日酒酣谓吾曰昔陈季弼告陈元龙曰闻逺近之论谓明府骄而自矜元龙曰夫闺门雍穆有徳有行吾敬陈元方兄弟渊清玉洁有礼有法吾敬华子鱼清修疾恶有识有义吾敬赵元达博闻彊记超逸卓荦吾敬孔文举雄姿杰出有王霸之略吾敬刘徳所敬如此何骄之有余子琐琐亦安足録哉因仰天太息此亦原父之雅趣也吾后在黄州作诗云平生我亦轻余子晩嵗谁人念此翁盖记原父语也原父既没久矣尚有贡父在每与语今复死矣何时复见此俊杰人乎悲夫【见东坡杂记】
　　刘攽字贡父出通判泰州题馆中壁云壁门金阙倚天开【一作壁门楼阁起崔嵬】五见宫花落井槐明日扁舟沧海去却从云气望蓬莱王介甫见而讽咏之仍书于扇【见百家诗选】
　　刘昌祚字子京真定人也父贺内殿承制战没于定州朝廷以昌祚为右班殿直稍迁通事舍人夏人以百余骑防刘沟堡昌祚出援夏人伏万骑黑山外伪遁昌祚卒遇之战不解夏人锐甚大酋突而前昌祚抽矢一发殪之贼遁去自西事以来以寡抗众未有如昌祚者时朝廷议以四砦归夏人昌祚力陈不可以为狄人之情弃前恩而欲无餍今解仇结好往来不已其志岂浅也哉异日请兰州亦将许之乎卒谥毅肃昌祚气质雄深外严内寛射箭出百步之外夏以为神畏之
　　刘舜卿字希元开封人也父钧死于敌朝廷以舜卿为供奉官累至左蔵库副使神宗慨然有经略西边之志近臣有以舜卿名闻者曰此将帅才也神宗命总京东九郡将兵训之尝以所部一军阅于内殿神宗曰坐作有度其可用也尔无忘尔父之讐惟忠与孝勉之哉舜卿再拜泣谢以为阁门通事舍人　夏人聚兵天都尽召十二监马军结连西羌欲大举以防边舜卿召将佐讲议出兵方略大将姚兕种谊请公从两路破之擒鬼章以献并获首领五人斩馘数千牛羊器械以万计卒谥毅敏
　　刘恕字道源筠州人也父涣字凝之举进士为颍上令以刚直不屈于上位即弃官而归家于庐山之阳时年五十欧阳修与涣同年进士也髙其节作庐山髙诗以美之涣居庐山三十余年环堵萧然饘粥以为食而游心尘垢之外超然无戚戚之意以夀终恕少頴悟俊拔读书过目即成诵年八嵗坐客有言孔子无兄弟者恕应声曰以其兄之子妻之一坐惊异年十八试经义说书皆第一释褐为钜鹿簿迁和州令恕为人彊记博闻于书无所不览有史学司马光修资治通鉴奏请同编修恕于魏晋以后事尤能精详考证前史差谬光悉委而取决焉王安石与恕有旧欲引恕修三司条例恕以不习金谷为辞因言天子方属公以政事宜恢张尧舜之道以佐明主不应以财利为先光判西京留台奏迁书局于洛阳恕奏请乞身诣光议修书事朝廷许之恕居母丧又诏就第续成前书丧未除而卒
　　刘挚字莘老东光人也少举进士礼部奏名第一遂中甲科用韩琦荐除馆阁校勘为监察御史里行尝请立监司考绩之制擢尚书右丞改左丞为中书侍郎迁门下侍郎挚与同列奏事论及人才难得能否不一性忠实而才识有余上也才识不逮而忠实有余次也有才而难保可借以集事又其次也懐邪观望随势改变此小人终不可用二圣然之且曰卿常能如此用人国家何忧元祐六年拜右仆射兼中书侍郎卒谥忠肃
　　刘庠字希道彭城人也幼能诗蔡齐妻以子用齐遗奏补将作监主簿举进士迁太常博士英宗以灾异求直言庠上书论时事遂除监察御史里行因日食乞罢役苑宴游以只畏天戒会圣宫修仁宗神御殿宏丽过常庠言非所以昭先帝俭徳乞损其制奉宸库失盗庠劾奏近侍领皇城司职事者以严宫城之禁愿陛下不以近习挠天下法初禁销金庠言法行当自贵近始又言两省封驳之任名存实亡御史员阙不补非盛世事神宗即位迁殿中侍御史为右司谏庠陈中国御戎之策守信为上昔元昊之叛五来五得志天下为之困弊今莫若示大信舍近功为国家长利除集贤殿修撰河东转运使擢天章阁待制改河北都转运哲宗即位加枢宻直学士知渭州卒宣仁后曰帅臣极难得刘庠可惜也
　　刘正夫字徳初衢州西安人也举进士徽宗即位除左司谏擢起居舍人召试中书舍人迁礼部侍郎大观三年拜尚书右丞迁中书侍郎徽宗稍厌蔡京纷更思欲裁损以寛民力命郑居中为太宰正夫为少宰未几得疾丐出徽宗赐诗宠之疾作卒于道谥文宪
　　刘庭式字得之齐州人也举进士苏轼守宻州庭式为通判始庭式未第时议娶其乡人之女既约而未纳币也庭式及第其女以疾丧明女家躬耕贫甚不敢复言或劝纳其幼女庭式笑曰吾心已许之矣岂可负吾初心哉卒娶之女死于宻州庭式丧之逾年而哀不衰不肯复娶轼问之曰哀生于爱爱生于色今君爱从何生哀从何出乎庭式曰吾知丧吾妻而已吾若縁色而生爱縁爱而生哀色衰爱弛吾亦哀忘则凡袂倚门目挑而心招者皆可以为妻也耶轼深感其言庭式后监太平观老于庐山絶粒不食而面目奕奕有紫光步上下峻坂往复六十里如飞以夀终
　　刘季孙字景文世家开封父平任环庆将赵元昊防延州以孤军来援遂力战骂贼而死景文以防典得官少笃学能诗文东坡先生守钱塘景文为左蔵库副使两浙兵马都监先生喜其人上章荐其练达武经讲习边政除知隰州先生尝答书其略云公每发言雄如风樯阵马迅霆激电不意于中复有祥光异彩纡余致腻盎盎如阳春淑艳时美女诚不足比其容色态度此所谓不测之谓神也又跋其诗文曰刘景文有英伟气如陈元龙之流读此诗可想见其人以中夀卒于隰哀哉死之日家无一钱但有书三万轴画数百幅尔【见百家诗选】
　　刘韐字仲偃建州崇安人中进士第后举提陜西平货司召对赐五品服时西宁州兵仰给县官竭六路转输犹不给命公専饷河内公私便之除陜西转运使徽猷阁待制知越州方腊陷睦杭二州公葺营垒练兵为备贼陷衢婺侵越冲突至城下公麾众出战贼大溃宣和四年有防充宣抚司参谋官初边臣奏契丹败于白水奔遁且思内附请以师接朝廷命童贯蔡攸为使副公始至而都统种师道军已溃公廼请诣军前就师道议归语贯曰敌势尚盛燕人固守未可轻进　郭药师请马以益其军朝廷尽给以河北战马公曰空内郡马付一降将非国之利奏疏罢之是冬金人入防知真定有备长驱内向朝廷议和敌兵复攻城公以彊弩射之敌知不可胁遂退　金围太原朝廷悉闗陜兵付姚古种师中援之两军败绩上急欲围解拜韐河北路制置使未行复拜河北东宣抚副使兵未至真定陷召对便殿时敌已渡河除提举京城四壁守御使敌骑薄城公言宜有以纾目前而为后图者宰相谓公沮国摇民城陷宰相绐以割地遣公往金以韩正馆之于城南夀圣院正言国相尼玛哈知公名欲用公公曰偷生以事二姓死不为也　光尧即位诏曰刘韐死节不为敌用赠特进资政殿大学士谥忠显　子子羽为徽猷阁待制晩知泉州孙珙为同知枢宻卒谥忠肃
　　刘夙字賔之莆田人绍兴间举进士第后除秘书省正字孝宗龙御垂意人物尤重馆阁公预其选八月除枢宻院编修官十月令编修国史公力辞时有臣僚以文字留公曰刘某文字优长议论坚正难以从所乞迁佐著作郎丐外知衢州改温州奉祠归甫一年卒公为人挺特以天下之重自任不以色假人久而人益爱之在家如守官在外如立朝虽闲居闻守令小有疵累必极口规正是嵗王龄没芮司业又没吕祖谦为诗悼之曰诸老收身尽佳城又到公苍天那可问吾道竟成穷
　　刘崧字伯髙峤字仲髙岑字季髙吴兴人也东坡先生所赋吴兴文人之诗刘孝叔诸孙也三公才学官位士夫例能称之汪彦章尝铭仲髙之墓仲髙任福建提刑日书武夷山三大字甚竒金石刻尚存





</div>
    <div class="pagination">
<a href="名贤氏族言行类稿_page44.html">上一页</a><span>...</span><a href="名贤氏族言行类稿_page40.html">40</a><a href="名贤氏族言行类稿_page41.html">41</a><a href="名贤氏族言行类稿_page42.html">42</a><a href="名贤氏族言行类稿_page43.html">43</a><a href="名贤氏族言行类稿_page44.html">44</a><span class="current-page">45</span><a href="名贤氏族言行类稿_page46.html">46</a><a href="名贤氏族言行类稿_page47.html">47</a><a href="名贤氏族言行类稿_page48.html">48</a><a href="名贤氏族言行类稿_page49.html">49</a><a href="名贤氏族言行类稿_page50.html">50</a><span>...</span><a href="名贤氏族言行类稿_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
