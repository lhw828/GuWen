<!DOCTYPE html>
<html>
<head>
    <meta charset="UTF-8">
    <title>册府元龟 - 第 340 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 340 页/共 736 页</h1>
    <div class="content">    卢昶为都督时梁将马仙卑率众攻围朐城戍主傅文骥婴城固守以荥阳太守赵遐为别将与刘思祖等救之次於（音鼍）口去城五十里夏雨频降厉涉长驱将至朐城仙卑见遐营垒未就径来逆战思祖率彭沛之众望阵奔退遐孤军奋击独破仙卑斩其直阁将军军主李鲁生仙卑乃分军於朐城之西阻水列栅以围固城遐身自潜行观水深浅结草为筏衔枚夜进破其六栅遂散固城之围进救朐城昶率大军继之未几而文骥力竭以城降贼众军大败昶弃其节轻骑而走唯遐独握节而还遐坐失利免官。
    河间王琛孝明时为秦州刺史时东益南秦二州氐反诏琛为都督进讨氐羌大被摧破後。又为大都督与长孙稚讨鲜于修礼於锺山琛与雉前到呼沲稚未欲战而琛不从行达五鹿为修礼邀击琛不赴之贼总至遂大败稚与琛并除名。
    章武王融宣武初为河南尹以聚敛削爵时汾夏山胡叛逆连结正平平阳诏复融前封征东将军持节都督以讨之融寡於经略为胡所败。
    薛蛮为持节光禄大夫假安南将军西道别将时莫折念生反於秦州遣其别帅卜胡王庆等寇泾州孝明以蛮与伊盆生等讨之进及平凉郡东与贼交战不利蛮等退还。
    安乐王鉴为秘书监孝明孝昌元年徐州刺史元法僧据城反害行台高谅自称宋王遣其子景仲归於梁梁遣其将胡虎牙成景隽元略等率众赴彭城诏鉴讨之鉴於彭城南击元略大破之尽俘其众既而不备为法僧所败梁武遣其豫章王综入守彭城法僧拥其僚属守令兵戍及郭邑士女万馀口南入。
    毕闻慰为都督安乐王鉴军司马元法僧反闻慰与鉴攻之为法僧所败奔还京师被劾遇赦免崔延伯为征西将军孝昌元年三月讨万俟鬼奴大败於泾州战殁。
    源子恭为大都督孝庄建义元年尔朱兆寇丹谷都督崔伯凤战殁都督羊文义史五龙降兆子恭奔退卢仝为抚军将军营州城民就德兴反诏仝以本将军为幽州刺史兼尚书行台慰劳之仝虑德兴难信勒众而往为德兴所击大败而还。
    鹿涅为使持节兼尚书右仆射东南道行台至东郡值尔朱仲远舀西兖向滑台诏与都督贺拔胜等拒仲远军败还京崔暹为瀛州刺史武川镇反诏暹为都督隶大都督李崇讨之暹违崇节度为贼所败单骑潜还。
    北齐慕容俨神武时为扬州行台监萧庄王琳军与陈将侯侯安都战於芜湖败还。
    窦泰从神武西讨令泰自潼关入泰至小关为周文帝所袭众尽没泰自杀。
    李希光为安南将军西兖州刺史文宣责陈武帝废萧明命仪同萧轨率希光东方老裴延起王敬宝步骑数音愈万伐之以天保七年三月渡江袭克石头城五将名位相侔延起以侍中为军司萧轨与希光并为都督军中抗礼不相服御竞说谋略动必乖张顿军丹阳城下值淋雨五十馀日及战兵器并不堪施用故致败亡将帅俱死士卒得还者十二三所没器械军资不可尽计。
    宇文述为扶馀道将军炀帝征高丽述与九军至鸭绿水粮尽议欲班师诸将多异同述。又不测帝意会乙支文德来诣其营述先与光禄大夫于仲文俱奉密旨令诱执文德既而缓纵文德逃归述内不自安遂与诸将渡水追之时文德见述军中多饥色欲疲述众每斗便北述一日之中七战皆捷既恃骤胜。又内逼群议，於是遂进东济陆水去平壤城三十里因山为营文德复遣使伪降请述曰：若旋师者当奉高元朝行在所述见士卒疲弊不可复战。又平壤险固卒难致力遂因其诈而还众半济贼击後军，於是大溃不可禁止九军败绩一日一夜还至鸭绿水行四百五十里初渡辽九军高丽之君三十万五千人及还至辽东城唯二千七百人帝大怒以述等属吏至东都除名为民先是仲文率众至鸭绿水述以粮尽欲还仲文议以精锐追文德可以有功述固止之仲文怒曰：将军提十万之众不能破小贼何颜以见帝。且仲文此行也。固知无功矣。述因厉声曰：何以知无功仲文曰：昔周亚夫之为将也。见天子军容不变此决在一人所以功成名立今者人各有心何以赴敌初帝以仲文有计画令诸军谘禀节度故有此言繇是述等不得已而从之遂行东至萨水宇文述兵馁退归师遂败绩帝以属吏诸将皆罪於仲文帝大怒释诸将独系仲文忧恚发病困笃方出之卒於家。
    崔弘为涿郡太守辽东之役检校左武卫大将军事至平壤与宇文述等同败绩奔还发病而卒。
    王辩为虎贲中郎将时翟让寇徐豫辩进频击走之让寻与李密屯据雒口仓辩与王世充讨密阻雒水相持经年辩率诸将攻败密因薄其营战破外栅密诸营已有溃者乘胜将入城世充不知恐将士劳倦，於是鸣角收兵翻为密徒所乘官军大溃不可救止魏兰根为河北行台定州率募乡曲欲防井陉时尔朱荣将侯深自范阳山中兰根与战大败。
    尉破胡为开府仪同三司後主武平四年破胡长孙洪略等与陈将吴明彻战於吕梁南大败之破胡走以免洪略战没遂舀秦泾二州。
    後周独孤信为骠骑大将军与冯翊王入雒阳颍豫襄广陈留之地并相继款附东魏将侯景等率众围雒阳信据金墉城旬有馀日及太祖至东景退走信为右军战不利东魏遂有雒阳。
    齐王宪太祖第五子也。时李彻从武帝拔晋州及帝班师彻与宪屯鸡栖原齐後主以大军至宪引兵西上以避其锋遣其骁将贺兰豹子率劲骑蹑宪战於晋州城北宪师败绩与杨素宇文庆等力战宪赖以获全。
    王褒初仕梁为仆射周军征江陵梁元帝授褒都督城西诸军事褒本以文雅见知一旦委以总戎深自勉励尽忠勤之节被围之後上下猜惧元帝唯於褒深自委信乃命褒与朱买臣率众出宣阳之西门与周师战买臣大败褒督进不能禁乃贬为护军将军隋韩洪高祖时为代州总管仁寿元年突厥达头可汗犯塞洪率蔚州刺史刘隆大将军李药王拒之遇虏於恒安众寡不敌洪四面搏战身被重创将士沮气虏悉众围之矢下如雨洪伪与虏和围少解洪率所领溃围而出死者大半杀虏亦倍洪及药王除名为民隆竟坐死。
    冯昱开皇初为行军总管屯乙弗泊以备胡突厥数万骑来掩之昱力战累日众寡不敌竟为虏所败亡失数千人杀虏亦然。
    薛世雄为左卫大将军涿郡留守未几李密逼东都中原骚动炀帝诏世雄率幽蓟精兵将击之军次河间营於郡城南河间诸县并集兵依世雄大军为营欲讨窦建德建德将军来河口自选精锐数百夜来袭之先犯河间兵溃奔世雄营时遇雾晦暝莫相辨识军不得成列皆腾栅而走，於是大败世雄与左右数十骑遁入河间城惭恚发病归于涿郡未几而卒。
    达为左翊卫将军炀帝幸江都宫诏达与太府卿元文郁留守东都李密据雒口纵兵侵掠城下达与监门郎将庞玉武牙郎将霍举率内兵出御之颇有功迁左骁卫大将军王充之败也。密复进据北邙来至上春门达与判左丞郭大懿尚书韦津出兵拒之达见贼盛不阵而走为密所乘军大溃於阵繇是贼势日盛王世充为江都守时李密攻舀兴雒仓进逼东都官军数却光禄大夫裴仁基以武牢降于密炀帝恶之大发兵将讨焉发中诏遣充为将军於雒口以拒密前後百馀战互有胜负充乃引军渡雒水逼仓城李密与战充败绩赴水溺死者万馀人时天寒大雪兵士既渡水衣皆г湿在道冻死者。又数万人比至河阳才以千数充自系狱请罪。
    ●卷四百四十三
    ○将帅部　败衄第三
    唐杨恭仁仕隋为河南道大使时天下大乱行至谯郡为朱粲所败奔还江都。
    窦轨封赞皇公高祖武德元年九月轨击薛仁杲反为所败。
    王老德为右骁卫将军武德二年正月老德捕山贼张子惠为贼所败徵还。
    裴寂为尚书右仆射武德二年宋金刚寇并州姜宝谊李仲文相次舀没寂自请行因授晋州道行军总管得以便宜从事军次介休与金刚相遇保於度索原营乏水贼断其涧路繇是危迫欲移营就水贼因犯之师遂大溃死散略尽寂一日一夜驰至晋州自晋以东城堡一时舀贼寂上表陈谢高祖慰谢之令镇抚河东之地会吕崇茂以夏县举兵反引金刚为援率兵击之复为所败。
    永安王孝基为鸿胪卿时吕崇茂叛孝基以兵攻之于筠劝孝基急围城外援不至自相疑阻计日可平孝基将从之独孤怀恩阴怀反计不欲崇茂早平乃说孝基曰：筠言非也。崇茂据城王乏攻具。若引师前进必不能克宋金刚在近表里相助一败涂地悔无及矣。为王计者不。若顿兵营攻具待秦王破贼则崇茂自孤可为不战以屈人者也。孝基。又然之，於是停营造攻具会宋金刚遣其将尉迟敬德卒至孝基表里受敌，於是大败。
    李世为右武卫大将军武德四年十二月世与刘黑闼战於宋州我师败绩。
    张公瑾为并州道行军总管武德八年公瑾与突厥战於太谷我师败绩郓州都督张德致死之夔州都督行军长史中书侍郎温彦博为虏所执。
    薛仁贵为逻娑道行军大总管高宗咸亨元年八月仁贵及副大总管阿史那道真郭待封等为吐蕃大将论钦陵所袭大败於大非川。
    李敬玄为中书令为洮河道行军大总管仪凤三年九月与工部尚书左卫大将军刘审礼统兵以讨吐蕃战于青海之上王师败绩时审礼领前军深入顿于濠所既为贼所击敬玄按兵不救审礼遂没于阵敬玄收军却出顿于承风岭阻泥沟不敢动贼屯于高冈以压之副将左领军员外将军黑齿常之夜率敢死之士五百人进掩贼营贼遂溃乱自相蹂践死者三百馀人吐蕃大首领拔地没按军宵遁敬玄乃拥其馀众还鄯州使郎将卫山驰驿奏其覆败之状高宗怒不见之调露二年七月吐蕃大将赞婆及素和贵等率众三万进寇河源屯兵于大非川敬玄为河西镇抚大使敬玄统众与贼战于湟川官军败绩。
    萧嗣业为鸿胪卿调露元年突厥反叛诏嗣业领军将军苑大智千牛将军季景嘉等讨之嗣业等初战频捷遂不设备俄逢大雪兵寒冻列营不整贼徒乘夜逼之嗣业窘迫拔营而走众遂大溃为贼所败死者不可胜数大智景嘉引步兵。且行。且战奔单于都护府。
    曹怀舜为定襄道副总管讨突厥史伏念怀舜及裨将窦义昭王孝诚等前军先往为贼所绐声言伏念温傅等在黑沙北各有二十骑以下煮人肉而食之可单马而擒也。怀舜等乃留老弱於瓠卢泊晨炊蓐食率轻锐倍道往袭之既至黑沙人马疲顿竟不见贼会延ヌ部落西行诣伏念遇怀舜军乞降怀舜等虽不获伏念而喜得延ヌ遂按兵而旋行至碧渌泊军始为营营内忽有泉水大如车轮。又遇大风飘折怀舜寝帐众皆恶之回至长城之北与温傅相遇列阵而战交绥而退时裴行俭顿兵於代州之陉口纵反间说伏念与温傅渐相猜贰遣别帅击伏念败之伏念既退遂与怀舜等相遇於横水怀舜及裨将李文陈刘敬同窦义昭凡四军合为方阵。且行。且战经一日贼因便风先击敬同之营营中溃乱怀舜义昭遂弃其军轻骑奔州兵士随而大奔为贼所乘死者不可胜数皆南首而仆怀舜与敬同复收散卒敛财帛与伏念和杀牛而盟乃领其馀众以归伏念遂北遁。
    淳于处平为阳曲道总管则天垂拱元年四月癸未突厥寇代州处平及中郎将蒲英节率兵赴救行至忻州与贼战大败死者五千馀人。
    爨宝璧为右监门卫中郎将则天垂拱三年十月宝璧讨突厥骨咄禄元珍宝璧见黑齿常之击破突厥於黄花堆。又表请穷追馀寇制常之与宝璧计议遥为声援宝璧以为破贼在朝夕贪功先行。又令人出塞二十馀里觇候见元珍等部落皆不设备遂率众掩袭之既至。又先遣人报贼令其严备出战时宝璧下有精兵一万三千人遂为所败全军尽没单骑遁归论者尤之宝璧坐此伏诛。
    王孝杰为清边道大总管万岁通天元年三月孝杰及副总管娄师德与吐蕃首领论钦陵赞婆战於素罗汗山官军败绩孝杰免官师德贬为原州员外司马。
    薛讷为并州大都督府长史兼左卫大将军玄宗开元二年契丹奚及突厥等连和屡为边患讷建议请出师讨之诏与左监门将军杜宾客定州刺史崔宣道等率众二万人出檀州道以讨契丹杜宾客及姚崇皆以为不可讷建此议时帝方欲威服四夷特令讷同紫微黄门三品总兵出击议者遂息六月师至氵栾河尽为契丹所覆脱身走免归罪於崔宣道及蕃将李思敬等八人诏皆斩之特原杜宾客之罪讷官并除削王昱为益州长史开元二十六年九月昱率兵攻吐蕃安戎城为贼所拒官军大败弃甲而遁兵士死者数千人。
    鲜于仲通为蜀郡长史兼御史中丞剑南节度等使天宝十载仲通讨蛮於南泸水为蛮所败死者六万人。
    安禄山为河东节度使天宝十一载禄山大举兵讨契丹领众五万人使人於奚及谓之曰：今契丹背盟我将讨之汝，岂不助我乎！奚及遂以骁骑二千从之禄山使前驱使人乡导属连雨十馀日禄山行至护真河誓众曰：兵法疾雷不及掩耳。又曰：先人有夺人之心今久雨复去贼尚远。若倍道程贼不虞我之至破贼必矣。军令严促遂昼夜行日三百里奄至契丹牙帐契丹大骇禄山使人持一绳尽缚契丹皆欲生得以归是时弓弩尽湿弛而不张大将军何思德请见曰：兵士远来倍道疲顿用之必不可不如少憩张其势而胁之不三日必降禄山大怒欲斩之以令三军思德请效死於先锋思德形貌类於禄山契丹望见攒枪突而取之须臾支解其形咸谓杀得禄山贼众增勇奚及背禄山附契丹并力夹攻杀伤略尽禄山被矢中鞍桥簪履俱坠独以麾下二十骑走上山未及坠坑中男庆绪麾下将孙孝哲扶出之。且战数十里会夜追骑解遂投平卢城城中骁将史定方领精骑三千出追寇契丹知有救遂解围而去禄山得脱时史思明亦随禄山至护真河属连雨十馀日禄山已战大败禄山匹马脱走得免投师州手杀左贤王哥解将军河东兵马使鱼承先将推过自解思明恐其见杀逃入山谷中二十许日收得散卒七百人禄山挺身归平卢计无所出恐人乘其危思明将散卒谒见禄山禄山大喜投袂而起握思明手曰：谓汝已没矣。不图见汝吾复何忧思明退而告人曰：向使早出随哥解等已死矣。方知进退存亡在其时也。贼续攻围师州守捉使刘客奴伏於莽中得免求救於禄山使思明击之贼走。
    高仙芝为右羽林将军天宝十四载十一月安禄山反於范阳驱幽并突骑十万兵向阙以诛杨国忠为名玄宗乃命仙芝训练四军骁雄兼募长安武力之士共二十万以京兆牧荣王琬为元帅东击禄山。又旋命四镇节度御史大夫封常清先往河雒守东都十二月常清为禄山败于武牢丙申贼师至雒分兵烧建春门门者失守贼至雒城以剑士夹道长驱至天津桥我师大溃常清以麾下十数骑脱身走入苑所过命其人断其水而追者不及遂至陕郡而仙芝领大军初至东方欲进师会常清军败。又欲广其贼势以雪已常清先为仙芝麾下士素见亲信相对泣以谋班师常清遂谓仙芝曰：禄山包藏祸心向十年矣。一朝兴幽并劲卒以乱中原将军持乌合之众驱市人以战今人主尚在长安去此非远傥小不利摇动京城将军，岂不重此一举乎！常清为将军计不如退守潼关仙芝然其言即日班师士卒等弃甲遗弓矢於路夜走保潼关朝廷大骇辛丑诏皇太子总统六军亲征寇逆以河西陇右节度御史大夫哥舒翰为皇太子先锋副元帅领河陇兵并仙芝旧卒二十万镇潼关有诏徵天下兵四面齐举将收雒阳贼将崔乾叩关请挑战哥舒翰以四面徵兵未集而不与战国忠素与哥舒翰不协因言逗遛不进玄宗数使催兵出关十五载六月乙酉哥舒翰领兵马步十五万贼将崔乾扣战初哥舒翰造毡车以毡蒙其车以马驾之画以龙虎之状五色相宣。又以金银饰其画兽之目及爪将冲战马因其惊骇拟从而犄角攒戈夹而逐之贼知其计积薪刍於隘候毡车至顺风纵火焚之驾马奔骇烧毡车及薪刍烟焰昏黑两军不相辨我师谓贼军在烟焰之中遂集弓弩并力射之贼军抽退尽日矢尽方觉无贼我师从关门六七里路狭北临黄河南是古岸排蹴进不得贼抽军从南山设疑曳柴扬尘以同卢诸镇习险之众直逼黄河古岸横截我师我师败绩沉河而死十有二三哥舒翰在河北高阜上观军阵进退之势于时有搬粮船在河北岸左右言取船渡兵士可得遂令将船百馀只到河南岸渡人登船争渡者不可胜数舟中之指可掬每满即沉如是登船沉者数十渡馀军尽散走还入关先时于关门穿三道{渐土}阔二丈深丈馀师败之际前後奔戚人马相推入坑须臾{渐土}满兵士践人马之上而得过入关辛卯潼关不守河东防御使吕崇贲华州防御使魏仲犀冯翊防御使李彭州上雒防御使杨黯皆弃郡走所在兵将解辫而散其日翰大将钳大福苏法鼎管崇嗣等於灵宝西原与贼军战闻潼关失守亦各奔散西走入关翰战败垂泪入关至西驿署榜招其散卒欲收其馀烬却守潼关为帐下士蕃将火拔归仁领部落百骑围驿执翰将降禄山会贼将邓季阳田乾真各领数百骑至便领翰将归禄山其日副将高元荡等一十五人同被执送田乾真朝廷闻之大骇初翰为陇右节度使遘风疾废于家禄山之叛籍其威名故有是拜至军中不能亲庶务委政於军司马田良丘良丘复不敢专断教令不一颇无部伍其将王思礼李承光争长不叶人无斗志及战败为归仁所执将东行翰乃作突厥语问其故对曰：欲将相公出关翰曰：何也。归仁曰：相公不见封常清高仙芝乎！常清东京战败仙芝却保潼关并斩於此相公今将国家二十万众一举而丧败我恐相公还死於此翰曰：吾宁效仙芝死於此，岂能偷生见禄山乎！汝舍我归仁不从执翰送禄山监察御史高为翰掌书记在潼关及翰败自骆谷南奔及河池郡遇玄宗幸蜀上疏论潼关败亡之事其略曰：仆射哥舒翰忠义感激臣常知之然疾病沉顿智力俱竭监军事李大宜与将士约为香火使娼妇弹箜篌琵琶以此为乐樗υ饮酒不┰军务蕃军及秦陇武士盛夏五六月於赤日之中食仓米饭欲勇战安可得乎！故有望敌散亡临阵翻动万全之地一朝而失南阳之军鲁何履光赵国珍各皆持节监军等数人更相用事宁有是战而能必胜哉！臣与国忠固争终不见纳陛下因此履巴山剑戟之险西幸蜀中避其虿毒未足为耻（哥舒翰统兵讨安禄山次于灵宝县之西原八月与贼交战官军南迫险峭北临黄河崔乾以数千人先据险要翰及田良丘等浮船中流以观进退谓乾兵少轻之遂促将士令进争路拥塞无复队伍午後东风急乾以草车数十乘纵火焚之烟焰亘天将士掩面开目不得因为凶徒所乘王师自相挤坠于河其後者见前军舀败悉溃填委于河北死者数万人号叫之声振天地缚器械以枪为戢投北岸十不存一二军既败翰与数百骑驰而西归为火拔归仁执降于贼禄山谓之曰：汝常轻我今日如何翰惧俯伏称肉眼不识陛下遂至於此陛下为拨乱主今天下未平李光弼在土门来在河南鲁在南阳但留臣以尺书招之不日平矣。禄山大喜遂伪署翰司空令作书招光弼等诸将报书皆让翰不死节禄山知事不谐遂闭翰於苑中潜杀之）鲁为南阳太守天宝十五载正月安禄山犯宫阙诏以鲁兼御史大夫充南阳节度使率岭南黔中山南东道子弟五万人屯叶县北拒贼遂以氵蚩水之南坚以自固表请薛愿为颍川长史训兵固守五月丁巳与贼将武令战于叶县王师败绩舀南阳携百姓数千人奔于顺阳川。
    房肃宗时为相至德元年十月抗疏请兵一万人自为帅以收京师诏许之以兵部尚书王思礼为副分为三军使杨希文将南军自宜寿入刘哲将中军自武功入李光进将北军自奉天入庚子房自将中军为先锋师次便桥辛丑二军先遇贼阵於陈涛王师败绩时用车二千乘以马步夹之为乘车之战贼顺风扬尘鼓讠牛皆振骇因缚草纵火焚之人畜大乱故败癸卯自将南军。又战不利杨希文刘哲降於贼与幕府偏裨等奔赴行在肉袒请罪帝并宥之。
    郭英为关西节度兵马使至德二年三月贼寇武功东原英与贼战为贼所败流矢中颐而走右厢兵马使王难德军於西原观之不救弃甲而遁。
    《郭子》仪为朔方节度使至德二年五月子仪大举进军与贼将安守忠战於西京城西清渠王师败绩初子仪军於（音律余切）水之西守忠军於清渠之北越七日而王师不进贼令军中以木成桴而来逼我军子仪使壮士持舀刀列於岸上以俟之贼有攀岸而上者渐斩杀之贼军小却守忠伪遁使人扬言曰：贼走矣。子仪喜悉师以逐之贼有骁锐九千为长蛇阵守忠谓安太清曰：吾为蛇首子为蛇尾遂令领四千人从延平门路入命太清四千人从金光路入以一千趣平川当官军而横击贼首尾之阵翼张前後奔冲我师不虞贼之暴至遂大溃判官殿中侍御史韩液监军使内侍孙知古皆为贼音律余切生得军资器械并委弃之子仪退守武功乾元二年三月壬《申子》仪与河东节度。
    李光弼关内节度仆固怀恩河北节度王思礼河南节度许叔冀南阳节度鲁江东节度李广琛兴平节度李奂平卢节度董秦等九节度与逆贼安庆绪战于相州城下官军不利诸将皆解围溃散初庆绪保相州子仪等合势围之引漳水灌其城三面自冬及春贼粮尽势穷降在朝夕庆绪求救於史思明发魏州来救李光弼王思礼许叔冀鲁遇贼先战杀伤相半鲁中矢子仪军承後阵未及整忽有大风扬砂拔木天地昼晦咫尺不相辨师人惊溃官军大奔弃甲仗器械委积道路子仪等收兵断河阳浮桥保东京士庶惊恐散投山谷留守崔圆河南尹苏震詹事高汝州刺史贾至百馀人南奔襄邓回兵剽劫官吏不能止旬日方定（乾元初子仪统朔方之师与河东节度李光弼等九将兵十五万进讨史思明之遗寇十月渡河下卫州十一月围安庆绪於相州时以子仪光弼皆是元勋重将难相统属故不立元帅但以中官鱼朝恩为观军容宣慰使是以众军进退无所承禀自冬徂春不能立功正月始诏子仪为攻城副元帅光弼为野战副元帅。又引漳水灌之城中水深数尺会史思明自范阳率众南下光弼子仪等军逆击於邺南思明败而贼将李归仁犯我军亦败思明败而北我师败而南九将之兵多走本镇山东之地尽没子仪至东都而止）李光弼为副元帅上元元年十二月戊寅光弼等为逆贼史思明所败初思明潜遣间谍说官军曰：雒中将士皆幽朔人也。久戍思归士多不睦陕州观军容使内侍鱼朝恩闻之以为然乃告光弼及诸节度仆固怀恩卫伯玉等曰：可速出军尽扫残寇光弼等然之乃帅两道齐进以收东京军次北邙山光弼怀恩列阵以待之思明至贼夺高原以长枪七百人令壮士执刀随其後以驱之令冲我军交锋而溃士卒咸弃甲奔败鱼朝恩卫伯玉乃退保陕州光弼仆固怀恩等并走闻喜初大军发也。光弼以李抱玉留守河阳至是抱玉以粮绝众寡亦弃城而走朝廷忧之益兵而镇陕州。
    左伦为秦州防御使上元二年吐蕃党项寇边救军不至伦频败衄连贬巴州长史思州务川县尉。
    鲍防为河东节度留後太原尹兼御史大夫代宗大历十二年正月回纥寇太原防与回纥战于曲阳我师败绩死者万馀人。
    马燧为河东节度使德宗建中三年田悦据魏博叛燧及泽潞节度李抱真诸军同讨魏城未拔幽州朱滔镇州王武俊皆反联兵救悦诏遣宁节度李怀光统朔方兵步骑一万五千同讨田悦怀光勇而无谋至魏城之日营垒未设因与滔等大战于惬山为滔等所败悦决水灌燧等军燧兵屈粮少遂与诸军退军于魏县。
    张伯仪为荆南节度使李希烈叛逆建中四年诏伯仪与贾耽张献甫收安州伯仪率其锐卒营於城下令裨将史神福邓国清御希烈将翟晖才交锋贼众伪遁神福等迫贼伏兵发官军大失利伯仪中流矢者二失其所持节为追骑所及追者奋刀伯仪拔佩刀御之两刃相击不下而免南投於汉得野人船而达沔州判官侍御史李穗及大将十馀人皆没其溃兵二千馀人先奔至江陵号於庭伯仪妻魏氏遽出劳勉悉以其家财帛二千馀疋分给之皆感悦而退伯仪得散卒数百人经旬达镇。
    李勉为江南都统时李希烈围襄城诏勉发一万人救之。又遣神策将刘德信领三千人同为应援勉上表言襄城虽急许州正虚今。若将兵直抵许州则襄城围自解，於是不待复命遂令大将唐汉臣等径许州未到数十里奉诏诘责敕令旋旆二将惶惧回军行无斥候军为贼将李克诚伏兵所击败於扈涧杀伤大半器械辎重尽为贼所虏汉臣走汴州德信走汝州勉惧东郡危急。又使其将李坚华领四千人守东都军过复为贼所隔汴州自此不振襄城亦浸危急韩全义为行营招讨使贞元十六年正月常州易定陈许河阳各进兵马讨吴少诚战皆不利而退易定监军判官刘孝勤为贼所擒五月全义与吴少诚将吴秀吴少阳张国宁等战于氵殷水南广利城官军败衄七月全义顿军於五楼行营为贼所乘大溃全义与都监军贾英秀贾国良等夜退保守氵殷水县而军全义惧其凌突直陈州。
    严绶为山南东道节度使宪宗元和十年正月诏讨淮西吴元济二月甲辰绶兵败于磁丘初绶乘小胜不设备贼夜逼之绶乃大北退五十馀里驰入唐州而守焉。
    李光颜为忠武军节度使元和十年八月光颜讨淮西兵败於时曲。
    高霞寓为唐邓节度使元和十一年六月讨淮西兵败於铁城走新兴栅自诸军征讨胜负皆不以实奏多增其杀获及是霞寓大败不可掩始上闻中外忄匈骇己酉贼围霞寓於新兴栅监军使李义诚突围入唐州取兵以救霞寓会贼亦解去霞寓退保于唐州先是淮西用师於山东道特割三州之地全付霞寓用益声势霞寓虽称勇敢素昧机略至於统制尤非所长及达所部乃率兵趣萧坡与贼决战既小胜。又进至文武栅贼军佯败而走霞寓逐之不已因为伏兵所掩王师大衄戮十七八霞寓仅以身免坐是贬归州刺史。
    浑镐为义武军节度使宪宗命诸道出师讨王承宗镇定相去九十里元和十一年冬镐率全师压贼境而军离贼垒三十里镐计虑不周但耀兵锋无所控制贼乃分兵潜入定州界焚烧驱掠镐怒进攻贼垒交锋而败师徒殆丧其半馀众还定州乱不可遏朝廷乃除陈楚代之镐再贬循州刺史卒。
    李道古为鄂岳都团练使元和十二年讨淮西道古大败於申州郾城行营乌重裔李光颜奏八月六日败绩於贾店初除裴度诏下光颜及重裔谋於都监梁守谦曰：若待度至而有功即非我利也。不如速战乃大出师重裔先败光颜救之亦退韩公武辈望旗而却败。
    郗士美为泽潞节度使元和十二年诸道节度进讨王承宗士美败於柏乡拔营而归兵士死者千馀人杜叔良为沧景节度使穆宗长庆元年十二月沧州行营中官谢良通奏叔良领诸道兵於博野县与镇州贼交战舀没七千馀人叔良脱身投本营二年正月贬叔良为归州刺史叔良始以结交贵幸用将家子累至灵武节度使以无功罢未几。又以计取沧德及讨幽镇二叛遇贼辄揣其无勇先犯之既舀弓高县寻复奔败丧所持节故及於败。
    杜元[A13C]为西川节度使文宗太和三年十二月元[A13C]奏云：十一月二十八日差兵马五千人於邛州南与蛮贼交战官军失利其邛州为蛮所舀。
    李听以太和四年授魏州节度使时魏博史宪诚将入觐竭其府库魏人怨之遂杀宪诚三军共立其大将何进滔魏人既已为乱遂不纳听听留馆陶慢骂魏人遂来接战听军败绩不复部伍昼夜奔走才得免死军士死伤过半辎重尽没於贼公议当罪听听素交权亻幸遂除太子少师。
    李系僖宗时为兖州节度使时司徒平章事荆南节度使充诸道行营兵马都统王铎以系西平王晟之孙家世将才用为都统都押衙兼湘南团练使时黄巢在岭南铎悉以精甲付系令分兵扼岭路广明初贼自岭南寇湖南诸郡系守城自固不敢出战贼编木为代沿湘而下急攻潭州舀之系甲兵五万皆为贼所杀投尸於江铎闻系败令部将董汉宏守江陵自率万兵会襄阳之师江陵竟舀於贼铎罢相守太子太师以淮南高骈代铎为都统贼焚剽淮南高骈挫败坐贬。
    张昭宗初为户部侍中平章事请讨太原乃以为河东行营都招讨宣慰使军至阴地岐华三镇之师营平阳为太原将李存孝所击一战而败委兵仗溃散存孝进攻晋州数日中夜敛众遁走比曙丧师殆半存孝进收晋纟磁隰等州狼狈繇含山逾王屋出清河拆屋木缚筏济河部下离散将尽败闻朝廷耸震。
    梁庞师古太祖时为徐州节度使与葛从周分统大军渡淮以伐杨行密师古寨於清口寨地卑下或请迁移弗听俄有告淮人决上流者曰：水至矣。师古怒其惑众斩之已而水至我军在淖中莫能战而吴人袭焉故及於败师古没於阵。
    唐怀英为陕州节度使开平元年夏命大军以伐潞州未克以李思安代之降为行营都虞候五月晋王率蕃汉大军攻下夹城怀英逃归诣银台门待罪太祖宥之改授右卫上将军三年夏命为侍卫诸军都指挥使寻出为陕州节度使兼西路行营副招讨使及刘知俊奔凤翔引岐军以围灵武太祖遣怀英率兵救之师次长城岭为知俊邀击怀英败归四年春移华州节度使乾化二年秋命为河中行营都招讨使与晋军战於白径岭败归於陕。
    王虔裕为义州刺史时蔡贼秦宗贤寇南鄙太祖令虔裕逆击於尉氏不利而还。
    王景仁遥领宣州节度使检校太傅同平章事时镇州作逆朋附蕃鬼遂擢为上将付步骑十万为北面行营都招讨使开平二年正月二日与晋军战於柏乡王师败绩太祖怒甚拘之私第然以两浙元勋所荐。且欲收其後效止落平章事罢兵柄而已数月复其官爵先是十二月仇殷奏十四日夜太阴亏帝曰：我方用兵而月蚀邢不顺矣。深入尤不利甚忧之止景仁驻军邢州非诏命无得擅进至其期夜漏三唱阴尽彻天象不变命诘殷对曰：四点蚀必既果如言帝。又命奔骑诏景仁勿先动仍授以破敌形势及辰在丙戌太阳亏而丁亥日旁有向背。若环珥，或曰：积晖也。敬翔曰：兵可忧帝旰食矣。及军书至果以二日大败于柏乡过诏命所止二日馀及战。又违节度贼师得我军所弃制书读之大骇曰：若依此用兵吾曹安得噍类耶幸其违而衄耳帝追惋久之副招讨使韩诸军都虞候许从实左右神捷怀顺神威夹马等十指挥自尹皓而下诸将三十人免冠素服待罪於ト外帝责以违诏失律既而并令释放。
    刘末帝时遥领镇南节度使贞明二年三月率师与晋王大战於故元城军败绩先是驻军於莘帝以河朔危困师老於外饷饣鬼不充遣使赐诏微以责让奏以寇势方盛未可轻动帝。又问决胜之策奏曰：请人给粮十斛米尽则破敌帝不悦复遣促战召诸将皆会诸将皆欲战默然一日引军攻镇定之营彼众大骇上下溃乱俘斩甚众时帝遣偏将杨延直领军万馀人屯澶州以应既而晋王诈言归太原以为信是月召杨延直会於魏城下自莘率军亦至与延直会既而晋王自贝州至引军渐退至故元城西与晋人决战大为其所败追袭至河上军士赴水死者甚众自黎阳济河奔滑州。
    王彦章为北面招讨使及晋王至杨刘彦章军不利遂罢彦章兵权朝廷闻晋人将自兖州路出师末帝急追彦章领保銮骑士数千人於东路守捉。且以郓州为敌人所据因图进取令张汉杰为监军一日彦章渡汶以略郓境至递坊镇为晋人所袭彦章退保中都十月四日晋王以大军至彦章以众拒战兵败为晋将夏鲁奇所擒鲁奇尝事太祖与彦章素善及彦章败识其语音曰：此王铁枪因挥稍刺之彦章重伤马踣遂就擒晋王见彦章谓之曰：尔尝以孺子待我今日服未。又问我素闻尔善将何不保守兖州此邑素无城垒何以自固彦章对曰：大事已去非臣智力所及晋王恻然亲赐药以封其创。
    贺环为宣义军节度使北面行营招讨使贞明四年十二月环与晋人大战於胡柳陂环军亦败五年春正月晋人城德胜夹河为栅四月环率大军攻其南栅晋人断我艨艟济军以援南栅环退军於行台寻以疾卒。
    後唐李存信为检校司空领彬州刺史时兖郓乞师于武皇武皇遣存信营於莘县与朱暄合势以抗汴人梁祖患之遣使谓罗弘信曰：河东志在吞食河朔回军之日贵道堪忧而存信戢兵无法稍侵魏之刍牧弘信怒翻然结於梁祖乃出兵二万以攻存信存信敛众而退为魏人所薄委弃辎重退保州军士丧失者十二三武皇怒大出师攻魏博屠舀诸邑存信军於洹水汴将葛从周氏叔琮来援魏人存信与铁林都将落落遇汴人於洹水南汴人为舀马坑以待之存信战败落落被擒存信。又从讨刘仁恭师次安塞为燕军所败武皇怒谓存信曰：昨日吾醉不悟贼至公不辨耶古人三败公殆二矣。存信惧泥首谢罪几至不测自後存信多称病武皇以兵柄授李嗣昭以存信为右校而已。
    李嗣昭为蕃汉马步行营都将武皇遣嗣昭与周德威领大军自慈隰进攻晋纟营於蒲县汴将朱友宁氏叔琮将兵十万营於蒲县之南汴帅自领军至晋州德威之军大恐有虹贯德威之营氏叔琮率军来战德威逆击为汴人所败兵仗辎重委弃殆尽朱友宁长驱至汾州慈隰二州复为汴人所据。
    朱守殷庄宗时为蕃汉马步都虞候时河上对垒帝潜师之下郓州也。守殷方守德胜寨为王彦章攻之全失御备贼众断其浮桥遂失南寨庄宗闻之曰：驽才大误予事因彻北寨往固杨刘与彦章军沿流并进相遇即战北至重伤者十有八九定霸之基几坠於此明宗闻於郓州密请以覆军之罪罪之庄宗私於腹心忍而不问。
    周德威为卢龙军节度使时新州偏将卢文进杀其帅李存矩叛投契丹胡骑攻我新州甚急刺史安金全不能守弃城而遁阿保机令文进部将刘殷寿为刺史固守其城帝怒遣周德威及河东镇定之师三万攻之营於城东俄而文进引契丹大至德威拔营而归因为契丹所蹑师旅多丧。
    乐彦稠为副招讨使时闵帝嗣位与王思同攻凤翔禁军之溃彦稠欲沿流而遁为军士所擒而献之任汉权为西京弓弩指挥使末帝清泰二年汉权言六月二十一日与川贼战兵少不敌都监崔处讷伤甚臣部署神武坚锐兵士除夷伤外并至凤翔。又言都头许温勇胜都头王思儒强温李文通下六百三十七人并自汉阴败归。
    张敬达为校尉太保应州刺史清泰三年九月敬达奏此月十五日与契丹战于太原城下王师败绩时契丹主自率部族来援太原高行周苻彦卿率左右厢骑军出斗蕃军引退已时後蕃军复成列张敬达杨光袁安审琦等阵於贼西北倚山横阵诸将奋击蕃军屡却至晡我骑军将移阵蕃军如山而进王师大败投兵仗相藉而死者山积是夕收拾馀众保於晋祠南晋安寨蕃军{渐土}而围之自是音问阻绝朝廷大恐。
    晋沈斌少帝开运中为祁州刺史契丹入寇自镇州回以羸兵驱牛羊过其城下斌乃出州兵以击之契丹以精骑其门邀之州兵舀贼。
    周穆令均为潞州护军世宗显德元年三月河东贼将张晖率前锋入寇营於梁侯驿潞州李筠遣令均率步骑各千人以拒之乙亥潞州上言令均所部兵为刘崇所袭官军不利时令均营於太平驿驿东南拒潞州八十里令均拒寇失於侦逻是日贼将张晖率众凌晨而至王师遽然被甲介马及彼退我军追之贼伏兵发官军。且斗。且却步卒降贼者数百人馀众回保潞州我之骑军不伤者仅百馀人贼众乘胜遂薄於潞州之下。
    李继勋为侍卫步军都指挥使显德三年六月寿州贼军犯我南洞子王师死者数百人先是帝命继勋领兵於寿州之南构洞屋以攻其城至是继勋以怠於守御为其所败我之洞屋悉为贼所焚。
    ●卷四百四十四
    ○将帅部　陷没
    《礼》曰：谋人之军师败则死之谋人之邦邑危则亡之是知荷凿门之权当分符之寄必在谋而後动夺人之心。若乃昧三阵之要乏九拒之略或提孤军以深入或违连率之节度或兵少粮竭为敌所乘或蒲酒自乐不恤军政及夫城陷为俘兵穷就缚纵使辞气抑扬不背其本邻敌礼遇縻之好爵而合境既罹其涂炭全军不救於覆没将何补哉！复胡颜尔。
    秦王离翦之孙也。秦使离击赵围赵王及张耳钜鹿城，或曰：王离秦之名将也。今将︹秦之兵攻新造之赵举之必矣。客曰：不然夫为将三世必败者何也。以其所杀伐多矣。其後受其不祥今王离已三世将矣。居无何项羽救赵击秦军果虏王离。
    汉渠侯仆雷电孝武征和三年以五原属国都尉与贰师将军俱击匈奴没。
    李崇为西域都护王莽天凤中与五威将军王骏同出西域骏为焉耆袭击死崇收馀士还保龟兹数年莽死崇遂没。
    後汉刘尚为武威将军光武建武二十四年击武陵五溪蛮夷深入军没。
    张鸿为谒者中元中滇吾寇陇西光武遣鸿领诸郡兵击之战於允吾唐谷军败鸿及陇西长史田飒皆没。
    司马钧为左冯翊安帝元初二年行征西将军督右扶风仲光安定太守杜恢北地太守盛包京兆虎牙都尉耿溥右扶风都尉皇甫旗等合八千馀人。又庞参将羌胡兵七千馀人与钧分道并北击零昌参兵至勇士东为杜季贡所败，於是引退钧等独进攻拔丁奚城大克获杜季贡率众伪逃钧令光恢包等收羌禾稼光等违钧节度散兵深入羌乃设伏要击之钧在城中怒而不救光等没死者三千馀人。
    蔡讽为辽东太守殇安间高句丽王宫寇辽东讽轻将吏士追讨之军败没。
    魏桓嘉为散骑侍郎齐王嘉平中以乐安太守与吴战於东关军败没。
    晋王育为并州督护成都王颖在邺。又以育为振武将军刘元海之为北单于育说颖曰：元海今去育请为殿下捉之不然惧不至也。颖然之以育为破虏将军元海遂拘之其後以为太傅。
    王衍为太傅尚书令东海王越之讨苟也。衍以太尉为太傅军司及越薨众共推衍为元帅俄而举军为石勒所破勒呼为王公与之相见後使人夜排墙填杀之。
    霍弋为南中监军时交太守马融卒弋遣犍为杨稷代融与将军毛炅九真太守董元牙门孟等自蜀出交破吴军於古城斩大都督则交州刺史刘俊吴遣虞汜为监军薛为威南将军大都督陶璜为苍梧太守距稷等稷等城中食尽死亡者半将军王约反降吴吴人得入城获稷炅皆囚之孙皓使送稷下都至合浦欧血死追赠交州刺史。
    毛ロ之为高密内使苻坚将向南彭超陷盱眙ロ之为贼所执。
    毛德祖督司雍并三州诸军事冠军将军司州刺史戍武牢为魏所没。
    朱序为梁州刺史镇襄阳苻丕率众围序序累战破贼人情劳懈。又以贼退稍远疑未能来守备不谨督护李伯护密与贼相应襄阳遂没序陷於苻坚，坚杀伯护犭旬之以其不忠也。
    後秦姚详为姚兴安勇将军镇杏城为赫连勃勃所逼粮尽委守南奔大苏赫连勃勃要之众散为勃勃所执。
    宋傅弘之为桂阳公义真雍州治中从事赫连瑰袭长安义真东归佛佛倾国追蹑於青泥大战弘之躬贯甲胄气冠三军军败陷没。
    毛之为冠军将军安西司马值桂阳公义真已发长安为佛佛虏所邀军败之与义真相失走将免矣。始登一阪阪甚高峻右卫军人叛走已上阪尝为修之所罚者以戟掷之伤额因坠阪遂为佛佛所擒佛佛死其子赫连昌为後魏太武所获之并没朱修之迁司徒从事中郎将随到彦之北伐彦之自河南回留修之戍滑台为魏军所围数月粮尽将士熏鼠食之遂陷於魏魏太武嘉其守节以为侍中妻以宗室女。
    蒯恩为辅国将军入关迎桂阳公义真义真还至青泥为佛佛虏所追恩断後力战连日义真全军奔散恩军人亦尽为虏所执死於虏中。
    朱龄石为高祖相国右司马安西将军桂阳公义真被徵以龄石持节督关中诸军事右将军雍州刺史敕龄石。若关右必不可守可与义真俱归龄石亦举城奔走龙骧将军王敬先戍曹公垒龄石自潼关率馀众就敬先魏断其水道众渴不能战城陷魏执龄石及敬先还长安见杀。
    沈文秀为青州刺史明帝泰始三年八月魏蜀郡公拔式等马步数万人入西郭直至城下文秀使辅国将军垣谌击破之九月。又逼城东十月进攻南郭文秀使员外散骑侍郎黄弥之等邀击斩获数千四年魏青州刺史王隆显於安丘县。又为军主高崇仁所破死者数百人魏围青州积久太宗所遣救兵并不敢进乃以文秀弟征北中兵参军文静为辅国将军统高密北海平昌长广东莱五郡军事从海道救青州文静至东莱之不其城为敌所断遏不得进因保城自守为虏所攻屡战辄克太宗加东青州刺史四年不其城为虏所陷文静见杀文秀被围三载外无援军士卒为之用命无离叛者日夜战斗甲胄生虮虱五年正月二十四日遂为魏兵所陷城败之日解释戎衣缓服静坐命左右曰：取所持节魏兵既入兵刃交至问曰：青州刺史沈文秀何在文秀厉声曰：身是因执之牵出听事前剥取衣服时以慕容白曜在城西南角楼缚文秀至曜前执之者令拜文秀曰：各二国大臣无相拜之礼曜命还其衣为设酒食锁送桑乾崔道固为冀州刺史泰始三年为魏所陷被送桑乾死於虏中。
    南齐杨公则领白马戍主时氐贼李乌奴作乱攻白马公则固守经时矢尽粮竭陷於贼寇。
</div>
    <div class="pagination">
<a href="册府元龟_page339.html">上一页</a><span>...</span><a href="册府元龟_page335.html">335</a><a href="册府元龟_page336.html">336</a><a href="册府元龟_page337.html">337</a><a href="册府元龟_page338.html">338</a><a href="册府元龟_page339.html">339</a><span class="current-page">340</span><a href="册府元龟_page341.html">341</a><a href="册府元龟_page342.html">342</a><a href="册府元龟_page343.html">343</a><a href="册府元龟_page344.html">344</a><a href="册府元龟_page345.html">345</a><span>...</span><a href="册府元龟_page341.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
