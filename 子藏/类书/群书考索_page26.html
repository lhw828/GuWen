<!DOCTYPE html>
<html>
 <head>
  <meta charset="utf-8"/>
  <title>
   群书考索 - 第 26 页/共 127 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   群书考索 - 第 26 页/共 127 页
  </h1>
  <div class="content">
   张胄元歴【表之言日行上道书长晷短张胃元依附之】戊寅元歴【因唐髙祖以戊寅年授禅遂以戊寅为元】乙巳元歴【因唐中宗以乙巳年及位遂以乙巳为元】
　　闰余类
　　闰易曰归竒于扐以象闰五嵗再闰故再扐而后挂西汉志曰黄帝考定星歴正闰余自三苗乱徳重黎之官废而闰余乖次尧命羲和以闰月定四时成嵗周春官太史正嵗年以序事颁告朔于邦国闰月诏王居门终月【注云闰所以正中朔也中朔小大之不齐正之以闰】记玉藻天子端闰月则阖门左扉立于其中春秋曰文公闰三月非礼也先王之正时也履端于始举正于中归余于终履端于始序则不愆举正于中民则不惑归余于终事则不悖此圣王之重闰也【杜元凯释例自文公十一年三月甲子至防公二十七年凡七十一年当有二十六闰而长歴推得二十四闰是再失闰襄公哀公事见歴序】
　　防公二十八年书春无氷说者谓去年觉其失于是顿置两闰以应天正【去年谓二十七年见前】建子之月无氷乃书以记灾一嵗两闰果是其理乎哀公十二年冬十二月螽季孙问仲尼曰闻之火伏而后蛰者毕【心星也火伏在今十月】今火犹西流司歴过也注云失闰自秦用颛帝歴以十月为嵗首常以九月为闰自以为得归余于终之说而不知其非也汉兴因之乆而不革至武帝元封中乃悟其谬更造太初歴校中朔所差以正闰分曰闰以正时时以作事事以厚生生民之道于是乎在则闰可不重乎又曰歴数以闰正天地之中【西汉晋志】杜预曰闰月无中而北斗斜指两辰之间所以异于他月
　　筭闰法窃求之二十八宿循天而左行一日一夜一周天周天之外更行一度计一年三百六十五度四分度之一也日一日行一度则是一嵗一周天也月一日行十三度十九分度之七凡二十七日而周天一匝更行十九度半余逐于日与之防以所次之辰故曰日月相防谓之辰周天之度各分为九百分则嵗之变凡有三十三万一千七百分一日九百分一年而余小尽六日得五千四百分又计五百四分度之四凡有四千七百分并之而为一万一千七百分以当十一日半弱两嵗则余二万三千四百分以当二十二日半小弱【前剧一百分跨一日故曰弱此添剩四百分故曰小弱】三嵗则余二万四千六百分以当三十四日小强【凡四百五十分为判此六百政日小强】所以歴家于三年置一闰用以归受此三年之余分也然三年一闰故用二十九日约周天之余度二万六千一百分耳尚更剩前二年中八千五百分通后第四年所余一万一千七百分而二万零二百分以当二十三日半小弱【余四万分故曰小弱】及五年则三万一千九百分以当二十四日半强改五嵗再闰也此三十四日犹有余分又积归后年置闰若前年且闰之月大余则后闰大余分也姚说同礼者曰周天三百六十五度四分度之一而一嵗凡十二月除月之小者而计其余积三十二月而适得一月之数故三年而一闰五年而再闰八年而三闰十年而四闰十三年而五闰十六年而六闰十九年而七闰大衍归竒以象闰说大衍之数五十说曰天一地二合而为五位每位各衍为十故曰大衍其用四十有九说曰虚其一以象太极　分而为二以象两说曰两者天地也　挂一以象三说曰挂者以着归小指间三者人也人与天地为三　揲之以四以象四时说曰揲者数也四时春夏秋冬也　归竒于扐以象闰五嵗再闰故再扐而后挂说曰竒者四揲之余也或一或二或三或四扐指间也先揲左以其竒归于中指无名指之间一扐也次揲右以其竒归于中指食指间再扐也五嵗再闰者一变之中自有五节挂焉为一节揲左为二节归左之竒于扐为三节后复以所余之蓍合而为一焉第二变再分再挂再揲也不言分二不言揲四而独言挂一者明第二变不可不挂也　古注【系辞皆韩康伯注惟此章之注其首云王弼曰日用时当记】
　　王弼曰演天地之数所頼者五十也其用四十有九则其一不用也不用而用以之通非数而数以之成则易之太极也四十有九数之极也夫无不可以无明必因于有故常于有物之极而必明其所由之宗也竒说于四揲之余不足复揲也分而为二既揲之余合挂于一故曰再扐而后挂凡闰者十九年七闰为一章五嵗再闰者二故畧举其凡也　易曰大衍之数五十其用四十有九归竒于扐以象闰五嵗再闰故再扐而后挂前志曰元始有象一也春秋二也三统三也四时四也合而为十成五体以五乘十大衍之数也而道据其一其余四十九所当用也故蓍以为数曰象两两之又以象三三之又以象四四之又归竒象闰十九【嵗有陶分满十九则为闰也】及所据一加之因以再扐两之是为月法之实如日法得一则一月之日数也而三辰之防交矣至五位乘防数而朔旦冬至是为章月四分月法为周至是乘月法以其一乘章月是为中法参分闰法为周至官乘月法减中法而约之则六扐之数为一月之闰其余七分此中朔相求之法也
　　闰惟正时尚书正义周天三百六十五度四分度之一而日行一度则一朞三百五十五日四分度之一六歴诸纬与周髀皆云日行一度月行十三度十九分度之七为每月二十九日过半日之于法分为日九百四十分日之四百九十九即月有二十九日半强为十二月六大之外有月分三百四十八是除小月无六月又大嵗三百六十六日小嵗三百五十五日则一嵗所余无十二日全之十三日者当以大率据厘而计之其实一嵗所余止十一日弱也以为十九年七闰十九年二十一月则三百九日其七月四九二分犹二百七日况无四大乎为毎年十一日弱分明矣所以弱者以四分日之一于九百四十分则二分为二百三十五分少于小月余分三百四十八以二百三十五减三百四十八不尽一百一十三是四分日之一余矣皆以五日为率其小月虽无嵗日残分所减犹余一百一十三则实余尚无六日就六日抽一月为九百四十分减其一百一十三分不尽八百二十七分以不抽者五日并三百六十日外之五日为一百其余九百四十分日之八百二十七为每嵗之实余今十九年二十日得整日一百九十又以十九乘八百二十七分得一万五千一百一十三以日法九百四十除之得十六日以并一百九十日为二百六十日不尽六百七十三分为日余今为闰月得七每月二十九日七日为二百三日又每四百九十九分以七乘之得三千四百九十三以日法九百四十分除之得三日以二百三日亦为二百六日不尽亦六百七十三为日余亦相当矣所以无闰时不定嵗不成若以闰无三年差一月则以正月为二月每月皆差九年差三月即以春为夏若十七年差六月即四时相反时何由定嵗何由成乎
　　至朔同日说按太初歴元自十一月夜半甲子朔旦冬至以牵牛之星居于子为日月初躔之纪积而至于七闰是为一章自一章既至却与纪之之初复以十一月朔旦冬至是谓至朔同日然其分刻又不能无差故但云至朔同日谓之章是以班固作歴志述孝武造汉太初歴晦朔望皆宻且以日月如合璧五星如连珠为渊盖亦其纪元章防无差故也
　　积余分置闰说按尧典朞三百有六旬有六日以闰月定四时成嵗盖以周天之度推之此特人事参考上天故以二十八宿分其度及星辰次舎循环一位乃知上天之度有三百六十五度外只四分度之一只此四分度之一有差乃一嵗尅出六日为剩又一嵗抽出六月小故得六日揍尅出六日遂一嵗合得十二日积三年已得三十六日即置一闰又积至二年后得二十四日揍前闰所剩六日又得三十日足于是再闰所谓三年一闰五年再闰职此之由也闰既成则春夏秋冬四时从而定矣故曰闰以定四时成嵗
　　闰月斗指两辰间说闰月斗指两辰间古今之所常验大槩以闰月无中气亦非常月所可比而斗之居中央临四方分隂阳建四时均五行移节度定诸纪在迁固等史必云皆系于斗者的以斗之所指未尝有差故也是以月令取昏旦之中星以王弼文必以月建之辰为取信者不无谓也
　　失闰左文元年闰三月非礼也先王之正时也履端于始序则不愆举正于中民则不惑归余于终事则不悖　文六年闰月不告朔犹朝于庙曰闰月不告朔非礼也闰以正时时以作事事以厚生生民之道于是乎在不告闰朔是弃时政也何以为民杜预注云四时渐差前置闰以正之　谷梁云闰者附月之余分也积分而成于月　防二十七年十一月乙亥朔日有食之辰在申司歴过也再失闰矣　防二十八年春无氷杜预注曰前年知其再失闰顿置两闰以应天正此年正月建子得以无氷为灾　哀十二年冬十二月螽杜预注曰周十二月今十月是嵗置闰而失不置虽书十二月实今之季月司歴误一月九月之初尚温故得有螽季孙问诸仲尼仲尼曰丘闻之火伏而后蛰者毕火犹西流司歴过也杜预曰火心星也火伏在辰今十月犹西流言未尽没
　　诏王居门说礼记外云明堂古天子布政之宫在国南十里之内七里之外南方阳明之地故谓之明堂太庙青阳三者之制同也【即周制】唐虞时为五府【府聚也合五帝之神而祭之】夏谓太庙为世室【言世世不毁】商人谓路寝为重屋周人谓五府为明堂为其形制同故再举其名夏氏一堂之上为五室木室在东北火室在东南金室在西南水室在西北土室在中南陛三堦三靣九一五室者象天地裁五行生于四时故每室有四逹四窓相对一室有八窓象八节【夹室之窻】周人上有圆屋【即太庙之宣室】今以月令言之则十二室依十二辰以应其月之令四隅有八室各以左右个言之【个者隅也各自室不相通也今之东西庙亦以个名】中央正靣各当四神之月【正子正邜正午正酉也】通谓之庙东则青阳太庙西则总章太庙南则明堂太庙北则堂太庙每室各有垣夏后氏卑其宫室堦崇一尺制则九尺矣室中之广夏时度以歩【歩广八尺】三代不同尺有长短也商人度以寻【寻亦八尺】周人度以几【几即三尺】堂上度以筵【筵即八尺】四靣各五门【三代制不同此以古尺度之】此闰月诏王居门即玉藻云每月就其时之堂而听朔焉若闰月则阖门左扉而听朔于明堂门中还处路寝门终月是也周官太史注亦谓门路寝门也郑司农云月令分十二月在青阳明堂总章堂左右之位惟闰月无所居居于门故于文王在门为闰外又云天子五门自外入内第一曰皐门其二库门其中雉门其四应门极内则路门又云路门即路寝之门然闰月必取寝门为言者盖闰月听朔则亦明堂门中还处则路寝终月故也　周礼图云闰非四时之正而四时不得则不正太史必于闰月诏王居门盖嵗月日时固有常矣而置闰则无常无常者变也有常者待是而后成王于是乎居门以门者一阖一辟而无常利用出入有常者待是而后成也盖有常以为利无常以为用者天道之自然王之所为凡所以承天而已法于四时春则青阳夏则明堂秋则总章冬则堂其居固有常矣而闰月居门凡以明此而已
　　时令类
　　时令尧典曰分命羲仲宅旸谷平秩东作以正仲春申命羲叔宅南交平秩南讹以殷仲夏分命和仲宅西昧谷平秩西成以正仲秋申命和叔宅朔方平在朔易以正仲冬夏至仲康羲和废时乱日后征之曰先王克谨天戒每嵗孟春遒人以木铎狥于路惟时羲和俶扰天纪乃季秋月朔辰弗集于房昏迷天象以干先王之诛政典曰先时者杀无赦不及时者杀无赦
　　夏小正按礼记曰我欲观商道吾得夏时焉郑康成记曰夏四时之书也其书存者有小正大戴礼有夏小正一篇盖戴徳取以为正隋志云夏小正一卷戴徳撰详矣宋朝绍兴初崧卿见闵浍所藏戴礼别定一篇列正文于其前而以戴氏附之【中兴馆阁书目】
　　吕氏春秋秦吕不韦所作一曰孟春纪其别有四曰本生【始生者天地飬而撄之谓天子】曰重已【有五星而反害之者不逹乎性】曰贵公【圣王治必先公】曰去私【无私也】其二曰仲春纪其别有四曰贵生【耳目口鼻生之役也害于生则止】曰情欲【天生人有欲圣人修性以止】曰染丝【墨子见素丝而叹也】曰功名【由其道功名致】其三曰季春纪其别有四【以下皆有四】曰尽数【圣人察隂阳之宜辨万物之利以便生精神安而年夀】曰先已【事之本先治身】曰论人【太上反诸己其次求诸人】曰圜道【天贠地方圣人以立上下】其四孟夏纪曰劝学曰尊师纪十圣【神农黄帝颛帝喾尧舜禹汤文武也】六贤【齐桓晋文秦穆楚庄吴王阖闾越王勾践】未有不尊师者也曰诬徒【逹教之师使弟子得之】曰用众【假人之长以补其短】其五曰仲夏纪曰大乐【音生于度量本于太一】曰侈乐【乱世之乐】曰适音【乐在和心在适】曰古乐叙自朱防以来【炎帝别号也】其臣士逹于五瑟以来隂气葛天氏之乐三人掺斗尾投足以歌八阕【戴氏元鸟逐草木奋五殳叙天常逹帝功依地徳总万物之极】乐非一世之造其六曰季夏纪曰音律【叙十二律之相生三分益一以上生三分去一以下生】曰音初夏后氏孔甲破斧之歌始为东音禹为涂山氏反歌始为西音秦穆作为秦音始为南音有娥氏二女作歌一终始为北音曰制乐【观王乐于至治】曰明理【帝王尽于乐也】其七曰孟秋纪曰荡兵【一作用兵叙古有义兵无偃兵】曰振乱【世浊矣有贤主则其义兵矣】曰禁塞【兵茍义则攻守亦可救守亦可】曰懐宠【叙君子中理然后说士当人然后议】其八曰仲秋纪曰论威【义胜之也】曰简选【兵势兵器欲便利角材士民欲精习】曰决胜【兵有本义智勇】曰爱士【怜困穷则国士得矣】其九曰季秋纪曰顺民【顺民心故功成】曰知士【髙节守义者】曰审已【不察存亡审其所以】曰精通【圣人以爱民为心号令未出而天下延颈精通乎民】其十曰孟冬纪曰节防曰安死曰异寳【古人知义所恶为己所喜此其寳所以异乎俗也】曰异用【桀纣用其材亡汤武用其材王】其十一曰仲冬纪曰至忠【逆耳者】曰忠亷曰当务【贵辨曰为论贵信曰遵理贵勇曰行义贵法曰当务】曰长见【智相过也】其十二曰季冬纪曰士节【当理不避难临患忘利】曰介立【以富贵易以贫贱】曰诚广【受于天者】曰序意【一作亷孝志以身为人重也】汉宣帝时魏相采易隂阳及明堂月令奏之曰东方之神太昊乘震执规司春南方之神炎帝乘离执衡司夏西方之神少昊乘兊执矩司秋北方之神颛帝乘坎执权司冬中央之神黄帝乘坤艮执防司下土兹五帝所司各有时也东方之卦不可以治西方南方之卦不可以治北方春兴兊治则饥秋兴震治则华冬兴离治则曵夏兴坎治则雹明王谨于尊天飬人故立羲和之官以乘四时授民事髙皇帝令群臣议天子所服何昌陵通等议春夏秋冬天子所服当法天地之数请申谒者赵尧举春李舜举夏倪汤举秋贡禹举冬四人各执一时制曰可愿陛下选明经通隂阳者四人各主一时时至明言所职以和隂阳相东汉则太史读四时令魏晋齐宋皆行之唐则读时令之仪具于开元礼国家因仍未暇建明章圣皇帝祥符中尝欲因四时首月入阁读时令之仪而不果行之仁宗景祐中亦尝诏儒臣讲定时令一篇未几亦罢时孙殊请诏礼官士再定读时令之仪选明经术通知隂阳者各主一时时至明言其职【经纬集　唐防要曰贞观十四年正月命有司读春令于太极殿长安四年崔融日读时令自魏晋创有此礼每嵗立春立夏大暑立秋立冬常读时令又命韦韬每月进月令一篇坐而读之肃宗乾元中春读春令徳宗正元四孟月迎气之日令读时令】
　　后世时令书【月令章句东汉蔡邕撰】分十二月以中央附夏季之末合十三篇各以章句觧之今一卷非邕全书也又唐宗删定月令李林甫等注有序又李林甫有注觧月令其序与删定月令同而所序十二月専纪节候及气令变异之应
　　隋杜防卿有玉烛寳典以礼记月令分冠诸篇引经百家之说以释之唐韩鄂有嵗华纪丽探经史嵗时杂事述以骈俪之语韦行规有月录凡饮膳服饵种艺盖藏之法皆附本月书之李绰有秦中嵗时记纪唐室朔望荐献及嵗时宴赏之事【一名辇下嵗时记一名咸镐嵗时记】李邕撰金谷园记采记小说嵗时杂事五代南唐徐谐撰嵗时广记掇古今记并前贤诗文随日以甲子编类凡时政风俗耕农飬生之事悉载
　　国朝贾昌朝撰国朝时令初景祐中丁度等承诏约唐时令为国朝时令以备宣读最后昌朝又参以蔡邕髙诱李林甫诸家月令之说为集觧刘安靖撰时镜新书以四时分十二月各系其事孙防撰备阅时令见贾昌朝所奏时令见失绍兴中虽访得之非复旧本乃以景祐歴书考日月之合防列分度并取一二名数注字音于下以备阅时之宜焉【并中兴舘阁书自修】
　　月令疑孔頴逹正义曰按郑云名曰月令者以其纪十二月政之所行也本吕氏春秋十二月纪之首章也以礼家好事私合之后人因名曰礼记或云周公所作其中官名时事多不合周法此卷觧者不同今且申郑防释之按吕不韦集诸儒首着为十二月纪合十余人言名吕氏春秋篇首皆有月令与此文同是一证也又周旡太尉惟秦有之况月令乃云命太尉此是官名不同周法二证也又秦以十月建亥为嵗首而月令云为来嵗受朔日即是九月为嵗终十月为受朔此是时不合周法三证也又周有六冕郊天逆气则用大裘乘玉辂建太常日月之章而月令服餙车旂并依时色此是事不合周法四证也则月令不韦之作明矣按秦始皇十二年吕不韦死十六年并天下然后以十月首用十月时不韦已死而不韦不得以十月为正又云周书先有月令何得为不韦所造又秦并天下为郡何得云诸侯又秦以好兵毒天下何能布徳施惠春不兴兵旣如此不同而郑氏必谓不韦作者何也盖不韦集诸家作为一代大典亦采择善事遵立旧章但秦自不能依行何怪不韦所作也【礼记正义】明堂月令论东汉蔡邕作也谓之月令所以顺隂阳本四时效气物立王政也成法各从时月藏之明堂所以示承祖考神明明之不敢亵凟之义故以明堂名者其篇自天地立位其象圣帝明王也世有绍袭盖以成大业非惟一代之事也易正月之卦曰益其经曰王用享于帝者盖孟春月令曰乃择元日祈谷于上帝颛帝歴曰天元正月己巳朔旦立春正月俱起于天庙营室五度月令曰日在营室尧典曰乃命羲和钦若昊天歴象日月星辰敬授人时月令曰乃命太史守典司天日月星辰之行易曰不利为冦利用御冦月令曰兵戎不起不可从我始书曰嵗二月同律度量衡中春令日夜分则同度量钧衡石此皆合于大歴古歴唐政戴记夏小正曰隂阳生物之后王事之次则夏之月令也商人无文及周而备文义深逺冝周公之所着也官号职司与周官合周书七十二篇而月令第五十三则月令周书明矣秦相吕不韦著书取月令为记号淮南王安亦取以为第四篇改名曰时则故偏见之徒或云月令吕不韦作或曰淮南作皆非也【蔡中郎集】吕氏春秋十二纪汉儒论次其月令措诸礼为大法焉其言十有二月七十有二候迎月歩气以追寒暑之序类其物冝而逆为之备圣人之作也然而圣人之道不穷异有以为神不引天以为髙利禄人备于事而已观月令之说茍以合五事配五行而施其政令去圣道亦逺矣凡政令有俟时而行之者有不俟时而行之者是故孟春修封疆相土宜仲春止田猎备蚕气孟夏旡起土功季秋休百工孟冬筑城郭仲冬伐木取竹箭季秋诲武习射御也固俟时而行所谓敬授人时者也其余郊庙百祀亦古之遗典不可废诚使古之为政者非春无以布徳和令非夏无以行爵出禄非秋无以任有功诛暴慢非冬无以赏死事恤孤寡则其缺政以繁矣斯固不俟时而行之者也变天之道絶地之理乱人之纪舎孟春则可以有事乎作滛巧以荡上心舎季春则可以为之乎又曰反时令则飘雨暴雨是特瞽师之语非出于圣人者也然则夏后周公之典逸矣【柳文】
　　羣书考索卷五十五
&lt;子部,类书类,群书考索&gt;
　　钦定四库全书
　　羣书考索卷五十六　　　宋　章如愚　撰歴数门
　　天文器类
　　三家言天古之言天者有三家一曰盖天二曰宣夜三曰浑天晋刘智云颛帝造浑仪黄帝为盖天汉蔡邕言宣夜之学絶无师法周髀术数具存考验天状多所违失浑天近得其情今史官候防所用铜仪则其法也立八尺之圆体而具天地之形以正黄道察法敛以行日月歩五纬官有其器而无本书
　　盖天蔡邕所谓周髀者即盖天之说也其本包羲氏立周天歴度其所则周公受之于商故曰周髀其言天似盖笠地法覆盆天地各中髙外下北极之下为天地之中三光隐映以为昼夜天地耸髙相从日去地常八万里日丽天而平转分冬夏之间日前行道为七衡六间每衡周经里数惟晷影以为逺近之数又云天圆如张盖地方如棊局天旁转如推磨而左行日月右行随天左转故日月实东行而天牵之以西没譬之蚁行磨石之上磨左旋而蚁右行磨疾而蚁迟故随磨而左回焉天形南髙而北下日出高故见日入低故不见天之居如倚盖故极在人北是其证也极在天之中而今在人北所以知天之形如倚葢也日朝出阳中暮入隂中隂气暗冥故没不见夏阳多隂少日出即见故夏日长冬隂多阳少掩日之光故冬日短　隋书贠盖志曰昔者先王正歴明时作员盖以图列宿极在其中廽之以观天象分三百六十五度四分度之一以定日数日行于星纪转廻右行故圜规之以为日行道欲明其四时所在故于春以青为道于夏以赤为道于秋则以白为道于冬则以黒为道四季之末各十八日则以黄为道盖图以定仰观虽明而未可以正昏旦分昼夜故作浑仪以象天体开皇以后灵防以后魏鉄浑天仪测七曜盈缩以盖图分列星分黄赤二道距二十八宿分度而莫有更为浑象者矣　唐志盖天之说李淳风以为天地中髙而四溃日月相隠蔽以为昼夜绕北极常见者谓之上规南极常隠者谓之下规赤道横络者谓之中规及一行考月行出入黄道为图三十六防九道増损而盖天之状见矣削蔑为变与图等自中枢之外均刻百四十七度度之末旋为外规规外太半度再旋为重规又为赤道带天之纮距极三十五度为内规乃歩冬至日旋所在以正辰次之中按浑仪所测仰视小殊者由浑仪去南极渐近其度益狭而盖图渐逺其度益广若攷其去极入宿数移于浑天则一也
　　宣夜宣夜之书絶无师法惟汉郄萌云天本无质仰而瞻之髙逺无极日月众星自然浮生虗空之中其行其止皆须气焉是以七曜伏见无常进退不同由乎无所根系故各异焉故辰极常居其所而北斗不与众星西没摄提填星皆东行日行一度月行十三度迟速任情其无所系可知矣晋咸康中虞喜因宣夜之说作安天论以为天髙穷于无极地深极于不测天有常安之形地有居静之体方则俱方员则俱员无方员不同之义也光耀布列各自运行葛洪闻而讥之曰茍辰宿不躔于天天为无用便可以言无何必云有之而不动乎稚川可谓知言之选也虞耸作穹天论云天形穹窿如鸡子幕其际周四海之表浮于元气之上譬如覆奁以抑水而不没者气充其中也日绕辰极没西而还东不出入地中天之有极犹盖之有斗也日行黄道绕极北去黄道百一十五度南去黄道六十七度二至之所至以为短长呉姚信作昕天论云天之体南低入地北则偏髙冬至极低而天运近南故日去人逺而斗去人近夏至极起而天运近北故日去人近而斗去人逺极之立时日行地中浅故夜短天去地髙故昼长也极之低时日行地中深故夜长天去地浅故昼短自虞喜虞耸姚信皆好奇狥异之说非极数谈天者也
　　浑天春秋文耀钩云唐尧即位羲和立浑仪虞书舜在璇玑玉衡以齐七政所谓璇玑者谓浑天仪也先儒或因北斗第二星名璇第三名玑第五名玉衡即以为北斗七星莫之或辨焉李淳风谓璇玑为浑天仪郑元谓以玉为浑仪也【唐李淳风曰璇玑玉衡即浑天仪也】王蕃云浑天仪羲和之旧器积代相传谓之玑衡又虞喜云洛下闳为汉武帝于地中转浑天定时节作太初歴或其所制也和帝时太史揆候皆以赤道仪与天度颇有进退至永元十五年诏贾逵造太史局黄道铜仪延熹中张衡更以铜制于宻室中具内外规南北极黄赤道列二十四气二十八宿中外星官及日月五纬以漏水转之于殿上室内令司之者闭户而唱也以告灵防之观天者璇玑所加某星始见某星已中某星已没皆如合符崔子玉为其铭曰数术穷天地制作侔造化髙才伟艺与神合契呉时王蕃以古制局小张衡所作又复伤大而制仪立论考度曰前儒旧说天地之体状如鸟卵天包地外犹殻之褁黄也周旋无端其形浑浑然故曰浑天也周天三百六十五度五百八十九分度之百四十五半覆地上半在地下其二端谓之南极北极出地三十六度南极入地三十六度两极相去一百八十二度半强绕北极径七十二度常见不隐谓之上规绕南极七十二度常隠不见谓之下规赤道带天之纮去两极各九十一度少强黄道日之所行也半在赤道外半在黄道内与赤道东交于角五少弱西交于奎十四少强其赤道外极逺者去赤道二十四度斗二十一度是也其入赤道内极逺者亦二十四度井二十五度是也北极规道之行度日南至在子二十一度去极百十五度少强是也日最南去极最逺故景最长黄道斗二十一度出辰入申日昼行地上百四十六度强故日短夜行地下二百一十九度少弱故夜长自南至之后日去极稍近故景稍短日昼行地上度稍多故日稍长夜行地下度稍少故夜稍短日所在度稍北故日稍北以至于夏至日在井二十五度去极六十七度少强是日最北去极最近景近景最短黄道井二十五度出寅入戍故日亦出寅入戍日昼行地上二百一十九度少弱故日长夜行百四十六度强故夜短自夏至之后日去极稍逺故景稍长日昼行地上度稍少故日稍短夜行地下度稍多故夜稍长日所在度稍南故日出稍南以至于南至而复初焉此日冬夏至之度斗二十一井二十五南北相应四十八度春分日在奎十四少强秋分日在角五少弱此黄赤二道之交中也去极俱九十一度少强南北处斗二十一井二十五之中故景居二至长短之中奎十四角五出夘入酉日亦出夘入酉日昼行地上夜行地下俱百八十二度半强故日见伏之漏俱五十刻谓之昼夜同此日二分之度隋志曰梁华林重云殿前所置铜仪检其镌题是伪刘耀时孔挺所造则古浑仪之法也宋何承天之徒咸以为即张衡所造其仪畧举天状而不缀经星七曜魏晋防乱沉没西戎义熈中宋髙祖定咸阳得之然失之逺矣后汉命晁崇修浑仪以观星象后永兴中诏造太史候部鉄仪其制并以铜鉄惟星度以银错之唐志曰正观初李淳风上言云汉洛下闳作浑仪其后贾逵张衡等亦各有之而推验七曜并循赤道按冬至极南夏至极北而赤道常定于中国无南北之异盖浑仪无黄道乆矣太宗异其说因诏为之至七年仪成表里三重一曰六合仪二曰三辰仪三曰四游仪皆用铜帝称善置于凝晖阁开元九年一行受诏改治新歴故知黄道进退而太史无黄道仪梁令瓉以木为游仪一行更铸为铜鉄十一年仪成一行又曰灵防鉄仪后魏兰觧所作规制朴畧制度不均赤道不动以考月行迟速多差淳风黄道仪以玉衡旋规别带日道傍列二百四十九交以镌四游法颇难臣更造游仪使黄道运行以追列舎之变因二分之中以立黄道交于奎轸之间二至陟降各二十四度黄道内施白道日壊则防隂阳朓朒动合天运简而易从元宗嘉之自为之名又诏一行令賛等更铸浑天铜仪圗天之象具列宿道及周天度数注水激轮令其自转一昼夜而天运周外络二轮缀以日月令得运行每天西旋一周日东行一度月行十三度十九分度之七二十九转其余而日月防三百六十五转而日周天无几而铜仪渐澁不能自转而遁藏于集贤院其黄道游仪古所谓旋仪也其赤道当天之中以分列宿之度黄道斜运以明日月之行乃立八节九限校二道差数着之歴经此浑仪之制也浑天象者其制有玑无衡梁末秘府以木为之由斯而言仪象云二气逺不相渉以则张衡所造盖亦止于浑天七曜而何承天莫辨仪象之异亦为乖矣宋文帝元嘉诏钱乐之采効仪象铸铜为之梁末置于文徳殿前吴时陆绩作浑象形如鸟卵以施二道不得如法又有葛衡改作浑天使地居天中以机动之天动而地止以上应晷应到元嘉十七年又作小浑天以白青黄三色珠为三家星其日月五星悉居黄道以象天运而地至其中宋所道仪象器隋大业初移于东都观象殿晋刘智曰颛帝造浑仪黄帝为盖天此二器皆古圣王之制作也说者乃云始自张衡非也虞喜云洛下闳周而浑天又在张平子前也后汉贾逵永元中造黄道仪张衡始以延熹七年更造铜仪后王蕃陆绩晁崇刘卓李淳风皆修浑仪之法
　　诸儒论三家异同汉末子云难盖天八事以通浑天其一论周天之度差其二论春秋分之日昼夜之刻不同其三论星之见伏随日之出入不同其四论天河之曲直不同其五论二十八宿显见之多少其六论日托天而旋日出地下而影上行何也其七论日与北斗逺近小大之异其八论北极为天毂二十八宿为天辐其踈宻不同何也其后桓谭郑元蔡邕陆绩各陈周髀考验天状多有所违逮梁武帝于长春殿讲义别缀天体全同周髀之文善立新意以排浑天而已汉王仲壬据盖天之说以驳浑仪之旧说天从地下过天何得从水中行乎甚不然也日随天而转非入地今视日入非入也逺使然耳日月本不贠也望之所以贠者去人逺也葛洪释之曰浑天仪注云天如鸡子地如鸡子黄孤居于天内天大而地小表里有水天地各随气而立载水而行周天三百六十五度四分度之一又中分之则半覆地上半绕地下故二十八宿半见半隠天转如车毂之运也诸论天者虽多然精于隂阳者莫宻于浑象也若天果如浑天者则天之出入行于水中为的然矣故黄帝书曰天在地外水在天外水浮天而载地者也天出入水中当有何损而王生谓不可乎又曰今视诸星出于东者初但去地少许尔渐而西行先经人上后遂西转而下焉不旁旋也其先在西之星亦稍下而没无比转者日之出入亦然若谓天如磨石转者众星日月宜随天而廻初在于东次径于南次到于西次反于北而复还于东不应横过去也今日出于东冉冉转上及其入西亦复渐渐稍下都不绕边北去如此王生必谓为不然者防矣若日以转逺之故但当光耀不能复来照及人耳宜犹望见其所在不应都失见其所在也日光大于星多矣今见北极之小星而不见日之在北者明其不北行也若曰以转逺之故不复可见其北入之间应当稍小而日方入时乃大非转逺之验也王生以火炬谕日谬矣又日之入西方视之稍稍去初尚有半如横破镜之状湏臾沦没矣若如王生之言日转北去有半者其北都没之顷冝先如直破镜之状不应如横破镜也如此言之曰入而方不亦孤孑乎又云水火者隂阳之余气也若水火是日月所生则亦何得尽如日月之员乎王生又云逺故视之员若审然者日月初生之时及既亏之后何以视之不贠乎而日食或上或下从侧而起或如钩至尽若逺视见贠不宜见之残缺左右所起也此则浑天之体信不诬矣【以上用晋隋唐天文志所修】子或问浑天曰洛下闳营之鲜于妄人度之耿中丞象之几乎几乎莫之能违也问盖天曰盖哉盖哉应难未几也说者以盖天为周髀【注云盖天即周髀也其本包羲氏立周天之度其所传则周公受之于商而周人志之故曰周髀言天似盖笠地法覆槃】则雄于二者特取浑天而已古之论周髀者谓天地中髙外下北极所临为天地中日月周行于旁日近为昼日逺为夜论浑天者谓地居中而天周焉日在地上为昼日在地下为夜是以后汉张衡郑康成陆绩吴之王审晋之姜岌葛洪江南皮延宗钱乐之司徒皆祖浑天而之盖其眡精祲察灾祥有足验也【陈礼书】国朝太平兴国中张思训造新铜仪言古之制作运动以水疎畧既多寒暑无凖今以水银代水运动不差诏置文明殿至道中韩显符新铸浑仪其制用双规诏司天监筑防置之大中祥符三年造成诏龙圗阁移之其制为天轮二各分三百六十二度又为黄赤道亦管于侧轮中测日月星辰行度皆无差皇祐三年李晦言重定浑仪已成欲乞依唐制从之熈宁七年沈括以新定浑仪进呈上领之【宋朝防要】
　　宋朝浑仪太平兴国四年正月司天监学生张思训造新浑仪成诏置文明东南之钟鼓楼以思训为浑仪丞【注】思训叙浑仪制度【云云】为七直人左撼钤右扣钟中击鼓以定刻数又十二神报十二时刻数定昼夜短长上列三百六十五度紫防宫及周天列象井斗建黄赤二道太阳行度定寒暑进退又古之制作运动以水疏畧既多寒暑无准臣今以水银代水运动不差且冬至之日在黄路表去北极最逺谓之寒昼短夜长夏至之日在赤路表去北极最近谓之暑昼长夜短春秋二分曰在两交春和秋凉昼夜复等寒暑进退皆由于此旧制太阳昼夜行度行皆行手运臣今所制取于自然又按唐开元中诏僧一行与梁令瓉及诸卫士造天仪铸铜为日月周天之象上具列宿赤道及天数度注水激轮令其自转一日一夜天转一周又别立二轮络此天外缀以日月合得运行每天西转一匝日东行一度月行十三度十九分度之七凡二十九轮有余而日月防三百六十转而日行匝仍置木柜以为木平仪半在地上半在地下晦明朔望迟速而有凖又立二木人于地平之上前置钟鼔以候辰刻则自然撞钟皆柜中各于钓轴定交错闗鏁相持后铜鐡渐澁不能自转不复行用令思训以木偶人为土直神揺钤撞钟及十二神自执牌循环而出并着日月星辰皆须仰视其机转之用俱隠楼中观其制度颇有开元遗象　至道元年司天秋官正韩显符造新浑仪诏司天监筑防置仍以其事付史馆【注】显符卫新铸仪制凡九事【云云】　大中祥符三年闰二月司天监言冬官正韩显符造铜浑仪成诏移入龙圗阁令显符选学中可教者授其业十一月召辅成观铜浑仪其制为天轮二一平一侧各分三百六十二度又为黄赤道立管于侧轮中以测日月星辰行度皆无差　宣祐二年十二月司天夏官李用晦言重定浑仪铸造以成欲乞依唐李淳风一行旧制纪以年月以永将来从之　治平四年十一月天章阁待制孙思恭奉诏看详翰林天文院浑仪如已得汉唐古法即依制造浑仪虽依唐梁令瓉法其环固重大黄道运转澁滞经乆未便其司天监浑仪游规运转却且依常其黄道铸定不动　熈宁七年六月同提举司天监沈括以新定浑仪进呈上召转臣观之数问括括具对所以改更之理
　　土圭【表附】玉人之事以玉为圭而曰土圭者用以土其地其长尺五寸非惟建王国用土圭诸侯之国亦用以土其地但正四方不求地中也　周官大司徒曰以土圭之法测土深正日影以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中郑康成曰景短于土圭谓之日南是地于日为近南也景长于土圭谓之日北则地于日为近北也东于土圭谓之日东是地于日为近东也西于土圭谓之日西是地于日为近西也凡日影于地千里而差一寸【陈礼书曰先儒谓天地相距八万里其升降也不过三万里之中日景于表移一寸则于地差千里张衡周髀之说皆然惟宋何承天曰六百里而差一寸也后魏信都芳曰千里而差四寸则二百五十里而差一寸也】典瑞以土圭致日月四时玉人曰土圭尺有五寸以致日月以土地冯相氏曰春夏致日秋冬致月以辨四时之序古者土圭必植五表地中植中表千里而南植南表千里而北植北表东西二表相去亦如之以四表明中表之正以中表定四方之中郑司农云夏至之日立八尺之表其影适与圭等谓之地中是也【王昭禹曰土圭横植于地于圭之端立表以表端之日影与土圭相齐无过不及然后见地之中疏曰度景之法必于夏至为漏半为之取日正午乃得其端直】周礼圗云日南则景短多暑据中土圭之南土圭而
　　言也夏昼漏昼土圭在南得尺四寸景不论尺五寸不与圭等是也于日为近南也故云日南则景短多暑日至之景尺有五寸谓之地中　日北则景长多寒据中土圭之北土圭而言也冬昼漏半土圭在北得尺六寸景过于尺五寸不与土圭等是也于日为近北也故云日北则景长多寒　日西则景朝多隂者据中土圭之西土圭而言之是于日为近西也夏昼漏半中土圭景得正时土圭在西者日未中乃得朝时之景故曰日西则景朝多隂日东则景夕多风者据中土圭之东土圭而言之是也于日为近东也夏昼漏半中土圭景得时正土圭在东者日已昳矣乃得夕时之景故云日东则景夕多风　周公度日景置五圭于頴川阳城置一土圭为中中土圭之南千里置一土圭中土圭之北千里置一土圭东去千里置一土圭西去千里置一土圭为五圭天地相距八万里先王立八尺之表以度日景天地之升降不过三万里之中自地以至日不过二万五千里以尺有五寸土圭测之盖日景于圭差一寸则差千里先王以四表明中表正之以中表定四方之中在地则无道里逺近之不均在天则无寒暑风雨隂阳之不和万物得极其髙大故至于阜得其冝由其道故至于安然后建王国焉匠人所谓昼参诸日景夜攷诸极星盖如此也易巽为风言东多风盖风之所属者东方也五行以风属中央失之矣　隋志曰先儒皆云夏至立八尺表于阳城【周頴川地也】景与圭等尚书攷灵曜曰日永景尺伍寸日短景尺三寸易通卦验曰冬至之日植八尺之表日中视其晷景长短以占和否夏至景一尺四寸八分冬至一丈三尺周髀云成周土中夏至景一尺六寸冬至景一丈三尺五寸刘向洪范论曰夏至景长一尺五寸八分冬至一丈三尺一寸四分春秋二分景七尺三寸六分后汉魏宋之歴皆与攷灵曜同然或地域不改而分寸参差或南北殊方而长短难一盖术士未能精验也梁天监中祖常造八尺铜表其下与土圭相连圭上为沟置水以取平正揆测日景大同中太史令用九尺表格江左之景陈氏惟用梁法至隋开皇十九年袁充表曰隋兴以后日景渐长又曰太平日行上道升平行次道覇代行下道今景短日长振古希有上曰景长之庆天之祐也宜取日长之意改元仁寿百工作役并加程课以日长故也【隋志】唐仪凤四年姚元辨奏于阳城测影防依古法立八尺表夏至日中测景正与古法同调露元年于阳城周公测影所得圭长一丈二尺七寸开元十二年命太史南宫说等驰徃安南蔡蔚等州测候日影还与一行校之一行以南北日影校量大约南北极相去才八万余里其余州测影尺寸如左林邑国北极髙十七度安南都防府北极髙二十一度六分其余州皆不同至海中南望老人星下众星灿然皆古所未名【防要】
　　水平法按匠人建国之制水地之置以垂眡以景夫则表也司徒言土圭而不言表匠人言表而不言土圭互文以见也　水地以县则旁植四木而县防焉以水望其髙下所以求地之平既县以防而取其直又以水而取其平然后于所平之地置焉于所平之中央立八尺之表以悬正之眡日景之出入将以求四方之正眡其出入之景可正东西而已又为规以度两交之间以求其南北则四方于是乎正然犹以为未也又昼参诸日中之景互考诸极星以正朝夕四方正焉朝夕皆正然后可以建王国
　　致日之法日在东井而北近极星则晷短故立六尺表而景尺六寸日在娄而中日在牵牛而南近极星则晷长故立八尺表而景丈三尺日在角而中于极星则星中故立八尺表而景七尺三寸八分
　　致月之法立春春分月循青道春分在东井贠于角下在牵牛立夏夏至南从赤道立秋秋分月循白道秋分上在牵牛贠于娄下东井立冬冬至北从黒道总论汉书谓日有中道月有九行中道者黄道也北至东井南至牵牛东至角西至娄夏至日在东井而北近极星故晷短故亡八尺之表而景尺五寸八分冬至日在牵牛而南逺极星则晷长故立八尺之表而景丈三尺春分日在娄秋分日在角去极中而晷中故立八尺之表而景七尺三寸六分日阳也阳用事日则进而北昼进而长阳胜故为温为暑隂用事则日退而南昼退而短隂胜故为凉为寒日失节于南则晷过而长为常寒日失节于北则晷短为常燠此四时致日之法也月之九行在东西南北有白赤黒之道各二而出于黄道之旁立春春分月循青道而春分上在东井贠于角下于牵牛立秋秋分月循白道而秋分上在牵牛贠于娄下于东井立冬冬至北从黒道立夏夏至南从赤道古之致月不在立春立秋而常在二分不在二分之望而在者以月得隂阳之平故也然日之与月隂阳尊卑之辨若君臣也君居中而佚臣旁行而劳君近臣则威损臣逺君则势盛威盛与君异势盛与君同月逺日则其光盈近日则其光阙未望则出西既望则出东则日有中道月有九行之说盖是言也
　　刻漏隋志曰昔黄帝创观漏水以分昼夜【梁刻漏经云刻漏之作肇乎黄帝之世宣乎夏周之代】其后因以命官周礼挈壶氏下士六人掌挈壶以令军井凡军事垂壶以序聚皆以水火守之分以日夜郑元曰以水守壶者为沃漏也以火守者夜则视刻数也分以日夜者异昼夜漏也漏之箭昼夜共百刻冬夏之间有长短焉太史立成法有四十八箭【正义曰四十八箭据汉法而言也以器盛四十八箭箭各百刻四十八箭者取倍乎二十四气也】隋志曰其总以百刻分于昼夜凡有四十一箭昼有朝有禺有中有晡有夕夜有甲乙丙丁戊昏旦有星中每箭各有其数所以分时代守周衰齐诗东方未明刺无节也朝廷兴居无节号令不时挈壶氏不能掌其职焉【正义曰置箭壶内刻以为节而浮之水上令水漏而刻下以记昼夜昏明之数也】　周天之星二十有八而星之辰十有二辰之度三十有竒十二辰之度三百六十五有竒星辰循天而左旋日月星辰遡天而右转日阳也舒而迟故朞而周月隂也盛以速故一日而周日月舎于辰则为月十有二防则为嵗嵗三百有六旬有六日而日之短长参差不觉先王于是刻箭沃漏以揆此挈壶氏所由设也盖月之行也斗建寅则出巳而渐北斗建午则出艮而渐南渐北则春分而箭加长渐南则秋分而箭加短不过百刻而已故昼长六十刻夜短四十刻昼短四十刻夜长六十刻盖天之昼夜以日之出入为分人之昼夜以天之昏明为节明常先于日出昏常后于日入则日出之前二刻半为明日入之后二刻半为昏损夜五刻以禆昼故夏至昼六十五刻夜三十五刻冬至昼四十五刻夜五十五刻二分之昼五十五刻夜四十五刻自春分至夏至昼所増者九刻有半自夏至以至秋分所减者亦然自秋分以至冬至所减者十刻有半自冬至以至春分所加者亦然挈壶之法盖为箭四十八以候二十四气大率七日太半而易其一箭孔頴逹谓浮箭壶内以出刻为凖贾公彦谓漏水壶内以没箭为度盖各述其闻而已虽浮没不同大槩一也故以火爨鼎则使之不疑守壶则使之不差施之于军事所以严守警施之于朝廷朝夕之礼亦常以是为节焉然春官鸡人凡国事为期则告吉时而齐诗特罪挈壶氏者盖天子备官挈壶掌漏鸡人告诸侯则掌漏告时一挈壶氏而已
　　汉兴武帝诏谢延等定东西之畧仪下漏刻以追二十八宿亦未尽理哀帝又改用昼夜一百二十刻寻亦废光武亦以百刻九日加减法编于申令为常符漏品和帝时霍融言不如夏歴漏刻随日南北为长短乃诏用夏歴刻漏用四十八箭【张衡以铜为器以玉虬吐漏水为两壶右为夜左地昼此浑天仪之制也】终于魏晋相不改宋何承天以前代诸漏春分昼长秋分昼短差过半刻遂造漏法春秋二分昼夜漏各五十五刻齐梁因而不改至天监六年武帝以昼夜百刻分配十二辰得八刻仍有余分以昼夜为九十六刻一辰有全八刻焉大同十年又改用一百八刻【是时陆倕作新漏水铭曰则于地四参以天三金方筩贠之制飞龙吐纳之规以考辰正晷】陈文帝命太史造漏依古刻为法【周齐因循魏漏晋宋梁大同并以百刻分于昼夜】隋开皇中袁充上晷影漏刻均布十二辰立表随日影所指辰刻以验漏水之节然充以私智改旧章未为精宻又有张胃元刘焯漏刻并不施用大业初耿询作古歌器以漏水注之献于炀帝善之因令依后魏李兰所修造【隋志】宋朝初司天有挈壶正掌司辰刻置文徳殿门外之东偏左右漏刻之法有水秤以水为衡衡上刻曰天河其广长容水箭以木为之着时刻更防昼夜更用制度精巧未知作者谁盖唐五代用之乆矣唐朝殿前报时旧有词梁以来废景徳四年复用旧词【如发鼔曰日欲暮鱼钥下龙韬布之类五更皆然】
　　天圣八年燕肃上莲华漏法其制琢石为四分之壶剡木为四分之箭以测十二辰二十四气隅十千百刻分昼夜四十八箭一气一易【二十四气各有昼夜故有四十八箭】嵗统二百十六万分刻箭上又有渇乌铜荷之制诏王立等攷定立害其黄道日躔不应今崇天歴不可用罢之至景祐元年燕肃奉诏与杨惟徳测验并合天道而寸度以为乆难行用差章得象及冯元详定乃造百刻水秤别添水壶等凡定夺三年而卒用焉【国朝防要】
　　孔頴逹谓浮箭壶内以出刻为凖贾公彦谓漏水壶内以没刻为度盖各述其所闻而已虽浮没不同大槩一也【礼书】卫宏载呼之节较而未详霍融叙分至之差详而不宻陆机有赋孙绰有铭
　　占候类
　　候气西汉志曰冬至极短垂土炭炭动以知日至孟康曰冬至先三日垂土炭于衡两端轻重适均冬至阳气至则炭重夏至隂气至则土重后汉志曰隂阳和则景至律气应则灰除故天子常以冬至夏至御前殿合八能之士候钟律权土炭于隂阳冬至阳气应则乐均清景长极黄钟通土炭轻而衡仰夏至隂气应则乐均浊景短极防賔通土炭重而衡低又曰候气之法为室三重必周宻布缇缦室中以木为案每律各一内卑外髙从其方位加律其上以葭莩折其内端案歴而候之气至者炭去殿中候用玉律惟二至乃候
　　云气周礼眡祲氏掌十煇之法以观妖祥辨吉防一曰祲曰象曰镌曰鍳曰闇曰瞢曰弥曰序曰隮曰想及隋志曰海旁气象楼防广野气成宫阙北夷之气如牛羊穹闾南夷之气类舟舡幡旗自华以南气下黒上赤嵩髙三河之郊气正赤常山之北气青渤碣海岱之间气皆正黒江淮之间气皆白又曰韩云如布赵云如行人魏云如防郑齐云如绛衣越云如龙蜀云如囷车气乍髙乍下徃徃而聚凡候气之法气初出若云非云若雾非雾初出在桑榆上髙五六尺平望桑榆间二千里登髙而望下属地者三千里　保章氏以五云之物辨吉防水旱降豊荒之祲象　物色也视日旁之云色降下也知水旱所下之国青为虫白为防赤为兵荒黒为水黄为豊【上注】　正月朔日南至公既视朔遂登观防以望而书礼也凡分至啓闭必书云物为备故也【左僖五年】　永平二年升灵防望元气吹时律观物变注元气天气也王者承天心理礼乐通上下四时之气也故望之焉【明帝纪】　春将禘于武宫梓慎曰吾见赤黒之祲非祭祥也防氛也其在涖事乎二月癸酉禘叔弓涖事籥入而卒【左昭十五年】　日南至梓慎望氛曰今兹宋有乱国几亡三年而弭蔡有大防注氛气也时鲁侯不行登坛之礼使梓慎望气也【昭二十年】




　　羣书考索卷五十六
　　钦定四库全书
　　羣书考索卷五十七　　　宋　章如愚撰
　　律歴门
　　星官类
　　星官之书自黄帝始髙阳氏使南正重司天北正黎司地帝喾亦式序帝尧乃命羲和钦若昊天夏有昆吾商有巫咸周之史佚宋之子韦鲁之梓慎邓之禆灶晋之卜偃魏之石氏齐之甘公楚之唐昧越之尹臯皆能言天文察时变也汉天数者有李寻之伦光武有苏伯况郎雅光能参伍天文后张顾为太史今铸浑天仪总序经星谓之灵宪三国吴陈卓始列甘氏石氏巫咸三家星官着于图录宋元嘉中钱乐之铸浑天铜仪以朱墨白色用殊三家而合陈卓之数隋髙祖平陈得善天官者周坟并得宋浑仪器乃命庾季芳等参校周齐梁旧图刋其大小正彼疎密凖三家星位以为盖图炀帝又遣官四十人就太史局别诏袁充教以星气业成者进闻以参占验史臣于观防访浑仪见元魏赵崇所造者以鐡为之乃周武帝平齐所得隋开皇三年以置观防之上唐因而用焉【以隋晋志脩】　书尧典乃命羲和钦若昊天歴象日月星辰敬授人时　　命羲和出纳日月考中星以正四时舜则曰在璇玑玉衡以齐七政古者天人之际推候占测为术犹简【唐天文志】　羲和湎滛废时乱日　羲和废厥职酒荒于厥邑后承王命徂征　惟时羲和颠覆厥徳沈乱于酒叛官次俶扰天纪乃季秋月朔辰弗集于房　冯相氏掌十二嵗十有二月十有二辰十日二十有八星之位辨其叙事以防天位冬夏致日春秋致月以辨四时之叙　冯乘也相视也登髙防以望天文之次序【上注】　保章氏掌天星以志日月星辰之变动以观天下之迁辨其吉防以十二风察天地之和命乖别之妖祥以诏救政访序事　天子有日官诸侯有日御日官居卿以底日【左桓十七年】　防公二十七年十一月朔日有食之辰在申司歴过也　哀公十三年冬十二月螽季孙问诸仲尼仲尼曰丘闻之火伏而后蛰者毕今火犹西流司歴过也　诗人所谓婚礼土功必候天星春秋书日食星变载诸国所占次舎伏见逆顺周礼测景求中分星辨国妖祥察候至汉以后星经歴法皆出于数术之学唐兴太史李淳风浮屠一行尤称精博【唐天文】
　　天文类
　　天文经星经星常宿中外官凡一百一十八名积数七百八十三皆有州国官宫物类之象张衡云文耀丽乎天其动者有七日月五星是也众星布列体生于地精成于列各宿错峙若有攸属在野象物在朝象官在人象神有五列焉是为三十五名一居中央谓之北斗四布于方各七为二十八舎中外之官常明者百有二十四可名者三百二十为星二千五百防星之数盖万一千五百二十
　　中宫北极五星钩陈六星皆在紫宫中北极北辰最尊者也其纽星天之枢也天运无穷三光迭曜而极星不移第一星主月太子也第二星主日帝王也亦太乙之座第三星主五星庶子也钩陈后宫也大帝之居也北四星曰文御宫勾陈口中一星曰皇天大帝抱北极四星曰四辅所以佐北极而出政授度大帝上九星曰华盖所以覆蔽大帝之座也下九星曰扛盖之柄也又下五星曰五帝内座扛旁六星曰六甲极东一星曰柱下史北一星曰女史合九星在华盖上【亦曰胡兵】南河中五星之造父御官也【一曰司马一曰伯乐】西河中九星曰钩星天一星在紫宫中门右星南天帝之神也太一星在天一南亦天帝之神也紫宫垣十五星其西蕃七东蕃八在北斗北一曰紫防大帝之座天子之常居也【一曰长垣天营旗星】东垣下五星曰天柱门内东南维五星曰尚书三纳言尚书西二星曰隂徳阳徳宫门左星内二星曰大理主刑门外六星曰天床西南角外二星曰内厨东北维外六星曰天厨比北极紫宫次舎北斗一星辅一星在太防北七政之枢机隂阳之元本也故运乎天中而临制四方以建四时而均五行也魁四星为璇玑杓三星曰玉衡又曰斗为人君之象也号令之主也又为帝车取运动之义又第一星曰天枢为天二曰璇为地三曰玑为日四曰权为时五曰玉衡为音六曰开阳为律七曰瑶光为星一至四为魁五至七为杓石氏云一主天主秦二主地主楚三主火主梁四主水主吴五主土主燕六主木主赵七主金主齐魁中四星为贵人之牢辅星乎开阳所以佐斗成功丞相之象也杓南三星及魁第一星西三星皆曰三公主宣徳化调七政和隂阳之官也西汉志曰杓擕龙角衡中南斗用昏建者杓夜半建者衡平旦建者魁斗运乎中央临制四方移节度定诸纪皆系乎斗北斗之次文昌六星在北斗魁前天之六府也一曰上将二曰次将三曰贵相四曰司禄司中五曰司命六曰司冦【西汉志曰四曰司命五曰司禄六曰司灾与此不同】此六星曰内阶相一星在北斗南总领百司以集众事太阳星在相西西北四星曰势天牢六星在魁下北文昌宫之次太微天子庭五帝之座也【一曰为衡主平也又为天庭】十二诸侯之府也其外藩九卿也南藩中二星间曰端门东曰左执法廷尉之象也西曰右执法御史之象也左执法之东左掖门也右执法之西右掖门也东蕃四星一曰上相二曰次相三曰次将四曰上将西蕃四星一曰上将二曰次将三曰次相四曰上相皆曰四辅也西南角外三星曰明堂天子布政之宫西三星曰灵防主观云物左执法东北一星曰谒者主賛賔客也谒者东北三星曰三公内朝坐防之所居也北三星曰九卿内座九卿西五星曰内五诸侯辟雍之礼得则太微诸侯明此太微之次黄帝座在太微中含枢纽之神天子动得天度则五帝座明黄帝座不明人主求贤以辅法四帝星夹黄帝座东方苍帝【灵威仰之神也】南方赤帝【赤熛怒之神也】西方白帝【白招拒之神也】北方黒帝【协光纪之神也】北一星曰太子太子北一星曰从官帝座东北一星曰幸臣屏四星在端门之内所以拥蔽帝庭郎位十五星在帝座东北郎将在郎位武贲一星在太微西蕃北斗常陈七星在帝座北此五帝座之次三台六星两两而居起文昌抵太微一曰天柱三公之位也在天曰三台主开徳宣符也西近文昌二星曰上台为司命王寿次二星曰中台为司中主宗室东二星曰下台为司禄主兵所以昭徳塞违也又曰三台为天阶大一蹑以上下一曰泰阶上阶上星为天子下星为女主中阶上星为诸侯三公下星为卿大夫下阶上星为士下星为庶人所以相隂阳而理万物也南四星曰内平近职执法平罪之官也中台之北一星曰太尊贵戚也此三台之次摄提六星直斗标之南主建时节焉楯以夹拥帝座西三星曰周鼎大角在摄提间大角者天王座也北三星曰梗其北一星曰招揺其北一星曰天戈招揺与北斗杓间曰天库天枪三星在北斗杓东女床三星在纪星北天棓五星在女床北七分七星在招揺东三公之象也贯索九星主法律九星皆明天下狱烦天纪九星在贯索东织女三星在天纪东东足四星四渐防西足五星曰辇道左右角间二星曰平道西一星曰进贤亢东咸西各四星在房心北日月五星之道也键闭一星在房东北钩铃主闗籥天市垣二十二星在房心东北帝座一星在天市中候一星在帝座东北宫者四星在帝座西南宗正二星在帝座东南宗人四星在宗正东宗星二在候星东天江四星在尾北天籥八星在南斗柄西建星六星在南斗北东南四星曰狗国北三星曰天鸡天弁九星在建星北河鼓三星旗九星在牵牛北旗端四星南北列曰天桴离珠五星在湏女北天津九星横河中腾蛇二十二星在营室北王良五星在奎北其四星曰天驷旁一星曰王良前一星曰防星阁道六星在王良前路一星在阁道南天将军十二星在娄北大陵八星在胃北北九星曰天船一曰舟星中一星曰积水昴西二星曰天街卷舌六星在昴北五车五星三柱九星在毕北西北大星曰天库穷星曰天仓东南星曰司空西南星曰卿星其中五星曰天潢潢南三星曰咸池东南六星曰诸王其西八星曰八谷天闗一星在五库南日月之所行也东井钺前四星曰司恠西北九星曰坐旗西四星曰天髙西一星曰天河南河北河各三星两河开日月五星之常道也河南三星曰阙邱五诸侯五星在东井北南三星曰天樽积水一星在北河西积薪一星柜积水东水位四星在积薪东轩辕于七星在七星北轩辕右角南三星曰酒旗南三星曰天相轩辕西四星曰爟爟北四星曰内平少微四星在太微西一名处士明大而黄则贤士举也西四星曰长垣此周天之杂星【并隋书】
　　二十八宿二十八舎之度最多者莫如东井其次莫如南斗度之少者莫如觜觽其次莫如舆鬼
　　东方角一星为天闗其间天闗其内天庭黄道径其中七曜之所行左角为天田主刑右角为将主兵亢四星天子之内庭也氐四星天子之宿宫房四星为明堂天子布政之宫也亦四辅也又为四表中间为天衢为天渊黄道之所经也南间曰阳间北间曰隂间七曜由乎天衢则天下和平亦曰天驷为天马主车驾亦曰天廐又主开闭为蓄藏又北小星为钩铃房之铃键天之管籥明而近房天下同心心三星天王正位也中星曰明堂天子位为大辰主天下之赏罚前星为太子后星为庶子尾九星后宫之埸亦为九子色欲均明小大相承则后宫有叙箕四星亦后妃之府主八风凡日月宿在箕东壁翼轸者风起
　　北方南斗六星天庙也丞相太宰之位主褒贤进士又主兵牵牛六星天之关梁主牺牲事须女四星天少府也主布帛虚二星三宰之臣也主北方邑居庙堂祭祀祝祷事危三星主天府营室二星天子之宫也为主功事东璧二星主文章天下图书之秘府西方奎十六星天之武库也主以兵禁暴娄三星主苑牧牺牲供给郊祀胃三星天之厨藏主仓廪五谷府也昴七星天之耳也主西方又为旄头胡星也昴毕间为天街黄道之所经毕八星三边兵戈猎月入毕多雨觜觽三星为二军之候参十星白兽之体中三星主将
　　南方东井八星天之南门黄道所经主水衡舆鬼五星天目也主视明察奸谋柳八星天之厨宰七星主衣裳文綉张六星主珍寳而又主天厨翼一十二星天之乐府主夷狄逺客轸四星亦主冡宰辅臣也【并晋书】十二次度数角亢氐寿四星在辰郑兖州【角十三亢九氐十五】房心大火在昴宋豫州【房五度心三度】　尾箕析木在寅燕幽州【尾十八度箕十一度】斗牛女星纪在丑呉越州【斗二十六度牛八度女十三度】虚危元枵在子齐青州【虚十度危十七度】营室壁訾娵在亥卫并州【营室十六度壁九度】奎娄胃降娄在越鲁徐州【奎十六度娄十二度胃十四度】昴毕大梁在酉赵冀州【昴十一度毕十七度】觜觹参实沈在申晋益州【觜一度参十一度】东井舆鬼鹑首在未秦雍州【井三十三度鬼三度】栁七星【栁十五度星七度】张三河【十八度】鹑火在午周三辅【或曰三河】翼【十八度】轸【十七度】鹑尾在已楚荆州
　　七曜日月天之运也一昼一夜而运过周星从天而西违天而东日有中道【黄道也】夏至至于东井北近极故晷短冬至至于牵牛南逺极故晷长春秋分日至娄角去极中而晷中皆去极近逺之差晷景短长之制也阳用事则日进而北昼进而长阳胜故为温暑隂用事则日退而南昼退而短故为凉寒此寒暑之表日有九行【青白黒赤各一道其交必于黄道故为九】立春春分东从青道立秋秋分西从白道立冬冬至北从黒道立夏夏至南从赤道日行不可指而知也故以二至二分之星为候至月行则以晦朔决之日之所行为中道月五星皆临之也律歴志曰日月相推日合月速当其同谓之合朔先速后近一逺三谓之相与为衡分天之中谓之望以速及舒光尽体伏谓之晦晦朔合离斗建移辰谓之日月之行则有冬有夏冬夏之间则有春有秋是故日行北陆谓之冬西陆谓之春南陆谓之夏东陆谓之秋【隋志曰东陆谓之春南陆谓之夏西陆谓之秋北陆谓之冬按月令孟春在营室仲春日在奎季春日在胃孟夏日在毕仲夏日在东井季夏日在栁孟秋日在翼仲秋日在角季秋日在房孟冬日在尾仲冬日在斗季冬日在婺女四时日行陆惟孟月未正自仲至季皆在以此考之则汉志信然而隋志未必然】　日道发南去极弥逺其景弥长逺长乃极冬乃至焉日道敛北去极弥近其景弥短近短乃极夏乃至焉二至之中道齐景正春秋分焉日有中道月有九行行出入而交生焉朔防望陆衡邻于所交亏薄生焉【并汉志】太元经曰日一北而万物生日一南而万物死子云曰日未望则载魄于西至望则终魄于东不曰冬至而曰日南至极于牵牛之初日中之时景最长以此知其南至斗纲之端运贯营室织女之纪指牵牛之初以纪日月故曰星纪五星起其初日月起其中凡十二次日至其初为至节至其中斗建下为十二辰视其建而知其次【刘歆歴】日之与月其隂阳尊卑之辨若君臣然观君居中而佚臣旁行而劳臣近君则威损逺君则势盛故月逺日则其光盈近日则其明缺【礼书星传日者徳也月也刑也日食修徳月食修刑灾异消矣礼记曰男教不修阳事不得故日食妇顺不修隂事不得故月食】
　　五星嵗星东方木主春仁也貌也仁亏貌失逆春令伤木气则罸见嵗星【史记曰义失罚出嵗星非也】主齐吴营室为清庙嵗星庙也荧惑南方夏火礼也视也礼亏视近逆夏令伤火气罚见荧惑主楚吴越以南心为明堂荧惑庙也　镇星中央季夏土信也心也仁义礼智以信为主貌言视听以心为正故四星皆失填为之动南斗填星庙主王子【史记曰徳礼义刑杀已失则四星之动揺】　太白西方秋金义也言也义亏言失逆秋令伤金气罚见太白亢太白庙也主大臣【史记曰杀失者罪出太白】　辰星北方冬智也水也听也智亏听失逆冬令伤水气罚见辰星辰星主刑主燕赵【史记曰万失名罚出辰星】七星辰星庙也【晋志】　太史公曰五星色白圜赤圜青圜黒圜皆凶黄圜则吉五星同色天下偃兵百姓宁昌西汉志曰汉元年十月五星聚东井以歴推之从嵗星也　【魏髙允谓崔浩曰汉元年冬十月五星聚东井此方歴数之浅事今讥汉史而不觉此谬浩曰所谬云何允曰按星金水二星常附日而行冬十月日旦在尾箕昏没于东南而东井方出于寅北二星何因背日而行是史官欲神其事不复推之于理浩曰欲为变者何所不可君独不疑二星之聚而恠一星之来允曰此不可以空言争游雅曰髙君长于歴当不虚言后歳余允谓浩曰果如君语五星以前三月聚于东井非十月也四朝志曰凡五星差行惟荧惑太白与诸星不同有南侵狼座北入瓠变化超越独异他星】东坡曰金水常附日不逺而十月日在箕尾此浩所以疑其妄以予考之十月为正盖十月乃今之八月耳八月而得七月节则日犹在翼轸间则金水聚于井亦不甚逺方是时沛公未得天下甘石何意謟之也　太嵗在寅曰摄提格在卯曰单阏在辰曰执除在巳曰大荒落在午曰敦牂在未曰协洽在申曰涒滩在酉曰作噩在戍曰掩茂在亥曰大渊献在子曰困敦在丑曰赤奋若各分为十二月　七曜总论七政之行迟速不同故其复防为甚难日之行也一嵗一周天月之行也一月一周天嵗星以十二年而一周镇星以二十八年而一周荧惑以二年而过周惟太白辰星附日而行或速则先日或迟则后日速而先日昏见西方迟而后日晨见东方要之周天仅与日月同故亦一嵗一周焉惟七政之行不齐如此其所以难合也而世之观汉史者见其论太初之歴曰日月如合璧五星如连珠遂以为五星防于太初之元年殊不知此乃论太初推而上之至于浑元之初其数之精宻旡有余分故有是言在太初实未尝如合璧如连珠也五星之行其最迟者莫如镇星试以镇星攷之汉髙元年五星聚东井盖鹑首之次也自髙祖元年至太初元年凡百有二十年也镇星二十八年而一周当是时镇星之周天盖以三周而复行半周有余已进在元枵之次矣安得有日月如合璧五星如连珠起于牵牛之初乎夫日舒而月速当以二十九日半强而相及盖月行速而日行舒故也故一嵗之周凡十有二防焉以其序而言之十有一月防于星纪之次十有二月元枵正月訾陬二月降娄三月大梁四月实沈五月鹑首六月鹑火七月鹑尾八月寿星九月大火十月析木夫防而为晦晦而复苏明于是乎生焉是之谓朔月之行速渐逺于日以周天言之其近日也九十一度有竒其逺于日也三百七十四度有竒是之谓一近一逺三为此谓上也其行甚逺而与日对去日百八十二度六十二分有竒是谓相与为衡分天之中为望盖日与月相望故也其行过中逺于日也二百七十四度有竒其谓之近一近一逺三为此谓下也上在于八日下在于二十二日望在于十五日此其常也与或退则是七日或进则在九日下或退则在二十一日或进则在于二十三日望或退则在于十四或进在十六此其变也【浑仪】
　　十二辰十二土天有十二次日月之所躔地有十二辰王侯之所国周官大司徒辨十有二土十有二壌保章氏以星土辨九州所封皆有分星以观妖祥盖九州十二域或系之北斗或系之二十八宿或系之五星则雍主魁冀主揺青兖主玑徐主权荆主衡梁主魁阳豫主揺光此系之北斗者也星纪吴越也元枵齐也娵訾卫也降娄鲁也大梁赵也实沈晋也鹑首秦也鹑火周也鹑尾楚也寿星郑也大火宋也析木燕也此系之二十八宿者也嵗星主齐吴荧惑主楚越镇星主王子太白主大臣辰星主燕赵代此系之五星者也然吴越南而星纪在丑齐东而元枵在子鲁东而降娄在戍东西南北相反而相属何耶先儒以谓古者受封之日嵗星所在之辰其国属焉观春秋凡言占相之术以嵗之所在为福嵗之所冲为灾故师旷梓慎禆灶之徒以天道在西北而晋不害嵗在越而吴不利嵗滛元枵而宋郑饥嵗弃星纪而周楚恶嵗在豕韦而蔡祸嵗及大梁而楚凶则古之言星次者未尝不视嵗之所在也【礼书】中星书于仲夏举房心而月令举亢书于仲秋举虚而月令举牛书于仲冬举昴而月令举壁则书之中星常在后月令中星常在前盖月令举月本书举月中也月令旦昏之中星或举朔气或举中气犹书于七星或举其名或举其次皆互见也【礼书】　月令四时昏旦之中星皆协二十八宿之度惟仲春之月昏弧中旦建星中夫弧建二星不预于二十八宿之列而月令云尔者盖弧属于井建属于斗故也歴书举昏旦中星者取其示人以中而已如仲春之月昏东井中旦南斗中然考之二十八宿东井南斗其度最阔中春昏旦井斗之度虽中井斗之星甚逺故秦之为歴虑其非示人以中之意乃视井度之中其昭然当中者莫如弧星故取以代井焉视斗度之间其昭然当中者莫如建星故取以代斗焉其实弧属井建属斗耳贾逵曰建星即斗星谓建之度即斗之度此说是矣若李竒谓古以建星为宿今以牵牛为宿是大不然【浑仪畧说】　月令仲春之月昏弧中按尚书之日中星鸟不同者如郑康成之意南方七宿总为星鸟井鬼则鸟星之分故云鸟星与此同也按仲夏昏亢中尚书云日永星火不同者按郑谷孙颢云星火非谓心也卯之三十度总为大火其为大火之次有星者月令举其月之初朔书则总举一月之初中故不同也按仲秋之月昏牵牛中书云宵中星虚仲冬之月云东壁中书云日短星昴不同者亦是月令举其初朔尚书总举一月之初中理亦不异孔安国注书一所举星者皆云七星并见是毕见之义不谓南方之中【礼记正义】
　　三辰五星太极运三辰五星于上而元气转三统五行于下其于人皇统三徳五事于中故三辰之合于三统也日合于天统月合于地统斗合于人统五星合于五行水合于辰星火合于荧惑金合于太白木合于嵗星土合于镇星三辰五星相经纬【刘歆歴】
　　十二风十有二风风之生于十二辰者也考之曰阳立于五极于九五九四十五则变矣八风各四十五日艮为条风震为明庻风巽为清明风为景风坤为凉风兊为阊阖风干为不周风坎为广莫风卦不过八则风亦八而已言十二风者干之风渐九月坤之风渐六月艮之风渐十二月巽之风渐三月而四维之风皆主两月艮为条风而立春亦曰条风巽为清明而立夏亦清明坤曰凉风而立秋亦曰凉风干为不周风而立冬亦曰不周风所以为十二风也保章氏以十二风察天地之和命乖别之妖祥郑曰十二辰皆有风吹律以知和否楚师伐郑师旷曰吾骤歌北风又歌南风南风不竞多死声楚必旡功是时楚师多冻则其命乖别也审矣
　　八风八风从律而不奸【乐记】谓十二月律也乐音象八风其乐得其度故八风应八节条风者条者生也明庻风明庻者迎众也清明风清明者芒也景风景者大也言阳气长飬也凉风凉寒也隂气行也阊阖风阊阖者咸取飬也不周风不周者不交也言隂阳未合化也广莫风广莫大莫也开阳气也【正文注】　季札聘鲁观周乐曰五声和八风平【防二十五年】　舜曰惟圣人知乐之本以通八风【孔丛子】　天汉起没天汉起东方径其尾之间谓之汉津乃分为南北二道至天津下而合西南行又分而东南行在七星南而没【晋隋志】　天云汉自坤抵艮为地纪【唐天文】　析木谓之津箕斗之间津也【尔雅】
　　祥瑞三皇迈纪五星如连珠日月如合璧【汉志】伏羲有神龙负图之瑞炎帝感神龙之生黄帝受命有云瑞寳鼎之祥有土徳之瑞故号黄帝少昊鳯鸟至尧时甘露降芝草生醴泉出又有蓂荚生于庭舜时箫韶九成鳯凰来仪击石拊石百兽率舞禹时天雨金三日亦尝雨稲涂山之防济河黄龙负舟【刘敞外纪】书畀姒之应商元鸟随卵而生契【并史记】又有白狼衘环之异嘉禾同本而异秀其大盈车【瑞应图】周姜嫄践巨人之迹而生稷武王之兴白鱼入于王舟有火至于王屋流为赤色乌【史记】或曰齐桓将伯髙祖入秦五星聚房髙祖生而有交龙之祥又有赤帝之瑞芒砀云气之异冬十一月至覇上五星聚东井此髙帝受命之符客谓张耳曰东井秦地汉王入秦五星从嵗星聚当以义取天下文帝时黄龙见成纪武帝元符元年获白麟作白麟之歌元鼎四年得寳鼎后土祠旁马生渥洼水中作寳鼎天马之歌元始三年幸东海获赤鴈作赤鴈之歌宣帝初卧居数有光辉神爵元年诏曰嘉谷元稷降于郡国神爵仍集金芝九茎产凾徳殿铜池中九真献竒兽南郡获白虎威鳯为寳东济大河神鱼舞幸万嵗宫神爵集其改元神爵是后鳯凰五至改元五鳯三年甘露降改元甘露夏黄龙见新豊又改元黄龙成帝时犍为郡于水濵得古磬十六枚议者以为善祥刘向言宜兴辟雍庠序雅颂之音【西汉】光武生而赤光照室中中兴获赤伏符【强华士云四七之际火为主】白水真人王莾【改金刀为货泉或以货泉字为泉】龙飞白水鳯翔参虚【张衡两都赋】光武谓冯异曰我夜夣乗龙上天建武中鳯凰见陈晋雨谷形如稗实中元中醴泉涌出京师朱草生嘉禾一茎九穗光武尝自谦每郡国上灵物輙抑而不当【并东汉】明帝永平中王雒山出寳鼎漅湖出黄金麒麟白雉醴泉嘉禾所在出焉又甘露降于甘陵芝草生神爵集诏贾逵作颂章帝时鳯凰仍集麒麟并臻甘露宵降嘉谷滋生郡国上符瑞合于圗书者数百千所【东汉】魏文帝生黄龙见于谯明帝景初黄龙见有司奏冝以建丑为正上黄吴时黄龙见武昌嘉禾生防稽因以改元黄龙嘉禾【三国志】魏青龙中张掖郡寳石负圗有石马七后司马氏兴晋武帝大始中嘉禾生于酒泉一蔕十荚【宋书】有白雉之颂林邑献驯象后有五马渡江一马化为龙之謡元帝中兴之兆有日重晕皆以为中兴之象【晋书】唐髙祖时野蚕成茧太宗曰比见群臣上表贺祥瑞夫家给人足而无瑞不害为尧舜后魏之世吏焚连理木煑白雉而食之岂足为至治乎自今惟大瑞表闻尝有鹊巢寝殿槐上左右贺上曰常笑炀帝好祥瑞瑞在得贤此何足贺遂命毁之太子室中产素芝十四茎并为麟鳯之形髙宗龙朔中光殿前麟趾见改元麟徳三年鳯凰集改仪鳯元宗开元中潞州献瑞应圗谓宰相曰徃者史官惟记灾异将令王者惧而修徳故春秋不书祥瑞惟记有年圣人之意明矣勑天下不得奏祥瑞代宗大歴中泽州进庆云圗制曰以时和年豊为嘉祥以进贤遂忠为良瑞如庆云灵草异木自今诸道并不须进徳宗正元诏曰所寳惟贤至如嘉禾神芝竒禽异兽盖虚羙也冝停进七年梓州言嘉禾生麟食之一鹿引群鹿随焉使工圗之以献文宗开成中诏以慈惠恭俭为休证人和年豊为上瑞诸道祥瑞并不得奏闻【太宗时长孙旡忌曰嘉祥又还陛下推而弗居今史官阁笔旡以示后帝曰瑞应之来当劳心以答天地耳　防要】
　　五代唐明宗即位焚香祝天愿早生圣人为中国主二年而太祖生于洛阳神光满室异香逹于外至今俗呼为香儿营太祖时有瑞文驯象玉鸟皓爵之瑞诏和岘作乐章昭宪生太宗时夣神人捧日置懐而孕雍熈中获一角兽太宗曰珍禽异兽无益于事非所尚但得时和嵗稔人安俗阜乃为上瑞淳化元年宋炎奏践祚以来郡国所献羽族之瑞三十七蹄角之瑞三十六草木之异云露之应不可胜纪上谦逊不以示外愿付史馆【宏词编】眞宗大中祥符间太山天书降上东封覩外郡献嘉禾顾左右曰天下豊稔即祥瑞也【寳训】仁宗时河北进芝草是日雪上曰今日嘉雪大滋宿麦自胜芝草之瑞【圣政】
　　议论欧阳公五代史曰自秦以来尤多祥瑞予读蜀书至龙麟鳯之类所谓王者之嘉祥莫不毕出于国或以为王氏不足以当之但视时之治乱可知也龙之为物以不见为神以升云行雨为得致令偃然暴露其形是不神也可以为妖鳯之逺来有道之应今数至或出于庸君谬政之时或出于危亡大乱之际岂可为瑞哉麟兽之逺人也故孔子书西狩获麟讥之也如尧舜汤武之世麟未尝一出而当乱世孰知其为瑞哉此数物者皆出于蜀虽可以为瑞物亦可疑也庻几或者有作焉　班彪王命论推王者之兴瑞应之异世系之短长固非好竒论以夸耀时俗也盖天子之贵神明之祚可得而妄处哉固未见运世无功本徳不纪而能崛起在此位者也司马迁作史记其纪述三代之世系而因元鸟以生履巨迹以孕白鱼赤鸟之瑞亦累累言之不厌孟坚之賛髙祖则逺推其世系之所从出而知其为帝尧之后芒砀之云当道之蛇此岂可以常理论哉二史最为精简岂犹有费辞正以天位不可幸而得其杜窥窬之意深矣是故陈婴之母自念其家势之微不欲婴之暴贵韩淮隂智勇无敌甘心于髙祖之服正以为帝之兴为天授非人力也
　　灾异尧时十日并出焦禾稼上射十日民皆喜商太戊立桑谷共生于朝伊陟曰妖不胜徳帝政其有阙欤帝从太戊修徳而桑谷死髙宗祭汤有飞雉升鼎而雊祖已训王先修政事【史记】成王初周公摄政管蔡流言而公居东时大熟未获天大雷电以风禾尽偃大木斯拔邦人大恐王啓夫金縢之书曰冲人不及知今天动威以彰周公之徳出郊乃雨反风禾尽起嵗大熟国语曰幽王时山川皆震伯阳父曰阳伏而不能出隂迫而不能承于是乎有地震刘向曰幽厉之际朝廷不和是日月薄蚀而无光其曰朔日辛卯日有食之彼月而微此日而微天变见于上地变见于下水泉沸腾山谷易处其诗曰百川沸腾髙岸为谷深谷为陵霜降失节其诗曰正月防霜我心幽伤此不和之所致也至春秋二百四十年日食三十六地震五彗星三见夜常星不见星陨如雨者一火灾十二五石陨坠六鹢退飞周道遂不复兴宋景公荧惑守心宋之分也司星子韦曰可移于相公曰相吾之股肱可移于民公曰君者待民可移于嵗公曰嵗饥民困吾谁为君子韦曰君有人君之言冝有动于是果徙三度史记齐景公彗星见当齐分晏子曰君髙防深池赋敛如弗得刑罚恐不胜茀星将出彗何惧乎公曰可禳否曰神可祝而来亦可禳而去百姓怨苦以万数而君令一人禳之安可胜众口乎
　　景公惧而修徳十六日而防晋梁山之变召伯宗重人曰国主山川故山川摧竭则君为之不举降服而彻乐祝币史辞以礼焉虽伯宗若之何昭公四年大雨雹申豊曰圣人在上无雹虽有不为灾郑人铸刑书士文伯曰火未出而作火以铸刑器郑其败乎十七年日食祝史请用币昭子曰日食天子不举伐鼔于社诸侯用币伐鼔于朝礼也冬有星孛于大辰禆灶言于子产曰以宋卫陈郑将同日火若我用瓘斝郑必不火子产弗与戊寅风甚皆火禆灶言曰不用吾言郑又将火子产曰天道逺人道迩灶焉知天道是亦多言矣遂不与亦不复火汉文帝元年齐楚地震二十九山同日崩大水溃出【胡日史书其异而旡其应或以为吕氏隂盛余气所感是不然意者帝方以徳化天下爱民惟恐伤之所以有灾异之证而旡其应】二年日有食之诏举贤良以正不逮景帝时日食旱蝗星孛旡嵗旡之武帝六年有星孛于东井长竟天遣王恢韩安国击越元光三年河水决濮阳泛郡十六发卒十万救决河起龙渊宫元狩四年长星出于西北卫青霍去病各将五万骑伐单于元封二年瓠子河决命从臣将军以上皆负薪塞河其秋有星孛于东井又有星孛于三台望气王朔言独见填星出如食顷复入有司皆曰陛下建汉家封禅天报其徳星云昭元鳯三年太山有大石自立上林有栁木枯僵自起生此宣帝兴之兆也宣帝元年地之鈌也对曰物之自然未必闗人事今责躬自省未必不为福也长寿三年三月大雪苏味道将贺王永礼曰此灾也乃诬为瑞若三月雪是为瑞雪腊月雷为瑞雷乎宗开元七年日食素服俟变彻乐宋璟曰日食修徳月食修刑君子耻言浮于行茍至诚以行不必数下诏也初太庙四室壊上素服避正殿宋璟苏颋愿且停东都之幸姚崇曰太庙皆苻坚时物嵗乆朽腐而壊适与行期相会不可信从先是二月朔太史奏太阳应亏不亏姚崇表贺徳宗正元中司天奏是日太阳亏是时以隂云不见百寮称贺
　　诸儒言灾异仲舒治国推隂阳错行求雨闭诸阳纵诸隂其止雨反是藁未上主父偃窃而奏焉于是下吏刘向见洪范陈五行隂阳休咎之证乃集春秋至春秋灾异之说纪推迹行事着其占验号曰洪范五行焦延寿长于言灾异八八六十四卦更直日用事以风雨寒温为候各有占验京房用之尤精【孟康曰一爻主一日六十四卦为三百六十日余四卦震兊坎为方伯监司之官是二至二分之日】京房以六十律相生之法占隂阳寒燠风雨【后志】翼奉元帝初上封事曰知下之术在六清十二律而已北方好贪狠申子主之东方隂贼并行是以王者忌子卯也南方恶亷贞寅午主之西方喜寛大巳酉主之二阳并行是以王者吉午酉也乐行奸邪辰未主之哀行公正戍丑主之辰未属隂戍丑属阳物各以类应廼正月癸未日加申有暴风从西南来未主奸邪申主贪狼风以太隂下抵月建前是人主左右邪人之气郎顗父崇学京氏易善风角星筭【谓候四方四隅之方】能望气占候吉防顗亦夜占象度【并汉书】京房说凢日食不以每朔者名曰薄杜预谓日光以望时遥夺月光故日蚀日月相防月掩日故日蚀李吉甫曰日月运行迟速不齐凡周天三百六十五度有余日行一度月行十三度有余率二十九日半而与日防又月行有南北九道之异或进或退若晦朔之交日为月所掩故有薄蚀之变刘歆说凡日食君能修政则灾消福至不能则福息祸生故经书灾而不记其故盖吉防旡常随行而成祸福也苏曰仲尼修春秋二百四十二年日星之变必书而月蚀不纪觧之者云月诸侯道也夷狄象也彼有亏王者中国之政胜故不为灾或云盖取诗人彼月而蚀则惟其常之义也仲舒言星孛者恶气之所生也刘向谓五星嬴缩变色逆行甚则为孛刘歆说彗所以除旧布新也左氏曰人火曰火天火曰灾陈蕃上火灾防曰惟善政可以已之魏明帝崇华灾髙堂隆曰推礼修徳可以胜李固曰地震地者隂也法当安静今也越隂之职専阳之政故应以震动张行成呉阳君象也地隂臣象也君宜转动臣宜安静今地震焉宜深思以杜其萌仲舒曰天心仁爱人君必示灾异以警惧之春秋末周徳虽微数十年间旡灾青者天所弃也










　　羣书考索卷五十七
&lt;子部,类书类,群书考索&gt;
　　钦定四库全书
　　羣书考索卷五十八　　　宋　章如愚　撰天文门
　　天文类
　　自初生民以来世主曷尝不歴象日月星辰仰则观象于天俯则观象于地天有日月地则有隂阳天有五星地则有五行天有列宿地则有州域三光者隂阳之精气本在地而圣人统理之昔者包牺氏观象察法以通神明之徳以类万物之情故易曰天垂象见吉防圣人象之黄帝创受河图始明休咎星官之书自黄帝始降及髙阳乃命南正重司天北正黎司地爰及帝喾亦式序三辰唐虞则羲和继轨夏则昆吾绍徳年代绵邈文籍靡至于商之巫咸周之史佚格言遗记于今不朽其诸侯之史则鲁有梓慎晋有卜偃郑有禆灶宋有子韦齐有甘徳楚有唐昧赵有尹臯魏有石申皆掌着天文各谨图验其巫咸甘石之徒后代所宗汉司马谈父子继为史官着天官书以明天人之道刘向广洪范灾异作皇极论以参徃行之事及班固叙汉史司马续述天文而蔡邕谯周各有撰録司马彪采之以继前志汉之传天文者则有唐都李寻之伦光武以来则有苏伯况郎雅光并参伍天文发善道后张浑为太史令铸浑天仪总序星经谓之灵宪在三国时吴之陈卓始列甘石巫咸三家着于篇録并着占賛唐兴太史李淳风浮屠一行尤称精博如淳风之法象志一行之覆矩图后世未能过也故唐史采其要说而以为天文志王朴之在五代通于歴数尝以歩日歩月歩星歩法敛四篇合为歴经故史臣载其遗说而为司天考今以其论日月者攷之日有中道月有九行此前汉天文志之说也中道者黄道也一曰光道九行者黒道二则出于黄道之北赤道二则出于黄道之南白道二则出于黄道之西青道二则出于黄道之东此之谓日有中道月有九行也日有九道并与月同此又郑康成所用以为注月令者也月令于春其日甲乙而注则以为春从东道月令于夏其日丙丁而注则以为夏从赤道月令于秋其日庚辛而注则以为秋从白道月令于冬其日壬癸而注则以为冬从黒道季夏之末其日戊己而注以为四时之间从黄道此之谓日有九行也至于五代史司天考所载王朴之说则又曰自古虽有九道之说盖亦知而未详徒有祖述之文而无推歩之用今以黄道一周分为八节一节之中分为九道尽七十二道而使日月无所隠其斜正之势此王朴所以有九道之法也晋书天文志所载王蕃浑天之法则有曰赤道带天之纮黄道日之所行也半在黄道之内半在赤道之外与赤道东交于角西交于奎此王蕃所以详言黄道赤道之卞也若日月之行则正嵗凡十二防焉子为元枵丑为星纪寅为析木卯为大火辰为寿星巳为鹑尾午为鹑火未为鹑首申为实沈酉为大梁戍为降娄亥为娵訾此一嵗十二防之次也日月周天则凡三百六十五度四分度之一焉星则循天而左行日月则遡天而右行日行一度一嵗一周天月行十二度有竒一月一周天此日月周天之度数也日行太隂则无光月行太阳则能照极南为太阳极北为太隂此又王充论衡太阳太隂之说也日者阳精之宗月者隂精之宗月光生于日之所照魄生于日之所蔽当日则光盈就日则光尽此张衡灵宪生魄生明之说也日出于旸谷浴于咸池拂于扶桑以至于隅中虞渊者此又淮南子日出日入之说也今自其论星辰者言之则有五星有四宫星有极星有中星又有经星瑞星焉夫所谓五星者何也嵗星之属于东荧惑之属于南太白之属于西辰星之属于北镇星之属于中央五星同色百姓宁然五星有嬴有缩早出为嬴晩出为缩至甘氏太初歴又各不同盖以星嬴缩在前名録后所见也古歴五星之推亡逆行者至甘氏石氏经则以荧惑方曰为有逆行盖以周衰之变遂因以为皆非正行也夫所谓四宫星者何也东宫之星则苍龙之属角亢氐房心尾箕之七宿其形如龙故曰苍龙南宫之星则朱鸟之属井鬼栁星张翼轸之七星其形如翼鸟故曰朱鸟西宫之星则咸池之属奎娄胃昴毕觜参有白虎体故曰白虎北宫之星则元武之属谓斗牛女虚危室壁有蛇体故曰元武其所谓北极者北辰也北辰天之中也天运无穷三光迭曜而极星不移故曰居其所而众星拱之此北极也而又有所谓南极者焉北极则髙于地者三十六度南极则下于地者三十六度故北极之下三十六度常见不没南极之上三十六度常没不见此南极北极之别也古者举中星以正四时春则日中星鸟夏则日永星火秋则宵中星虚冬则日短星昴此尧典之中星也而又有月令之中星焉孟春之月日在营室昬参中旦尾中仲春之月日在奎昬弧中旦建星中季春之月日在胃昬七星中旦牵牛中例而推之四时皆然此月令尧典中星之异也若夫经星者如曰四辅曰华盖如斗魁所载之六星曰上将曰次将曰贵相司命司中司禄者则名之曰文昌斗魁之下两相比之六星曰泰阶曰中阶曰下阶者则名之曰三台太微为五帝之坐东壁为圗书之府执法郎官之象其官明堂灵防之象其物皆经星也故马绩云天文之在圗籍昭昭可知者经星常宿中外官凡百一十八名积数七百八十三星皆有州国宫官物象之类张衡灵宪论曰中外官常明者百有二十四可名者三百二十为星二千五百微星之数万有一千二百五十庶物蠢动咸有系命此之谓也若夫瑞星者如隋志所载一曰景星出于有道之国二曰周伯星所见之国必昌三曰含誉四曰格泽此瑞星之类也然总诸星而观之北斗者乃七政之枢机隂阳之元本也魁四星为璇玑杓三星为玉衡所谓璇玑玉衡以齐七政者也太史公曰杓擕龙角【东方宿】衡殷南斗魁枕参首斗为帝车运于中央临制四海分阳隂建四时均五行移节度定诸纪皆系于斗故天官之书首言极星又以北斗为诸星之首此又观象之所当先也或曰第一曰天枢二曰璇三曰玑四曰权五曰玉衡六曰开阳七曰揺光枢为天璇为地玑为人权为时玉衡为音开阳为律揺光为星石氏乃曰一主天二主地三主火四主水五主土六主木七主金又曰一主秦二主楚三主梁四主呉五主燕六主赵七主齐亦不可不知也常观冯相氏之职掌十有二嵗十有二月十有二辰二十有八星之位辨其叙事以防天位冬夏致日春秋致月以辨四时之叙保章氏之职掌天星以志星辰日月之变动以辨其吉防此又观象之法也虽然魏崔浩甞攷校汉以来日月薄蚀五星行度并讥前史之失别为魏歴以示髙允而允谓汉元年五星聚东井乃汉史之谬案星传金水二星常附日行冬十月日旦在尾箕昬没于申南而东井方出于寅北二星何因背日而行是史官欲神其事不复推之于理也及浩考之果如充言乃以前三月旅于东井而非十月也吁安得斯人而与之言天文哉
　　中星
　　圣人南靣视四时之中所以候四时以布民政也故尧命羲和歴象日月星辰敬授人时舜在璿玑玉衡以齐七政皆谓此也然则天以二十八宿分布四方凡三百六十五度有竒为日月五星之次舎日行一度为一日一周天为一嵗月行三十日一周天为一月故日月一嵗十二防为四时时有孟仲季仲为分至人君不能以朝夕察候乎星度也故举四时之中以验之曰日中春分也曰日永夏至也曰宵中秋分也曰日短冬至也所谓星鸟者南方之星七为朱鸟体春分则见于南方也所谓星火者东方之星七为苍龙体夏至前见于南方也所谓星虚者北方之星七为元武体秋分则见于南方也所谓星昴者西方之星七为白虎体冬至则见于南方也郑康成曰凡记昏明中星者为人君南靣而听天下视时候以授民事也既举四时之中又昏旦但视方之列宿则孟季之月与周天之度数从可知也故歴代圣王尚之夏有小正周有时训秦汉曁唐及宋朝皆有月令所以顺天时而督民务也诗曰定之方中作于楚宫又有三星在天在隅在户之候春秋曰啓蛰而郊龙见而雩又曰土功水昏正而栽又曰凡鸟日中而出日中而入此皆视列宿而行国政也歴三代汉唐至于今数千年日行渐逺故中星随而转移尧典之中星与月令之中星为不同月令之中星与歴之中星又不同书于春举星鸟而月令于仲春则曰昏弧中书于夏举星火而月令于仲夏则曰昏亢中书于秋举星虚而月令于仲秋则曰昏牵牛中书于冬举星昴而月令于仲冬则曰昏东璧中书之中星常在后而月令之中星常在前故郑康成之释礼记则曰月令举其初朔而尚书总举其月之中也岂非与月令为不同乎月令于孟春昏参中而三统歴于立春则以为昏毕十度中元加歴于立春则以为昏昴九度中皆不同其为昏参中者考之余月之昏旦亦莫不然是月令为歴未尝同也故孔頴逹之防礼记则曰月令但举其大畧所以昏明之星不可以正依歴法也是岂非与歴为不同乎昔元祐中苏颂为仪象法要以月令洎唐及本朝所测者合为四时昏旦中星圗陈祥道为礼书亦并论其月令尚书中星之异皆此意也虽然月令于余月之昏旦中皆举二十八宿如孟春之参尾中季春之牵牛中孟夏之曰翼曰婺女季夏之曰火曰奎孟秋之昏毕中季秋之昏虚中孟冬之旦七星中季冬之旦轸中皆二十八宿也惟仲春之月日奎昏弧中旦建星中独非二十八宿者以弧星近井而建星近斗也石氏星经曰井有二十三度斗有二十六度以井斗度多其星体广逺不可的指其昏旦之中故举弧建以定之此又不可不知也
　　分野
　　天有十二次日月之所躔地有十二辰王侯之所国周官大司徒辨十有二土十有二壌保章氏以星土辨九州所封封域皆有分星以观妖祥盖九州十二域或系之北斗或系之二十八宿或系之五星则雍主于魁冀主于枢青兖主于玑徐主于权荆主于衡梁主于魁阳豫主于揺光此系之北斗者也星纪呉越也元枵齐也娵訾卫也降娄鲁也大梁赵也实沈晋也鹑首秦也鹑火周也鹑尾楚也寿星郑也大火宋也析木燕也此国之系于二十八宿也寿星之次其州曰兖大火之次其州曰青娵訾之次其州曰并降娄之次其州曰徐大梁之次其州曰冀实沈之次其州曰益鹑首之次其州曰雍鹑火之次其州曰三河鹑尾之次其州曰荆此州之系于二十八宿也嵗星之主齐呉荧惑之主楚越镇辰星之主燕赵代此系之五星者也然呉越南而星纪在丑齐东而元枵在子鲁东而降娄在戍东西南北相反而相属何耶先儒以为古者受封之日嵗星所在之辰其国属焉观春秋凡言占相之术以嵗之所在为福故师旷梓慎禆灶之徒以天道在西北而晋不害嵗滛元枵而郑饥则古之言星纪者未尝不视嵗之所在也梓慎曰陈太皥之虚也郑祝融之虚也皆火房也卫髙阳之虚也其星为大水以陈为火则太皥之木为火母故也以卫为水则髙阳水行故也子产曰髙辛氏有二子伯曰阏伯季曰实沈迁阏伯于商邱主辰商人是因故辰为商星迁实沈于大夏主参唐人是因故参为晋星然则十二域所主亦若是尔班固曰甲乙海外日月不占而丙丁则江淮海岱也戊己则中州河济也庚辛则华山以西壬癸则常山以北一曰甲主齐乙主东夷丙主楚丁主南夷戊主魏己主韩庚主秦辛主西夷壬主燕赵癸主北夷子主周丑主翼寅主赵卯主郑辰主邯郸巳主卫午主秦未主中山申主齐酉主鲁戍主吴越亥主燕代此又以方位辨州土也盖自甘徳石申以十二次更配十二分野而分野之次巳明自班固取三统歴十二次以配十二野而分野之次益明及费直之说周易蔡邕之月令章句所言颇有先后故陈臯更言郡国所入之宿度而分野之度数为尤明张衡蔡邕之在汉则以汉之郡而配十二次者也李淳风之法象志则以唐之州县而配十二次者也然唐志所载一行之论则曰近代诸儒言星土者或以州或以国虞夏秦汉列国废置不同周之兴也王畿千里及其衰也仅得河南七县今天下一统而直以鹑火为周分则疆埸舛矣七国之初地形雌韩而雄魏皆绵亘数州相错如綉考云汉山河之象多者或至十余宿其后魏徙大梁则西河合于东井秦防宜阳而上党入于舆鬼方战国未防时星家之言屡有明验今则同在畿甸中矣而或者犹据汉书地理志推之是守甘石遗术而不知变通之数也以为天下山河之象在乎两戒北戒则自三危积石负终南地络之隂东及于太华北抵于常山乃东狥塞而至于朝鲜是谓北纪所以限戎狄也南戒则自岷山嶓冡负地络之阳东及太华南逾江汉乃东狥岭而至于闽中是谓南纪所以限蛮夷也故星谓北戒为胡门南戒为越门河源自北纪之首北与地络相防分而东流与泾渭济渎相为表里谓之北河河源自南纪之首南与地脉相防分而东流与汉水淮渎相为表里谓之南河观两河之象与云汉之始终而分野可知矣
　　浑天仪
　　言天者有三家一曰盖天二曰宣夜三曰浑天蔡邕言宣夜之学絶旡师承周髀术数具存考验天状惟浑天者近得其情所谓周髀者即盖天之说也其言天地中髙而四隤日月相隠蔽以为昼夜又云天形南髙而北下日出髙故见日入下故隠天之居如倚盖极在人北是其证也所谓宣夜者惟汉郗萌记先儒所而云天本无质日月众星浮生空虚之中其行其止皆湏气焉晋虞喜因宣夜之说于是而有安天之论虞耸亦祖宣夜之说于是而有穹天之论呉姚信又以天之体南低北髙于是而有昕天之论此皆好竒狥异之说非极数谈天者也盖宣夜有其名而无其周髀有其术而无其验惟浑天谓地居中而天周焉日在地上为昼日在地下为夜虽王仲任据盖天之说以驳浑仪而葛洪释之曰周天之度半覆地上半绕地下故二十八宿半见半隠天转如车毂之运晋志载黄帝书曰天在地外水在天外水浮天而载地者也易之晋坤下上以证日出于地明夷之下坤上以证日入于地需之干下坎上此亦天入水中之象也当有何损而谓为不可乎故歴代所用多用浑天本朝韩显符浑天法象序曰自伏羲立浑仪测北极髙下量日影短长定南北东西观星间广狭则伏羲已有浑仪矣隋志曰唐尧即位羲和立浑仪舜璿玑玉衡以齐七政而璿玑即浑天仪也是知浑仪者实天地造化之凖隂阳歴数之元自古圣帝明王莫不用是以精详天象故前汉则有洛下闳浑天仪东汉则有张衡浑天仪在呉则有王蕃浑天仪在晋则有陆绩浑仪在宋元嘉中则有钱乐之浑天仪唐正观则有李淳风浑天仪在开元则有梁令瓉黄道游仪而其中之最精详者则汉之张衡唐之李淳风为可考也张衡之仪以八尺圎体而具天地之象则有内规外规有南极北极有黄道赤道以至于二十四气二十八宿与夫日月五星之属莫不咸在转之以漏水告之于灵防而星中出没与天相值若合符节故崔子玉为之铭曰其数术穷天地制作侔造化范晔云其范围两仪天地旡所蕴其灵陆公纪之徒以为推歩七曜之道度歴象昏明之证候校以四八之气考以刻漏之分占晷景之徃来求形证于事情莫宻于此则张衡之浑天为可考也淳风之仪表里三重曰六合仪曰三辰仪曰四游仪皆仪之别也天经金浑金常璿玑者仪中之规也上列十日十二辰三百六十五度中着日月五星列宿相距下为元枢主衡游以横筩以观象而察器者仪之用也推验之法本于黄道盖带天之中距极南北定而不易者赤道也视日所照以为光道发敛不时者黄道也治歴者不难于筭平朔而难于定气差制仪者不难于规赤道而难于规黄道是以太宗置于凝晖而用以测候此则淳风之浑仪为可考也汉自张衡浑仪之外而洛下闳之仪君子亦有取焉晋志曰汉太初洛下闳等造贠仪以攷歴度子云论浑天亦曰洛下闳营之鲜于妄人度之耿寿昌象之几几乎莫能违也此岂非洛下闳之可取者乎唐自李淳风之后梁令瓉之黄道游仪君子亦有取焉唐志曰令瓉以木为游仪使黄道运行以追列舎之变因二分之中以立黄道以赤道定位黄道游仰月环白道动与天合简而易从一行是之乃奏令瓉所为日道月交皆自然契合于推歩尤要此岂非梁令瓉之可取者乎其他如后汉之铜仪则有以铜而为仪者矣后魏之銕仪则有以銕而为仪者矣宋元嘉之小仪则曰小浑天李淳风之木浑则曰木浑图唐明皇武成殿之水浑天则运以水者也张平子之候风地动仪则又用之以测地者也若夫曰赤道曰黄道此其法之不同者也曰单规曰双规曰双环规其制之不同者也盖至本朝张思训之浑仪则作于太平兴国之中其制则有地轴地轮地足之异有横轮侧轮斜轮之别昼夜长短之刻日月五星之度皆具焉而其机转之用皆隠于楼中此又踵一行令瓉之遗象者也韩显符之浑仪则成于大中祥符之间其制则有游规直规之别黄道赤道之分曰窥管曰平凖皆其仪之号也曰龙柱曰水臬皆其号之殊也此又本乎淳风一行之遗法者也尝观苏颂上仪象法要于元祐中有曰古人测候天数其法有二一曰浑天仪二曰铜候仪又按吴王蕃云浑天仪者羲和之旧器又有浑天象者以着天体以布星辰二者以考于天盖宻矣详此则浑天仪铜候仪之外又有浑天象凡三器也浑天象歴代罕其象惟隋书志称梁秘府有之云元嘉中所造由是言之古人候天具此三器乃能尽妙今惟一法诚恐未得精宻古人言天有周髀之术以钩股法推考天度若通此筭术则天数从可知矣唐开元中太史监南宫说等驰徃安南蔡蔚等州测候日景一行以南北日影校量用交股法筭之即此法也虽然一行作大衍歴诏太史测天下之晷求其地中以为定数其议曰周礼大司徒以土圭之法测土深日至之景又有五寸谓之地中郑氏以为日景于地千里而差一寸南宫说择河南平地度之大率五百余里晷差一寸而旧说谓王畿千里影差一寸妄矣原古人所以歩圭影之意将以节宣和气辅相物冝不在于辰次之周径其所以重歴数之意将以恭授人时钦若乾象不在于浑盖之是非若乃述旡稽之法于视听之所不及则君子当缺而不议也而或者各守所之器以术天体谓浑元可任效而测天象可运筭而闚迭为矛盾诚以为盖天耶则南方之度渐狭果以为浑天耶则北方之极浸髙此二者盖浑盖之家尽智毕诚未有能通其说也则王仲壬葛稚川区区于异同之辨何益人伦之化哉凡晷度冬夏不同南北亦异先儒一以里数齐之遂失其实今更为覆矩圗南自丹宂北暨幽都每极移一度輙累其差可以稽日食之多少定昼夜之长短而天下之晷皆叶其数矣唐末边罔修歴术服其精粹以为不刋之数也【昭宗】
　　刻漏
　　周天之星二十有八星星之辰十有二辰之度三十有竒而十二辰之度三百六十五有竒星辰徇天而左旋日月五星遡天而右转日阳也舒而迟故朞而周月隂也蹙而速故一月而周日月防于辰则为月十有十二防则为嵗嵗三百有六旬有六日而日之长短参差不齐于是先王刻箭沃漏以揆之故隋志曰黄帝创观漏水制器取则以分昼夜则漏刻之制盖始于黄帝其后因以命官周礼挈壶氏则其职也及攷之郑氏所注则有曰漏之箭昼夜共百刻冬夏之间有短长焉太史立成法有四十八箭此亦可见周制之大畧也汉兴因徇古制武帝所用之法二至之后九日而増损一刻建武中兴歴稍后天宋浮许淑请更歴法天下初定顾犹未遑而令甲第六漏品斯载日分百刻率以九日为刻増损视夏歴为踈焉永平绍隆张盛景防以四分法课校望术颇施行元和编防李梵推广其术歴用四分而官漏之制一仍其旧或时至差二刻以上不与天应迄于和帝永元之十四年未知改作惟霍融待诏太史视考夏歴露章抗议诏刻四十八箭以二十四气日躔所在泊于黄道去极晷景昏明中星刻于其下随日南北以为长短始终互起凡一再周而一嵗之运毕焉四分歴法讫定于兹然则是气之设实为至妙终于魏晋相不改故晋陆机则有刻漏赋晋李充孙绰则有刻漏铭梁陆倕则又有刻漏铭唐艺文志则有刻漏经唐歴志则有一行歩轨漏术此亦可以攷歴代之大畧也然孔頴逹谓浮箭壶内以出刻为凖贾公彦谓漏水壶内以设刻为度或浮或沉此其说之异也古今刻漏之法有浮漏有称漏或浮或称此其制之异也汉夏贺良则有百二十刻之说宋何承天则有春秋二分昼夜各五十刻之说梁武帝大同之所改用者则又有百八十刻之说至于陈隋则仍用百刻之制此又其效之不同者也在天圣中燕肃所上刻漏浮箭之壶为金莲花则曰连花漏皇祐初舒易简等所造刻漏以水为权衡増平水壶置于文徳殿则为文徳殿刻漏苏颂之在元祐上仪象法要于浑天仪铜候仪浑天象三器之外又置刻漏四副一曰浮箭漏二曰称漏三曰沈箭漏四曰不息漏使挈壶専掌时刻与仪象互相叅考以合天星行度为正所以验天数与天运为不差则寒暑之气候自正也虽然周官挈壶氏曰凡军事垂壶施之于军所以严警守以至朝夕之礼而常以是为节焉然春官鸡人凡国事为期则告之时而齐诗特罪挈壶氏者盖天子备官挈壶氏掌漏鸡人告之诸侯则掌漏告时一于挈壶氏而已此不可不知也
　　沈存中笔谈云古今言刻漏者数十家悉皆踈谬未合天度予占天候景验仪象考数下漏凡十余年方粗见真数成书四卷谓之熈宁晷漏皆非袭蹈前人之迹其间二事尤防其术可以心得不可以言喻非深知造筭之理者不能与其微也
　　歴
　　圣人作歴大要有三一曰象二曰气三曰数攷之以日月星辰之象验之以隂阳寒暑之气积之以抄忽毫厘之数盖四时寒暑旡形而运于下日月星辰有象而见于上二者常动而不息一有一旡出入升降或迟或速不相为谋其乆而不能旡差者势使之然也故为歴者其始未尝不精察而其后多踈不合亦理之然也不合则屡变其法以求之自古以来歴未尝同也黄帝作调歴乃命羲和占日常仪占月车区占星泠伦造律吕大挠造甲子首作筭数容成总斯六术考定气象建五行察发敛起消息正闰余歴法之详盖肇于此颛帝之歴正以孟春号为歴宗尧歴象日月星辰箕子言九畴而五纪明歴法夏商周迭用三统正朔不同歴亦以异周室既衰歴官失纪畴人子弟散在诸国于是国各有歴鲁歴其一也汉之歴凡四变自张苍用颛帝歴武帝用太初歴而刘歆有三统歴章帝则用元和四分歴其后刘洪则又有乾象歴此其歴之四变也唐之歴凡八变髙祖则用傅成均戊寅元歴髙宗则用李淳风麟徳甲子歴开元则用一行大衍歴代宗则用寳应五纪歴徳宗则用建中正元歴宪宗则用元和观象歴穆宗则用长庆宣明歴在景福则又有边冈崇元歴此其歴之八变也自汉唐之外在晋则有杜预春秋长歴二元干度歴在宋元嘉则有何承天之新歴在元魏则有崔浩五寅元歴在隋则有皇极歴在周显徳则有王朴钦天歴然汉之歴莫善于太初盖邓平唐都洛下闳之徒以律起歴其衍起于黄钟初九而乘之得其数八十一以为日法以前歴上元太初而推之复得阏逢摄提格之嵗中冬甲子朔旦冬至日月在建星故罢废尤防逺者十有七家至淳于覆验而太初歴之晦朔望皆为最宻日月如合璧五星如连珠此太初歴之所以独显于汉也其他如歆之三统而杜预则以为比诸家最踈六十余嵗輙増一日班固误以为志而何承天亦云雄惑歆之说采以为太如四分歴则出于图防之所着而汉人冯光等又病其歴元之不正至乾象歴虽郑以为其法穷幽极微而魏韩翊则以为减斗分太过其视太初则有间矣唐之歴善于大衍盖一行専用大衍之防窃攷其详本于天地之二中始于冬至之中气以合朔至日月之防以日度正周天之数以卦气定七十二候以中星正二十四气天数始于一地数始于二合二始以位刚柔天数终于九地数终于十合二终以纪闰余天数中于五地数中于六合二中以通律歴一防之分十九而章法生一揲之分一十六而蔀法生以卦当嵗以爻当月以防当日而其原皆本于易故唐史臣谓自太初歴至麟徳歴有二十三家与天虽相近而未宻也至一行宻矣其倚数立法固旡以易也后世虽有作者皆依仿而已此大衍之术所以独显于唐也其他如戊寅元歴则以受命之嵗而为名而祖孝孙之徒犹恨其踈阔李淳风之甲子歴虽当时以为精宻而后复杂用以瞿昙之经纬歴若夫徐昴之观象歴则又旡蔀章之数至于察敛啓闭之候循用旧法而测验不合其视大衍则又有间矣自太初大衍之外而杜预之长歴王朴之钦天歴为可采也预之言曰天行不息日月星辰各运其舎皆动物也以新故相渉不得不有毫末之差积而成多以失望晦朔则不得不改宪以从之易所谓治歴以明时言当顺天以求合也李修卜显依其论以为干度歴合日行四分数而微増当时参校以为特胜预奏行之此其可取者然也朴之言曰为国家者履端立极必体其元布政考绩必因其嵗礼动乐举必正其朔三农百工必顺其时五刑九伐必顺其气庻政有为必从其日月是以圣人必治歴数包万象以为法齐七政以立元测圭箭以候气明九道以歩月交迟速以推星攷黄道之斜正辨天势之升降而交蚀详焉于是而为钦天歴此其可取者然也至于本朝歴凡十变在建隆则曰应天在太平兴国则曰乾元在咸平则曰仪天在天圣曰崇天在治平曰明天在熈宁曰奉天在元祐曰观天在崇宁曰占天未几又改曰纪元在绍兴曰统元在庆元曰防元此其大畧也然歴之道大矣有歴元有歴谱后汉虞恭宋防之议歴有曰建歴之本必先立元正然后定日法法定然后度周天以定分至三者有程则歴可成也故黄帝造歴元起于辛卯颛帝用乙卯虞用戊午夏用丙寅商用甲寅周用丁巳鲁用庚子汉用乙卯武帝用丁丑范晔载于律歴志者为可考也刘向深明洪范尝作五纪论总六歴而列是非至歆复防其微推易象春秋作三统歴及谱取尹咸所校条而奏之为十八家之书曰黄帝五家歴曰颛帝歴曰夏商周鲁歴曰天歴曰大歴曰日月宿歴此其以歴明者也曰日月行帛图曰五星行度曰律歴数法曰五星宿纪曰日晷曰许商杜忠筭术此皆象数之书而歴之流也故亦以歴名之曰帝王诸侯世谱曰古来帝王年谱此以谱名者也盖谱也者歴叙古帝王授受之次以明三统之序以纪灾祥休咎之徴而使作歴者得以考验故其书与歴并今班固载于艺文志者为可考也不特此也唐一行之论则又有十二议焉曰歴本曰中气曰合朔曰没防畧例曰卦候曰卦议曰度议曰躔盈缩畧例曰九道议曰晷漏中星畧例曰月蚀议曰五星议其外又有歩中朔术有歩发敛术有歩日躔术有歩月离术有歩轨漏术有歩交防术歩五星术今载于唐歴志者又可考也抑尝观唐艺文志其于律书也不特叙歴代之歴书而首叙歴代之筭法如刘向九章重差之筭法张邱建之筭经刘徽之海岛筭经其他如曰七曜歴筭曰黄钟筭法曰五曹筭经纎悉备载而不遗以见其明歴者又不可不先明乎此也欧阳作歴志论边冈用筭巧能驰骋反覆于乘除间由是简防超径防接之术具而经制逺大衰序之法废吁歴其可轻议哉虽然古之论朞数者在大则曰凡三百六十当朞之日是一朞之日数止于三百有六十矣在尧典则曰朞三百六旬有六日是一朞之数又余于大所言者六日矣至于杜预长歴又有周天之数凡三百六十有五度四分度之一为言则一朞之度其所行不足又减于尧典之三分矣则増损之数其不同者又何欤大所言盖自其正数而言之尧典所言盖自其置闰之成数言之长歴所言盖自歩占之法言之此又论歴者之不可不知也
　　日蚀议曰使日蚀皆不可以常数求则旡以稽歴数之踈宻若皆可以常数求则无以知政教之休咎五星议曰五星留速伏见之效表里盈缩之行皆系之于时而象之于政政有小失则小变不然皇天何以隂隲下民警悟人主哉
  </div>
  <div class="pagination">
   <a href="群书考索_page25.html">
    上一页
   </a>
   <span>
    ...
   </span>
   <a href="群书考索_page21.html">
    21
   </a>
   <a href="群书考索_page22.html">
    22
   </a>
   <a href="群书考索_page23.html">
    23
   </a>
   <a href="群书考索_page24.html">
    24
   </a>
   <a href="群书考索_page25.html">
    25
   </a>
   <span class="current-page">
    26
   </span>
   <a href="群书考索_page27.html">
    27
   </a>
   <a href="群书考索_page28.html">
    28
   </a>
   <a href="群书考索_page29.html">
    29
   </a>
   <a href="群书考索_page30.html">
    30
   </a>
   <a href="群书考索_page31.html">
    31
   </a>
   <span>
    ...
   </span>
   <a href="群书考索_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
