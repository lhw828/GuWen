<!DOCTYPE html>
<html>
<head>
    <meta charset="UTF-8">
    <title>玉海 - 第 101 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 101 页/共 284 页</h1>
    <div class="content">






　　玉海卷六十一
<子部,类书类,玉海>
　　钦定四库全书
　　玉海卷六十二
　　宋　王应麟　撰
　　艺文
　　论
　　郑康成曰论者纶也可以经纶世务刘熙曰论伦也有伦理也刘勰曰圣哲训曰经述经叙理曰论陈政则与议説合契释经则与传注参体辩史则与赞评齐行铨文则与叙引共纪弥纶群言而研精一理者也
　　汉素王妙论
　　史记越世家注太史公素王妙论云范蠡本南阳人正义二卷七略云司马迁撰　隋志五行类梁有太史公素王妙议二卷　太平御览太史公素王妙论曰诸称富者非贵其身得志也乃贵恩覆子孙泽及乡里也黄帝设五法布之天下用之无穷盖世有能知者莫不尊亲如范子可谓晓之矣管子设轻重九府行伊尹之术则桓公以霸范蠡行十术之计二十一年之间三致千万再散与贫　太史公自序司马谈习道论于黄子论六家之要指隂阳儒墨名法道德【文中子谓史谈善述九流】
　　汉盐铁论
　　蓺文志儒家桓寛盐铁论六十篇【本议第一曰惟始元六年有诏使丞相御史与所举贤良文学问民疾苦】注师古曰寛字次公汝南人也孝昭帝时丞相御史与诸贤良文学论盐铁事寛撰次之　昭纪始元六年二月诏有司问郡国所举贤良文学民所疾苦议罢盐铁酤秋七月罢酤官赞光知时务之要轻徭薄赋与民休息至始元元鳯之间匈奴和亲百姓充实举贤良文学问民所苦议盐铁而罢酤【中兴书目云杂论致理之言崇本抑末之书也】　食货志昭帝即位六年诏郡国举贤良文学之士问以民所疾苦教化之要皆对愿罢盐铁酒均输官毋与天下争利视以俭约然后教化可兴羊难以此国家大业所以制四夷安边足用之本不可废也乃与丞相千秋共奏罢酒酤【取下萹曰公卿愀然遂罢议奏且罢郡国酟关内铁官奏可】　杜延年传举贤良议罢酒酤盐铁皆自延年发之　车千秋传始元六年诏郡国举贤良文学之士问以民所疾苦于是盐铁之议兴焉【注师古曰议罢盐铁之官百姓皆得煑盐铸钱因总论政治得失也】赞曰所谓盐铁议者起始元中征文学贤良问以治乱皆对愿罢郡国盐铁酒均输务本抑末毋与天下争利然后教化可兴御史大夫羊以为不可废当时相诘难颇有其议文至宣帝时汝南桓寛次公治公羊春秋举为郎至庐江太守丞博通善属文推衍盐铁之议増广条目极其论难着数万言亦欲以究治乱成一家之法焉【师古曰即今之所行盐铁论十卷是也】其辞曰观公卿贤良文学之议异乎吾所闻闻汝南朱生【子伯】言当此之时英俊并进贤良茂陵唐生文学鲁国万生之徒六十有余人咸聚阙庭舒六蓺之风陈治平之原知者赞其虑仁者明其施勇者见其断辩者骋其辞龂断焉行行焉虽未详备斯可略观矣中山刘子推【论作刘子雍】言王道矫当世反诸正彬彬然宏博君子也九江祝生奋史鱼之节发愤懑讥公卿桑大夫据当世合时变上权利之畧虽非正法钜儒宿学不能自解车丞相履伊吕之列当轴处中括囊不言容身而去若夫丞相御史两府之士不能正议以辅宰相阿意茍容以説其上　隋志儒家盐铁论十卷汉庐江府丞桓寛撰【唐志崇文目中兴目卷同】　盐铁论六十篇卷一本议力耕通有错币禁耕复古卷二非鞅晁错刺权刺复论儒忧边卷三园池轻重未通卷四地广贫富毁学褒贤卷五相刺殊路颂贤遵道论诽孝养刺议利议国疾卷六散不足救匮盐铁箴石除狭疾贪后刑授时水旱卷七崇礼备胡执务能言盐铁取下击之卷八结和诛秦伐功西域世务和亲卷九繇役险固论勇论功论邹论蓄卷十刑德申韩周秦诸圣大论杂论凡六十篇【后百官志注史记荆轲传注引汉盐铁论】
　　汉桓谭新论
　　桓谭传谭博学多通徧习五经尤好古学从刘歆扬雄辨析疑异著书言当世行事二十九篇号曰新论上书献之世祖善焉琴道一篇未成肃宗使班固续成之注新论一曰本造二王霸三求辅四言体五见征六谴非七啓寤八祛蔽九正经十识通十一离事十二道赋十三辨惑十四述策十五闵友十六琴道本造述策闵友琴道各一篇余并有上下东观记曰光武读之敕书卷大今皆别为上下凡二十九篇东观记曰琴道未毕但有发首一章　唐志儒家桓子新论十七卷【隋志同梁有集五卷】高帝纪陈平秘计注师古曰应劭之説出新论　夏
　　侯湛亦有新论十卷并在儒家华谭新论十卷　呉顾谭着新言二十篇薛莹著书八篇名曰新议　贾谊新书陆贾新语刘向新序裴新言
　　汉王命论
　　叙传班彪着王命论言高祖之兴有五一曰帝尧之苖裔二曰体貌多竒异三曰神武有征应四曰寛明而仁恕五曰知人善任【唐志彪集三卷】　傅干王命叙言世祖之兴有四曰帝皇之正统形相多异表体文而知武履信而好士【文选注引傅干王命叙】
　　汉沛王通论　演经杂论
　　沛献王辅传辅矜严有法度好经书善説京氏易孝经论语传及图防作五经论时号之曰沛王通论　曹褒传作通义十二篇演经杂论百二十篇又传礼记四十九篇庆氏学遂行于世
　　汉论衡　六儒论
　　王充传字仲任防稽上虞人好论説始若诡异终有理实以为俗儒守文多失其真乃闭目潜思絶庆吊之礼户牖墙壁各置刀笔著论衡八十五篇二十余万言释物类同异正时俗嫌疑充造养性书十六篇注袁山松书充聪明入太学观天子临辟雍作六儒论充作论衡中土未有传者蔡邕入呉始得之常秘玩以为谈助其后王朗为防稽太守又得其书及还许下时人称其才进或曰不见异人当得异书问之果以论衡之益由是遂见传焉抱朴子曰时人疑蔡邕得异书或搜求其帐中隠处果得论衡数卷持去邕丁宁之曰唯我与尔共之勿广也　唐志杂家王充论衡三十卷【隋志二十九卷　今本亦三十卷八十五篇逢遇第一至自纪八十五】　韩愈三贤赞闭门潜思论衡以修　崇文目有续论衡二十卷【当攷】
　　汉潜夫论
　　王符传字节信自和安之后世务游宦当涂者更相荐引而符耿介不同于俗以此遂不得升进志意蕴愤乃隠居著书三十余篇以讥当时得失不欲章显其名故号曰潜夫论其指讦时短讨擿物情足以观当时风政着其五篇云尔贵忠篇浮侈篇实贡篇爱日篇述赦篇唐志儒家王符潜夫论十卷【隋志同　崇文目同】　韩愈三贤
　　赞述赦之篇其防甚明
　　汉六蓺论
　　隋志论语类【唐志经解类】六蓺论一卷郑撰【别集类郑集二卷】
　　汉御冦论
　　赵岐传延熹九年应胡广之辟防南匈奴乌桓鲜卑叛公卿举岐擢并州刺史岐欲奏守边之策未及上防坐党事免因撰次以为御冦论注决録注曰是时纲维不摄阉宦专权岐拟前代连珠之书四十章上之留中不出
　　汉政论
　　崔寔传字子真少沈静好典籍桓帝初诏公卿郡国举至孝独行之士寔以郡举诣公车病不对策除为郎【通监元嘉元年十一月】明于政体吏才有余论当世便事数十条名曰政论指切时要言辨而确当世称之仲长统曰凡为人主宜写一通置之坐侧其辞曰汉兴以来三百五十余嵗矣政令垢翫上下怠懈风俗雕人庶巧伪咸复思中兴之救矣且济时拯世之术岂必体尧蹈舜然后乃理哉期于补防决壊枝柱邪倾随形裁割要措斯世于安宁之域而已故圣人执权遭时定制步骤之差各有云设不强人以不能背急切而慕所闻也昔孔子对叶公以来逺哀公以临人景公以节礼非其不同所急异务也今纵不能纯法八世固宜参以霸政严之则理寛之则乱宣帝严刑峻法海内清肃元帝多行寛政为基祸之主文帝以严致平非以寛致平也当大定其本使人主师五帝而式三王弃茍全之政蹈稽古之踪复五等之爵立井田之制然后选稷契为佐伊吕为辅云云论曰虽晁错之徒不能过也赞曰崔为文宗世擅雕龙子真持论感起昬俗　唐志法家崔氏政论六卷【隋志同作正论梁有五原太守崔寔集二卷録一卷　旧唐志崔氏正论五卷崔寔撰】　司马公曰寔论以矫一时之枉非百世之通义　隋唐志法家魏刘廙阮武政论各五卷【隋志阮子正论】杂家陆澄述政论十三卷【选注引阮子政论又引崔寔本论】
　　汉仲长统昌言
　　仲长统传字公理建安中统为尚书郎参丞相操军事【通监十一年】每论説古今及时俗行事常发愤叹息因著论名曰昌言凡三十四篇十余万言缪袭称统才章足继西京董贾刘扬今简撮其书有益于政者略载云理乱篇损益篇法诫篇　隋志杂家仲长子昌言十二卷録一卷汉仲长统撰【唐志儒家十卷　崇文目二卷　魏志注云二十四篇】　中兴书目今存十六篇余皆缺【八卷杂家】　文选注引仲长子昌言
　　汉申鉴
　　荀悦传建安中迁秘书监侍中【通监十年】志在献替而谋无所用乃作申鉴五篇其所论辨通见政体既成奏之其畧曰道之本仁义而已五典以经之群籍以纬之前鉴既明后复申之为政之术先屏四患乃崇五政养生正俗章化秉威统法又着崇德正论及诸论数十篇【其自着汉记尝载其畧范晔擿篇首数百言及次篇尚主之制备置史官之法】　隋志儒家五卷【唐志同】　中兴书目今所载政体时事俗嫌杂言上下凡五卷【本传止载政体篇文选注引申鉴】
　　汉德论
　　刘毅传封平望侯【北海敬王子】少以文辨称元初元年上汉德论并宪论十六篇【一云十二篇】刘珍马融共上书称其美安帝嘉之拜议郎赐钱百万　文选演连珠注班固功德论曰朱轩之使鳯举于龙堆之表　曹植有魏德论【文选注引之】
　　汉四子讲德论
　　见诗类
　　汉明世论
　　杜笃传着明世论十五篇　文选魏都赋注引杜笃通边论
　　汉辨和同论　崇厚论
　　刘梁传字曼山常疾世多利交以邪曲相党乃着破羣论时之览者以为仲尼作春秋乱臣知惧又着辨和同论云云【隋志刘梁集二卷】　朱穆传字公叔感时浇薄作崇厚论云云注穆著论甚美蔡邕尝至其家自写之【穆集二卷】晋刘寔崇让论
　　汉七曜论
　　刘陶传字子竒拜谏议大夫著书数十万言作七曜论正老子反韩非复孟轲【隋志陶集三卷梁二卷】
　　后汉文武释论
　　旧唐志杂史后汉文武释论二十卷　王越客撰
　　魏圣证论　晋礼乐圣真论
　　王肃传肃善贾马之学而不好郑氏采防同异为尚书诗论语三礼左氏解撰定父朗易传皆列学官时乐安孙叔然【炎】授学郑之门人肃集圣证论以讥短叔然駮而释之及作周易春秋例毛诗礼记春秋三传国语尔雅诸注又著书十余篇　隋志圣证论十二卷【难郑】　唐志经解类十一卷【通典引之】又有王肃政论十卷【殷兴续　隋志正论十卷】　元澹曰王肃规郑数千百条郑学马昭诋劾肃短诏遣博士张融按经问诘融推处是非而肃酬对疲于嵗时　礼记正义案圣证论王肃难郑马昭申郑云张融谨案郊与圆丘是一为郑学者马昭等通之　晋皇甫谧传号晏先生着礼乐圣真之论
　　魏中论
　　徐干传字伟长北海人病辞人工丽美之文乃着中论二十篇阐宏大义以示学者其书杂论治道修身学问之要旁及厯象寿夭之説注魏文帝书曰伟长懐文抱质恬淡寡欲有箕山之志着中论三十余篇辞义典雅足传于后【文选注引中论】　隋志儒家徐氏中论六卷魏太子文学徐干撰【梁目一卷　唐志崇文目卷同】　曽巩目録序贞观政要太宗称尝见干中论复三年丧篇而今书此篇缺攷之魏志称二十余篇世所有者非全书也干能考六艺推仲尼孟轲之防述而论之求其辞时有小失要其归不合于道者少矣其所得于内者又能信而充之有去就显晦之大节因其书以求其为人又知其行之可贤也【李献民云别本有复三年制役二篇巩特不见之尔】　中兴书目十卷今本二十篇分上下两卷上帙治学法象修本虚道贵验贵言艺纪覆辨智行爵禄下帙考伪谴交厯象别夭寿説艺审大臣谨所从亡国赏罚民数
　　魏典论
　　隋志典论五卷魏文帝撰
　　魏陈思王征蜀论
　　春秋正义陈思王征蜀论云下礧成雷榛残木碎
　　魏德论
　　文选王元长序注曹植魏德论曰越八九于往素踵黄帝之灵矩
　　魏万机论
　　蒋济传字子通上万机论文帝善之　隋志杂家八卷【唐志十卷旧志八卷】　书目蒋子万机论十卷凡五十五篇杂论立政用人兵家之説及考论前贤故事杂问【三国志注引万机论】唐志杂家陆澄述正论十三卷【隋志述政论】晋杨伟撰时
　　务论十二卷【隋志同】
　　魏体论　笃论
　　杜恕传着体论八篇【隋志四卷儒家】又着兴性论一篇【兴于为己也】唐志杂家杜恕笃论四卷钟防蒭荛论五卷【隋志同】
　　刘劭乐论【见人物志】　唐志法家刘氏【劭】法论十卷【隋志梁有之桓范世要论十二卷梁二十卷文选注引之】　宋朝邵亢体论十卷论王体者三教体者四兵体者五政体者十三凡二十五篇
　　魏要论
　　隋志儒家梁有周生子要论一卷録一卷魏侍中周生烈撰袁子正论十九卷袁凖撰梁又有袁子正书二十五卷　魏曹羲作至公论王蔚善之而着至机论辞义甚美　唐志法家陈子要言十四卷【陈融　隋志云呉豫章太守】
　　任子道论
　　隋志道家任子道论十卷【旧唐志同】魏任嘏撰梁有养生论三卷嵇康撰　晋阮籍着达庄论　王坦之着废庄论【坦之非时俗放荡不崇儒教颇尚刑名著废庄论】　孔严着通葛论坦之赞美之
　　九州人士论
　　旧唐志名家九州人士论一卷卢毓撰
　　晋五等论
　　陆机传以圣王经国义在封建着五等论又作辨亡论二篇　魏曹冏【宗室】字元首作六代论
　　晋安边论　徙戎论
　　杜预传拜度支尚书建安边论处军国之要　江统传时关陇屡为氐羌所扰统深惧四夷乱华宜杜其萌作徙戎论【一本云元康九年正月太子洗马江统云云】　伏滔传从桓温伐袁真至寿阳【咸安元年】著论二篇名曰正淮上篇曰自战国至晋中兴六百余年保淮南者九姓称兵者十一人皆亡不旋踵寿阳东连三呉之富南引荆汝之利北接梁宋平涂不过七百西援陈许水陆不出千里龙泉之陂良畴万顷舒六之贡利尽蛮越其俗尚气其人习战先王之宰天下选于有德访于三吏正分位明等级画封疆宣政令　宋何承天上安边论陈四事
　　晋五行三统论
　　索靖传作五行三统正验论辨理隂阳气运　隋志梁有三统五德论曹思文撰
　　晋翰林论
　　隋志揔集翰林论三卷晋著作郎李充撰【梁五十四卷唐志文史类三卷】　中兴书目凡二十八篇论为文体要【文选注初学记引翰林论】　文心雕龙魏文述典陈思序书应玚文论陆机文赋仲冶流别范翰林又云翰林博而寡要
　　晋竹林七贤论
　　唐志传记类戴逵竹林七贤论二卷孟仲晖七贤传七卷
　　晋公谦论
　　王坦之传与殷康子书论公谦之义曰公道体于自然故理泰而愈降谦义生于不足故时弊而义着康子及袁宏并有疑难坦之标章擿句一一申而释之　韩伯传坦之着公谦论袁宏作论难之伯作辨谦以折中曰惩忿窒欲着于损象卑以自牧实系谦爻皆所以存其所不足拂其所有余
　　晋新论　物理论
　　隋志新论十卷散骑常侍夏侯湛撰梁有杨子物理论十六卷征士杨泉撰【文选注引之】
　　隋兴衰要论
　　文中子文中子之父王隆以博士待诏云龙门承诏着兴衰要论七篇每奏帝称善【王道篇曰其言六代得失明矣】
　　唐帝王畧论
　　志杂家虞世南五卷【崇文目同　旧史杂史类】　中兴书目贞观间太子中舍人世南承诏撰起太昊讫于隋凡帝王事迹皆畧纪载假公子荅问以攷订云
　　唐封建论
　　防要贞观二年十二月十六日太宗问子孙长久之道萧瑀对以封建上然之始议封建礼部侍郎李百药论曰云云乃钦明昏乱自系安危非守宰公侯以成兴废唐宗室传帝与名臣萧瑀喟然讲封建事而魏征李
　　百药皆谓不然天子由是罢不复议　刘秩政典文皇惠侔前古下无山甫将明之才乃听百药偏昧之説百药不详秦汉晋宋齐隋得失之异谓不足法复忽淳于贾曹刘陆成败之説委之天命天之所命人事而已弃人事舍天理灭圣智任存亡也　柳宗元有封建论
　　唐圣德论
　　通监贞观六年闰七月戊辰秘书少监虞世南上圣德论上手诏称卿论太高朕何敢拟上古但比近世差胜耳【实録八月戊辰上】　武德九年四月给事中欧阳询上帝德论
　　唐列藩正论　正论　忠孝论　十代兴亡论析滞论
　　志儒家武后列藩正论三十卷【杂传记类云章懐太子】储光羲正论十五卷【开元进士】法家李敬正论三卷儒家又有袁子正论二十卷【诗灵台疏引袁准正论云明堂宗庙太学非一体也】正书二十五卷【袁凖　晋人隋志十九卷】干宝正言十卷杂家朱敬则十代兴亡论十卷【魏晋至周隋　圣厯中撰各载一代兴亡之迹先贤忠义之节　淳化二年闰二月己丑秘书监李至等献新补注正言十代兴亡论二部十卷手诏荅之藏秘阁】　许王素节传着忠孝论自明　卢藏用传以俗徇隂阳为析滞论以畅其方徐彦伯传武后时王公卿士以言语为酷吏所排彦
</div>
    <div class="pagination">
<a href="玉海_page100.html">上一页</a><span>...</span><a href="玉海_page96.html">96</a><a href="玉海_page97.html">97</a><a href="玉海_page98.html">98</a><a href="玉海_page99.html">99</a><a href="玉海_page100.html">100</a><span class="current-page">101</span><a href="玉海_page102.html">102</a><a href="玉海_page103.html">103</a><a href="玉海_page104.html">104</a><a href="玉海_page105.html">105</a><a href="玉海_page106.html">106</a><span>...</span><a href="玉海_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
