<!DOCTYPE html>
<html>
<head>
    <meta charset="UTF-8">
    <title>骈志 - 第 50 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 50 页/共 67 页</h1>
    <div class="content">　　背刺天王
　　酉阳杂俎李夷简元和末在蜀蜀市人赵高好鬭常入狱满背镂毗沙门天王吏欲杖背见之辄止恃此转为坊市患害左右言于李李大怒擒就防前索新造筋棒头径三寸叱杖子打天王尽则已数三十余不絶经旬日袒衣而厯门呌呼乞脩理功徳钱又段成式门下驺路神通每军设力能戴石簦靸六百斤石齧破石粟数十背刺天王自言得神力入塲神助多则力生常至朔望日具乳糜焚香袒坐使妻儿供养其背而拜焉
　　若有反相
　　公有反骨
　　汉书高祖立濞于沛为吴王已拜受印召濞相之曰若状有反相独悔业已拜因拊其背曰汉后五十年东南有乱岂若邪然天下同姓一家慎无反
　　北史皇甫玉尝为高归彦相曰位极人臣但莫反归彦曰我何为反玉曰公有反骨　又李文观台宿有逆谋气言于咸阳王禧曰象变汝终为逆谋会无所成但受恶而已至此果如言
　　子公食指动
　　张融揺食指
　　左传楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎尝之而出南史张融传豫章王大会宾僚融食炙始行毕行炙人便去融欲求盐蒜口终不言方揺食指半日乃息出入朝廷皆拭目惊观之
　　安禄山以两足黑子呈韩公
　　呉行鲁以足下文理呈中尉
　　开元传信记安禄山初为张韩公仁愿帐下吏韩公尝令禄山洗足韩公脚下有黑子禄山因窃视之韩公顾笑曰黑子吾贵相也独汝窥之亦能有之乎禄山曰某贱人也不幸两足皆有之比将军者黒而加大不知是何祥也韩公竒而观之约为义儿弥加荐宠【明皇杂录定命録俱载按袁天纲相书云足下有龟文黑子并大贵一品宰辅之相】
　　北梦言呉行曾少事内官西门军容一日为洗足中尉以脚下文理示之曰如此文理争教不作十军军容行鲁曰某亦有之乃脱履呈中尉叹曰我为汝成之后假以军职有功除西川节度
　　百谷
　　五谷
　　杨泉物理论曰梁者黍稷之总名也稻者溉种之总名也菽者众荳之总名也三谷各二十种为六十种蔬果之实助谷各二十种为百谷
　　范子计然曰东方多麦稻西方多麻北方多菽中央多禾五土之宜各有高下高而阳者多荳平而隂者多五谷
　　又曰五谷者万民之命国之重宝也是故无道之君及无道之民皆不能积其盛有余之时以待其衰不足也　月令云五时食谷春麦夏菽季夏稷秋麻冬黍　楚辞大招五谷注稻稷麦荳麻　汉食货志五谷注麻【金】黍【火】稷【土】麦【水】荳【木】教乗法数云黍【粟稷】菽【众豆】麦【大麦小麦】麻稻【粳糯】
　　六谷
　　九谷
　　合璧事类六谷者稻黍稷梁麦瓜是也　又云三谷者梁稻菽是也
　　又云九谷者稷秫黍稻麻大小荳大小麦是也
　　浃日翻形明清清肠之稻
　　揺枝凤冠游龙琼膏之粟
　　拾遗记融泽国有浃日之稻种之十旬而熟有翻形稻言食者死而更生夭而有夀有明清稻食者延年也清肠稻食一粒厯年不饥
　　又有摇枝粟其枝长而弱无风常摇食之益髓有凤冠粟似凤鸟之冠食者多力有游龙粟叶屈曲似游龙也有琼膏粟白如银食此二粟令人轻骨
　　绕明挟劒倾离之荳
　　紫沉云氷通明之麻
　　拾遗记有绕明荳其茎弱自相萦纒有挟劔荳其荚形似人挟劔横斜而生有倾离荳言其荳见日叶垂覆地食者不老不疾
　　又有紫沉麻其实不浮有云氷麻实冷而有灮宜为油泽有通明麻食者夜行不持烛是苣蕂也食之延夀
　　延精昆和轻心醇和含露之麦
　　朝虹宵明焦茅黄蕖闻遐之草
　　拾遗记有延精麦延夀益气有昆和麦调畅六府有轻心麦食者体轻有醇和麦为麴以酿酒一醉累月食之凌冬可袒有含露麦穟中有露味甘如饴　已上俱融泽国出
　　又融泽国之北有草名虹草枝长一丈叶如车轮根大如谷花似朝虹之色宵明草夜视如列烛昼则无光焦茅草髙五丈燃之成灰以水灌之复成茅也谓之灵茅黄渠草映日如火其坚韧若金食者焚身不热闻遐草服者耳聪香如桂茎如兰
　　朱草日生一叶
　　蓂荚日生一荚
　　大戴礼朱草日生一叶至十五日生十五叶十六日一叶落终而复始
　　帝王世纪尧时有草夹阶而生每月朔始生一荚至月半则生十五荚十六日以后日落一荚至月晦而尽月小则余一荚焦而不落王者以是占厯惟盛徳之君应和气而生以为尧瑞名之蓂荚一名灵荚一名仙荚
　　抱朴子曰昔黄帝侯凤鸣以调律唐尧观蓂荚以知月
　　佩之宜子孙
　　食之宜子孙
　　山海经杻阳之山有兽焉其状如马而白首其文如虎而赤尾其音如謡其名曰鹿蜀佩之宜子孙　南方草木状萱草一名宜男妇人懐妊佩其花生男又崇吾之山有木焉员叶而白柎赤花而黑理其实如枳食之宜子孙　又青要之山有鸟焉名曰鴢其状如鳬青身而朱目赤尾食之宜子
　　金盐
　　玉豉
　　东华眞人煮石经舜尝登苍梧山曰厥金玉之香草朕用偃息正道此乃五加也又异名曰金盐昔西域真人王屋山人常言何以得长久何不食石蓄金盐何以得长夀何不食石用玉豉玉豉者即地榆也五加地榆皆是煮石而饵得长生之药也昔尹公度闻孟绰子董士固共相与言曰宁得一把五加不用金玉满车宁得一斤地榆安用明月宝珠
　　睡草
　　梦草
　　述异记桂林有睡草见之则令睡一名醉草亦呼为懒妇箴【又出海南地记】　又洞防记多末国有五味草初生味甘花时味酸食之使人不眠名曰却睡草
　　洞防记梦草似蒲色红昼缩入地夜则出亦名懐梦懐其叶则知梦之吉凶立验也帝思李夫人之容不可得东方献一枝帝懐之夜果梦夫人因改曰懐梦草
　　独活有风不动无风独揺
　　薇蘅有风不偃无风独揺
　　王羲之云石脾入水即干出水便湿独活有风不动无风独摇天下物理岂可以意求唯上圣乃能穷理水经注石滩县有锡义山方圆百里形如城四面有门上有石坛长十余丈世传列仙所居今有道士披髪饵木恒数十人山落谷深多生薇蘅草其草有风不偃无风独揺
　　花径十丈
　　花长十丈
　　真人闗令尹喜传老子语喜曰天涯之渊真人所游各各坐莲花之上一花辄径十丈有返生香逆风闻十里
　　物类相感志华山顶上有池池生千叶莲花长十丈藕大如船服之羽化隋炀帝歩虚辞八行分宝树千丈散芳莲韩退之诗太华峰前玉井莲花开十丈藕如船
　　望舒荷
　　望舒草
　　拾遗记汉灵帝渠中植莲大如盖长一丈南国所献其叶夜舒昼卷一茎有四莲丛生名曰夜舒荷亦云月出则舒也故望舒荷
　　又晋太始中浮支国献望舒草其色红叶如荷近望则如卷荷逺望则如舒荷团团似盖亦云月出则叶舒月没则叶卷
　　向日葵
　　朝日莲
　　曹子建云葵藿之倾叶太阳虽不为之廻灮终向之者诚也
　　益州方物蜀中有朝日莲花色或黄或白叶浮水上开则随日所在日入輙敛藏叶下
　　丹棘忘忧
　　青棠蠲忿
　　古今注欲蠲人之忧则赠以丹棘一名忘忧欲蠲人之忿则赠以青棠一名合欢合欢枝叶柔弱互相交结每一风来輙自相解了不相牵缀树之家庭使人不忿嵇康种之舍前　又本草其叶能去垢至暮即合故曰合昏又谓之夜合花　养生论合欢蠲忿萱草忘忧
　　君子芋
　　博士芋
　　广志云蜀汉既繁芋民以为资凡十四芋有君子芋大如斗魁有百果芋魁大子繁多畞收百斛种一百畞叶以养彘
　　风土记云博士芋蔓生根如鵞鸭卵
　　救穷草
　　醒醉草
　　福地记武当县石堦山西北角有大松树树下生草名救穷冬夏不枯日食三寸絶谷不饥登遐度世陶先生谓之西岳佐命是也
　　天宝遗事兴庆池南岸有草数丛叶紫而心殷有一人醉过于草傍不觉失其酒态后有醉者摘草嗅之立然醒悟故目为醒醉草
　　东陵五色瓜
　　会稽五色瓜
　　史记召平者故秦东陵矦秦破为布衣贫种瓜长安城东瓜美故世俗谓之东陵瓜　又阮籍诗昔闻东陵瓜近在青门外连畛距阡陌子母相勾带五色曜朝日嘉宾四面会
　　述异记呉桓王时会稽生五色瓜今呉中有五色瓜岁充贡赋
　　避讳名薯药
　　避讳名山药
　　负暄杂録山药本名薯蓣避唐代宗讳豫改名薯药宋英宗讳曙遂名山药　又本草一名山芋秦楚名玉延郑越名土藷一名脩脆一名儿草
　　浮根
　　沉实
　　洞防记汉武旦露池西见灵池中有浮根菱根出水上叶沉波下霜降弥美因名青氷菱
　　拾遗记昭帝琳池中有倒生菱茎如乱丝一花千叶根浮水上实沉泥中名紫菱食之不老
　　五大夫松
　　五大夫栢
　　汉官仪秦始皇上泰山风雨暴至休于松【史树】作下因封其树为五大夫
　　河南志嵩山天封观有古栢三株武后封五品大夫防百余歩俗云大小将军
　　仁寿木
　　君子树
　　拾遗记晋人为介之推起思烟台种仁夀木木似栢而枝长柔软其花堪食
　　晋宫阁记华林园有君子树三株
　　千年长生树
　　万年长生树
　　西京杂记上林苑有千年长生树十株万年长生树十株　又晋宫阁记华林园有万年树十四株
　　合掌栢
　　摩顶松
　　酉阳杂俎唐太常博士崔石云汝西有练溪多异栢及暮枝叶敛俗呼合掌栢
</div>
    <div class="pagination">
<a href="骈志_page49.html">上一页</a><span>...</span><a href="骈志_page45.html">45</a><a href="骈志_page46.html">46</a><a href="骈志_page47.html">47</a><a href="骈志_page48.html">48</a><a href="骈志_page49.html">49</a><span class="current-page">50</span><a href="骈志_page51.html">51</a><a href="骈志_page52.html">52</a><a href="骈志_page53.html">53</a><a href="骈志_page54.html">54</a><a href="骈志_page55.html">55</a><span>...</span><a href="骈志_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
