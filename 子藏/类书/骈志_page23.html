<!DOCTYPE html>
<html>
<head>
    <meta charset="UTF-8">
    <title>骈志 - 第 23 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 23 页/共 67 页</h1>
    <div class="content">　　在官无当时誉去后为人思
　　汉书何武疾朋党问文吏必于儒者问儒者必于文吏以相参检欲除吏先为科例以防请托其所居亦无赫赫名去后常见思　又傅子曰傅嘏为河南尹当时无赫赫之名吏民久而后安
　　晋书谢安除呉兴太守在官无当时誉去后为人所思
　　黄霸功名损于治郡
　　吕乂名声损于郡县
　　汉书黄霸材长于治民及为丞相总纲纪号令风采不及丙魏于定国功名损于治郡时
　　蜀志吕乂代董允为尚书令众事无留门无停賔乂厯职内外治身俭约谦靖少言为政简而不烦号为清能然持法刻深好用文俗吏故居大官名声损于郡县
　　王尊请以身塞隄
　　萧憺请以身塞堤
　　汉书王尊为徐州刺史迁东郡太守久之河水盛溢泛浸瓠子金隄老弱奔走恐水大决为害尊躬率吏民投洗白马祀水神河伯尊亲执圭璧使巫策祝请以身填金隄因止宿庐居隄上吏民数千万人争叩头救止尊尊终不肯去及水盛隄壊吏民皆奔走唯一主簿泣在尊旁立不动而水波稍却廻还吏民嘉壮尊之勇节白马三老朱英等奏其状下有司考皆如言
　　南史始兴忠武王萧憺为荆州刺史六年州大水江溢隄壊憺亲率将吏冒雨赋丈尺筑之而雨甚水壮众皆恐或请避焉憺曰王尊尚欲身塞河隄我独何心以免乃登堤叹息终日辍膳刑白马祭江神釂酒于流以身为百姓请命言终而水退隄立
　　移书显责
　　移书劳勉
　　汉书薛宣入守左冯翊满岁称职为真始高陵令杨湛栎阳令谢游皆贪猾不逊持郡短长前二千石数按不能竟及宣视事诣府谒宣设酒饭与相对接待甚备已而隂求其罪臧具得所受取宣察湛有改节敬宣之效廼手自牒书条其奸臧封与湛湛自知罪臧皆应记而宣辞语温润无伤害意湛即时解印绶付吏为记谢宣终无怨言而栎阳令游自以大儒有名轻宣宣独移书显责之曰告栎阳令吏民言令治行烦苛适罚作使千人以上赋取钱财数十万给为非法卖买听任富吏贾数不可知证验已明白欲遣吏考案恐负举者耻辱儒士故使掾平镌令孔子曰陈力就列不能者止令详思之方调守游得檄亦解印绶去
　　又频阳县北当上郡西河为数郡凑多盗贼其令平陵薛恭本县孝廉功次稍迁未尝治民职不办而粟邑县小辟在山中民谨朴易治令钜鹿尹赏久郡用事吏为楼烦长举茂材迁在粟宣即以令奏赏与恭换县二人视事数月而两县皆治宣因移书劳勉之曰昔孟公绰优于赵魏而不宜滕薛故或以徳显或以功举君子之道焉可怃也属县各有贤君冯翊垂拱成勉所职卒功业
　　仇季智以孝经感母子相泣
　　韦景骏以孝经感母子改悔
　　谢承后汉书仇览字季智为县阳遂亭长好行教化人有陈元者凶恶不孝其母诣览言元览呼元诮责以子道与一卷孝经使诵读之元深改悔到母牀下谢罪曰元少孤为母所骄谚曰孤犊触乳骄子骂母乞令自改母子更相向泣于是元遂修孝道后成佳士
　　旧唐书韦景骏为贵乡令县人有母子相讼者景骏谓之曰吾少孤每见人养亲自恨终天无分汝幸有母温清之地何得如此锡类不行令之罪也因垂泣呜咽仍取孝经付令习读之于是母子感悟各请改悔遂称慈孝
　　召父杜母
　　邵父陈母
　　东观汉记杜诗为南阳太守性节俭而政治清平以诛防立威善于计略省爱民役造作水耕用力少见功多时人方于召信臣故南阳人为之诗曰前有召父后有杜母
　　交广记祥符九年邵晔知广州凿内河通舟飓风不为害陈世卿代之奏免广南口盐广人歌曰邵父陈母除我二苦
　　后有三王
　　后有二君
　　汉书王骏为司校尉奏免丞相匡衡迁少府成帝欲大用之出骏为京兆尹试以政事先是京兆有赵广汉张敞王尊王章至骏皆有能名故京师称曰前有赵张后有三王
　　后汉书延笃字叔坚为京兆尹其政用寛仁忧恤民黎擢用长者与参政事郡中懽爱三辅咨嗟焉先是陈留边凤为京兆尹亦有能名郡人为之语曰前有赵张三王后有边延二君
　　愿乞侯君
　　愿借冦君
　　风俗通侯霸字君房为淮平大尹政理有能名及王莽败霸保固自守卒全一都更始元年遣使征霸百姓老弱相携号哭遮使者或当道而卧皆曰愿乞侯君复留期年民乃诫乳妇勿得举子侯君当去必不能全使者虑霸就征临淮必乱不敢受玺书而具以状闻
　　后汉书冦恂为颍川太守郡中政理盗贼不入代朱浮为执金吾后颍川盗起从驾南征恂从至颍川盗贼悉降而竟不拜郡百姓遮道曰愿从陛下复借冦君一年乃留恂长社鎭抚吏人受纳余降
　　东观汉记耿纯字伯山钜鹿人请治一郡尽力自効上笑曰卿乃欲以治民自効乃拜纯为东郡太守后坐事免上过东郡数千人号呼涕泣云愿复得耿君上复以纯为东郡太守
　　号称神君　　　　号为神君
　　号曰圣君
　　续汉书荀淑有高才王畅李膺皆以为师为朗陵矦相号称神君
　　晋书曹摅为临淄令狱有死囚岁夕摅行狱愍而出之尅日令还掾吏固争咸谓不可摅曰此虽小人义不见负自为诸君任之至日相率而还并无违者一县叹服号曰圣君
　　又乔智明为隆虑共二县令二县爱之号为神君部人张兊为父报讐母老单身有妻无子智明愍之停其狱岁余令兑将妻入狱兼隂纵之人有劝兊逃者兑曰有君如此吾何忍累之纵吾得免作何面目视息世间于狱产一男防赦得免其仁感如是
　　以付樊公
　　已寄苏公
　　后汉樊晔为天水太守政严猛好申韩法善恶立断人有犯其禁者率不生出狱吏人及羌胡畏之道不拾遗行旅至夜聚衣装道傍以付樊公
　　北史苏琼除南清河太守郡多盗贼及琼至奸盗止息或外境奸非辄从界中行过者无不捉送零陵县人魏双成住处与畿内武城交错失牛疑其村人魏子賔列送至郡一经穷问知賔非盗而便放之双成云府君放贼去百姓中何处可得琼不理其语宻遣访获盗者从此畜牧不收云但存府君其隣郡富家将财物寄置界内以避盗冀州绎幕县人成氏大富为贼攻急告曰我物已付苏公矣贼遂去　又南史王猛为晋陵太守威惠兼举奸盗屏迹富商野次云以付王府君
　　任延教民牛耕
　　王景教民牛耕
　　后汉书任延为九真太守九真俗以射猎为业不知牛耕民尝告籴交趾每致困乏延乃令铸作田器教之垦辟田畴岁岁开广百姓充给
　　又王景为庐江太守先是百姓不知牛耕致地力有余而常不足郡界有楚相孙叔敖所起芍陂稻田景乃驱率吏民修起芜废教用犂耕由是垦辟倍多境内丰给遂铭石刻誓令民知常禁又训令蚕织为作法制皆着于乡亭
　　民益种芋
　　长自引芋
　　列仙传酒容者为梁丞相使民益种芋菜曰三年当大饥卒如其言梁民不死
　　汝南先贤传袁安字邵公除隂平长时年饥荒民皆菜食租入不毕安听使输芋曰百姓饥困长何得食谷先自引芋吏皆从之
　　蒲鞭
　　苇杖
　　后汉书刘寛厯典三郡吏民有过蒲鞭示辱　又异苑崔景眞守平昌有惠政常悬一蒲鞭而未尝用文选安陆王碑南阳苇杖未足比其仁　曹子建诗蒲鞭苇杖示有刑
　　降者欲去皆听
　　冦者见获放还
　　晋书羊祜率营兵出镇南夏开设庠序绥懐逺近甚得江汉之心与呉人开布大信降者欲去皆听之北史周广川公测行汾州事政在简惠颇得人和地接东魏数相抄窃或有获其为盗者多缚送之测皆命解缚置之賔馆然后引与相见如客礼焉仍宴设放还其国卫送出境自是东魏人大慙乃不为冦两界遂通庆吊
　　伏腊放囚
　　年终放囚
　　后汉虞延建武初除细阳令每至岁时伏腊輙休遣徒系各使归家并感其徳应期而还有囚于家被病自载诣狱既至而死　华阳国志王长文元康初试守江源令梁书何凤为建安太守放囚事同
　　南史谢方明晋末宋武帝加晋陵太守为骠骑长史南郡相尝年终江陵县狱囚事无轻重悉放还家使过正三日还到罪重者二十余人主簿季咸等固谏方明不纳一时遣之囚及父兄并惊喜涕泣以为就死无恨至期有重罪一人醉不能归违二日乃返余一囚十日不来逡廵墟里不能自归乡村责让率领将送竟无逃者逺近叹服　旧唐书吕元膺为蕲州刺史放囚事同
　　元旦放囚
　　至日放囚
　　北齐书张华原为兖州刺史狱有系囚谓之曰三元之始念卿幽闭今给假五日足得展谒亲亲期尽当还也囚果应期而至
　　南史王志字次道僧防子也为东阳太守郡狱有重囚十余冬至日悉遣还家过节皆反惟一人失期至曰此自太守事主事者勿忧明日果至以妇孕吏人益叹服之　又梁书席阐为东阳太守傅岐为始新令冬至放囚俱同
　　以江名子　以孟名子　以任名子　以郑字子以阳名子
　　江祚别传祚为安南太守民思其徳生子多以江名之　又孟宗为豫章太守人思其惠路有行歌故时人之生以孟为名　又东观记任延为九真太守使男女皆以年齿相配同时相娶者二十余人后多名子为任
　　又魏志郑浑为邵陵令天下未定民皆剽轻不念产殖其生子无以相活率皆不举浑所在夺其渔猎之具课使耕桑又兼开稻田重去子之法民初畏罪后稍丰给无不举赡所育男女多以郑为字
　　新唐书阳城字亢宗出为道州刺史治民如治家宜罚罚之宜赏赏之不以簿书介意月俸取足而已州产侏儒岁贡诸朝城哀其生离无所进帝既求之城奏曰州民尽短若以贡不知何者可供自是罢州人感之以阳名子
　　发奸摘伏
　　发伏禁奸
　　汉书赵广汉字子都为京兆尹以和顔接士推功于掾吏发于至诚吏见者皆输冩心服广汉精于吏事尤善为钩距以得民情其发奸摘伏如神
　　又张敞字子高治京兆略循赵广汉之迹方略耳目发伏禁奸不如广汉
　　晓告奸黠主名
　　勘取盗贼名簿
　　汉书尹翁归入守右扶风治如在东海故迹奸邪罪名亦县县有名籍盗贼发其比伍中翁归輙召其县长吏晓告以奸黠主名教使用类推迹盗贼所过抵类常如翁归言
　　北史韩襃为北雍州刺史州带北山多有盗贼褒宻访之并豪右所为也而阳不之知厚加礼遇乃悉召桀黠少年素为乡里患者署为主帅分其地界有盗发而不获者以故纵论于是诸被署者莫不惶惧皆首伏乃取盗贼名簿藏之因大牓州门曰自知行盗者可急来首即除其罪尽今月不首者显戮其身籍没妻子以赏前首者旬日之间诸盗咸悉首尽襃取名簿勘之一无差异并原其罪许以自新由是羣盗屏息
　　削投书主名
　　得投书主名
　　汉书赵广汉教吏为缿筩及得投书削其主名而托以为豪杰大姓子弟所言其后彊宗大族家家结为仇讐奸党散落风俗大改吏民相告讦广汉得以为耳目盗贼以故不发发又輙得一切治理威名流闻及匈奴降者言匈奴中皆闻广汉【苏林曰缿音项如瓶可授投书孟康曰筩竹筩也如今官受宻事筩也师古曰缿若今盛钱臧瓶为小孔可入而不可出或缿或筩皆为此制而用受书今投于其中也筩音同】
　　魏志国渊迁魏郡太守时有投书诽谤者太祖疾之欲必知其主渊请留其本书而不宣露其书多引二京赋渊敇功曹曰此郡既大今在都辇而少学问者其简开解年少欲遣就师功曹差三人临遣引见训以所学未及二京赋博物之书也世人忽略少有其师可求能读者从受之又宻喻防旬日得能读者遂往受业吏因请使作笺比方其书与投书人同手收摄案问具得情理
　　污赭輙收
　　持缣悉斩
　　汉书张敞为京兆尹既视事求问长安父老偷盗酋长数人居皆温厚出从童骑闾巷以为长者敞皆召见责问因贳其罪把其宿负令致诸偷以自赎偷长曰今一旦召诣府恐诸偷惊骇愿一切受署敞皆以为吏遣归休置酒小偷悉来贺且饮醉偷长以赭污其衣裾吏坐里闾阅出者污赭輙收缚之一日捕得数百人穷治所犯或一日百余发尽行法罚由是枹鼓稀鸣市无偷盗
　　旧唐书兵马使安国宁与上官涗不善谋反以城降贼事泄刘昌裔宻计斩之即召其麾下千余人食之赏缣二匹伏兵诸要巷令持缣者悉斩之无一人得脱
　　营士子文首杀窦礼
　　书吏李若首杀卢显
　　魏志护军营士窦礼近出不还营以为亡表言逐捕没其妻盈及男女为官奴婢盈连至州府称寃自讼莫有省者乃辞诣廷尉高柔问曰汝何以知夫不亡盈垂泣对曰夫少单特养一老妪为母事甚恭谨又哀儿女抚视不离非是轻狡不顾室家者也柔重问曰汝夫不与人有怨讐乎对曰无良善与人无讐又曰汝夫不与人交钱财乎对曰尝出钱与同营士焦子文求不得时子文适坐小事繋狱柔乃见子文问所作言次曰汝颇曾举人钱不子文曰自以单贫初不敢举人钱物也柔察子文色动遂曰汝昔举窦礼钱何言不邪子文恠知事露应对不次柔曰汝已杀礼便宜早服子文于是叩头具首杀礼本末埋藏处所柔便遣吏卒承子文辞徃掘礼即得其尸诏书复盈母子为平民班下天下以礼为戒
　　魏志胡质任东莞士卢顕为人所杀质曰此士无讐而有少妻所以死乎悉见其比居年少书吏李若见问而色动
　　分市鹿脯
　　诈市牛皮
　　北史齐彭城景王浟为沧州刺史有一人从幽州来驴防鹿脯至沧州界脚痛行迟偶防一人为伴遂盗驴及脯去明旦告州浟乃令左右及府僚吏分市鹿脯不限其价其主见脯识之推获盗者
　　又浟为定州刺史时人有被盗黒牛背上有白毛长史韦道建谓中从事魏道胜曰使君在沧州禽奸如神若捉得此贼定神矣浟乃诈为上符市牛皮倍求价直牛主认之因获其盗
　　道乌
　　亭猪
　　汉书黄霸吏有谒者霸劳苦之曰甚苦食于道旁乃为乌所盗肉
　　又霸具为乡人区处某所大木可以为棺某亭猪子可以祭
　　还谢亭长
　　逼摄县令
　　汉书赵广汉尝记召湖都亭长湖都亭长西至界上界上亭长戏曰至府为我多谢问赵君亭长既至广汉与语问事毕谓曰界上亭长寄声谢我何以不为致问亭长叩头服实有之广汉因曰还为我谢界上亭长勉思职事有以自效不忘卿厚意
　　北史邢邵为兖州刺史吏人奸伏守令长短无不知之定陶县去州五十里县令妻日暮取人斗酒束脯邵逼夜摄令未明而去责其取受举州不识其所以
　　辛公义革岷俗
</div>
    <div class="pagination">
<a href="骈志_page22.html">上一页</a><span>...</span><a href="骈志_page18.html">18</a><a href="骈志_page19.html">19</a><a href="骈志_page20.html">20</a><a href="骈志_page21.html">21</a><a href="骈志_page22.html">22</a><span class="current-page">23</span><a href="骈志_page24.html">24</a><a href="骈志_page25.html">25</a><a href="骈志_page26.html">26</a><a href="骈志_page27.html">27</a><a href="骈志_page28.html">28</a><span>...</span><a href="骈志_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
