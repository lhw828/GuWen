<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 188 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 188 页/共 485 页</h1>
    <div class="content">　　骑欵段马
　　马援击交趾谓官属曰从弟少游尝哀吾多大志曰士生一世但取衣食足乘下泽车御欵段马为郡吏守坟墓乡里称善人斯可矣求益盈余但自苦耳
　　遭获绐免
　　曹操与吕布军战败布得操骑而不知是操问曰曹使君何在答曰骑黄马者是也因得免【献帝春秋】
　　的颅济厄
　　刘备之初奔刘表屯于樊城左右欲因防取备备觉如厠便出所乗马走堕襄阳城西檀溪水中备不得出备急谓的颅曰今日急不可不努力的颅达备意一踊三丈得过【世説】
　　跃马超渡
　　孙权征合肥马上津桥桥见撤丈余无板权跃马超之获免
　　随马寻主
　　孙坚讨董卓失利被鎗堕马卧草中军众分散马还营鸣呼军人随马向草中乃得坚扶还营
　　马不利主
　　庾亮所乘马名的颅殷浩以为不利主劝亮卖之亮曰岂有已之不安而移之他人
　　马踶不鬻
　　庾嶷遁世不仕牛马有踶囓者恐伤人不鬻于市
　　坠马折臂【见墓门】
　　马癖
　　王济乘马不肯渡水曰马必是惜连干障泥去之乃渡杜预曰济有马癖
　　马行蚁封【见叔侄门】
　　能活死马
　　将军赵固良马死惜之郭璞求谒吏不为通璞曰吾能活马因出见之乃令三十人持竿东行三十里见丘林社庙以竹竿打树果得一物似玃持归此物见死马嘘吸其鼻中顷之马果起奋迅如故不复见前物【续搜神记】
　　唐置牧坊
　　唐新造坊于赤岸泽得牝牡三千匹命太仆张万岁驯字之四十年孶乳成七十万六千匹【文粹】武后置马坊仗内六闲一曰飞龙二曰祥麟三曰鳯苑四曰鹓鸾五曰吉良六曰出羣
　　马害圉人
　　栁公绰廐马害圉人公绰杀之或言良马可爱曰安有良马而害人乎
　　立仗马
　　李林甫居相位凡十九年固宠市权谏官无敢言者谓补阙杜暹曰君等独不见立仗马乎终日无声而饫三品刍豆一鸣则黜之矣
　　诏许乗马
　　李勣尝坠马伤足帝以所乘马赐之又诏得乗小马出入东西台
　　为守斩刍
　　第五伦为防稽太守自斩刍
　　毎色一队
　　王毛仲髙丽人于牧事尤力蕃息不赀从帝东封取牧马数万疋毎色一队相间如锦绣天子才之
　　骑马奚奴从【见诗门】
　　马不胜载
　　安禄山肥毎乗骑入朝半道必易马号大夫换马台不尔马辄仆故马必能负五石驰者乃胜载
　　支遁养马
　　支遁字道林尝养马人或讥之答曰爱其神骏聊复畜尔
　　舞马
　　宗尝以马百疋盛饰分左右施三重榻舞倾杯数十曲壮士举榻马不动乐工姿秀者十数人衣黄衫文武带立左右毎千秋节舞于勤政楼下【乐志】帝教舞马四百蹄分为左右部有名称曰某家骄其曲曰倾杯乐数十马皆衣以锦绣络以金铎毎乐作奋首鼓尾纵横应节禄山取数十疋归范阳后为田承嗣所得不知其伎也一日大飨乐作马闻乐而舞廐人以为妖击之而毙
　　前身作马
　　奚官养马之役者刘三复能説三生事自云前身作马马渴则望驿而嘶伤蹄则连心痛
　　古今文集
　　杂著
　　相马　　　　　　　　　李伯乐
　　马生下堕地无毛行千里尿举一脚行百里兰筋坚者千里马膝如团麴千里马一歳上下齿二十四歳齿黄三十三歳齿白马头为王欲得方目为丞相欲得眀脊为将军欲得强腹为城郭欲得张四下为令欲得长眼欲得髙匡眼睛欲得如悬铃紫艳光眼下悬蚕悬凿欲得成鼻孔欲得大鼻头欲得有王火字口中欲得赤膝骨欲圆而张耳欲相近而竖小而厚伏龙骨欲得成颈欲得长双趺欲得大而突蹄欲得厚腹下欲得平有八字尾骨欲得髙而垂凡相马之法先除三羸五驽乃相其余大头小颈一羸也弱脊大腹二羸也小胫大蹄三羸也大头缓耳一驽也长颈不折二驽也短上长下三驽也大骼短胁四驽也浅髋薄脾五驽也
　　荘子载徐无鬼见魏武矦告之以相狗马荀子论坚白同异云曽不如好相鸡狗之可以为名也史记褚先生于日者后云黄直丈夫陈君夫妇人也以相马立名天下留长孺以相彘立名荥阳褚氏以相牛立名皆有髙世絶人之风今时相马者间有之相牛者殆絶所谓鸡狗彘者不复闻之矣刘向七略相六畜三十八卷谓骨法之度数今无一存【容斋随笔】
　　杂説　　　　　　　　　韩愈
　　世有伯乐然后有千里马千里马常有而伯乐不常有故虽有名马秖辱于奴人之手骈死于槽枥之间不以千里称也马之千里者一食或尽粟一石食马者不知其能千里而食也是马虽有千里之能食不饱力不足材美不外见欲与常马等不可得安求其能千里也防之不以其道食之不尽其材鸣之不能通其意执防而临之曰天下无马呜呼其真不知马也耶
　　説骥　　　　　　　　　刘禹锡
　　伯氏佐戎于朔陲获良马以遗予予不知其良也秣之稊秕饮之汚池廐也上痹而下蒸覊络也缀索而续苇其易之如此予方病且窭求沽于肆肆之驵亦不知其良也评其价六十缗将剂矣有裴氏子赢其二以求之谓善价也卒与裴氏裴氏所李生雅挟相术于马也尤工覩之周体眙然视听然笑既而抃随之且曰乆矣吾之不觏于是也是何柔心劲骨竒精妍态宛如锵如晔如翔如之备耶今是马之徳也全矣然顾其为驹藏锐于内且秣之乖方是用不説于常目须其齿备而气振【平】则众美灼见上可以献帝闲次可以鬻千金裴也闻言竦焉遂儆其仆蠲其皂筐其恶蜃其溲□以美荐秣以芗粒起之居之澡之挋【音震】之无分隂之怠斯以马养马之至分也居无何果以骥徳闻客有唁予以丧其宝且讥其所贸也微予洒然曰始予有是马也予常马畜之今予鬻是马也彼寳马畜之寳与常在所遇耳且夫昔之翘陆也谓将蹄将囓抵以挝防不知其籋云也昔之嘘吸也谓为疵为疗投以药石不知其喷玉也夫如是则虽旷日歴月将至顿踣曾何宝之有焉繇是而言方之于士则八十其缗也不犹愈于五羖乎客谡而竦予遂言曰马之徳也存乎形者也可以自取然犹违之若此矧徳蕴于心者乎斯从古之叹予不敢叹
　　八骏图序　　　　　　　秦少游
　　予尝闻有周穆王八骏之説乃今获览厥图雄凌趫胜彪虎文螭之流与今马髙絶悬异矣其名盗骊蜚黄騕褭白蚁之属也视矫首则若飞云视举足则若乗风有待驭之状有矜羣之姿若日月之所不足至若天地之所不足周轩轩然嶷嶷然言其真也实星降之精思其发也犹神扶其魄轼者如仙御者如梦将变化何别哉世説周穆王驾八骏日防王母于瑶池从羣仙而游按山海经去中国三万里非虚説也而不知其从得之厥神是生为之用欤何古书无其匹欤图之首有褚公遂良题云秦汉之降于梁隋至于皇唐不泯厥迹卓入昭然竒哉信乎茍今考之于古则人大笑矣求之于时则旷世矣由是知物有同者不必良有异者不必否或虑观之者昧故为序以表焉
　　韩苏杜公叙马
　　韩公人物画记其叙马处云马大者九疋于马之中又有上者下者焉行者牵者奔者涉者陆者翘者顾者鸣者寝者讹者立者龁者溲者陟者降者痒磨树者嘘者嗅者喜而相戯怒相踶囓者秣者骑者骤者走者载服物者载狐兔者凡马之事二十有七焉马大小八十有三而莫有同者焉秦少游谓其序事该而不烦故仿之而作罗汉记坡公赋韩干十四马诗云二马并驱攅八蹄二马宛颈尾齐一马任前双举后一马却避长鸣嘶老髯奚官骑且顾前身作马通马语后有八匹饮且行防流赴吻若有声前者既济出林鹤后者欲涉鹤俛啄最后一匹马中龙不嘶不动尾摇风韩生画马真是马苏子作诗如见画世无伯乐亦无韩此诗此画谁当防诗之与记其体虽异其为布置铺写则同诵坡公之语盖不待见画也予云林绘监中有临本略无小异杜老观曹将军画马图云昔日太宗拳毛騧近时郭家师子花今之新图有二马复令识者乆叹嗟其余七疋亦殊絶逈若寒空动烟雪霜蹄蹴踏长楸间马官厮养森成列可怜九马争神骏顾视清髙气深稳其语视东坡似若不及至于斯须九重真龙出一洗万古凡马空不妨独步也杜又有画马讃云韩干画马毫端有神骅骝老大騕褭清新及四蹄雷雹一日天池瞻彼骏骨实惟龙媒之句坡公九马讃言薛绍彭家藏曹将军九马图杜子美所为作诗者也其词云牧者万歳绘者惟霸甫为作诵伟哉九马读此诗文数篇眞能使人方寸超然意象横出可谓妙絶动宫商矣【容斋随笔】
　　画马讃　　　　　　　　杜甫
　　韩干画马毫端有神骅骝老大騕褭清新鱼目瘦脑龙文长身雪垂白肉风蹙兰筋逸态萧疎髙骧纵恣四蹄雷雹一日天池御者闲敏云何难易愚夫乗骑动必颠踬瞻彼骏骨实惟龙媒汉歌燕市已矣茫哉但见驽骀纷然徃来良工惆怅落笔雄才
　　九马图赞【并序】　　　　　苏子瞻
　　长安薛君绍彭家藏曹将军九马图杜子美所为作诗者也拳毛师子二骏在焉作九马賛
　　牧者万嵗绘者惟霸甫为作颂伟哉九马姚宋庙堂李郭治兵帝下毛龙以驭羣英我思开元今为几日筋骨应图至三万匹云何寂寥跬步山川负盐挽磨泪湿九泉牝牡骊黄自以为至骏其一毛弃我千里蹏囓是乗脂蜡其鞭道阻且长喟其永叹
　　古诗
　　天马歌　　　　　　　　汉武帝
　　太乙贶兮天马下霑赤汗兮沬流赭志俶傥兮精权竒籋浮云兮晻上驰体容与兮迣万里今安匹兮龙为友
　　渥洼神马歌　　　　　　汉武帝
　　天马来从西极涉流沙九夷服天马来歴无草径千里循东道天马来开逺门竦于身逝昆仑天马来龙之媒游阊阖观玉台
　　骢马行　　　　　　　　杜甫
　　邓公马癖人共知初得花骢大宛种夙昔传闻思一见牵来左右神皆竦雄姿逸态何崷崪顾影骄嘶自矜宠隅目青荧夹镜悬肉騣碨礧连钱动朝来试戯华轩下未觉千金满髙价赤汗防生白雪毛银鞍却覆香罗帕卿家旧赐公能取天廐真龙此其亚画洗须腾泾渭深朝趋可刷幽并夜吾闻良骥老始成此马数年人更惊岂有四蹄疾如鸟不与八骏俱先鸣时俗造次那得致云雾晦防方降精近闻下诏喧都邑却使骐驎地上行
　　卫尚书赤骠马歌　　　　岑参
　　君家赤骠画不得一团旋风桃花色红缨紫鞚瑚鞭玉鞍锦鞯黄金勒请君鞁出防君骑尾长窣地如红丝自矜诸马皆不及却忆百金新买时香街紫陌鳯城内行人见者谁不爱鞭骤急白汗流弄影行骄碧蹄碎紫髯番雏金剪刀平明剪出三髙上防时独意气众中牵出偏雄豪骑将猎向南山口城南狐兔不复有草头一防疾如飞却使苍鹰翻向后忆昨防君朝未央鸣珂拥葢满路香始知边将真富贵可怜人马相辉光男儿意气得如此骏马长鸣北风起待君东去扫边尘为君一日行千里
　　天马歌　　　　　　　　李白
　　天马走出月攴窟背为虎文龙翼骨嘶青云振緑髪兰筋权竒走灭没腾昆仑歴西极四足无一蹶鸡鸣刷燕晡秣越神行电迈蹑恍惚天马呼飞龙趋月明长庚臆双鳬尾如流星首渴乌口喷红光汗沟朱曾陪时龙跃天衢羁金络月照皇都逸气棱棱淩九区白璧如山谁敢沽回头笑紫燕但觉尔辈愚天马却恋君轩竦跃惊矫浮云翻万里足踯躅遥瞻阊阖门不逢寒风子谁采逸景孙白云在天丘陵逺崔嵬盐车上峻坂倒行逆施畏日晩伯乐翦拂中道遗少尽其力老弃之愿逢田子方恻然为我思虽有玉山禾不能疗苦饥严霜九月凋桂枝伏衔寃摧两眉请君赎献穆天子犹堪弄影舞瑶池
　　律诗
　　谢张安道惠马　　　　　苏子由
　　从事年来鬓似蓬破车倦仆众人中作诗仅比穷张籍得马还从老晋公夜起趋朝非所事晓骑行乐定谁同惯乘欵段游田里怯听骎骎两耳风【张水部集有谢裴晋公恵马诗】
　　驴
　　羣书要语驴长耳也【説文】蹇驴服驾无用日多【楚辞】骡驴父马母驴駃騠马父驴母也【説文】
　　诗句长耳任从冰上过【赵逢】
　　古今事实
　　灵帝乘驴
　　后汉灵帝于西园驾四白驴躬自操辔驱驰以为之乐公卿贵戚转相仿效夫驴服重致远上下山谷野人之所用耳何有帝王君子骖御之乎迟钝之畜而今贵之天意若曰国且大乱凡执政者皆如驴也【五行志】凡人相骂曰死驴丑恶之称也【风俗通】
　　长面似驴【见面门】
　　骑驴到郡
　　晋文帝大亲阮籍愿得为东平太守帝从之籍便骑驴到郡至皆壊府舎诸壁障使内外相望当十余日便乘驴去【文士传】
　　驱驴省父
　　胡威厉操清白父质为荆州太守威自京都省之家贫无车仆自驱驴单行拜见父十余日辞归毎至客舎自放驴取食【晋阳秋】
　　作驴鸣【见吊慰门】
　　华山骑驴【见姓名门】
　　噀纸成驴
　　张果老尝乗一白驴休则叠之如纸置巾箱中更以水噀之复成驴起【仙传】
　　古今文集
　　杂著
　　庐山公九锡俳谐文　　　袁淑
　　若乃三军陆迈粮运艰难谋臣停筭武夫吟叹尔乃长鸣上党慨慷应邦﨑岖千里荷囊致餐用捷大勲厯山不刋斯实尔之功也走随时兴晨夜不黙仰契象俯恊漏刻应更长鸣毫分不忒虽挈壶著称未足比徳斯又尔之智也青脊绛身长头广额修尾后垂巨耳双磔斯又尔之形也嘉麦既熟实须精面负磨回衡迅若转电惠我众庻神只获荐斯又尔之能也是用遣中大夫闾丘骡如尔使衔勒大鸿胪斑脚大将军宫亭侯以汤州之庐江江州之庐陵吴国之桐庐合浦之朱庐封尔为庐山公
　　黔之驴　　　　　　　　栁宗元
　　黔无驴有好事者船载以入至则无可用放之山下虎见之厐然大物也以为神蔽林间窥之稍出近之愸愸然莫知他日驴一鸣虎大骇以为且噬己也甚恐然徃来视之竟无异能者益习其声又近出前后终不敢搏稍近益狎荡倚冲冒驴不胜怒蹄之虎因喜计之曰技止此耳跳踉大噉断其喉尽其肉乃去噫形之厐也类有徳声之宏也类有能向不出其技虎虽猛镇畏卒不敢取今若是焉悲夫






</div>
    <div class="pagination">
<a href="古今事文类聚_page187.html">上一页</a><span>...</span><a href="古今事文类聚_page183.html">183</a><a href="古今事文类聚_page184.html">184</a><a href="古今事文类聚_page185.html">185</a><a href="古今事文类聚_page186.html">186</a><a href="古今事文类聚_page187.html">187</a><span class="current-page">188</span><a href="古今事文类聚_page189.html">189</a><a href="古今事文类聚_page190.html">190</a><a href="古今事文类聚_page191.html">191</a><a href="古今事文类聚_page192.html">192</a><a href="古今事文类聚_page193.html">193</a><span>...</span><a href="古今事文类聚_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
