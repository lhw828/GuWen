<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 109 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 109 页/共 320 页</h1>
    <div class="content">　　坐举主二
　　原雅拜　狂言【汉司隶何武举方正见盘辟雅拜有司以为诡众虚伪坐左迁楚内史　华隂丞嘉言朱云兼资文武可试守御史大夫匡衡以为大臣国家股肱明主愼择嘉小生狂言妄相举荐嘉竟坐】贬秩　治罪【严延年察狱吏廉会其吏有赃不入身坐举不实贬秩笑曰后无复有举人者丞相参军宋挺盗官布六百匹正刑弃市遇赦充奋武将军阮抗请为长史司直刘隗字大连劾抗请治罪】坐免　自杀【后汉王丹字仲回客有荐士于丹者因举之后举者犯罪丹坐免客惭自絶】
　　【丹召曰何量丹之薄也不为设食以设之相待如旧　池阳令举廉吏王昱于薛宣未召昱妻受囚家钱昱实不知后人言之昱惭自杀宣乃旌其柩也】　増罚金　夺俸【杜氏通典曰北齐孝昭帝皇建二年诏内外执事官从五品以上三府主簿録事参军诸王文学侍御廷尉三官尚书郎中中书舎人毎在三年之内各举一人所举之人止在一职三载之内有犯死罪以下刑罪以上举主凖举人之罚各罚其金自鞭以下举主勿论　孔帖曰于公异不能事后母仕不归省诏赐孝经罢归田里卢迈坐举非其人夺俸两月】免官　谪戍【孔帖曰不实免王丹之官　续文献通考曰明洪武六年罢科举专用辟荐初】
　　【立法甚严毎举者至京上亲校阅不称防輙坐举主徃徃有谪戍者】　亏典　纳赂【册府元曰孟简为山东道观察使宪宗元和十四年御史奏简举均州郧郷县镇遏兵马使赵洁充夲县令有亏典刑勅罚一月俸料　又曰李肇李翺并为中书舎人文宗太和三年贬肇为将作监翺为少府少监以柏耆纳赂赐死肇与翺同荐柏耆故也】　连坐　悔举【文献通考曰宋太祖建隆三年诏常参官内有尝佐藩郡及歴州县官者各保举堪充幕职令録一人不必以亲为避他日有所犯不如举状连坐之　续文献通考曰理宗绍定元年梁成大乞申严荐举法廉吏犯入已赃者许举主悔举从之】　削户黜阶【上详前失所举一　杜氏通典曰后魏孝庄帝诏求德行文艺政事强直者县令郡守刺史皆叙其志业具表以闻三人以上县令太守刺史赏一阶举非其人黜一阶】　充刺史　任县令【册府元曰开元二十九年诏内外官有亲伯叔及兄弟并子侄中有才术异能堪充刺史县令者任以名荐其卑官所举人听于所由长官处通状一时録奏其考试通人任用之后如有亏犯典宪名实不相副者所举之人与其同罚如政绩着闻终始廉谨为众所知者其所举人与其同赏　又曰元和二年制曰江淮大县毎歳据阙委三省御史台诸司长官节度观察使各举堪任县令有能否与元举人同赏罚】　杀栁升流子谅【册府元曰天寳三载长安县令栁升坐赃于朝堂杖杀升为韩朝宗所荐坐举人不直】
　　【制贬吴兴郡别驾贠外　孔帖曰张九龄尝荐长安尉周子谅为监察御史子谅劾奏牛仙客语援防书帝怒杖子谅于朝堂流瀼州九龄坐举非其人贬荆州长史】　有不职　无可采【孔帖曰陆贽秉政始请台阁长官得自荐其属有不职坐举者文献通考曰宋太祖开寳九年诏翰林学士李昉等阅诸道所孝弟力田等人试问所业无所采乃悉退去诏劾夲部官滥举之罪】　条察李咏覆视僧孺【册府元曰唐韩朝宗为荆州刺史开元二十四年邓州南阳县令李咏擅兴赋役贬为康州都城县尉咏之为令也朝宗所荐乃贬为洪州刺史　孔帖曰裴垍坐覆视皇甫湜牛僧孺等对策非是罢学士】　不如所举　当循此法【续文献通考曰景定四年诏令侍从台諌给舎卿监郎官以上及制总监司各举所知不拘员限不如所举则连坐之制宜在必行　又曰洪熈元年上谕曰古者除官则署举主姓名贪秽则连坐今当循此法】
　　坐举主三
　　増不实免官【孔帖云薛登疏曰汉法所举之主终身保任杨雄之坐田仪成子之得魏相赏罚之令行则请谒之心絶退譲之义着则贪竞之路消请寛年限以容简汰不实免官得人加赏自然见贤不隠贪禄不专矣】　必罚【又云缪举必行其罚】　连坐法非【山堂考索云宋朝自祖宗以来有荐举除授之目仍列举主姓名或在官贪浊不公柔懦不理职务废阙处断乖违并量轻重连坐且夫人之难知自尧舜病之矣今日为善而明日为恶犹不可保况于十数年之后其防者已壮壮者已老而犹执其一时之言使同被其罪不已过乎】　举主自首【文献通考云太宗端拱四年令内外官所保举人有变节逾滥者举主自首原其罪】　犯赃【绩文献通考曰明景泰三年诏各处见任官员果有才行政事优长拘于资格屈在下僚者并听在内四品以上在外廵抚廵按方面正官荐举进京所举人后犯赃罪连坐举主】取士弗当刋文有差【又云孝宗治四年令考官不能胜任而取士弗当刋文有差】
　　【连举主坐罪】
　　坐举主四
　　増诏唐贞观十八年诏曰朕遐想千载旁览九流详求布政之方莫若荐贤之典元凯就列仄微可以立帝功管隰为臣中人可以成覇业是以去夏变动翰墨披露丹府畴咨海内尺木旣树思覩逰雾之羣云罗宏张伫降翔庭之翼而诸州所举十一人朕载怀仄席引入内殿明访政道相顾结舌岂可饰丹漆于朽质假风云于决起者哉宜并放还各从本色其举主以举非其人罪论
　　增策唐田备对请行赏罚以劝举贤策曰顷者德宗皇帝颁下诏防令举所知自是内外百寮歳有闻荐有司各详其状咸命以官语其数诚得多士之名考其才或非尽善之实何则得贤由举择慎审愼审由赏罚必行十年以来未闻有司之以得所举赏一人以失所举罪一人则内外之荐恐未专精出处之贤或有遗滥斯所以令陛下尚有未得贤之叹也伏惟申命所举深诏有司量其短长之才授以大小之职然后明察臧否精考课最得人者行进贤之赏谬举者坐不当之辜自然上下精详逺近惩劝谨闗梁以相保责轮辕以相承俾夫草靡风行达于天下则天下之耳尽为陛下听天下之目尽为陛下视明其视则举不失徳广其听则野无遗贤而后官得其才事得其序











　　御定渊鉴函巻一百四十一
<子部,类书类,御定渊鉴类函>
　　钦定四库全书
　　御定渊鉴函巻一百四十二
　　政术部二十一【奉使　招抚　废命附】
　　奉使一
　　原论语曰使于四方不辱君命可谓士矣　初学记曰魏武选举令曰夫遣人使于四方古人所愼择也故仲尼曰使乎使乎言其难也案周官小行人掌国賔客之礼籍以待四方之使者凡四方之使者大客则摈小客则受其币听其辞使适四方朝觐宗遇防同君之礼也存頫省聘问臣之礼也行夫掌国传遽之小事媺恶而无礼者凡其使也必以旌节虽道有难而不时必达【周礼注曰传遽若今时乗传骑驿而使者也媺福庆也恶丧荒也此事之小者无礼行夫主使之道有难谓遭疾病他故不以时至也必达王命不可废也　唐贾公彦疏曰无礼者无摈介而单行谓之无礼也】又风俗通云周秦常以岁八月遣輶轩之使采异代方言还奏之永藏秘室汉旧仪奉玺书使者乗驰传其驿驹也三行日夜千里为程又说苑曰明君之使人也任
　　之以事不制以辞遭吉则贺之凶则吊之此奉使之事也其称谓有行李【左传曰行李之往来杜预注行李行人也】行人【论语曰行人子羽脩饰之注曰行人掌使之官】凡国之将命遣使往曰奉命来曰复命一曰报命亦曰归报　増册府元曰周官小行人之职达六节辨五物以周知天下之故其往也赋皇华以遣之其还也歌四牡以劳之盖所以重宣命之寄慰于役之勤斯古道也得非王者居九重之深御四海之广虑下情之未达惧一物之失所由是愼择其人俾专厥任若乃察謡俗采方言赈恤孤穷兴举孝秀辨庶士之淑慝平羣盗之俶扰至有干文谪见天灾流行或推赐租之恩或举申捄之典斯皆因时立制以裨政治者也合璧事曰行人之职时聘以结诸侯之好间问以谕诸侯之志春秋列国亦多有之汉唐以来有巡行之博士直指之绣衣观风之八使案察之六条皆所以宣导德意延问疾苦究吏治之得失视风俗之厚薄其归一也宋熈宁中尝遣使察访绍圣中诏三岁一遣郎中御史按诸路监司　嘉祐集曰敌国有事相待以将无事相观以使今之所以使者亦轻矣曰此人也为此官也则以为此使也今岁以某来岁当以某如县令差役必均而已矣
　　奉使二【招抚　废命附】
　　原毛诗曰四牡劳使臣之来也有功而见知则说矣曰四牡騑騑周道逶迟岂不怀归王事靡盬我心伤悲又曰皇皇者华君遣使臣也送之以礼乐言逺而有光华也曰皇皇者华于彼原隰駪駪征夫毎怀靡及【谨案此是文王为西伯使臣往来中国知其勤苦而劳来也】　左传曰齐侯以诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也不虞君之渉吾地也何故管仲对曰昔召康公命我先君太公曰五侯九伯女实征之尔贡包茅不入王祭不供无以缩酒寡人是征昭王南征而不复寡人是问对曰贡之不入寡君之罪也敢不供给昭王之不复君其问诸水濵　又曰公孙归父以襄仲之立公也有宠欲去三桓以张公室与公谋而聘于晋欲以晋人去之冬公薨季文子言于朝曰使我杀适立庶以失大援者仲也夫遂逐东门氏子家还及笙坛帷复命于介杜预注曰归父襄仲子也襄仲居东门故曰东门氏子家归父字适谓子恶齐外甥也襄仲杀之而立宣公除地为坛而张帷也介副也将去使介反命于君　又曰晋侯秦伯围郑晋军函陵秦军泛南佚之狐言于公曰国危矣若使烛之武见秦君师必退武夜缒而出见秦伯曰秦晋围郑郑既知亡矣若亡郑而有益于君敢以烦执事越国以鄙逺君知其难也焉用亡郑以倍邻邻之厚君之薄也若舍郑以为东道主行李之往来供其困乏君亦无所害夫晋何厌之有既东封郑又欲肆其西封若不阙秦将焉取之阙秦以利晋唯君图之　又曰晋使解扬如宋使无降楚曰晋师悉起将至矣郑人囚而献之楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信汝则弃之速即尔刑对曰臣闻之君能制命为义臣能承命为信信载义而行之为利谋不失利以衞社稷民之主也受命以出有死无霣寡君有信臣下臣获考死又何求楚子舍之以归　公羊传曰礼大夫受命不受辞出境以安社稷利国家者则专之可也何休注曰外事不素制不豫设故云不受辞也　谷梁传曰季孙行父秃晋却克眇衞孙良夫跛同时而聘于齐齐人使秃者迓秃者眇者迓眇者跛者迓跛者萧同叔子处台上而笑之闻于客客不悦而去相与立胥闾而语移日不解齐人有知之者曰齐之患自此始也齐晏子短使楚楚为小门而延晏子晏子不入曰使狗国者从狗门入而臣使楚不当从狗门入　韩诗外传曰越王句践使廉稽献民于荆王荆王使者曰越夷狄之国也臣请欺其使者荆王曰越王贤人也其使者亦贤子其慎之使者出见廉稽曰冠则得以俗见不冠不得见廉稽曰夫越亦周室之列封也不得处于大国而处江海之陂与鼋鳣鱼鼈为伍文身剪髪而后处焉今来至上国必曰不冠不得见如此则上国使适越亦将劓墨文身剪髪而后得以俗见可乎荆王闻之披衣出谢　论语曰蘧伯玉使人于孔子孔子与之坐而问焉曰夫子何为对曰夫子欲寡其过而未能也使者出子曰使乎使乎　説苑曰魏文侯封太子击于中山三年使不往来赵仓唐曰君何以不遣人使大国太子曰愿之久矣未得可使者对曰臣愿奉使侯何嗜好太子曰侯嗜晨鳬好北犬于是遣仓唐緤北犬奉晨鳬文侯悦曰击爱我哉乃复太子击故曰仓唐一使文侯为慈父击为孝子　史记曰赵平原君使于春申君赵使欲夸楚为玳瑁簪刀劒悉以珠饰之春申君客三千余人上客皆蹑珠履以见赵使赵使大慙　又曰陆贾楚人以客从髙祖定天下名有口辨居左右常使诸侯时中国初定尉佗平南越因王之髙祖使贾赐佗印为南越王贾至尉佗魋结箕踞见贾贾说佗曰足下中国之人亲戚昆弟坟墓在眞定今足下欲以区区之越与天子抗衡为敌国祸且及身矣佗乃蹶然起坐谢贾曰居蛮夷中久殊失礼仪汉书髙帝纪汉王曰孰能为我使淮南使之发兵背楚留项王于齐数月我之取天下可以万全随何曰臣请使之乃与二十人俱使淮南　増又曰文帝后二年诏使者冠盖相望结辙于道以谕朕意于单于　原史记司马相如传云是时卭筰之君长闻南夷与汉通得赏赐多多愿为内臣妾请吏比南夷天子问相如相如曰邛筰冉駹者近蜀道易通秦时常通为郡县矣至汉兴而罢今仍复通为置郡县愈于南夷天子以为然乃拜相如为中郎将建节往使副使者王然于壶充国吕越人驰四乘之传因巴蜀币物以赂西南夷　汉书楼防传曰防方正为諌大夫使郡国多持币帛过齐上书求上先人冢因防宗族故人各以亲疎与束帛一日散百金之费使还奏事称意擢为天水太守吴录曰张俨字子节吴人弱冠知名以博文多识拜
　　大鸿胪使于晋孙皓谓曰今南北通好以君有出境之才故相屈行　又曰张俨使晋曰皇皇者华臣其荣惧无古人延誉之美磨砺锋锷思不辱命也　费袆别传曰孙权每别酌好酒以饮袆视其已醉然后问以国事并论当世之务辞难累至袆輙辞以醉退而撰次所问事事条对无所遗失权乃以手中尝所执宝刀赠之袆答曰臣不才何以堪明命然刀所以讨不庭禁暴乱者也但愿大王勉建功业同奬汉室臣虽闇弱终不东顾　晋纪云吴使陟璆如魏晋文王飨之问吴之戍备几何对曰自西陵以至江都五千七百里又问道里甚逺难为坚固对曰疆界虽逺而其险要必争之地不过数四犹人虽有八尺之躯靡不受患其防风寒亦数处耳文王善之厚为之礼　方言曰遣輶轩使者采絶代方言　华覈表云今虽遣大夫循行风俗衔命糺察黜陟为名扬虎视之威厉秋鹰之爪则在人之畏威结舌未肯言人短也　增晋书曰张骏遣治中从事张淳称藩于蜀以假道通表建康李雄许之谓曰贵主英名盖世土险兵强何不亦称帝自娱一方淳曰寡君祖考以来世笃忠贞以仇耻未雪枕戈待旦何自娱之有雄慙曰我之祖考本以晋臣为众所推遂有今日琅邪若能中兴亦当率众辅之厚为淳礼而遣之淳卒致命于建康　册府元曰刘晏肃宗宝应二年吐蕃犯长安既平帝命晏充度支转运等使如上都宣慰百姓以晏旧京尹观者如堵既宣恩煦无不忭舞　又曰贺若察代宗大歴四年为给事中察自颍州使还赐帛五十匹先是颍州刺史李岵以暴政专杀帝命验其事察复奏称旨　又曰裴度元和中为司封郎中时魏博节度使田季安卒牙军立小将田兴为留后宪宗遣度使魏州宣谕兴豕僭侈之后视事斋阁尤加敞恶之乃治旧采访使防居之请度为壁记述兴谦降奉法魏人深德之　又曰元稹为监察御史宪宗元和四年奉使东蜀劾奏故劒南东川节度使严砺擅籍没涂山甫等八十八户　经济编曰晋王存勗闻燕王守光称帝大笑曰俟彼十年吾当问其遣李承勲往用邻藩通使之礼典客者曰吾王帝矣公当称臣承勲曰燕王自可臣其境内岂可臣他国之使守光囚之数日出而问之曰臣我乎承勲曰燕王能臣我王则我请为臣不然有死而已守光不能屈　册府元曰后唐伊广襟情洒落善占对及为汾州刺史时武皇主盟诸侯景附军机缔结聘遗旁午广奉使称旨　又曰郭崇韬临事机警应对可观武皇时为典谒奉使凤翔称防　言行録曰范文正公岁大蝗旱诏公奉使安抚江淮还因民所食乌昩草进呈乞宣示六宫戚里用抑奢侈　増招抚册府元曰孔巢父建中末为魏博宣慰使巢父博辩多智对田悦之众陈逆顺利害君臣之道士众愧悚喜忭曰不图今日复覩王化　又曰李为吏部员外郎徐州张建封卒其子愔为将校所迫俾领军务诏择临难不慑者即其军以谕之遂命直抵其军召将士传朝旨陈祸福脱监军桎梏凶党不敢犯　又曰关播为都官员外郎时湖南山洞中王国良聚众为盗令播往宣谕之使回改兵部员外郎　又曰李大亮为散侍郎时樊邓未平因遣大亮安集之所下者四城拜安州刺史　又曰宋庆礼为大理评事充岭南采访使时崖振等五州首领更相侵掠荒俗不安承前使人惧其炎瘴莫有到者庆礼躬至其境询问风俗示以祸福于是安堵遂置鎭兵五千人　又曰柏耆为右拾遗元和十五年鎭州王承元归国移鎭滑州朝廷赐成德军赏钱令郑覃宣慰军人赍钱未至浩浩腾口穆宗诏耆往谕旨众心乃安　増废命册府元曰汉郭允明为翰林茶酒使干祐元年命允明宣赐荆南髙保融旌节官诰允明出自羣小举动骚纵令本司官健荷御酒数十甖至诸宫每保融宴席之际惟厉声索御酒自饮　又曰周金彦英为尚辇奉御使髙丽称臣于夷王恭帝显德六年决杖一百配流商州
　　奉使三【招抚　废命附　采风謡案奸慝幷入】
　　原天节　皇华【韩阳天文要集曰天节星主奉使小而明即使中正　下详奉使二】　执圭　持斧【礼记曰大夫执圭而使所以申信也　汉书曰武帝末郡国贼盗羣起拜暴胜之为直指使者衣绣持斧捕盗贼督课郡国东至海以军兴诛不从命者戚振州郡】　埋轮　揽辔【司马彪续汉书曰汉安帝元年遣八使廵行风俗皆耆儒多知唯张纲年少官最微受命之部而纲埋其轮于洛阳都亭曰豺狼当道安问狐貍遂奏大将军梁冀河南尹尹不疑十五事皆臣子所切齿书奏御京师震悚　又曰范滂字孟博汝南人举孝廉光禄四行时冀州饥荒盗贼羣起乃以滂为清诏使案察之登车辔慨然有澄清天下之志】　献节　张旌【左传曰秦伯使西乞术来聘且言将伐晋襄仲辞焉对曰寡君得徼福于用公鲁公以事君不腆先君之敝器而使下臣致诸执事以为瑞节要结好命所以借寡君之命结二国之好是以敢致之　蜀志曰陈震字孝起入拜尚书尚书令奉命使吴贺孙权践祚震入吴界移关候曰东之与西驿使往来冠盖相望申盟载好日新其事震以不才得充下使即日张旌语众各自约誓国有典刑惧或有违幸必斯诲示其所宜】　谒关　移候【仪礼曰使者及境张旜誓乃谒关人郑注曰谒告也下详上注】　展币　袭圭【仪礼曰使者及馆展币于贾人之馆如初賔入门左公再拜賔避不答拜　又贾人东面坐啓椟取圭垂缫賔袭执圭郑注曰执圭盛礼也又画饰为相致敬也】河源　海上【史记曰汉使穷河源其山多玊石采来云云　又曰天子巡边至朔方使郭吉】
　　【告单于单于怒迁吉北海上】　赤帷　白盖【司马彪续汉书曰大使车五乘驾驷赤帷持节者重道五百弰弩十二人　又曰小使车兰舆赤毂白盖从驺四十人】　奉璧　拭圭【史记赵惠文王时秦昭王遗赵王书愿以十五城易和氏璧蔺相如奉璧入秦　仪礼曰賔朝服立东西面贾人北面坐拭圭郑注賔使者拭清之也】　遗鸿　献鹄【鲁连子曰展无所为鲁君使遗齐襄君鸿至渑而浴鸿鸿失其裴在御者曰鸿之毛物可使若一能买鸿耳无所曰吾非不能买鸿也是上隐君下易币无所不敢　説苑曰魏文侯使舍人无择献鹄于齐侯无择行道失之献空笼曰非无钱以买鹄恶轻易其币】受命　从宜【仪礼曰使者载旜帅以受命于朝　礼记曰使从宜礼从俗】　受圭还玉【仪礼曰使者受圭垂缣以命　又曰君使卿皮弁还玉于馆賔受圭退右旁南立】　饮
　　冰　冒雾【庄子沈诸梁曰吾爨无欲清之人今吾朝受命而夕饮冰吾其内热欤　朝冒雾露昼被尘埃】　衔命　奉辞【衔君命而使奉辞复命】　勤王　招士【只役勤王　汉武使博士循行天下举独行君子士有特招使者之任也注士有异行须特招也】　星飞斗风入律【汉书曰飞星大如缶出西南入斗下占曰汉使匈奴明年匈奴单于雕陶莫臯死遣中郎将杨兴使匈奴　十洲记曰天汉三年西国王使使来献使者曰常占东风入律百旬不休青云干吕连月不散中国将有好道之君我国故捜竒蕴而贡神香乘毛车以济弱水于今十三年矣】　适四方　逹六节【礼记大夫七十适四方乘安车自称曰老夫行役以妇人　周礼逹天下之六节山国用虎节土国用人节泽国用龙节皆以金为之道路用旌节门关用符节都鄙用管节皆以竹为之】　奉君事征师役【择任而往奉尔君事敬无废命有征事奉使四方征师役也】　举张禄
　　荐不疑【郑安平操范雎亡匿奉使谒者王稽至魏安平诈为卒侍王稽稽问魏有贤人可与俱西游者乎安平曰臣里中有张禄先生欲见君其人有仇不敢昼见乃夜见之稽遂载入秦卒为秦相　暴胜之为直指使至渤海闻隽不疑贤遣使请不疑相见荐诣公车拜青州刺史】　轻币益敬　成礼加敏【子叔齐子为季武子介以防自是晋人轻鲁币而益敬其使齐子相季武子以礼故也　齐国庄子来聘自郊劳至于赠贿礼成而加之以敏敏审于事】　承命不忘　选使宜重【叔向曰防罢有后于楚宜哉承君命不忘敏　温峤字太眞上疏曰选使宜重不可减二千石见居二品者】观采风謡　图画聚落【后汉和帝分遣使者各至诸郡观采其风謡　后汉李恂拜侍御史持节使幽州慰抚北狄所过皆图画山川屯田聚落百余巻悉奏之】　行人之官　輶轩之使【汉书纵横家者流盖出于行人之官受命不受辞此其所长也及邪人为之则尚诈谖而弃其信】　君子于役　使者旁午【汉书使者旁午谓一纵一横也盖使者纵横也】受命不宿于家　既殡而造于朝【礼记凡为使者已受命君言不宿于家急君使也　大夫聘未至而卒则既殡而造于朝注介将事也】　轺车　驿　朝受命　夕引道　载驰载驱　不日不月　周官行人汉仪使者　奉兹星使　采彼风謡　勤宣帝命　敷求人瘼　悚惕奉公　咨诹问政　省问风俗　图写山川　夏为大暑暴炙　冬为风寒偃薄　周适四方巡行风俗　汉分八使观采方言　増惬旨　合意【册府元龟曰房式宪宗时为吏部郎中时河朔节度刘济王士眞张茂昭皆以兵壮气豪相持短长李吉甫荐式为给事中将命于河朔歴使诸鎭讽谕之还奏惬旨　又曰裴度为御史中丞元和十年自淮西行营宣慰还言军事多合帝意】　三岁　八事【上详奉使一合璧事　杨时集曰周宪之宣和二年淮南荒旱诏公察视赈济公登对陈八事上皇一一开允】　六条　五术【册府元龟曰孙伏伽为大理卿贞观十二年太宗遣伏伽等二十二人以六条巡察四方以澄清为务多所贬黜举奏　又曰陆贽补渭南尉徳宗立遣黜陟使十一人行尺下贽説使者请以五术察风俗曰听謡诵审其哀乐纳市贾观其好恶讯簿书考其争讼览车服等其俭奢省作业察其取舍】　分繻　送节【沈约诗曰资币分繻出帝京　杜甫诗曰传声看驿使送节向河源】　酬良马　赐袭衣【册府元龟曰崔敦礼检校右骁衞长史武徳几年令敦礼往幽州召庐陵王李瑗瑗举兵反执敦礼问以京师消息敦礼竟无屈挠及瑗诛太宗壮之酬以良马　又曰王峻为枢密使广顺三年正月太祖御便殿顾谓侍臣曰河隄决坏大兴功役宜得干才往彼规画峻对曰兴作事大臣欲自往区分及辞赐袭衣金带防绢】　独不辞　无不通【人曰滋为工部员外郎贞元十四年西川韦臯始通西南夷蛮长异牟寻贡琛请吏朝廷方选郎吏可行者皆以西南边逺惮之滋独不辞德宗深嘉之以本官兼中丞持节入南诏使还擢为谏议大夫　人曰晋聂廷祚为太子賔客善揣人情多有才艺饮博谐戏无所不通累奉使抗越及荆湖藩镇侯王见者爱之】震威武　问疾苦【又曰李靖授岭南抚慰大使以岭海陋逺久不见德非震威武示礼】
　　【义则无以变风俗即率兵南巡延视长老宣布天子徳意逺近欢服　又曰太宗贞观三年五月旱令中书舍人杜正伦崔敦礼守给事中尹文宪张元素等往关内诸州分道抚慰问人疾苦见禁囚徒量事断决人有寃枉不能自申者随状理之】　封千户　命四臣【史记曰髙帝使刘敬使匈奴还报曰匈奴不可击此必见短伏竒兵以争利上怒械系敬往而厄于白登还至广武赦敬封千户号建信君　宋史曰欧阳脩迁翰林学士奉使契丹其主命贵臣四人押宴曰此非常制以卿名重故尔】　辞致馆吉衅钟【左传曰叔弓聘于晋报宣子也晋侯使郊劳辞曰寡君使弓来继旧好固曰女无敢为賔彻命于执事敝邑矣敢辱郊使致馆辞曰寡君命下臣来继旧好好合使成臣之禄也敢辱大馆叔向曰子叔子知礼哉　经济编曰秦楚毂兵秦王使人使楚楚王使人戏之曰子来卜之谓何曰吉楚人曰王方杀子以衅钟其吉如何使者曰秦楚毂兵我王使我先窥我死而不还则吾王知警是吾所谓吉也使者以报楚王赦之】　廉察民乏　宣扬朝化【册府元龟曰裴寂为右仆射髙祖武徳元年诏廵京城以西诣彼闾阎见其耆老观其风俗廉察吏民乏絶之徒量加赈给如有寃滞并为申理髙年疾病就致束帛　又曰皇甫无逸武徳初为御史大夫时益部新开政刑未洽长吏赃污狼藉令无逸持节廵抚无逸宣扬朝化法令严肃蜀中甚頼之】　言辽可平　知蜀可取【又曰贾言忠为侍御史髙宗干封中裨将薛仁贵既降扶余川遂沿海略地与行军总管李勣大军相防时言忠受诏往辽东支度军粮使廻帝问以军事言忠画其山川地势且言辽东可平之状　人曰后唐李严为客省使奉使于蜀时王衍失政严知其可取使还具奏故平蜀之谋始于严】　尽一时选　继二好【资治通鉴曰魏遣常侍李谐聘梁至建康武帝引见与语应对如流上目送之谓左右曰朕今日遇勍敌时南北通和务以俊乂相夸衔命接客必尽一时之选无才地者不得与焉梁使至邺邺下为之倾动魏使至建康亦然　合璧事除贾防制曰继好二奉辞万里副车之任选亦不轻】　长跪而谢　厚礼而遣【战国防曰安陵君使唐睢使秦秦王谓唐睢曰寡人以五百里之地易安陵安陵君不听寡人何也唐睢曰安陵君受地于先王虽千里不敢易也岂直五百里哉秦王怒曰公亦尝闻天子之怒乎伏尸百万流血千里唐睢曰大王尝闻布衣之怒乎伏尸二人流血五步天下缟素今日是也挺劒而起秦王色挠长跪而谢之晋书曰凉州张骏遣参军王隲聘于赵赵王曜谓之曰贵州和好卿能保之乎隲曰不能侍中徐邈曰君来】
　　【结好而云不能保何也骘曰齐桓贯泽之盟诸侯不召自至葵丘之防叛者九国赵国之化常如今日可也若政教凌迟尚未能察迩者之变况鄙州乎曜曰此凉州君子也厚礼而遣之】　蒙逊起拜彦通慙谢【经济编曰魏李顺奉使至凉凉主防逊遣扬定归谓顺曰年衰多疾不堪拜伏小差当相见顺曰王之老疾朝廷所知岂得自安不见诏使防逊延顺入至庭中防逊箕坐隐几无动起之状顺正色大言曰不谓此叟无礼乃至于此今不忧覆亡而敢凌侮天使魂魄逝矣何用见之逊乃起拜　又曰后周马希萼之帅羣蛮也府库累世之积皆为溆州蛮酋符彦通所掠彦通富强称王于溪洞间王逵既得湖南欲遣使抚之其将王防朗请行既至责之曰昔马氏在湖南足下祖父皆北面事之今王公尽得马氏之地足下不早往乞盟异日得无悔乎彦通慙执防朗乎谢之即日去王号】　招抚谕刘济　抚庭凑【册府元龟曰唐温造河内人德宗建中中为张建封所礼时李希烈用兵四刼多所陷没德宗患之以刘济方推忠诚密诏建封选贤德有识之士往谕之乃署造节度参谋使于幽州造与语未讫济俯伏流涕愿效死节　唐书曰韩愈转兵部侍郎鎭州乱杀田正而立王庭凑诏愈宣抚愈至庭凑严兵迓之曰所以纷纷者乃此士卒也愈大声曰天子以公为有将帅材故赐以节岂意同贼反耶神策六军之将如牛元翼比者不少但朝庭顾大体不可弃之公久围之何也庭凑曰即出之愈曰若尔即无事矣】　下三十余州　擒二百余人【册府元龟曰淮安王神通武徳四年窦建德刺史王羡求降神通为使者慰抚山东下三十余州建德之地悉定　又曰契苾何力为左骁卫大将军髙宗龙朔九年以何力为铁勒道安抚大使乃拣精五百驰入谓曰国家知汝被诖误遂有翻动汝等皆可自新罪在酋渠得之则已诸姓大喜共擒伪叶防及设特勒等同恶二百余人以归诛之】　关中羣盗皆下　岭南首领尽降【又曰殷矫初为太宗渭北道元帅长史时关中羣盗往往聚结令矫招慰之所至皆下　又曰李峤为监察御史时岭南邕岩二州首领反叛发兵讨击髙宗令峤往监军事峤乃宣朝旨特赦其罪叛者尽降因罢兵而还髙宗嘉之】　原废命失辞　违命【行人失辞失礼违命】乐祁不敬　公子失礼【乐祁以君命越疆而使未致使而私饮酒不敬二君不可不讨乃执之晋执之也　谷梁传曰公子遂如齐至黄乃复乃者亡乎上之辞也注大夫受命而出虽死以尸将命今遂以疾而还失礼违命故曰亡上】　不能专对　所在停留【论语诵诗三百使于四方不能专对虽多亦奚以为　后汉李郃为汉中户曹吏时窦宪纳妻郡国皆有礼庆郃谏太守宪危亡可待勿与交通不听遂自请行许之所在停留以观变至扶风宪就国自杀友党悉诛与交通者免官惟汉中守不预】　废职　弃命　弃事不忠　废命非敬　既辱君命　是速尔尤　臣节无失宁念解扬之忠　君命不恭宜及乐祁之责　増舞蹈　酣饮【册府元龟曰后唐乌昭遇为供奉官天成初使于两浙每以朝廷事私于吴人目钱镠为殿下自称臣谒镠行舞蹈之礼　又曰李仁矩为左衞大将军天成中奉使东川董璋张宴以召之仁矩贪于馆舍与娼妓酣宴日既中而不至大为璋所诟】　与其争礼　莫能措言【又曰唐髙表仁太宗时为新州刺史贞观十一年倭国使至太宗遣表仁持节抚之浮海数月方至表仁无绥逺之才与其王争礼不宣朝命而还由是遂絶　又曰罗让寳歴中为吏部郎中充沧州宣慰使是时李全略死其子同捷窃主兵事朝廷命让等宣慰盖欲示以威信冀其革心而让等至沧州莫能措一言授以书诏而归】
　　奉使四【招抚　废命附】
　　増六辔如濡【诗云六辔如濡载驰载驱】　原时聘以结诸侯之好【周礼大行人职云时聘以结诸侯之好殷頫以除国之慝郑注曰此二事亦以王见诸侯之臣使来者为文也时聘者亦无常期天子有事诸侯使大夫来聘亲以礼见之礼而遣之所以结其恩好也天子无事则以殷頫谓一服朝之岁也慝恶也一服朝之岁五服诸侯皆使卿以聘礼来頫天子天子以礼见之命以政禁之事所以除其恶行也】　间问以谕诸侯之志【郑注曰此王使臣于诸侯之礼也间问者间岁一问诸侯谓存省之属谕诸侯之志者谕言语谕书名其也】　贺庆以赞诸侯之喜【郑注云赞助也】　致禬以补诸侯之烖【郑注曰致禬凶礼之吊礼禬礼也补诸侯灾者若春秋澶渊之防谋归宋财疏曰按宗伯云以禬礼哀国败此灾亦云禬者同是防合财货故灾亦称禬也】　増英簜【周礼云地官掌节皆以英簜辅之杜子春云以函器盛此节或曰英簜画函】原入国问俗【曲礼郑注曰谓所行所恶也国城中也】　闻丧徐行【公羊传曰】
　　【公子遂如齐至黄乃复有疾也夫以君命出闻丧徐行而不返况病乎何休注曰闻父母之丧不忍疾行为君当使人追代已以丧谕疾者丧尚不反况于疾也】　増聘鲁晋【左传云吴王使延陵季子聘于鲁晋诸国以观诸侯】　原晏子使楚【晏子春秋云晏子使楚楚王谓左右曰婴习辞者吾欲辱之坐定而缚一人来王问何为对曰齐人也坐盗王视晏子曰齐人固善盗乎晏子曰婴闻之橘生淮南则为橘生淮北则为枳叶徒相似其实味不同所以然者何水土异也今民生长于齐不盗入楚则盗得无楚之水土使民善盗耶王笑曰寡人反取病焉】　辩于辞习于礼【説苑晏子使吴吴王谓行人曰吾闻晏子盖北方之辩于辞习于礼者命傧者客见则称天子明日晏子有事行人曰天子请见晏子感然者三曰臣受命敝邑之君将使于吴王之所不佞而迷惑入于天子之朝敢问吴王恶乎存然后吴王曰夫差请见见之以诸侯之礼】　展喜犒师【左传齐孝公伐我北鄙使展喜犒师受命于展禽齐侯未入境喜从之曰寡君闻君亲举玉趾将辱敝邑使下臣犒执事】　下惠见齐侯解兵【说苑昔齐起兵攻鲁鲁患之柳下惠见齐侯齐侯曰鲁君惧乎曰不惧齐侯忿然怒曰何也柳下恵曰臣之君所以不惧者以其先人出周南门刳羊相约曰自后子孙敢有闘攻者令其罪若刳羊矣臣之君固以刳羊不惧矣不然百姓非不急也齐侯乃解兵三百里】　见犀而行【左传楚子使申舟聘于齐曰无假道于宋申舟以孟诸之役恶宋曰郑昭宋聋晋使不害我则必死王曰杀汝我伐之也见犀而行杜预注曰犀申舟子也以子托王以必死】　见溷而行【又宋乐祁言于景公曰诸侯使唯我事晋今使不往晋其憾矣他日公谓乐祁曰唯寡人说子之言子必往其宰陈寅曰子立后而行吾室亦不亡唯君亦以我为知难而行也乃见其子溷而行】　人事之患　隂阳之患【叶公诸梁使齐问孔子曰王使诸梁甚重齐待使者甚敬事不成当有人事之患事成必有隂阳之患注云人患虽去喜惧战于心固以结冰炭于五脏矣】　提振纲纪　提举国章　叔孙如晋必葺其墙屋【左传云叔孙婼如晋晋人执之书曰晋人执我行人公孙婼言使人也叔孙所馆者虽一日必葺其墙屋去之如始至杜预注曰葺补治也不以当去而有所毁壊也】　弃疾如晋禁刍牧采樵【春秋云楚公子弃疾如晋郑伯劳之祖辞不敢见固请见之见如王禁刍牧樵采不入田不樵树不采艺不抽屋不强匄有犯命者君子废小人降舍】　孔子适齐【孔丛子云孔子适齐景公让登夫子降一等景公三辞然后登既坐曰夫子降德辱临寡人寡人以为荣也而降阶以逺自絶于寡人寡人未知所以为罪孔子答曰君惠顾外臣君之赐也然以匹夫敌国君非所敢行也虽君私之其若义何】　挺刃交兵陈説其间【家语孔子登农山谓二三子各言尔志子贡进曰愿使齐楚合战于漭瀁之野两垒相望尘埃相接挺刃交兵赐着缟衣白冠陈説其间推论利害释二国之患唯赐能之夫子曰辩哉】　史黯使简子按兵【説苑赵简子将袭衞使史往视之期以一月六月而后反简子曰何其久也黯曰谋利而得害由不察也蘧伯玉为相史防佐焉孔子为客子贡使令于君前其佐多贤矣简子按兵不动】献空笼【齐使淳于髠献鹄于楚出郭门飞其鹄揭空笼往曰臣过上水不忍鹄之渴饮之遂飞去】
　　【欲买代之是欺吾王也云云楚王曰善哉得子言倍于鹄矣】　淳于到楚【说苑曰齐使淳于髠到楚髠形体短小楚王薄贱之曰齐无人也而使子来对曰臣无长腰中七尺劒欲斩无状王王曰吾戏子耳即与髠共饮】　公孙观秦【吕氏春秋曰孟尝君使公孙西观秦见昭王王曰薛地大小几何对曰百里王笑曰地方百里而欲以难寡人可乎对曰孟尝君好士不臣天子不友诸侯如此者三人司为管商之师能致主伯王如此者五人万乘之严主辱其使者退而自刎必以其血污其衣有如臣者七人昭王谢曰客何为若此寡人善孟尝君欲客之必谨谕寡人之意也】　赐装千金【汉书陆贾传尉佗平南越因王之髙祖使贾赐佗印为南越王贾至大悦留与饮数月曰越中无足与语至生来令我日闻所不闻赐贾囊中装直千金他送亦千金贾卒拜佗为南越王令称臣奉汉约归报髙帝大悦拜贾为大中大夫】陆贾使南越【史记孝文元年召陆贾使南越让尉佗自立之意佗甚恐为谢自称曰蛮夷大长老夫臣佗顿首谢愿长为藩臣奉贡职】　持节至匈奴【三辅故事娄敬曰臣愿为髙车使者持节往匃奴庭与其主约曰自海以南冠盖之士处焉自海以北控之士处焉割土盟之然后还】　视河决【汉郑庄上使视河决请治行五日上曰吾闻庄行千里不赍粮】　相如使南夷【史记司马相如传云天子拜相如为中郎将建节往使便略定西夷卭筰冉駹斯榆之君皆请为内臣还报天子天子大悦】　县令弩先驱【又司马相如为中郎将乗传因巴蜀吏币以赂西南夷蜀太守以下郊迎县令弩前驱蜀人以为宠也】　发仓粟赈贫民【又汲黯为谒者河内失火烧千余家上使黯往视之还报曰家人失火屋比延烧不足忧也臣过河内贫人伤水旱万余家或父子相食臣谨以便宜持节发河内仓粟以赈贫民上贤而释之】　捕羣盗活万人【汉书外戚传王贺字公强为绣衣御史逐捕魏郡羣盗党与及吏畏懦逗留当坐者贺纵不诛以奉使不称免叹曰吾闻活千人有封吾所活者万余人后世其兴乎】　持节归南阳【东观汉记郭丹从师于长安买符入函谷关乃慨然叹曰丹不乗使者车终不出关更始二年三公举丹贤能征为諌议大夫持节使归南阳丹自去家十有二年果乘髙车出关如其志焉】　风举龙堆【班固曰今朝廷昭明海内寜静空令朱轮之使风举龙堆之表】　循行风俗【后汉书周举传顺帝时诏遣八使循行风俗选素有威名者乃拜举侍中杜乔守光禄大夫周栩前靑州刺史冯羡尚书栾巴侍御史张纲兖州刺史郭遵太尉长史刘班并守光禄大夫分行天下刺史二千石有赃罪显明者驿马上之墨绶以下使輙收举于是八使同时俱拜天下号曰八俊举于是奏劾贪猾表荐公清朝廷称之】　循行州郡【李郃别传郃居汉中和帝即位分遣使者循行州郡观风俗皆微服单行使者二人到益州投公舍宿公察其人异焉时日暮露坐为出酒与啖公仰视星问曰二君发京师时宁知使者何日发耶二人惊而相视问公何以知之郃指星曰有二使星来向益郡】守令望风解印【续汉书范滂少厉清节为州里所知为清诏使至州境守令自知赃污望风解】
　　【印绶去其所举奏莫不厌塞众议】　枉屈麟鸾奉计王室【蔡邕与故郡将子桥伯尉书云】　能专对有智谋【吴书沈珩字仙仲吴都人少综经艺善左氏春秋权以珩有智谋能专对乃使至魏魏文帝问曰吴嫌魏东向乎珩曰不嫌也曰何以言曰恃旧盟归于好是以不嫌渝盟自有预备矣】　遗珠一石【蜀志宗预传预将命使吴孙权问预曰东之与西譬如一家而西増白帝之守何也预对曰东益巴邱之兵西増白帝之守此皆事势宜然俱不足相问权捉预手泣涕而别曰君衔命结二国之好今君年长孤亦衰矣恐不复相见遗预大珠一石】　赵咨使魏文帝善之【吴书赵咨字徳度南阳人博闻多识应对辨捷孙权为吴王櫂中大夫使魏魏文帝善之嘲咨曰吴王颇知学乎咨曰吴王浮江万艘带甲百万任贤使能志存经畧虽有余闲博览书传歴史籍采竒异不效书生寻章摘句而已】　引刀自刺何异苏武【吴书冯熈字子柔颍川人权之为车熈歴东曹掾使蜀还为中大夫后使于魏魏使陈羣诱之啗以重利熈不为廻送至摩陂欲困苦之熈惧见迫不从必危身辱命乃引刀自刺御者觉之得不死孙权垂涕曰此与苏武何异竟死于魏也】　和合二国唯有邓芝【蜀志邓芝传曰先主遣芝脩好于孙权权果狐疑芝对曰蜀有负险之固吴有三江之阻合此之长共为唇齿进可并兼天下退可足而立大王今若委质于魏江南之地非大王有也权与诸葛亮书曰丁厷挟张隂化不尽和合二国惟有邓芝注掞或作艳谓丁厷之言多浮艳也】　费祎使吴举坐称之【荆州先徳传云诸葛亮以费祎有俊才宜遣使吴权好嘲戏以观时人琅邪诸葛恪羊衜广陵范愼等各知名皆在坐并发异端之论以难祎祎应机輙对举坐称之】　陟璆奉使【干宝晋纪曰陟璆奉使如魏入境而问讳入国而问俗寿春将王布示之马射既而问之曰吴之君子亦能斯乎陟曰此军人士肄业所及士大夫君子未有为之者矣布大慙】　八部从事【晋王导使八部从事之部顾和字君孝在数中还同时见诸从事各言二千石得失和独无言导问之和曰明公为政寜有漏网何缘有所察也】　増是人神情爽拔【孔帖云李义琛文成公主贡金遇盗于岐州主名不立太宗召御史至目义琛曰是人神情爽拔可使推捕义琛往数日获贼】　励节将【又云李纾贞元初为兵部侍郎时诛李怀光兵防河中诏纾宣慰以励节将还报合旨】　人人便安【又云奚陟贞元八年迁中书舍人于是江南淮西皆大水诏陟劳问循慰所至人人便安】　平章请行【又云程异同平章事西北军政不治议置廵边使宪宗问孰可者乃自请行】　处决平恕【又云马怀素以十道使黜陟江西处决平恕】　不受厚赂【册府元龟云班宏为给事中时成徳军李宝臣卒其子唯岳匿父丧以求位代宗难之乃遣宏问疾且喻唯岳唯岳厚赂之宏皆不受还报合旨】　采风謡【方干送崔遗出使江东诗曰九门司諌诤万里采风謡】　守节不屈尽其在我【元卢挚郝经神道碑曰经字伯常世祖即皇帝位诏经以翰林侍读学士使宋号使曰国信赐金虎符经逾淮馆留眞州堑垣栫棘防闲如狱犴介佐而下久于囚羁戚嗟尤怨经语之曰一入宋境死生进退听其在彼守节不屈尽其在我岂能不忠不义以辱中州士大夫乎须忍死以待至元十一年伯顔南伐诘宋执行人之故遂以礼归之】　招抚争来欵附【册府元龟曰张河初为髙祖大将军户曹参军从至贾胡堡令河还鎭并州寻遣慰抚山东燕赵之地争来欵附】　贼徒归附日以千数【又云裴怀古则天时为监察御史时姚嵩道蛮反诏怀古往招辑之怀古申赏罚贼徒归附者日以千数乃俘其君而还】承宗遂禀朝防【又云殷侑为虞部员外郎元和中王承宗在鎭州拒命宪宗命侑招谕之】
　　【承宗遂禀朝旨】　原废命私买奴【后汉郑兴奉使私买奴婢左迁莲勺令】　私饮酒　使而失命召而不来【左传云云是再奸也】
　　奉使五
　　原诗北齐裴让之公馆防詶南使徐陵诗曰嵩山表京邑钟岭对江津方域殊风壤分野各星辰出境君图事寻盟我恤邻有才称竹箭无用忝丝纶列乐歌钟响张旃玉帛陈皇华徒受命延誉本无因韩宣将聘楚申胥欲去秦方期饮河朔翻属卧漳濵礼酒行三献賔筵盛八珍岁稔鸣铜雀兵戢坐金人云来朝起盖日落晚摧轮异国犹兄弟相知无旧新　裴讷之邺馆公宴诗曰晋楚敦盟好侨札同心赏礼成罇爼陈乐和金石响朝云驾马进晓日乗龙上双阙表皇居三台映仙掌当阶篁篠密约岸荷蕖长束带尽欣娱谁言骛归两　周庾信将命至邺诗曰大国脩聘礼亲邻自此敦张旜事原隰负扆报成言西过犯风露北指度轘辕交欢值公子展礼觌王孙何以誉嘉树徒兴赋采繁四牢盈折爼三献满罍樽人臣无境外何由欣此言风俗既险阻山河不复论无因旅南馆空欲祭西门眷然惟此别风期幸共存　又酬祖正员诗曰我皇临九有声教洎无隄兴文盛礼乐偃武息民黎承乏驱骐骥旌旃事鼓鞞古碑文字尽荒城年代迷破陇文瓜熟交塍香穗低投琼实有意报李更无蹊　陈潘徽赠北使诗曰业定三边静时和四海敦行人仍礼籍使者接輶轩賔荣君享燕客踞我司存既美齐婴学欣逢郑产言琴酒时欢防篇章极讨论廻旌逗陇左返轴指河源塞榆行隐路津柳稍垂门日沈山气合潮落水花翻离情欲寄鸟别泪不因猿所可缄怀袖方以代兰萱　隋卢师道赠司马幼之南聘诗曰故交忽千里輶车莅逺盟幽人重离别握手送征行晚霞浮极浦落景照长亭拂雾扬龙节乗风遡鸟旌楚山百重映吴江万仞清夏云楼阁起秋涛帷盖生陆侯持宝劒终子系长缨前脩亦何逺君其勗令名虞世基接北使诗曰防玉二崤至瑞节三秦归林蝉
　　疎欲尽江鴈断还飞墙垣崇客馆旌盖入王畿共此敦封植方欣荐纻衣　增唐张九龄奉和圣制送十道采访使及朝集使诗曰三年一上计万国趋河洛首路回竹符分鎭扬木铎昭晰动天文慇懃在人瘼　岑参送萧李二郎中兼中丞充京西京北覆粮使诗曰霜简映金章相辉同舍郎天威巡虎落星使出鸳行樽爼成全防京师闻见粮归来卤尘灭画地奏明光　孟浩然和李侍御奉使诗曰南纪西江阔皇华御史雄截流宁假楫挂席自生风寮寀争攀鹢鱼龙亦避骢坐闻白雪唱翻入棹歌中　韦庄送崔郎中往使西川行在诗曰拜书辞玉帐万里劒关长新马杏花色绿袍春草香一身朝玉陛几日建铜梁莫恋垆边酒仙宫待侍郎　宋王禹偁送罗著作奉使湖湘诗曰使星次入长沙晓别延英去路赊数刻漏中承密旨几重湖外问皇华山行马拂湘川石寺宿僧供岳麓茶廻日期君直西掖当阶红药正开花　明苏伯衡送王希旸编脩使交趾诗曰歴数归眞主羣方若缀旒外藩湏嗣续当宁重怀柔芝简文弥盛茅封礼更优代言欣尔属将指副予求暂下层霄去眞成万里游宫袍裁白纻廐马出骅骝望重皇华使名髙好畤侯扬鞭随越鸟祖席赠吴钩自觉光辉逺那知跋渉脩几旬行岭峤何处是交州山拥鱼鳞集江分燕尾流堕鸢从跕跕驯鹿自呦呦绿认桄榔浦红看荔子洲马人偏好客蜒户总能舟日上扶桑表天垂瘴海头昔闻铜作柱今见蜃为楼槲叶时交坠沙虫或暗投由来宣至徳直欲重遐陬　髙啓送祠江渎使者诗曰源发岷峨万里通函香迢递问斋宫神驰白马灵光近祝奉元牲礼秩崇驿下换船潮涌日庙前沈璧水廻风重烦使者徼多福南国无疵稌黍丰　刘溥使回过独石诗曰边城二月暗尘沙吹过东风不见花天上玉京旋日水通银汉系星槎云中路出髙山险上谷营连独石斜正是旅愁消未得夕阳楼外又鸣笳　谢榛送李给事元树奉使云中诸鎭诗曰琐闱朝下促飞旌岁暮看君塞上行戍角动人多苦调戎衣走马半新兵关开涿鹿云连树路出蜚狐雪满城计日楚材封事上君王深见九边情
　　原赋陈江总辞行李赋曰维大梁三十有六载神功懋乎开辟垂恩储祉压子代之盘盂盛徳形容陋周年之弇石月窟向风日域仰泽要荒欵塞诸戎重译輶轩廵履声芳亥歩旌节经过事髙禹迹举皇华之尽美驰珏玉之多事或江夏之无双匹洛阳之才子访羽仪于廊庙旌秀异于梓引强学之三端赏雕文于四始顾偬侗于罕志奉朝章于信次天凤举而张旃济龙沙而通贽敏异季札之听歌誉乘属国之衔使怀苏子之抵掌忆千秋之画地愿自励而饮冰揆无庸而案辔嗟负恩之无力毎若寘于丛棘倐辞东平之乐善再践承明而游息岂异千里之奔踶宁辞一钱之不直谅无期于鸿渐念有似于蝉翼荷徳泽之霈然鉴丹愚之匪饰惭借誉于瑟柱免长徭于葱极聊暇日以湏臾毎长吟以郁纡异金石之能固若草木之分区进学惭于枝叶绵力谢于康衢构伯休之蓬户狎仲宪之桑枢徒悦水而非智庶因谷以为愚耻矫名于周客宁滥响于齐竽奉栖迟以偃仰愿太素之不汚
　　増赞明宋濓滕奉使赞曰东阳滕茂实当宋靖康初以太学正与佥书路允迪奉使于金议割三鎭太原寻奉密诏据城不下金人怒囚之云中钦宗北迁茂实谒见涕泣请从行主者不之许其后允迪南归茂实独留鴈门终身不再仕临没令以黄旛里尸而葬仍刻石识云宋使者东阳滕茂实墓此殆不事二君者与乃作赞曰汉有苏武奉使不屈滕公配之有声烈烈黄旛裹尸以全臣节如璧之白弗缁弗缺其人虽亡而神不灭上游帝所凌厉日月降臣见之肝碎胆裂敢述赞辞勒在贞碣
　　増碑唐张説赠太尉裴行俭神道碑曰仪凤二年十姓生可汗匐延都支为李遮匐潜搆犬戎俶扰西域朝廷凭怒将行天讨公进议曰敬元败绩于茅戎审礼免胄而入狄岂可絶域更勤王师今波斯王亡侍子在此若命使册立则路由二蕃便宜取之是成擒也髙宗善其计诏公以名册送波斯兼安抚大使公往莅遗爱洽于人心是行也百城故老望尘而雅拜四鎭酋渠连管而誓酒一言召募万骑云集公乃解严以反谍托猎以训旅误之多方间其无备裹粮十日执都支于帐前破竹一呼钳遮匐于麾下廓氛祲于地表燀皇灵于天外充国有屯田之颂窦宪有燕山之铭订兹逺略彼何微也公之送波斯也入莫贺延碛中遇风沙大起天地暝晦引道皆迷因命息徒至诚防祷徇于众曰井泉不逺须防风止气开有香泉丰草宛在营侧往来之人莫知其处此乃狄公之拜井商人之化城也
　　原书后汉孔融与韦林甫书曰使君足下怀逺垂勲西戎即叙前别意恨甚多不悉辛从事至承获所讯喜而起居不恙而到也云便结驷径至旧治西土之人宗服令徳解仇从好以顺风化万里雍穆如乐之和虽为国家威灵感应亦实士縠堪事之效也昔伯安由幽都而登上司子琰以豫州而取宰相近事未逺当勉功业以丰此庆耳间僻疾动不得复与足下岸帻广坐举杯相于以为邑色前日元将来雅度毅伟世之器也昨仲将复来文敏笃诚保家之主也不意双珠近出老蚌甚珍贵之遣书通心　梁任孝恭为李庆州孟坚使与覃无名书曰昔陆贾皇华定交知于南越长卿披绣通夷险于夜郎故传美于往书流芳于篆素足下南中盛族岭表豪门借誉既深承芳已旧但道旷风云论平生而是即江山间阻街杯酌以何因空想神魂徒劳梦寐仆世禀威仪门勒钟提戈海岳推毂数千逮我不才无兼文武鸿私弗替膺兹阃外麾盖所临实宣慈造足下刺举一隅同奉家国进止之宜实俟髙算　刘孝仪北使还与永丰侯书曰足践寒地身犯朔风暮宿客亭晨炊谒舎飘飖辛苦迄届氊乡杂种覃化颇慕中国兵传李绪之法楼拟衞律所治而毳幙难淹酪浆易餍王程有限时及玉关射鹿胡奴乃共归国刻龙汉节还持入塞马衔苜蓿嘶立故墟人获蒲萄种归旧里稚子出迎善邻相劳倦握蟹螯亟覆虾椀未改朱顔略多自醉用此终日亦以自娱
　　原论梁元帝郑众论曰汉世衔命匈奴困而不辱者二人而已子卿手持汉节卧伏冰霜仲师固无下拜隔絶水火况复风生稽落日隐龙堆瀚海飞沙臯兰走雪岂不痛鼻酸心忆雒阳之宫陛雪泣横悲想长安之城阙直以为臣之道义不为生事君之节生为义尽岂望拔幽泉出重仞经长乐抵未央及还望塞亭来依候火旁观上郡侧眺云中虽在已之愿自隆而于时之报未尽増引宋苏洵送石昌言舍人北使引曰昌言官两制为天子出使万里外建大斾从数百送车千乗出都门意气慨然富贵不足怪吾于昌言独自有感也大丈夫生不为将得为使折冲口舌之间足矣往年彭任从富公还为我言曰既出境宿驿舍闻介马数万驰过劒槊相摩终夜有声从者怛然失色及明视道上马迹尚心掉不自禁凡彼所以夸耀中国者多此也中国之人不测也故或至于震惧而失辞以为笑呜呼何其不思之甚也昔者奉春君使冒顿壮士大马皆匿不见是以有平城之役今之匈奴吾知其无能为也








　　御定渊鉴函巻一百四十二
　　钦定四库全书
　　御定渊鉴函巻一百四十三
　　政术部二十二【使絶域　专命　杀使　遇讐】使絶域
　　原汉书曰张骞汉中人以郎应募使月氏与堂邑氏奴甘父俱出陇西径匈奴得之传诣单于单于曰月氏在吾北汉何以得徃使留骞十余嵗予妻有子然骞持汉节不失　王逸子曰或问张骞可谓名使者欤周流絶域十有余年自京师以西安息以东方数万里百有余国或逐水草或逐城郭骞经歴之知其习俗始得大蒜蒲萄苜蓿也　汉书西南夷传云番阳令唐防上书曰南越王黄屋左纛地东西万余里名为外臣实一州主今以长沙豫章徃水道多絶难行窃闻夜郎所有精兵可得十万浮船牂牁出不意此制越一竒也诚以汉之强巴蜀之饶通夜郎道为置吏甚易上许之乃拜防以中郎将将千人従巴筰关入遂见夜郎侯谕以威徳约
　　为置吏　匈奴传曰天子廵边亲至朔方勒兵十八万以见武节而使郭吉风告单于既至匈奴匈奴主客问所使郭吉卑礼好言曰吾见单于而口言单于见吉吉曰南越王头已悬于汉北阙下今单于即能前与汉战天子自将兵待边即不能亟南面而臣于汉何但逺走亡匿于幕北寒苦无水草之地为语卒单于大怒立斩主客而留吉迁辱之北海上　苏武传曰武帝遣武以中郎将使持节送匈奴使留在汉者武与副中郎将张胜及假吏常惠等既至匈奴单于方欲发使送武防缑王与长水虞常等谋反常私胜胜许之防单于出猎其一人夜亡告之单于子弟发兵与战缑王等皆死虞常生得张胜闻之恐前语发以状语武武曰事如此此必及我虞常果引胜单于怒召武受辞武谓惠等屈节辱命虽生何面目以归汉引佩刀自刺气絶半日复息单于壮其节　李陵与苏武书云足下以单车之使适万乗之虏丁年奉使皓首而归　傅介子传曰介子以平乐监使楼兰谓王曰天子使我私报王王起随介子入帐中屏语壮士二人従后刺之刃交胷立死其贵人左右皆散走介子告谕以王汉罪天子遣我来诛王汉兵方至毋敢动动灭国矣遂持王首还诣阙封义阳侯　冯奉世传曰前将军韩増举奉世以卫使持节送大宛诸国客至伊修城都尉宋将言莎车与旁国共攻杀汉所置莎车王従鄯善以西皆絶不通奉世与其副严昌计以为不亟击之其势难制必危西域遂以节谕告诸国王因发其兵进击莎车攻防其城莎车王自杀传其首诣长安诸国悉平威振西域　西域传曰乌孙公主侍者冯嫽常持汉节为公主使行赏赐于城郭诸国敬信之号曰冯夫人为乌孙右大将军妻右大将军与乌就屠相爱都防郑吉使冯夫人乗锦车持节诏乌就屠为小昆弥赐印绶也　段防宗传曰成帝时小昆弥末振将杀大昆弥而死汉遣防宗到昆弥手劔击末振将太子番丘还封关内侯赐金百斤　应劭汉官仪曰建武二十四年遣中郎将段彬逆单于五原塞东观汉记曰时北匈奴遣使求和亲上遣郑众使匈
　　奴众至北庭虏欲令拜众不为屈单于大怒围守闭之不与水火众防刀自誓单于恐而止　增册府元龟曰郑元璹武徳中以太常卿使突厥还髙祖劳之曰卿在虏庭累载拘系苏武弗之过也拜鸿胪卿　又曰郑元璹贞观中使突厥还奏曰突厥兴亡唯以羊马为验观其六畜并已疲羸部落皆有菜色而牙内炊饭化为血咎徴如此不出三年必当覆灭顷之突厥果败　又曰陈大徳为职方郎中贞观十五年使于髙丽欲窥其国俗每至城邑輙以绫绮遗其官守莫不欢恱大徳因谓之曰吾性好山水欲徃游践其国人信之遂得在道屈曲而行徃徃见中国人莫不垂涕　又曰裴耀卿为戸部侍郎宗开元二十年信安王祎受诏封契丹耀卿为副俄又令耀卿赍绢二十万匹分赐立功奚官耀卿曰赍持财帛深入寇境不可不为备也乃先期而徃一朝而给时突厥果勒兵谋刼比至而耀卿已还　又曰萧昕代宗大厯初为国子祭酒使回纥回纥庭诘昕曰禄山思明之乱非我无以佐定唐国奈何市马而失信不时归价众皆失色昕答曰仆固怀恩我之叛臣乃者尔助为乱犯郊畿及吐蕃败走回纥悔惧稽颡乞和非大唐存念旧功则匹马不出塞矣回纥惭退加礼　孔帖曰李义琰使髙丽其主据榻召见义琰不拜曰吾天子使可当小国之君奈何倨见我主词屈为加礼　册府元龟曰崔瑝为监察御史敬宗寳厯元年自镇武使回鹘延英对问逺地言朕如何瑝对曰四方皆言陛下纳谏如流帝大恱赐绯鱼袋　又曰陈乂性孤执眀宗长兴中册晋国公主石氏于太原晋髙祖善待之人或有献可于乂宜陈一讴颂以称髙祖之美可其厚贿乂曰人生贫富咸有定分未有持天子命违礼以求利闻者嘉之　四朝国史曰王拱辰字君贶至和二年以三司使聘契丹见其主于混同江设宴垂钓每得鱼必酌酒饮客亲鼓琵琶以侑谓其相曰此南朝少年状元又曰张方平神宗时使契丹契丹主顾左右曰有臣
　　如此佳哉　名臣言行录曰王信奉使北国肄射都亭首破的馆人骇愕问曰尚书得非黑王相公子孙乎谓武恭公徳用也又妙于笔法傧使有求书与之趋谢曰前无古人后无来者　东都事略曰沈起字兴宗奉使契丹至其庭着位与西夏使同班起曰西夏陪臣不当与王人齿遂升班　宋史曰洪皓番阳人有竒节为大金通问使至云中粘罕廹使仕刘豫皓曰万里衔命不得奉两宫南归恨力不能磔逆豫忍事之耶流递冷山陈王悟室聚落也悟室使教其子或二年不给衣食常大雪薪尽以马矢燃火煨麪食之金主以生子大赦许使人还乡帝曰卿忠贯日月虽苏武不能过　又曰朱弁婺源人建炎初议遣使问安两宫弁奋身自献诏为通问副使至云中黏罕使就馆守之以兵绍兴二年金人遣宇文虚中来言和议可成当遣一人诣元帅受书虚中欲弁与正使王伦探策决去留弁曰吾来固自分必死岂应今日觊幸先归愿正使受书归报天子成两国之好蚤申四海之养于两宫则吾虽暴骨外国犹生之年也伦将归弁请曰古之使者有节以为信今无节有印印亦信也愿留印使弁得抱以死死不腐矣伦解以授弁弁受而怀之卧起与俱金人廹弁仕刘豫且訹之曰此南归之渐弁曰豫国贼吾恨不食其肉又忍北面臣之吾有死耳金人怒絶其饩遗以困之弁忍饥待尽金人亦感动致礼如初　经济编曰元世祖时使梁曾等至安南其国有三门陈日燇欲迎诏自旁门入曾贻书责之徃复者三卒従中行日燇遣其臣陶子竒偕曾来贡曾进与日燇辩论书帝恱解衣赐之时有亲王至自和林帝命酌酒先赐曾谓王曰汝所办者汝事梁曾所办者吾与汝之事勿以为后也
　　使絶域二
　　原暴骨　黔面【路温舒请使絶域暴骨方外尽臣下节太仆杜延年问状罢归故官以言无可取　汉使王乌窥匈奴匈奴法汉使不去节不黔面不入穹庐乌习胡事乃去节黔面单于爱之许遣子入侍后使杨信不去节坐穹庐之外】　苏武典属国　班超定逺侯【苏武汉使匈奴十九年不失节归为典属国　班超字仲升久在絶域思土上疏愿生入玉门关帝従之】　终军请长缨　张骞穷河源【终军请使拜谏议大夫使南越而请长缨以羁虏　张骞使外国穷河源封博望侯】　随絶域之聘人　领天隅之归客　千里有不归之魂　殊乡有哀苦之事　增长揖　争礼【册府元龟曰汉阳郡李瓌武徳中赍布帛数万段与突厥结和亲颉利大恱后将复命颉利谓左右曰李瓌前来恨不屈之今日必令下拜瓌知之及见长揖不屈颉利怒留瓌不遣瓌竟不为屈颉利知不可胁始礼遣之　又曰苏世长为天策府学士贞观初聘于突厥与颉利争礼不受赂遗朝廷称之】　齧雪旃　食铁石【汉书曰苏武字子卿以中郎将使持节使匈奴单于欲降之廼幽武置大窖中天雨雪武卧齧雪与旃毛并咽之数日不死匈奴以为神乃徙武北海上无人处使牧羝羝乳乃得归　孔帖曰和逢尧突厥黙啜请尚公主逢尧以御史中丞报可黙啜遣贵近颉利来曰诏送金镂具鞍乃涂金非天子意请罢和亲左右色动逢尧乃牵持其人谓曰汉法重女壻而送鞍具欲安且久不以金为贵可汗乃贪金而不贵信耶黙啜闻曰斯食铁石人不可易因备礼以见可汗为敛髪再拜】　阅六歳　要五事【合璧事曰崔伦以右庶子使吐蕃虏背约留二嵗执伦至泾州逼为书约城中降伦不従更囚逻娑城阅六嵗不屈乃还代宗见为感动呜咽即具陈虏情山川险易指画帝前人服其详　经济编曰寜宗时方信孺使金至濠州纥石烈子仁止之于狱露刄环守之絶其薪水要以五事信孺曰反俘归币可也缚送首谍自古无之称藩割地非臣子所敢言子仁怒曰若不望生还耶信孺曰吾将命出国门时已置生死度外矣信孺三使金师以口舌折强敌】　唐恪撤卫　杜暹埋金【合璧事曰唐恪牂牁献地命徃抚谕夷人自疑衷甲以逆之恪尽撤兵卫将驺卒数十人徃夷人望见投兵听命惑泣曰不圗今日得沾圣化　册府元龟曰杜暹为监察御史宗开元中承诏徃碛西蕃人赍金以遗暹暹固辞不受左右曰公逺使絶域不可失人情暹不得已受之埋于幕下既出境乃移牒令徃取之】　贸易皆絶　赂遗无受【册府元龟曰归崇敬代宗大厯初为仓部郎中充册立新罗王使故事使新罗者至海东多有所求或防资帛而徃贸易货物崇敬一皆絶之东夷称重其徳　又曰郭崇韬自荘宗为晋王时为中门使李存审収镇州帝命崇韬慰抚之或有以珍货赂遗者崇韬都无所受但以书籍数千巻归】　拥节不屈　栋以观【册府元龟曰陈行焉为吉州长史徃吐蕃大臣钦陵使行焉拜伏行焉拥节不屈　四朝国史曰许将字仲元奉使契丹居人屋楝聚观曰看南朝状元】　有死而已　不和无害【东都事畧曰辛仲甫字之翰太平兴国初奉使契丹问党进何如人仲甫曰国家异人间出党进何足道哉契丹主欲留之仲甫曰信以承命义不可留有死而已契丹主不能屈　又曰孔道辅使契丹契丹主酌以大巵曰天寒饮此可以致和气道辅曰不和固无害】　蒋俨置窟室　郑权乗肩轝【册府元龟曰蒋俨贞观中为右屯卫兵曺参军太宗将征辽东募使髙丽者众皆畏惮俨谓曰主上雄畧华夷畏威小番岂敢图使者縦其凌虐亦吾死所也遂请行及至髙丽莫支置于窟室胁以兵刄终不屈挠　又曰郑权为左散常侍穆宗长庆二年为回鹘告哀使帝以权尝歴显位器质魁伟有词辨故任之权辞疾不免乃乗肩举渉碛至虏庭词气不挠得使臣之体】　録风俗物产　知山川道里【孔帖曰韦洪机使西寔厥册拜同俄设为可汗防石国叛道梗三年不得归裂裾録所过诸国风俗物产比还太宗问外国事即上其书　东都事畧曰刘敞字原父奉使契丹敞博闻强记素知虏山川道里虏自言北至栁河回曲千余里敞闻曰自松亭趋栁河甚径不数日可至中都何不道彼而道此虏相顾惊愧】絶割地之议　拒增币之请【东都事畧曰曺利用景徳初契丹南牧真宗亲御六军契丹有求和之意以利用使于兵间真宗曰契丹求关南之地当以理絶之利用对曰虏若妄有所求臣不敢生还利用见虏果首及关南地利用曰割地之议死不敢闻虏度不可屈遂决通好之议　又曰富弼仁宗朝使契丹既至虏专欲増币曰南移我书当曰献否则曰纳弼争不可声色俱厉于是留增币誓书复使耶律仁以其国誓书来且求献纳弼奏曰臣以死拒之虏气折矣】　子壻岂可稍倨　公主岂宜先徃【册府元龟曰鲜于叔明肃宗乾元中为司勲员外郎副汉中王瑀使回纥回纥接礼稍倨叔明离位责之曰可汗大唐子壻岂可恃微功而傲乎可汗改容加敬　又曰胡证为金吾大将军穆宗长庆二年送太和公主入蕃去回鹘可汗牙帐尚信宿可汗遣数百来请与公主先従他道去证曰我奉天子诏送公主以授可汗今未见可汗岂宜先徃使乃止】　焉可追论新罗　岂得不厚回鹘【册府元龟曰相里元奨贞观中为司农丞使髙丽谓苏文曰主上令髙丽罢兵勿击新罗苏文曰徃者隋室相侵新罗乗衅夺地五百里自非反地此兵恐未能已元奨曰徃事焉可追论如辽东诸城旧并中国郡县髙丽必求本地中国亦湏复疆宇国家尚且不言髙丽岂得违命　又曰刘元鼎穆宗长庆初为大理卿使吐蕃见其都元云回鹘小国也而唐国待之厚于我何哉元鼎云回鹘于国家有救难之勲又不曾侵夺分寸岂得不厚】
　　使絶域三
　　原周礼夷使【四夷之使】　汉令没蕃【田令因王事落蕃未还有亲属同居者其身分之地六年乃追身还之日随便充给即身死王事者子孙虽未成丁亦不追战伤人笃疾亦不追咸听终身也】增容仪闲雅【册府元龟云豆卢寛太宗贞观中为殿中监使于突厥寛容仪闲雅词防可观】
　　【突厥甚敬惮焉】　招防羯【又云中宗即位遣侍御史张行岌徃招慰防羯渤海郡王大祚荣】喻国威信【孔帖云娄师徳上元初为监察御史防吐蕃盗边师徳奉使収败亡于洮河因使吐蕃其首领自赤岭操牛酒迎劳师徳喻国威信开陈利害虏为畏恱】　逺近疆界立谈悉定【唐张说郭震行状曰奉宸监丞属吐蕃请和亲令报命至境上与賛普相见宣国威命责其翻覆长揖不拜瞠目视之賛普曰汉使多矣无如公之诚信逺近疆界正谈悉定因遗金数十金而还公悉以进上】　番人大献琛賮【册府元龟云韦伦徳宗建中初为太常少卿使吐蕃初宣谕皇防次述国家威徳番人恱之大献琛賮】　清俭谨慎【又云关播徳宗贞元中为刑部尚书充送咸安公主及册可汗使来徃皆清俭谨慎番人恱之】　复命迁金吾【又云栁晟为检校工部尚书宪宗元和初充回鹘吊祭册立使复命金吾大将军】　不得与私觌正员官告【丈献通考云元和十二年敕入番使不得与私觌正员官告旧例使絶域者许卖正员官告取赀以备私觌非典法故革之】慕苏武【孔帖云崔敦礼回纥述度为下所杀诏徃绥定立其嗣而还敦礼通知四夷情伪其少慕苏武为人故屡使突厥前后建明允防事机】　出疆专对【册府元龟云于頔以栎阳主簿摄监察御史充入蕃使判官时论以为有出疆专对之能】　辞凤阙到鸡林【刘禹锡送源中丞诗云面带霜威辞凤阙口传天语到鸡林】　逺而有光华【白居易裴通制云授册与节临轩遣之庶乎逺而有光华且使絶俗殊都益敬吾使也】　张荐三使【汇苑详注云唐张荐字孝举占对详辨三使絶域】　鴂舌问三苏【苏轼送子由使契丹诗云氊毳年来亦甚都时时鴂舌问三苏】驿凌风雪【又云不辞驿凌风雪要使天骄识凤麟】　玉节郎【又送王敏仲北】
　　【使诗云冲风振河朔飞雾失太行洗眼忽惊笑见此玉节郎】　各従本朝歴【名臣言行録云苏颂充北朝生辰使在彼中过冬至木朝厯先北朝一日北人问公孰是答曰厯家算术小异迟速不同谓如亥时节气当交则犹是今夕若逾数刻为子时为明日矣或先或后各従本朝之厯可也彼深然之】　愿速加兵【经济编云孝宗时汤思退奏遣魏杞如金议和称侄大宋皇帝再拜奉书于叔大金皇帝帝面谕杞曰今遣使一正名二还师三减嵗币四不发归附人杞陛辞奏曰臣捋防出疆岂敢不勉万一无厌愿速加兵金馆伴张恭愈胁杞去大字杞拒之具言天子神圣才杰奋起金君臣环聼恭踈】　袒寝一室【元姚燧总管张公墓志曰公讳庭珍字国寳至元六年授朝列大夫佩金符责贡安南至其国诘王曰皇帝不欲郡县王地版籍王民聴其称藩遣使谕防王犹倔防海徼自矜尊髙天威小震无烦逺召中国云南十万之师再月可至王使力士白刃环卫公乃袒寝一室尽掷所悬箭弓刀槊付卫士】
　　使絶域四
　　增诗元陈旅送赵子期使交趾诗曰晓日承恩紫殿深都门祖道马骎骎上书不奉唐防防归槖寜将陆贾金露入珠盘鲛室白苔生铜柱象崖隂为君临水歌黄鹄天北天南万里心　袁桷安南行送李景山侍郎出使曰輶轩使者安南来紫泥封诏行风雷湿云翻空海波立铁网山裂狂蛟摧神京煌煌镇无极火鼠烛龙穷发北弹丸之地何足论蚯蚓为城雾为域瘴江如墨黄茅昏羣蛮渡江江水浑千年白雪不到地十月青梅犹满邨赤脚摇唇矜捷鬭竹箭藏蛇杂猿狖崛强争夸升底蛙低徊自比泥中兽龙飞天子元年春万执璧修臣隣朱干玉戚广庭舞笑问铜柱今何人君不闻重译之人越裳氏有道周王输白雉又不闻防风之骨能专车神禹震怒行天诛李侯桓桓水苍佩舌本悬河四方对后车并载朝未央稽颡九拜乞取金印归炎荒　眀曽棨陈员外奉使西域周寺副席中道别诗曰汉家郎官头未白扈従初为两京客忽逢天边五色书万里翩翩向西域腰间寳劔七星文连旌大斾何缤纷解鞍夜卧营中月揽辔朝看陇上云黄沙断碛千廻转玉关渐近长安逺轮台霜重角声寒蒲海风髙弓力软兹行従歴诸蕃氊帐依微絶漠间残烟古树羌夷聚逺火荒原猎还蕃酋出迎通汉语穹庐蒲萄酒如乳舞女争呈于阗妆歌辞尽协龟兹谱当筵半醉看吴钩上马便着金貂裘山川遥认月支窟部落能知博望侯草上风沙乱骚屑边头日暮悲笳咽行穷天尽始回辕坐对雪深还仗节归来杂遝宛马羣立谈可以収竒勲却笑古来征战苦边人空说李将军
　　增序唐韩愈送员外序曰唐受天命为天子凡四方万国不问海内外无小大咸臣顺于朝时节贡水土百物大者特来小者附集元和睿圣文武皇帝既嗣位悉治方内就法度十二年诏曰四方万国惟回鹘于唐最亲奉职尤谨丞相其宗室四品一人持节徃赐君长告朕之意又学有经术通知时事者一人与之为贰由是侯侑自太常博士迁尚书虞部员外郎兼侍御史朱衣象笏承命以行朝之大夫莫不出饯酒半右庻子韩愈执盏言曰侯今人适数百里出门惘惘有别离可怜之色持被入直三省丁宁顾婢子语刺刺不能休今子使万里外国独无几微出于言面岂不真知轻重大丈夫哉丞相以子应诏真诚知人矣士不通经果不足用于是相属为诗以道其行云
　　专命一
　　原越境　収邑【卿非君命不越境　孟尝使魏子収邑三万不致曰有贤者转假与之矣后受施者自刎明孟尝不反也】　遂盟　矫制【公羊传公子结媵陈人之妇遂及齐侯宋公盟遂事也使者受命不受辞　冯奉世陈汤矫制详武功矫制】　闻卒乃还　不至而反【传士匄侵齐及谷闻齐侯卒乃还礼也嫌其不待君命为失礼故明言其礼又善不伐丧也　汲黯字长孺上使视东越相攻至吴而反曰越人相攻不足辱天子之使】　使作徒衣　难従胶柱【钟离意字子阿部送徒诣河内时寒徒病不能行意移牒属县使作徒衣县上状意亦具闻帝善之　行人将欲败谋难従胶柱】　徐偃鼔铸　汲黯发仓【博士徐偃行风俗矫制使胶东鲁国鼔铸盐铁还奏张汤劾至死偃以春秋之义可以安国家定社稷专之可也诏终军问罪诘曰古者诸侯国异俗百里不通故有不受辞专可之宜今万国为一天下同风偃廵封域之中称以出疆何也且盐铁在国家不足为利害而以安社稷为辞矫作威福以千名誉罪重而所就小偃即死　下详奉使四】　义有随时　恭无专命　使者诚为择利　或人未可与权茍叶尽忠之节　难科专造之辜　违命折劵尚不
　　论辜　矫制发仓犹闻释罪【冯讙汲黯】　增权知军务　袭取归安【册府元龟曰孔巢父徳宗时为给事中魏博宣慰使田恱背叛久其下厌乱且喜巢父之至田承嗣之子绪以失职怨望因人心之摇动遂搆谍杀恱禀命巢父巢父因以众意令绪权知军务以纾其难又曰周李至为賛善大夫世宗将用师于西南用至为转运判官行次永兴为人所说欲袭取归安镇乃先以其事白于永兴节度使王彦超超素知归安路险深不之许至称奉密防彦超无以阻之既入山行数百里蜀寇奄至军士多死遂为其所掳焉】
　　专命二
　　原虽有君命何其速也　茍利国家专之可也　增及诸侯盟【左传云齐侯以诸侯之师伐楚次于陉夏楚子使屈完如师师退次于召陵齐侯陈诸侯之师与屈完乗而观之曰以此众战谁能御之以此攻城何城不克对曰君若以徳绥诸侯谁敢不服君若以力楚国方城以为城汉水以为池虽众无所用之屈完及诸侯盟】　犹柱不可书【韩诗外传云赵王遣使者之楚方鼔瑟而遣之诫之曰必如吾言使者曰王之鼓瑟未尝悲若此也王曰宫商固方调矣使者曰调则何不书其柱耶王曰天有燥湿弦有缓急宫商移徙不可知是以不书使者曰明君之使人也任之以事不制以辞犹柱之不可书也】　原受赂折脇【范睢従须贾使齐齐王赐金须贾以告魏齐齐以睢告国隂事得金击睢折脇拉齿】　受金失官【司马相如受金失官】　增救危除患【刘向奉使篇云春秋之辞有相反者四既曰大夫无遂事不得擅生事矣又曰出境可以安社稷利国家则专之可也既曰大夫以君命出进退在大夫矣又曰以君命出闻防徐行而不反者何也曰此四者各止其科不专移也不得擅生事者谓平生常经也专之可者谓救危除患也进退在大夫者谓将帅用兵也徐行而不返者谓出使道闻君亲之防也】
　　杀使一
　　原楚执蹶由以衅鼓　宋杀申舟于假道【楚伐吴使弟蹶由犒师楚灵王执之将以衅鼔　舟使齐假道于宋宋杀之】　楚子执解扬　马超杀阎温【上详奉使一　魏阎温字伯俭时马超围冀城急州遣温密出告救于夏侯渊为超所获超令言于冀城云东方无救温伪许之乃将至城下曰渊军三日至勉之勉之遂杀之】　寇恂斩皇甫文诸葛杀刘整郑【后汉冦恂字子翼击髙峻峻遣军师皇甫文出谒辞礼不屈恂怒欲斩之】
　　【诸将以为不可恂不聼斩之峻即日降诸将问之恂曰文峻之腹心杀之则峻亡其胆所以降耳诸将曰非所及也　刘整郑为诸葛恪所获事与上间温相】　乐祁不敬虽闻可讨之辞伯蠲无辜终贻非礼之诮【宋乐祁聘晋不敬执之详废命　晋伐郑郑人使伯】
　　【蠲行成晋杀之非礼也古者兵交使在其间可也】　增何谓勅耶　安可臣哉【册府元龟曰顔真卿为太子太师建中末李希烈防汝州宰相奏顔真卿四方所信使谕之可不劳师旅真卿见希烈送于龙兴寺徳宗复宫阙希烈弟希倩在朱泚党中伏诛希烈闻之怒乃使阉奴杀真卿先曰有勅赐卿死真卿曰老臣无状罪当死不知使人何日发长安奴曰従大梁来眞卿骂曰乃逆贼耳何谓勅耶遂缢杀之　下详奉使一】
　　杀使二
　　增遮杀汉使【汉书云楼兰国最在东垂近汉当白龙堆乏水草常主发导负水儋粮送迎汉使又数为吏卒所宼惩艾不便与汉通后复为匈奴反间数遮杀汉使其弟尉屠耆降汉具言状】　国难不能死非人臣【册府元龟曰吴溆章敬皇后弟也建中初为左金吾大将军时泾原兵叛徳宗择大臣可使者众惮其行溆曰国难不能死非人臣也吾忝防戚知死所矣遂请使焉及至泚逆谋已决害溆于四方馆之前】　不止素服【又云孔巢父为给事中兴元二年李怀光拥兵河中巢父奉使宣慰既传诏防怀光素服待命巢父不止之众咸忿曰太尉尽无官矣遂害巢父徳宗闻而惊悼之】　屏语移时【孔帖云李师道使刘悟将兵屯曺法一而信士卒乐为用悟徙营潭赵魏师壁阿井或言悟且乱不如速去师道遣使两辈来责战密语其副张暹使斩悟使者与暹屏语移时悟疑之暹以情告悟乃斩使者】为念生所害【册府元龟曰魏隺士和为中散大夫武定末萧实夤在关中以士和为督府长】
　　【史时莫念生遣使诈降寳夤表士和抚慰为念生所害】　蜡书来【孔帖云周世宗征淮李景惧遣孙晟奉表言景愿割六州之城世宗已取滁扬诸州因留使者防李重进以景蜡书来多斥周过恶由是发怒曰安得此言亟収晟下狱杀之晟临死神色怡然】
　　杀使三
　　增行状明郑济翰林待制王袆行状曰其在翰林未久出使吐蕃未达境召还五年正月又使云南六月抵其境见梁王君臣而谕之曰皇上聪眀神圣新创大业皆天命人心之所归惟尔有众僻在西南未洽声教故遣使者来谕意今能亟奉版圗归职方则尺土一民安堵如故髙爵厚禄不尔吝也否则如鱼游釜中终取夷灭时梁王君臣相顾骇服已有降意防元之遗孽有自立于朔漠者遣使托克托徴粮饷且欲连兵以拒我觇知梁王有贰心因以危言必欲迫梁王杀我使以固其意时梁王持两可不决固匿公于民间托克托闻之愈责诮梁王不得已以公出见之托克托欲以威屈公慷慨骂曰天讫汝元命我朝寔代之汝如爝火余烬尚欲与日月争光耶我将命逺来岂为汝屈今惟有死而已宁以廹脇为惧耶顾谓梁王曰汝朝杀我大兵夕至矣遂被害
　　遇讐
　　原不鬬　遂入【礼记子夏曰居昆弟之讐如之何子曰仕不与共国御君命而使虽遇之不鬬鲁使敬叔吊滕伯恵伯为介及郊懿伯之忌不入惠伯曰政也不可以叔父之私不将公事遂入注懿伯惠】
　　【伯叔父也忌怨也惠伯不以私害公故遂入】　非忠　不弟【传以私害公非忠也　居兄之仇避为不弟】　见讐不杀虽寛身　受命而行亦宜获考【传不可以见讐而不杀　下臣获考获考谓事得成】　皇华奉命　白刄相讐舍则崇讐　报为废命　与夫失节　宁其断恩　未复命于饮氷　宁报讐于劘刄　奉辞成命必念解扬之忠　损怨避仇宜寡赵喜之怒　虐我则讐诚谓一之已甚　衔君之命且宜两不相伤


　　御定渊鉴函巻一百四十三
　　钦定四库全书
</div>
    <div class="pagination">
<a href="御定渊鉴类函_page108.html">上一页</a><span>...</span><a href="御定渊鉴类函_page104.html">104</a><a href="御定渊鉴类函_page105.html">105</a><a href="御定渊鉴类函_page106.html">106</a><a href="御定渊鉴类函_page107.html">107</a><a href="御定渊鉴类函_page108.html">108</a><span class="current-page">109</span><a href="御定渊鉴类函_page110.html">110</a><a href="御定渊鉴类函_page111.html">111</a><a href="御定渊鉴类函_page112.html">112</a><a href="御定渊鉴类函_page113.html">113</a><a href="御定渊鉴类函_page114.html">114</a><span>...</span><a href="御定渊鉴类函_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
