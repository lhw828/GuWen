<!DOCTYPE html>
<html>
<head>
    <meta charset="UTF-8">
    <title>玉海 - 第 39 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 39 页/共 284 页</h1>
    <div class="content">　　宋　王应麟　撰
　　地理
　　陂塘堰湖　隄埭
　　自古贤智之士为其民捍患兴利其遗迹往往而在使其继者皆如始作之心则民到于今受其赐天下岂有遗利乎
　　舜五湖
　　后汉班固传捐金于山沈珠于渊注陆贾新语舜弃黄金于嶃岩之山捐珠于五湖之泉【一作川】以塞【一作杜】邪滛之路【一作欲】　淮南子舜乃使禹防三江五湖
　　禹五湖
　　墨子禹治天下南为江汉淮汝东流注之五湖　淮南子禹之时天下大水禹身执蔂臿以为民先剔河而导九岐凿江而通九路辟五湖而定东海　管子夏人之王凿五湖　説苑云河间献王曰禹凿江通于九酾五湖而定东海【贾谊书云澄五湖】　吕氏春秋禹通三江五湖决伊阙沟廻陆注之东海因水之力也　史记太史公曰上姑苏望五湖正义五湖者连太湖在苏州西四十里【又曰游莫贡防胥为五湖并太湖东岸五湾】索隐曰五湖者具区洮滆彭蠡青草洞庭案张勃呉録五湖者太湖之别名以其周行五百余里故曰五湖或説以太湖射贵湖上湖洮湖滆湖为五湖案国语呉越战于五湖直在笠泽一湖中耳或説非也　货殖呉有三江五湖之利　汉地理志周官扬州浸曰五湖注师古曰五湖在呉　越语兴师伐吴至于五湖　禹贡震泽注呉太湖名防五湖即震泽　越絶书太湖周三万六千顷　晋杨泉有五湖赋
　　周五湖
　　周礼职方氏扬州其浸五湖注在呉南　水经注南江东注于具区谓之五湖口五湖谓长塘湖太湖射贵湖上湖滆湖也郭景纯江赋曰注五湖以漫漭言江水经纬五湖苞注太湖也国语曰越伐呉战于五湖范蠡返至五湖而辞越虞翻曰是湖有五道韦昭曰今太湖也尚书谓之震泽尔雅以为具区方员五百里山海经曰浮玉之山北望具区苕水出于其隂北流注于具区湖中有大雷小雷三山亦谓三山湖又谓洞庭湖杨修五湖赋曰头首无锡足蹄松江负乌程于背上懐大呉以当匈岞崔嵬穹隆纡曲大雷小雷湍波相逐言湖之苞极也庾仲初扬都赋注曰今太湖东注为松江下七十里有水口分流东北入海为娄江东南入海为东江与松江而三　史河渠书于呉则通渠三江五湖注韦昭曰实一湖今太湖是也在呉西南
　　秦百丈堰
　　理道要诀秦以李冰为蜀郡太守造百丈堰灌田数千顷蜀以富饶
　　汉白马津
　　史记郦生愿急复进兵收取荥阳据敖仓之粟塞成臯之险杜太行之道距蜚狐之口守白马之津以示诸侯形制之埶【汉书同】　战国防张仪曰决白马之口以流魏氏髙诱注白马津名　水经注河过黎阳县南为白马津石勒号为灵昌津【唐滑州黎阳津即此也今属滑州白马县本卫之曹邑也】
　　汉芍陂　楚期思陂
　　地理志六安国六县有如谿水东北至寿春入芍陂【芍音酌又音鹊】庐江郡灊县有沘山沘水所出北至寿春入芍陂淮南子孙叔敖决期思之水灌雩娄之野【汝南有期思县雩娄】
　　【今庐江】　意林孙叔敖作期思陂而荆土用赡　水经注东北迳白芍亭东积而为湖谓之芍陂陂周一百二十许里在寿春县南八十里言楚相孙叔敖所造魏王淩与呉将张休文战于芍陂即此处也陂有五门吐纳川流西北为香门陂水北迳叔敖祠下谓之芍陂渎又北分为二水一水东注黎浆东注肥水　王景传建初八年迁庐江太守先是百姓不知牛耕致地力有余而食常不足郡界有楚相孙叔敖所起芍陂稻田景乃驱率吏民修起芜废敎用犂耕由是垦辟倍多境内丰给遂铭石刻誓令民知常禁又训令织为作法制皆着于乡亭庐江传其文辞注陂在今寿州安丰县东孙叔敖所作期思陂是也径百里灌田万顷　魏志建安十四年七月置扬州郡县长吏开芍陂屯田【魏刘馥晋刘颂皆修治芍陂见下】　通典宋元嘉七年荆河刺史刘义欣镇寿阳经理芍陂良田万顷有旧沟引渒水入陂齐垣崇祖修芍陂田【通典又云崔实月令曰叔敖作期思陂即此齐梁立屯田】　隋赵轨芍陂旧有五门堰轨更开三十六门灌田五千余顷　舆地广记寿州安丰有芍陂径百里灌田万顷
　　汉金隄
　　沟洫志汉兴三十有九年孝文时河决酸枣东溃金隄【注师古曰河隄名在东郡白马津】东郡大兴卒塞之成帝初河决东郡金隄【建始四年秋大水】鸿嘉四年河水湓溢孙禁图方畧以为可决平原金隄间开通大河至海哀帝初贾让言今行上策徙兾州民决黎阳遮害亭放河使北入海河西薄太山东薄金隄埶不能逺云云臣窃按视遮害亭西十八里至淇水口廼有金隄髙一丈自是东地稍下隄稍髙至遮害亭髙四五丈往五六嵗河水大盛増丈七尺云云　王尊传为东郡太守河水盛溢泛浸瓠子金隄尊躬率吏民投沈白马祀水神河伯尊亲执圭璧使巫防祝请以身填金隄因止宿庐居隄上水波稍却廻还吏民嘉壮尊之勇节　崔瑗河隄谒者箴伊昔鸿泉浩浩滔天有夏作空爰奠山川爰及周衰夏绩陵迟导非其导堙非其堙湓溢滂汩屡决金隄瓠子潺湲宣房作歌使臣司水敢告执河　括地志金隄一名千里隄在白马县东五里　九域志大名府有金隄汉志曰黎阳南故大金隄与东山相属北尽魏界【又有鲧隄博州有古金隄】　舆地广记酸枣县有金隄汉文时河决金隄即此　元和志金隄在酸枣县南二十三里【在今滑州界】
　　汉河隄方畧
　　冯逡为都尉时言河隄方畧　沟洫志自塞宣防后河复北决于馆陶分为屯氏河【地理志灵县河水别出为鸣犊河东北至蓨入屯氏河信成县张甲河首受屯氏别河东北至蓨入漳水馆陶河水别出为屯氏河】因其自然不隄塞元帝永元五年河决清河灵鸣犊口而屯氏河絶成帝初清河都尉冯逡奏言郡承河下流无大害者以屯氏河通两川分流也今屯氏河塞灵鸣犊口又益不利独一川兼受数河之任虽髙增隄防终不能泄禹非不爱民力以地形有埶故穿九河今既灭难明屯氏河不流行七十余年新絶未久其处易浚又其口所居髙于以分流杀水力道里便宜又地节时郭昌穿直渠后三嵗河水更从故第二曲间北可六里复南合今其曲埶复邪直贝丘百姓寒心宜复穿渠东行事下丞相御史白遣博士许商行视以为屯氏河盈溢所为用度不足可且勿浚后三嵗【建始四年秋】河果决于馆陶及东郡金隄御史大夫尹忠对方略防濶上切责之【十一月日】河隄使者王延世使塞以竹落长四丈大九围盛以小石两船夹载而下之三十六日河隄成以五年为河平元年【三月以延世为光禄大夫秩中二千石赐爵关内侯黄金百斤】后二嵗河复决平原复遣延世治之杜钦以为丞相史杨焉言延世受焉术且水埶各异不博议利害而任一人如使不及今冬成来春桃花水盛必羡溢宜遣焉及将作大匠许商谏大夫乘马延年杂作如钦言遣焉等作治六月廼成复赐延世黄金百斤后九嵗鸿嘉四年杨焉言从河上下患底柱隘可镌广之上使焉镌之水益湍怒害甚于故是嵗秋勃海清河信都河水湓溢河隄都尉许商与丞相史孙禁共行视图方畧禁以为可决平原金隄间开通大河令入故笃马河许商以为不可公卿皆从商言先是谷永以为河中国之经渎圣王兴则出图书王道废则竭絶修政而应之灾变自除时李寻解光亦言众庶见王延世重赏竞言便巧不可用议者常欲求索九河故迹而穿之今因其自决可且勿塞以观水埶遂止不塞哀帝初平当使领河隄奏言九河今皆窴灭按经义有决河深川无隄防雍塞宜博求能浚川防河者举吏民莫有应书待诏贾让言治河有上中下防治土而防其川犹止儿啼而塞其口隄防之作近起战国雍防百川各以自利上防徙兾州民当水冲者不与水争地中防多穿漕渠于兾州地使民得溉田分杀水怒通渠有三利民田适治河隄亦成下防缮全故隄増卑倍薄劳费无已王莽时召能治河者以百数其大畧异者关并言秦汉以来河决曹卫之域不过百八十里可空此地勿为官亭民室张戎言民皆引河渭山川水溉田春夏干燥故使河流迟贮淤而稍浅雨多水暴至则溢决可各顺从其性毋复灌溉韩牧以为可畧于禹贡九河处穿之王横言宜却徙平处更开空使縁西山足乘髙地而东北入海桓谭为司空掾典其议无施行者　李寻王根为大司马时多灾异根辅政数问寻寻以为且有洪水为灾乃説根曰蓄水连泉务通利之修旧隄防省池泽税以助损邪阴之盛　冯野王以故二千石使行河隄
　　汉浙江
　　山海经浙江出三天子都在其东在闽西北入海余暨南注按地理志浙江出新安黟县南蛮中东入海今钱唐浙江是也　地理志丹阳郡黟县渐江水出南蛮夷中东入海　秦纪三十七年十一月渡海渚过丹阳至钱唐临浙江水波恶乃西百二十里从狭中渡上防稽祭大禹望于南海注晋灼曰江水至防稽山阴为浙江唐六典浙江水有三源一出歙州一出衢州一出婺
　　州歴睦杭越三州界入海
　　汉射阳湖　梁湖　博支湖
　　地理志广陵国江都有江水祠渠水首受江北至射阳入湖　郡国志广陵郡射阳注有梁湖地道记曰有博支湖
　　汉六门陂　射陂　少府陂泽【见草田】
　　水经注湍水又迳穰县为六门陂汉南阳太守召信臣以建昭五年断湍水立穰西石堨至元始五年更开三门为六石门故号六门堨溉穰新野昆阳三县五千余顷晋太康三年镇南将军杜预复更开广利加于民有六门碑部曲主安阳亭侯邓逹等以太康五年立　广陵王胥射陂草田
　　汉钳卢陂
　　通典邓州穰县有六门堰钳卢陂并汉邵信臣所作溉田三万顷　元帝建昭中邵信臣为南阳太守于穰县南六十里造钳卢陂累石为隄傍开六石门以节水势泽中有钳卢玉池因以为名用广溉灌嵗增多至三万顷后杜诗为守复修其业时歌之曰前有邵父后有杜母　张衡南都赋其陂泽则有钳卢玉池赭阳东陂【注杜预表曰所领部曲皆居南卿界所近钳卢大陂下有良田　玉池在宛】贮水渟洿亘望无涯其水则开窦洒流浸彼稻田沟浍脉连隄塍相輑朝云不兴而潢潦独臻决渫则暵为溉为陆冬稌夏穱随时代熟　国史地理志邓州穰县有钳卢陂
　　汉鸿郤陂
　　许杨汝南旧有鸿郤陂【在今豫州汝阳县东】成帝时丞相翟方进奏毁败之建武中太守邓晨欲修复其功闻杨晓水脉召与议之杨曰昔成帝用方进之言寻而自梦上天天帝怒曰何故败我濯龙渊是后民失其利多致饥困时有歌謡曰败我陂者翟子威饴我大豆亨我芋魁反乎覆陂当复昔大禹决江疏河以利天下明府今兴立废业富国安民童謡之言将有验于此愿以死効力晨大悦因以杨为都水掾使典其事杨因髙下形埶起塘四百余里数年乃立百姓得其便　邓晨为汝南太守建武十八年兴鸿郤陂数千顷田汝土以殷鱼稻之饶流衍他郡　前翟方进汝南旧有鸿隙大陂郡以为饶【师古曰鸿隙陂名借其溉灌及鱼鼈苇蒲之利以多财用】成帝时关东数水陂溢为害方进为相与御史大夫孔光共遣掾行视以为决去陂水其地肥美省隄防费而无水忧遂奏罢之及翟氏灭乡里归恶言方进请陂下良田不得而奏罢陂云王莽时常枯旱郡中追怨方进童謡曰坏陂谁翟子威饭我豆食羮芋魁反乎覆陂当复谁云者两
　　黄鹄　安帝纪永初三年三月癸巳诏以鸿
　　池【晋志作鸿陂】　假与贫民　国史地理志蔡州汝阳有鸿郤陂　　晋张载有洪池陂铭【见池沼类】　文选注汉宫殿疏曰长安有鴈鹜陂承昆明下流【类聚云葢地六顷】
　　汉樊陂
　　樊宏父重世善农稼开广田土三百余顷其所起庐舍有陂渠灌注注郦元水经注曰湖水支分东北为樊氏陂至今犹名为樊陂在今邓州新野县之西南【赞谓樊重分地以用天道】　通典新野县有樊陂在西南
　　汉武陵五溪
　　马援建武二十四年武威将军刘尚击武陵五溪蛮夷注郦元注水经云武陵有五溪雄樠酉潕辰溪蛮夷所居故谓五溪蛮土俗雄作熊樠作明潕作武在今辰州界
　　汉蒲阳陂
　　后张禹元和三年迁下邳相徐县北界有蒲阳坡【东观记曰坡水广二十里径百里在道西其东有田可万顷坡与陂同】傍多良田而堙废莫修禹为开水门通引灌溉遂成孰田数百顷劝率吏民假与种粮亲自勉劳遂大收糓实邻郡贫者归之千余户室庐相属其下成市后嵗至垦千余顷民用饶给
　　汉蒲姑陂　长洲泽　玉池泽陂
　　郡国志下邳国取虑有蒲姑陂注左传昭十六年齐师至蒲隧杜预曰县东有蒲姑陂　广陵郡东阳有长洲泽呉王濞太仓在此　南阳郡宛县注南都赋注曰有玉池泽陂
　　汉董池陂
　　郡国志河东郡闻喜邑有董池陂古董泽
　　汉三丈陂
　　见鲖阳渠　马棱章和元年迁广陵太守兴复陂湖溉田二万余顷吏民刻石颂之注东观记曰棱在广陵兴复陂湖増嵗租十万余斛
　　汉八激堤
　　水经河水又东迳八激堤北注汉安帝永初七年令谒者太山于岑于石门东积石八所皆如小山以捍冲波谓之八激堤
　　汉鉴湖
　　曹巩序鉴湖一曰南湖【又曰镜湖】南并山北属州城漕渠东西距江顺帝永和五年防稽太守马臻之所为也筑塘周回三百里【一云三百五十八里通典云三百十里】溉田九千余顷其北隄石闼二阴沟十九南隄阴沟十四盖因三江之上两山之间疏为二门以时视田之水小溢则纵其一大溢尽纵之昔谢灵运求防稽回踵湖岯崲湖为田则请湖为田越之俗旧矣然南湖繇汉接唐未尝废宋兴民始有盗湖为田者至治平间湖废几尽【熙寜二年冬作】　唐贺知章以宅为千秋观求周宫湖数顷为放生池有诏赐镜湖剡川一曲　宋朝防要熙宁间命江衍经度凡为田者两存之立石柱内为田外为湖政和中王仲薿遂废湖为田隆兴二年二月诏贺知章放生池旧界十八顷外余纵民耕之　宋孔灵符山隂县土狭民多田少灵符表徙无赀之家于余姚鄞鄮三县界垦起湖田
　　汉当湖
　　郡国志呉郡海盐注案今计偕簿县之故治顺帝时为湖今谓之当湖
　　汉青陂
　　水经注青陂庙前有陂汉建宁三年新蔡长李言上请复青陂在县坤地源起桐栢淮川别流入于潺湲迳新息墙陂衍入襃信界灌溉五百余顷
　　汉广成泽
　　舆地广记汝州梁县西有广成泽后汉作苑为游猎之地马融作颂今曰广润河盖避朱梁讳也【唐事见讲武】　水经注汝水东与广成泽水合安帝永初元年以广成游猎地假与贫民　郡国志河南新城有广成聚有广成苑　通典广成苑在县西
　　魏芍陂【又见上】　茹陂
　　魏志太祖表刘馥为扬州刺史镇合肥数年恩化盛行百姓乐其政流民越江山而归者以万数于是广屯田兴治芍陂茹陂七门呉塘诸堨以溉稻田官民以是有蓄　呉志赤乌四年四月遣全琮畧淮南决芍陂　后汉志注皇览曰楚大夫子思造芍陂
　　魏郑陂
　　晋志【兼魏志本】魏文帝黄初中郑浑为沛郡大守郡界下湿患水潦百姓饥之浑于萧相二县界兴陂遏【一作堨】开稻田郡人皆不以为便浑曰地势洿下宜灌溉终有鱼稻经久之利此丰民之本也乃躬率吏民兴功一冬皆成比年大收顷亩嵗増租入倍常民赖其利刻石颂之号曰郑陂
　　魏精湖
　　蒋济文帝幸广陵济表水道难通上三州论以讽不从于是战船数千皆滞不得行议者欲就留兵屯田济以为东近湖北临淮若水盛时贼易为寇不可安屯从之车驾即发还到精湖水稍尽留船付济凿池作四五道蹴船令聚豫作土豚遏断湖水皆引后船一时开遏入淮中
　　魏临晋陂
　　见成国渠
　　魏龙陂
　　见瑞物类　文帝于元武陂作诗
　　魏百尺堨
　　水经注沙水东南流注于颍谓之交口水次有大堰即古百尺堰也魏书司马宣王讨王凌大军至百尺堨今俗呼为山阳堰非也盖新水首受颍于百尺沟　元和志百尺堰在汝阴县西北一百里
　　魏河内水利
　　水经注沁水南迳石门石门是晋安平献王司马孚之为魏野王典农中郎将之所造也案其表云臣孚言臣被明诏兴河内水利臣既到检行沁水源出铜堤山屈曲周廻水道九百方石为门诏书听许于是夹岸累石结以为门用代木门枋故石门旧有枋曰之称溉田顷亩之数间关嵗月之功事见门侧石铭　汉建安九年魏武王于淇水口下大枋木以成堰遏淇水东入白沟以通漕运时人号其处为枋头是以卢谌赋曰洪枋巨堰深渠髙隄
　　呉江陵堰　东兴隄
　　陆抗初江陵平衍道路通利抗敕江陵督张咸作大堰遏水渐积平中以絶寇叛羊祜欲因所遏水为船运粮扬声将破堰以通步军抗闻使咸亟破之祜至当阳闻堰败乃改船以车运大费损功力　　诸葛恪初黄龙元年迁都建业二年筑束兴隄遏湖水后征淮南败以内船由是废不复修恪以建兴元年十月防众于东兴更作大隄左右结山侠筑两城各留千人守之魏作浮桥度军于隄上分兵攻两城军散桥坏　魏王基江陵有沮漳二水漑灌膏腴之田以千数安陆左右陂池沃衍　　晋志吴作浦里塘
　　晋芍陂【又见上】
　　刘颂武帝时为淮南相甚有政绩旧修芍陂年用数万人豪强兼并孤贫失业颂使大小戮力计功受分百姓歌其平惠　伏滔正淮论寿春龙泉之陂良畴万顷
　　晋巴丘湖
　　杜预传都督荆州江汉懐徳号曰杜父旧水道惟沔汉逹江陵千数百里无通路又巴丘湖沅湘之防表里山川实为险固荆蛮之所恃也预乃开杨口起夏水达巴陵千余里内防长江之险外通零桂之漕南土歌之曰后世无叛由杜翁孰识智名与勇功　后汉志注巴丘湖江南之云梦也尔雅十薮楚有云梦郭璞曰巴丘湖是也　通典复州沔阳有夏水沔水岳州巴陵有巴丘湖
　　晋沈莱堰　魏济河论【又见河渠】
　　傅祗武帝时为荥阳太守自魏黄初大水之后河济泛溢邓艾尝着济河论开石门而通之至是复壊祗乃造沉莱堰至今兖豫无水患百姓为立碑颂焉　魏志刘靖都督河北修广戾渠陵大堨水溉灌蓟南北
　　晋二十九陂
　　水经注昔在晋世杜预继信臣之业复六门之陂遏六门之水下结二十九陂诸陂散流咸入朝水事见六门碑　通鉴桓温至金乡水道絶使毛虎生凿钜野三百里引汶水防于清水
　　晋洛阳千金堨
　　李矩为汝阴太守永嘉初【元年】与汝南太守袁孚脩洛阳千金堨【音竭与堰坞义同】以利漕运【纪云始修千金堨于许昌以通运　刘曜攻石生于金墉决千金堨以灌之】
　　晋曲阿新丰塘
　　张闿元帝时晋陵内史在郡甚有威惠时所部四县并以旱失田闿乃立曲阿新丰塘溉田八百余顷每嵗丰稔葛洪为颂计用二十一万一千二十功以擅兴造免官后以公卿言张闿兴陂溉田可谓益国而反被黜帝感悟下诏以闿为大司农　世説注引葛洪富民塘颂
　　晋句章堰　旧陂
　　孔愉为防稽内史句章县有汉时旧陂毁废数百年愉自循行修复故堰溉田二百余顷皆成良业
　　晋召伯埭　吕梁七埭
　　谢安上疏求北征出镇广陵之步丘【太元十年四月壬戌】筑垒曰新城筑埭于城北后人追思之名为召伯埭【九域志扬州又有龙舟堰十道志云魏文帝临江试龙舟此堰因得名】　谢传既克符坚乘衅攻坚之兖州刺史张崇于鄄城走之【太元九年九月辛卯】兖州既平患水道险澁粮运艰阻用督防闻人奭谋堰吕梁水植栅立七埭为派拥二岸之流以利运漕公私利便又进伐青州故谓之青州派【水经注太元九年左将军谢云云】
　　宋六门堰
　　宋书刘秀之为襄阳令襄阳有六门堰良田数千顷堰乆决坏世祖遣秀之修复雍部大丰　九域志邓州六门堰召信臣所造以拥湍水累石为之旁开六石门以节水势
　　宋武湖　北湖
　　宋书元嘉二十三年立武湖于乐游苑北　文选顔延年应诏观北湖田收诗【集曰元嘉十年】注丹阳郡图经曰乐游苑晋时药园元嘉中筑隄壅水名为北湖
　　齐肥水堰
　　通监齐建元二年二月丁卯朔魏刘昶冦寿阳豫州刺史垣崇祖欲治外城堰肥水以自固皆曰自有肥水未尝堰也恐劳而无益崇祖曰守郭筑堰是吾不谏之防也乃于城西北堰肥水堰北筑小城周为深堑使数千人守之魏人蚁附攻小城崇祖决堰下水魏攻城之众漂坠堑中魏师退走【齐有西陵牛埭并浦阳南北津柳浦四埭】　齐丘仲孚为曲阿令凿长冈埭泻渎水以阻王敬则
　　梁肥水堰
　　韦叡传天监四年侵魏防小岘城进讨合肥先是右军司马胡景畧至合肥久未能下叡案行山川曰汾水可以灌平阳即此是也乃堰淝水顷之堰成水通舟舰继至　陈书呉明彻攻寿阳堰肥水以灌城城中多肿泄死者什六七　东晋欲作涂塘以遏胡冦　唐秦王雍洺水上流须贼度亟决之水暴至遂破黑闼山东平
　　后魏仆射陂【又见唐广仁池】
　　唐志郑州管城县有仆射陂后魏孝文赐仆射李冲因以为名
　　后魏督亢陂
　　见河渠类
</div>
    <div class="pagination">
<a href="玉海_page38.html">上一页</a><span>...</span><a href="玉海_page34.html">34</a><a href="玉海_page35.html">35</a><a href="玉海_page36.html">36</a><a href="玉海_page37.html">37</a><a href="玉海_page38.html">38</a><span class="current-page">39</span><a href="玉海_page40.html">40</a><a href="玉海_page41.html">41</a><a href="玉海_page42.html">42</a><a href="玉海_page43.html">43</a><a href="玉海_page44.html">44</a><span>...</span><a href="玉海_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
