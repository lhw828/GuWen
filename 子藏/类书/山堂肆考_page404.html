<!DOCTYPE html>
<html>
<head>
    <meta charset="UTF-8">
    <title>山堂肆考 - 第 404 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 404 页/共 632 页</h1>
    <div class="content">　　罗浮山记山东石楼下有两石鼓扣之声清越所谓神钲也
　　始兴圣木
　　荆州记始兴郡阳山县有豫章木径可二丈名为圣木秦时伐此木为鼓颡颡成忽奔逸北至洛阳又王韶之始兴诗序息于临武遂之洛阳因名圣鼓城今在临武
　　悬楼
　　魏李崇为兖州刺史兖土多盗崇为村置一楼楼悬一鼔盗发之处双槌乱击诸村闻之皆守要路俄顷之间声闻百里盗悉被擒
　　迁庙
　　东坡诗注石鼔散在陈仓野中郑余庆迁之鳯翔孔子庙又唐史郑余庆兼判太常寺自唐朱泚之乱太常乐禁用鼓余庆以时久太平奏复旧制
　　南康有记
　　虞喜志林建武二十四年南康郡男子献铜鼓有记或曰有铭
　　临平无声
　　见博学
　　外更鼓
　　按禁鼓一千二百三十声为一通三千六百九十声为三通在外更鼓三百三十挝为一通一千挝为二通
　　内时鼓
　　见道士
　　解秽
　　唐宗听琴未终遽止之曰速令花奴持羯鼓来为我解秽
　　瘳疾
　　后周裴侠为工部中大夫疾沉顿忽闻五更鼔惊起曰可向府耶遂瘳晋公护曰危笃若此不废忧公因闻鼓声疾病遂愈天祐其勤也
　　交趾铜鼓
　　范晔后汉书马援好骑马善别马名交趾得骆越铜鼓乃铸为马式以进上
　　渔阳鼙鼓
　　唐乐天长恨歌渔阳鼙鼓动地来
　　思话好打
　　沈约宋书萧思话年十许岁好骑屋栋好打细腰鼓
　　莱公甚惜
　　归田录燕龙图肃有巧思初为永兴推官知府寇莱公好舞柘枝有一鼓甚惜之其环忽脱公怅然以问诸匠皆莫知所为燕请以环脚为鏁簧纳之则不脱矣莱公大喜
　　高爽书诗
　　南史孙挹为延陵县令国子助敎高爽诣之挹了无故人情爽出从阁下过取笔书诗鼔面曰徒有此大腹了自无肝膓面皮如许厚被打未遽央
　　仲淹书字
　　异闻集范仲淹少于僧刹读书僧曰寺中有精怪食人仲淹不听读书至夜半有一人伸手入内仲淹以朱笔书之曰白面堂堂鬼难吞次日天明仲淹徧观寺中惟见一大鼓上有所书字迹问僧曰此鼓年几何僧曰不知其年矣命僧破之中有骸骨命焚之遂除其害
　　角
　　音乐防归角长五尺形如竹筒本细末大今卤簿及军中用之或以竹木或以皮为之
　　作龙鸣
　　通礼义纂蚩尤帅魑魅与黄帝战帝始命吹角作龙鸣以御之按畵角之曲有三弄曹子建所撰一曰为君难为臣亦难难又难二曰创业难守成亦难难又难三曰起家难保家亦难难又难
　　惊鴈起
　　唐李渉晚泊润州闻角诗孤城吹角水茫茫风引胡笳怨思长惊起暮天沙上鴈海门斜去两三行又李益听晓角诗繁霜一夜落平芜吹角当城片月孤无数塞鸿飞不度秋风卷入小单于
　　警夜
　　黄帝内传女请制角二十四以警夜
　　悲秋
　　唐杜牧闻角诗城角为秋悲更逺护霜云破海天遥宋朱元晦延平水南天庆观夜作石楼云卧对江城城角吟霜永夜清料得南枝正愁絶不堪闻此断肠声
　　知兵心
　　唐戎昱塞上曲楼上畵角哀即知兵心苦
　　为军容
　　义纂军中置角以司昏晓故角为军容也
　　出羌胡
　　徐广车服志角本出胡以惊中国之马也
　　备卤簿
　　宋韦天锡道州鼓角楼记鼓角之制有自来矣肇帝鸿之御宇战蚩尤于涿野克壮乎虎旅取象于龙吟尔后始皇备于卤簿稷嗣定于雅乐前征乌蛮之国遂寝于兜勒之曲后分熊轼之寄乃限乎天骄之奏三吹之调深切七萃之师咸肃则知圣人备物制用其利溥哉
　　角声孤起
　　杜牧诗百感中来不自由角声孤起夕阳楼
　　角声不和
　　渑水燕谈元祐四年夏余至河东一日与郡僚旅见提刑孙亚夫孙曰近日府中角声不和咎在太守时蒲资政方到府未逾月落职知虢州数日余独见孙孙曰角声愈不和矣未几王震待制自同来镇蒲七日丁母夫人忧去至九月中孙复语近官曰角声不和尤甚于前日寻报蒲中行龙图自襄移蒲十月到官明年春病卒其验如此















　　山堂肆考卷一百六十三
　　钦定四库全书
　　山堂肆考卷一百六十四　明　彭大翼　撰技艺
　　医士
　　説文巫咸初作医帝王世纪神农使岐伯尝味草木典医疗疾今经方本草之书咸出焉物理论夫医者非仁爱不可托也非聪明理达不可任也非亷洁淳良不可信也是以古之用医必选名姓之后其徳仁恕博爱其智宣畅曲解能知天地神只之次能明性命吉凶之数处虚实之分定逆顺之节原疾病之轻重而量药剂之多少贯微达幽不失细小如此乃谓之良医且道家则尚冷以草木用冷生也医家则尚温以血脉用暖通也善医者度节气而温冷叅脉理而合轻重此可谓之明医医有明而不良者有良而不明者人主之用医必叅知而櫽括之
　　养命养性
　　神农曰上药养命中药养性
　　视色视毛
　　鹖冠子曰扁鹊兄弟三人皆善医魏文侯问曰子兄弟三人孰善对曰长兄视色故名不出家仲兄视毫毛故名不出门鹊鍼人血脉投人毒药故名闻诸侯
　　玉版篇
　　黄帝素问有玉版篇
　　金匮篇
　　葛洪抄金匮百卷肘后方四卷
　　十全
　　周礼医师掌医之政令聚毒药以供医事岁终则稽其医事十全为上十失一次之十失四为下
　　九折
　　楚辞九折臂而成医兮左传齐高彊曰三折肱知为良医
　　六征
　　汉书郭玉广汉人初有老父渔钓于涪水自号涪翁着针经诊脉法授弟子程高高传于玉玉学方诊六征之技隂阳不测之术和帝时为太医丞
　　四难
　　郭玉为太医丞仁爱不矜虽贫贱者必尽其心力疗防人时或不愈帝令防人羸服变处一针即瘥召玉诘状玉曰医者意也腠理至防随气用巧神存心手之间可得解而不可得言防者处尊高以临臣臣怀怖慑以承之其疗有四难自用意而不任臣一难也将身不谨二难也骨节不能使药三难也好逸恶劳四难也臣意犹且不尽何有于病哉此所以不愈也
　　割皮解肌
　　史记扁鹊过虢虢太子死扁鹊至虢宫门下问中庶子喜方者曰太子何病庶子曰邪气积而不得泄故暴蹷而死扁鹊曰臣能生之中庶子曰先生得无诞乎臣闻上古有俞跗疗病不以汤液乃割皮解肌湔洗肠胃潄涤五脏练精易形先生之方能若是则太子可生也扁鹊仰天叹曰越人之为方也不待切脉望色听声写形闻病之阳论得其阴闻病之阴论得其阳子以吾言为不诚试入诊太子中庶子乃以扁鹊之言入报虢君虢君出见悲不能自止扁鹊乃使弟子阳厉鍼砭石以取外三阳五防太子苏服汤二旬而复故按扁鹊渤海郡郑人也或曰鄚人姓秦名越人黄帝八十一难序云秦越人与轩辕时扁鹊相类故仍号扁鹊又家于卢因名卢医
　　破臂刮骨
　　蜀志关公为流矢贯臂每阴雨常作痛医曰矢镞有毒当破臂刮骨乃可除之也
　　疾在骨髓
　　史记扁鹊过齐齐桓侯客之入朝见曰君有疾在腠理不治将深桓侯曰寡人无疾后五日复见曰君有疾在血脉不治恐深桓侯曰寡人无疾后五日复见曰君有疾在肠胃间不治将深桓侯不应扁鹊出后五日复见望见桓侯而退走桓侯使人问其故扁鹊曰疾居腠理汤熨之所及也在血脉鍼石之所及也在肠胃酒醪之所及也其在骨髓虽司命其奈之何今在骨髓臣是以无请也后五日桓矦病召扁鹊扁鹊已逃去桓侯遂死又扁鹊过邯郸闻贵妇人即为带下医过雒阳闻周人爱老人即为耳目痹医入咸阳闻秦人爱小儿即为小儿医随俗为变秦太令李防自知伎不如扁鹊也使人刺杀之
　　病在膏肓
　　左成十年晋景公疾病求医于秦秦伯使医缓为之未至公梦疾为二竖子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也公曰良医也厚为之礼而归之注云鬲上为肓心下为膏
　　视见症结
　　史记扁鹊少为人舍长舍客长桑君知扁鹊非常人也乃呼扁鹊私坐间语乃出其怀中药予扁鹊曰饮是以上池之水三十日当知物矣忽然不见殆非人也扁鹊以其言饮药三十日视见垣一方人以此视病尽见五藏症结特以诊脉为名耳注云上池水谓水未至地葢承取露及竹木上水以和药服之三十日当见鬼物也方犹边也言能隔墙见彼边之人也王叔和脉经云左手脉横症在左右手脉横症在右脉头大者在上头小者在下两手脉结上部者濡结中部者缓结三里者豆起阳邪来见浮洪隂邪来见沉细水谷来见坚实
　　照在脏腑
</div>
    <div class="pagination">
<a href="山堂肆考_page403.html">上一页</a><span>...</span><a href="山堂肆考_page399.html">399</a><a href="山堂肆考_page400.html">400</a><a href="山堂肆考_page401.html">401</a><a href="山堂肆考_page402.html">402</a><a href="山堂肆考_page403.html">403</a><span class="current-page">404</span><a href="山堂肆考_page405.html">405</a><a href="山堂肆考_page406.html">406</a><a href="山堂肆考_page407.html">407</a><a href="山堂肆考_page408.html">408</a><a href="山堂肆考_page409.html">409</a><span>...</span><a href="山堂肆考_page405.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
