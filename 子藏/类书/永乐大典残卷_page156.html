<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 156 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 156 页/共 331 页</h1>
    <div class="content">　　天常正月中与轼言：“播州首领杨贵迁者，俗谓之杨通判，最近乌蛮，而枭武可用、又有宋大郎者，乞弟之死党，凶猾有谋略。若官中见委，说杨贵迁令杀宋大郎，必可得也。”数日前，有从蜀中来者，言贵迁已杀宋大郎，纳其首级，与银三千两。以此推之，天常之言殆不妄也。天常云：晏州六县，水路十二村诸夷，世与乞弟为仇，向者熊察访诱杀十二村首领，及近岁韩存宝讨杀罗狗姓，诸夷皆有唇齿之忧，貌畏而心贰。去年乞弟领兵至罗介牟屯，杀害兵官王宣等十二人。其地去宁远安夷寨至近，涉历诸夷族帐不少，自来自去，殊无留难。若诸夷不心与之，其势必不能如此也。今欲讨乞弟，必先有怀结近界诸夷，得其心腹而后可。今韩存宝等诸军，既不敢与乞弟战，但翱翔于近界百余里间，多杀不作过属户老弱，而厚以金帛遗乞弟。且遣四人为质，然后得乞弟遣人送一封空降书，便与约誓，即日班师。与运司诸君，皆上表称贺。
　　上深照其实，已降手诏，械存宝狱中，远人无不欢快，以谓虽汉光武、唐太宗，料敌察情于万里之外，不能过也。今虽已械存宝，而后来者亦未见有精巧必胜之术。但言乞弟不过有兵三千，而官军无虑三万，何往而不克？此正如千钧车弩，可以洞犀象，而不可以得鼠耳！今运粮止于江安县，自江安至乞弟住坐处，犹须二十三程。吏士以糗饵行，其势不能过一一六六
　　月。乞弟但能深自避匿四五十日，则免矣。而山谷犹山佥，林木沮洳，贼于溪谷间，依丛木自蔽，以药箭射人，血濡缕立死。战十数万人，知深入未为万全。而将吏不敢复稽留此间，事不可不深虑。天常言：国之用兵，正如私家之造屋。凡屋若干，材植之费，谷米之用，为钱若干，布算已定，无所赢缩矣。工徒入门，斧斤之声铿然，而百用毛起，不可复计，此虑不素定之过也。既作而复聚粮，既斫而复求材，其费必十倍，其工必不坚。故王者之兵，当如富人之造屋，其虑周，其规摹素定，其取材积粮皆有方，故其经营之常迟而其作之常速，计日而成，不愆于素。费半他人，而功必倍之。今日之策，可且罢诸将兵，独精选二转运使及泸州知府，许法外行事，与二年限，令经画处置，他人更不得与。多出钱物茶彩，于沿边博买夷人粮米，其费必减仓卒夫运之半。使辩士绍说十州五团，晏州六县，水路十二村，罗氏鬼主，播州杨贵迁之类，作五六头项，更番出兵以蹂践乞弟族帐，使春不得耕，秋不得获。又嘉、戎、泸、渝四州、皆有土豪为把截将。自来顾一私兵入界，用银七两，每得一蕃人头，用银三十两买之，把截将自以为功。今可召募此四州人，每得二十级，即与补一三班差使。如不及二十级，即每级官与绢三十疋。出入山谷，耐辛苦瘴毒，见利则云合，败则鸟惊兽散，此本蛮夷之所长，而中原之所无。何也？今若召募诸夷及四州把截将私兵，使更出迭入，则蛮夷之所长，我反用之。但能积日累月，戕杀其丁壮，旦使终年释耒而操兵，不及二年，其族帐必杀乞弟以降。如其未也，则乞朝廷差三五千人，将下选兵三路入界，西路自江安县进兵，先积粮于宁远，以十州五团等诸夷为先锋，以施、黔、戎、泸四州药箭弩手继之；中路自纳溪寨进兵，先积粮于本寨，亦以诸夷为先锋，以将下兵马继之，三路中惟此路稍平，可以用官军；东路自合江县进兵，先积粮于安溪寨，亦以诸夷为先锋，以嘉、戎、泸、渝四州召募人继之，可以一举而荡灭也。
　　天常此策虽若不快，以蕞尔小丑，二年而后定。然王者之兵，必出于万全，不可以侥幸。淮南王安有言，厮与之卒，有一不备而归者，虽得越王之首，臣犹切为大汉羞之。今乞弟譬犹蚤虱也，克之未足以威四夷，万一不克，岂不为卿大夫之辱也哉？赵充国征先零，邓训征羌及月支胡，皆以计磨之，数年乃克。唐明皇欲取石堡城，王忠嗣不奉诏，以谓非杀二万人不可取。方唐之盛，二万人岂足道哉！而贤将谋国，终不肯出此者，图万全也。后汉永和中交趾反，议者欲发荆、杨、兖、豫四万人讨之，独李固以谓：“四州之人，远赴万里，无有还期，诏书迫促，必致叛亡。南州温瘴，死者必多。士卒疲劳，比至岭南，不复堪斗。前中郎将尹就讨益州叛羌，益谚曰：虏来尚可，尹来杀我。后以兵付刺史张乔，因其将吏，旬月之间，破殄寇虏。此发将无益，州郡可任之明效也。今可募蛮夷，使自相率，转输金帛，以为其资，有能反间致头首者，许以封侯之赏。”因举祝良为九真太守，张乔为交趾刺史。由此岭外悉平。今观其说，乃与天常之言，若合符节。但天常不学，言不能起意耳。天常又言：乌蛮药箭中者立死，无脱理，然不能及远。非三十步内不发，发无不中。今与乌蛮战，当于百步以下，五六十步以上，强弓劲弩射之。若稍近，则短兵径进，于五七步内相格。则其长技皆废。
　　今乞弟亦未是正乌蛮也。诸如此巧便非一，不能尽录，略举一二，以见天常之练习，疑可驱使耳。又有一图子，虽不甚详密，然大略具是矣。按图以考其说，差若易了，故以奉呈。看讫，可却付去人见还也。此非公职事，然孜孜寻访如此，见忠臣体国知无不为之义也，轼其可以罪废不当言而止乎？虽然，亦不可使不知我者见，以为诟病也。知荆公见称经藏文，是未离妄语也，便蒙印可，何哉？圆觉经纸示及，得暇为写下卷，令公择写上卷。秦太虚维扬胜士，固知公喜之，无乃亦可令荆公一见之欤？子骏初见报夺一官耳，不知其罢郡能不郁郁否？有一书，不知其今安在，敢烦左右达之。江水比去年甚大，郡中不为患。见说沙湖镇颇浸居民，亦江淮间常事耳。临皋港既开，往来蒙利无穷，而居民贸易之入亦不赀，自不免少有淤填。议者谓岁发少，春末淘之甚易。承问，辄及之。未缘展奉，惟冀以时自重。谨奉手启，起居热甚，幸恕不谨。不宣。
　　【张横渠集】
　　《与范巽之书》：示问保甲，比俟和叔来，详闻近议近制，徐为答。然近见歧却取三丁为义勇，入府教集，或虑已有更革，故益难妄计。大率附近古制，小大必利，苟不得亲民良吏，虽三代法存，未免受弊。况半古之法又乌能借，如正观府兵，求之史，纵若便时，窃计民间之害亦未免。盖不议制产，而遽图师役，求以便众，万万无此。又《与吕和叔书》保议说，固甚便民近古，执政未必取用。此欲以方田为名，寨户为贵，保甲为法。庶今世见行，有不变今之顺，有渐用古之婉，即未知上意求新果否？庙堂待学者如何？今得进甫选之与议其间，顾非献计之时邪！向论方田大体。自附城三十里为差，小不减二三千步，则附郭居民在其间不疑矣。所谕城市良民大家帅之固善，但可惜安窠无功得之，及不幸孱弱不才者置诸其上，则百十之众，是谓弃之。他年当差刺诸路义勇，只以家赀相制，幸无事，取其不挠可也。不幸驱之战陈，万万失措乖当。名分既定，则易之颠错，人情益纷。今日见谋，当为时议者力辩其弊，无踵故事，乃良画耳。事初不得已，权以领之，徐校艺，观能以勇爵取之，然后补正。则为劝也大。夷吾变法，不欲矫时君耳目，不循王制，未免狂谋无法。又启此端，恐于时事非宜，可一用周礼。文一无文字饬今制而用，不识谓之如何？但此二端之弊，不得使谋者前闻耳。
　　【苏籀双溪集】
　　《上赵枢密都督书》：愚窃闻朝廷大臣，系时理乱。惟文武兼资，则可以有为。今日国步艰难，譬如解髋髀者，不可婴以芒刃，斧斤砺而已矣；支倾坏者，不暇顾夫藻，栋梁壮而已矣。盖惟文可以附众，惟武可以威敌。入相则百度正，出师则四夷服。古之人解兜鍪而冠貂婵，自廊庙而履行阵，投壶而而讲策画，绶带而观经传。乘胜决机，气势盈溢，丹青所画，竹帛所纪，皆文武之大才也。时危而用不武之人，有禅僧放鹰之喻。治远者必自近始，欲治夷狄。先辑中国。外内皆重任也。伟人在朝，知无不为，岂惮勤剧。缙绅欣属，猛悍屈伏，咸愿其当轴处中。然使其坐论王伯，燕安鸩毒，桑梓之邦，陷于涂炭，岂得不慨于怀乎？夫以隐情惜已为持重，厌事苟安为待时，则何贵乎智勇？何有于功名乎？惟其英杰之度，专意兴复，忘家徇国，所以殊绝于凡庸也。往日纲维不振，士风回邪，谈虚无注篆刻以为儒术。厚苞苴弃韬钤而取将帅，今其遗臭未远，余蘖或存，戎钺之寄，实难其人，夷狄凭陵，中原膻秽，良以此也。冕弁端委之伦，非其能超轶世俗，改途易向，则何以步骤周宣中兴之佐乎？主上励精，阁下激昂，吴越非劲兵健马之所出，关陇有胁从思汉之人心。多士盈庭，皆未易当此重任也。
　　以阁下精治道，见兵势，以帝王之法则裁治中司，以桓文之节制，抚循二镇，有恻怛绥靖之实，无侥幸行险之失。凛乎经世御军之略，信有文武之威风矣！故纶丝布出陕蜀荆沔，先声万里之外，士卒凫藻。黔首壤歌，必相庆以为得人。识者谓吴之强弱，在蜀之安危；蜀之安危，在陇之向背。夫骑兵出于陇右，而财赋从蜀来。蜀为陇之根本，陇为蜀之股肱、秦为天下枢机，故得陇而秦蜀大宁矣，不得陇则秦蜀无能为矣。秦陇皆得，而梁宋在吾指掌之间，并地可绝河而收也。论攻战者，千条万绪，进退得失，可豫言此者也。
　　朝廷据有江淮，设险守要，僭伪在齐梁，而秦陇两河，皆为虏守，西南之人不能出大散之关，督府所治，正当我之咽喉，建瓴席卷，世岂乏人也哉！前日张公尝为此举矣。恃卓然之忠议，不料敌势之方炽，不察吾帅乘之未和，以新辑锉伤之余，未暇少加练养，而与百胜无前之虏决死原野，此志士所为太息也。愚顷者尝以书见张公，论兵不可必用。公易而不察也。阁下之此行，比张公时异势殊矣。邓禹归而冯异擅赤眉之栖，裴度行而李诉得李之降，阁下之功名，高于张公十倍可也。昔韩信佐高祖，乘章邯之结怨于民，故还定三秦，势如破竹。
　　蜀人攻魏，以孔明之贤而不能得其志，值司马仲达之强也。成败可以鉴矣。料敌制胜者，虽有娄旷之聪明，终必凭于间探之精。虏暴骨以逞祸中国十余年矣。重兵散归国内，再调发而无辞。子女玉帛，餍足充牛刃。再来而吾无可有，彼所谓谋臣猛将为陕右膏肓者，已天诛之。故攻蜀则不能入，而退据襄则狼狈遁走。是我师亦稍强于曩时也。虏之兵将既非前日之盛，此似有可乘之隙，敌似可料矣。然吾间探未精，殆见其皮毛之事，安知其无他谋臣不能更遣重兵乎？故秦陇之事，在精其间探也。古之用兵，惟间探为急务。且如一举而取伪齐，定京雒，唾手可辨，信如成功之后，而与我为敌者，尚在此境，用兵亦未弭也。譬如搏虻去虱，何损于牛。
　　昔孙权尝谓曹孟德曰：足下不死，孤不得安。今吾朝廷若非虏酋之死灭，亦不可谓安矣。兵法曰：知彼知己，百战百胜。不知己不知彼，百战百败。见几而作，攻守予夺之画，则阁下主其诺也。愚闻之师曰：进取不如自守之至，乃进取而无后患。故羊杜预之贤，巧于平吴而拙于谋晋。自守之术蔑焉；谢安桓温，锐意并吞，所获不知所丧，所以无害者，知自守也。愿阁下威德加于雍雒，畔将溃卒，必相率以归服王化。而自守万全之计，常使内重，敌不能窥，国家永宁，兵革不顿，至尊安枕而无忧，所以成方召之业者，亦伟然矣。嗟夫！中原要终必克复，阁下掎之，阁下角之，江南诸将并力踣之。以蜀之饶，蓄谋养威，裕民劝农，下贤容众，先收陕右五路之师，与六军期会于韩魏之郊，将符尊专，号令齐肃，戮力一心，酬特达之知，千载之一时也。今六纛数日启行，用人之际，下走以潦倒贫困百僚之下，效匍匐于邯郸。受揶揄于燕蓟，其迂钝可笑亦甚矣。辄不自掩其缺短之见，卜媸妍于帐下。伏惟揖怒蛙，赦吐茵，钧播之广，宜无遐遗；吹嘘之荣，岂拒枯朽？非所敢冒也？庶几不录录而负门下云。冒昧唐突。伏俟诛谴不宣。
　　【宋张魏公奏议】
　　《进呈所与张子盖等书检并旗榜录本》《与张子盖书》：比得报，闻分兵三道，解围海州，心颇疑之。不知地理形势果是何如？盖分兵则弱，如彼专攻其一，则在我未易枝梧也。今李侯既在城外，莫可相约商量，更图长策。或益兵共击，或量度进退，事欲必济，宜各以协和为心。其他区区言语之间，皆不足深较。节使以名将之裔，骤取富贵，勉力功业。上以报主上，下以副先令叔循王之望，一或差跌，则公议不容，名节扫地尽矣。所宜勉之！某见治装帅李节使带领大军，前去楚州以来照应，仍乞以某此书关报李节使海州，及以帛书报城中将士，使共知也。又《与李宝书》：节使总兵于外，照应城中，策未为失。但不知海道今尚可通城中否？粮食可自海津致否？心甚忧之。已作书与张节使，所宜深思远虑，率厉将士，且与张节使熟议，共成大功，勿分彼此。虏兵既众，不知张节使之师可以必战解围否？凡此等事，幸一一子细条具，速以见示。务济国事，乃所望也。虏人残害不道，专嗜杀人，所得城邑，噍类无遗。想见城中豪杰忠义，共图力守，某已治装亲帅建康。李节使自水道前往楚州涟水以来照应，帛书封呈。更望照悉。又《抚劳海州将士帛书》：当使见带大兵前往楚州及涟水一带照应，解围海州。仰城中将士尽力战守，图报国恩。将来功赏，俟一一躬亲核实保明，务在优异。节钺以下，皆当力请于朝，以酬劳苦，各仰知悉。
　　【孙觌鸿庆居士集】
　　《和州与提刑胡献可论兵书》：即日秋暑尚炎，共惟台侯万福，某投畀小邦，遂托余芘。已尝具启占谢，计已彻闻。属者诏书起一半禁兵，本州遂将先已起人数，通计一半辏发。起寿州团结，今蒙使司牒问，于手诏有无遗戾，承命皇恐。某三月出都时，见扬楚滁泗之兵，相继放还，旌旗舟楫蔽空而下，某所亲见也。独和州未回，而复有起发半兵之命。某窃详诏旨所以存留一半之意，谓东南亦不可无备尔。虽本州所遣兵未还，朝廷岂暇一一开坐，遂并计为一半应诏。实以三里之城，下临大江，止有壮武一指挥。又通沿江四寨土军，尽择伉健可使者趋军前，所余癃老懦怯，已过半矣。近报海州盗起，旁郡皆警，日来本州王庆家又有数人劫取财物而去。区区之意，谓半兵既足以应诏命，而余兵缓急虽不足恃。盖庶几焉。不然，有司何至占吝不遣，上烦程督之严，伏望提刑郎中，垂意省察。本州所起半兵，似于诏旨无害。所存余卒，或能消厌未形之患，则非某一人独受公赐也。僭易死罪。
　　【王汉滨先生集】
　　《回虞宣论吴姚二大将出兵书》：某今早承局还，伏辱台翰继递，中又拜十三日教赐，不胜感激。王提干马已买得四十六匹，葛彦奇十六匹。渠辈得回岩昌，自然易办矣。商兰两州，招纳降附可喜。若有益于国，本所不敢惮供亿之烦，所以夙夜辛勤，横身以当众怨者，正欲节省用度，以济大事，非敢靳吝财赋，当用而不用，以沮将之心也。孔明所谓限之以爵，爵加则知荣，一颦一笑，足以激厉，生民膏血，岂容妄得乎？赏不当于有功，犹辇金币以塞庐山之壑也。归顺之人，须当优假，何所爱乎？但向去事大，不知所用几何？若涉大水未知攸济耳！适领使檄买马，以百运为限，亦得中数。乞罢招兵，尤为至论。本所岂敢望赐，只得国事利，小人与有获焉！方今之弊，不在兵少。孔明街亭之败，归而减卒，兵贵精不贵多也。淮南之溃与采石之捷，其众寡可验矣。南北通使，和议必成，亦须一再往返耳。移书宣威，且议休息，生灵之幸。某昨日因书止其再出。大暑如此，岂用兵时邪？征士征行，百姓发车付，皆是危事。师老锐挫，若遇大敌，岂不可忧？此乃安危所系，用度不足言也。甚善甚善，姚帅年来数奇。不可委以要地，更宜与宣威议之，因粮事不敢必，只得不至过当足矣。
　　【张南轩集】
　　《答朱元晦书》：木式受任上流，到郡恰一月，顾此地在今日至重，岂谫陋所能胜？然亦不敢妄自菲薄，黾勉激昂，期为远计。第承积弊之余，纲纪委地，无一事不当整顿。今颇有条绪，邦人似相信爱，边备深可寒心。军政极坏。今军事在都统，财赋属总司，所谓帅臣者，其所当为，要是以固结民为本，使斯民皆有尊君亲上报国疾雠之心，则以守固，以战克矣。此路民贫悴尤甚他处，田多未垦，茅苇弥望，坐失上策，于今几年，义勇民兵，实多强壮。但久不核其籍，且数年不教，其势因循。见行整顿此事，在于人情亦似乐之。然其间曲折之宜，正须精密乃可。帅司兵但有神劲马步合千人，骑军共父所制也。方一新队伍，严纪律，明节制，兵虽不多，要是规摹不可不立。荆鄂大军屯营在此者，亦万五千余人，非复岳侯向日规摹。近日曾唤来射，亦全不成次第，兵将辈见帅司治军，似颇有愧色。前此其军扰郡中百姓不可言，木式务以信义开怀待之，而号令则不可少犯。颇肃然，无敢干者。
　　襄阳去此平原四百余里耳。然向来虏不曾出此者，以粮运费力之故。顾此亦何足恃？但此间乃吴蜀腰领，自襄阳至此，要当以死守之。往年刘信叔号名将，张安国素豪俊，然为帅时，才闻边上少警，便仓皇要为移治江北之计，此乃大缪。不知纵虏使至此，更有甚世界？此皆不知义，亦不知势也。木式孤危之踪，独荷主上照见，使为此来。然实不敢自保其久于此。惟是深惧一日必葺之义，思效万分，而独力更无人相助。欲辟一二官属，未知得与否耳。范伯达春田文字，前日来时，遍寻不见。辄更求一本，及兄有可损益于其间者，并愿闻之。甚望。又《答朱元晦》仁风义气，想已周浃四境。重税厚供，想已考究本末。备见求牧与刍，固当然也。式于此有所见，亦不敢以隐，但亦精审而后发耳。
　　辰源等五郡刀弩手事，近岁为诞谩观望者所害。比列上为久远计，诸司皆恐未合时论。虽知其是，有不敢联衔者，不免径自以闻，便蒙开可。明主可为忠言，士大夫往往负之耳。如答引会子上供，皆目前大利害，见考究以次陈也。惟是孤踪，不获自保，然一日必葺之义，不敢少堕耳。义勇事屡承问及，共父向来在此入奏，谓义勇武艺胜大军，缓急可调发。木式实未见其然。然其人多壮强，仓卒足为荆渚之卫，以壮上流，平时可以捕察盗贼，此则然耳。共父御此辈未免姑息，如免役一事极害事。后来至县道无人可差，役中下以下户，反受深害。今亦修正其事。又县道不能节度，岂有是理？亦明示节制，使知县而不任，则去之可耳。比有总首径申本司保明差一部将，不经县道，不免惩治，使知循序，此最要务也。然义勇寻常多有所患苦，如率敛等事，一切禁止。所以恤之者，固不可不尽；而于节制，则不可不明耳。
　　若今冬聚教，木式未以罪去，当更一二整顿之。但患武将极难得，亦是近年以来，进退在近习之门，所取皆诞谩之辈，坏得人才狼狈，极可虑耳。所谕传闻之说甚皇恐，不知何以得此，连日循省，缘初到时，承纵盗之后，不免重赏。连获江湖间积年杀人之贼，以正典刑。又有一贺之美者，乃一路囊橐渠魁，六七年来，激茶客为盗，误官军使败，且假盗以报冤。用此致家赀累巨万，一路之人怨毒之，果畏之甚如虎狼。不免逮捕按诛，徙其妻子，尽没其赀，归之有司而不有之。并按治宪司大吏向来受赂故纵者。今年茶客尽循约束，无一夫敢持兵行于途者。此一事之力为多，恐或者便以为嗜杀耳。近数月以来，既幸无新盗，而旧盗已多得，亦无所用刑矣。但昔人哀矜勿喜之意，每切味之，要须使此气味无间断耳。尚气之言，亦每防有主张过当处，亦不敢不闻而警之也。近按一二郡守，素来凶险，事极披猖，不得而已。异时恐亦不在祝大任之下，因思诸葛忠武李平廖立之事，固是公道。然亦由德盛感人之深，乃能致然。每使人愧昔贤耳。
　　【曹彦约昌谷集】
　　《已卯上庙堂书》：窃见虏寇侵边，诸城被围。平地百姓，坐受剽掠。中外汹汹，恐有窥江之谋。愚窃以为不足忧也。困兽强斗，本无远略，乘鞑靼退师之后，肆冲突以示余勇，驱河南之民以为签军，无复有粘罕兀术人物。水潦既降，马无长技，暖气将效，弓无劲力，不有败血刃，必有内难。谓之不足忧，信而有证。然而治内者，当有规模；事外者，当审施设。古人于此二事，载在方册，与治同道，治如反掌；与乱同事，乱亦如之。不观天下大势，而独幸虏寇之退师，忽有强敌起于旁，锄梃弄于中，左支右吾，力不暇给。本朝之虏，不止于金虏而已也。自古君臣同德，辅佐同谋，圜坐者有成说，奔走者有定向，然后事无不成，为无不就。自开禧用兵以来，迷失此意，疆场之事，不得尽至榻前；阃外之人，不得尽闻庙议。
　　上以笼络之术行其私，下以苟简之意逃其责。甚至兵无主将而散，郡守兵已出界，而方建宣威。而造命之本误矣。自古中书之务，贵在清简，操略所以御详，居静所以制动。元首丛脞，万事皆堕。自开禧用兵以来，调发一项人马，至催札十数；驱磨一件递角，至里牌三五。命令不坚决，而持守易变；赏罚不信必，而奉行无准。甚至庚牌太多，未免失坠；调发大遽，多至叛亡。而造命之本紊矣。自古用兵之法，必须阃外先有事权。故将在军，君命有所不受。非欲其跋扈也，威不重则不足以服人，权不一则不足以出令。又须有财物可以动众，有官爵可以赏功。圣贤审度事情，立说如此，必有所见。开禧虽立宣阃，实无事权。名为招抚者，或得以抗衡；名为节制者，或得以侵官。
　　微而偏裨，皆得以直达，小而州县，皆得以僭言。用揣摩之小数，而欲求度外之功；拘闻暇之常文，而欲制难料之变。至于军前支犒，皆仰给于总所；临阵喝转，皆见沮于有司。用事者欣然有得，谓足以关防控驭，不知俊杰之士，岂肯受制？事掣其肘，时失其机，或观望以谋夺其位，或倾险以阴沮其谋。而有志者不肯任事矣。自古用兵之时，必须州县先有事力，故祖宗之财，其根本在州县。非纵其自营也。有外寇者，当防内难，有军事者当固民心，调发者必有激赏，经过者必有券食，事势当然，无可疑者。开禧以前，州县储蓄素厚，尚可支吾。及至国用司一立，专以戋刂刷为能。有一孔之利者，无不攫取；有累政之积者，无不起解。民间受害，尤难缕数。聚兵不得其所，而徒费调运；楮券不清其源，而徒困秤提。盐策之所以屡变，舟车之所以不通。用事者但见所入稍多，谓足以补助经费，不知州县之间，所至窘束。田野之民，无不贫悴。有危邦之陋风，无太平之盛观。给度牒则扰及僧道，给盐钞则扰及商贾，而有志者不能措手矣。
　　自古寡不可以敌众，弱不可以敌强。兵以众而为强，以寡而为弱。非谓带甲之夫，皆欲其出战；风寒之地，必欲其尽护也。城郭之兵，恃险以为固，其兵宜寡；平地之兵，恃人以为险，其兵宜众。是故善用兵者，立重屯于腹心，分轻兵于边徼，明斥候以守关隘，倚民以护乡井，卒有缓急，则必审轻重以为策应；卒有挠败，则必守家计以俟后举。小捷不足以为喜，小挫不足以为辱。开禧尝试用兵，不习武事，置御前诸军于边徼，不图进取；纵虏骑驱驰于腹心，不思次胜；守关隘无虑数百处，不问缓急；遣戍役不满数百卒，所至溃散。方且调禁卒于诸郡，取弓手于诸邑，论其人则未免乌合，作于外则徒见张皇。及至光濠受围，则两淮抟手；襄安城守，则京湖痛心。置赤子于度外，皇恤蹂践；称斫寨为隽功，止同剽掠。每见捷报，令人愧恧。设伏者不过百人，斩首者不过三级，生擒一名，便称万户；驮子一头，便称番马。
　　解围之音日闻，而虏骑不退；报捷之旗日上，而境土不辟。所幸虏无谋耳。万一稍识兵机，阴行诡道，或多方以相误，或声东以击西，指偏师以缀诸城，率骁锐以迫江浒，而吾国奔命矣。自古教民而后用之，不教者谓之殃民。所谓教之者，非特行阵进止之法也。怯者常有以激其勇，勇者常有以养其气。明爵赏之可慕，而息其剽掠之风；察衣食之不阙，而销其饥寒之虑。然后正阶级以定其分，示好恶以观其智，将必使之知兵，兵必使之爱将。以此众战，始可集事。开禧冒昧用兵，不知兵法。取泗州上表未已，旋复陷没；取和尚原奏功未报，旋复失利。
　　宿州未得，已有灵壁之败；唐州未至，已有三交河之血刃。兵不素教，将不素练，无塞井夷灶之法，而递相蹂践；无曳柴伪遁之谋，而某受锋镝。一矢不得以相加，匹马不得以还旆，而吾国大震矣。自古用兵，当明本意。必有以服人心，乃可以合天理。有安民和众之志，而后有箪食壶浆之迎；有禁暴除乱之谋，而后有东征西怨之事。痛惟国家南渡，九十余年，隐中原于腥膻之地。往时河南北之民，闻本朝有恢复之意，莫不延颈企踵，以为礼义之国，可以衽席我也。自开禧用兵之时，本意不立，使忠义之人，结怨于对境，已不足厌服其心。及交锋之际，诸将素无纪律，纵杀戮以诧威武，肆剽掠以代赏犒。滥及降附，谬称巷战；诛及宝化，名曰搜山。两河之心，视官军有若寇盗；十年以后，怨官军犹入骨髓。致使签军之策得行，而归顺之意不决。
　　垂亡之虏，犹足以动万里之众。而规恢之本意误矣。自古举军国大事，必须先塞幸门，大开公道。忠谠者未必皆合理，不失为正论；谄谀者未必无寸长，不失为奸计。在乎上之人，勤于政而敏于事，旌其淑而别其慝，则忠谠者日得进见，而谄谀者自然退听矣。当开禧用兵之初，已知有债帅之弊。用事者闻其名而恶之，痛自洗濯，或拔之于卒伍之中，或起之于闲废之地，举朝相贺，便谓得人。不知幸门未塞，公论未伸，善结托者虽无功而安，不善结托者虽有功而惧，无债帅之名，而实有债帅之费。故诈冒奏功者，往往得志；真实用命者，纷纷得罪。而诸将之志怠矣。自古知彼知己，百战百胜，间探之所以明，非特重赏以使之也。参之以圣智，行之以仁义，自我而往者，必思有以考其实；自彼而来者，必思有以察其情。推赤心以用其豪杰，厚衣食以养其辈行。又时纵一二以疑之，使彼之情伪所在，有不得而掩者。开禧以前聘使交修，衅隙未见，虏人情伪，或不可以测知；开禧以后，通行无壅，或当阵被擒者，乃大将之子，或受命出战者，乃中原之人。
　　虏已失其巢穴，不能守其命令。间探之不明，阙咎谁执？彼吝于用财者，固不得以逃其责。而反间之不得行，必有以分其责者也。捕奸细于疑似之间，处奸细于必死之地。一经削发，则首领不可保；一经刺舌，则冤苦不得伸。彼方且以计而误之，此复中其计而杀之，使失身虏境者无还期，亻免首奴婢者不南向，而问探不明矣。自古招降纳叛，皆足以破贼，因其人而用之，其效最速。然非如中国之人可以专用也。正兵一万，可以用三千。正兵一千，可以用三百。立正军以为家计，用降叛以为先锋。虽山东河北忠义之人，久隔圣化；亦必处置得宜，表里相参。然后侮慢之心不作，节制之令得行。开禧用兵之时，仅得一纳合道僧，不能使之招诱族类，肆行反间，已往之失，不复再议。
　　近岁招纳忠义，尤更疏略。始欲借其威力。收复州县；久乃引入内地，付以边陲。及至衅隙已成，兵已血刃。外虽有委任之名，内实有骑虎之势。幸而成事，犹恐其骜桀；不幸而不成，犹恐其怨望。彼诚豪杰忠义，固不如此。而中外之人，上自士大夫，下至闾阎百姓，莫不私语妄议者，则以正军之单寡，而将帅之不得其人也。如此等类，不可悉数。姑举其大略言之，则开禧之事，可以深鉴矣。澶渊之役，人知其必胜。燕山之议，人知其必败。稽之往事，考之人谋，观天时而察变异，明如契券。更化以来，余习未殄，凡所以治内事外之具，少所商榷。而徒畏虏寇之骤，至幸虏寇之少退。不知国家气血，已汗下于开禧之日。而疾未除，复汗下于三年之间。兵日以困，财日以匮，士大夫日不任事，而百姓日有怨言。不开心见诚，不改弦易辙，不尽悟前失，不痛扫宿弊，犹欲阴转而密移之，必有不及事之悔矣。
　　盗贼将起，水旱将作，兵连祸结，将不可支。假使尽却虏寇，不留一骑，秋高必至，不可以罢戍守。假使宿亳归疆，唐邓听命，粮运益急，不可以宽力役。以至尽取汴洛，传檄齐鲁，举河南之地，悉上版图，则守河之计，又有不可胜言者。不思考古道不刊之说，而徒权轻重于虏骑进退之间，善谋国者不当如此。某本区区书生，屡蒙朝廷器使，得专方面，廪稍以多，无所补报，当时事如此，乃以衰病疲惫，又当求去，有怀不尽，实取未安。心志凋丧，文理冗谬，平生所闻，概见于此，若其他小小节目，未暇尽举。伏惟察其情而赦其愚，幸甚幸甚。
　　【方秋崖集】
　　《与赵端明书》：某惟边圉多艰，所在骚动。独我东鄙，屹然泰山，而四维之。上嘉乃勋，眷渥殊特，进班端殿，建号大木困。所以昭异数，劝荩臣也。兹者涓辰显拜，万目瞻仪。惟某受知门墙，不同余子，故其忻喜之情与众一，而其忠爱之意与众殊。若曰道古今，誉盛德，以为宾赞之贺而已者，则人能言之，何待于某？区区愚鄙，敢诵所闻。则其所谓贺者，亦固异于睢盱而献笑、口占嗫而贡谀者矣。
　　盖某以为公府之开木困，于今且五年，虽公相之为始终如一日，而坐久则神怠，立久则精疲，亦人情之常也。而一欠伸，而精神固已大异矣！然则今兹之命，岂非公相起而欠伸之日乎？一念之发，群动皆新，此固其机也。故某之所欲为公相言者，曰仗忠义，曰正体统，曰明纪律，曰重选辟。夫物必有所仗，熊虎伏爪牙。鹏仗羽翮，鱼仗水，龙仗云。一日而失所伏，则狐兔狎之，蝼蚁咂之矣。至于人之所仗者何欤？曰惟有忠义而已耳。然则舍忠义之外，非所仗也。共惟先忠肃公越暨我公相，勋在社稷，名在华夷，对越上天，同一忠义。而公相又亲冒矢石，出入兵间，身被十数创，盖几危者数矣。
　　其负名誉、享显荣，夫岂因人而成、寅缘至此者哉？是固无假乎梁楚之游杨，萧朱之援引也。而系其迹观之，则王邸也。而缔交于外木困；戚畹也，而通谱于内姻。有儇薄之徒，而尘滓六符之采者，则或恐失其心；有裨贩之夫而污辱五侯之第者，则或谓藉其力。此曹帘视壁听而借为效，街谈巷说而诡为忠，岂真有关于损益之数哉！公相因其来而纳之，就其求而役之，要亦不过古名将遗赂中朝之意，固非仗此数人者以为助也。然而不可不谨焉！盖王右军抱经济具，谢安石一流人也。惟其托于字，故字足以掩其学；本朝文与可妙《楚辞》，当无逊于陈黄张晁矣。惟其托于画，足以掩其文。
　　一犬吠形，百犬吠声。或者不知，其谓公相所伏者王邸也，戚畹也，相府也，则平生光明隽伟之功，适为所掩耳，可不惜哉！是则前日密赐之御札，草茅者犹未敢以为然，而况其他乎！某之所愿仗忠义者，此也。夫举一路之兵，而制之以木困臣，盖下至众而上至寡也。所恃以维持之者，体统而已耳！故名分，所以守此体统者也；仪文，所以彰此体统者也。礼云，礼云，文具云乎哉！刘济以司徒为幽州，至于红帕首，革化衤夸握刀，俯立首左，以迎天子之使，而今之将帅，待制使如僚友，视制府如家庭，往往便衣骤谒于后堂，腰舆径造于听事。
　　岁时节序，杯酒招邀，驱车过之，何啻侪等！非不知艰难之际，不同常时，欲得其心，姑与无间。然此曹何所知识？偃然自尊如此，则制木困岂不惧卑哉！或者徒见逆李庭参、许国端，受山阳之变，芽孽于兹。故遂指为覆车，谓不可以虚文挑实祸。而不知逆李之反状，固已久矣。邀节钺则节钺，邀钱帛则钱帛，其无纪纲莫甚焉！向使正体统以防微，宁复至是？祖宗时，武臣莫尊于三衙，见执政必横梃庭趋，肃揖而退，盖以为等威不如此，则不足以相制云耳！今端明执政也，宁可复如前日之陵夷乎！况夫交际之间，密迩者情亲，疏远者分隔，情亲则狎，分隔则睽，此其势然也。
　　今公相之于莫府，目不过一见，见不过数刻，而诸将出入无禁，启处不时，凡百军谋，独与参决。而所谓莫府者，佥文书于已行数日之后，揣事情于茫然不知之时。诚知莫府庸庸，无足以称使令者，然而体统则不若是。诸葛武侯所与谋者，法孝直辈耳，关张之徒不得而与也；裴晋公所与谋者，韩昌黎耳，诉武古通之徒，不得而与也。莫府之庸庸足择而易之而已矣，因噎而废食，惩羹而吹齑，则亦安用莫府为哉？天长移治之匆匆，淮西招军之扰扰，不知谁为画此谋者。某之所愿正体统者，此也。彼天长淮西之事，道路议之，庙堂议之，盖至今公相代为此三数人者受谤也。则亦诸将无纪律故耳。今举天下之军无纪律矣。独公相威望隐然，军行整肃，而安得结辈数十公参错于麾下，以备一旦之指呼哉？去春从士卒之颜行巡行边鄙，军次宣化，有取民谷以饲马者，立斩之，虽扬干之仆，不恤也。而诸将则不然，所过驿骚，甚于寇兑攵。
　　古语有之，贼来犹可，官军杀我，昔闻此谣，今见此若是，可不为之哀痛欤？某尝记前年出城南门，有数兵负刍与争道者，前呵者曰：“制干也！”兵曰：“何物制干！此赵侍郎马刍也！”时适相值于吊桥，进退不能，而数兵者盛气直前，轿坠焉。有一兵倚刍道旁立，呼而劳之准交百，而趣从者擒不逊者，得三卒，谕之曰：“尔军人也，我制干也。制干之与军人，自有统摄。尔犹敢尔，如百姓何？”之百，军士环观如堵，嗟服而散。繇此小小者观之，则知使此曹有纪律，本无难事，赏罚公而已矣。道傍立者，本何足赏，而欲示罚于彼，则不得不借赏于此。是亦一机括也。闻军中挞罚，未尝有轻贷者，然而非营运折阅，则陪纳不足者耳。不闻有折逆旅七著，即斩以徇，如高崇文者，不闻有军行露宿，旦朝与民家扫门而去，如岳飞者。是不特纵之为暴，而驱之为暴矣。故据其室，则子女其子女，过其虚，则鸡犬其鸡犬，此明以官军而恐喝者也；语音不辩而行者兽奔，衣装可疑而居者鸟散，此假以贼兵而剽夺者也。自荆襄回者，则断腕取金；自天长归者，则放兵大掠；自淮西来者，则郡邑戒严。虽平居自诡严于持军，而近至通川，亦未免豢围一空，草木皆尽矣。诸将徒知以此市恩，而不知以此贾祸，他日手滑无厌及我矣，虽欲禁止之，得乎？某之所谓明纪律者，此也。制木困号小朝廷，以其为人材所聚焉耳。戎书辟士，谓当朝取一人拔其尤，莫取一人拔其尤，罗而致之，以望此府可也。而运筹帷幄，载笔旌麾，乃无大强人意者。盖人材品目，色色不同：有如象犀珠玉，虽不适用而可为宝者；有如木便木冉豫章，虽多节目可隆栋者；有如乌喙野葛，虽有甚毒而可伐病者。是必有一取焉。未闻无谓而见收者也。今莫府何所，而名丽丹书有不得调者，则借以为捷径；木困议何事，而号为贩夫人所不齿者，则据以为亨衢。今日一计议矣，明日又一计议也，而奚取于莫谋？今日一兼佥矣，明日又一兼佥也，而奚取于檄笔？外而郡守亻卒，下而州县官，则又有甚焉者。起废分符，而专事囊橐，得无倚乡曲之私乎？兼幕题舆，而不识府寺，得无怙邸第之援乎？风寒之邑，胡为寄之马矣子？滨淮之县，胡为易之鄙夫？此殆有不可晓者矣。甚者，不特众人不知其姓名，虽公相亦不知其姓名也。挟一缘故，则不俄焉而曹掾矣。不特众人不睹其面目，虽公相亦不睹其面目也。
　　寄一书信，则不俄焉而属吏矣。故有罪者指为逋逃之主而国法废，有服者占为起复之地而人伦灭。窃闻近者有以登进士第冒昧图起复，而公相亦辟之。夫口诵圣人之言，身为市人之行，一至于此，门墙亦安取斯？之人也而忍其亲，则亦何往而不忍于公相？夫金革之事无辟者，君固逼之，有不得已焉，可也。而我固求之，谓非名教之罪人欤？且古者以辟置而取重，曰是尝为藩府之所推择也。今者以辟置而取轻，曰是盖与其厮役为尝僚也。夫为亻及也妻者是为白也母，公相既列之王官矣，则凡仕于此者，可不谓之同官乎？吁！可叹已！某之所愿重选辟者，此也。伏惟，公相一江之屏蔽系焉，一道之生灵系焉，其负荷至不轻也。今城池信高深矣，器甲信犀利矣。诚能仗忠义则勋名大，正体统则名分严，明纪律则军政修，重选辟则人材出，而老熊当道之势，猛虎在山之威，真足以壮长淮而卫中国。匈奴自此当不敢近赵边矣。某不胜晋粤之罪，辄疏其云云，代骈四俪六之庆椟者如此。公相不以书生为不武，而加裁择焉，则继此以进。某何敢自爱，惟公相容之而已。
　　【李忠定公集】
　　《郁林与吴元中别幅》：论高祖光武甚善。顷尝作序进三帝录，及其梗概谩录去，并所著郡县封建方镇三篇同往。虽不成文，取其意可也。愿勿以示人。及建明募兵笞子，亦可以见当时措置募兵及所以养之大概。然此所募兵，正欲置营房于河北京东西陕西，更番以卫行在。当时行在绝无兵也。帅要兵如大名，四军止万人耳。传为十万，则大过。当时立额固有多处，然不过招填不足，似未为害。孰若全不招而无兵以战守，并与其地与民而弃之耶？兵贵精不贵多，至论也。有兵又须训练，得帅以驭之，乃为精兵，犹之有材料，又得巧匠以用之，乃可建大厦。有材料而无巧匠则拙，有巧匠而无材料，则是无面而造食也。失当时可投之机会，最为可惜。至于养兵之费，窃谓朝廷岁漕东南米六百万余石，及上供财帛等，正以养兵及六宫宗室百官之奉，祭祀宾客赏赍之用。又权天下茶盐之利，以供非泛之费。今此等用度绝省矣。若均节之，则不患无财，岂专恃募民助国哉！然此乃建炎初事，今地益蹙，民益困，江湖运道不通，则非徒无自得兵财，真可患矣。唐之方镇，唯河北三镇许之世袭，盖有为而然，余路则否。建炎初下令以河北河东封能守者，听其世袭，而沿河江淮置帅，要但假之以权，使之治兵，非世袭也。略仿唐制。然此亦建炎初事，今之证候又不同矣。三等之说固善，其谁行之？观沿江置制置使，而淮南未闻，大概可见。不知失淮南则江以南可保乎？东晋能保江左，以有淮南；后唐迁于豫章，正以失淮南之故。其利害甚明。至于倚关中以复河北，在今日诚为渺茫，天意难测，会有时耳。
　　【蔡定斋集】
　　《上虞枢密书》：某尝闻：言有切于事，众人以为迂，而君子以为必然，不可不察也。世之言治者，不过曰富国也，强兵也。言之则美而可听，听之则乐而忘倦。为是说者，追时好，取世资而已。求以富国，国未必富而民且贫；求以强兵，兵未必强而国愈弱。利不一二，害将十百。不知究其本而从事于其末，去治愈远矣。有人焉以仁义之说而告其君，非唯君之不信，众必相聚而笑之曰：“是书生而常谈也。是迂儒之高论也。”幸其君之不信，而得以申已之说。此言之所以不行，而王政之所以不可复见也。汉之文景，五六十载之间，移风易俗，黎民醇厚。唐之正观之治，外户不闭，行旅不赍粮，非仁义之效而何？是三君者，固未纯于王道，而其治已章章如此，孰谓仁义不可以致治乎？议者必曰汉唐之时，海内为一，天下无事，日引月长，庶几有成，今日之势，似非昔比，疆土未复也，陵寝未修也，九重之上，禹菲舜癯，皇皇焉思中兴之治，旦暮而冀之。今欲责成效于数十年之后，是犹指来岁之粟以疗饥，亦已晚矣。
　　夫国之强弱，不在于地之广狭，而在于民之安危。汤以七十里兴，文王以百里起，徐偃王不足道也，一行仁义，而归之者三十六国，而况今日乎？今日之地方数千里，中原之土皆吾境也，中原之民皆吾赤子也，其思宋之心未共也。苟行王政，则将于于然襁负其子而至矣。不此之务，必欲持富国强兵之说，曰如是而国可富。如是而兵可强，如是而中原可复，如是而敌人可宾。此说一行，未见其效，而民已告毙矣。借如其说，是欲举天下之大而决于一战，以侥幸万一，岂不殆哉！今人有千金之产，为有猪攘其半，必将奋袂而与之争，争必不胜，而力愈困矣！曷若保其所有，日积月累，赀用既饶，坐待敌人之弱而取之，不唯已失复得，敌人之赀，庸讵知其不为我有乎？噫！此万全之策也。昧者不知，而汲汲于目前之利，此某所以痛惜者也。为今日之计，莫若节浮费，省冗官，减无名之征以结民心，汰无用之卒而练军实，劝农桑而抑末作，示敦朴以振颓风。
　　凡立政用人，发号施令，一本于仁义，庙堂之上，勤勤而行之，守之以专，持之以久，不数年间，当有成效。虽不求以富国，而天下有余；不求以强兵，而天下无敌矣。此必然之理，必至之势也。恭惟阁下，以王佐之才，为圣人之偶，所以辅相吾君者，皆仁义之道。尚何待于言哉！某也，莆阳一鄙夫。者天子亲策于廷，盖尝以是说而献之天子矣。今复以告阁下，虽其言近迂，而区区之心，实欲以禹汤文武望吾君，以伊傅周召而期于阁下。阁下不以为迂而忽之。某将有深于此者，次第而进之。
　　【陈默堂先生集】
　　《皇帝书代阮粹孟作》：臣生长东南，以儒为业。间尝学兵，自太公司马孙吴之书，击刺行阵坐作进退之法，与夫历代谋臣猛将奇正相生、虚实相形、合散无常、变化莫测、战胜攻取、谨守豫备之术，以至阴阳卜筮、天星地志、占射厌禳、异端曲学之说，凡支离而不合，交络而难通者，实无所不观，亦无所不知。盖自尧舜夏商周秦汉以来，迄于五代之间，所以得失成败安危治乱之迹，如春秋史籍之所著见者，以臣所知揆之，如辩白黑，如数一二，如驾轻车，驰驷马，而行于四通五达之衢，唯意所适，无不快者。又尝以谓古今殊时，利害相绝，故当世之务，尤不可不讲。于是本之天时，验以物理，辩风气之所宜，察南北之异习，相山川之险易，稽人情之思怿，较天性之能不，别民力之勇怯，究习俗之向背，度夷狄之从违，如是者盖有年。反而自观，亦以观世，胸中之所既得者，了无可疑矣！而未有能发之者。方少年时，志气激昂。过自标置，诚有所负。而臣所居，邈在闽海之陬，爰自胜衣以至今日，游咏太平和气之中，耳不闻钲鼓之声，目不睹旌旗之色，虽欲自效，其道无由。是以泯默退处，自同寒蝉，若有所待，不自知其愚不肖不足以为当世用也。
　　去年以臣老亲之命，俾臣求试礼部，谓纵罢黔，例当得官。臣以家贫，急于禄养，间关远来，至会稽遇故人为守将，留臣逾月。是时睦寇方跳梁于山谷之间，或谓不旬日当就擒戮，实无足虑。臣独言瓮牖绳枢之子，一旦猖獗，聚徒万计，安得不虑？或者笑之。臣已而以心语口曰：是难与他人计者，当囊书北去，言之君父，庶几有一达焉。其遇不遇，虽死无悔。及臣来京师，试于礼部，不偶，幸与廷对，复处下列。又自以谓古者功名之士，必其资可以富贵。今臣命穷如此，借使其术不疏，亦必无补于事。以是亟欲南归。又念臣亲年八十，臣今既归，势不可远去膝下，遂将老死岩穴，而平生所志，终不能少摅一二以报陛下天地覆育之恩。
　　顾欲与麋鹿相为春秋，草木同归于尽，何果于自弃之甚也？于是洗心易虑，追书曩时所自得者，为《兵说》十篇。虽辞意儇浅，计策无取，引月豆长鸣，自其真性，非自欺以欺陛下者比也。敢献之阙下，惟陛下留神而幸察焉。臣闻赵括读其父书，至其论兵，虽奢不能以口舌难也，然无救于长平之败；孙膑吴起，各有著述，考其所言，膑尤精密，而屡有敌国之辱。由是观之，言之不足信也，固矣！故霍去病曰：顾方略如何耳，不至学古法。夫言之而善，如二子者，尚不足信。况如臣十篇之说，言不能达其心，文不能究其言，亦何足道？又况草窃未诛，上自朝廷，下至布衣韦带之士，奇谋硕画，日陈于黼座之侧，盖必有瑰伟绝特之论，过如臣万万者。方斯时也，侍其狂瞽欲以上动冕旒之听，臣固知其难矣。
　　虽然，汉之所以定三秦，擒项羽者，韩信之策也；蜀之所以制孙权，取刘璋者，诸葛孔明之策也。是皆立谈之顷，遂定大计，卒如其说。使言皆不足信，又焉有此？夫言岂可以一概论哉！唯真知兵者为能言，唯善听言者为能用耳。今臣区区之忠，欲以自见，非适为利，文虽不工，志或可取。陛下幸听臣言，以为不欺，置之用兵之地，使臣有所依附，时出智略以裨主帅，或能为陛下安反侧之心，收散亡之卒，使逆贼腹心内溃，党援外离，割裂糜溃，卒于无以自植。臣于是盖不能无分毫之助矣。干冒雷霆，罪当万死。谨缮写《兵说》十篇，并书一通投进。臣不胜俯伏战惧待命之至。
　　【冯缙云先生集】
　　《上岳相公书》：虏人败盟，五月间渡大河，径趋长安。六月初叩凤翔石壁堡，其意直欲俯拾四川口屯戍，非复前数年之比。自吴侯不幸之后，分屯略尽。今者仓卒调发，使还旧处，暑中迁徙，人岂乐从？又去年移居，犹未定帖，今复摇动，必失军心。纵其统帅制驭有方，莫敢不来。犹恐中路散亡，比到旧关，十无四五。昨者朝廷新除诸帅，只在关上，不敢赴官。五路之兵已复为虏人所有。而胡宣抚虽致命许国，然军旅之事，素非所习。川蜀之在今冬，彼有必取之势，我有必败之象。朝廷自渡江以来，十余年间，虏人竭力相图，终不得志者，盖相公及一二大将为长江重镇，而吴侯一军作上流屏翰，势如柱石相扶，首尾相应。设使此虏今冬遂得川蜀，控带上流，俯视吴楚，是犹一柱已摧，而余柱皆侧，其首已断，其尾可知。不谓相公及一二大将，必赖川蜀以为强雄。论其形势自然如此，此社稷存亡之大忧也。
　　凡数大军，独相公一军前当其冲。然则今日川蜀之事，即相公之事耳。与其形迫势蹙，仰而拒之、于荆楚之间，孰若长计远算，举而掷之于数千里之外，以相公之威望，虏人素所畏服，若能以数万之众，径趋商号，使必闻声股栗，望风破胆，岂徒保卫川蜀，必能据有关陕。盖虏之敢冒大暑交锋刃者，直谓川口无备，意欲直造成都，如入无人之境。今相公大张声势，直以锐师冲其腰胁，虏人仓皇出于意外，气夺神骇，有必败之势。五路之众及南北山溃散军伍，方其无所适从，心志未定。以相公素望临之，垅亩之民，皆可为兵。招纳叛亡，百万之众，长啸可集，人尽为用，则其势百倍。吴侯旧军分在秦州者凡万余人，全军不动，今在凤翔，与敌相当；分在熙河者，惟亲兵数千，随主帅来与凤翔并力。
　　其次稍稍归附，及仙人关所存者，共有带甲三万以上。相公若出军商号，与之合并，则气势复全，犹病而复壮，老而复少。背剑门，倚商岭，西乡争敌，有万全之理。此虏穷凶极毒，反复变诈，不为人鬼所容。方今朝廷有劲旅三十万，谋臣猛将抚髀扼腕，争欲毙敌。虏方极其奸凶，必欲覆我宗社，殄我邦家。朝廷之势，不得与之俱存。出不得已，当一大举而决之，是未必不为此虏灭亡之日，朝廷兴复之辰也。自今至冬，尚余数月。相公慷慨上章，攘袂奋发，率先诸军，首启戎行。功业成于一时，名声昭于无穷。其与日复一日，奄奄待尽者，岂可同年而语哉？虏之本志，力图川蜀，必遣余兵，羁制江淮。
　　若朝廷缘此，不肯分力以助川陕，止属书生用其见众以当大敌，则四川决非我有。四川一失，东南利害愈重，不待言而可知。昔王氵睿之破吴，杨素之破陈，李靖之破萧铣，正用此势。前事之明验也。若谓东南大驾所在，如相公全军不可暂辍，亦愿具此利害，闻之朝廷，遣知兵大臣，陕西素所畏服者于数大军中各分万兵，轻装疾驰，与川关见众并力，庶几依山阻险，足以翰蔽上流之地，少宽东南追蹙之忧，盖思其上者不得，又思其次也。伏惟相公忠勇壮烈，柱石本朝，德望威名，夷夏充满。古语有之：行百里者，半九十里。盖言始之为易，中之为难。今日正当社稷安危存亡之机，成则家国俱荣，败则前功俱废，岂宜循常守旧，不一振发以身任天下哉？某卑贱暗劣，无用于世。但有区区愤激之心，日夜之所冀望以尊主庇民者，如相公之贤，独一二数耳。故敢陈其狂愚，冒渎严重，谅蒙推古人采择萏荛之心，少加裁纳。天下幸甚。
　　【黄勉斋集】
　　《与李贯之兵部书》：国之成败，不在乎两阵相向之日，而在乎君子小人进退之间。今事势至此，尚复逞其私意而不自惩创，为之奈何？李金陵依违蓄缩，动失事机。安丰合肥踊跃奋厉，未知远略，闻欲为大举深入之意，一切取办于沿淮之忠义。此曹诚可用，不过能为盗贼之行，焚烧县镇，劫掠财物，正恐因此大失中原之心耳！秋高马肥，彼必倾国以来。驱淮北被害之民，皆欲报其深雠，政恐非忠义之人所能遏也。浮光之事，想亦知其详，大抵杀伤亦相当，吾之败军杀将，为辱不少。今吾皆未得有可恃者，深足为虑也。干失记，此来无可言者。非可丐闲之日，只得汲汲自治城壁，见兴筑，邦人皆乐从，秋冬可办，一旦足御小寇之冲突耳。至此而后知有国有家，有身有心，圣贤一言一字，皆可师法，从之则吉，违之则凶。紧要一著，只要信得独，行得力耳。舟驭想且留九江，敬子诸公必来相聚，深恨不得周旋其间，听教诲也。此间亦有十数士友相从，大抵皆故人之子弟。有扬志仁识趋端正，方伯谟之子丕父刚毅不苟，可为领袖。公事之暇，亦不落莫也。敬子颇有远游之兴，此至九江殊不远，能与之乘兴一来否？干老矣，自此恐不复有相见之日，且是相去远，未必可以通问。百怀非纸笔所能述，旦夕又当颛介承候也。
永乐大典
卷之八千八百四十四
卷之八千八百四十四
　　二十尤游
　　赤水游
　　【庄子】
　　黄帝游于赤水之上。
　　兰台游
　　【文选】
　　宋玉《风赋》：楚襄王游兰台之宫，有风飒然而至，王披襟当之曰：快哉此风！此寡人与庶人共者也。
　　荆台游
　　【艺文类聚】
　　楚昭王欲之荆台游，司马子綦进谏曰：荆台之游，左洞庭之波，右彭蠡之水，南望猎山，下临方淮，其乐使人遗老而忘死。
　　云梦游
　　【淮南子】
　　所谓乐者，游云梦，陟高丘，耳听九韶六茎，口味煎熬芬芳，驰骋夷道，钓射萧霜之谓乐乎？
　　【列女传】
　　楚昭王燕游，蔡姬在左，越姬参乘，王亲乘驷马以逐，登附庄之台，以望云梦之囿，乃顾谓二女曰：乐乎？吾愿与子生若此。
　　【通鉴】
　　汉高帝六年，楚王信初之国，行县邑，陈兵出入，人有告信反者，帝问陈平，平曰：古者天子巡狩，会诸侯，陛下第出伪游云梦，会诸侯于陈，信闻天子出游，其执必郊迎竭，而陛下因禽之，此特一力士之事耳。帝以为然，乃会诸侯于陈，信谒上，上令武士缚信载后车，信曰：果若人言，狡兔死，走狗烹，高鸟尽，良弓藏，敌国破，谋臣亡。天下已定，我固当烹。上曰：人告公反。遂械击信以归。
　　玄圃游
　　【穆天子传】
　　天子遂袭昆仑之丘，游轩辕之宫，眺望锺山之岭，玩帝者之宝，勒石王母之山，纪迹玄圃之上，乃取其嘉木艳草，奇鸟怪兽，玉石珍瑰之器，重膏银烛之宝。
　　【应天府志】
　　梁昭明太子爱文学士，常与王筠刘孝绰陵垂到洽殷钧等游宴玄圃，太子独执筠袖，抚孝绰肩曰：所谓左挹浮丘袖，右拍洪崖肩，其见重如此。太子性爱山水，于玄圃穿筑更立亭馆，与朝士名素者游其中，尝泛舟后池，番禺侯轨称此中宜奏女乐，太子不答，咏左思《招隐诗》云：何必丝与竹？山水有清音。轨惭而止。
　　西河游
　　【刘向新序】
　　晋平公游西河，中流而叹曰：嗟乎！安得贤士与共此乐乎？
　　牛山游
　　【韩诗外传】
　　齐景公游于牛山而北望齐曰：美哉！固乎郁郁蓁蓁。
　　海上游
　　【刘向说苑】
　　齐景公游海上，乐之，六月不归。
　　龙门游
　　【南史】
　　《陆垂传》：梁天监初垂为安成王主簿，与乐安任日方友，及日方为中丞簪裾辐凑，预其燕者，殷芸，到溉，刘苞、刘孺、刘显、刘孝绰，及垂而已号曰：龙门之游，虽贵公子孙不得预也。
　　关中游
</div>
    <div class="pagination">
<a href="永乐大典残卷_page155.html">上一页</a><span>...</span><a href="永乐大典残卷_page151.html">151</a><a href="永乐大典残卷_page152.html">152</a><a href="永乐大典残卷_page153.html">153</a><a href="永乐大典残卷_page154.html">154</a><a href="永乐大典残卷_page155.html">155</a><span class="current-page">156</span><a href="永乐大典残卷_page157.html">157</a><a href="永乐大典残卷_page158.html">158</a><a href="永乐大典残卷_page159.html">159</a><a href="永乐大典残卷_page160.html">160</a><a href="永乐大典残卷_page161.html">161</a><span>...</span><a href="永乐大典残卷_page157.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
