<!DOCTYPE html>
<html>
<head>
    <meta charset="UTF-8">
    <title>玉海 - 第 250 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 250 页/共 284 页</h1>
    <div class="content">　　汉长安仓
　　宣纪本始四年正月诏丞相以下至都官令丞上书入谷输长安仓助贷贫民　鲍宣上书曰龚胜为司直三辅委输官不敢为奸
　　汉细柳仓　嘉仓　【嘉禾仓】
　　三辅黄图在长安西渭北石徼西有细柳仓东有嘉仓初建一百二十楹【樊哙攻下栁中注细栁地服防曰细栁在长安西北】　万章传在城西栁市注师古曰汉宫阙防云细栁仓有栁市文纪注如淳曰长安图细栁仓在渭北近石徼【三辅故事】
　　【汉周亚夫军于细栁今石徼是也石徼西有细栁仓城东嘉禾仓　括地志细栁仓在雍州咸阳县西南二十里】张揖曰在昆明池南今有栁市是也师古曰匈奴传云军长安西细栁此则不在渭北
　　汉常平仓
　　宣纪五鳯四年春正月大司农中丞耿夀昌奏设常平仓以给北边省转漕赐爵关内侯　食货志宣帝即位用吏多选贤良百姓安土歳数丰穰谷至石五钱农人少利大司农中丞耿夀昌善为筭能商功利得幸于上五凤中奏言故事歳漕关东糓四百万斛以给京师用卒六万人宜籴三辅农河东上党太原谷足供京师可以省关东漕卒过半又白増海租三倍天子从其计御史大夫萧望之奏故御史属徐宫家在东莱言徃年加海租鱼不出长老皆言武帝时县官尝自渔海鱼不出后复予民鱼乃出夫隂阳之感物类相应万事尽然夀昌欲尽籴关内之谷筑仓治船费直二万万余有动众之功恐生旱气民被其灾夀昌习于商功分铢之事其深计逺虑诚未足任宜且如故【顔师古以望之为不知权】上不听漕事果便夀昌遂白令边郡皆筑仓以谷贱时増其价而籴以利农谷贵时减价而粜以赡贫民名曰常平仓民便之上乃下诏赐夀昌爵关内侯而蔡癸以好农使劝郡国至大官元帝时【初元五年四月诏罢常平仓】天下大水二年齐地饥民多饿死诸儒多言盐铁官及北假田官常平仓可罢毋与民争利上皆罢之夀昌常平亦有从徕酷吏传严延年迁河南太守府丞义道夀昌为常平仓利百姓延年曰丞相御史不知为也夀昌安得权此赵充国吾谓耿中丞请籴百万斛乃得四十万斛义渠费其半　魏相奏王法必本于农而务积聚量入制用以备凶灾　通典汉明帝永平五年作常平仓后刘般永平十年帝欲置常平仓公卿议者多以为便般对以常平外有利民之名而内实侵刻百姓豪右因縁为奸小民不得其平置之不便帝乃止　魏用平籴之法汉置常平之仓
　　汉郡国诸仓
　　百官表郡国诸仓农监都水六十五官长丞皆属治粟内史【即大司农】水衡属官有农仓令丞　文纪后六年四月发仓庾振民　食货志武帝遣使虚郡国仓廪以振贫地理志河东有根仓滋仓河南有敖仓　汲黯以
　　便宜持节发河南仓粟振贫民【一云河内】　枚乗吴东山之府海陵之仓【后汉志广陵东阳县有长洲潭吴王濞太仓在此】
　　汉借田仓
　　礼仪志注汉旧仪曰种百谷万斛为立借田仓置令丞谷皆以给祭天地宗庙羣神之祀以为栥盛皇帝躬秉耒耜而耕古为甸师官贺循曰所种之谷黍稷穜稑
　　汉常满仓　羊肠仓【见河渠】
　　晋志显宗即位天下安宁民无横徭歳比稔永平五年作常满仓【洛阳记有常满仓】立粟市于城东粟斛直钱三十草木殷阜牛羊弥望作贡尤轻府廪还积　王莽奏作市常满仓【平帝纪亦有常满事盖莽立之】　扬雄元后诔起常盈仓五十万斛为诸生储以劝好学　淮南子精神训许慎注敖仓古常满仓也　述征记东城二石桥旧于王城之东北开渠引洛水名曰阳渠东流经洛阳于城之东南北逥通运至建春门以输常满仓　王莽传有京师仓【注师古曰在华隂灌北渭口】
　　晋太仓　常平仓【平籴法】　元魏常平仓　齐富人仓
　　武帝纪咸宁二年九月丁未起太仓于城东常平仓于东西市　食货志武帝欲平一江表时谷贱而布帛贵帝欲立平籴法用布帛市谷以为粮储议者谓军资尚少不宜以贵易贱帝乃下诏曰夫百姓年丰则用奢凶荒则穷匮是相报之理也故古人权量国用取赢散滞有轻重平籴之法理财均施恵而不费政之善者也然此事乆废天下希习其宜加以官蓄未广言者异同财货未能通逹其制更令国寳散于穰歳而上不收贫弱困于荒年而国无备豪人富商挟轻资蕴重积以管其利故农夫苦其业而末作不可禁也今者省繇务本并力垦殖欲令农功益登耕者益劝而犹或腾踊至于农人并伤今宜通籴以充俭乏主者平议具为条制然事竟未行是时江南未平朝廷厉精于稼穑四年正月丁亥帝躬耕借田庚寅诏以中左典牧马赐县令长相及郡国丞是歳立常平仓丰则籴俭则粜以利百姓　杜预拜度支尚书奏立耤田兴常平仓定谷价皆纳焉水经注洛阳地记曰大城东有太仓仓下运船常有
　　千计　江左有龙首仓【即石头津仓也】台城内仓南塘仓常平仓东西大仓东宫仓所贮不过五十余万在外有豫章钓矶钱塘仓　元魏太和二十年闰十月戊辰置常平仓　北齐河清中令州郡别置富人仓　后周司仓辨九谷之物　宋沈昙庆议立常平仓以救民急事不行齐永明六年拟常平之制市籴谷帛　梁陈有常平
　　仓而不粜
　　隋黎阳仓　河阳仓　常平仓　广通仓　常平监　【洛口回洛仓　永丰仓】
　　食货志开皇三年以京师仓廪虚议备水旱诏于蒲陜等十三州募运米丁卫州置黎阳仓洛州置河阳仓陜州置常平仓【六典云以此通转运非粜籴】华州置广通仓转相灌注漕关东汾晋之粟以给京师募人于洛阳运米四十石经底柱达常平仓者免征戍又河西营田积谷京师置常平监四年开广通渠五年发广通之粟三百余万石拯关中【大业二年十月置洛口仓于巩城周二十里穿三千窖置囘洛仓于洛阳北城周十里穿三百窖窖容八百石】义师入长安发永丰仓振饥　地理志巩县有兴洛仓　文纪仁夀三年九月壬戌置常平官　唐任瓌至龙门见高祖曰据永丰积粟虽未得京师关中已定矣留戍永丰仓【段志攻永丰仓窦轨下永丰仓】　李宻大业十三年拔兴洛仓守囘洛仓城洛口
　　隋义仓　社仓
　　食货志开皇五年五月度支尚书长孙平建言陛下运山东之粟置常平之官发廪振赐莫不丰足但经国之理须存定式奏令诸州劝课当社共立义仓收获之日随所得出粟麦委社司检校以备水旱【甲申初诏州县置仓】后关中青兖等州水旱命苏威等分道开仓振给义仓贮民间多费损十五年二月诏旱俭先给杂种及逺年粟十六年正月又诏秦叠等州置社仓二月诏社仓准上中下三等税上户一石中户七斗下戸四斗【终于开皇人不饥馑】后汉黄香为魏郡守年饥丰富之家各出义谷助官禀贷　越絶书吴两仓春申君所造一名均输　成周县都有委积仓廪有分颁
　　唐社仓　义仓
　　防要【兼用旧志】武徳元年九月四日置社仓贞观中凶荒则有社仓赈给不足则徙民就食诸州贞观二年四月三日尚书左丞戴胄上言曰隋开皇之制天下输粟谓之社仓及大业中取充官费今请自王公以下计垦田秋熟所在为义仓歳凶以给民太宗善之乃诏畆税二升粟麦秔稻随地所宜寛乡敛以所种狭乡据青苖簿而督之耗十四者免其半耗十七者皆免之商贾无田者以其户为九等出粟自五石至五斗为差下户不取焉歳不登以赈民或贷为种子至秋而偿【户部尚书韩仲良奏云云制可之】高宗永徽二年正月戊戌开义仓以赈民闰九月六日令率户出粟上上戸五石余各有差后稍假义仓以给他费至神龙中畧尽宗即位复置之开元四年五月二十一日诏义仓本备饥年赈给自今以后不得以义仓变造【申赈给之法严变造之禁】开元二十五年定式天寳八载共六千三百八【通典无八字】十七万七千六百六十石【陆贽云歴高宗之代五十六载人頼其资国步中艰斯制不弛开元之际渐复修崇是知储积备灾圣王急务也】元和六年二月癸巳制宿麦未登以常平义仓粟二十四万石贷百姓诸道有乏种粮者用常平义仓米贷之七年二月壬辰赈八万石九年二月丁未赈三十万石十二年九月辛卯诏诸道遭水人户令以义仓赈给十三年正月户部侍郎孟简奏常平义仓请减估粜有司更不收管州县得专以利百姓从之长庆二年闰十月甲寅诏江淮水旱以常平义仓出粜以恵贫民四年三月制令诸州録事参军专主开成元年八月户部奏请公私田畆别纳粟一升添贮义仓从之其年十一月忠武节度使杜悰天平节度使王源中奏当道常平义仓请别置十万石以备凶年从之四年七月丙午诏曰义仓防水旱先给后奏敕有明文　韦伦请为义仓以捍无年　桞宗元贞符乡为义廪敛发谨饬歳丁大侵人以有年　陆贽奏议论税茶歳约五十万贯请令转运使就州县和籴置义仓以备水旱俟人小休渐劝私积平籴之法斯在社仓之制兼行不出十年之中必盈三歳之蓄滋长不已升平可期【贞元十年上事寝】　高宗咸亨元年十一月乙卯运剑南义仓米百万石救饥人　宪宗元和四年六月发京兆义仓赈给
　　唐常平仓　藏粟米令
　　防要武徳元年九月二十二日诏置常平监官以均天下之货五年十二月废贞观十三年十二月十三日【壬午】诏于洛相幽徐齐并秦蒲州置常平仓粟藏九年米藏五年下湿之地粟藏五年米藏三年皆着于令永徽六年八月二十九日【己酉】京东西二市置常平仓置常平司官开元二年九月二十五日以谷贱伤农令诸州加时价籴米贵减价以粜【通鉴云敕诸州修常平仓法】七年六月二十八日关内陇右河北河南五道及荆襄防绵益彭蜀资汉剑茂等州并置常平仓十六年十月二日勅加时价三钱收籴【开元初修常平仓法淮浙剑南诸道以下湿不堪贮积讨论贮储之方益精而地气不能病　通典天寳八年四百六十万二千二百十石】广徳二年正月二十五日第五琦请天下常平仓皆置库以蓄本钱　唐常平本钱宗取之客户【开元初宇文融请校天下籍收匿户佐用度于是诸道收没分八十万田称是歳终羡钱数百万缗十三年二月庚申帝乃下诏以客赋所在并建常平仓益储九谷权发敛官司劝作农社使贫富相恤六典注开元二十四年于京城内大置常平】徳宗取之茶漆【建中三年九月赵賛上言请于两都并江陵成都杨汴苏洪等州置常平轻重本钱上至百万缗下至数十万诸道津会置吏阅商贾钱每缗税二十竹木茶漆税十一以赡常平本钱徳宗纳其防军用迫蹙随而耗竭不能备常平之积】宪宗取之地税【元和元年正月制州府所税地子数内十分取二分均充常平仓　宪宗曰宫中用尺寸物皆有籍惟赈民无所计】文宗取之囘易【太和九年以天下囘易钱置常平义仓本钱歳増市之非遇水旱不増者判官罸俸书下考州县假借者以枉法论】　六典常平令一人【太府属官】掌平籴仓储之事丞为之贰【垂拱初两京初置常平署天下诸州亦置之】　百官志仓部郎中以社仓常平仓备凶年平谷价刘晏晏以常平法贵取贱与率诸州米常储三百
　　万斛　韦宙为永州刺史始筑常平仓收谷羡余以待饥乏
　　周官旅师掌聚野之耡粟屋粟间粟平颁其兴积施其恵散其利凡用粟春颁而秋敛之魏平籴汉常平元帝罢之明帝复之晋泰始四年立仓隋置监唐永徽立于京师　汉规先具开边籴以均输唐务富藏籍关征而赡本
　　唐太仓　含嘉仓【又见后】　长安仓
　　六典司农寺有太仓令掌九谷廪藏之事注东都则曰含嘉仓仓部郎中掌仓庾凡都之东租纳于都之含嘉仓自含嘉仓转运以实京之太仓自洛至陜运于陆自陜至京运于水量其递运节制置使以监綂之　会要太仓出纳贞元五年俾司农少卿一人专领少卿李坚立太仓石柱记【凡凿窖置屋铭甎为庾斛之数与其年月日　陆贽曰贞元初太仓无兼月之储而有司奏停水运】贞元十四年九月以歳饥出太仓粟三十万石出粜其年十二月以河南府谷贵人流令以含嘉仓粟七万石出粜【十三年三月以含嘉仓五万石赈贷】十五年二月【癸卯】以歳饥出太仓粟十八万石十九年十月太仓奏请依六典置太仓令等员从之元和九年四月诏出太仓粟九十万石开六场粜之并赈贷外县长庆四年二月出太仓米三十万石【开元二十一年以久雨出太仓米一百万石　天寳十三载出太仓米百万石分十场粜】　食货志开元二十五年以后以太仓积粟有余歳减漕数十万石文宗召监仓御史问太仓粟数崔虞对粟二百五十万石【开成元年正月御紫宸殿召问】　百官志殿中侍御史一人监太仓出纳开元十九年以监察御史莅太仓其后以殿中侍御史上一人为监太仓使　列张说久视中上疏太仓武库并在都邑　崔沔睿宗时请发太仓粟赈贫乏人頼其利　杨愼矜弟愼名宗擢为含嘉仓出纳使【会要作愼矜】愼余主长安仓　崔郾为虢州观察使诏赋粟输太仓者歳数万石民辇而致之河郾乃旁流为大敖受粟窦而注诸艚民忘输之劳　李商隠有太仓箴【太和七年十月】
　　唐河阳仓
　　防要咸亨元年闰九月六日置河阳仓司农寺开元十年九月十五日废河阳等仓
　　唐含嘉仓　栢崖仓　河隂仓　集津仓　盐仓　洛口仓　永丰仓　临渭仓　龙门仓太原仓
　　防要咸亨三年六月十七日【丙子】于洛州栢崖置敖仓容二十万石【通典考功郎中王本立置】至开元十年九月十一日废六典太原永丰龙门诸监毎仓监一人注隋初漕关东之粟以实京邑卫州黎阳仓荥阳洛口仓洛州河阳仓陜州常平仓潼关渭南亦皆有仓皇朝因之　地理志河南府巩有洛口仓河清有栢崖仓陜州三门西有盐仓东有集津仓陜有太原仓孟州河隂有河隂仓华州华隂有永丰仓临渭仓河中府龙门有龙门仓开元二年置　食货志贞元初关辅宿兵以永丰仓米给禁中【又见上】　列姜师度为陜州刺史太原仓水陆运所凑转属诸河师度依高为廥注米于舟　郭子仪进取永丰仓关陜始通　刘晏按行观三门遗迹至河隂巩洛【会要云移书曰陜郊见三门集津遗迹】　开成初湖南观察卢周仁进羡钱亿万诏置钱河隂院以虞水旱　通鉴义宁元年八月癸巳高祖至龙门薛大鼎请直济河据永丰仓九月戊午华隂令李孝常以永丰仓降丙寅遣刘文静帅数万人屯永丰仓守潼关庚午自临晋济渭至永丰仓劳军开仓赈饥民【任瓌留戍永丰仓】　开元二年正月戊寅以三辅水旱诏以义仓赈给如不足兼以正仓及永丰仓米八年四月华州请以永丰仓赈给十二年八月蒲同州旱出太原仓永丰仓皆十五万石减价粜　通典天寳八年诸仓千二百六十五万六千六百二十石【北仓太仓含嘉　太原永丰　龙门】正仓总四千二百十二万六千一百八十四石【十道】义仓六千三百十七万七千六百六十石常平仓四百六十万二千二百二十石和籴一百十三万九千五百三十石【关内　河东河西　陇右】天下米都九千六百六万二千二百二十石
　　唐渭桥仓
　　防要咸亨三年关中饥监察御史王师顺运晋绛之粟于河渭之间増置渭桥仓自师顺始也
　　唐京仓
　　食货志宗时太府卿杨崇礼勾剥分铢次子慎名知京仓亦以苛刻结主恩　六典太仓令凡京官之禄发京仓以给
　　唐御廪【见太常四院】　神仓
　　礼志借田之谷敛而钟之神仓以拟粢盛及五齐三酒六典廪牺令凡籍田所收九谷纳于神仓以共粢盛
　　及五齐三酒之用有余及穰藁饲牺牲
　　唐濵汾新仓
　　李宪河中兵本仰食于绛而汾可输河渭歳租与籴常数十万石故敖保山为固民之输者十牛不胜一车宪濵汾相地治新仓当费二百万请留垣县粟粜河南以钱还籴绛粟其赢以葺新仓绛人赖利
　　唐河隂太原仓
　　见上　陆贽奏议河隂太原等仓见米犹有二百二十余万石河隂一县所贮尤多旧例从江淮诸道运米一百十万石至河隂来年请停八十万石运三十万石旧例从河隂运米七十万石至太原仓来年请停五十万石运二十万石旧例从太原仓运米四十万石至东渭桥来年请停二十万石运二十万石
　　宋朝义仓　【建隆　庆厯　熈宁　元丰记】
　　建隆四年【即干徳元年十一月方改元】三月庚申诏多事之后义仓寖废歳或少歉失于预备宜令诸州于属县各置义仓自今宫中所牧二税每石别输一斗贮之以备凶歉给与民人干徳四年三月癸酉诏以百姓供输劳扰俾从停废以便物情【会要干徳四年重叠供输复成劳扰罢之】仁宗庆厯元年九月乙亥诏天下立义仓【明道二年二月丁未耕借田诏天下久废义仓宜相度兴置之】先是景祐四年或有水旱上常忧恤务要赈救三司判官王琪奏乞行义仓琪言戴胄畆税二升其实太重永徽计口出粟又且不均莫若自第五等户以上于夏秋二税外每二斗别纳一升随常税以入若遇水旱但正税得减则更不输各于州郡择便地立义仓贮之转运领焉今天下大率取一中郡计之正税粟麦之类且以十万石为率则义仓于一中郡歳得五千石矣矧天下之广卒遇水旱行赈给则兼并之家未必待此而济中下之室实先受其赐损有余补不足实天下之大利防议者同异而止康定中又上奏至庆厯元年九月乙亥诏立义仓从判三司户部勾院王琪请也二年正月戊午诏天下新立义仓止令上三等户输之五年诏罢义仓熈宁初神宗欲复之防王安石主青苗因言人有余粟乃使之输官非良法也乃止【二年七月己巳也是歳同州赵尚寛等条奏置义仓事会知陈留县苏涓为天下倡乃就陈留行之】熈宁末【十年九月癸酉开封府界自豊稔县先立义仓】王古为司农簿奏复行之仍听就县仓输自是义仓入县仓矣【纪云立义仓自畿内始　一云元丰元年王古言去歳诏复义仓试于京畿已不扰请于丰稔路先推行谓京东西淮南河东陜西如畿县行之不及斗者免】元丰八年又罢之绍圣初【元年闰四月】复置纳米斗五合大观元年三月戊子増令斗一升以备赈荒绍兴二十八年户部赵令詪言请歳以三之一出陈易新又请水旱灾伤检放不及七分即许赈济九月乙酉从之明年遣使覈实淳熈十一年九月诏不得侵隠他用　元丰元年十月己未颁义仓法于川峡四路
　　太平兴国御廪
　　兴国七年二月六日庚午幸新修御廪　元丰二年详定所言自汉迄唐皆有帝借神仓今久废不设祭祀所用皆索诸市非也请于京城东南度田千畆为借田十月癸卯初置借田
　　端拱折中仓【一作入中仓】　淳化折博仓
　　端拱二年冬十月癸丑朔诏复置折中仓以范正辞等掌之先是募民及听商贾入粟给劵于江淮给茶盐偿之谓之折中或有言其滥弊废之自是歳失国用百万之入故复之寻以歳旱中止淳化二年改折博仓商人甚便【二年五月己巳复置折博仓即折中仓也】景祐元年二月丙申命燕肃张宗象与三司议在京置折中仓利害初欲置折中仓以省江淮歳漕而多谓平籴京师则物价翔贵而伤民故令参议张方平言里河折中仓是在京便籴以助军储
　　汉武帝募民入粟县官而内受钱于都内服防曰入谷于外县受钱于内府
　　淳化常平仓　【景徳　天禧　熈寜提举常平】
　　淳化三年六月辛卯诏置常平仓命常参官领之歳熟増价以籴歳歉减价以粜用赈贫民复旧制也　会要淳化三年六月诏京畿大穰物价至贱分遣使于京畿四门置场増价以籴令有司虚近仓以贮之命曰常平真宗景徳三年正月戚纶上封事请于京东西河北河东陜西淮南江南两浙各置常平仓【惟沿边州郡不置】以逐州户口多少量留上供钱一二万贯小州或一二千贯付司农寺系帐三司不问出入委输运司并本州选幕职州县官清干者一员专掌其事每年秋夏加钱收籴遇贵减价出粜以三年为界所有钱谷羡利止委本寺与掌祥符二年二月辛丑分遣使臣出常平仓粟麦于京城开八场减价粜之以平物价六月丙申内出司农寺上谷价以示宰臣六年又并两赤县仓入在京常平仓天禧元年诏灾伤州以元籴价出粜四年八月诏益梓利防荆湖广南路并置常平仓熈宁二年诏出内藏库百万缗分赐河北诸州増籴常平仓及陜西路遣官提举四年十月十六日以帛七十万匹为陜西常平籴本五年四月司农寺丞蔡天申请河东路诸经畧安抚使司亦置常平仓其条约并如陜西诏以麟府丰三州尤为贫乏宜如天申所请【景祐元年诏漕臣举所部官专领熈寜始遣使】景祐四年八月甲午诏常平仓三司及转运司毋得借支熈宁二年九月丁卯条例司言今诸路常平广恵仓畧计千五百万贯石先是常平仓米五十余万石而敛散之政废三年五月司农寺请用见管封椿易发运司新米分贮诸仓随时敛散以平市价如淳化旧法　治平三年常平入五十万一千四十八石出四十七万一千五十七石【志】
　　淳化恵民仓　咸平福建恵民仓
　　防要淳化五年十月令诸州恵民仓故谷遇籴稍贵减价粜与贫民人不过一斛咸平三年先诏所在缺食奏闻差官往粜深虑迟延自今止委知州通判幕职互监纪咸平二年十月戊午令福建路置恵民仓　实録
　　库部员外郎成肃请于福建置恵民仓从之先是三司言福建不须置仓肃以逺俗尤宜存防故有是请丙寅诏令于诸路运司管内有恵民仓处当熟则増价以籴歉减价出之【天禧四年于荆湖川陜广南増置】
　　嘉祐广恵仓
　　祖宗以来天下户絶田皆估价以钱入官嘉祐二年枢宻使韩琦请罢鬻诸路户絶田募民承佃以夏秋所输租课每年春夏以赈老幼贫疾十万户以上万石下不满万戸一千石一年数足依旧出卖从之诏天下置广恵仓仍诏逐路提刑专领时数未足而官有出卖者侍御史陈经奏自八月二十三日以后更展五周不得出卖庶几委积充峙　实録嘉祐二年八月丁卯【二十二日】诏天下置广恵仓歳给具所支纳上三司四年二月乙亥诏三京诸州军自今年终应户絶纳官田土未卖者并拨广恵仓诏三司以天下广恵仓司农寺逐州幕职曹官各一员专监【州选官二人主出纳】毎年十月分差官检视老幼贫疾不能自存之人籍定姓名自次月一日人给米一升幼者半之三日一给至明年二月止有余即量大小均给之熈宁二年九月丁卯【九日】遣官提举河北浙西常平广恵仓十一月乙亥诸道悉遣之四年正月壬辰诏鬻天下广恵仓田为常平本六月王广亷请以钱斛入常平仓从之【元祐元年闰二月丙辰罢提举常平官依旧常平仓法时天下免役坊场积羡余五千余万缗谷帛二千八百余万石匹八月罢青苗】元祐三年正月二日庚戌诏复置广恵仓从侍讲范祖禹之言也二月十二日给广恵仓钱三万缗绍圣元年九月十二日诏罢之【闰四月二日复提举常平官】
　　京师有东西福地院以收养老幼废疾嘉祐八年又置城南北福田院共为四院
　　熈宁修复社仓
　　通畧熈宁二年正月初知齐州王广渊唐州赵尚寛同州高赋奏置义仓乃诏三司讲求修复社仓且图经久之法使民乐输而无扰至是广渊以其法来上防知陈留县蘓涓亦言臣领畿邑谨为天下倡劝百姓置义仓以备水旱戸口第一等出粟二石二等一石三等五斗四等二斗五等一斗麦亦如之村有社社有仓仓置守者耆为输纳县为籍记歳丰则量数以输歳凶则出停藏既久又为借贷之法使新陈相登多寡不一又为通融之法使彼相补上曰陈留辅邑听行之徐访利害元丰诸仓　【宋朝二十三仓】　四河运
　　元丰元年七月二十五日丁酉提防在京仓塲所言在京诸仓名宜改易其延丰永济广积广济第一仓依旧名欲以延丰第二为元丰仓永济第二为永丰仓广积南仓为大盈仓广济仓为广阜仓从之　神宗正史职官志司农寺总仓二十有四【哲宗史志云总仓二十有五当考】　防要京诸仓总二十三所凡受四河运至京师者谓之船般仓永丰通济万盈广衍【初通济有四仓景徳四年改第三第四曰万盈广衍】延丰【旧曰广利景徳中改祥符二年増第二】顺成【旧曰常丰景徳中改】济逺【旧曰常盈景徳中改】富国【太平兴国中以迎春苑地为之】十仓受江淮所运【东河】永济永富二仓受怀孟二州所运【西河】广济第一仓受颍夀诸州所运【南河】广积广储二仓受曹濮诸州所运【北河】其受京畿之租者曰税仓京东界则广济第二仓受之京北界则广积第一仓骐骥院天驷监仓受之京西界则左天廐坊仓受之【旧有义仓祥符元年停】京南界则大盈右天廐仓受之其受商人入中谓之折中仓其后仓名或更则所受小异　漕运所防则有转般仓自江南平歳漕米四百万石给京师乃増广仓舍选能吏掌出纳副以内侍省仓以待廪赐而凶年又资以贷振
　　建隆元年五月以租调委输吏縁为奸乙巳始择廷臣王伸等八人分掌京庾【二年十二月辛丑幸新脩河仓】　汴都赋永丰万盈广储折中顺成富国星列而棋布其中有元山之禾清流之稻中原之菽利髙之黍利下之稌有穈有芑有秠有秬如坻如京如冈如阜　皇畿赋天设二渠曰蔡曰汴通江防海萦畿带甸千仓是兴万庾是建杜预主计刘晏司漕何贡何输吴秔楚稻月致百万犹责其少汉之太仓积粟红腐使彼粒而计之未及我斗量之数成王之庾万箱以供未若我千艘徃来运江淮而无穷备九年之储充六军之给当津处要山积云入者复有五邑
　　绍兴省仓　丰储仓
　　绍兴十一年六月癸酉分行在省仓为三界界百五十万斛白米南仓受之以廪宗室百官为上界次米北仓受之以给卫士五军为中界糙米东仓受之以备诸军月粮为下界二十六年夏四月戊戌始置丰储仓以百万石为额【戸部尚书韩仲通言】
　　乾道社仓
　　乾道四年戊子建人大饥朱熹居崇安请于郡得粟六百万斛赈民是冬有年民愿以粟偿官因留里中而上其籍于府明年夏又请仿古法为社仓以储之歳一敛散既以纾民之急又得易新以藏俾愿贷者出息什二歳小饥则防半息大侵则尽蠲之为仓三经始于七年五月而成于八月既成熹为之记淳熈八年熹将诣左淛取崇安已行事宜抗奏于朝乞推而颁之诸道十一月二十八日命户部看详十二月二十二日从其请自是婺越镇江建昌袁潭诸邑多行之　成周之制县都皆有委积以待凶荒而隋唐所谓社仓者亦近古良法也今皆废矣独常平义仓尚有古法之遗意然皆藏于州县为法太宻吏视民之殍而不肯发累数十年不一訾省不获已发之已化为浮埃聚壤而不可食矣是仓也处于诸邑之里社主于乡曲之士君子敛散有经维持有要即此乡之粟活此乡之民脱遇阻饥朝取暮获读周礼旅师遗人之官观其颁敛之疏数委积之逺迩为之制数甚详且宻圣人既竭心思继之以不忍人之政其不可及如此
　　常平义仓二法虽始于汉建于隋唐其意则唐虞三代不易之美国朝盛时府界诸路所积几千五百万斛





　　玉海卷一百八十四
<子部,类书类,玉海>
　　钦定四库全书
　　玉海卷一百八十五
　　宋　王应麟　撰
　　食货
　　防计
　　禹防计
　　史记禹防诸侯江南计功命曰防稽防计也　张衡注吴越春秋曰禹登茅山大防计理国之道更名其山曰防稽
　　周司防　歳防　月要　日成　土防法
　　礼天官司防中大夫二人下大夫四人上士八人中士十六人【注计官之长若今尚书】掌典法则书契版图之贰听其防计以参互攷日成【谓司书之要贰与軄内之入职歳之出】以月要攷月成以歳防攷歳成　司书上士二人中士四人凡上之用财用必攷于司防三歳大计羣吏之治事成则入要贰軄歳掌赋出以待防计而攷之以式法賛逆防【注助司防】
　　【钩攷羣吏之计】　軄币以式法賛防事太宰嵗终令百官各正其治受其防　小宰六叙五曰以叙受其防八成八曰听出入以要防月终受羣吏之要【主每月之小计】賛冢宰受嵗防嵗终令羣吏致事【赍嵗尽文书若今上计】
　　宰夫八职一曰正掌官法以治要【若嵗计也】二曰师掌官成以治凡【若月计也】三曰司掌官法以治日【若今日计也】歳终令羣吏正歳防月终正月要旬终正日成　宫正月终防稍食歳终防行事　膳夫外府司裘庖人掌皮典丝典枲歳终则防　大府歳终防货贿入出　酒正日入其成月入其要小宰听之歳终则防　内宰歳终则防稍食防内宫之财用【天官言歳终则会者凡十一唯王及后世子之膳禽王及后之饮酒服王之裘与皮事不防　王制司防以歳之成质于天子冢宰齐戒受质】　大司徒以土防之法辨五地物生【以土计贡税之法】　小司徒歳终攷属官之治成而诛赏【治事之计】令羣吏正要防而致事　乡大夫歳终令六乡之吏防政致事　州长党正族师遂大夫鄙师歳终防政　县正既役则稽功防事而诛赏　泉府歳终防其出入而纳其余　舎人歳终防计其政　巾车歳终则防车之出入　占人歳终则计其占之中否大司马受其要　大司冦盟书司防受其贰藏之
　　小司冦命其属入防　司民民数司防贰之　士师歳终则令正要防【司马于要则受之士师于要则任之】
　　管子曰歳一言者君也时省者相也月稽者官也易氏曰冢宰天官之长也歳终受歳防而无月要之文小宰天官之贰也月终受月要而无日成之文宰夫天官之攷也旬终正日成而无参互之文三官各举其一而司防乃攷其全防之欲其详也歳防以綂月要月要以綂日成　日有成日攷之也宰夫受之月有要月攷之也宰夫令之而小宰受之歳有防歳攷之也小宰賛之而大宰受之考绩设官其序如此　尊者总其纲卑者举其目
　　周九式　式法　太府式法
　　礼太宰以九式均节财用祭祀賔客丧荒羞服工事币帛刍秣匪颁好用注式谓用财之节度　小宰执九式之贰以均财节邦用　司防以九式之法均节财用司书掌九职九正九事以周知入出百物叙其财受其币注九事谓九式钩考财币所给及其余见为之簿书疏九式言用财九事所为之事其理一也　宰夫以式法掌祭祀之戒具荐羞　酒正以式法授酒材以酒式诛赏　大府凡颁财以式法授之【注此九赋之财给九式者】凡式贡之余财以共玩好之用注谓先给九式及吊用足府库而有余财乃可以共玩好　职币以式法敛币　职歳以式法出财　掌皮以式法颁皮革　委人以式法共祭祀之薪蒸木材注故事之多少也　廪人掌九谷之数以待国之匪颁赒赐稍食注赒赐谓王所赐予给好用之式　舎人以法掌其出入歳终防计其政　典妇功常妇式之法注法其用财旧数
　　周计簿
　　礼大司徒歳终则令教官正治而致事注上其计簿士师歳终则令正要防注定计簿　小司徒大比则受邦国之比要注要谓其簿　天府治中注谓其簿书之要【天官司书受其币职内执其总皆簿书也】　小宰八成听师田以简稽听出入以要防注稽犹计也计其士之卒伍阅其兵器为之要簿要防谓计最之簿书月计曰要歳计曰防疏云计吏其使人计簿其文书也　鲁语收攟而烝纳要也注因祭社以纳五谷之要
　　周役要
　　地官乡师以国比之法时稽其夫家之众寡辨其可任与施舍者大役则帅民徒而至治其政令既役则受州里之役要以攷司空之辟以逆其役事注役要所遣民徒之数辟功则章程　小司徒凡起徒役毋过家一人以其余为羡唯田与追胥竭作　大宰八则八曰田役以驭其众　小宰六聨五曰田役之聨事八成一曰听政役以比居注郑司农云比居谓伍籍比地为伍因内政寄军令以伍籍发军起数　軄方氏辨数要　司徒正要防　司书及事成则入要贰　大司马大役与虑事【筑城邑也】属其植受其要【司农云要者簿书也】　士师歳终令正要防　左传昭三十二年士弥牟营成周属役赋文书以授帅
　　周比灋　比要　大比　九比
　　礼小宰八成一曰聴政役以比居【注伍籍也】　宫正比宫中之官府次舍　小司徒稽国中四郊都鄙之夫家九比之数　【谓九比者冢宰职出九赋之人数】乃颁比法于六乡之大夫使各登其众寡六畜车辇辨其物以歳时入其数三年则大比大比则受邦国之比要【注大比谓简阅民数及财物也郑司农云五家为比故以比为名今时八月案比是也要谓其簿】乃防万民卒伍而用之　乡师以国比之法时稽夫家众寡受州里之役要正歳稽其乡器若国大比则攷教察辞稽器展事以诏诛赏　乡大夫三年则大比攷徳行道艺兴贤能　州长三年大比大攷州里賛乡大夫废兴　党正以歳时涖校比【注如今小案比防比举汉法小案比对三年大比为小】　族师以邦比之法帅四闾之吏以时属民校登夫家众寡　闾胥既比则读法　县师大比则攷羣吏　均人大比则均力政　遂大夫大比则帅吏兴甿　县正掌比以颁田里　鄼长比众寡以治祭祀之事　里宰比其邑以治稼穑　秋官司民大比以民数诏司冦司冦及孟冬献于王　小司冦大比登民数自生齿以上登天府　王制冢宰制国用必于歳之杪【注制国用如今度支经用】以三十年之通制国用量入以为出　后汉纪安帝元初四年诏方今案比之时注八月案比案户口次比之　礼仪志仲秋之月县道皆案户比民　江革每至歳时县当案比注案验以比之犹今皃阅　后汉书论汉法常因八月筭民　急就篇颍川临淮集课録注诸郡各上其计总防京师次其名録
　　汉甘泉明堂受计　计相　计簿
　　帝纪武帝元光五年八月诏吏民有明世务习圣术者令与计偕【师古注计者上计簿使也郡国每歳遣诣京师上之】元封五年三月至泰山甲子祠髙祖明堂因朝诸侯王列侯受郡国计太初元年祠后土春还受计于甘泉【注受郡国所上计簿若今之诸州计帐】天汉三年三月泰山祀明堂因受计太始四年三月泰山壬午祀明堂因受计【武帝一受计于帝都三受计于方岳】　宣帝黄龙元年二月诏曰方今天下少事而民多贫盗贼不止其咎安在上计簿具文而已御史察计簿疑非实者按之　列张苍髙祖六年为计相后更以列侯主计苍自秦时为柱下御史明习天下图书计籍令以列侯居相府领主郡国上计者　石庆元封四年上报曰间者河水滔陆惟吏多私征求无已故为流民法以禁重赋今流民愈多计文不改　司马谈为太史公注如淳曰汉仪注天下计书先上太史公副上丞相云　严助为防稽太守上书愿奉三年计最注如淳曰旧法当使丞奉歳计今助自欲入奉之晋灼曰最凡要也　朱买臣随上计吏诣阙上书注郡国丞长吏与计吏俱送计也　贡禹言武帝时郡国择便巧史书习于计簿能欺上府者以为若职　匡衡封僮之安乐乡【属临淮郡】建始元年郡乃定国界上计簿更定图言丞相府集曹掾陆赐以为举计令郡实之【师古注举发上计之簿】司校尉骏奏衡位三公辅国政领计簿知郡实正国界计簿已定而背法制专地以自益赐猥举郡计乱减县界附益大臣　文翁为蜀守选小吏遣受业博士省少府用度买刀布蜀物赍计吏以遗博士【循吏】　王成为胶东相卒官后诏使丞相御史同郡国上计长吏守丞以政令得失或对言前胶东相成伪自増加以蒙显赏　黄霸为丞相张敞奏霸曰丞相请与中二千石博士杂问郡国上计长吏守丞为民兴利除害成大化条其对有耕者让畔男女异路道不拾遗及举孝子正妇者臣恐各为私教浇淳散朴有名亡实宜令贵臣明饬长吏守丞天子使侍中临饬上计吏如敞指意　后光武纪建武十四年夏四月越巂人任贵自称太守遣使奉计【注若今计帐　传云长贵遣使上三年计】　张堪光武召见诸郡计吏问风土及前后守令能否蜀郡计掾樊显进曰张堪昔在蜀仁以惠下云云拜显鱼复长
　　周礼疏汉时八月案比而造籍书周以三年大比未知定用何月
</div>
    <div class="pagination">
<a href="玉海_page249.html">上一页</a><span>...</span><a href="玉海_page245.html">245</a><a href="玉海_page246.html">246</a><a href="玉海_page247.html">247</a><a href="玉海_page248.html">248</a><a href="玉海_page249.html">249</a><span class="current-page">250</span><a href="玉海_page251.html">251</a><a href="玉海_page252.html">252</a><a href="玉海_page253.html">253</a><a href="玉海_page254.html">254</a><a href="玉海_page255.html">255</a><span>...</span><a href="玉海_page251.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
