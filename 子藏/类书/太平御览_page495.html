<!DOCTYPE html>
<html>
<head>
    <meta charset="UTF-8">
    <title>太平御览 - 第 495 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 495 页/共 737 页</h1>
    <div class="content">又曰：徐謇字伯城，丹阳人也。与兄文伯皆善医药。謇性秘忌，承奉不得其意，虽贵为王公，不为指疗。魏孝文迁洛，除中散大夫。子雄亦以医术称。
又曰：斐宣患笃，世宗遣太医令驰ㄞ就视，并赐御药。宣素明阴阳之书，自始患便知不起，因自亡日，果如其言。
又曰：高允微有不适，犹不寐卧，呼医请药，出入行止，吟咏如常。高祖、文明太后闻而遣医李循往脉视之，告以无恙。修入密陈允荣卫有异，惧其不久。於是遣使备赐御膳珍羞，自酒米至於盐醢，百有馀品，皆尽时味，及床帐、衣服、茵被、几杖，罗列於庭。王府往还，慰问相属，允喜形於色，语人曰：“天恩以我笃老，大有所赉，得非以赡容矣。”表谢而己，不有他虑。如是数日，夜中卒，家人莫觉。
《北齐书》曰：张子信少以医术知名，隐於白鹿山。时出京师，甚为魏收、崔季舒所知，尝以诗酬赠。大宁中，徵为尚药典御。岁馀，谢病归。
又曰：马词明，河内野王人，少明医术，诊脉预知生死。邢劭子大宝十七八，苦伤寒。词明诊其脉，告杨曰：“此子今病不疗自愈，然不逾年必死。觉之少晚，不可为也。”数日，两公待宴酒酣，显祖曰：“子才儿聪，宜以近郡处之。”曰：“年少未可。”劭出，以词明言奏，乃止。宝未期而卒，其验如此。杨背发肿，词明以粗理色石，大如鹅卵，烈火烧令黄赤，投醋中，使屑落尽，暴乾，捣筛和傅之，立愈。词明从驾之晋阳。至辽阳，见榜云：“女病，能差之，与钱拾万。”从医视之，无敢措手，嗣明见榜，笑曰：“贞得汝矣。”乃抵其家，问其由，云：“曾将麦穗，见赤物长二尺，似蛇，入指中，因惊倒。手臂疼重月馀，日渐及半身，腰痛不可忍，呻吟昼夜不绝。”词明曰：“毒蛇为鹤所啄，遣血於此，犯而得之。”即授方，令服十馀剂，以汤散补之。明年还邺，女疾都愈，载钅强而归。词明恃其伎，视徐之才、崔叔鸾等蔑如也。隋开皇中卒。
又曰：李元忠，赵郡柏仁人也，代为着姓。元忠倜傥博学，通阴阳术数。初以母老多患，乃专心医药，研习积年，遂善於方技。性仁恕，人有疾病，无间贵贱，咸为疗之。故乡里推敬，声称益远。後拜南郡太守。族弟密性方直，亦以母老习医，遂成妙手。
又曰：崔季舒，字叔正，博陵安平人。少孤。明敏有识，精於医术，经方本草，常所披览。天保中於徒所无事，更锐意研精。後虽位望显贵，亦不懈怠。
张太素《齐书》曰，徐之才，字士茂，高平金乡人。五叶祖仲融隐於秦望山，有道士过之，求饮，因留瓠芦，谓之曰：“习此，子孙当以道术救世，位至二千石。”开视，乃扁鹊《镜经》一卷。习之，遂为良医，至濮阳太守。父雄，员外散骑侍郎，代传其术，号为神明。而之才幼而俊发，尤为精敏。仕梁，为豫章王综镇东右常侍。随综镇彭城，综降魏，之才走至吕梁，为魏所获。既羁旅，以医自业，又谐隐滑稽无方，王公贵人争馈之，为贵人居矣。稍迁员外散骑常侍，加中军金紫。天平中，高祖诣晋阳，恒居内馆，所疗十全。皇建中除兖州刺史，未行。武明皇太后不豫，之才奉药立愈，赏赐巨万。有人脚跟肿痛不堪忍，诸医莫识。之才视曰：“蛤精也。当乘船入海出脚水中得之。”疾者曰：“是也。”之才为割，得两蛤子，大如榆。或以五色骨为配刀靶，之才曰：“此人瘤也。何从得之？”对曰：“於古冢见骷髅额骨长数寸，试削视文理，故用之。”其通识类此。武成酒色过度，恍惚不恒。曾病发，自言：“初见空中有五色物，稍近，变成一美妇人，去地数丈，亭亭而立。”之才曰：“此色欲过多，大虚所致。”即进药。一服，稍稍远变成五色物，数服而愈。病发辄驰召之，针药所加，无不愈者。（音积）武成王生牙，遍召诸医，尚药典御邓宣文以实对，帝怒而挞之。之才拜贺，曰：“此谓智牙，生则圣明而寿。”帝大悦，赐帛万匹，加金玉重宝。
又曰：张远游，齐人，以医药道术知名。寻有诏徵，令与术士同合九转金丹。成，显祖置之玉匣，曰：“我贪人间乐，不能飞上天。待我临死，方可服之。”
《後周书》曰：姚僧坦，字法卫，吴兴武康人也。父菩提，梁高平令，尝婴疾历年，乃留心医药。梁武帝性又好之，每召菩提讨论方术，言多会意，由是颇礼之。僧坦幼通洽，居丧尽礼，年二十四即传家业。梁武帝召入禁中，面加讨试，僧坦酬对无滞，梁武帝奇之。时武陵王所生葛修华，宿患积时，方术莫效，帝令僧坦视之。僧坦还说其状，武帝叹曰：“卿用意绵密，乃至於此。以疾候疾，何疾可逃！朕每留情，颇识治体，今闻卿说，益开人意。”十一年，帝因发热，欲服大黄。僧坦曰：“大黄乃是快药，然至尊年高，不宜轻用。”帝弗从，遂至危笃。梁元帝尝有心肠疾，诸医咸谓宜用平药，可渐宣通。僧坦曰：“脉洪而实，此有宿妨，非用大黄，必无差理。”帝从而愈。及大军克荆州，为燕公于谨所召，大相礼接。太祖遣使驰驿徵，僧坦谨固留不遣，谓使人曰：“吾年时衰暮，疾婴沉，今得此人，望与之偕老。”太祖以谨勋隆重，乃止。明年，随至长安。伊娄穆以疾还京，请僧坦省疾，自云：“自腰至脐，似有三缚，两脚缓纵，不复自持。”坦即为诊脉，处汤三剂。穆初服一剂，上歌噔，再服，中歌噔，又服，三缚悉除，而两脚疼Φ，犹自挛弱。更为合散，稍得屈伸。至九月，遂能起行。大将军襄乐公贺兰隆先有气疾，加以水肿，喘息奔急，坐卧不安。或有劝其服决命大散者，其家疑未能决，乃问僧坦。僧坦曰：“意谓此患不与大散相当。若欲自服，不烦赐问。”因而委去。其子殷勤拜请，曰：“多时仰屈，今日始来，竟不下治，意实未尽。”僧坦知其可差，即为处方，诸患悉愈。大将军乐平公窦集暴感风疾，精神瞀乱，无所知觉。诸医先视者皆云己不可救。僧坦後至，曰：“困矣，终当不死。若专以见付，相为治之。”其家欣然。僧坦为合汤散，所患即瘳。大将军永世公叱伏列椿苦痢积时，而不废朝谒，燕公于谨尝问僧坦曰：“乐平永世俱有痼疾，若如仆意，永世差轻。”对曰：“夫患有深浅，时有克煞。乐平虽困，终当保全。永世虽轻，必不免死。”谨曰：“咀茉必死，当在何时？”对曰：“不出四月。”果如其言，谨叹异之。文宣太后寝疾，医巫杂说，各有同异。高祖引僧坦问曰：“太后患势不轻，诸医并云无虑。朕人子之情，可以意得，君臣之义，言在尾。公以为何如？”对曰：“臣无听声视色之妙，特以经事己多，准之常人，窃己忧惧。”帝泣曰：“公既决之矣，知复何言！寻而太后崩。四年，高祖亲戎东讨。至河阴遇疾，口不能言，脸垂覆目不得视，一足短缩又不得行。僧坦以为诸藏俱病，不可并治。军中之事莫先於语，乃处方进药，帝遂得言。又治目，目疾便愈。未及治足，足疾亦瘳。比至华州，帝己痊复。是岁，高祖幸□阳，遂寝病，乃召僧坦赴行在所。内史柳昂私问曰：“至尊贬膳日久，脉侯何如？”对曰：“天子上应天心，或当非愚所及。若凡庶如此，万尾全。”寻而帝崩。宣帝初在东宫，尝苦心痛，乃令僧坦治之，其疾即愈。及即位，因礼弥隆。大象二年，除太医下大夫。帝寻有疾，僧坦宿直侍疾。帝谓随公曰：“今日性命，惟委此人。”僧坦诊候，知帝危殆，乃对曰：“臣荷恩既重，思在效力，但恐榆魈不逮，敢不尽心。”帝颔之。及静帝词位，迁上开府仪同大将军。隋开皇初卒。僧坦撰《集验方》二十卷，《行纪》三卷，行於世。
《隋书》曰：许智藏，高阳人也。祖道幼尝以母疾览医方，因而究拯世号名医。诫其诸子曰：“为人子者，尝膳视药。不知方术，岂谓孝乎？”由是世相传授。仕梁，官至员外散骑侍郎。父景武，竟陵王咨议参军。智藏少以医术自达。仕陈，为散骑常侍。及陈灭，高祖以为员外散骑侍郎。使诣扬州，会秦孝王俊有疾，上驰召之。俊夜中梦其妃崔氏泣曰：“本来相迎，如许智藏将至，其人若到，当必相苦，为之柰何？”明夜，俊又梦崔氏曰：“妾得计矣，当入灵府中以避之。”及智藏至，为俊诊脉曰：“疾己入心，即当发，不可救也。”果如言，俊数日而薨。上奇其妙，赍物百段。炀帝即位，智藏时致仕于家，帝每有所苦，辄令中使就询访，或以迎与入殿，扶登御床。智藏为方奏之，用无不效。
《唐书》曰：甄权，许州扶沟人也。尝以母疾，与弟立言专医方，得其旨趣。开皇初为秘书省正字，後称疾免。隋鲁州刺史厍狄苦风患，手不得引弓，诸医莫能疗。权谓之曰：“钦但将弓箭向垛，一针可以射矣。”针其肩隅一穴，应时射。贞观十七年，权年一百三岁。太宗幸其家，视其饮食，访以药性，因授朝散大夫，赐几、杖、衣服，其年卒。撰《脉经》《针方》《明堂人形图》各一卷。弟立言，武德中累迁太常丞御史大夫。杜淹患风毒发肿，太宗令立言视之，既而奏曰：“从今更十一日午时必死。”果如其言。时有尼明律，年六十馀，患心腹鼓胀，身体羸瘦，己经二年。立言诊其脉曰：“腹内有虫。当是误食为之耳。”因令服雄黄。须臾，吐一蛇，如人手小指，惟无眼，烧之犹有气，其疾乃愈。
又曰：许胤宗，常州义兴人也。初仕陈，为新蔡王外兵参军。时柳太后感风不能言，名医疗皆不愈，脉益沉而噤。裔宗曰：“口不可下药，宜以汤气薰之，令药入腠理，周时可差。”乃造黄耆防风汤数十斛置於床下，气如烟雾，其夜便得语。武德初，关中多骨蒸病，得之必死，递相连染，诸医无能疗者，裔宗每疗无不愈。或谓曰：“公医术若神，何不着书以贻将来？”裔宗曰：“医乃意也，在人思虑。又脉候幽微，苦其难别，意之所解，口莫能宣。且古之名手，惟是别脉，脉既精别，然後识病。夫病之於药，有正相当者，惟须单用一味，直攻彼病，药力既纯，病即立愈。今人不能别脉，莫识病源，以情臆度，多安药味。譬之於猎，未知兔所，多发人马空地遮围，或冀一人偶然逢也。如此疗疾，不亦疏乎？假令一药偶然当病，复共他味相和，君臣相制，气势不行，所以难差，谅由於此。脉之深趣，既不可言，虚设经方，岂加於旧？吾思之久矣，故不能着述耳。”年七十馀卒。
又曰：秦鸣鹤为侍医。高宗苦风眩，头重，目不能视。武后亦幸灾异，逞其志。至是疾术召鸣鹤张文仲诊之，鸣鹤曰：“风毒上攻，若刺头出少血即愈矣。”天后自帘中怒曰：“此可斩也！天子头上，岂是试出血处耶？”上曰：“医之议病，理不加罪，且吾头重闷殆不能忍，出血未必不佳。”命刺之。鸣鹤刺百会及脑户出血，上曰：“吾眼明也。”言未毕，后自帘中顶礼拜谢之曰：“此天赐我师也。”躬负缯宝以遣鸣鹤。
又曰：安金藏为太常工人，时睿宗为皇词，或有诬告皇词潜有异谋者，则天令来俊臣按之，左右不胜楚毒，皆欲自诬。惟金藏大呼谓俊臣曰：“公既不信金藏言，请剖心以明皇词不反。”即引刀自剖其胸，五藏并出，血流被地，气遂绝。则天闻之，令舁入宫中，遣医人却内五脏入，以桑白皮缝合之，傅药，经宿乃苏。
卷七百二十四　方术部五
医四
《唐书》曰：孙思邈，京兆华原人也。七岁就学，日诵千馀言，弱冠善谈庄老及百家之说。周宣帝时，思邈以王室多故，乃隐居太白山。隋文帝辅政，徵为国子博士，称疾不起。尝谓所亲曰：“过五十年当有圣人出，吾方助之以济人。”及太宗即位，召诣京师，嗟其容色甚少，谓曰：“故知有道者，诚可尊重。羡门广成，岂虚言哉？”将授以爵位，固辞不授。显庆四年，高宗召见，拜谏议大夫，又固辞不授。上元元年，辞疾请归，特赐良马及鄱阳公主邑司以居焉。当时知名之士宋令文、孟诜、庐照邻等，执师资之礼以事焉。照邻有恶疾，医所不能愈，乃问思邈：“名医愈疾，其道如何？”思邈曰：“吾闻善言天丈必质之於人，善言人丈亦本之於天。天有四时五行，寒暑迭代。其转运也，和而为雨，怒而为风，凝而为雪霜，张而为虹霓，此天地之常数也。人有四肢五藏，一觉一寝，呼吸吐纳，精气往来，流而为荣卫，彰而为气色，发而为音声，此人之常数也。阳用其形，阴用其精，天人之所同也。及有失也，蒸则生热，否则生寒，结而为瘤赘，陷而为痈疽，奔而为喘乏，竭而为焦枯。诊发乎面，变动乎形，推此以及天地亦如之。故五纬盈缩，星辰错行，日月薄蚀，孛彗飞流，此天地之危诊也。寒暑不时，天地之蒸否也；石立水踊，天地之瘤赘也；山崩土陷，天地之痈疽也；奔风暴雨，天地之喘乏也；川渎竭涸，天地之ㄡ枯也。良医导之以药石，救之以针齐；圣人和之以至德，辅之以人事，故形体有可愈之疾，天地有可消之灾。”又曰：胆欲大而心欲小，智欲圆而行欲方。《诗》曰：“如临深渊，如履薄冰。”谓小心也。赳赳武夫，公侯干城”，谓大胆也。“不为利回，不为义疚”，仁之方也。见几而作，不俟终日”，智之圆也。思邈自云：“开皇辛酉岁生，至今年九十三矣。询之乡里，咸云数百岁人。话周、齐间事，历历如眼见，以此参之，不啻百岁人矣。然犹视听不衰，神彩甚茂，可谓古之聪明博达不死者也。撰《千金方》三十卷，行於代。
又曰：张文仲，洛州洛阳人也。少与乡人李虔纵、京兆人韦慈藏并以医术知名。文仲则天初为侍御医，时特进苏良词於殿庭，因拜跪绝倒。则天令文仲、慈藏随至宅候之，文仲曰：“此因忧愤邪气激也。若痛冲胁则剧难救。”自朝候之，未及食时，苦冲胁绞痛。文仲曰：“若入心可不疗。”俄顷心痛，不复下药，日旰而卒。文仲臧善疗风疾，其後则天令文仲集当时名医共撰疗风气诸方，仍令麟台监王方庆监其修撰。文仲奏曰：“风有一百二十种，气有八十种。大体医药虽同，人性各异。庸医不达药之行使，冬夏失节，因此煞人。惟脚气头风上气，常须服药不绝，自馀则随其发动，临时消息之。但有风气之人，春末夏初及秋暮要得通泄，即不困剧。”於是撰四时常服及轻重大小诸方十八首，表上之。文仲。久年终於尚药奉御。撰《随身备急方》三卷，行於代。
又曰：孟诜，汝州梁人也，以进士擢弟。垂拱初，累迁凤ト舍人。诜学方术，尝於凤ト侍郎刘（音辉）之家，见其敕赐金盘，谓之曰：“此药金也。若烧之，上有五色。”试之果然。则天闻之不悦，因事出为台州司马，撰《补研藿》《必效方》各三卷。
又曰：王方庆，太原人也。雅有材度，博学多闻，笃好经方，精於药性。则天令监领尚药奉御张文仲、侍医李虔纵、光禄韦慈藏等撰诸药方，方庆撰《随身左右百发百中备急方》十卷，大行於代。
又曰：天宝中诏曰：“朕顷者所撰《广济方》救人疾患，颁行己久，传习亦多。犹虑单贫之家未能缮写，闾阎之内或有不知，倘医疗失时，因致夭横性命之际，宁忘恻隐？掖庶郡县长官就《广济方》中逐要者於大板上仵录，当村方要路榜示，仍委彩访使勾当，无令脱错。”
又曰：德宗撰《贞元集要广利方》，亲为之制序，敢题於天下通衢。其方总六千三种，五百八十六首。
《庄子》曰：秦王有病召医，舐痔者得车五乘也。
《韩子》曰：医善吮人肠，含人血，非有肌骨之亲也，利之所加也。
《列子》曰：龙叔谓文挚曰：“子之术微矣！吾有疾，子能己乎？”文挚即命龙叔背明而立，文挚从向明望之，既而曰：“嘻！吾见子之心矣！方寸之地虚矣，几圣人也。子心六孔流通，一孔不达。（旧说圣人心七孔。）今以圣智为疾者，或由此乎矣。！
又曰：杨朱之友季梁得疾，七日大渐。其子请三医：一曰矫氏，二曰俞氏，三曰卢氏，脉其所疾。矫氏谓季梁曰：“汝寒温不节，虚实失度，疾由饥饱色欲，精虑烦散，非人非鬼。虽渐，可攻也。”季梁曰：“众医也，亟屏之。”俞氏曰：“汝始则胎气不足，乳潼有馀。病非一朝一夕之故，其所有由来者渐矣，弗可已也。”季梁曰：“良医也，且食之。”卢氏曰：“汝病不由天，亦不由人，亦不由鬼。禀生授形，既有制之者，亦有知之者矣。药石其如汝何？”季梁曰：“神医也，重贶遣之。”俄而季梁病自瘳。
又曰：鲁公扈、赵齐婴二人有疾，同请扁鹊求治。扁鹊治之，同愈。谓曰：“汝曩之所疾，自外而干腑藏，固药石之所己。今有偕生之病，与体偕长，为汝攻之何如？”二人曰：“愿先闻其验。”扁鹊谓公扈曰：“汝志强而气弱，故足於谋而寡於断；齐婴志弱而气强，故少於虑而伤於专；若换汝之心，则均于善矣。”遂饮二人毒酒，迷死三日，剖胸探心，易而置之，投以神药，既寤如初。
《尸子》曰：有医（音驱主反）者，秦之良医也。为宣王割痤（音在戈反），为惠王疗痔，皆愈。张子之背肿，命治之，谓医曰：“背非吾背也，任子制焉。”治之遂愈。诚善治疾也，张子委制焉。夫身与国亦犹此，必有所委制然後治。”
《孔丛子》曰：宰我使齐反，见夫子曰：“梁丘据遇虺毒，茸墚而後瘳。朝齐君，齐君会大夫众宾而庆焉。弟子与在宾列。大夫众宾并复献攻疗之方，弟子谓之曰：‘夫所献方者，将为病也。今梁丘子己瘳矣，而诸夫子复骤献方，意欲梁丘大夫後有虺害，当用之乎？’众座默然无辞。弟子此言何如？”孔子曰：“女说非也。夫三折股而後为医。梁丘子遇虺害而获瘳，虑有与之同疾丈必问所以己之方焉。众人为此之故，各言其方，欲售之以己人疾也。凡言其方者，称其良也。且以参处所以己之方之优劣也。”
《公孙尼子》曰：孔子有疾，哀公使医视之，医曰：“居处饮食何如？”子曰：“丘春之居葛笼，夏居蜜阳，秋不风，冬不炀。饮食不馈，饮酒不劝。”医曰：“是良药也。”
《冠子》曰：扁鹊兄弟三人并善医，魏文侯问曰：“子昆弟三人孰最善？”对曰：“长兄视色，故名不出家。仲兄视毫毛，故名不出门。鹊针人血脉，投人毒药，故名闻诸侯。”
《吕氏春秋》曰：齐王疾，使人之宋迎文挚。文挚至，视王疾，谓太子曰：“非怒则王疾不可治，怒王则文挚死。”太子曰：“荀已王疾，臣与母以死争之，愿先生勿患也。”文挚曰：“诺。”与太子期而将往不者三，齐王固己怒。文挚至，不解履，登床履王衣问疾，王怒，不与言，挚因出，固辞以重怒王，王吐而起，疾乃遂己。王不悦，果以鼎生烹挚。太子与母合争之，不得。夫忠於平世易，忠於浊世难也。
又曰：鲁有公孙绰者，告人曰：“我能治偏枯，今吾倍为偏枯之药，则可以起死人矣。”
又曰：用药者，得良药则活人，得恶药则煞人。
《楚辞□九章》曰：九折臂而成医兮，吾今而知其信然。
《神仙传》曰：李少君与议郎董仲舒相亲，见仲舒宿有固疾，体枯气少，少君乃与其成药二剂并方。用戊己之草，后土服黄，良兽沈肪，先义之根，百卉华酿，亥月上旬合煎铜鼎中，童男沭浴洁净，调其汤火。合药成，服如鸡子三剂，齿落更生。服尽五剂，命不复倾。
又曰：凤纲者，渔阳人也。常彩百药华，以水渍封泥之，自正月始，尽五月末，埋之百日煎丸之。卒死者以此药内口中，皆立生。纲服此药，得数百岁不老。
又曰：士燮为交州刺史，得毒病死，经三日。董奉时在南方，乃往，以三丸药内死人口中，以寒水含之，令人举死人头摇道之。食顷，士燮开目动手足，半日能起坐，遂活。活後四日能语，云：“死时奄然有数十马卒收之，将载辂车上，去入大赤门，住以付狱。狱中人各一户，户才容一人。以燮内一户中，以土从外封之，不复见外，恍惚闻人言：‘太一遣使者来召士燮，急开出之。’闻人以铧堀其居户，良久引之，见外有马赤盖，三人共坐车上，一人持节，呼燮上车，将还，至门而活。”奉还庐山，了不田作。为人治病亦不取钱，重病愈者，令种杏五株，轻者一株。数年之间，杏树成林。县令亲故有女病，医疗不差，令谓奉曰：“若能治之，便以妻君。”奉使敕召鬼魅，有大白鼍长数尺，陆行诣病者门，奉使人斩之，女病即愈。遂以妻之。
又曰：封居达，年百馀岁，往来乡里，视之年三十许人。常骑青牛行，闻有疾病死者，识与不识，遇便以药治之，应手皆愈。不以姓字语人，能骑乘青牛，故号青牛道士。
《列仙传》曰：负局先生者，吴郡人，莫知姓名，负石磨镜，局循吴中磨镜，辄问人得无有疾苦乎。有即出紫丸、赤丸与之服，服药，病无不差。如此数年，後吴有大疫，先生家至户到，与药，活数万许人。後上吴山绝崖，悬药与人。欲去时，语人曰：“吾欲还蓬莱山，为汝曹下神水。”崖头一日有水，色白，从石间流下，服之疾愈。
《玉匮针经序》曰：吕博少以医术知名，善诊脉论疾，多所着述。吴赤乌二年为太医令。撰《玉匮针经》及注《八十一难经》，大行於代。
《千金序》曰：沙门支法存，岭表人。性敦方药。自永嘉南渡，士大夫不袭水土，多患脚弱，惟法存能拯济之。
又曰：仰道人，岭表僧也。虽以聪惠入道，长以医术开怀。因晋朝南移，衣缨士族不袭水土，皆患脚软之疾，染者无不毙踣。而此僧独能疗之，天下知名焉。
又曰：僧深，齐、宋间道人。善疗脚弱气之疾，撰录法在存等诸家医方三十馀卷，经用多效，时人号曰“深师方”焉。
袭庆《鬼遗方序》曰：刘涓子，不知何许人也。晋末於丹阳郊外照射，忽见一物，高二丈许，因射而中之，走如电激，声若风雨，夜不敢追。明旦，率门人弟子邻伍数十人，寻其纵迹。至山，见一小儿，问之何姓，小儿云：“主人昨夜为涓子所射，今欲取水以洗疮。”因问小儿主人是谁，答曰：“是黄父鬼。”乃将小儿还来，至闻捣药声，遥见三人：一人卧，一人开书，一人捣药。比及齐叫突而前，三人并走，遗一帙《痈疽方》并一臼药。人有云痈者，涂之，随手而愈。
卷七百二十五　方术部六
卜上
《说文》曰：灼龟也，象兆之纵横也。
《周礼□天官□太宰》职曰：祀五帝，则掌百官之誓戒，与其具修。前期十日，帅执事而卜日，遂戒。（前期，前所诹之日也。十日容散齐，七日致斋，三日执事，亲伯太卜之属也。既卜，又戒百官以始而。）
又《春官》：尝之日，莅卜来岁之芟。（卜者问后岁宜芟不。）之日，莅卜来岁之戒。（秋田为你，卜者问后岁兵冠之备。）社之日，莅卜来岁之稼。（卜问后岁稼所宜矣。）
又曰：太卜掌三兆之法，一曰玉兆，二曰瓦兆，三日原兆。（兆者，灼龟发于火，其形可占者。原，原因也。象似玉瓦原之纹罅，是用名之焉。）其经兆之体皆百有二十，其颂皆千有二百。
又《卜师》职曰：卜师掌开龟之四兆，一曰方兆，二曰功兆，三曰义兆，四曰弓兆。（开，开出其占书也。纟厘兆百二十体，言此四兆者，分之为四部，若易之二篇。《书□金滕》曰：“开见书”是也。）
又曰：龟人掌六龟之属，各有名物。天龟曰灵属，地龟曰绎属，东龟曰果属，西龟曰雷属，南龟曰猎属，兆龟曰若属。各以其方之色与其体辩之。上春衅龟，祭祀先卜。（衅者，煞牲以血之神之也。郑司农云：祭卜其日与牲也。）
又曰：占人掌占龟，以八筮占八颂，以八卦占筮之八故，以视吉凶。凡卜筮，君占体，大夫占色，史占墨，卜人占坼。
《礼记》曰：正月命有司衅龟策，占兆，审卦吉凶。（《周礼》龟人上春衅龟，谓建寅之月。）
《曲礼》曰：凡卜筮日，旬之外曰远某日，旬之内曰近某日。丧事先远日，吉事先近日。曰：“假尔泰龟有常，假尔泰筮有常。”（命龟筮辞，龟筮于吉凶有常，大事卜，小事筮。）卜筮不遇三。卜筮不相袭。龟为卜，策为筮。卜筮者，先圣王之所以使民信时日、敬鬼神、畏法令也，所以使民决嫌疑、定犹与也，故曰疑而筮之。
又《檀弓下》曰石骀仲卒，（骀仲，卫大夫石昔之挨。）无子，有庶子六人，卜所以为後者。曰：“沭浴玉则兆。”（言齐诘则得吉兆也。）五人皆沐浴玉。石祁子曰：“孰有执亲之丧，而沐浴玉者乎？”不沐浴玉。石祁子兆，卫人以龟为有知也。
又《礼运》曰：龟为前列，先知也。（龟知事情者，阵于庭在前。）
又《郊特牲》曰：卜郊，授命於祖庙，作龟於祢宫，尊祖亲考之义也。（授命谓告之退而卜。）卜之日，王立於泽，亲听誓命，授教谏之义也。
又曰：国君世子生三日卜，士负之。
又《玉藻》曰：卜人定龟，史定墨，（视兆坼。）君定体。（视兆所得也。）
又《少仪》问卜筮，曰：“义与？志与？”义则可问，志则否。（大卜问来卜筮者也。义，正事也。志，私意也。）
又曰《杂记》曰：大夫之丧，太宗人相，小宗却庶龟，卜人作龟。
又《祭义》曰：昔者圣人建阴阳天地之情，立以为《易》。易抱龟南面，天子卷冕北面，虽有知明之心，必进断其志焉。示不敢专，以尊天也。善则称人，过则称己。教不伐，以尊贤也。（立以为易，谓作易。易抱龟，易官名。《周礼》曰：大卜，大卜主兆三易三梦之吉。）
又曰《表记》曰：南人有言曰：人而无恒，不可以为卜筮，古之遗言与龟筮犹不能知也，而况於人乎？
又曰：子言之，昔三代明王，皆事天地之神明，无非卜筮之用，不敢以其私亵事上帝，（言动任卜筮也。神明谓群神也。）是故不犯日月，不违卜筮。（日月谓冬夏至及四时也。所不违者，日与牲尸也。）卜筮不相袭也。（袭，因也。大事则卜，小事则筮也。）大事有时日，（大事，有事于大神，有常时常日也。）小事无时日，有筮。外事用刚日，内事用柔日，不违龟筮。
《左传》曰：楚伐郧，莫敖曰：“盍请济师於王？”斗廉曰：“师克在和，不在众。商、周之不敌，君之所闻也。成军以出，又何济焉？”莫敖曰：“卜之。”对曰：“卜以决疑，不疑何卜？”遂败郧师於蒲骚。
又曰：初，懿氏卜妻敬仲，其妻占之曰，吉。事具《筮门》。
又《僖上》曰：初，晋献公欲以骊姬为夫人，卜之不吉，筮之吉。公曰：“从筮。”卜人曰：“筮短龟长，不如从长。”
又《僖中》曰：狐偃言於晋侯曰：“求诸侯莫如勤王。诸侯信之，且大义也。继文之业，而信宣於诸侯，今为可矣。”使卜偃卜之，曰吉，遇黄帝战於阪泉之兆。
又曰：晋惠公之在梁也，梁伯妻之。梁嬴孕过期。卜招父与其子卜之，（杜预曰：卜招，梁太卜也。）其子曰：“将生一男一女。”招曰：“然。男为人臣，女为人妾。”故名男曰圉，女曰妾。及子圉西质，妾为宦女焉。
又曰：夏四月，卜郊，不从，拇殊牲，非礼也。（诸侯不得郊天，鲁以周公故，得用天子礼乐，故郊为鲁常祀。）犹三望，亦非礼也。礼不卜常祀，而卜其牲、日，牛卜日曰牲，牲成而卜郊，上怠慢也。望，郊之细也，不郊，亦无望可也。
又曰：卫迁于帝丘，卜曰：“三百年。”
又《文下》曰：邾文公卜迁于绎，史曰：“利於民而不利於君。”邾子曰：“荀利於民，孤之利也。天生民而树之君，以利之也。民既利矣。孤必与焉。”左右曰：“命可长也，君何弗为？”邾子曰：“命宰渗民。死之长短，时也。民荀利矣，迁也，吉莫如之。”遂迁于绎。五月，邾文公卒。君子曰，知命也。
又曰：春，齐侯戒师期，而有疾，医曰：“不及秋，将死。”公闻之，卜曰：尚无及期。”惠伯令龟卜楚丘占之，曰：“齐侯不及期，非疾也；君亦不闻，令龟有咎。”二月丁丑，公薨。
又《宣上》曰：郊牛之口伤，改卜牛，牛死，乃不郊。
又《宣下》曰：楚子围郑，旬有七日，郑人卜行成不吉，卜临于大宫，且巷出车，吉。国人大临，守陴者皆哭，楚子退师。
又《成上》曰：鼷鼠食郊牛角，改卜牛。
又《襄七》曰：夏四月，三卜郊，不从，拇殊牲。孟献子曰：“吾乃今而後知有卜、筮。夫郊祀后稷，以祈农事也。是故启蛰而郊，郊而後耕，今既耕而後卜郊，宜其不从也。”
又《襄十》曰：“郑皇耳帅师侵卫，楚令也。（亦兼授楚之敕命也。皇耳，皇庶子。）孙文子卜追之，献兆於定姜，姜氏问繇曰：“兆如山陵，有夫出征，而丧其雄。”姜氏曰：“征者丧雄，御寇之利也。大夫图之。”卫人追之，孙蒯获郑皇耳于大丘。
又曰：晋侯还，及着雍，疾，卜桑林见。（事具《乐部》。）
又曰：郑石言於子囊曰：“先王卜征五年，（先征五年而卜吉凶也。征谓巡狩。）而岁习其祥，祥习，则行，不习，则增修德而改卜。”
又《襄二十八》曰：卢蒲癸、王何卜攻庆氏，示子之兆，曰：“或卜攻雠，敢献其兆。”子之曰：“克，见血。”庆封田于莱，陈无宇从。文子使召之，请曰：“无宇之母疾病，请归。”庆季卜之，示之兆曰：“死。”奉龟而泣，乃使归。
又《昭五》曰：越大夫常寿过，帅师会楚子於琐。（琐，楚地也。）闻吴出师，启疆帅师从之，（从吴师也。）遽不设备，吴人败诸鹊岸。（庐江舒县有鹊尾渚。）楚子以ㄞ至於罗。（ㄞ，传也，罗，水名。）吴子使其弟蹶由犒师，（犒，劳。）楚人执之，将以衅鼓。王使问焉，曰：“汝卜来吉乎？”对曰：“吉。寡君闻君将治兵於弊邑，卜之以守，龟，曰：‘余亟使人犒师，请行以观王怒之疾徐，而为之备，尚克知之。’龟兆告吉，曰：‘克可知也。’君若焉，好逆使臣，滋弊邑休怠，（休，解。）而忘其死，亡无日矣。今君奋焉震电凭怒，（凭，盛也。）虐执使臣，将以衅鼓，则吴知所备矣。敝邑虽识羸，若早修完，其可以息师。难易有备，可谓吉矣。且吴社稷是卜，岂为一人？使臣获衅军鼓，而弊邑知备，以御不虞，其为吉孰大焉？国之守龟，其何事不卜？一臧一否，其谁能常之？城濮之兆，其报在必阝。今此行也，其庸有报志？”乃弗煞。
又《昭十》曰：公卜，使王黑以灵姑钅丕（暗丕。）率，吉。请断三尺焉，而用之。（灵姑钅丕，公旗也。断三尺，不敢与君同。）
又《昭十三》曰：楚召观从，曰：“惟尔所欲。”对曰：“臣之先，佐开卜。”乃使为卜尹。（佐卜人开龟兆。）
又昭十七曰：初，灵王卜，曰：“余尚得天下。”不吉。投龟，诟天而呼曰：“是区区者而不余畀，余必自取之。”民患王之无厌也，故从乱如归。
又曰：吴伐楚，阳モ为令尹，卜战，不吉。司马子鱼曰：“我得上流，何故不吉？且楚故，司马令龟，我请改卜。”令曰：“鲂也，以其属死之，楚师继之，尚大克之！”吉。战于长岸。子鱼先死，楚师继之，大败吴师。
又《昭二十五》曰：初，臧昭伯如晋，臧会窃其宝龟偻句。（偻句，龟所出地名。）以卜为信与僭，僭吉。
又《定下》曰：晋车千乘在中牟。卫侯将如五氏，卜过之，龟焦。卫侯曰：“可也。卫车当其半，寡人当其半，敌矣。”乃过中牟。
又《哀上》曰：楚子在城父，将救陈，卜战，不吉。卜退，不吉。王曰：“然则死也。再败楚师，不如死；弃盟逃雠，亦不如死。死，一也。其死雠乎？”命公子申为王，不可。则命公子结，亦不可。则命公子启，五辞而後许。将战，王有疾。庚寅，昭王攻大冥，卒于城父。
又曰：楚昭王有疾，卜，曰：“河为祟。”王弗祭。（事具《江部》。）
又曰：晋赵鞅卜救郑，遇水火。（水火之兆。）占诸史赵、史墨、史龟。（皆晋史也。）史龟曰：“是谓沈阳，（火阳得水故沈。）可以兴兵。（兵，阴类也，故可以兴兵。）利以伐姜，不利子商。（姜，齐姓也。子商谓宋。）伐齐则可，敌宋不吉。”史墨曰：“盈，水名也。子，水位也。名位敌，不可干也。炎帝为火师，姜姓其後也。水胜火，伐姜则可。”史赵曰：“是谓如川之满，不可游也。郑方有罪，不可救也。救郑则不吉，不知其他。”阳虎以《周易》筮之，遇《泰》之《需》曰：“宋方吉，不可与也。微子启，帝乙之元子也。宋、郑，甥舅也。祉，禄也。若帝乙之元子归妹而有吉禄，我安得吉焉？”乃止。
《毛诗》曰：升彼虚矣，以望楚矣。望楚与堂，景山与京。降观于桑，卜云其吉，终然允臧。（龟曰卜，违国必卜之。）
又曰：尔卜尔筮，体无咎言。
又曰：君曰卜尔，万寿无疆。
又曰：卜筮偕止，会言近止，征夫迩止。（卜之筮之，会人占之，笺云：或卜或筮，俱占之，言于繇为近，征夫如今近耳。）
又曰：我龟既厌，不我告猷。（卜筮数而渎龟。龟灵厌之，不复告其所图之吉凶。言虽不兆，占繇不中。）
又曰：爰群爰谋，爰契我龟。
</div>
    <div class="pagination">
<a href="太平御览_page494.html">上一页</a><span>...</span><a href="太平御览_page490.html">490</a><a href="太平御览_page491.html">491</a><a href="太平御览_page492.html">492</a><a href="太平御览_page493.html">493</a><a href="太平御览_page494.html">494</a><span class="current-page">495</span><a href="太平御览_page496.html">496</a><a href="太平御览_page497.html">497</a><a href="太平御览_page498.html">498</a><a href="太平御览_page499.html">499</a><a href="太平御览_page500.html">500</a><span>...</span><a href="太平御览_page496.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
