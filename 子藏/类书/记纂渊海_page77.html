<!DOCTYPE html>
<html>
<head>
    <meta charset="UTF-8">
    <title>记纂渊海 - 第 77 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 77 页/共 130 页</h1>
    <div class="content">　　经敝帷不弃为埋马也敝盖不弃为埋狗也【记檀弓下】迎猫为其食田防也迎虎为其食田豕也【郊特牲】
　　子马免人于难者其死也之以帷牛有德于人者其死也之以大车之荐牛马有功犹不可忘又况人乎【淮南】
　　史田子方魏文侯之师也见君之老马弃之曰少尽其力老而弃之非也于是收赎而养之【史记】犬马有劳于人尚加帷盖之报【前汉陈汤传】
　　防小有知
　　经獭祭鱼豺祭兽鹰祭鸟【记月令】今是大鸟兽则失防其羣匹越月逾时焉则必反巡过其故乡翔回焉鸣号焉蹢躅焉踟蹰焉然后乃能去之小者至于燕雀犹有啁噍之顷焉然后乃能去之【三年问】
　　子鸟髙飞于层汉之上以避矰弋之害鼷防深穴乎神丘之下以避熏凿之患【庄子】瓠巴鼔瑟而流鱼出听伯牙鼓琴而六马仰秣【荀子】管仲隰朋从桓公伐孤竹春往冬返迷惑失道管仲曰老马之智可用也乃放老马而随之遂得道行山中无水隰朋曰蚁冬居山之阳夏居山之隂蚁壤一寸而仞有水乃掘地遂得水【韩非子】乌鹊识嵗之多风去乔木而巢扶枝【淮南子】鹊巢知风之所起獭穴知水之髙下晖日知晏【鸩鸟也】隂谐知雨【雌也淮南子】鸡有专栖之雄雉有擅泽之鷮【音娇】蚁有兼弱之智蜂有攻寡之计【抱朴子】知夜半燕识戊己【抱朴子】智禽含芦以逆网水牛结阵而却虎【抱朴】狂马不自触于木猘狗不自投于河【淮南子】
　　史巢居知风穴居知雨【西汉翼奉传】机心内萌则鸥鸟不下【魏志髙柔传注】孙坚于西华失利被鎗堕马卧草中军众分散不知坚所在坚所骑騘马驰还营踣地呜呼将士随马于草中得坚【呉书】孙峻谋诛诸葛恪恪将见之夜精爽扰动通夕不寝严跸趋出犬衘引其衣恪曰犬不欲我行乎还坐有顷乃复起犬又衘其衣恪令从者逐犬遂升车【呉志】刘备屯樊城潜遁所乗马名为的颅骑走堕襄城西檀溪水中溺不得出备急曰的颅今日厄可不努力的颅乃一踊三丈遂得过【世语】裴子野曰夫噬虎之兽知爱己子抟狸之鸟非防异巢【通鉴宋纪】张彪败后与妻杨氏去唯常所养一犬黄仓在彪前后未曾舎离乃还入若邪山中沈秦説陈文遣章眧逹领千兵重购之并图其妻彪眠未觉黄仓惊吠刼来便噬一人中喉即死及彪被害黄仓嘷呌宛转血中【陈书】犬马恋主【晋书石勒传】
　　传记骥服盐车而上太行迁延负辕不能上伯乐遭之下车攀而哭之骥于是俛而喷仰而鸣声达于天若出金石者何也彼见伯乐之知己也【战国防】齐广宁王孝珩尝蓄一犬守外人不得趣近孝珩每射令其取箭亦解呼召左右牵衣而进【三国典畧】蜂有两衙应潮【稗雅】亡猎犬于山林大呼犬名其犬则鸣号而应其主人犬异类闻呼而应者识其主也【论衡】郑子阳之难猘狗溃之齐髙固之难失牛溃之当其时狗牛犹可以为人唱【吕氏春秋】陆机犬名曰黄耳机往仕路常将自随此犬黠慧能解又尝借人三百里外犬识路自还一日至家机羁官京师久无家问机戱语犬曰我家絶无书信汝能赍书驰还取消息不犬喜摇尾作声应之机试为书盛于竹筒系之犬颈犬出驿路疾走向呉饥入草噬肉取饱每经大水辄依渡者弥耳掉尾其人怜爱因呼上船载近岸犬即腾上速去如飞迳至机家口衘竹筒作声示人机家开筒取书防毕犬又向人作声如有所求其家作答内竹筒中复系其犬颈犬既得答仍驰还洛计人程五旬而犬往还裁半【述异记】防稽句章民张然滞役在都经年不得归家有少妇遂与奴私通然在都养一狗甚名乌龙后假归奴与妇谋欲杀然作饭食共坐下食未得噉奴当户倚张弓挟箭拔刀然以盘中肉饭与狗不噉惟注睛防唇视奴然亦觉之奴催食转急然决计拍髀大呼曰乌龙狗应声伤奴奴失刀伏倒地狗遂咋奴头然因取刀斩奴以妇付官杀之【续搜神记】苻坚为慕容冲所袭坚驰马堕涧追兵防及计无由出马踟蹰临涧垂鞚与坚不能及马又跪而授焉坚攀之得登岸西走庐江【异苑】知太嵗之所在燕作巢知戊己【説文】邓芝射中母其子以叶塞疮【华阳国志】
　　集疲马恋君轩【选乐府东武吟】师旷奏清征之音而鹄下舞【谢灵运拟诗注】混鸡犬以乱放各识家而竟入【西征赋】蜂虿螗蜋颇亦自负【杜牧之集】攘螗臂而战蜗角【唐文粹】
　　本朝可怜蜗角能多少独与区区触事争【临川集】物有自得天理者如蜂蚁知卫其君豺獭知祭祖【鸣道集】豺獭祭天葵藿向阳蜂蚁之有君臣乔梓之有父子【同上】黄蜂衙退海潮上白蚁战酣山雨来【谈苑】
　　防小有补
　　子千钧之重加铢两而移【家语】管仲隰朋从桓公伐孤竹春往冬返迷惑失道管仲曰老马之智可用也乃放老马而随之遂得道行山中无水隰朋曰蚁冬居山之阳夏居山之隂蚁壌一寸而仭有水乃掘地遂得水以管仲隰朋之智至其所不知不难师于老马与蚁今人不知以其愚心而师圣人之智不亦过乎【韩非子】齐兴兵伐楚子发将师以当之兵三却楚贤良大夫皆尽其计而悉其诚齐师愈强于是市偷进请曰臣有薄伎顾为君行之子发曰诺不问其辞而遣之偷则夜解齐将军之帱帐而献之子发因使人归之曰卒有出薪者得将军之帷使归之于执事明日又复往取其枕子发又使人归之明日又复往取其簪子发又使归之齐师闻之大骇将军与军吏谋曰今日不去楚军恐取吾头则还师而去故曰无细而能薄在人君用之耳【淮南子】
　　史犹尘加岱岳雾集淮海虽未有益不为损也【后汉杨伦传】陶侃为征西大将军荆州刺史时造船木屑及竹头悉令举掌之咸不解正防积雪始晴防事前积雪犹湿于是以屑布地及桓温伐蜀以侃所贮竹头作钉装船其综理防宻皆此类也【晋书】
　　集勿言分寸铁为用乃长兵【白乐天】水之细者江海假其深材之短者栋梁资其峻【唐文粹】
　　本朝王安石曰权者与物相为轻重虽千钧之重物所加损不过铢两而移【三朝言行录】
　　罕得为贵
　　经有以少为贵者【记礼器】
　　史尧作大章一防足矣【后汉曹褒传】
　　传记黄河千年一清【王子年拾遗记】
　　集王鲔登爼不假吞波之鱼【选演连珠】贾餗为礼部朝士以进士干贾公不获有强毁嘲者贾公曰我只以杜顗敌数百辈足矣【杜牧之集】才而竒者不独地上少耶天上亦不多耶【唐文粹】圣人不世出贤人不时出【同上】
　　本朝黄河千年始一清岐山鸣鳯不再鸣【欧公集】今如晨星存者防人孰知我公硕大光明导日而升灿焉长庚【东坡集】
　　罕见为异
　　经此日而食于何不臧【诗十月之交】
　　子田父晨出夜入自以性之恒啜水茹藿自以味之极一朝处以柔毛绨幕荐以粱肉兰橘心病体烦【列子】夫星之坠木之鸣物之罕至者也怪之可也【荀子】山出嘄阳水生罔象木生毕方井生羵羊人怪之闻见鲜而识物浅也【淮南子】去国期年见似人者而喜逃虚谷者闻人足音跫然喜【庄子】
　　史春生秋杀天道之常春一物枯即为灾秋一物华即为异【东汉张敏传】作奉天宫李善感谏自遂良死无敢直谏防二十年及善感始谏天下皆喜谓之鳯鸣朝阳【通鉴唐武后纪】
　　集邑犬之羣吠兮吠所怪也【楚辞】韩愈既自以为蜀之日而吾子又欲使吾为越之雪不以病乎【栁文荅韦中立书】蜀之南常雨少日日出则犬吠大雪南越数州之犬皆苍黄吠噬狂走累日【同上】
　　多不足贵
　　子荆人不贵玉鲛人不贵珠【符子】
　　史赵王伦簒位奴卒厮役亦加爵位每朝会貂蝉盈坐故时谚曰貂不足狗尾续【晋书】安禄山反时郭子仪为元帅大将军告身一通才易一醉【通鉴唐纪】
　　传记钟山之上以玉抵鹊彭蠡之濵以鱼食犬【论衡】黎洞之人以香代爨【畨禺杂记】
　　集物以多为贱双钱易一束【白乐天】家有千里骥不珍焉人怀盈尺和氏无贵矣【曹子建书】
　　道大不容
　　子不容然后见君子【家语】夫子之道大天下莫能容【同上】子思好大世莫能容【孔丛子】
　　集古来才大难为用【唐文粹】气逸何人识才髙举世疑【髙逹夫】
　　本朝信哉天下竒落落不可拘【欧公集】材大古来无适用【东坡诗】物之所受者异则其自处必髙自处既髙则必趯然有所不合于世俗【栾城集】
　　小器易盈
　　子薛谭学讴于秦青未穷青之伎自谓尽之遂辞归【列子】鹪鹩巢于深林不过一枝偃鼠饮河不过满腹【庄子】岂如鹪鹩者一粒有余资【恵子】渇饮河水入腹不过壶浆【淮南子】史黥布与随何俱归汉汉王方踞床洗而召入见布大怒悔来欲自杀出就舎张御饮食从官如汉王居布又大喜过望【前汉黥布传】李宻曰唐公见推顾天下无可虑者【唐书本传】
　　集方当洪炉燃益见小器盈【韩集石鼎联句】
　　舎大徇小
　　子不能三年之防而缌小功之察放饭流歠而问无齿决是之谓不知务【孟子】杀戎马而求狐狸援两鼈而失灵断右臂而争一毛折镆鎁而争锥刀用智如此岂足髙乎【淮南子】舍茂木而集于枯不弋鹄而弋乌难与有图【同上】
　　史郑师慧讥宋曰必无人焉若犹有人岂其千乗之相易滛乐之蒙【左传襄十五】师旷曰臣不心竞而力争不务德而争善【襄公二十六年】栾贞子曰思小恵而忘大耻【僖公二十八年】楚子伐蔡以息妫归生堵敖及成王焉未言楚子问之对曰吾一妇人而事二夫纵弗能死其又奚言【左传】今不猎猛兽而猎田彘不搏反冦而搏蓄菟【西汉贾谊传】方今豺狼当路而狐狸是先【通鉴汉献帝纪】羊祜都督荆州有并吞之心每与呉人交兵尅日方战不为掩袭之计将帅有欲进谲诈之策者辄饮以醇酒使不得有言畧呉二儿为俘者送还其家出军行呉境刈谷为粮皆计所侵送绢偿之游猎常止晋地若禽兽为呉人所伤而为晋兵所得者皆封还之【晋书】魏元忠上封事言理国之要在文与武今言文者则以辞华为首而不及经纶言武者则以骑射为先而不知方畧【通鉴唐髙宗】
　　舎小取大【附忍小图大舎短取长】
　　经用人之知去其诈用人之勇去其怒用人之仁去其贪【记礼运】
　　子夫章子岂不欲有夫妻子母之属哉为得罪于父不得近出妻屏子终身不养焉其设心以为不若是是则罪之大者是则章子而已矣【孟子】大匠之用木也取其所长弃其所短故杞梓连抱而有数尺朽良工不弃何也知其所妨者细也卒成不赀之器【孔丛子】夫顔啄聚梁父之大盗也而为齐忠臣段干木晋国之大驵也而为文侯师孟卯妻其嫂有五子焉而相魏寕其危解其患景阳滛酒被发而御妇人威服诸侯此四人皆有所短然而功名不减者畧得也【淮南子】亡羊而得牛断指而免头【同上】
　　史不以一掩大德【左僖三十二】曹子为鲁将三战三北而亡地五百里乡使曹子计不反顾议不还踵刎而死则亦名不免为败军禽将矣曹子弃三北之耻而退与鲁君计拉桓公于坛坫之上三战之所亡一朝而复之若此者非不能成小廉而行小节也以为杀身亡躯絶世防后功名不立非智也故去感忿之怨立终身之名弃忿狷之节定累世之功【史记鲁仲连忍小图大】管仲不耻身在缧绁之中而耻天下之不治不耻不死公子纠而耻威之不信于诸侯【同上】向令伍子胥之世从奢俱死何异蝼蚁弃小义雪大耻名垂于后世【史伍子胥传忍小图大】大行不顾细谨大礼不辞小让【史项羽本记】范增因説项羽曰沛公居山东时贪财好色今入闗财物无所取妇女无所幸此其志不小【通鉴汉髙纪】李斯曰成大功者在因瑕衅而遂忍之【史本传】季布以勇显名及至困厄奴僇茍活而不变何也彼自负其才受辱不羞欲有所用而未足者故终为汉名将【西汉本传赞】大汉方制万里岂其与水争咫尺之地哉【前地理志】论大功者不录小过举大羙者不疵细瑕【前汉陈汤传】班固曰孝文时天下以郦寄为卖友夫卖友者为见利而忘义也若寄父为功臣而又执刼虽摧吕禄以安社稷谊存君亲可也【通鉴汉文纪】韩信为楚王召辱已少年告诸将曰方辱我时寕不能死死之无名故忍而就此【前汉本传】春秋之义以功覆过【通鉴汉宣纪】举大事者不思小怨【通鉴光武纪】齐桓忘管仲之奢僭而录其匡合之大谋汉髙舎陈平之污行而取其六竒之妙筭【陈书】譬诸射者百发百中而一失可以谓之拙乎【通鉴晋成帝纪】岂以小疵弃其大德【唐韦思谦传】耻奋忠以权大谋【唐狄仁杰赞】
　　传记人有置系蹄者而得虎虎怒决蹯而去虎之情非不爱其蹯也然而不以环寸之蹯而害七尺之躯者权也【战国策】
　　集磨劔莫磨锥磨锥成小利【元稹集】吞八荒者不咀虮虱【杨伟时务论】
　　因小失大
　　经小不忍以致大乱焉【诗】民之失德干糇以愆【伐木诗】见小利则大事不成【语子路】小不忍则乱大谋【卫灵公】一朝之忿忘其身以及其亲【语】
　　子养其一指而失其肩背【孟子】一不成而万有余防矣【庄子】争利如爪甲而防其掌【荀子】利夫秋豪害靡国家【荀大畧】削足而适履杀头而便冠【淮南子】治鼠穴而坏里闾溃小而发痤疽【同上】是见朱橘一子之蠧因剪树而弃之覩缛锦一寸之防乃全疋而燔之【刘子】羊羮偏而宋师败郈孙以鬬鸡身亡齐侯以笑嫔破国【列子谨巢】
　　史宋华元杀羊食士其御羊斟不与及战曰畴昔之羊子为政今日之事我为政与入郑师故败君子谓羊斟非人也以其私憾败国殄民【左宣公二年】一慙之不忍而终身慙乎【昭三十一年】争寻常以尽其民【成十二年】初武城人拘鄫人之沤菅者曰何故使吾水滋及呉师至拘者道之以伐武城克之【哀公年并左传】石祈子曰得一夫而失一国与恶而弃好非谋也【左庄公】晋使郤克于齐郤克偻齐顷公母从楼上观而笑之郤克怒曰不报齐者河伯殛之后与鲁卫共伐齐【史记】褒姒不好笑幽王为烽燧大鼔有冦至则举烽火诸侯悉至至而无冦褒姒乃大笑幽王悦之为数举烽火其后不信诸侯盖亦不至【史记周本纪】有躄者槃散平原君美人笑之躄者至平原君门曰士不逺千里而至者以君能贵士而贱妾也愿得笑臣者头平原君不杀嵗余賔客舎人稍稍引去者过半【史本传】陶朱公中男杀人囚于楚朱公遣长子为一封书遗故所善庄生进千金长男至庄生家庄生非有意受之也欲以成事后归之庄生入见楚王言某星宿某害楚王乃封三钱之府楚贵人告长男曰王且赦长男以为赦弟固当出也重千金虚弃庄生无所为也乃复见庄生曰初为求免弟今议自赦故辞生去庄生知其意欲复得金曰若自入室取金长男即自入至取金持去庄生羞为儿子所卖乃入见楚王曰臣前言某星事王言欲以脩德报之今臣出道路皆言陶之富人朱公子杀人囚楚其家多持金钱赂左右故王非能恤楚国而行赦乃为朱公子故也楚王大怒令论杀朱公子明日下赦【史越世家】规小节者不能成荣名恶小耻者不能立大功【史鲁仲连传】以二卵弃干城之将【通鉴战国】翫细娯而不图大患【西汉贾谊传】争睚眦之隙以成千钧之讐【东汉赵温传】庾悦防馔甚盛不及刘毅从悦求子鹅炙悦不与毅由是衔之解悦都督【通鉴晋安纪】石崇有妓曰緑珠美而艳善吹笛中书令孙秀使人求之崇勃然曰緑珠吾所爱不可得也秀怒乃劝赵王伦诛崇诏收之【晋书】楚之边邑脾梁之女与呉边邑处女蚕争界上之桑二家相攻呉国不胜遂更相伐防呉之边邑呉怒伐楚取二邑而去【呉越春秋】
　　传记以一杯羊亡国【战国防】忿爨之未熟覆甑而弃之所害多矣【物理论】
　　集失意杯酒间白刃起相讐【选少年行】恶衣之垢而焚之患木之蠧而伐之其为害岂不益多哉【通鉴唐昭宗纪】
　　因小累大
　　经不矜细行终累大德为山九仭功亏一篑【书旅熬】子曰士志于道而耻恶衣恶食者未足与议也【语里仁】
　　子百发一失不足为善射千里跬歩不至不足为善御【荀子】千里之堤以蝼蚁之穴漏而百寻之屋以突郄之熛焚【淮南子】以分寸之瑕弃盈尺之夜光以蚁鼻之缺损无价之淳钧【抱朴子】
　　史一举不得前功尽废【史周纪】东方朔割名于细君【西汉雄解朝顔师古曰以肉遗细君是割损其名互入妻门】三公鼎足承君一足不任则覆乱美实【西汉彭宣传】北朝周乐逊曰棊刼相持争行先后君一行不当或成彼利【通鉴】李泌有谋畧而好谈神仙诡诞故为世所轻【唐德宗】髙本正衙奏事自理逋债诏公卿庶僚自今勿令正衙奏事议者以为正衙奏事自武德以来未之或改所以达羣情讲政事本无知黜之可也不当因人而废事【唐顺宗】时承平日久子弟为武官父兄摈不齿猛将精兵皆聚于西北边中国无武备矣【通鉴唐宗纪】
　　集玉巵无当【去声底也】虽寳非用【张平子南都赋】京师人多言足下家有积货士之好廉名者皆畏恐不敢道足下之善【栁文贺王参元失火书】朱弦二十五阙一不成曲【刘賔客】得一时之贵防百世之族【杜牧之】
　　因大陋小
　　子仲尼之徒无道桓文之事者是以后世无传焉【孟梁恵王上】登东山而小鲁登太山而小天下故观于海者难为水游于圣人之门者难为言【尽心下】升东岳而知众山之迤逦也【列子】由天地之道观恵施之能其犹一蚊一防之劳者也【庄子】自以此形于天地而受气于隂阳吾在于天地之间犹小石小木之在大山也方存乎见小又奚以自多计四海之在天地之间也不似罍罂之在大泽乎计中国之在海内不似稊米之在太仓乎【庄秋水】射者扞乌号之弓弯棊卫之箭重之羿逢子之巧以要飞鸟犹不能与罗者竞多何则以所持之小也【淮南子】穷乡之社扣瓮拊相和而歌自以为乐也尝试为之击建鼓撞巨钟乃知夫瓮之足羞也【同上】鱼失水则死水失鱼犹为水也【墨子大不假小】升东岳而知众山之峛【左纸切】崺【移迩切】也况介丘乎浮沧海而知江河之恶沱也况枯泽乎【扬子】仰圣人而知众説之小也视日月而知众星之蔑也【子】仰天庭而知天下之居卑也【同上】观昆仑则觉丘垤之卑【抱朴子】闻雷霆而觉布鼓之陋见巨鲸而觉寸介之细【同上】
　　史思唐虞于上古乃知小道足羞也【荀悦传】夫置器广庭则函牛之鼎如釜堂崇十仭则八尺之人犹短【隋天文志】听黄钟之音知击缶之细习庠序之教知不学之困【徐干中论】传记钓大鼇者不投取鱼之饵断长鲸者焉用割鸡之刀【南唐野史小才不可大用】
　　集浮海难为水游林难为观【选诗】文章薄伎固弃于髙贤刀笔小能不容于先达【陈子昂集】鸿钟在聴不足论击缶之音大牢斯烹安可荐藜藿之味【同上】试登山岳髙方知草木防【孟东野】崇兰散馥掩萧艾于芳春朗月辉荡云雾于清夜【唐文粹】如河入海无复水名【刘賔客集】明庭集孔鸾曷取于鳬鹥树以松与栢不宜问蒿藜【韩文】
　　本朝登太山者小天下在培塿以宜慙奏咸池而张洞庭非哇咬之可度【欧公集】
　　因小见大
　　经观其舞知其德【记乐记】居家理故治可移于官【孝经】子射者扞乌号之弓弯棊卫之箭重之羿逢子之巧以要飞鸟犹不能与罗者竞多何则以所持之小也张天下以为之笼因江海以为之罟又何亡鱼失鸟之有乎【淮南子】
　　集求忠臣于孝子求良妇于笃女食子尽节也推其忍可以疑心放麛违命也推其仁可以属国【刘賔客】
　　本朝夫人君用人欲其忠信于己必取仁于父兄信于师友然后付之以事故放麛违命也而推其仁则可以托国食子徇君也而推其忍则至于弑君【栾城集】
　　小巫见大巫
　　子公孙龙问于魏牟曰龙合同异离坚白困百家之智穷众口之説吾自以为至逹已今闻庄子之言无所开吾喙口呿【起据切开也】而不合舌举而不下乃逸而走【庄子】小巫见大巫拔茅而弃【唐欧阳率更以为出于庄子今攷不见但应帝王萹防中一云岂小巫能测又云小巫近见不能测逺】郑有神巫曰季咸知人之死生祸福期以嵗月若神列子与之见壶子立未定自失而走【庄子】两爵相与鬬未有死者也鹯鹰至则为之解【淮南子兵畧训】史孔子为春秋笔则笔削则削子夏之徒不能赞一辞【史记孔子世家】汉有善射曰楼烦项羽嗔目叱之楼烦目不能视手不能举发走还入壁不敢复出【项羽本纪】张綋见陈琳武库赋与琳书深叹美之琳曰可谓小巫见大巫神气殚矣【呉志互入骄矜】大鹏从南来众鸟皆戢翼【晋书】老罴当道卧貛子那得过【北史王罴传】
　　集湛露之晞朝阳众星之拱北辰【雄甘泉赋】西施且一笑众女安得妍【韦应物集】龙腾鱼鼈踔然惊骥盼驴骡少顔色【元稹集】蹇驴避路立肥马当风嘶【唐文粹】舌端万变乗春辉南方朱鸟一朝见索漠无言蒿下飞【賔客百舌词】和风既扬昏祲自敛【陆宣公文】
　　小不足以知大
　　经公山弗扰以费畔召子欲往子路不悦曰末之也已何必公山氏之之也子曰夫召我者而岂徒哉如有用我者吾其为东周乎【语】子见南子子路不悦【同上】
　　子君子之所为众人固不识也【孟告子下】智者之言固非愚者之所晓【列子】井蛙不可以语海夏虫不可以语氷【庄子】朝菌不知晦朔蟪蛄不知春秋【庄逍遥游】浅不足与测深愚不足以谋知井蛙不可语东海之乐【荀子正论】量粟而舂数米而炊可以治家而不可以治国【淮南子】使桀度尧犹以升量石也【同上】
　　史燕雀安知鸿鹄之志哉【史记陈世家】公等喁喁何知长者【史记日者传】语曰以管窥天以蠡测海以筳撞钟岂能通其条贯考其文理发其声音哉【前东方朔传】夫移风易俗使天下回心乡道者类非俗吏之所能为也【贾谊传】以管窥天岂能照一隅【后汉】操遣使辟田畴田畴戒其门下趣治严门人曰昔袁公慕君礼命五至君义不屈今曹公使一来而君若恐弗及者何也畴笑曰此非君所识也【通鉴汉献纪】子贡曰臣终身戴天不知天之髙也终身践地不知地之厚也臣事仲尼如饮江海腹满而去又安知江海之深乎【韩诗外传】蘙荟之翔无以论垂天之凌蹄涔之游无以知綘虬之腾钧天之庭岂伶人之所蹑【山海经序】
　　集尺寸之鱼岂能量江海之大【选对楚王问】借问蜉蝣辈宁知鹤年【郭景纯游仙诗】小人自龌龊安知壮士怀【放歌行】二禽已登于寥廓而尺鷃之辈空见笑于藩篱【李白大鹏赋】丈夫志气事儿女安得知【刘禹锡作吕温文集序见吕科叔文】坐井而观天曰天小者非天之小也【韩文原道】众鸟那知一鹗情【方雄飞诗】炯若深井之下仰视白日之正中也【唐文粹】大凡受褊狭者不可以语大持杯榼而承澍雨自满而止又安能测其霶霈之所至哉【元防之集】斗水不能评巨壑之量隙光未足议大明之体何者见褊而守隘也【张説之文】
　　本朝蜉蝣蔽朝夕蟪蛄知春秋【临川集】蠛蠓何足知天髙【同上】鷃疑鹏万里蚿笑防一足【东坡诗】
　　小不足以处大
　　子故夫牛蹄之涔不能生鳣鲔而蜂房不容鹄卵小形不足以包大体也【淮南子】牛蹄之涔无尺之鲤颓府之山无丈之材何也皆其营守狭小而不能容巨大【淮南子】坎井之无鼋鼍隘也　江湖鳣鲸非沟渎所容也　蹄洼之内不生蛟龙培塿之上不植松栢【列子】
　　史部娄无松栢【左襄二十四】寻常之污渎兮岂容吞舟之鱼【西汉贾谊传】枳棘非鸾鳯所栖百里岂大贤之路【东汉仇览传】传记坎井无鼋鼍【谈苑】华谭曰枯泽非应龙之渊棘林非鸾鳯之窟【晋中兴书】
　　集清源无增澜安得运吞舟【选郭景纯游仙诗】井谷不可以游龙蚁垤不可以栽松栢【唐文粹】蹄洼之内不生蛟龙【韩文】大鱼岂肯居沮洳【同上】
　　本朝尺水无长澜蛟龙岂其容【欧公集】合抱之木不生于歩仭之丘千金之子不出于三家之市【东坡文】勺水安足容神龙乎【东都事畧】浊水难藏许氏龙【赠参寥子诗】
　　大才小用
　　史宋义曰搏牛之蝱不可以破虮虱【史记项羽本纪】蒋琬除广都长众事不理先主将加罪诸葛亮曰蒋琬社稷之器非百里之才也【蜀志蒋琬传】呉鲁肃遗先主书曰庞士元非百里才使处治中别驾之任始当展其骥足耳【蜀志】集执棠谿以刜蓬秉干将以割肉【皆利剑也】破荆和以继筑【楚辞】一旅之众不足以名【选书】胡为射小盎此用无乃轻徒沾一防血虚污箭头腥【白居易】屈长才于短用者犹骑搏鼠而剪毛也【白居易策审官互入处事失当】函牛之鼎以烹小鸡【刘賔客】烹鸡屈函牛之量【骆賔王】君有百链刃堪断七重犀谁开太阿匣持割武城鸡【张九龄】以赤刃效小割【皇甫湜集】截橑为栌断楹以为椽【韩文】将吾劔首切淤泥【卢仝文】本朝不惜牛刀时一割已因颷鼠发千钧【栾城集】
　　小才不足大用
　　经子曰德薄而位尊智小而谋大力小而任重【易系辞】子细枝拳曲不可以为栋梁【庄子】贾精于市不可以为贾师农精于田而不可以为田师【荀子此系小才不可大用】
　　史费充伐呉秦秀曰充文案小才居国大任【三国志】钓大鼇者不投取鱼之饵断长鲸者焉用割鸡之刀【南唐野史小才不可大用】
　　集栥棁之才不荷栋梁之任【班叔皮王命论】任小能于大事犹狸抟虎而刀伐木也【白居易小才大用】
　　本朝以寻尺之材居栋梁之任以升斗之量受钟鼎之藏【栾城集】
　　勇大怯小
　　经陵三军者或惧于朝廷之仪暴威武者或困于酒色之娯【易畧例上】
　　史秦民勇于公战怯于私鬬【通鉴周显十年】汉髙祖不能将兵而善将将【西汉韩信传】诸部曰刘将军平生见小敌怯今见大敌勇甚可怪也【东汉光武纪】君材简畧堪大不堪小【晋书刘卞传】
　　集孔子于乡党恂恂如也遇阳虎必曰诺而其在夹谷也视叱齐侯类蓄狗不震乎其内【栁文】不及于一国而被于天下不洽于一时而沛于万世【皮日休】名闻天下而不达于堂上智周万物而不适乎一人【文粹】
　　本朝尹师鲁凡事有小而可矜者必恻然不忍发见顔貌及临大节断大事则心如金石虽鼎镬前列不可变也【欧公集互见深识大体】
　　积轻胜重
　　子金重于羽者岂谓一钩金与一舆羽之谓哉【孟告子下】鸿毳情轻积之沈舟鲁缟质薄叠之折轴【列子】
　　史积羽沈舟羣轻折轴【史记张仪传】
　　集众轻积而折轴【文集】
　　将轻易重
　　子齐宣王见牵牛而过堂下者王曰以羊易之孟子曰王无异于百姓之以王为爱也以小易大【孟子梁恵王】史郑伯以璧假许田【左桓公元年】孟佗以葡萄酒一斛遗张让即拜佗凉州刺史【后汉】
　　举重明轻
</div>
    <div class="pagination">
<a href="记纂渊海_page76.html">上一页</a><span>...</span><a href="记纂渊海_page72.html">72</a><a href="记纂渊海_page73.html">73</a><a href="记纂渊海_page74.html">74</a><a href="记纂渊海_page75.html">75</a><a href="记纂渊海_page76.html">76</a><span class="current-page">77</span><a href="记纂渊海_page78.html">78</a><a href="记纂渊海_page79.html">79</a><a href="记纂渊海_page80.html">80</a><a href="记纂渊海_page81.html">81</a><a href="记纂渊海_page82.html">82</a><span>...</span><a href="记纂渊海_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
