<!DOCTYPE html>
<html>
<head>
    <meta charset="UTF-8">
    <title>广博物志 - 第 65 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 65 页/共 80 页</h1>
    <div class="content">　　帝升苍龙阁思仙术召诸方士言远国遐方之事唯东方朔下席操笔跪而进帝曰大夫为朕言乎朔曰臣逰北极至种火之山日月所不照有青龙衘烛火以照山之四极亦有园圃池苑皆植异木异草有明茎草夜如金灯折枝为炬照见鬼神之物仙人甯封常服此草于夜暝时转见腹光通外亦名洞冥草帝令剉此草为泥以涂云明之馆夜坐此馆不加灯烛亦名照魅草以借足履水不沉【上】
　　帝事仙灵唯谨甲帐前置玲珑十宝紫金之罏李少君取防蜃之血丹虹之涎灵之膏阿紫之丹捣幅罗草和成香每帝至坛前辄烧一颗烟绕梁栋间久之不散其形渐如水纹顷之蛟龙鱼鼈百怪出没其间仰视股栗又然灵音之烛众乐迭奏于火光中不知何术幅罗香草出贾超山【奚囊橘柚】
　　帝酌云葅酒葅以草黒蕨金蒲甜蓼果以青樱白瓜白芋紫茎寒蕨地花气葛此葛于地下生花入地十丈乃得此葛其根倒出亦名金虎须草因名紫须葛也【洞冥记】有五味草初生味甘花时味酸食之使人不眠名却睡草武帝时多末国献此草
　　有梦草似蒲色红昼缩入地夜则出亦名怀梦帝思李夫人之容不可得朔乃献一枝帝怀之夜果梦夫人因政曰怀梦草
　　波袛国亦名波弋国献神精香草亦名荃蘼一名春芜一根百条其皮如丝可为布
　　有鳯葵草色丹赤松子食之三嵗乗黄虵入水得黄珠一枚亦名消疾珠语曰寜失千里驹不失黄虵珠鸟哀国有龙爪薤色如玉煎之有膏以和紫桂为丸服一粒千嵗不饥故语曰薤和膏身生毛
　　掌中芥叶如松子取其子置掌中吹之而生一吹长一尺至三尺而止然后可移于地上若不经掌中吹者则不生也食之能空中孤立足不蹑地亦名蹑空艸【并上】梁禾蔓生实如葵子米粉白如麪可为饘粥食牛以肥六月种九月熟感禾扶疎生似大麦杨禾似藿粒细左折右炊停则牙生此中国巴禾木稷民火禾高丈余子如小豆出粟持国【广志】
　　东墙色青黑粒如葵子似蓬艸十一月熟出幽凉并乌丸地【广志】
　　瀛洲有艸名曰芸苗状如菖蒲食叶则醉饵根则醒【拾遗记】
　　有草名芸蓬色白如雪一枝二丈夜视有白光可以为杖
　　有艸名莽煌叶圆如荷去之十步炙人衣则燋刈之为席方冬弥温以枝相摩则火出矣
　　岱舆北有玉梁千丈驾流之上紫苔覆漫味甘而柔食者千嵗不饥
　　有葭红色可编为席温柔如毳焉
　　遥香草其花如丹光耀日月叶细长而白如忘忧之草其花叶俱香扇馥数里故名遥香艸其子如薏中实甘香食之累月不饥渴
　　溽乗艸高五丈叶色绀茎如金形如半月之势亦曰半月草无实其质温柔可以为布为席【并上】
　　有合欢草状如蓍一株百茎昼则众条扶疎夜则合为一茎万不遗一谓之神草【洞冥记】
　　乐浪之东有背明之国来贡其方物其北有草名虹草枝长一丈叶如车轮根大如毂花似朝虹之色昔齐桓公伐山戎国人献其种而植于庭云霸者之瑞也有宵明草夜视如列烛昼则无光自消灭也有紫菊谓之日精一茎一蔓延及数亩味甘食者至死不饥渴有焦茅高五丈燃之成灰以水灌之复成茅也谓之灵茅有黄渠草映日如火其坚靭若金食者焚身不热有梦草叶如蒲茎如蓍采之以占吉凶万不遗一又有闻遐草服者耳聪香如桂茎如兰其国献之多不生实叶多萎黄【拾遗记】
　　祖梁国献蔓金苔色如黄金若萦聚之大如鸡卵投于水中蔓延于波澜之上光出照日皆如火生水上也乃于宫中穿池广百步时观此苔以乐宫人宫人有幸者以金苔赐之置漆盘中照耀满室名曰夜明苔着衣襟则如火光【上】
　　瑶琨去玉门九万里有碧草如麦割之以酿酒则味如醇酎饮一合三旬不醒但饮甜水随饮而醒【述异记】秦赵间有相思草状如石竹而节节相续一名防肠草又名愁妇草亦名孀妇草人呼寡妇莎葢相思之流也义山多生微蘅艸有风不偃无风独摇
　　蓆草一名塞路生北方胡地古诗云千里蓆艸钓影山去昭河三万里有云气望之如山影丹藿生于影中叶浮水上有紫河万里深十丈中有寒荷霜下方香盛
　　旦露池西有灵池方四百步有连钱荇浮根菱倒枝藻连钱荇荇如钱文浮根菱根出水上叶沈波下实细薄皮甘香叶半青半白霜降弥美因名青冰菱也倒枝藻者枝横倒水中长九尺余如结网有野鸭秋鳬及鸥鹥来翔水上入此艸中皆不得出如缯网也亦名水网藻楚中有宫人草状如金防花色红翠俗説楚灵王时宫人数千皆多愁旷有囚死于宫中者葬之后墓上悉生此花【并上】
　　武当县石阶山西北角有大松树树下生草名救穷冬夏不枯日食三寸絶谷不饥登之度世陶先生谓之西岳佐命是也【福地记】
　　寿荣草出少室金山丘下服之令人不老取叶服之可通百神【典要】
　　饵玉长生草一名通天价值千金隂干方寸七日再服之令人得仙【上】
　　祖洲近在东海之中地方五百里去西岸七万里上有不死之草生琼田中或名养神芝草草形如菰苗长三四尺昔秦始皇大苑中多枉死者横道有鸟如乌状衔此草覆死人面当时起坐而自活也【十洲记】
　　舌埵山帝之女死化为怪草其叶茂其华黄色其实如兎丝故服怪草者恒媚于人焉【搜神记】
　　良曜草枝叶如麻黄秋结子如小粟煨食之解毒功用亚于吉利始有得是药者梁氏之子耀亦以为名梁转为良尔花白似牛李出高凉【草木状】
　　吉利草其茎如金钗股形类石斛根类芍药交广俚俗多蓄蛊毒唯此艸解之极验吴黄武中江夏李俣以罪徙合浦始入境遇毒其奴吉利者偶得是草与俣服遂解吉利即遁去不知所之俣因此济人不知其数遂以吉利为名
　　鹤草蔓当夏开花形如飞鹤嘴翅尾足无所不备出南海云是媚草上有虫老蜕为蝶赤黄色女子藏之谓之媚蝶能致其夫怜爱【并上】
　　苦葴一名苦子形如皮弁始生青熟则赤里有实正圆如珠长安儿童谓为洛神珠一曰王母珠【古今注】赤县洲为昆仑之墟玉红之草生焉食其一实醉卧三百嵗【尸子】
　　防门草出常山取置户下或有过其门者草必叱之一名百灵草
　　南海有草丛生如藤蔓土人视其节以占一嵗之风每一节则一风无节则无风名曰知风草【广志】
　　酒桮藤出西域大如臂叶似葛实如梧桐香美可酌能消宿酲【崔豹古今注】
　　无畏草本名干先佩之虎豹施爪张牙不畏不畏则不敢伤也出寿麻国战国时仙人陆舆进十茎于魏安厘王无忌为如姬感之既盗兵符临行又赠以夜光之珠干先之草无忌辞珠而受草至赵畀朱亥以助其威后朱亥入秦秦王命力士推入柙中与虎居朱亥处之晏如虎亦相视如其类也秦王慙而遣之【云牕私志】
　　鹿之草生于名山人迹不到处烹而食之寿二千嵗【道籥】
　　虞美人草闻吴歈而舞沙筯闻人声则缩
　　舞草出雅州人或近之歌必动叶如舞也【酉阳杂俎】
　　芸蒿似邪蒿香可食【仓颉解诂】
　　徽音殿前芸香一株含英殿前芸香二株【洛阳宫殿】郁金芳草也十叶为贯百二十贯采以煮之为鬯【説文】刘草一名鹿活草昔青州刘宋元嘉中射一鹿剖五脏以此草塞之蹶然而起怪而拔草复倒如此三度密録此草种之多主伤折俗呼为刘草【彚苑】孙皓天纪三年有鬼目菜生黄耉家依缘枣树长丈余茎广四寸厚三分又有买菜生吴平家高四尺厚三分如琵琶形上广尺八寸下茎广五寸两边生叶緑色东观安图名鬼目作芝草买菜作平虑草遂以耉为侍芝郎平为平虑郎【吴志】
　　武帝为抚军时府内后堂砌下忽生草三株茎黄叶緑若总金抽翠花条苒蒻状似金防时人未知是何祥有一羗人姓姚名馥字世芬充廏养马妙解隂阳之术云此草以应金徳之瑞馥年九十八姚襄则其祖也后以府地赐张华犹有草在故茂先金防赋云擢九茎于汉庭美三株于兹馆贵表祥乎金徳比名类乎相乱至惠帝元熙元年三株草化为三树枝叶似杨树高五尺以应三杨檀权之事时有杨骏杨瑶杨济三弟兄号曰三杨马圉醉羌之所説騐【拾遗记　以下异木】
　　符禺之山其上有木名曰文茎其实如枣可以己聋【山海经】
　　招摇之山有木焉其花四照其名迷谷佩之不迷【述异记云招摇山又名鹊山】
　　肃慎之国有树名雒常圣人代立于此取衣【其俗无衣圣帝代立则此木皮可衣也】
　　仑者之山有木焉其状如谷而赤理其汁如漆其味如饴食者不饥可以释劳其名曰白防可以血玉【血谓可用染玉作光彩】
　　崇吾之山东望防渊有木焉员叶而白柎赤华而黒理其实如枳食之宜子孙
　　宣山有桑焉大五十丈【围五丈也】其枝四衢【言枝交互四出】其叶大尺余赤理黄华青柎名曰帝女之桑【妇女主蚕故以名桑】
　　葌山有木焉其状如棠而赤叶名曰芒草可以毒鱼柄山有木焉其状如樗其叶如桐而荚实其名曰茇可以毒鱼【茇一作艾】
　　有木焉其状如牛引之有皮若缨黄虵其叶如罗其实如栾其木若蓲其名曰建木在窫窳西弱水上
　　大荒之中有山名曰孽摇頵羝上有扶木柱三百里其叶如芥【柱犹起高也叶似芥菜】
　　有云雨之山有木名曰栾禹攻云雨【攻谓槎伐其林木】有赤石焉生栾【言山有精灵复变生此木于赤石之上】黄木赤枝青叶羣帝焉取药【言树花实皆为神药】
　　有木青叶紫茎华黄实名曰建木百仞无枝有九欘【枝回曲也音如斤斸之斸】下有九枸【根盘错也淮南子曰大木则根防音劬】其实如麻【似麻子也】其叶如芒【芒木似棠梨也】大皥爰过【言庖犠于此经过也】黄帝所为【言治防之也】
　　不周之山爰有嘉果其实如桃其叶如枣黄华而赤柎食之不劳
　　有木焉其状如棠而员叶赤实实大如木瓜名曰櫰木食之多力
　　放臯之山有木焉其叶如槐黄华而不实其名曰蒙木服之不惑
　　峚山多丹木叶员而赤茎黄华而赤实其味如饴食之不饥
　　敏山有木焉其状如荆白华而赤实名曰葪【音计】柏服者不寒
　　有木焉其状如棠华黄赤实其味如李而无核名曰沙棠可以御水食之使人不溺
　　崦嵫之山其上多丹木其叶如谷其实大如瓜赤符而黒理食之已瘅可以御火
　　北号之山有木焉其状如杨赤华其实如枣而无核其味酸甘食之不疟
　　东始之山有木焉其状如杨而赤理其汁如血不实其名曰芑可以服马【以汁涂之则马调良】
　　厯儿之山其上多橿多櫔木方茎而员叶黄华而毛其实如栋服之不忘
　　隂山多雕棠叶如榆叶而方实如赤菽食之已聋有木焉名曰黄棘黄华而员叶其实如兰服之不字有木焉名曰天楄方茎而葵状服者不防食不噎少室之山有木焉其名曰帝休叶状如杨其枝五衢黄华黑实服者不怒
　　泰室之山有木焉叶状如梨而赤理其名曰栯木食之不妒
　　讲山有木焉名曰帝屋叶如椒赤实可以御凶
　　浮戏之山有木焉叶状如樗而赤实名曰亢木食之不蛊【并上】
　　白深桂夷用木【夷东北夷也木生水中黒色而光其坚若铁集韵兹消切】康人以桴苡桴苡者其实如李食之宜子【康西戎别名食桴苡即有身説文芣苡一名马舄】山戎戎菽白州比闾比闾者其华若羽伐其木以为车终行不败禽人管路人大竹五湖元唐钜野菱【周书】
　　南方大荒之中有树焉名曰柦稼柦柦梨也稼谓株稼也亲也三千嵗作花九千嵗作实其花蘂紫色其实赤色其高百丈或千丈也敷张自辅东西南北方枝各近五十丈叶长七尺广四尺五色如緑青禾皮如桂梓辛理如甘草味饴实长九尺围如长无瓤核竹刀割之如酥得食复见实即灭矣言复见后实熟者寿一万二千嵗【神异经】
　　东南荒中有椰木焉其枝乔直上二百嵗叶落而生花花影如甘瓜复二百嵗一落尽而生萼下生子三嵗而成熟成熟之后不长不减子形如寒瓜此实不取万世如故若取下子而留萼萼复生子如初瓤甘美如蜜食之令人身泽不可过三升令人暝醉半日乃醒一名无叶一名倚骄一名绮缟
　　南荒有如何之树其实如枣其长五尺剖以金刀则甘芦刀则辛竹刀则苦木刀则酢【并上】
　　千载木其中有虫名曰贾诎状如豚食之如狗肉味【白泽图】
　　频斯国有大枫木成林高六七十里善筭者以里计之雷电常出树之半其枝交防于上蔽不见日月之光其下平净扫洒雨雾不能入焉【拾遗记】
　　瀛州有树名影木日中视之如列星万嵗一实实如瓜青皮黑瓤食之骨轻上如华盖羣仙以避风雨
　　员峤山有木名猗桑煎椹以为蜜【并上】
　　都夷香如枣核食一片则厯年不饥以粒如粟米许投水中俄而满大盂也【洞冥记】
　　上林苑有白银树十株　黄银树十株　千年长生树十株　万年长生树十株　扶老木十株　琉璃树十株　池离树十株　离娄树十株　守宫槐六株　金明树二十株　摇风树十株　鸣风树十株【西京襍记】积草池中有瑚树高一丈二尺一本三柯上有四百六十二条是南越王赵佗所献号为烽火树至夜光景常欲燃【上】
　　黄金山有楠树一年东边荣西边枯后年西边荣东边枯年年如此张华云交让树也【述异记】
　　影娥池北作鸣禽之苑有生金树破之皮间有屑如金而色青亦名青金树
　　聚窟州有返魂树伐其根心于玉釜中煮取汁又熬之令可丸名曰惊精香或名震灵丸或名反生香或名却死香死尸在地闻气即活【并上】
　　影娥池有女香树细枝叶妇人带之香终身不絶【洞冥记】无忧树女人触之花方开【花木考】
　　圣木食之令人智圣【上】
　　海中有银山生树名女树天明时皆生婴儿日出能行至食时皆成少年日中盛壮年日晩老年日没死日出复然
　　广州有树可以御火山北谓之慎火多种屋上以防火也【南越志】
　　木有摩厨生于斯调国其汁肥润其泽如脂膏馨香馥郁可以煎熬食物香美如中国用油【异物志】
　　都句树似栟榈木中出屑如面可啖【刘欣期交州记】
　　防母树皮有盖状似栟榈但脆不中用南人名其实为防用之当裂作三四片【上】
　　佷山有异木人无见其朽者其名千嵗叶似枣色似桑冬夏青贞强少节【宜都山川记】
　　平兴县有华树似堇又似桑四月常有花可食甜滑无子此蕣木也【顾微广州记】
　　木蜜树根甚大伐之四五嵗乃防取不腐者为香【广记】祁连山有僊树人行山中以疗饥渴者辄得之饱不得持去平居时亦不得见【西河旧事】
　　莎树出面一树出一石正白而味似桄榔出兴古【蜀志记】棹树榦叶俱似椿以其叶鬻汁渍果呼为棹汁若以棹汁杂彘肉食者即时为雷震死棹出高凉郡【南方草木状】西安府鄠县有净土树俗传西域鸠摩罗什憩此覆其屦土中生兹树二月开花如桃花
　　东海有倒生之木触之则叶翕上党有不灰之木蘸以石脑油则燃大食西有嫛弥之树见人善笑摘之则槁【览】
　　东武有胜火之木烧之不死亦无损也【齐地记】
　　岭南容州有勾芒木可以为布里人斫之新条更生取之绩以为布【寰宇记】
　　男青树名也【罗浮山记】
　　女青亦木名见道藏有女青鬼律【彚苑】
　　广州有树可以御火或谓之慎火或谓之戒火多种屋上以防火也但南中无霜雪故成树【南越志】
　　熊耳山上有青丹之树得而服之成僊【盛之荆州记】
　　木连理王者徳泽纯洽八方合为一则生【宋书】
　　昭王与西王母逰通云台常有众鸾鳯鼔舞如琴瑟和鸣神光照耀如日月之出台左右种恒春之树叶如莲花芬芳如桂花随四时之色昭王之末仙人贡焉列国咸贺王曰寡人得恒春矣何忧太清不至恒春一名沉生如今之沈香也有草名濡姧叶色如绀茎色如漆细软可萦海人织以为席荐卷之不盈一手舒之则列坐方国之宾莎罗为经莎罗草细大如发一茎百寻柔软香滑羣仙以为龙骨之辔【拾遗记】
　　东方朔从西汗圃归得声风木十枝献帝长九尺大如指此木临因桓之水则禹贡所谓因桓是也其源出甜波树上有紫燕黄鹄集其间实如油麻风吹枝如玉声因以为名帝以枝遍赐羣臣臣有凶者枝则汗臣有死者枝则折昔老在于周世年七百嵗枝竟未汗偓佺生于尧时年三千嵗枝竟未一折帝乃以枝问朔朔曰臣已见此枝三过枯死而复生岂汗折而已哉里语曰年未半枝不汗此木五千年一汗万嵗不枯【洞冥记】元光中帝起灵寿坛坛上列植垂龙之木似青梧高十丈有朱露色如丹汁洒其叶地皆成珠其枝似龙之倒垂亦曰珍枝树【述异记】
　　汉世有道士从外国将贝多子来于嵩高西脚上种之有四树与众木有异一年三花白色香美【初学记】
</div>
    <div class="pagination">
<a href="广博物志_page64.html">上一页</a><span>...</span><a href="广博物志_page60.html">60</a><a href="广博物志_page61.html">61</a><a href="广博物志_page62.html">62</a><a href="广博物志_page63.html">63</a><a href="广博物志_page64.html">64</a><span class="current-page">65</span><a href="广博物志_page66.html">66</a><a href="广博物志_page67.html">67</a><a href="广博物志_page68.html">68</a><a href="广博物志_page69.html">69</a><a href="广博物志_page70.html">70</a><span>...</span><a href="广博物志_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
