<!DOCTYPE html>
<html>
<head>
    <meta charset="UTF-8">
    <title>清稗类钞 - 第 224 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 224 页/共 432 页</h1>
    <div class="content">
　　江秋史碑谶扬州江秋史侍御为安庆守恂子，乾隆庚子进士，博雅能诗，嗜古碑帖，凡周、秦、两汉、魏、晋、六朝、唐、宋、元、明之金石文字，搜罗殆遍。乾隆壬子，金匮钱梅溪在京师，与之过从。时秋史方奉父讳，一日，以高二三寸许之青田石一块，琢为汉碑式，极古雅，上刻云：「君讳德量，字量殊，江都人，太守君之元子也。举进士，官御史。世精古文，金石竹素，靡不甄综.乃于乾隆五十七年霜月之灵，刊兹嘉石，以传亿载」云云。其明年癸丑，秋史将服阕，卒于京师，知之者咸以为碑谶也。

　　失隆庆之谶嘉庆丙辰，秦蓉庄都转购得族人旧宅，曰宝仁堂。土中掘得一小碣，上有六字，曰：「得隆庆，失隆庆.」此屋盖建于明隆庆初，至乾隆乙卯冬，始有成议，至嘉庆丙辰交价，故曰「失隆庆」也。

　　毕秋帆语谶毕秋帆为两湖总督八年，忽以事降山东巡抚，心转喜之。未几，复任两湖，乃愀然不乐，谓人曰：「吾将终老于斯乎？」已而苗匪起事，领兵堵御，殁于当阳。

　　红羊刼谶粤西某邑令贾某，在粤寇洪秀全家，搜获邪教书二本，入教人名册十九本，命书一张。洪生于嘉庆辛未八月十六日未时，未属羊，正应红羊刼之谶。

　　包裕诗谶临桂陈继昌，初字哲臣，嘉庆癸酉以第一人举于乡，名守壡。 「 古文「叡」字。」 迨庚辰春，以梦更名继昌，字莲史。是科捷会状，盖三试皆元也。邑故因山为城，东北曰伏波门，有山曰伏波，山下有洞，濒江，曰还珠。明正德丁卯，云南按察司副使包裕有石刻诗云：「岩中石合状元征，此语分明自昔闻。巢凤山锺王世则，飞鸾峯毓赵观文。应知奎聚开昌运，会见胪传现庆云。天子圣神贤哲出，庙廊继步策华勋。」后注云：「伏波岩 「 即还珠洞。」 有石如柱，向离石二尺许，谶云：岩石连，出状元。」陈大魁之岁，石果将连，盖滴乳积渐黏属也。陈名与字之四字，见于包诗后四句者凡三，亦奇。其初应童子试，县府院试亦皆第一，时谓之大小三元。

　　道光宇宙之谶陈莲史应嘉庆庚辰科会状时，其廷试策首颂扬处，有「道光宇宙」字，逾年而宣宗登极，纪元曰道光。

　　蔡二梅赋谶蔡二梅上舍寿昌甫成童，以《白桃花赋》得名。旋贡太学，即往粤东寻亲.比归，而乔梓相继殂。有一子，亦殀.二梅尝自谓出墙枝开最先，其受风霜也早，花亦易陨.此言竟成谶语.耆英字谶耆英性豪侈，家有园，曰成趣。其厅事悉以奇石嵌壁，引水自屋角出，散注四隅，四时作瀑布声。承尘皆名人诗画，纵横点缀.园有巨石，高可三丈，上镌「介于石不终日」六字，为耆所自书，曰：「此石得之西城某王府，镌资且数千金。」未旬日，耆即以《江宁条约》被谴.咸丰年号之谶粤寇洪秀全起事于广西桂平县之金田村，时道光庚戌之六月也。其后蔓延十六省，陷六百余城，为祸甚烈。至同治朝始平，盖历十五年之久矣。当文宗即位改元咸丰之时，有童谣云：「一人一口起干戈，二主争山打破头.」

　　粤寇僭号之谶咸丰壬子，江南乡试题为「道之以政」一章。有某生于是科中式，其文收束处作颂扬体云：「行见德礼之化，声教四讫。东西南北，来享来王；俊秀造选，汝为汝翼，稽首而上太平天子之颂也。」是时粤寇之难初萌，而彼中之国号、王号等字样，均已一一见于文中。

　　同治年号之谶穆宗登极，改元同治，虽仅御宇十三年，卒成中兴之盛。当改元时，有纪其事之诗，中有云：「一国干戈净，三台气象新。」盖上句指「同」字，下句指「治」也。

　　女字之谶同治朝，太监安得海之至德州也，呵斥官吏，索供张无厌。其在舟中，品竹传歌，连宵达旦，且敢陈设龙衣，招摇震炫，两岸观者如堵。及自泰安逮捕至省，有候补令何某伴送之，在逆旅中，按牙谱曲，燕饮甚欢，并言回京后当令超迁不次。又言曾求帝御书，帝书「女」字与之。「女」乃「安」字无头，意者非佳谶耶，而不知即应于目前也。果不久而为丁文诚公宝桢奏请就地正法矣。

　　王涛赋谶宝应王涛，幼聪慧，为文恒不起草。同治甲子中秋夕，挈奴掉舟游射湖，月镜当空，湖光如雪，酌酒临流，兴致闲适，婆娑月中，口哦所赋诗。奴忽见其行水上，如履平地，渐远，不知所之，盖已随屈大夫游矣。其兄泓哭之恸.一日，检遗箧，得《归涛赋》一篇，中有曰：「喜溢流之茫洋，悲康衢之陂陀。追伍公于胥江，招屈子于汨罗.署阳侯而击鼓，导洛女以放歌。路漫漫兮浩淼，天不旦兮奈何！」盖早为之谶矣。

　　馆会闲云之谶京师有松江会馆，在前门外大蒋家胡同，初名云闲会馆.道、咸以来之僦居其中者，自乡会试士子外，类皆闲曹旅宦、寄居眷属。或曰：「云闲会馆四字，逆读之，则为馆会闲云，殆皆无心出岫之闲云乎？」因改「云闲」为「松江」。自是不十载，即稍稍有致身通显著矣。

　　杨叔峤联语诗钟之谶杨叔峤京卿锐为光绪戊戌被难六君子之一。初以其兄病殁京师，北上运匶，因与康广仁等五人审，后遂及于难.其所居大门有联曰：「月中渐见山河影，天上新承雨露恩。」上句为宋苏东坡《八月十三玩月》诗，「渐」字乃三点水加一「斩」字，而杨竟于八月十三日弃市。

　　叔峤初官内阁侍读，尝与同僚结社，为诗钟。一日，以鹤膝格咏「来」「霸」二字。叔峤得句云：「抽刃我思来叔壮，拔山人笑霸王愚。」其后戊戌之难，上下两句皆应，殆语谶也。

　　林暾谷诗谶侯官林暾谷京卿旭为光绪戊戌被难六君子之一。初颇事冶游，欢场中时有身世之感，有《与陈石遗丈大兴里饮罢过宿有叹》诗云：「往日矜夸一任谩，远来共醉事殊难.高楼罢酒天初雨，短榻挑灯夜向阑.流落倾城同一叹，忖量终岁得多欢.此怀恐逐晨钟尽，留遣回肠报答看。」是夜座中所述，矜奇俶诡，足凄断也。又有《戊戌元日江亭即事》云：「倚阑云起乱鸦呼，黯黯西山望未无.乍入闇虚催夕景，还连风色落平芜。主忧避殿当元日，臣职操兵见啬夫。如我闲官神所笑，何祥欲问自疑迂。」此以是年元旦日蚀，偕友诣江亭观音大士问签而作。相传签诗中有「巴蜀湘闽」等字，含有四章京被祸语意，当时固不觉.而诗中「主忧避殿」、「臣职操兵」各语，诗谶分明，已见围攻颐和园、孝钦后训政、德宗禁处瀛台诸兆矣。又《直夜》云：「凤城六月微凉夜，省宿无眠思欲殚。月转觚棱成曙色，风摇烛影作清寒。依违难述平生好，寂寞差欣咎眚宽。身锁千门心万里，清辉为照倚阑干。」呈《太姨丈》云：「闻命书思既竭才，池亭起早独徘徊。寒生晓梦知方雨，雷转秋阴喜渐开.救伪未妨行督责，乘时自合仗雄才。先生平日吾师事，试问如何区画来？」此二诗，为参与新政时所作，去被逮不及十日，暾谷为章京纔十日而难作也。诗意清凄，似《云栖谒莲池大师塔》之作，而踧踖不宁处过之，曰「无眠」，曰「思欲殚」，曰「依违」，曰「差欣咎眚宽」，曰「既竭力」，曰「犹徘徊」，曰「如何区画」，其自知力小任重，自忧自危者至，而终不得脱也。「身锁」二句思其妇，「寒生」二句尚望事机可转.言为心声，哀哉！

　　李连樱之谶京师某园有李树一，与樱树相隔寻丈，忽枝干交插，两树合抱。都人呼之曰李连樱，咸谓若不斩此，国无太平之日。未几，而遂有权阉李莲英用事矣。

　　王上有白之谶醇贤亲王墓近万寿山，山势环抱，墓如坐椅中，泉水绕前，后有银杏树两株，高矗如盖.俗谓银杏为白果，或造谶语曰：「王上有白，乃皇字也，当数世为天子。」时光绪戊戌，孝钦后正以围颐和园事恶德宗，聆此言，思有以破坏之，遣人督木工锯银杏，其中多蛇，悉被伤毁。旋有一蛇出，长尺许，金色红头，又有一稍大，亦红头，均昂然不动。焚香祝之，始去。至庚子，拳乱作，其人固头戴红巾，而口诵符咒者也。

　　红灯照之谶自光绪甲午中日之役后，某邑北乡浚河获残碑一，字漫漶不可辨，惟二十字可读，文曰：「这苦不算苦，二四加一五。红灯照满街，那时纔算苦。」至庚子，拳匪作乱，其徒党有女子曰红灯照者出，乃始悟为谶也。

　　徐小云语谶光绪庚子春，海盐徐小云尚书与钱塘汪柳门侍郎鸣銮同在朝。侍郎一日与尚书宴饮，谈及时事，辍箸太息，谓将决意告退，当避暑于西湖。并述且过「子游子」「弃甲曳兵而」二句，盖谓过夏即走也。洎八月，拳匪难作，尚书被诛，而谶应矣。

　　刘可毅名谶武进刘葆桢检讨可毅，光绪戊子会元，于会试前自更此名，同人莫之知也。及榜发首捷，报录至青厂武阳会馆，馆人曰：「吾武阳无此刘可杀也。」由是人辄以可杀戏呼之，刘每忽忽不乐，常揽镜自照曰：「吾名讵真成谶耶？」庚子拳匪乱作，葆桢先已出京，俄复折回，乱后，踪迹杳如，传闻于通州遇害矣。

　　张文襄语谶张文襄枋政时，一日以尚未叫起，在退值室闲坐。某亲王曰：「我今日手甚冷。」文襄曰：「王爷手冷，即应烘。」 「 「烘」与「薨」同音。」 王犹不知其为戏语也。一章京适以白事入内，闻而微笑，王顿悟曰：「我命值班苏拉取一火盆来，大家烘，可好？」文襄曰：「我不烘。」王笑曰：「中堂年高，自然让中堂先烘。」文襄果于是年薨，成谶语矣。

　　陋室铭之谶唐刘禹锡任和州刺史，作《陋室铭》。光绪季年，德馨 「 此与抚江西之德馨为二人。」 牧和州，其名与《陋室铭》中语恰合。

　　马荐葵诗谶马照临，字荐葵，性倜傥，嗜吟咏。某年冬，应郡试，居淝城甚久。一夕，诣包孝肃祠坐月，得句云：「浩气空随流水去，娟娟寒月照何人？」次日，携稿呈其师。师见之，惊曰：「子其欲骑长鲸以追青莲乎？何败兴乃尔！」立命笔，易「空随」为「不随」。荐葵犹作豪语以应之曰：「信如是，某之愿也。」未几，试毕归，渡巢湖，中流遇风，舟覆，果落水死，此诗谶也。

　　金川门碑谶江宁金川门历久闭塞，粤寇未乱时，将军某曾一开之，旋闭塞如故。光绪戊申，端忠愍开府两江，倡筑宁省铁路，由此门以达督署。辟门后，在门外开沟筑路，浚泥至七尺许，发现石碑，四旁剥蚀，长可六尺，阔四尺。谛视之，石有二，上下对合。匠人以铁镵劈开，下方石面刊有隶字云：「此路变成铁，大清江山灭。」旁有「诸葛武侯书」五字。时南汇黄芷安在旁亲睹之，同观者皆愕然。或以省垣庞杂之地，易起谣言，遂舁入督署秘其事。

　　宣统年号之谶宣统帝嗣位，年号既定，有引以为忧者，曰：「日宣三德，历算三统，皆暗含「三」字。日月星为三光，「光」字下似「九」字，三三为九。且「统」字偏旁之「充」，远视之几与「色」字相类。今之天下，危机四伏，窥窃神器者所在皆有，统治全国之期，恐至三年而将不腊也。」

　　城门名谶京师于元为上都，明与国朝因之。或于正东西三门之命名，作一解云：「曰正阳，曰崇文，曰宣武，皆昔时旧称.而元之亡也，年号至正，则为正门之占验焉。明社之亡，年在崇祯。今者国祚之移，号曰宣统.盖崇祯时以文臣庸闇而亡，宣统时以发难于武人而亡也。」

　　端忠愍诗谶长白锺子英郎中灵尝客端忠愍幕，尝为人言忠愍督两江时，一日昼寝，梦中得句云：「天津桥上杜鹃嗁，嗁罢楼头日已西。千载不消亡国恨，梦魂长绕蜀山陂。」一时不解所谓，忠愍亦自恐其不祥。及宣统辛亥秋蜀中乱事起，忠愍奉命入蜀，为乱兵所戕，诗乃成谶。子英又述忠愍之断句，如「碧梧叶落天如洗，黄菊花残雁始归」，「惊心塞北新寒早，回首江南旧梦非」，「野花烂漫春三月，芳草芊绵貉一邱」，「天意苍茫凭气数，诗心哀怨志温柔」，多系萧瑟之音，不类开府兼圻者之口脗。言为心声，宜不得其死也。

　　陆文烈文谶陆韬厂为陆文烈公锺琦之子，光绪某年，蹈海死，文烈自为文以祭之，中有云：「汝与汝弟光熙书，谓汝处前日之苦境则生，处今日之乐境则死。汝真以我今日之境为乐境乎，抑恐汝父他日之死于乐境而故为是说乎？」宣统辛亥，革命事起，文烈果殉义于山西巡抚任所。

　　并头花之兆宫中所莳之花，凡开并头者，宫人羣以为瑞，相戒不折，以为得幸之兆。

　　尚书大学士之兆进士释褐，有授翰林院庶吉士者，必入庶常馆肄习。到馆日，人各持《尚书》一部、《大学》一部以进，由教习庶吉士以朱笔标月日于简端，俾各挟以归，若蒙童入塾受书状，为将来得以尚书晋大学士之吉兆也。

　　王文简诗兆顺治己亥，王文简客京师，听刘体仁吏部操琴，赠以诗云：「与君更作他年约，黄鹄山中访戴行。」及壬寅，竟相遇于宋戴颙故居之京口黄鹄山，始悟前诗之兆。

　　旗竿被焚之兆康熙甲寅二月，两广总督辕门前之旗竿，白昼飞火，忽焚其右，焦灼过半。是年孙延龄叛，窃踞桂林，大军攻之，屡为所挫。

　　梅着花之兆康熙己未，施愚山侍讲家寄云楼下之老梅，忽着花四枝，两枝指城南，一枝指南邻，一枝向宅中。是年，愚山以少参政改侍讲，同荐者，高咏则为其南邻，孙编修卓、茅编修荐馨则皆居城中也。咏，字阮怀。

　　苞谷李树蟾蜍之兆西藏及苗匪邪教未起事之前，川中所种苞谷，根下宛如人首，眉目毕具，李树忽生刀豆。一日早起，成都北门忽闭不得开，视之，有大蟾蜍百万填塞，日高始散。

　　潮过唯亭之兆苏州城东三十里，有唯亭镇，海潮过此，预卜大魁，谚云：「潮过唯亭出状元。」彭尚书芝庭居唯亭，门临葑溪。雍正丁未，有人于溪头罾上得一石首鱼，鱼为海产，盖乘潮而至也。是年，彭果大魁天下。

　　虫荒之兆乾隆乙亥，江以南虫荒，四府不登。其冬，苏州葑门、盘门外红灯四集，有人马之声。次年春，瘟疫大作，死者枕藉。

　　槐树鹊巢之兆每会试年，内阁大堂西槐树，鹊结一巢，则中书得鼎甲一人。乾隆乙未，结数巢，状元吴锡龄，榜眼汪镛，探花沈清藻，会元严福，果皆由中书通籍。

　　福文襄死兆福文襄王康安将薨前一日，发兵之际，大雾迷漫。王怒，命以枪炮轰之，顷刻雾开天朗，无纤云点缀，空中震雷忽起，击营前大石如粉。王不怿，次日遂薨。驻兵之地，名背子坡，前为打狗河。「背子」与「贝子」同音，王本命又属戌也。

　　齐息园死兆天台齐息园宗伯召南主讲杭州敷文书院时，每当山雨欲来，云气滃起，必识其处。及霁，使僮往锄之，辄得一石，上有古篆「云」字，积久至盈箧.最后得一石，上有「天台丈人」四字，状若雕刻。自此遂不复见，而齐亦不久归道山矣。其后山长马秋药履泰课士，尝以云起石为题，令咏其事。

　　蒋砺堂重至会经堂之兆蒋砺堂相国以乾隆戊戌入泮，时方十龄.后入翰林，道光乙酉大拜。偶于旧簏检得童试卷之浮签，有「蒋攸铦，年十岁，厢蓝旗金文渊佐领下，身小，面白无须，习《易经》，坐东文场余字第二号」三十三字。此号在聚奎堂后会经堂席舍中也。次年丙戌，典试礼闱，复至会经堂。此纸之出，若为之先兆。相国因令顺天学官将是年满洲、蒙古、汉军入泮诸生姓名注明旗籍，汇为一册，装池而什袭之，而乞曹卢英诸相题以诗。

　　雪中榴开之兆宝应卞颂臣制军宝第，幼年读书于南门城楼，早出暮归，率以为常。城楼有寺曰观音楼。老僧湛图怜其贫，时啖以虀粥。太夫人贳屋城隅，纺绩以佐中馈，又为人澣衣。庭侧有石榴一株，久不着花，是年冬，严寒，积雪旬日，忽绛英照人，则石榴花吐艳也。里人大骇，以为不祥，制军亦窃窃忧之。太夫人顾而笑曰：「吾家衰落，至汝辈而已极，纵有不祥，更无有不祥如今日者。吾闻土旺则木滋荣，意者汝将光大门闾乎？」次年，制军举于乡.及贵，太夫人特命于里第建一厅，颜曰榴瑞堂，以示不忘。

　　早立登基之兆咸丰癸丑三月，粤寇破扬州，将北窥淮海，东窜里下河一带。淮安、山阳、盐城之民倡以枣、栗、灯笼、鸡子犒寇，盖寓「早立登基」之意以谀之也。

　　烽烟太平之兆江宁城中火星庙有铁炉一座，上有「烽烟太平」四字。粤寇洪秀全据江宁时，侈为祥瑞，令数百人舁之，徧行城中，然后取以入府。

　　伐椒之兆宝应城东门有屋一区，故刘氏产也。王文勤公凯泰幼时读书其家，偶食椒，见其青葱可爱，因以一枝插地上曰：「若吾他年读书有成，则此枝当活。」阅三十余年，高过屋檐。文勤以道光丙午登贤书，庚戌成进士，同治时由编修擢浙臬，俄移粤藩，遂迁闽抚，而此屋亦为其所有，其树更盛。久之，或言椒不留子，苞一启，子即堕落，恐不利于子孙，乃议伐之。其次媳为俞曲园之长女，力阻之，不可。未及二年，文勤自台湾归，卒于福州，妻刘夫人则先文勤二月而卒。

　　猪头落地之兆富阳宋绍唐，乾隆时富人也，仆从以百计。至光绪初，其宅附近屠肆之架，所悬猪头忽落地，跳而行。市人逐之，亦不顾，直入徐门而止。于是徐姓衰落，今且饔飧不继矣。

　　留辫之兆吴兴有廖北江者，曾游学日本。濒行，翦发辫以与妻，谓可作纪念。既二年，以肺疾死于医院。院中人惧传染，火葬之。其友揣其遗箧及临终之函以归.妻痛甚，取衣冠与遗发，招魂葬之，人称之为发冢.廖喜读鄞人周齐曾囊云《发冢铭》，其文为乾隆时钞本，鄞志中亦载之，第起讫不完，廖尝就皇父鹏九架上所藏旧本钞之。死后，或检其遗箧，则此文尚存，且有文书后，中有云：「斩除烦恼丝，笑我亦髠顶。」是语竟成谶也。

　　秦声之兆内廷向演昆曲，光绪时则尚秦声，即梆子腔也，说者知有六飞西幸之事矣。

　　帝王树之兆京西有潭柘寺，中有银杏一株，数百年物也，俗以帝王树呼之。每易一朝，则生一干。咸丰时所生者，为旁檐所碍，止而不长.同治时所生者，忽为大风吹折其梢。旋于折梢之一干旁，复生一枝一干，两歧并出，适符光绪、宣统两朝入继大统之兆。

　　失街亭洪羊洞碰碑之兆宣统辛亥八月十九日武昌兵变，翌日，都人始知之。而西安市场某戏园，适于二十、二十一、二十二三日，邀谭鑫培至园奏技，观客云集，后至者不得座，杂立人丛中，阗咽无容足地。其所演剧目为《失街亭》、《洪羊洞》、《碰碑》。或曰：「此非佳兆也。」

　　李肯堂生平逢九数李绳武，字肯堂，广东韶州人。本窭人子，以居积起家，至暮年而素封矣。生平所值，多是九数。盖其父于四十九岁生绳武，至六十九岁而卒。绳武十九岁始出学贾.五十九岁归老于家。生九子九女。六十九岁时，其继室年三十九，又生一子。未几，其第四子卒，仍为九子。子各娶一妇，无娶妾者，女之夫亦无娶妾者。九子九妇，九女九壻，有孙十九人，外孙男女二十九人。光绪乙亥正月初九日，其九十生日也。
</div>
    <div class="pagination">
<a href="清稗类钞_page223.html">上一页</a><span>...</span><a href="清稗类钞_page219.html">219</a><a href="清稗类钞_page220.html">220</a><a href="清稗类钞_page221.html">221</a><a href="清稗类钞_page222.html">222</a><a href="清稗类钞_page223.html">223</a><span class="current-page">224</span><a href="清稗类钞_page225.html">225</a><a href="清稗类钞_page226.html">226</a><a href="清稗类钞_page227.html">227</a><a href="清稗类钞_page228.html">228</a><a href="清稗类钞_page229.html">229</a><span>...</span><a href="清稗类钞_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
