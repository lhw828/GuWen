<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 216 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 216 页/共 331 页</h1>
    <div class="content">　　予常读书，夜分而假寐。梦至一石室，榜曰传。予俯而视之，有叟援琴而笑曰，子之来何异也？予曰，先生无乃相高宗者乎？叟曰，然。予稽首再拜，请曰，仆幸得见圣贤于千载之下，夕死无憾，然愿闻夫子所以致高宗之道也。叟曰，吾何术，惟勉君师古从谏耳。师古从谏，二帝以是而为圣帝，三王以是而为圣王。高宗所以能为商之贤王者，从吾斯言也。使不能从斯言，吾焉能致之于有道耶？子能以吾言告子之君，而子之君又能听子之言，则君亦高宗，而子亦传叟耳，宁有异乎？子归而勉之，予实有望于子也。
　　梦周公
　　【论语】
　　子曰，甚矣，吾衰也。久矣，吾不复梦见周公。
　　【黄光大积善录】
　　予常请谒归而昼寝，忽午梦谒周公。见其候门者，或朱紫，或青纶，或韦布。有顷，周公吐哺而出，获请者数人，而仆在其列。仆因造前而请曰，太师，圣人也。不骄于富贵，不间于势位。待士不倦，凡造门者，皆与进。则太师不其劳乎？公笑曰，见其可见者而已。其不可见者，何来之有？仆又请曰，何谓见其可见者？公曰，有道义之可重，有才德之可观者，必见之。为其有善之可间也。匪是则见予何以？予亦何暇见也？仆又请曰，太师以圣人之德而辅成王，制礼作乐，庶事大备，刑措四十余年，后之人臣不可及。奈何？后世人臣，欲致君泽民者，果无术乎？公曰，负材器学术，而不欺其君者，皆可以致君泽民，患乎无材器学术耳。苟无才器学术，而尸大臣之位者，虽尽忠，亦无补于事，矧欺君者也？后世人臣所以不及三代之臣者，其以此也。仆既闻斯二者之命，殆将拜而退。公复命曰，子其有志者也。凡有欲闻古人之所为者，子必以是告矣。庶几士知王公大人，不可以无闻而往见。人臣而负材器学术者，不可有欺君之失。言竟，恍然而觉。茫然而书，自是而后，不复梦周公矣。
　　【资治通鉴】
　　唐高祖武德元年，李密破宇文化及还。其劲卒良马夕死，士卒疲病。王世充欲乘其弊击之，恐人心不一，乃诈称左军卫士张永通，三梦周公，令宣意于世充，当勒兵相助击贼，乃为周公立庙，每出兵必先祈祷。世充令巫宣言，周公欲令仆射急讨李密，不即兵皆疫死。世充兵多楚人，信妖言，皆请战。遂击密，大败之。
　　【儒学警悟】
　　商宗文武皆言梦，孔子亦言梦。然孔子特以时无圣人，伤已道之不行也。曰，周公之不可见，虽梦寐间尚不见之。盖叹之云尔。而或者便谓孔子实欲梦见周公，此是痴人前不得说梦尔。伊川谓孔子梦周公之事，与常人之梦自别，则又梦中说梦也。予读《东轩笔录》，周师厚者为荆湖北路提举常平，人呼为梦见公，以其姓周也。蒲宗孟为湖北察访，因奏师厚昏不晓事，致吏民呼为梦见公，师厚竟以此罢去。此乃是梦中又占其梦耶？可以一笑。
　　梦孔子
　　【东汉书】
　　《郑玄传》：五年春，梦孔子告之曰，起起，今年岁在辰，来年岁在已。既寤，以识合之，知命当终，有顷寝疾。注云，北裔刘画撰《高才不遇》传，论玄曰，辰为龙，巳为蛇，岁至龙蛇贤人嗟。玄以识合之，盖谓此也。故宋子京撰《文节哀词》云，霜露卜婴疾，龙蛇巳丧贤。东坡撰《孔原父挽词》云，岂意日斜庚子后，忽惊岁在巳辰年。此则泛用也。余有二友人，皆易箦于乙巳之岁，余为哀词哭之。一云，典午昔年忧值酉，康成令岁怯龙蛇。一云，月酉届时司马卒，龙蛇行岁郑公萎。此用故事，叙实事也。
　　【五代史补】
　　周高祖登极，改乾为广顺。是年兖州慕容彦超反，高祖亲征。城将破，忽夜梦一人，状貌甚伟异，被王者之服，谓高祖曰，陛下明日当得城。及觉，天犹未晓。高祖私谓征兆如此，可不预备乎。于是躬督将士，戮力急攻。至午而城陷，车驾将入。有司请由，王方哨鞘而进，遂取别巷。转数曲，见一处门墙甚高大，问之云夫子庙。高祖意豁然，谓近臣曰，寡人所梦，得非夫子乎？不然，何取路于此也？因下马观之，才升堂，睹其圣像，一如梦中所见者。于是大喜，叩首再拜，近臣或谏以为天子不合拜异世陪臣，高祖曰，夫子，圣人也，百王取则。而又梦告寡人，得非夫子幽替所及耶？安得不拜。仍以庙侧数十家为洒扫户，命孔氏袭文宣王者，长为本县令。
　　【郴学大成文集】
　　宋王沂公父，虽不学问，而酷好儒士。每遇故纸，必掇拾涤以香水。常发愿曰，愿我于孙以文学显。一夕，梦宣圣抚其背曰，汝敬吾教，何其勤欤？恨汝已老，无可成就，当遣曾参来生汝家。晚年果得一子，乃沂公也。因以曾字名之，竟以状元及第，官至中书侍郎门下平章事，封沂公。
　　【瑞阳志】
　　李涧言，瑞州蒙山银场，界袁临瑞二郡之间，俗习竞利好争，环十数里无儒家。北人俟提举欲化其俗，使知理法，谋于士人邹氏则兄弟，辟水口山，创书院，构大成殿，扁正德，立门庑，备塑像。申台省，设学官，仍买田养士。公余率僚属子弟听讲。规模甫就，同寅忌之，以擅兴土木为言。侯去，有白莲道人请于齐提举，乞改为白莲堂，齐妻喜佛从之。将卜日，齐夫妻与子同日重病。妻沈困中，神情恍惚。如有人驱至殿庭间，见一王者垂旒中坐，环侍之人皆冠簪，呵曰，汝夫妻欲坏吾庙当死，且绝祀，械送曹王。于是哀泣乞怜，有绯衣者劝解而寤。觉而历历言之，齐曰，吾欲改文庙，此其谴乎？急以香币谢之。又数日妻病小愈，从夫诣文庙祈福，及见神像庙宇，骇然曰，此正吾梦中所见。乃知曹王者，蒙山土神也。绯衣者，书院后土神也。愈惧许修葺，齐病愈，完修齐舍，仍为置壤。春秋二丁，自出已俸，率吏民致祭。申宁司给榜勉励，今为有额书院矣，岂非夫子之灵邪？君子曰，子不语怪神，然昔者夫子亦尝征梦矣。贤哉侯君，此念既发，天地鬼神临之。佛尚不争，以一乡之内，莲堂不知其几，今仅一书院，佛有灵，岂肯与吾夫子争一片之土哉？齐君欲改作，其如山灵川后之不欲何？然能改过，了侯君未了之事，亦可谓明也已。
　　【太平广记】
　　黔南军校姓謇者，不记其初名，性耿直，贫而乐。所居邻宣父庙，家每食新，必先荐之，如是累年。咸通二年，蛮寇侵境，廉使阅兵，择将未获。謇忽梦一人，冠服若王者，谓曰，吾则仲民也。愧君每倾心于吾，吾当助若。仍更名宗儒，自此富贵矣。既觉，喜而请行，兼请易名。是时人尽难之，忽闻宗儒请行，遂遣之。一战而大破蛮寇，余孽皆遁。黔帅表上其功，授朗州刺史。秩满诣京师，累迁司农卿，赐赉复多。数年卒官。
　　【黄光大积善录】
　　予每读圣人之书，而不明乎道。其去童蒙也几希，而尝患之，于是齐戒而祷于圣人。忽一夕梦游于鲁国，见其国人，冠儒冠，服儒服，皆儒者也。与之言，通古今，辨邪正，皆明道也。于时过阙里，游杏坛，乃见互乡童子，往见孔子。仆因是而得见孔子，孔子曰，尔，来何为也？仆具告以尝患学不明道，故祷而愿见圣人，靳明乎道矣。孔子曰，噫。乃命颜子教以德行，命子路教以政事，命子贡教以言语，命子夏教以文学。予谢不敏，不足以承教。因复请益于子夏曰，读书自何而可以明道？子夏曰，读书欲明道，自思无邪始。思无邪则心正，心正则道明。夫学者苟知读书而不知思无邪，则未有不畔圣人之道者。桀纣非不学，学而不知思无邪，故不明为君之道。管蔡非不学，学而不知思无邪，故不明为臣之道。管仲非不学，学而不知思无邪，故有三归反坫之失。子产非不学，学而不知思无邪，故有铸《刑书》之失。春秋列国之贤君，贤大夫好学者多矣，然而罕有无过行者，盖知为学而不知其思无邪故也。予闻斯语矣，然后知古人学而明道者，皆本于思无邪。后之人学而不明道者，诚不得夫思无邪之说之为明道之本也。且夫杨未墨翟商鞅韩非之徒，谓之不学不可，然皆至于畔圣人之道者，亦由学而不知思无邪者。予既得是语，而知所以明圣人之道，且有以救终身之失，具亦庶几无愧于读圣人之书也。
　　【扪虱新语】
　　予尝梦至一处，殿宇悬严，有五人坐其中，皆具王者衣冠。予瞻仰甚久，因问彼中之人，此皆何人？答云，中坐者孔子，左尧舜，右汤武也。坐皆并肩，而孔子差高。予因三叹古之，圣人皆如此堂堂耶？时绍兴十四年甲子，六月二十四日夜也。梦中颇讶也子坐中间，既悟而思之，遂得其说，予尝作《孔子论》二篇，一篇为此设也。
　　梦孟子
　　【黄光大积善录】
　　予尝观孟子之教诸侯以王道，而先使民鸡豚狗彘之畜，百亩之田，无失其时。五亩之宅，树之以桑，不饥不寒。然后申庠序之教，修孝悌之义，以为王道之本。乃知孟子之书，以之修身齐家治国平天下，无不得其切要也。宜乎赵歧称七篇之义，包罗天地，揆叙万事，且以亚圣人才许之。诚哉言也！予因是而怪今之士，读孔孟之书而仕者，尝不知为政之道，而败事殃民。慨然而叹，曲肱而枕之，恍然而梦，见孟子从者数百人，后车数千乘，自齐而之梁。予乃拜于车下而请曰，仆尝怪士知为学而不能为政者，其故何也？孟子曰，夫知为学而不能为政者，识字农夫耳，何为学之有？知为政而不知忧国爱民者，夷狄禽兽耳，何为政之有？若人者，名教之罪人也，亦仕路之杨墨也，子奚不辟之乎？予曰，仆之学不如夫子，仆之德不如夫子，仆之才不如夫子。虽辞而辟之，然安能如夫子之辟杨墨，而使必不害教者哉？孟子曰，善哉，子之言。吾将有以教子矣。子将见斯人而语之曰，孔门诸高弟，若由之果，赐之达，求之艺，圣人皆许以从政。子游之为武城宰，仲弓之可使南面，圣人亦许之，然则古之人未有学而不能仕者，何谓今之学而仕者，不知为政之道也。噫，今之士学而不能为政者，得非用心专于为学，而忽于为政耶？亦岂学而无所得耶？不然，则徒知泥纸上语，而不知所谓壮而欲行之之理也。故政事常疏，而为过也小。苟知为政而不知体国爱民者，得非为己重而爱物轻耶？亦岂所谓知善政民畏之，善教民爱之耶？不然，则小人之学也。故尝为利，而不以仁义事其君，而为过也大。夫是二者，古今之通患。然古人有是过者常少，而后之人常多。后之人所以多是过者，亦犹上下相师成风，而不相规以正。故渐为小人之俗，而不耻不革。是以皆得罪于名教，而甘心为夷狄禽兽者也。然则诚有志于学古入官者，岂其然哉？子无患矣。
　　梦伯有
　　【左传】
　　昭七年，郑人相惊以伯有曰，伯有至矣。则皆走，不知所往。铸《刑书》之岁二月，或梦伯有介而行。曰，壬子余将杀带也。明年壬寅，余又将杀段也。及壬子驷带卒，国人盖惧。齐燕平之月壬寅，公孙段卒，国人愈惧。其明日，子产立公孙泄及良止以抚之，乃止。详鬼字
　　梦韩非
　　【补侍儿小名录】
　　孙绰《韩非灵语责李中书》曰：建元年六月，余家婢辟邪，夜眠如梦呓，语半昔，云忽有一老翁著黄练中，身短衣长，甚自矜厉，慎目切齿曰，吾是刑名先生韩非，弟子李充，日习吾业，综习吾书。
　　梦廉颇
　　【曾类说】
　　寿春屠者，梦人自称廉颇曰，可于屋东掘地取吾宝剑，当令汝富。如其言，果得之，余年遂富。后泄其事，于是失剑。
　　梦画秦皇
　　【南史】
　　《侯景传》：简文募人出烧东宫，台殿遂尽。所聚图籍数百厨，一皆煨烬。先是简文梦有人画作秦始皇云，此人复焚书，至是而验。
　　梦高祖
　　【汉武故事】
　　上自封禅后，梦高祖坐明堂，群臣亦梦。于是祀高祖于明堂。
　　梦邓禹
　　【梁溪漫志】
　　范敦夫内翰之母，梦邓禹来而生敦夫，故名祖禹。
　　梦贾逵王陵
　　【续后汉书】
　　《司马懿太尉传》：王陵见懿威诈日，盛谋废曹芳，立楚王彪，因黜懿。会懿知其谋，夏四月，自帅中军泛舟而沿流，九日到甘城。陵计无所出，乃迎于武丘，面缚水次。以陵归雒阳，至顷，陵仰鸩死。收其余党，皆夷三族，并杀彪。悉录魏诸王公置于邺，命有司监察，不得交关。六月，懿寝疾，梦贾逵王陵为祟，甚恶之。秋八月戊寅，卒于洛阳。
　　梦班固
　　【夷坚志】
　　乾道六冬冬，吕德卿偕具友王季夷，魏子正，羔如上官公禄，仁往临安观南郊。舍于黄氏客邸，王魏俱梦一人，著汉衣冠，通名曰，班固。既相见，质问西汉史疑难。临去云，明日暂过家间，少款可乎？觉而莫能晓。各道梦中事，大抵略同。适是日案阅五辂，四人同出嘉会门外。茶肆中坐，见幅纸用绯贴尾云，今晚讲说《汉书》。相与笑曰，班孟坚岂非在此耶？旋还到省门，皆觉微馁。就入一食店，视其牌则班家四色包子也。且笑且叹，因信一憩息。一饮馔之微，亦显于梦寐，万事岂不前定乎？
　　梦曹子建
　　【有官龟鉴】
　　韩仲卿，一日梦一鸟帻少年风姿磊落，神仙人也。拜求仲卿，言某有文集，在建邺李氏家，公当名出一时，肯为我讨是文而序之乎？俾我亦阴报尔。仲卿诺之，去复回曰，我曹植子建也。仲卿既寤，检邺中书得子建集，分为十卷，异而序之。
　　梦诸葛恪
　　【续后汉书】
　　《孙峻传》：峻既诛诸葛恪，后因入朱据营，据御军整齐，峻恶之，称心痛去，后梦为诸葛恪所击，恐惧发病死。
　　梦冯侍中
　　【渑水燕谭录】
　　冯当世少孤，寓武昌，纵饮不羁。一日外醉卧郊外，溪边有渔者，罢渔舣舟困眠，梦有人叱之曰，冯侍中在此，安得不避。渔者惊起步月，一人衣冠熟寝草间。询之知为冯也，即拜曰，秀才他日贵显，幸勿忘。具以梦告，因请卧舟中，以避风露。冯睡至晚，与共载入郡。其后冯贵，使访渔舟不复见。
　　梦符坚
　　【晋书】
　　《载记》：姚苌如长安，至于新支堡疾笃，与疾而进。梦符坚将天官使者鬼兵数百，突入营中。苌惧走入宫，宫人迎苌刺鬼，误中苌阴。鬼相谓曰，正中死处。拔矛出血石余，寤而惊悸，遂患阴肿，医刺之，出血如梦。
　　梦沈傅师
　　【唐绘】
　　贾字子美，少与沈傅师善。傅师前死，尝梦云，君何不休矣。寤而祭诸，寝，复梦曰，事已尔，正奈何。
　　梦鲁徽
　　【晋书】
　　《刘总记》：赵染杀鲁徽，后寇北地，梦徽大怒，引弓射之。染惊悸悟，旦将攻城，中弩而死。
　　梦梅玄龙
　　【续搜神记】
　　桓誓，字明期。居豫章时，梅玄龙为太守，先以病矣，誓往看之，语玄龙云，吾昨夜忽梦见君著卒衣来迎我。经数日，复梦如先。云二十八日当拜。二十七日，桓忽中恶，就玄龙索麝香。玄龙闻，令作凶具。二十七日桓亡，二十八日玄龙卒。
　　梦宣咸
　　【赵书】
　　后赵宣城卒五年，石虎梦见咸，涕泗属其子奋曰，非心虑所远也。通梦之言，信而有徵。奋令何在？左右对曰，为赵郡守，于是即拜廷尉，为太常。才力不及父，因咸梦而登列卿也。
　　梦侯子瑜
　　【火敦煌录】
　　凉文王张骏，梦一人须眉皓白，自称子瑜，曰，地上之事付汝，地下之事付我。王寤，闻之有侯子瑜先死。得其曾孙亮，以为祁连令。
　　梦谢灵运
　　【宋江少虞类苑】
　　江南边镐初生，其父忽梦谢灵运持剌来谒。自称前永嘉守，修髯秀彩，骨清神竦，所披衣巾，轻若烟雾，曰，欲托君为父子，顷寄浙西飞来峰番译《金刚经》。然具经流分，中有未合佛旨处，愿寄君家刊正。无他祝，慎勿以荤膻啖我。及七岁，放我出家为真僧，以毕前经。梦讫，镐生，眉貌高古，类梦中者。父爱之，小字康乐。成童聪敏，好文字，尽若夙诵，坚求出家。其亲不肯，以荤迫之。初不能食，后亦稍稍。及冠翘秀，娈姻者众，双亲强而娶焉。后嗣主，爱其博雅，累用之。然而柔懦寡断，唯好释氏。初从军平建州，凡所克捷，惟务全活。建人德之，号为边罗汉。及克湘潭，镐为统军，诸将欲纵掠，独镐不允。军入其城，巷不改市。潭人益嘉之，谓之边菩萨。及帅于潭，政出多门，绝无威断，惟事僧佛，楚人失望，谓之边和尚。
　　梦刘仁赡
　　【南唐书】
　　《义死传》：刘仁赡出镇寿州，周师围之，坚守不可下。及卒，世宗制曰，刘仁赡尽忠所事，抗节无亏。前代名臣，几人可比。予之南伐，得尔为多。乃拜仁赡检校太尉，芜中书令，天平军节度使。仁赡不能受而卒。遣使吊祭，丧事官给，追封彭城郡王。元宗闻仁赡卒，哭之恸。及赠大师，焚其诰曰，鬼号有知，鉴周惠助，歆吾命邪？夜梦仁赡拜墀下，若受命然。
　　梦曹武
　　【南史】
　　曹武虽武士，颇有知人鉴。梁武及崔慧景之在襄阳，于时崔方贵盛，武性俭啬，无所饷遗。独馈梁武，谓曰，卿必大贵，我当不及见，今以弱子相托。每密送钱物并好马。时帝在戎多乏，就武换借，未尝不得，遂至十七万。及帝即位，忘其惠。天监二年，帝忽梦如田胜下行，两边水深无底，梦中甚惧，忽见武来负武帝得过，曰，卿令为天下主，乃尔忘我顾托之言耶？我儿饥寒无衣，昔所换十七万，可还其市宅。帝觉，即使主书送钱还之，使用市宅。
　　梦贺岳
　　【北史】
　　《贺岳传》：陈悦自杀岳俊，精神恍惚，不复如常。恒言我睡，即梦岳语我，兄欲何处去，随逐我不相置。因此弥不自安，而致败减。
　　梦嵇侍中
　　【元史】
　　赵松雪，延元年，十一月十九日，彰德朱长孺道邦人之意，求书晋嵇侍中之庙六字。余每叹其忠节，不辞而书之，运笔如飞，若有神助。是夜京口石民瞻。馆于书室中，梦一丈夫晋衣冠，蓬首玄衣，流血被面，谓民瞻曰，我稽侍中也。今日赵子昂为余书庙额，故来谢之。民瞻既觉，犹汗血，亦异事也。
　　梦王子树
　　【北史】
　　魏咸阳王子树死，舍人李昭奉使秦州，至潼关驿，夜梦树云，我已诉天帝，待卿至陇，终不相放。昭觉恶之，及王陇口，为贺拔岳所杀。
　　梦石虎
　　【密齐笔记】
　　慕容隽梦石虎啮其臂，命发其墓，剖棺出尸，蹑而骂之，使阳约数其淫酷之罪，鞭之，弃于漳水。
</div>
    <div class="pagination">
<a href="永乐大典残卷_page215.html">上一页</a><span>...</span><a href="永乐大典残卷_page211.html">211</a><a href="永乐大典残卷_page212.html">212</a><a href="永乐大典残卷_page213.html">213</a><a href="永乐大典残卷_page214.html">214</a><a href="永乐大典残卷_page215.html">215</a><span class="current-page">216</span><a href="永乐大典残卷_page217.html">217</a><a href="永乐大典残卷_page218.html">218</a><a href="永乐大典残卷_page219.html">219</a><a href="永乐大典残卷_page220.html">220</a><a href="永乐大典残卷_page221.html">221</a><span>...</span><a href="永乐大典残卷_page217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
