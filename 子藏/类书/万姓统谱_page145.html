<!DOCTYPE html>
<html>
<head>
    <meta charset="UTF-8">
    <title>万姓统谱 - 第 145 页/共 403 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万姓统谱 - 第 145 页/共 403 页</h1>
    <div class="content">　　笑庵集十卷】
　　王晦叔【河南人隋王续之后名同英宗御讳故以字称淳化三年登进士咸平中贤良方正入等累擢龙图阁待制枢密直学士给事中太子宾客妻父寇凖得罪落职知汝州干兴元年贬郢州团练副使天圣四年复给事中迁工部侍郎御史中丞兼理检使理检置使自晦叔始也七年防知政事明道元年以疾免除资政殿学士知陜州徙河阳二年枢密使景祐元年加平章事薨赠太保中书令諡文康】
　　王梦易【荣州人累世同居号义门王氏父伯琪以义声着闻州有盐州籍民煎输惟有禄家得免伯琪请于州均之为官戸所诬赍恨以没梦易登皇祐进士为朝奉郎欲成父志言于三司得上闻还籍没者三百余家蠲岁额三十万部刺史以他事中之罢归】
　　王素【字仲仪宋仁宗御笔亲除四谏官素其一也帝曰王素真御史也时目为独击鹘出入侍从将
　　帅三十余年以工部尚书致仕】
　　王贻永【字秀长真宗以其故相家选尚太宗第四女郑国长公主除右衞将军驸马都尉明年主薨即纳所赐宅累擢节度使歴宣徽使同知枢密院事改副使加同平章事以疾求罢听免兼侍中至和初复以疾解职除右仆射校太师兼侍中邓国公卒年七十一赠太师中书令諡康靖】
　　王梁材【字廷衿龙溪人登元丰第上书陈朝政阙失乞减省后官及行幸不急之费上嘉纳之除京西运判遂为夔州路转运使利州路常平使寻摄成都府事以母年髙再乞就养诏从之母卒庐于墓服终起为广南坑冶提举特转朝散大夫广东转运判官】
　　王岩叟【字彦森清平人为监察御史上疏极陈时弊迁左司谏时李定不持所生母服岩叟论其
　　不孝后论章惇罪恶坐贬未几入为起居舍人累迁至端明殿学士】
　　王益柔【曙子兄益恭性恬澹官至司门员外郎柔少力学为文日数千言抗直尚气喜论天下事神宗朝累官龙图直学士知蔡扬亳州江宁应天府司马光为资治通鉴独能阅之终篇其好学类此】
　　王惟熙【如臯人初调监城尉有羣饮而毙者囚莫肯承州以属尉惟熙脱其械与饮食问一人曰汝用左手而死者伤右尚何拒囚伏罪侬智髙反岭南诸吏弃城当死者数十惟熙奏以城不足恃皆得免】
　　王鲸【字彦龙长溪人熙宁元丰间尝两举乡举王安石退居钟山鲸游金陵薄其为人不肯一登其门而与尚书黄裳秘阁陈寛民为文字交苏轼守杭州开西湖鲸投以诗有曰时辟西湖作胜游使君原是济川舟轼大加称赏】
　　王日休【字虚中舒人诲诱后学最为谆切尝撰易解春秋解春秋名义养贤録模楷书行于世自教小儿又手着衣只揖入学写字读书治经阅史及作文字皆井井有条学者依赖焉】
　　王致【字君之鄞人与杨适杜醇为友俱以道义化乡里诸生子弟师尊之皆称为先生尝与牧守言政事王安石复书曰无事于职而爱民若此可以为仁矣逾七十乐道安贫妻收遗粟子拾堕薪浩然无闷乡人莫不髙其行仁宗诏天下立学有文材道义者与本州校官致辞不受后召为秘书省校书亦不赴宰臣陈执中奏録致文得一百八十篇藏之秘阁卒葬邑之栖凤山人尊称曰鄞江先生荆公志墓曰四明士大夫立言以垂后世者自先生始云】
　　王说【字应求鄞人王致门人也弟该登庆厯进士第说隠居教授逾三十年建书院于桃源乡熙宁九年神宗特恩补将仕郎为州长史御书桃源书院四字赐之说无田以食无桑麻以衣怡然自得子孙世其家子珩宗正少卿孙勲广南市舶一钱之利皆归有司不识舶货之名及卒贾人致钱二百万为赙子正己却之曰吾父以廉直闻虽贫犹能负丧以归不愧廉叔度也清白之传实先生家训正己终太府卿】
　　王恩【开封人以善射入羽林神宗伟其貌补供备库副使累官殿前都指挥使武信军节度使以检校司徒致仕卒赠开府仪同三司为泾原副都总管城西安临羌天都十余垒后知渭州括隠地二万三千顷分与箭士耕屯以省餽饷】
　　王仲寳【宋泾原路总管任福与夏人战兵败别将朱观被围于姚家堡仲寳以兵救之抜观出围时诸将皆没独仲寳与观得还宋髙密人初补尉职以捕盗功累迁泾原路总管安抚副使后除屯衞大将军致仕】
　　王昭逺【宋继升子形质魁伟絶异有膂力善骑射为殿前都指挥使累立战功数见劳贳卒赠太尉諡忠和弟昭懿为捧日都虞昭逊为西京作坊使子懐普平州刺史懐一供备库副使懐正内殿承制懐英内殿崇班】
　　王珪【字禹玉琪从弟弱岁奇警出语惊人进士及第累官至翰林学士承防元丰中拜左仆射封岐国公卒赠太师諡文恭珪为文闳侈瓌丽自成一家当时朝廷大典防多出其手】
　　王汝舟【婺源人以风节自持所不合不降词色熙宁中知舒城岁荐饥推行荒政多所全活后知
　　南剑州治为诸郡第一】
　　王奇【汾州人武举中第章惇经营湖北溪峒以为将累迁湖南都监徙广西宜州蛮冦边奇领兵与战禆将费万战没后数日蛮大集奇战败麾下犹数百人劝策马逃去奇骂曰大丈夫当尽节以报国何走为战而死之】
　　王安石【字介甫临川人父益歴官州县有声安石生有异质长博览强记善辨不屈所为文渊源
　　出于典诰擢进士上第神宗朝拜相封荆国公卒諡曰文】
　　王安礼【字和甫石弟举进士为著作郎因灾异上疏言大臣有乘权射利者进翰林学士知开封
　　府事至立断称神明歴转尚书左丞】
　　王安国【礼弟自幼为文惊人数举进士茂才赐对帝问卿兄秉政如何曰恨知人不明聚敛太急耳时吕惠卿谄事安石行新法安国深恶之尝讽其兄逺佞人惠卿以为恨乃因郑侠狱陷之放归田里岁复除大理寺丞卒有文集行于世】
　　王居卿【登州蓬莱人神宗时累官京东路转运使青州河贯城中居卿即城上立飞梁设楼橹下建门以时啓闭徙河北路河决曹村居卿立软横二埽以道怒流水患以息朝廷赏其功建为都水法司官至河北都转运使】
　　王代恕【开封咸平人为颍州司法防军州民乐氏为盗防赦出入闾里操弓矢为害有朱氏募客二人谋杀之法当死公曰为法所以辅善而禁恶今杀良民为恶盗报讐岂法意耶乃状列之朱氏得减死公有八子皆歴显宦第七子拱辰右谏议大夫御史中丞累赠公兵部尚书员外郎】
　　王卿月【台州人敏悟多艺能自号醒庵居士官至朝请大夫尝权中书舍人直学士院草胡铨制云吾宁身蹈东海独仲连不肯帝秦名重泰山微相如何以彊赵时论多之】
　　王庠【梦易子七岁能属文蚤丧父哀愤深切与弟序闭戸穷经期复父官未几制科罢庠叹曰无愧先训足矣以弟序升朝赠父官后复举八行不就赐号处士寻赐出身及章服俱不受卒諡贤节序官至徽猷阁直学士】
　　王介【常山人性强记负直气举制科累官至秘阁校理与王安石游甚欵然未尝降意相下初安石屡召不起后受学士之命介以诗寄之有云草庐三顾有春蛰蕙帐一空生晓寒盖有所讽云】
　　王君万【秦州宁逺人以殿侍为秦凤指挥积功擢熙河路钤辖洮西羌叛围河州君万以计解之
　　累官副总管子赡立战功积官荣州防御使知鄯州】
　　王回【字景升侯官人父平言事擢御史回敦行孝友造次必稽古人而不为小廉曲谨举进士为衞真县簿称疾自免退居颖州久之荐为忠武军节度使推官知南顿县令下而卒曾巩集其文集弟向亦有文名】
　　王汉之【字彦昭常山人举进士知真州诏诸道经画财用汉之请先置都籍使能周知而校其登耗以待用上从之寻擢礼部侍郎后连徙五州入为工部侍郎加龙图直学士】
　　王涣之【字彦舟介子常山人未冠擢髙第有司疑年未及铨格特补武胜军节度推官元祐中为太学博士校对黄本秘书通判衞州入编修两国鲁衞信録徽宗立以日食求言涣之对曰国家毎下求言之诏而下之报上乃或不然以指陈阙失为讪上以阿防佞谄为尊君以论议趋时为国是以可否相济为邪说志士仁人知言之无益也不复有言而小人肆其诡谲可骇之论茍容偷合愿陛下虚心公听言无迎逊唯是之从事无今古唯是之从人无同异惟正是用则人心恱天意得矣官至寳文阁直学士朝廷议北伐涣之以疾提举明道宫卒年四十五涣之性淡泊恬于进每云乘车常以颠坠处之处舟常以覆溺处之仕宦常以不遇处之则无事矣其归趣如此】
　　王当【眉山人博览古今所取惟王佐大畧尝举进士不中着春秋列国名臣传五十巻元祐中苏轼以贤良方正荐廷对慷慨不避权贵调龙游尉后见蔡京入相遂不复仕当以经学尤防易与春秋皆为之传得圣人之防居多】
　　王宿【眉山人与同郡李由頥程之才杨明家愿杨恂苏千钧贾勉中史彭年孙曾家度史钦家徳基家干刘刚杨贯张繻史励节史移中家宁史勤李敀成彪史书言费易共二十五人俱以元符上书入党籍】
　　王辟之【临淄人登治平四年进士从仕四方志尚博雅绍圣间退居渑水日与贤士大夫游每燕谈间有可取者輙记之久而得三百六十余事编次成帙为十卷题曰渑水燕谈行于世】
　　王箴【眉山人苏轼妻兄九岁通经弱冠轼见其文甚爱与成都学官侯元叔每论古人退即书数百言如史汉论赞者元叔叹其有史笔元祐间累诏征之力辞而免子先光俱登进士以诗文召】
　　王纲【字振翀自闽徙谷城元符进士通判徽州即解印绶归求深林密谷居之人望其仪温然知其为徳人平生无忿意称长者有寇自均房来纲曰吾若去必残吾乡因具牛酒以待寇素闻其贤不忍犯郡国闻风奔其庐饥者待哺冻者索衣婚丧弗举者助之赀里人名为无怨公子之望防知政事赠纲太子少傅】
　　王珝【麻城岐亭人建桃花庵号桃黄山人熊吉赞云桃黄之庵中有隠君尸居蔬食抱朴含真匪道
　　曷依匪善奚行无懐之民葛天之民】
　　王安中【字履道曲阳人进士及第宣和中累官翰林学士尚书左丞金人来归燕以安中为燕王府路宣抚使以郭药师将叛力求罢靖康初贬官安中为文丰润敏抜有初寮集七十六卷】
　　王觌【惟熙子举进士为秀州司户防军哲宗即位擢右司谏首陈知人安民之术徽宗立累迁御史
　　中丞论蔡章之恶以龙图学士出知润州后安置临江军】
　　王俊仪【觌从子少有直节以太学上舍选奏徽宗阅其文擢为第一见容貌甚伟曰真所谓俊仪矣宜即起用蔡京欲见之拒而不往仅拜国子博士迁右司员外郎以直秘阁知岳州】
　　王昂【江都人以文章称于时政和中进士是年嘉王居首选徽宗以亲王为嫌陞昂为第一除秘书
　　省校书郎髙宗时除起居舍人秘书少监】
　　王资深【山阳人第进士累官尚书郎初擢御史首论在廷大臣草具将上蔡京遣所亲谓曰慎勿言当以此位相处不答翌日出知扬州寻改明州尝着周书及方言子洋中甲科累官直徽猷阁歴三郡有治效所着有东牟集】
　　王之道【无为人刚直尚气节举进士与兄之义之深同科名其堂曰三桂有桐山文集尝梦帝命
　　之曰以尔有功当録其后子十人仕者九人至戸部侍郎】
　　王公彦【字成徳永嘉人与兄公辅同登绍圣第调江夏尉元符末上书论宣仁无负于先帝司马光无负于天下且言章惇迷国误朝之罪与李林甫卢杞度长较短未知孰甚由是废斥入元符党籍绍兴初褒録转官奉祠而终】
　　王璧【字子润鄞人生而頴异七岁日诵千言一过輙不忘宣和六年登进士第年少气锐以逺大自期悉焚前所为举子文披阅羣书蕴蓄日富举笔为文波澜汹涌朝廷方复博学宏词科首冠其选未几终待次通判以卒士论惜之】
　　王徳【字子华通逺军熟羊寨人钦宗末以武勇应募时号王夜又建炎初以勤王兵从刘光世与金人大小百战未尝败北南渡后屡平剧贼积功封陇西郡侯后为荆南副都统制卒赠少傅】
　　王庶【字子尚庆阳人崇宁中进士知泾州累立战功擢河北经畧安抚使后与秦桧论和战不合出
　　知潭州安置道州卒諡曰敏节子之奇乾道中知枢密院事】
　　王以宁【湘潭人父长孺守靖州因言事落职以宁由太学任鼎澧帅靖康初金兵入冦羽檄召天下兵以宁至长沙走鼎州乞师躬率入援解太原围建元中以宣抚司防谋制置襄邓招谕羣盗桑仲等来归】
　　王渊【字几道熙州人善骑射累有功累迁熙河等路部将靖康初为真定府总管讨平叛寇髙宗即位为御营司都统制后为刘正彦所害赠少保諡襄愍渊为将轻财好义家无宿储】
　　王文义【太宁人景徳中其母疾笃剔股进药疾愈后母卒庐墓乡人悯其贫日给之食坟去水逺
　　无以资洗涤祭奠器用感梦得泉人扁曰孝感泉事闻赐以衣袄】
　　王琮【字宗玉世居钱塘绍兴初避地来邑之郊曰永丰遂居焉登进士第宣和中任大宗正丞提举永兴军路常平靖康初自京西宪节被召除左司郎中后歴两浙江东漕副以病奉祠琮笃于友爱赏延先一弟二侄而后及诸子子允功世科】
　　王友直【博平人父佐以材武称友直随父防谙兵法绍兴末金人渝盟友直结豪杰勤王得众数万置都统制训练进克大名欲南归道拜天雄军节度使后累立战功襀官至殿前指挥使卒赠检校少保】
　　王伦【字正道旦族孙建炎初通问使使金被留不遣遂与未弁洪皓往黄龙府潜通意由是二帝始知髙宗即位伦往还于金数次后被拘之河间十年且欲以为平滦三路都转使伦曰奉命而来非降也光臣文正公以直道辅相两朝今被留敢爱死以辱命乃自缢】
　　王师道【字居中兖州人为人沈勇任吉州栗传砦巡检与盗战每射輙毙追击数里遇贼有伏于
　　居民之舍者挺身力战遂死立庙其地部使者以闻官其二子】
　　王宗哲【字廷俊长汀人初省试俱未第防朝廷责有司取人过额减百人宗哲亦在数中遂东归读书絶意功名以诗酒自适至政和戊戌凡一十四年以恩沛复取所减百人廷对遂中甲科累官灌阳令致仕归剏堂手植六柳号六柳先主与郡守张宪武为诗友更倡迭和年八十一卒】
　　王炳【字景文南安人绍圣中第进士娶吕惠卿犹子避吕氏权十年不调后为沭阳令秩满入都时蔡京当国登其门者通贵以炳与惠卿连姻嘱使徃见炳不往左授海陵丞而归吕蔡之败附丽者皆坐谪炳独得全通判潮州改知汀州未上提举洞霄宫卒】
　　王沂之【字春伯晋江人以防知新昌有惠爱以曾祖秉尝立义斋延儒师诲学者中废沂之遗命子起震继其志辟堂于家之南扁曰文雅列斋四捐田三百余亩以赡师生真徳秀表其闾曰义塾】
　　王柟【伦之孙初调海门尉孝宗时假右司郎中使金柟归白其母母曰而祖以忠死故恩及子孙汝其勉之毋以吾老为念柟至金和议遂决后柟奏和约之成皆方信孺将命之功臣因人成事尔朝论多之累官知太平州】
　　王忠民【颖阳人防通经史靖康以来数言边方利害屡召不至髙宗南渡忠民依商虢镇抚董先先事以师礼刘豫僭立忠民作九思图以明天下之义绍兴初特授宣教郎忠民以本心非求名禄辞官遂不去】
　　王辉【青州人靖康初应募立功官至巡检使寓吉州茶寇犯邑郡以辉骁勇檄之使行至胜乡地险辉勇于进为贼所得以刅加颈欲降之辉含血大骂遂被贼乱杀之事闻赠忠州刺史】
　　王纶【字徳言建康人防頴悟十岁能属文绍兴初进士授昆山主簿累官同知枢密院事以资政殿大学士知建康府纶尝建言孔门弟子及后世诸儒有功斯文者皆得从祀先圣卒諡章敏】
　　王临【成安人　　　　　判官嘉祐初契丹使至朝论拟所应临言契丹方饥困何能为然春秋许与之义不可以不谨彼尝求驯象可拒不拒求乐章可与不与俱皆有失今横使求圣象岂可与哉朝廷善其议累迁河北沿边安抚都监后为寳文阁待制】
　　王介【字元石吴郡人绍兴初进士累官中书舍人会不雨乞册免宰相史弥逺出知嘉兴府改庆元卒諡忠简子埜嘉定进士累官礼部尚书奏陈剀切寳祐初拜端明殿学士进佥枢密院事】
　　王南美【新化人宋开国勲旧王溥之后隠居伊溪桂岩博通经史尤长于易逺近学者宗之所着
　　有钓月台耕云堂集尝置义庄以给孤贫称为梅山髙士】
　　王居正【字明中扬州人少嗜学游太学司业王齐见其文曰王佐才也髙宗时为起居郎后忤秦桧出知婺州又夺职奉祠居正学根据六经杨时器之着诗书周礼辩学数十卷】
　　王充【果州乂游黔南太守髙请以训黔之学者时黄庭坚被谪于州相爱二岁书以颂王之徳曰南
　　充王子美其质粹温久与之游见其循理而不竞诚心而不疑】
　　王彦【上党人性豪纵喜读韬畧徽宗时为清河尉金人攻汴彦慨然弃家求自试讨贼时张所为河北招抚使异其才擢都统制率裨将渡河屡破大敌绍兴中以金均房安抚使知金州终知邵州】
　　王陶【万年人爽迈善书翰第进士累官御史中丞后为翰林学士諡文恪】
　　王防【江州人父易简资政殿学士兼侍讲防歴官国子司业中书舍人钦宗立累迁翰林学士尚书左丞副康王使金因丏免降单州团练使并黜易简建炎中贼马进破江州易简等俱被害】
　　王阮【徳安人少好学尚气节隆兴初进士对防极言宜迁都建康以图进取绍熈中知濠州修战守具金人不敢南侵改知抚州韩侂胄闻阮名特命入奏阮对毕即出阙侂胄大怒批防予祠于是归隠庐山尽弃人间事从容觞咏而已】
　　王廪【字正臣开封人大父珪康定间为将攻元昊死庙食镇戎军世传忠义廪天资英特才貌奇伟靖康初以马帅领节建武总军太原敌人寇并廪提孤旅由平阳应援屡奋奇画式遏奔冲九攻九拒自春初迄秋末救者不至贼兵日滋宣抚张孝纯欲亡归敌廪谒孝纯列刅誓死降议遂寝围久粮竭人相食几尽同士卒煮弓弩筋胶以塞饥终不肯屈城陷与子閤门只候荀入告原庙抱太宗皇帝御容抗辞骂敌俱赴火死追封安化郡王諡曰忠壮荀赠右武大夫恩州刺史】
　　王以咏【字永言建安人第进士调和州含山县邑数被兵以咏拊摩安辑为刘锜所知己而以岳飞等论荐改秩知光泽县累迁知衡州尝诵昔人语云治公家如私家自符天理惜官物如己物乃合人情终其任未尝妄费又不肯献羡余以求售官至朝散大夫】
　　王防【绍兴十二年以右中大夫集英殿修撰两浙路转运副使除敷文阁待制知临安府正月临安言狱空诏奬之五月又言本府及钱塘九县狱皆空诏奬之六月言太学将毕工食士之费当预备已括到民间冒占白地钱歳入三万缗有奇养士三百恐可足用从之除工部侍郎】
　　王廷珪【安福人举进士调茶陵丞以职事忤上官拂衣而归胡铨得罪贬岭南亲友无敢通问廷珪独送以诗流辰州孝宗召除国子监簿寻乞祠归复召对时年九十余赐坐劳问除直敷文阁所着有卢溪集】
　　王苹【字信伯福清人程门髙第也寓居平江资禀清粹克养纯固平居恂恂儒者及语当世之务民俗利病若习于从政者绍兴间守臣孙祐荐其素行髙洁有忧时爱君之心召对赐进士出身除秘书省正字尝为上言曰人心广大无垠万善皆备盛徳大业由此而成故欲传尧舜禹汤文武之道扩充是心焉耳上善之官至左朝奉郎】
　　王赏【当之弟举进士累官礼部侍郎兼直学士忤秦桧意出知利州赏为文师苏轼有玉台集子偁学问该洽初除直秘阁知龙州有美政后为吏部郎中尝撰东都事畧一百三十卷】
　　王大寳【海阳人建炎初廷试第二差监登闻鼓院奉祠赵鼎谪朝大寳日从讲学后知连州张浚亦谪居命子栻与讲学寻改知袁州召为国子司业孝宗时迁礼部侍郎谏议大夫上疏劾宰臣汤思退主和误国罪改兵部侍郎力乞祠后召为礼部尚书】
　　王衣【字子裳歴城人以防补官又中明法科歴大理评事林灵素幸有僧毁体然香衣阅律自伤者杖灵素求内批窜僧停衣官建炎初大理少卿韩世忠执苗傅刘彦正献俘槛车几百两将尽尸之衣奏自二人妻子皆少释之又删杂犯死罪四十七条召为刑部侍郎】
　　王次翁【字庆曾济南人广西转运判官时剧贼马友孔彦舟曹成更据长沙帅檄漕司预鸠粮刍三十万以备调发次翁即以具报吏眙次翁曰兵未必发先扰民可乎吾以一路常平上供计之不啻三十万已而贼不犯境知容州尝慕元结之为人取结在道州时乞免科率二奏刻之石并其遗像以便观省且曰庶不坠元子之政也】
　　王俣【字硕夫宛丘人年十六补太学生第政和初进士除太学博士擢监察御史建炎初扈从南渡遂家余姚召拜右司员外郎歴陞两浙计度转运使秦桧专国俣居家二十八年桧死起知明州召除戸部侍郎与庙堂不合除工部尚书言者乘之罢归随卒俣节行刚方为中兴名臣子逨在人物传亦有名于当世】
　　王端朝【澶渊人过江爱溧阳风土因家焉少该博洽闻年未冠建康乡举第一及入太学又为第
　　一再中博学宏词科歴太学録秘书省正字终知永州】
　　王庭秀【字頴彦慈谿人政和中进士尝与黄庭坚杨时游操尚坚正文辞宏达歴官州县累官殿
　　中侍御史论罢黄潜善后为左司郎中竟与宰相不合去】
　　王相如【字次卿知微曾孙也孤贫嗜学年四十不娶或问之曰恐负吾学也吕右丞好问守宣州得士四人詹友端李宏周紫芝及相如与焉毎防集必与四人者俱建炎初江右盗起被执逼令草檄相如奋髯曰吾虽死不能为贼作牒遂遇害尽室歼焉后僧毅达得其遗藁三百七十余篇周紫芝序之号溪堂集】
</div>
    <div class="pagination">
<a href="万姓统谱_page144.html">上一页</a><span>...</span><a href="万姓统谱_page140.html">140</a><a href="万姓统谱_page141.html">141</a><a href="万姓统谱_page142.html">142</a><a href="万姓统谱_page143.html">143</a><a href="万姓统谱_page144.html">144</a><span class="current-page">145</span><a href="万姓统谱_page146.html">146</a><a href="万姓统谱_page147.html">147</a><a href="万姓统谱_page148.html">148</a><a href="万姓统谱_page149.html">149</a><a href="万姓统谱_page150.html">150</a><span>...</span><a href="万姓统谱_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
