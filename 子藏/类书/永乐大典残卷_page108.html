<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 108 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 108 页/共 331 页</h1>
    <div class="content">　　【武元衡诗】
　　《寒食下第通简长安故人》：柳挂九衢丝，花飘万家雪。如何憔悴容，对此芳菲节。寒食都人重胜游，相如独自闭门愁。尝闻娄护因名达，君试将余问五侯。
　　【孟郊诗】
　　《独宿岘首忆长安故人》：月迥无隐物，况复大江秋。江城与沙村，人语风飕飕。岘亭当此时，故人不同游。故人在长安，亦可将梦求。《将见故人》：佳人季夏中，及此百余日。无日不相思，明镜改形质。宁知仲冬时，忽有相逢期。振衣起踯躅，鶁鲤跃天池。
　　【张籍诗】
　　《赠故人马子乔》：踯躅城上羊，攀隅食玄草。俱共日月辉，昏明独何早。夕风舒野箨，飞尘被长道。亲爱难重见，怀忧坐忘老。寒灰灭更燃，夕华晨更鲜。春冰虽暂解，冬水复还坚。佳人舍我去，赏爱长绝弦。欢至不留日，感物即伤年。松生垅坂上，百尺下无枝。东南望河尾，西北望昆崖。野风振山籁，鸣鸟夜惊离。悲凉贯年节，葱翠恒若斯。安得草木心，不怨寒暑移。种橘南池上，种杏北池中。池北既少露，池南又多风。早寒逼晚茂，衰根满秋容。湘滨有灵鸟，其字曰冥鸿。一抛缯缴痛，长别远无双。皎如川上鹄，赫似渥中丹。宿心谁不欺，明白古所难。凭虚观皓露，洒酒荡忧颜。未念平生意，穷光不忍还。淹留徒攀桂，延伫空结兰。双剑将离别，先在匣中鸣。烟雨交将夕，从此忽分形。雌沉吴江里，雄飞入楚城。吴江深无底，楚阙有崇扃。一为天地别，岂宜限平明。神物终不格，千祀傥还并。《寄汉阳故人》：知君汉阳住，烟树远重重。归使雨中发，寄书灯下封。同时买江岛，今日别云松。欲问新移处，青萝最此峰。《没蕃故人》：前年戍月支，城上没全师。蕃汉断消息，死生长别离。无人收废帐，归马识残旗。欲祭疑君在，天涯哭此时。《寄故人》：静曲闲房病客居，蝉声满树槿花疏。故人只在蓝田县，强半年来不得书。《逢故人》：山东二十余年别，今日相逢在上都。说尽向来无限事，相看摩捋白髭胡。《边上送故人》：百战一身在，相逢白发生。何时得佳信，每日算归程。走马登寒垅，驱羊入废城。羌歌三两曲，人醉海西营。
　　【方玄英诗】
　　《酬故人陈又都》：远别那无梦，重游似有期。半年乡信到，两地赤心知。坐久吟移调，更长砚结澌。文人才力薄，终怕阿戎欺。《送乡中故人》：少小与君情不疏，听君细话胜家书。如今若到乡中去，道我垂钩不钓鱼。
　　【许浑诗】
　　《京口闲寄京洛故人》：吴门烟月昔同游，枫叶芦花并客舟。聚散有期云北去，浮沉无计水东流。一樽酒尽青山暮，千里书回碧树秋。何处相思不相见，凤城宫一作龙阙楚江楼。
　　【赵嘏诗】
　　《曲江春望怀江南故人》：杜若洲边人未归，水寒烟暖想柴扉。故园何处风吹柳，一雁南来雪满衣。目极思随原草偏，浪高书到海门稀。此时愁望情多少，万里春流绕钓矶。
　　【张乔诗】
　　《寄维扬故人》：离别河边绾柳条，千山万水玉人遥。月明记得相携处，城锁东风十五桥。
　　【李频诗】
　　《秋日江上思归寄故人》：萧条对秋色，相忆在林泉。木落病身起，潮平归思悬。凉钟山顶寺，暝火渡头船。此地非吾土，淹留又一年。
　　【许棠诗】
　　《留别故人》：孤立本不偶，非惟今所难。无门一作闻闲共老，尽日泣相看。鸟畏闻，花残一作愁背牡丹。何人知此计，复议出长安。
　　【陈陶诗】
　　《江上逢故人》：十年蓬转金陵道，长哭青云身不早。故乡逢尽白头人，清江颜色何曾老。
　　【黄滔诗】
　　《钟陵故人》：滕王阁下昔相逢，此地今难访所从。唯爱金笼贮鹦鹉，谁论铁柱锁蛟龙。荆榛翠是钱神染，河岳期须国士钟。一筋鲈鱼千古美，后人终少继前踪。《寄怀南北故人》：秋风昨夜落芙蕖，一片离心到外区。南海浪高书堕水，北州城破客降胡。玉窗桃凤佳人老，绮陌啼莺碧树枯。岭上青岚陇头月，时通魂梦出来无。
　　【周贺诗】
　　《早春越中留故人》：此行经岁近，唯约半年回。野渡人初过，前山云未开。雁群逢烧断，林色映川来。清夜芦中客，严家旧钓台。《留别南徐故人》：三年蒙见待，此夕是前程。未断却来约，且伸临去情。潮回滩鸟下，月上客船明。他日南徐道，缘君又重行。
　　【韦庄诗】
　　《江上逢故人》：前年送我曲江西，红杏园中醉似泥。今日逢君越溪上，杜鹃花发鹧鸪啼。来时旧里人谁在，别后沧波路几迷。江畔玉楼多美酒，仲宣怀土莫凄凄。
　　【吴融诗】
　　《长安逢故人》：岁暮长安客，相逢酒一杯。眼前闲事尽，心里故山来。池影含新草，林芳动早梅。如何不归去，霜鬓共风埃。
　　【李建勋诗】
　　《细雨遥怀故人》：江云未散东风暖，溟正在高楼见。细柳缘堤少过人，平芜隔水时飞燕。我有近诗谁与和，忆君狂醉愁难破。昨夜南窗不得眠，闲阶雨滴向灯坐。
　　【厉霆诗】
　　《客中逢故人》：客愁无次第，相见各依依。旧路经年别，故乡何处归。风高寒木落，山暝夕阳微。彼此无依倚，何人重布衣。
　　【张窈窕诗】
　　《寄故人》：澹澹春风花落时，不堪愁坐更相思。无金可买长门赋，有恨空吟团扇诗。
　　【符蒙诗】
　　《旅夜怀故人》：羸形对寒影，即此更何亲。半夜枕前泪，穷秋乡外身。雨余岚色动，风静月华新。故友谁相忆，年来入梦频。
　　【僧怀楚诗】
　　《送新平故人》：常听仓庚思旧友，又因蝴蝶梦生涯。一千余里河连郭，二十六峰寒到家。阴岛宜分东虢虎雁，晴楼高入上阳鸦。姜原庙北与君别，应笑薄寒悲落花。
　　【宋眉山唐子西集】
　　《北归至广州寄惠州故人》：陈伯修，李文辅，梁昭德归心如跃马，奋迅不可驻。别情如放猿，已去犹反顾。三年孺子社，数借柱史书。好在五噫孙，善保千金躯。旧来谈天口，老去尽地力。万里不相忘，寄声问眠食。
　　【骑省徐铉集】
　　《赠维杨故人》：东京少长认维桑，书剑谁教入帝乡。一事无成空放逐，故人相见重凄凉。楼台寂寞官河晚，人物稀疏驿路长。莫怪临风惆怅久，十年春色忆维扬。《秦州道中却寄东京故人》：风紧雨凄凄，川回岸渐低。吴州林外近，隋苑雾中迷。聚散纷如此，悲欢岂易齐。料君残酒醒，还听子规啼。
　　【寇忠愍公集】
　　《月夜怀故人》：清夜月初满，藓庭吟更幽。梧桐疏影老，蟋蟀乱声秋。旧国情何极，空江思欲流。故人今底处，危坐独凝愁。
　　【刘彭城集】
　　《颖水作寄陈州诸故人》：不知颖水清如此，欲比逢莱似是非。察见渊鱼宁有意，往来鸥鸟已忘机。济川便乐风波息，洗耳都疑世事违。甚悔衡门临沁水，还思冠者试春衣。
　　【宋景文公集】
　　《拟西出阳关无故人》：雨中柳色醉中迷，上马弯弓散马蹄。阳关门外故人远，独有残阳相伴西。
　　【郑獬郧溪集】
　　《寄并州故人》：年来羁客减欢游，少对清樽浣别愁。社里故人相忆否，夜来归梦到并州。去年寒食柳溪头，着意寻花醉未休。今日天涯最惆怅，满江烟雨吊春愁。
　　【王安石临川集】
　　《戏城中故人》：城郭山林路半分，君家尘土我家云。莫吹尘土来污我，王导传，元规尘污人。我自有云持寄君。陶弘景诗见定林寺注。半分，谓半山也。
　　【李跨鳌先生集】
　　《湖上招故人》：柳影依窗过，荷香拂枕浮。云边山近雨，石下水通秋。白藕离新属斤，嘉鱼落晚钩。还同动情兴，已为扫西楼。
　　【邵子击壤集】
　　《思故人》：芳酒一樽虽甚满，故人千里奈思何。柳挪池阁条偏细，花近檐楹香更多。
　　【强祠部集】
　　居魏岁余，未尝见江乡故人，今李弟无悔，如雄过此，相见甚喜，席间率成短篇呈之：经年大河北，终日故乡心。入耳欣吴语，开怀慰越吟。天寒裘领薄，日暮酒杯深。早晚论边策，长缨试请擒。《新秋夜月寄故人》：客心宜静夜，月色澹新秋。影落三湘水，诗传八咏楼。何穷对酒望，几处卷帘愁。若问相思意，随君万里游。
　　【毛东堂先生集】
　　《逢故人》：落日仍江县，相逢下马鞍。频忧从者病，可奈故人寒。老大囊书脱，平生匣剑乾。长年只少睡，忽漫语盘桓。
　　【陆放翁诗】
　　《新岁颇健寄青城故人》：骄气年来痛自锄，似能略契度关书。神光出眦夜穿帐，胎发满头晨映梳。吾道元知非土苴，此身那可付丘墟。岷山幸有丹炉在，青壁何时共结庐。《晚岁怀故人》：衰髯白尽无添处，病骨癯然欲折时。客抱琴来聊沦茗，吏封印去又哦诗。山横城上势如压，角动楼头声正悲。零落断鸿书不到，岁残何以慰相思。
　　《对酒怀丹阳成都故人》：劳生常羡髑髅乐，死时却悔生时错。花前有酒不肯狂，回首朱颜已非昨。君看古来贤达人，终日饮酒全其真。世间万事竟何有，金樽翠杓差关身。放翁少日无凡客，飞觞纵乐皆豪杰。清歌一曲梁尘起，腰鼓百面春雷发。故人仙去蓬莱宫，鸾丝凤竹醉春风。石帆山下孤舟雪，一段清愁付此翁。
　　【邓栏先生集】
　　《访故人》：扁舟载月随夜风，晓到溪源访老农。水骨借风鸣活活，涧毛被雨绿茸茸。竹萌已削琼瑶白，村酒仍沽琥珀浓。醉倒田间无一事，九衢车马自冲冲。天寒岁暮雨无聊，访戴那辞千里遥。直上洞天三十六，马蹄迤逦步琼瑶。
　　【曹勋松隐集】
　　《简冲啬庵中故人》：寄迹临安久，思归夕梦频。愁多难强醉，病苦故禁人。夜短无清梦，年高叹幼身。山中有道伴，云壑擅余春。
　　【吕本中诗】
　　《祈门道中寄宣城故人》四首：去程归雁两悠悠，行到荒山尽上头。试问中原何处是，只言东北是宣州。风落千山雨夜鸣，时因归梦识宣城。欲知归路行多少？已过徽州第五程。宣城人物未全衰，四士风流世不知。别后略无佳语寄，道中才有数篇诗。詹郎逸气今谁似，李令清言久不闻。独立共传摩诘后，隐居还见伯仁孙。
　　【张椿龄蒲衣集】
　　《寄故人》：浮生难百岁，能得几日月。渐缺口中牙，将衰鬓边发。人情不久长，翻手成胡越。急急早归来，从今好休歇。
　　【袁起岩东塘集】
　　《寄中都故人》：千山叠叠高入天，中有缥纱之神仙。壁立烟容风虎卧，林深洞启云龙潜。长安诗翁有健笔，蜀道客子无新篇。尺书万里寄天远，万一故人曾我怜。
　　【文天祥诗】
　　《寄故人》：溪头浊潦拥鱼虾，笑杀渔翁下钓槎。棹取扁舟湖海去，悠悠心事寄芦花。《愧故人》：九门一夜涨风尘，何事痴儿忽误身。子产片言图救郑，仲连本志为排秦。但知慷慨称男子，不料蹉跎愧故人。玉勒金鞍南上去，天高月冷泣孤臣。
　　【章甫自鸣集】
　　《寄荆南友人》：余生自判一虚舟，未害寻诗慰客愁。梅欲飘零犹酝藉，柳才依约已风流。关心弟妹无黄犬，入梦江湖有白鸥。别后故人相念否，东风应倚仲宣楼。《归自真州，道中用前韵简诸故人》：闲愁生旅怀，薄酒安能陶。蓝舆赴归期，历历山路高。风雨道傍憩，倏然思故交。官闲想聚首，怀我登顿劳。辩论杂嘲谑，诗词兼雅骚。人生几何时，容易生二毛。方今天子圣，登用皆夔皋。愿君各努力，去矣追群豪。我生苦畏事，屏处如逋逃。纵复技痒存，敢念麻姑搔。
　　【陈藻乐轩集】
　　《梦故人》：死生休道隔幽明，梦里相看话旧情。幻出他谁真面目，莫教总是自心成。
　　【华赵二先生南征录】
　　《华岳寄苕溪故人》：昔年分袂江东，系马花梢扑乱红。解佩送行情怏怏，举杯言别恨匆匆。中人以上谁知我，北斗以南唯有公。此去东闽有良便，一书无惜慰羁穷。赵希蓬和：搏沙聚散易西东，览镜颜非旧日红。千里雁邮成杳杳，百年驹隙去匆匆。暮云杜忆谪仙子，夜雪王思安道公。蚕室史迁非有罪，从来文士例多穷。《思故人》：予谪建，不闻西北故人安否。因以诗寄子明叔，询诸子动静。太乙年来落冀并，几多豪杰未成名。尧天日月寄和玉，胡地山川知耀卿。庐六驱风能破屋，陈三平水可倾城。年来幕府勤延揽，何事诸兄未有声。《和前韵》：握手论怀屡合并，自居谪籍玷时名。剡溪无路访安道，北海何人知子卿。千里凭诗驰意马，一樽赖酒破愁城。秋风若有南来雁，未忘故人烦寄声。《在建思蜀道襄汉故人》：十载无人问益之，谁于咳唾觅珠玑。两三千里家何在，三十六峰人未归。将谓抱薪能救燎，果然画饼不充饥。东川恐遇连荣祖，一笑不须论是非。《和前韵》：纵迹江湖问所之，雄文到处写明玑。诗书未得些儿用，豪杰空令众誉归。千里云山飞不到，寸心日夜如饥。几番清梦随蝴蝶，一觉回来又已非。
　　【李大隐先生集】
　　《寄上故人》：交流苕转城，尚想汀洲咏白苹。择胜已居莲社界，归耕恰及杏花春。雕胡映碗抄云子，脍缕堆盘破玉鳞。鲑菜腥咸何足道，未应回首海之滨。
　　【僧文诗】
　　《重逢故人》：不见生公四十秋，中间多少别离愁。重逢宁用伤头白，难得相看尽白头。《晓别故人》：别日不易数，相逢多故情。为吾留一宿，同子话三生。月印秋灯白，霜添夜气清。晨钟缘底事，还又动离声。
　　【苏竳诗】
　　《思故人》：故人不可见，书札报平安。黄菊谁能折，青山独自看。雨生南浦足，秋入五湖宽。岁晚无多事，相看把钓竿。
　　【徐恢诗】
　　《会故人》：江南江北每淹留，懒听寒蝉噪暮秋。句里岂能窥鲍谢，暗中聊解识曹刘。清如老鹤翻秋露，快似神驹略九州。只恐蛟龙得云雨，未容莲社与僧游。毛郎才涌似潮头，莫比寒虫泣夜秋。要上兰台揖班马，不联石鼎玩侯刘。定知有道能医国，稍喜谈禅勘赵州。顾我虽无陶谢手，尚堪述作与同游。
　　【李公明诗】
　　《遇故人》：虚窗桂子打风声，夜酌沉沉夜气清。三十年间不须说，可堪相照发星星。
　　【冯时行诗】
　　《赠故人》：一日如三秋，属君情所专。晨风吹初春，绕屋鹊声乾。得非造物意，怜我徒侣单。放晴速君归，一笑不作难。起携化龙竹，消散枯酸。矫首东山云，行人为我言。言君骑紫马，近在十里间。溪边古松堤，柳破梅飞残。疾走落巾履，欢迎讯平安，津津眉间黄，顾我一灿然。颇云万貔虎，秋戈卧西关。元戎坐帷幄，花幕清书闲。井络天一涯，可以加饭餐。复出群公诗，字字冰雪寒。穷控到深溟，老语觉险难。一读重惊叹，再读醒昏顽。嗟我平生心，文阵无左旃。遽拭涓滴眼，窥此瀛海寰。并驱吾岂敢，愧负百且千。尚能督租赋，用博沽酒钱。日日与君醉，高歌易长叹。再和：煌煌六艺学，兀兀门亦专。耕道宜有秋，而我适旱干。疏鬓日月迈，破裘霜雪单。谁谓四海宽，已觉一饱难。失计堕簿领，署判手为酸。皇家挈天纲，昨下如纶言。冷眼看匠手，雌黄英俊间。华堂玉尘动，绣帘香鸭残。为国得一人，可使天下安。当时呼画师，我愧宁不然。策勋径投笔，守志甘抱关。渥洼万里心，束刍老厩闲。岂无苜蓿盘，可以羞晨餐。岂无芰荷衣，可以备祁寒。天地日漭苍，逢辰谅多艰。世既不吾与，不去良亦顽。摇摇故山心，长风动旌旃。君今门下士，良匠满人寰。与我各相去，何啻一小千。异时白云底，仰君分酒钱。富贵无相忘，勿徒况永叹。
　　【孙觉诗】
　　《寄黄山故人》：鬓毛黑漆面如丹，曾侍亲舆作长官。天禄仇书身长大，江都入梦涕涟涧。窗中山色经秋瘦，枕底溪声入夜寒。三十六峰应好在，何年更得土楼看。
　　【江湖前集】
　　郑仁叔《旅中遇故人》：云薄清溪水，天寒黄叶风。乡关三载别，客路一樽同。旧事如昨日，问年俱老翁。相看今古意，泪冷菊花丛。周端臣《二月芳草碧寄吴中故人》：二月芳草碧，江南新燕来。抚兹良岁时，佳人安在哉？佳人弃我去，杳在天之涯。天涯望不极，丛愁结中怀。翠觞不成欢，玉琴有余哀。西湖春事深，林花为谁开。折花无所赠，三嗅空徘徊。楼前东流水，湛湛生绿苔。去波日千里，还绕姑苏台。凭水寄我思，旦暮肠九回。李泳《新昌逢故人》：草县一相值，忽思倾盖时。年来无限事，别后几篇诗。石乱水流急，竹深烟散迟。兵戈方满眼，我辈欲何之。张至龙《寄苕川故人》：千古长情只翠岑，休谈点石化黄金。秋来国事方尝胆，病后禅机忽上心。老眼看书嫌字细，乾喉饮酒喜杯深。几回空检班衣箧，望断白云天下阴。
　　【江湖后集】
　　薛《入京逢故人》：长贫复羁旅，共爽十年欢。在世谁无累，如君事独难。蹴居怜火后，多病卧春残。纵决归山计，烟萝不疗寒。
　　【江湖续集】
</div>
    <div class="pagination">
<a href="永乐大典残卷_page107.html">上一页</a><span>...</span><a href="永乐大典残卷_page103.html">103</a><a href="永乐大典残卷_page104.html">104</a><a href="永乐大典残卷_page105.html">105</a><a href="永乐大典残卷_page106.html">106</a><a href="永乐大典残卷_page107.html">107</a><span class="current-page">108</span><a href="永乐大典残卷_page109.html">109</a><a href="永乐大典残卷_page110.html">110</a><a href="永乐大典残卷_page111.html">111</a><a href="永乐大典残卷_page112.html">112</a><a href="永乐大典残卷_page113.html">113</a><span>...</span><a href="永乐大典残卷_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
