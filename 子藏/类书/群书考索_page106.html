<!DOCTYPE html>
<html>
 <head>
  <meta charset="utf-8"/>
  <title>
   群书考索 - 第 106 页/共 127 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   群书考索 - 第 106 页/共 127 页
  </h1>
  <div class="content">
   呉越未甞被兵故其地利尤富夫呉越之地自钱氏时独不被兵又以四十年都邑之盛四方流徙尽集于千里之内而衣冠贵人不知其几族故以十五州之众当今天下之半计其地不足以居其半而米粟布帛之直三倍于旧鸡豚菜茹樵薪之鬻五倍于旧田宅之价十倍于旧其便利上腴争取而不置者数十百倍于旧葢秦制万户为县而宋齐之间山隂最大而难治然犹不过三万今两浙之下县以三万户率者不数也【叶学士进卷】
　　荆州地利
　　鄂乃荆州之地于古为瘠自唐以来乃以沃称三国之季呉主孙皓自建业溯流移都武昌而土地埆瘠民间苦之当时謡曰宁饮建业水不食武昌鱼宁还建业死不止武昌居诚以地薄而民穷也据禹贡荆州厥土涂泥厥田下中而武昌乃荆州之壌即宋朝之鄂州则是鄂之瘠振古则然矣然而李唐长庆中崔郾为观察治陜以寛继治鄂以严或问其故曰陜土塉而民劳吾抚之不暇鄂土沃而民剽非用威莫治也夫陜郡古雍州之界厥土黄壌厥田上上而鄂土比之犹且为沃则土腴可知矣彼唐尧以来至于三国之季二千五百余年矣鄂土之瘠自若也孙皓而下至于崔郾之时才五百五十年耳而土壌腴瘠若此其不侔何哉葢三代以前东南荒凉为甚春秋而下又为呉楚之境两汉之际未经缉理自呉主孙权以来始倚武昌为重更三国东晋南朝之时常为重镇舟车所凑人物萃焉积壌流膏耕凿滋利嵗时浸久遂为沃壌则亦宜然也【宇内辨】
　　杨州地利
　　扬州于古瘠薄而近世乃为衍沃按禹贡扬州厥田下下是南东之地天下最塉薄者也而隋志乃称江浙之间川泽衍沃有陆海之饶与古相反如此岂不以东晋南朝之时人力有致于此耶甞观汉武帝时赵过能为代田比它畆倍收固非土地有腴瘠而人力有勤怠也特谋画有工拙耳汉魏以还天下有变常首难于西北则衣冠伎巧转而南渡四方习俗取利举萃东南农桑工贾曲尽其便人物之繁与京华无异而土壌亦从而沃矣加之乱离少弭上下浸安井里环聚以粪其田鸡豚畜之牛羊牧之荆棘芟而草莱辟种植时而灌溉利虽欲不为沃壌得乎哉【宇内辨】
　　淮浙财赋
　　国用多而常患不足葢知生财取财而未知莭用绍兴之初嵗费一千三百二十万而一嵗所入止以淮浙塩息计之已二千三百万以二千三百万之息而为一千三百二十万之费国用当充衍而有余况夫今之淮浙所入不减于绍兴之初加以江湖福建二广租赋与夫其他名目甚众而储峙匮竭甞患无一年之储何欤岂非知生财聚财之源而未知莭财之道欤【王榜眼馆职策】
　　江淮巴蜀财赋
　　汉唐以江淮巴蜀财赋给军宋以江淮巴蜀之资供军用何不见其有余巴蜀江淮自昔为富饶汉髙东向争天下独命萧何留取巴蜀以给军是以巴蜀之资取天下也唐肃宗驻兵彭源河洛以北莽为盗区第五琦所谓财赋之所出江淮为渊请以江淮租赋命轻货以给军故史臣谓张廵许逺全江淮财用以济中兴此以江淮之资平天下也今敛戍守边徒以江淮巴蜀之资为巴蜀江淮之用宜若沛然未见其有余何哉【学士院撰馆职防问】
　　两淮湖广四川财赋
　　版图视古为减而财赋视古为増以今日事势论之合呉越楚蜀之地东西犄角视昔版图所有殆不能半而两淮湖广四川之赋分于四揔所不属于上供而上供所入特不过闽浙数路夫以闽浙数路之所出而资东南七八十年军国之需无非殚竭民力以赡经费【陆濬馆职防】
　　诸路经制緫制月桩及两浙嵗收缗钱
　　宋末取民多于宋初时今上供正赋不过缗钱二百万如经制钱六百六十余万【宣和末发运使经制两浙创立建炎初吕頥浩再复】揔七百八十余万【绍兴初参政孟庾揔财赋创立】月桩四百余万【绍兴初应副大军创立髙宗皇帝以为始于朱胜非常欲待罢兵后尽蠲之】皆祖宗未甞有也其他名色繁碎如増收添籴本十分七分五分之类又起于近时也姑以两浙言在祖宗时一嵗通收缗钱三百三十余万而茶塩酒税十居其八州县支费皆在其间今两浙嵗输缗钱千二百万【浙东四百二十八万浙西七百五十余万】而茶塩之利又专朝廷州郡支费又不预焉然则今之取民不知几倍于祖宗时矣【郑湜剳子】
　　两浙板帐江西月桩
　　三省税额太重两浙板帐钱额之重实与江西之月桩相似月桩之敷出于一时而不能均如额之税钱二万三千三百八十有三缗而月桩之额财一千六百九十一贯赣之税钱四万一千二百九十有四贯而月桩之额七千四百缗是筠之税钱去袁无几而袁之月桩几五倍于赣江西月桩大畧不均如此【孝宗朝臣僚剳子】
　　两浙租赋
　　两浙既供两淮嵗输茶塩又朝廷取民重于宋初时以两浙言之在祖宗时一嵗通收缗钱不下三百三十余万而茶塩酒税十居其八州郡支费皆在其间今两淮嵗输缗钱千二百万【浙东四百二十八万浙西七百五十余万】而茶塩之利又转朝廷州县支费亦不预焉然则今之取民不知几倍于祖宗时矣斯民安得不穷困无聊耶【光宗朝臣僚剳子】
　　诸郡土贡【唐】
　　诸州贡绢按陈留郡唐之汴州荥阳郡唐之郑州睢阳郡唐之宋州灵昌郡唐之滑州颍川郡唐之许州谯郡唐之亳州濮阳郡唐之濮州淮阳郡唐之陈州东平郡唐之郓州彭城郡唐之徐州汝隂郡唐之颍州信都郡唐之深州河间郡唐之瀛州乐安郡唐之棣州淮安郡唐之唐州
　　诸州贡绫临汝郡唐之汝州北海郡唐之青州汝南郡唐之豫州鲁郡唐之兖州范阳郡唐之幽州博陵郡唐之定州汉末郡唐之随州丹阳郡唐之润州梓潼郡唐之梓州
　　诸州贡绵临淮郡唐之泗州汲郡唐之卫州文安郡唐之莫州东阳郡唐之婺州信安郡唐之衢州清源郡唐之泉州
　　两州贡丝葛临淄郡唐之齐州呉郡唐之苏州
　　诸州贡丝布钜鹿郡唐之邢州庐江郡唐之庐州钟离郡唐之濠州夀春郡唐之夀州益昌郡唐之利州诸州贡纻布晋陵郡唐之常州呉兴郡唐之湖州宣城郡唐之宣州庐陵郡唐之吉州宜春郡唐之袁州巴陵郡唐之岳州
　　诸州贡防纱布歴阳郡唐之和州【贡布】魏郡唐之魏州广平郡唐之洛州博平郡唐之博州【贡防】邺郡唐之相州【贡纱】
　　诸州贡氊防清河郡唐之真州【贡氊】清化郡唐之巴州【贡绵防】
　　两州贡锦赵郡唐之赵州广陵郡唐之扬州【贡锦】诸州贡葛弋阳郡唐之光州义阳郡唐之申州豫章郡唐之洪州长沙郡唐之潭州零陵郡唐之永州临川郡唐之抚州浔阳郡唐之江州【贡葛】
　　三州贡金南浦郡唐之万州衡阳郡唐之衡州通义郡唐之眉州
　　二州贡银江夏郡唐之鄂州邵阳郡唐之邵州【贡银】二州贡罗常山郡唐之恒州唐安郡唐之【蜀】州【贡罗】一州贡蕉长乐郡唐之福州【右并据通典实事増损其文】
　　诸州土贡
　　四京所贡东京开封府贡纹绫　西京河南府贡蜜蜡南京应天府贡绢　北京大名府贡花防绢
　　诸州土贡宻濮郑滑冀覇亳宿海泗滁濠等州兴仁东平等府临江建昌等军则贡绢潍淄蔡越杭明秀丰梓等州龙庆江陵等府则贡绫婺处衢等州则贡绵郢扬光蕲舒黄湖常严处袁筠郴岳英等州兴国南安淮安等军则贡纻夀光洪吉抚潭永全戎泸等州与平江府则贡葛汝雄洛等州则贡防济南府则贡绢绵徐州则贡防绢隋州则贡绢绫葛棣州则贡绢丝真定府则贡罗相州则贡纱绢镇江府则贡绫罗鼎州则贡布果州则贡丝布逹州则贡絺若夫青州则贡枣沂州则贡钟乳莱州则贡石器孟州则贡粱米解州则贡塩花凤翔府则贡榛实建州则贡茶至于金之贡则衡嘉雅资昌利象融等州银之贡则邵鄂循贺封端梅邕昭梧藤贵桞宜等州
　　国都漕运
　　古者国都甚近故未论及漕运战国争事攻战秦人罢侯置守始论及漕运古者天子中千里而为都公侯中百里而为都天子之都东西南北所贡入者不过五百里诸侯之都漕运所贡入者不过五十里所以三代之前漕运之法不备虽如禹贡所载入于渭浮于江之类所载者不过是朝廷之路所行者不过币帛九贡之法所以三代之时漕运之法未甚讲论正缘未是事大体重到得春秋之末战国之初诸侯务相侵伐争事攻战是时稍稍讲论漕运然所论者尚只是行运之漕至于国都之漕亦未甚论且如管子所论粟行三百里则无一年之积粟行四百里则无二年之积粟行五百里则众有饥色如孙子所谓千里馈粮士有饥色皆是出征转输至其所以书国都不出五百里五十里当时亦尚未讲论惟是后来秦并诸侯罢五等置郡然后漕运之法自此方详秦运天下之粟输之北河是时葢有三十钟致一石者地里之逺运粟之多故讲论之详方自此始【吕东莱】
　　闗中漕运【西汉】
　　汉初漕巴蜀粟后漕闗中粟最后又漕山东粟汉初转漕巴蜀租赋以给闗中天下既定国用寖广于是嵗漕闗东粟以给中都官然亦不过数十万石而已至武帝则四百万石后又益六百万石大抵多似于山东诸郡【枚乗书云转粟西向】当时有欲开褒斜道以致汉中谷者以江多湍石不可船漕则知巴蜀道险以运转为便而集于京师者不可多置闗东山东诸郡道从渭水而上郑当时开渠之后漕粟益多攷之于史独河东有粮仓泾仓荥阳有敖仓河南以东置漕船五百舟则知东方诸郡其粟自逺而致者往往至三河交缷给莭而入都矣
　　闗中漕运【汉唐】
　　汉不仰江淮粟至唐始专仰江淮在汉初髙后文景时中都所用者嵗计不过数十万石而足是时漕运之法未详到得武帝时吏多而徒役众闗中之粟四百万犹不足给之所以郑当时开漕渠六辅渠之类葢缘当时用度之多漕法不得不讲然当汉之漕在武帝时诸侯王尚未尽输天下之粟至宣武以后诸侯王削弱汉之东南漕运至此始详当髙帝之初天子之州郡与诸侯封疆相间杂诸侯各据其利粟不及于天子至武帝时亦大概有名而无实其后运粟入闗尚未论江淮到得唐时方论江淮何故汉防稽之地去中国封疆辽逺粟不入京都以京都之粟尚不自全何况诸侯自封殖且如呉王濞作乱枚乘之说言京都之仓不如呉之富以此知当时诸侯殖利自丰京都所运不是江淮之粟到唐时专倚江淮之粟唐太宗以前府兵之制未壊有征行使出兵不征行各自归散于田野未尽仰给大农所以唐髙祖太宗运粟于闗中不过数十万后来眀皇时府兵之法渐壊兵渐渐多所以漕粟自此多大抵兵与漕运常相闗所谓宗庙射享之类十分不费一分所费广者全在用兵兵与漕运相为消长所谓漕运全视兵多少且唐自肃宗代宗之后如河北诸镇皆强租税不领于度支所以唐全倚办江淮之粟议论漕运大畧自江入淮自淮入汴自洛入河自河入渭水次各自置仓如集津仓洛口仓含嘉仓河隂仓之类转相船运自刘晏再整顿运漕之江淮之道各自置船淮船不入汴汴船不入河河船不入渭水之曲折各自便习其操舟者所以无倾覆之患国计于是足矣唐人议论之多惟江淮为最急徳宗时缘江淮米不至六军之士脱巾呼于道韩滉运米至徳宗太子置酒相庆可见唐人倚办于此甚急唐时漕运大率三莭江淮是一莭河南是一莭陜西到长安是一莭三莭最重者京口江淮之粟防于京口京口是诸侯咽喉处惟是江淮最切所以韩滉由漕运致位丞相李竒因漕运飞扬防扈以至作乱以此知三莭惟是京口最重【吕东莱】
　　闗中漕运【唐】
　　唐初漕运未甚多自后益多于前汉都长安唐亦都长安汉漕运事不多见至唐方以漕运为大事然唐初未甚见宗以后方说得张大耳盖闗中是西秦沃野之地亦可支给卒有水旱则转漕皆少亦自足用故贞观永徽之间止嵗漕二十万自后承平日久用度弥广奢侈日甚如专仰给漕运天子数幸东都就食敖仓粟徳宗时闗中仓廪耗竭禁兵或脱巾呼于道望见漕船徳宗父子动色相贺是以裴耀卿刘晏之徒皆以漕运得名大率漕运多是江淮之粟取闗中极迢逓自江入淮自淮入汴自汴入洛自洛入黄河自黄河入渭方至闗中毎一畨发运自二月起程至五月方到汴河七八月间方到入黄河十亡八九况用呉人般运在所不便耀卿措置转运随处交纳更畨易人虽可稍停民力当时民丁约四百万使丁出钱一百为漕运费又益半为营窟亦大扰民矣且秦汉时亦有转运只用兵时运粮粟实逺为多数十余钟致一石之类是已至唐则専一供闗中之用故漕运极广徳宗时嵗防百余万石则是嵗嵗用兵也裴耀卿虽能省漕运然只知为国不知为民止能般运米粟足朝廷之用而不恤民力之困独不思贞观永徽之初二十万石而能足用而今乃如是之多其咎安在若贤相处于此必不独理防漕运湏是使人君莭用自其上面莭俭始若止于漕运特一能吏之才耳徒使在我有多运之功而朝廷无莭俭之徳贤者宜不为此耀卿何足以知之【东莱唐传议】
　　闗中漕运【汉隋唐】
　　隋漕运多于汉唐又多于隋汉初嵗漕山东粟数十万石是时运路未修其漕尚少其后武帝益修渭渠至漕百余万石隋文帝时防水为仓转相运置而闗东汾晋之粟皆至渭南运物最多其遗仓之迹往往皆在然皆尚有三门之险自唐裴耀卿又寻隋迹于三门东西置仓开山十八里为陆运以道甚险卒泝河而入渭当时嵗运不减二三百万石其后刘晏遵耀卿之路悉漕江淮之米后世言能经财利而善转运者耀卿与晏为首【欧阳文通进司上书】
　　汴京漕运【宋】
　　宋漕运之数太宗至道元年先是汴河嵗运江淮米三百万石菽一百万石黄河粟五十万石菽三十万石恵民河粟四十万石菽二十万石广济河粟十二万石凡五百五十万石非水旱大蠲民租未甞不及数【长编】宋漕运之数宋四河所运【江淮防泝入汴陕西自黄河三门防泝入汴陈蔡自恵民河而至京东自广济河而至】宋初未有定制太平兴国六年太宗始制汴河嵗运江淮秔米三百万石大中祥符初七百万石此最登之数也天禧末诸州军水运上供金帛缗钱二十二万一千余贯两端匹珠寳香药三十七万五十余斤【防要】宋时汴河为急神宗熈宁八年张方平甞论汴河曰国初浚河渠三道通京师漕运自后定立上供年额汴河斛斗六百万石广济河六十三万石恵民河六十万石广济河所运止给太康咸平尉氏等县军粮而已淮汴河所运乃太仓畜积之实故宋于漕事至急有汴河则京师可立汴河废则大众不可聚汴河之于京师乃是建国之本【长编】
　　汴京漕运【宋朝】
　　四路粟惟江淮最重宋朝定都于汴是时漕运之法分为四路东南之粟自淮入汴至京师若是陜西之粟便自三门白波转黄河入汴至京师若是陈蔡一路粟自恵民河至京师京西之粟自广济河至京师四方之粟有四路四条河至京师当时最重者惟是汴河宋朝所谓嵗漕六百万石专倚办江淮其所谓三门白波之类非大农仰给之所惟是江淮最重在祖宗时陆路之粟至真州入转船仓自真方入船即下贮发运司入汴方至京师诸州回船却自真州请塩散于诸州诸州或有费亦有塩以偿之此是宋朝良法　闗西漕运【宋朝】分汴京之漕以给江西今江淮之米嵗入于汴者六百万石诚能分给闗西一二百万足矣今兵之食汴漕者出戍甚众有司不惜百万之粟分而及之其患者三门阻其中尔今宜浚治汴渠使嵗运不阻然后按求耀卿之迹不惮十许里六运之劳则河漕通而物可致【欧阳文通进司上书　时用兵陕西】　国都漕运【宋朝】宋以东南而漕东南比之汉与唐为易汉人甞以东南而漕闗中矣唐甞以东南而漕大梁矣其道路之遥逺转渉之烦费孰与宋朝以东南而漕东南又何至于亏乎





　　羣书考索续集卷四十六
　　钦定四库全书
　　羣书考索续集卷四十七
　　宋　章如愚　编
　　舆地门
　　诸路
　　东南十路【淮南两路　江南两路　荆湖两路　广南两路　两浙路　福建路】　传称善人天地之纪君子邦家之光又曰不有君子其能国乎然则天下国家之重端有在于得人也江淮闽广之地其来尚矣自黄帝南廵而登湘山【宋朝潭州益阳县内】夏禹东廵而登防稽【宋朝越州】高阳正朔所际南暨交趾【唐交州宋朝弃之南蛮】是东南之域振古而通中国也然而文身鴃舌去京华甚远承太古巢穴之余未陶王化二代已前邈为蛮区贤人君子不产其邦帝王公侯未始建国中原视为遐陬不之齿也逮夫太伯奔荆蛮而呉人化其德文王之兴化行江汉而召公之教明于南国东南之民浸沐休风声教既被君子出焉由是季札歴聘诸华而先王礼乐达于海隅陈良北学中国而周孔之道遍于南国若敖蚡冐筚路篮缕以啓山林而荆楚以辟勾践种蠡焦劳辛苦牧养其民而扬越以庶子胥之治吴建仓廪峙兵库创城郭设守备而江浙之间浸有疆理矣蒍敖之相楚商农士贾各肄其业德刑政事不易其常而湘汉之间滋然繁盛矣加之两汉而下循吏接踵马援脩骆越之律张覇兴吴防之学王景导淮西以牛耕韦宙教江西以陶瓦许荆以人伦之教新桂岭之治任延锡光以诸华之风移岭表之俗而东南之邦浸为礼义矣嗟乎城邑而居仓库而储陶瓦以覆服牛以耕父子夫妇以为家乡党庠序以为教斯中原之民自古能之而东南之民自三代以前漫然未有闻知则与禽兽何异哉逮夫春秋战国而下得善人君子以为邦浸革蛮风而归诸华而又汉魏以还天下有变常首难于西北衣冠转而南渡故西北益耗而东南益盛施于隋唐宋朝风教滋美端与中原无异而民物丰伙又复过之故知今之东南非昔东南昔之东南不能当宋一路而今之东南乃过于昔之中原又岂可一概论哉方西汉元始五年嵗在乙丑东南县户仅当天下十之一【时天下县千五百五十余东南才百七十余天下户千二百余万东南才百余万】后一百三十有九年当东汉建康九年嵗在甲申东南县户乃当天下十之二【时天下县千一百八十余东南当二百四十有余天下户九百七十万东南当二百四十万余】又后一百三十有六年当西晋太康元年嵗在庚子东南县户乃过天下十之三【时天下县千二百有余东南当四百七十有余天下户二百四十五万东南八十余万】又后四百有六十年当李唐开元二十八年嵗在庚辰东南县户乃当天下十之四【时天下县千五百七十有余东南当六百有余天下户八百四十余万东南二百七十余万】又后三百五十年当宋元丰末东南县户乃过天下十之五【时天下县千一百三十余东南当四百七十有余天下户千六百五十万东南九百万】观其县邑之増民户之庶既若此其甚而又财货如山利源百出以今拟古邈焉殊絶盖自开辟以来东南财用之饶见诸载史者莫盛于唐而宋朝犹且加増数倍唐时歳运东南粟以寔闗中不赢二百余万石而宋朝运漕大増嵗至六百余万石唐朝出铜铁银锡之冶凡六州而五在江浙【宣润饶衢信州】嵗铸钱多止十数万缗而宋朝鼓铸大増嵗至百余万緍唐朝塩利初不过嵗四十万緍至刘晏斡尽其利尝増至六百万緍盖不常有而宋朝塩利大増多至嵗二千万緍而海塩之利居多茶利兴自唐季贞元中始定之额得四十万緍自后代有増加终唐世不过倍贞元之额而宋茶利大増歳至二百二十五万余緍而皆在东南此皆熈丰以前国家常赋之嵗额也其后益有増加至于今则又不然矣呜呼汉魏以还皇天眷佑东南宻爲覆护俾斯民日以富庶迄于宋朝物大丰美方之西汉盛时县邑之増几至三倍民户之増几至十倍财货之増则数十百倍以至庠序之蔼兴人材之挺出与夫典礼之脩习俗之美则又与古斩焉不相侔矣虽往古中原之盛尤有所不逮则知天运去来地无常利特因时而已然自开辟以来至于宋之兴王者之作未有自于东南故议者不能无惑而不知壅乆必行蓄厚必发天意所钟抑有待而然耳且如并州之地自陈隋以前寥寥数千载未有一王兴其间何其防也及唐太宗防起晋阳不逾时遂迁隋鼎绵歴五代五十年间河东三节度乃相继为帝又何其盛也闽中之地自陈隋以前亦寥寥数千载未尝有显者出及李唐中叶而后常衮唱其教欧阳詹为之师于是庠序浸兴更五代至于宋朝而英才軰出杰然为国用者不胜其纪由是观之则并州之利始于唐太宗而闽中之利始于常衮又安知东南之利不始于宋朝哉仰观俯察酌以民情国家之势断可识已
　　中原七路【京东二路　京东西路　京西南路　京西北路　　北东路　河北西路　河东路】　刘石之乱东晋奄有东南垂百余年淮汉以南尽为晋土而当时有志之士常叹中原之未复岂不以古帝王之墟而重失之邪然攷其地不过禹贡青徐兖豫兾州之壤而在唐为河南河北河东三道在宋朝为四京七路及淮南宿亳海泗诸州与陜西河中府觧州陜虢诸郡是已以宋疆理校之仅能得天下十三耳何于古而甚重也亦尝考之载史自开辟以来绵于三代其间帝王之作莫不建国于三河之间户口熈繁田囿腴辟城邑井里粲然聿脩天下民物于此乎聚四方风教于此乎美更三皇五帝而益重冠九有四夷而屹崇故歴古以来端为重地号称中原舍此以外则蛮夷戎狄之所居中原可坐而制之以为偏方指臂之地耳逮夫宗周以降陜服始为王畿春秋而下南国滋为覇土秦汉以还逺斥夷狄包四海之内尽归中国疆理而偏方指臂之地浸与中原埒矣然而西汉盛时总天下民户千有二百二十余万而中原垂九百万天下县三百七十有余而中原当一千有余大率县户过天下十之七矧三代以前抑又可知东晋之时去西汉为未逺中原之地虽渐以陵替而中原之名犹在也当时有志之士深用慨叹盖以宜矣然自新室而下更歴魏晋南北隋唐五季之乱三河乱离寔亟郡邑名物代不如昨中原之名虽因于古而中原之寔已非古矣何则当西汉元始五年中原县户过天下十之七后一百三十有九年当东汉建康元年中原县户乃过天下十之六【时天下县千一百八十中原当七百天下户九百七十万中原当五百七十万】又后一百三十有六年当晋太康元年中原县户乃当天下十之五【时天下县千二百有余中原当五百有余天下户二百四十五万中原才余一百二十万】又后四百六十有一年当李唐开元二十八年中原县户乃当天下十之四【时天下县千五百七十有余中原当五百有余天下户八百四十余万中原当三百九十万】又后三百四十年当宋朝元丰末元祐年中原县户乃当天下十之三【时天下县千一百三十有余中原当四百有余天下户垂千六百五十万中原四百　十万】夫以宋朝元丰间去西汉之季才千一百年耳而昔之民户县邑当天下十之七今乃仅能当十之三何古今之殊絶也盖自秦汉以前天下蕃庶举在中原而江淮闽浙川广之间荒凉为甚汉魏而下三河浸以荒凉而中原蕃庶反移于江淮闽浙川广之间暨于我宋朝虚实推迁不啻十倍如今琅琊一郡五十二县而宋朝存者止三县而已【诸城安邱二县属宋朝宻州宋朝海州东海县即汉赣榆县也】汉防稽治县一县也宋朝乃为福建一路凡四十五县汉颍川一郡余四十三万户宋朝为许颍二州民户才赢十万而已而汉豫章一郡才六万户宋朝乃为江东西十有三州军【江西唯兴国军余皆豫章郡地江东饶信二州及南康军亦是豫章郡地也】増至一百七十万户夫琅琊颍川皆古中原地也防稽豫章皆古偏方地也畧以此数郡观之盛衰相反如此然则中原安得不益轻而偏方安得不益重故今之中原非古之中原今日之中原已与古偏方无异而古之中原乃在今东南偏方之域矣狥名而责实必轻重之当议者可不深考云
　　川陜六路【永兴军路　秦鳯路　益州路　利州路防州路　梓州路】　粤自蜀江东下黄河南注而天下大势分为南北故河北江南皆天下制胜之地而挈南北之轻重者又在川陜而已夫江南所恃以为固者长江也而四川之地据长江上游而下临呉楚其势足以夺长江之险河北所恃以为固者黄河也而陕西之地据黄河上游而下临赵代其势足以夺黄河之险是川陜二地常制南北之命而况江南之地以淮汉为喉衿以荆湘为肘腋而巴蜀之地乃控勒湘汉鸿沟千里无再舍不接畛设令北人兼有巴蜀则南国以湘汉之郊为战守之地而耕桑之民止于江浙之间万有偏师不阵一城告奔则冀马秦锋驰于呉防之郊矣河北之地以汴洛为喉衿以并汾为肘腋而秦中之地乃与汾洛踵接百城逶迤火相望也借令南人兼有秦中则汾洛之间皆为战守之地而耕桑之民止于河漳之间万有偏师不阵一城告奔则越防吴兵骋于赵代之郊矣辅车相依唇亡齿寒者正此之谓盖自春秋战国以来至于宋朝之兴垂千有七百年而南北交争余九百载而北人能并南者有四大率皆先得四川故秦惠王并蜀而始皇因以灭楚晋文帝并蜀而武帝因以防呉周文帝并蜀而隋文帝因以防陈及宋之兴亦干德中并蜀而开寳中遂平江南然则四川克固江南可奠枕也春秋三国东晋南朝之际南兵屡得志于中原矣然而终不能成功者以其不知先取闗中故也唯宋武常克长安旋即失之故亦不能济河盖得河南而未得闗中则縁河抵闗纵横数十城皆为战守之地而所向遇敌其势逆矣故自河北而渡河南则易自河南而渡河北则难自闗中而出河南则易自河南而入闗中则难借使南人兼有闗中而善用之则河南数千里之地纵在敌人徒为战场无险可恃一战有胜则汴洛百城可传檄而下矣故知得闗中则取河南易于反掌不得闗中虽有河南不能守也而东晋南朝交争一二百年间君臣将士日夜图回虽鋭意收复中原而不知陜西之利故转战河南以徼河朔之功而胜负叛服代如棊变终无益也然则自古南北交争而南人终不能并者岂唯力之不迨固亦谋之不臧也夫然后知南人之守在巴蜀而战在陜西北人之守在陜西而战在巴蜀彼河南江北之镇莭舟车往来之地耳非成功制胜之所也故曰天下大势分为南北而挈南北之轻重者又在川陜而已

　　羣书考索续集卷四十七
&lt;子部,类书类,群书考索&gt;
　　钦定四库全书
　　羣书考索续集卷四十八
　　宋　章如愚　编
　　舆地门
　　诸路
　　二十三路魏晋而下西北之地浸没于狄至于宋朝而有虞十二州之地几失其三【幽州并州营州】而元丰二十三路三代以前犬羊为蛮夷之域大抵东南衣冠之地皆往古之蛮夷而西北左衽之乡尽先王之都邑是以有志之士深切叹恨王化所加唯在蛮荒而不能复先王之都邑往往指燕云河湟为重指江湖川广为轻而不知地无常利天运实衡其胜衰凡日月所照可以驱蛇龙剪荆棘而人其居者皆可为中国皆可以为夷狄茍天之所弃何有于华夏天之所祐何有于蛮荒如海表蟠木之地髙阳之疆理也而唐虞弃之无害其为荡荡巍巍之功辽东营州之地唐虞之疆理也而隋唐弃之无害其为开皇贞观之隆燕云河湟之地隋唐之疆理也而宋朝弃之无害其为圣圣承承百有七十年太平极治之烈然则先王之地固有不必重矣如陜右山南之地夏商以前蛮夷之域也而姬周资之以兴王业剑南岭表之地姬周以前蛮夷之域也而秦汉辟之资以富强海隅七闽之地秦汉以前蛮夷之域也而隋唐理之遂隆美化然则蛮荒之地固有不必轻矣葢三代以前天运王于西北而废弃东南故戎狄折北不支而蛮夷得以徼幸当时帝王有作则利于西北而不利于东南故髙阳疆蟠木宅龙城【唐营州宋朝弃于东夷】黄帝逐獯虏而邑涿鹿【唐幽州宋朝弃于北狄】髙宗震伐于鬼方【西戎之逺也】文王逺城于朔野【唐云夏之间宋弃于北狄】莫不集厥殊勲讫无后患至虞舜南廵则终于苍梧夏禹东廵则殁于会稽【宋越州】有苗之征既以逆命昭王南廵亦复不反大抵经畧东南未甞有所济也逮秦汉而下天运稍回滋眷佑于东南而西北代以陵替故蛮夷折北不支而戎狄得以徼幸当时帝王有作则不利于西北而利于东南是以秦汉开万里之封而川广悉为郡县隋唐阐海隅之化而闽浙尽为衣冠蠢尔蛮荒于变中华当时既赫厥灵后世益其利至于晋招五部则变生刘石唐开四镇则祸极吐蕃汉将屯田于葱岭重困华人唐宗列郡于隂山终为异域大抵开狄为郡县者未尝有所济也是岂非天运回旋而有至此也譬诸人之居焉小人居之则谓之小人君子居之则谓之君子名实在人何常之有春秋之法中国而用夷狄之礼则黜为夷狄夷狄而用中国之礼则进为中国是中国夷狄之人且无一定矧于其地哉而议者谓江湖而南风气湿燠有失四时之正逾岭南则有春夏而无秋冬此其所以不可进于中国也而不知四海之内得隂阳之正者唯河南为然渡河以北沿闗以西则风气稍凉至燕云河湟之间则有秋冬而无春夏其失天地之和一也先王既辑正于西北则后王有作疆理东南复何疑哉由是以论则天运之所加人事之所修皆可以为帝王之居仰观俯察则西北不得不重于古东南不得不重于今能深究天人否泰之理则天下大势黙可知矣
　　九州
　　禹别九州禹别四海为九州宜若有均一之制而校其道里广狭全不相侔济河【兖州】淮岱【徐州】相去不能千里荆河【豫州】千里而近海岱【青州】千五里而缩荆山衡阳【荆州】二千里而遥东海西河【兾州】二千里而近夀春之淮潮阳之海【杨州】相去且六千里龙门之黄河炖煌之黒水【雍州】相去以四千里以至华阳黒水穷数千里而未知所经是何广狭之殊也或者九州之别品殊坟壌因土宜而别也故其道里无得而均然而荆河淮济之间【徐兖豫三州之境也】截长补短不能当淮海一州之半借使三州土壌既殊不可得而并扬州之大独不可得而厘耶古今名儒训释禹贡多矣而未始及此葢难言之也切甞讨之九州之别葢仿井田之法【井田之法始于黄帝】方里而井九百畆中为公田八家皆私百畆同养公田而九州之制一州为王圻八州建国以蕃王室是同养公田之义也故其区别境壤不因土宇之小大不限山川之间阻唯据民田多寡而均之耳然而四海之内夷险不齐如荆河淮济之间百舍坦夷万顷一瞬而又当中原要区民力修地利尽良畴既辟广土实稀故三州【徐兖豫】境土最为狭也至淮海以南【扬州淮南荆州汉南】幽劒以西【雍州在凾谷之西梁州在劒阁之西】江淮泛滥闗山重复而又僻在遐陬阔踈稼政平土葢寡辟田甚艰故四州境土最为阔也尝考西汉之时去古未逺方其极盛九有民户揔计千二百余万而徐兖豫三州当五百五十万户青兾二州当三百五千万户而荆扬雍梁四州仅当三百万户夫民非谷不生谷非民不植推其户口之多寡足以见田畴之广阔据今验古畧可知则九州之别唯民田是均防可考矣呜乎治有本要帝王一道其来久矣神农之教曰石城十仭汤池百歩带甲百万而无粟不能守也故舜咨十二牧则曰食哉惟时洪范八政则以食居其首周官九职则以农为先诚以国以民为本民以食为命而食非田不给田非民不耕有田而后可以赋民有民而后可以立市朝廷国家故先王所重唯民与田其所以体国经野设官分职侯甸之制军国之用皆取定于民田故官无闲则兵无聚散家无丰俭民无劳逸而国有致一之敛民有不二之业有田斯垦有谷斯积虽遇水旱兵防而民无菜色故得礼节着而荣辱彰时雍之治由之而致也爰自秦开阡陌而废井田罢侯置守以要害为先而不复以民田为制魏晋而下因仍不改坐水陆而建都会巩山河而峙城郭民物所聚南畆实遥形势之地良田葢寡至于平土多畴衣食所资则反以为敞夷不守之地而不知务大抵所重非所本所本非所重先王之制数口之家受田一顷后世边隅小邑民户不盈数百则地利安能有尽至名区大郡多至数十万户则又安能有数十万顷之田乎民无常产则本于末业有天下国家者既不能为之闲禁又从因之以规利遂致不耕之民多于南畆有司者徒知日计之有余而不知嵗计之不足也古称一年耕必有三年之蓄谓人皆土垦也今耒耜之民仅能当天下十之三使嵗皆有年则斯民仅堪糊口设嵗有不登所在不免吿籴然后知先王之制所以为社稷生民之计矣后王之治所以有愧前王者匪惟徳教之有亏固亦法制之良也嗟乎今之天下亦古之天下岂先王之制唯可行于古之天下岂先王之制唯可行于古而不复可行于后世乎抑亦复之者未得其渐耳舍先王经国之制未易遽复而先王爱民之心讵可弭忘哉后王之治信能一政之设一令之施惟民与田是崇是重则王制虽未必更张而时雍之治岂云难致臣因考九州之制知先王以民田为重故备论于此庶几按九州之图则足以见先王之心无徒论其道里逺近山川夷险而已
　　五服
　　陶唐五服据禹贡五服之制九州之内止方五千里而先儒较以有汉广轮之制全不相侔以谓西汉盛时东西九千三百里南北万五千里而山川所届不出禹贡之域何道理之殊绝也遂致孔頴逹之徒有鸟道之説谓禹贡之制据虚空鸟飞径过而言两汉之制以人迹所通逶迤曲屈动有倍加此先儒一定之论而臣切以为不然夫鸟道信为径通而人迹安能有及抑常讨之王制古者百里当今百有二十一里今谓汉也是禹贡五千里之制即汉之六千里也况五服之制据方里而言合以东西四正为据当时尧都平阳正东至东莱之海才二千八百里正西至张掖之流沙才三千三百里是仅可以满五服之制也两汉九千里之制则以辽东之海与炖煌之流沙而言也而辽东任东北隅炖煌任西南隅非其正也夫正方一尺者袤之而度其两隅则为尺有四寸而嬴则五服之制举其隅而度之宜其九千里也汉制南北万五千里者举朔方日南而言也而禹贡所届正南止及衡山之阳而日南又在衡山之南八千余里非禹迹所及也至平阳之北不盈千里已为戎狄之地是五服之制唯东西南三方为然北方仅满二服而已尚何鸟道之云乎则先儒巧傅之説失其据矣嗟乎古先哲王为天下后世之虑何其审也夫九州之地四正虽近四隅实遥非不知举其隅计其道里之逺足为大也五服之制乃举其近而畧其逺何哉葢不欲以一时广大之名启后世无厌之欲所以贻孙谋以正也惜乎秦汉以还好大之君以广斥土宇为功而记录之臣又从而恢张之是岂知尧禹之用心乎呜乎戒哉
　　疆域
　　先王疆域传称黄帝北邑涿鹿【唐幽州宋弃之北狄】虞世南陟苍梧【宋朝荆湖南路道州宁逺县非岭表之苍梧也】夏禹东廵防稽【宋朝两浙路越州防稽县】然则后世近荒之地皆先王之内封其正朔所加邈焉可知以至髙阳之际海裔来同【北止幽陵南止交趾西止流沙东止析木】万里广轮一同文轨疆里所届何其盛欤此秦隋汉唐之君所以务斥大封域糜耗华夏甘心边夷而无悔者也然徒知先王之盛而不知其所以盛虞夏以前承太古巢穴之余蠢蠢林林自相君长八纮之中棊布星分画为万国其侯邦所履仅能及后世一乡一亭【汉时六千六百二十二乡二万九千六百三十五亭】其势力最寡弱而易制也故一人表正则万国葵倾化之所被者益广则正朔之所际者益宏是以唐虞之时蛮夷猾夏惟明五刑三旬逆命禹已班师非有如后世强冦劲敌拏兵不解而敢与上国抗衡者也然则黄帝舜禹之盛岂有劳于服逺哉抑以为斯民爱戴之厚不敢自逸故遑遑然周恤之耳爰自夏商以降兵革荐兴转相侵侮小国日灭大国益横而车书始难同矣何则禹防诸侯于涂山执玉帛者万国而商汤革命有三千余国是四百年间转相吞灭者矣逮夫姬周浸兴武王革命封建有加而揔计不逾千八百国是六百年间转相吞灭又几半矣故侯邦益大夷狄益强文王之时逓行天讨而大邦始畏其力西方则昆夷鼎盛北陲则猃狁独强交侵中国莫可制御虽三分天下有二而亦不过命将帅以守衞中国而已自时厥后中国土宇滋蹙而夷狄寖强江浙之间已为文身断髪之乡朝聘盟防未始通于上国于防稽苍梧何有哉故尧舜之教逺暨朔南文王之化近行江汉周公体国经野而舜禹陟方之地有在蛮服之外夫黄帝髙阳唐尧虞舜夏禹文王周公皆古圣人也其君国泽民之道岂相反戾抑亦时或不侔耳使其易地讵不皆然则后王之时所以不及古先哲王之盛者匪惟徳之不宏固亦势有不可也而秦汉以还好大喜功之君穷诛逺讨惟日不足极唐虞声敎所暨悉为郡县而犹以为未也噫何元元之不幸也欤文王周公之道果若是乎使黄帝髙阳舜禹复生于斯讵若是之劳民嗟乎黄帝登空峒【宋朝镇戎之境内】虞舜陟苍梧夏禹廵防稽非不勤逺也秦始皇登之罘山【宋朝莱州之文登县】汉武帝登单于防【宋朝云中府之西北】隋炀帝幸鴈门【宋朝代州】亦非不勤逺也然先王之所以勤于逺者恐其徳教有所不被故焦心劳思虽终老而无辞后王之所以勤于逺者恐其威武有所不加故劳民蠧国虽败亡而无悔此古今相去所以殊絶也故臣谓其观先王幅员之广则足以知其徳观后王封域之大则足以知其能原先王之用心而弗泥其迹则可与言化矣
　　西汉疆域髙恵文景之时天下甫安四夷鼎盛匈奴侵盗河南【宋朝陜西路化外州】尉陀窃据南越【宋朝广南西路】闽越王犹保闽中【宋朝福建路也】中国疆域南北才五千里东西又且不及三代以还一王封域未有俭于此也而当时天下无事治几刑措后世莫及逮夫武帝末年四陲之地举皆开拓东西九千三百里南北万五千里开辟以来一王疆里至此为盛而当时海内虚耗户口减半后世未有取也王莽之乱百姓讴吟思仰汉徳故刘氏复起天下响应史臣以谓髙祖孝文之仁徳结于斯人也深故光武成功若此其易彼汉皇基业恢宏如此曽何补于后世夫然后知务广地者荒务广徳者王斯言不诬矣








　　羣书考索续集卷四十八
　　钦定四库全书
　　羣书考索续集卷四十九
　　宋　章如愚　编
　　舆地门
　　歴代
　　晋元中兴议者谓晋元虽中材之主要不失为唐肃代而安史乱唐肃代兴于西北卒能复两京夷大憝再造皇家不失旧物而刘石覆晋琅琊兴于东南祖逖既死勲业顿隳仅能退守江左为自全计耳岂形势失据地利之不齐邪臣切谓不然夫晋唐之君固无优劣而将有利钝敌有坚脆所以不同也方安史作乱张真源守睢阳【宋朝南京】鲁山南守南阳【宋朝邓州】朞年死战不下贼故江淮克全中兴实頼以济李临淮战河北郭尚父战河南奋鋭挺忠胜气百倍而禄山思明君臣父子更相戕戮自取殱夷故肃代乗时奋功坐夷巨盗非力也时也刘石之祸则异然自边衅四起百郡瓦裂卒无一城一垒能坚守挫敌以待王师者唯刘琨保并州不忘晋朝而收民无力临戎失律汨汨不自振仅能当顔真卿軰徙倚河朔之间耳所谓李郭张鲁之将无有也而刘石辅车再世奸雄气吞九有又非安史崛强之比东南将帅既非其人而元帝有一祖逖不能用王敦投隙而奋遂婴祸辱内难相仍隣敌鼎盛而犹能保有东南宗社不絶是难能也且永嘉之际愍帝亦有为之主定都长安根本秦陇股肱三河而琅琊外屏东南首尾应援地利非不得也一时形势与肃代之际何异而终于颠沛戮辱而后已则以遇敌之强而将帅失律故也借令琅琊复兴西北是以肉饲虎口耳典午氏将无种矣而况肃代兴于秦蜀而兼有呉楚元帝兴自呉楚而并失秦蜀方开元承平之久东南户口最为蕃实安史之乱幸免防掠当时两浙诸州民户不下九千万举东晋所有不能及也考其国之虚实将之利钝敌之坚脆其不侔也如此则其勲业有小大亏盈固其宜矣岂地利之不齐哉且以晋室衰防之际祖逖防起于羣不逞中骤能收合余烬击楫奋忠将斗粮尺兵横轧强敌不数载间俾黄河以南尽为晋土虽以石勒骁雄战无留敌而终逖之任垂涎河济之外不敢形南牧之志则势之强弱显在于人岂以东西南北为限哉逖之功所以不成则任之不専而年之不永耳向使晋室有幸能専逖之任而天假之年则刘石父子之间虽无安史之祸东晋所有之地虽无肃代之广庸知不能成李郭兴复之功乎
　　南北纷争论曰自晋元东渡讫于后周之亡南北血争垂三百年其间北朝之兵屡得志于东南矣或卷甲而趍歴阳【石季龙歴阳宋和州也】或长驱而至瓜歩【魏主太武歩在宋真州六合县界也】或筑行宫于新野【元魏孝文新野唐之襄县属宋邓州】或驻大军于秣陵【北齐将萧轨秣陵乃宋之建康府也】或渉沅湘而阻于长沙【周将贺若敦长沙乃宋之潭州也】或渡江淮而守于石头【北齐将栁逹摩石头城在宋建康府境内也】其深入制胜非不鋭也南国之兵屡得志于西北矣或渡河而守黎阳【晋将滕恬之黎阳宋衞州县也】或薄海而克广固【宋武帝广固城在宋夀州益都县西】或遡渭而入长安【宋将王镇恶】或逾闗而至覇上【晋将桓温覇上在长安之东三十里也】或四十七战所向无前【梁将陈庆之也】或五十二城望风震服【梁将夏侯亶也】其深入制胜又非不鋭也加之有北土者八姓【后汉刘氏后赵石氏前秦符氏后秦姚氏前燕后燕慕容氏魏拓防氏北齐髙氏后周宇文氏也】割裂纷争有南朝者五代【晋宋齐梁陈也】乱亡踵迹刘石暴骨于闗河符姚染血于淮渭慕容拓防鬬防轩骜髙氏宇文祸乱如结是北土非无衅可乗也王敦苏峻踵逆上游孙恩卢循讧乱海岭桓侯景荼毒江湖李特谯纵崛强巴蜀是南国非无衅可乗也然而北人终不能并南南人终不能并北是何耶葢其不能图万全之举好兴常试之师方敌未有衅则速徼功利纷拏以逞重兵外宿齐民逺输庙谟重劳帑藏益屈敌未吿惫而吾已困矣逮夫幸际机防隣壤绎骚嬴秦之鹿已奔卞荘之虎可刺用备不豫则无以应享坐眎其毙而莫能乘矣间或幸而遇捷则败不旋踵是以萧宏举南国之兵溃于洛口元英扫北方之众没于钟离青泥之败单骑而逃【宋睢阳公刘义真】吕梁之役匹马无反【陈将呉明彻】彦之退舍【宋将刘彦之】资实荡然魏武言还【元魏大武帝】僵尸阗积齐人如猬皆为江浙之鱼【北齐十万众渡江不反】坚卒若林尽作淮淝之鬼【符坚百万众大败于淝水】其余或焚舟而遁【晋将桓温】或弃辎重而奔【晋将商浩】或大败而还者【魏将卢昶】不可殚纪既军败于外国疲于内民愁盗起群雄乗之而社稷危矣是其急于成功乃所以速底败亡也向使南北之君能于暇时息民休兵遵养时晦君宰优防将士偃息元元雍熈咸遂其性莫不蓄锐以待发衔恩而乐用而庙堂之谋静观逺照探敌人之情伪而惯识之必俟一旦衅隙洞开则赫然有作发将士素锐之气启臣民乐用之心兴汤后之云霓仗武王之旄钺入闗下髙祖之令渡河布光武之恩以此赴敌何敌不摧以此吊民何民不服頋海宇之功岂难济哉常观三国之时呉魏争衡淮汉之郊奔命不暇而数十年卒不能入寸土逮晋武受命讲好息民邉境如畿辅南北之民各安其堵故能十余年间一举而平呉隋之平陈也亦然东晋之初力争中原五十七战之间未尝不有事于西北而闗河之功未始克集及其季年务敦邻好北有南燕西有姚秦而数十年间恬不交兵西北之人不复以东南为虞故能数载之间一举而克燕再举而灭秦宋之兴其混一宇内已亦由是道是其缓于取敌乃所以速集大勲也故曰天下皆知取之为取而不知与之为取帝王之道出于万全可不戒哉
　　梁亡尝考前梁之亡其可恠者二前代皆以骄逸侈暴而败梁武独以忧勤慈俭而亡可恠一也始也兴而治终焉乱而亡可恠二也议者以谓溺信释流致精爽迷夺遂底灭亡非也惑于浮屠氏有紊典刑不过委靡而不竞耳何致遽亡哉葢其功以易成而患由忽至也曰常胜之将难与虑敌葢将常胜则骄士常胜则易征伐四克则庙堂之谋轻于用兵是常胜之祸所以为祸也故从古王霸之兴必履危践险然后能成功如汉祖之创业光武之中兴魏武之制胜刘宋之霸髙齐之强拓防魏之盛宇文周之固皆因百战艰危摧强敌而成大功良由忧勤益智虑而儆畏成安强也若乃起兵以来幸不遇敌而击自溃之师攻无备之城遂致所向莫前偃然有轻敌之心则是潮兵也胜则锐进如潮之来而不可遏败则骤退如潮之去而不能止兹为覆败之端亡无日矣是以湣王制胜而齐国乱宋偃成功而商祀絶项羽转战无前而楚亡符坚征伐四克而秦灭是皆常胜之为祸也梁武之兴幸防其时乗东昏頽遂基洪业适北朝大乱隆伯功取南国如反掌拓中原如拾遗师旅所经有征无战一时功业之成几亚宋武之盛而所以盛则易也当时不知成功之幸以为当然故偃然以孩稚待贲育而了无戒心侯景乗虚既济江战少衂则壮气消及勤王之师三十万环视数旅之贼莫敢谁何卒以败亡葢当时南国之兵未尝遇敌故尔是故善用兵者毋畏敌人之胜要观其所以胜毋惮敌国之强要观其所以强败焉思奋者是为勍敌胜而轻我者终为亡国伺其无前之隙可收不世之功能见小敌怯而大敌勇然后能无敌于天下
　　秦隋速亡周室东迁夷夏纷拏余六百年而天下并于秦十余年而天下大乱秦遂以亡晋元南渡南北血争垂三百年而天下并于隋二十余年而天下大乱隋遂以亡传曰饥者易为食渇者易为饮无聊之民不择主而事方战国南北之际斯民无聊甚矣反不安秦隋之政相率而为盗何耶葢民各有心谁能安分不得已而婴劳苦患难则无辞得已而不已则怨心生矣方战国南北之际日寻干戈而斯民犹且安分者其意若曰吾君岂获已矣是未必无恤我之心也时有不幸耳逮夫天下无事人皆有茍安之志少加劳役遽尔怨怼其意若曰吾君岂不获已哉是终无恤我之心也父子夫妇生长乱离引领息肩于斯有年矣今幸际此而犹不免焉是无时不可已也由是无聊之心生相率为盗此秦隋之所以速亡欤噫天下厌乱圣人乗时斯民懐安奸雄投机为人上者可不畏哉
　　汉唐疆域汉初匈奴鼎盛尽盗河南地白羊楼烦举为虏庭去长安才七百里飞骑旦夕可至其邉防至隘也逮及世宗大攘胡越浮西河絶大幕封狼居山禅乌姑衍以临瀚海尽夺隂山千里肥美之地匈奴王庭反为汉之内封又何其广也唐初逺事西域列波斯以东为八十八州逺者去长安万五千里计其道里之中建安西都护府调唐兵镇守焉其邉防至广也及天寳之乱吐蕃乗虚尽陷河陇地上邽以西皆为虏守去长安才八百里连年入防遂陷京城辇毂之下无异边徼又何其隘也虽曰人事有工拙夷夏有否泰是以天道好还亏盈之理自然至此也要之狄不能限汉民中国弗能疆异域神州虽盛毋劳北伐之师岛夷虽强毋形南牧之志各保封疆自相蕃息非惟允叶于人事抑亦克承于天意矣
　　南北形势周室之衰秦晋齐楚擅天下相持五百年而秦灭楚汉室之亡天下三分相持六十年而晋平呉晋室之乱琅琊南渡继为南北朝相持三百年而隋并陈周秦汉唐肇基皇业皆本陜西光武中兴亦頼河北遂令古今议者有形势优劣之辨读贾生之过秦则夸言陜右诵杜牧之罪言则齿誉山东【即宋朝河北西路河东路及燕云地也】而赫赫南夏无有称焉寡见防闻之士大抵雷同深以为不然夫欲观古今盛衰之理者无徒验其功业之已成考其兴亡治乱之所由致良将不择兵而战循吏不择民而治王覇之兴岂择地利而后制胜沃野不能起惰农髙资不能成格虏山河襟带乂安能保亡国之君是以荆楚削弱王翦渡江髙齐荒荡周师入邺是善用闗西者能以并南北也赫连崛强魏武克朔方孙皓虐王濬入金陵是善用河北者皆能以并西南也章邯轻敌项王渡河姚玩防宋武入闗是善用江南者皆能以并西北也魏太祖宋髙祖周武帝皆一代英雄故魏起河北周本闗西宋兴江南皆能奋自孤防赫然成伯业此则三方之地利皆可以兴也商受暴虐黄河无固胡亥愚蒙秦闗洞开叔寳荒长江失险此则三方之地利皆不足恃也项王残鸷石季骁雄皆转战无前而斯民重困故项兴东南石奋西北其亡一也萧衍符坚皆一时令主乗时奋功然有雄志而无雄材一则强覇于南夏一则制胜于北朝其败一也夫以孙皓虐叔寳荒固同符于桀纣矣使奄有万国覆亡不暇何特于东南哉文王之谟武王之烈髙祖之神光武之圣唐太宗之英武此以天锡勇智俾表正万邦者也一旅之众一成之田亦足以王矣何特于西北哉彼东南之君唯宋武最称英雄然究其威畧基图未可与始皇较优劣又何敢望文武髙光之清尘也无其人而无其功理之必然者也故知南北东西皆无地利兴亡治乱举在人谋尚何妄分优劣之有识者或谓西北之风浑东南之俗偷西北之人直东南之民诈西北之土沃东南之地瘠西北之士劲东南之兵嚻此形势之所以异也是又不然彼各有所短长固不可一槩论也夫西北之风浑其失也悍东南之俗偷其得也和浑厚可与奋功悍突则难与图治和易则易与乐成偷堕则难与虑始故由古以来南北纷争则西北以强胜而多失之乱东南以治隆而多失之弱此则风俗之各有得失也西北之人直其失也狠而后杂以狄羌狄之人骄暴者也东南之人诈其得也易而又边以蛮獠蛮獠蛮獠之人庸愚者也直则不可以屈犯骄则不可以礼加狠暴之人尤不可以徳化是知西北之人难治也虽愚可以诚推虽诈可以利夸和易之人易以徳懐故知东南之人易治也故由古以来西北之政多以严致平东南之政多以寛为治此则人民之各有得失也西北之地沃便种植而宜蚕桑东南之地硗瘠多田畴而利耕布故由古以来西北之人裕于贿而患于饥东南之人苦于贫而足于食善治西北则足以富国善治东南则足以余粮若九有同轨南北一家则储粮常仰于东南货贿常资于西北则食货之各有得失也西北之兵沉劲其失也抵肆东南之兵嚻乱其得也剽锐故西北之兵便于持久东南之兵利于速战尝考曹公用兵常以坚守拄强敌及征孙权骤来亟战遂大败于赤壁此则西北之兵便于持久而不利于速战也项王持孤军转战无前及遇汉祖坚守相持卒败于垓下此东南之兵利于亟战而不便于持久也深渊髙田战不获骋而诸葛恪之师败矣江淮之士出入如飞而李宻之众隳矣是以周亚夫坚壁以挫呉楚谢防度亟战而败符坚则以二人用其便利故耳故张良贾充郑【阙】之徒皆有南兵剽锐之言而北人制胜务以守成不战之功者葢畏其锋而莫敢争也自古惟闻北人之畏南未闻南人之惮北也頋议者何蔽焉臣谓南北形势初无轻重举其天时人事如何耳
  </div>
  <div class="pagination">
   <a href="群书考索_page105.html">
    上一页
   </a>
   <span>
    ...
   </span>
   <a href="群书考索_page101.html">
    101
   </a>
   <a href="群书考索_page102.html">
    102
   </a>
   <a href="群书考索_page103.html">
    103
   </a>
   <a href="群书考索_page104.html">
    104
   </a>
   <a href="群书考索_page105.html">
    105
   </a>
   <span class="current-page">
    106
   </span>
   <a href="群书考索_page107.html">
    107
   </a>
   <a href="群书考索_page108.html">
    108
   </a>
   <a href="群书考索_page109.html">
    109
   </a>
   <a href="群书考索_page110.html">
    110
   </a>
   <a href="群书考索_page111.html">
    111
   </a>
   <span>
    ...
   </span>
   <a href="群书考索_page107.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
