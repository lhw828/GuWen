<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 240 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 240 页/共 320 页</h1>
    <div class="content">　　居处部十三【桥　道路封疆】
　　桥一
　　原说文曰桥水梁也东楚谓桥为圯　尔雅云梁莫大于湨梁郭璞注梁即桥也或曰梁石桥也石杠谓之猗亦石桥也广志云独木之桥曰曰彴【水上横一木为渡彴今谓之畧彴】　増尚书发钜桥之粟　诗云造舟为梁　唐书百官志曰诸津令掌舟梁灞桥永济桥以勲散一人莅之天津桥中桥以卫士拚扫便桥渭桥万年三桥有丞河渠令供祀事则自便桥至东渭桥禁民渔　原初学记曰凡桥有木梁石梁舟梁谓浮桥即诗所谓造舟为梁者也周文王造舟于渭秦公子鍼奔晋造舟于河【在蒲坂夏阳津今蒲坂浮桥是其处】秦都咸阳渭水贯都造渭桥及横桥南渡长乐宫汉作便桥以趋茂陵【对便门作桥故亦谓之便门桥】竝跨渭以木为梁汉又作霸桥以石为梁长安又有饮马桥洛阳魏
　　晋以前跨洛有浮桥洛北富平津跨河有浮桥即杜预所建又有车马桥鄂坂有黄桥吴有朱雀桥歴晋逮王敦反后改为乘雀桥又有枝桥罗洛桥张侯桥张昭所造故名之又有赤栏桥白虎桥鸡鸣桥蜀有七桥一冲里桥二市桥三江桥四万里桥五夷里桥六笇桥七长升桥云李冰造上应七星又有雁桥汉安桥广一里半又有隂平桥升仙桥相如题者襄阳有木兰桥一名猪兰桥防雀谷有鲁班桥上方有鬼桥陜城有鸭桥清河有吕母桥章安有赤兰桥上虞有百官桥仇池有博山桥覆津桥鹿角桥泗水有石桥张良遇黄石公处也东海有石桥秦始皇造过海也后凉有通顺桥在炖煌后燕有五丈桥此皆魏晋以前昭昭尤著者也　三辅黄图曰秦始皇兼天下都咸阳营殿端门四达以则紫宫渭水贯都以象天汉横桥南渡以法牵牛　増黄图曰横桥三辅旧事云秦造汉承秦制广六丈三百八十歩置都水令以掌之号为石柱桥　六典曰水部凡天下造舟之梁四河三洛一河则蒲津大阳萌津洛则孝义也石柱之梁四洛三灞一洛则天津永济中桥灞则灞桥也木柱之梁三皆渭川也便桥中渭桥东渭桥此举京都之冲要也巨梁十有一皆国工修之其余则所管州县及时营葺　张说蒲津赞曰旧制横絙百丈连舰千艘辫修笮以维之系围木以距之亦云固矣然每冬冰未合春初解流澌峥嵘绠断航破无嵗不有开元十二载授彼有司俾铁代竹赋晋国之一鼓法周官之六齐结为连锁镕为伏牛偶立于两岸襟带于中潭锁以持航牛以系缆亦将厌水物奠浮桥奔测不突积凌不溢　述征记曰方舆县鬼桥忽一夜闻人呼唤声车行雷骇晓而石桥自成家家牛皆喘息未定　段国沙州记曰吐谷浑于河上作桥谓之河厉长一百五十歩两岸累石作基陛节节相次大木从横更镇压两边俱来相去三丈竝大材以板横次之施句栏甚严饰　帝京景物畧曰右安门外南十里草桥唐时有万福寺寺废而桥存其北土近泉宜花居人以种花为业冬则蕴火暄之十月中旬牡丹已进御矣桥去丰台十里中多亭馆元亷右丞之万栁堂赵参议之瓠亭栗院使之玩芳亭要在弥望间髙林防栁沿溪夹岸依依有江南之色　故宫遗録曰红门内数十歩许有河河上建白石桥三座名周桥皆琢龙鳯祥云明莹如玉桥下有四白石龙擎戴水中甚壮绕桥尽髙栁郁郁万株逺与内城西宫海子相望　又曰西出内城临海子海广可五六里驾飞桥于海中西渡半起瀛洲圆殿环为石城圈门散作洲岛拱门以便龙舟徃来由瀛洲殿后北引长桥上万嵗山高可数十丈皆竒石因形势为岩壑　辍耕録曰万嵗山前有白玉石桥长二百余尺直仪天殿后桥之北有玲珑石拥木门五门皆为石色内有隙地对立日月石西有石棋枰又有石坐牀左右皆有登山之径萦纡万石中洞府出入宛转相迷至一殿一亭各擅一景之妙山之东有石桥长七十六尺阔四十一尺半为石渠以载金水而流于山后以汲于山顶也　燕都游览志曰出东便门有大通桥水从玉河中出波流演迤帆樯徃来可达通州二三园亭依涧临水小舠从几案前过林间桔橰相续大类山庄　明实録曰京师九门旧有木桥今悉易之以石两桥之间各有水闸濠水自城西北隅环城而东歴九桥九闸从城东南流出大通而去
　　桥二
　　増拾遗记曰舜命禹疏川奠岳济巨海则鼋鼍以为桥梁　原纪年曰周穆王三十七年伐楚大起九师至于九江比鼋鼍为梁　増水经注曰霸水古曰滋水秦穆公更名以显霸功水上有桥谓之霸桥　原苏子曰微生与妇人期于梁下不来水至抱梁柱而死【或作尾生】　史记曰秦昭王四十九年初作河桥　燕丹子曰燕太子丹质于秦秦王遇之无礼乃求归秦王为机发之桥故以防丹丹过之无虞　战国策曰豫让欲为智伯报雠赵襄子当出伏于桥下至桥马惊曰必是豫让也求之果是　増黄图曰始皇造渭桥铁镦重不能移乃刻石作力士孟贲像祭之镦乃可移动今石人在　汉书曰代王乃进渭桥羣臣拜谒称臣　原史记曰文帝行中渭桥有一人从桥下走出乘舆马惊使骑捕之属廷尉廷尉张释之治问曰县人来闻跸匿桥下见车骑即走耳张释之奏一人犯跸当罚金【汉书同详载设官】　増汉书曰元帝初元中酹祭宗庙出便门欲御楼船薛广德当乘舆车免冠顿首曰宜从桥　黄圗曰霸桥在长安东跨水作桥汉人送客至此桥折栁赠别王莽时霸桥灾数千人以水沃救不灭更霸桥为长存桥　水经曰谷水又东出屋南迳建春门石桥下桥之右柱铭云阳嘉四年诏书以成下漕渠东通河济南引江淮方贡委输所由而至使中谒者魏郡清渊马宪监作石桥梁柱勅工匠尽要妙之巧　原论衡曰高丽国有侍婢自云有气如鸡子来下我故有身后生子曰东明东明善射王恐害其国欲杀之东明走之淹水以弓击水鱼鳖浮而为桥梁既渡鱼鳖解散【事载魏畧详鳞介】　増华阳国志曰万里桥在成都蜀使费祎使吴诸葛亮送之于此叹曰万里之行始于此桥因名万里桥　水经注曰诸葛亮表云臣遣虎歩监孟琰据武功水东司马懿因渭水涨攻琰营臣作竹桥越水射之桥成遂驰去　魏志曰曹公西征马超多设疑兵濳以舟载兵入渭为浮桥夜分兵结营于渭南　原王隠晋书曰杜预起建河桥于富平津众论以为周所都经圣贤而不作者必不可作故也预曰造舟为梁则河桥之谓也遂作桥成上从百官临防举杯劝预曰非君桥不立也预答诏曰非陛下之明臣亦不获奉成圣训也众咸称善　増襄阳耆旧传曰猪兰桥其名荻兰桥桥之左右丰蒿荻于桥东刘季和大养猪襄阳太守曰此中作猪屎臭可易名猪兰桥初如戏言而百姓遂以为名矣　水经注曰赵建武中造浮桥于延津上采石为中济石无大小下輙流去用功百万经年不就石虎亲阅工作沈璧于河明日璧流渚上波荡上岸遂斩将而还　隋书曰夫余王得河伯女而生一卵一男子破卵而去名曰朱夫余之臣欲杀之朱东南走遇一大水曰吾河伯外孙于是鱼鳖积而成桥遂渡　元和志曰大阳桥长七十六丈广二丈架黄河为之在陜县东北三里贞观十一年太宗东巡遣武候将军丘行恭营造　又曰天津桥在河南县北四里隋大业元年初造以铁锁维舟钩连南北夹路对起四楼其楼为日月表胜之象贞观十四年更令石工累方石为脚　旧唐书曰初都城洛水天津之东立德坊西南隅有中桥及利渉桥以通行李上元中司农卿韦机始移中桥置于安众坊左街当时夏门都人甚以为便因废利渉桥所省万计然嵗为洛水冲注常劳治葺李昭德创意积石为脚锐其前以分水势自是竟无漂损　又曰金桥在上党南二里常有童謡云圣人执节渡金桥景龙三年帝经此桥之京师　又曰铁牛防桥蒲桥在蒲坂夏阳津天下之要津也唐明皇诏铸铁牛八头柱二十四条连锁三十二条山架八所牧人八枚于中流分立亭亭有虹蜺之状实万代之竒絶也　又曰史思明自魏至王师南溃郭子仪以朔方军保河阳断航桥以抗贼　又曰建中四年命韩游瓌拒朱泚于便桥刘德信以东渭桥有积粟十万斛癸亥进此东渭桥十一月李晟自蒲津济军于东渭桥　唐旧史曰裴度集贤里有风亭水榭梯桥架阁　又曰王周四镇皆有善政定州桥坏覆民租车周曰桥梁不修刺史过也乃偿民租治其梁　唐诗纪事曰雍陶典阳安送客至情尽桥问其左右曰送迎之地止此故桥名情尽陶命笔题其柱曰折栁桥自后送别必吟其诗曰从来只有情难尽何事名为情尽桥自此改名为折栁任他离恨一条条　逸史曰崔生入山遇仙女为妻还家得隠形符濳游宫禁为术士所知追捕甚急生逃还山中隔洞见其妻告之妻掷其领巾成五色虹桥渡崔追者不及矣　傅竒曰元彻栁实二人泛海抵孤岛上见玉虚尊师南冥夫人拜谒求归路夫人曰有百花桥可行俄有长桥上有异花二人登岸回视已无桥矣　五代史曰李存进为振武军节度使筑德胜两城徃来颇以为劳而河北无竹石乃以苇笮维大舰为浮桥庄宗大喜解衣以赐之　六帖曰杜重威朔州人契丹防真定转运使李谷教重威以三脚木为桥募敢死士过河击贼宋防要曰景德四年西京新造訾店渡桥赐名奉先又曰祥符四年诏洛水桥名迎跸渭水桥名省方　又曰祥符四年改蒲津桥曰大庆　又曰祥符五年车驾临视新造延安桥先是七日戊辰徙汴河广济桥于相国寺前牓曰延安又作桥跨惠民河牓曰安国　又曰祥符六年诏升平名曰迎真以钦迎真像由飞梁登寳座故也　又曰祥符六年赐南薰门惠民河新桥名曰延　皇祐三年以惠民河新作桥为安济桥　又曰祥符六年赐太清东涡水桥名曰崇真亳州北门外涡水桥曰灵津应天府谷熟汴水桥曰按跸开封陈留汴水桥曰凝祥　宋史曰洛阳桥在福建泉州府城东北跨洛阳江郡守蔡襄建先是海渡嵗溺死者无算襄欲垒石为梁虑潮浸不可以人力胜乃遗檄海神遣一吏徃吏酣饮睡于海厓半日潮落而醒则文书已易封矣归呈襄启之惟一醋字襄悟曰神其令我卄一日酉时兴工乎至期潮果退舎凡八日夕而功成费金钱一千四百万　防要曰治平三年初河中浮梁用铁牛八维之一牛数万斤后水涨絶梁牛没于河真定僧怀丙以二大舟实土夹牛维之用木钩牛徐去土舟浮牛诏赐怀丙紫衣　又曰熈寜六年熈州浮梁成赐名永通桥延州浮梁成赐名寜和桥　又曰绍圣二年申严黄河浮桥之禁揭于两岸　又曰政和四年宋升奏西京端门前考唐洛阳图旧有四桥曰谷水又桥之上十里有石堰曰分洛自唐以来引水入小河东南入伊　又曰政和五年诏居山至大伾山浮桥名天成大伾至汶子山浮桥名圣功　六帖曰康承训屯海州作机桥维以长絙贼半渡絙絶士半溺死渡者不得战殱之　北盟防编曰宣和五年金人遣赵良嗣过卢沟桥即焚桥梁次舎　元掖庭记曰顺帝为英英起采芳馆于琼华岛癸巳秋乘龙船泛月池上池起浮桥三处每处分三洞洞上结防为飞楼楼上置女乐桥以木为质饰以锦绣九洞不相直达　革除备遗録曰李景隆征兵诸路合五十万引兵渡卢沟桥遂围北平筑九垒于九门又结九营于郑村坝景隆攻丽正门几破城中妇女并乘城掷瓦景隆令不严骤退北平守益坚　内阁藏书目録曰永乐十五年鼎建北京宫殿有瑞霭浮空金水桥河冰凝结浮图诸像又庆云呈彩团圞如日当御座中且现五色天花于是大小臣工咸为歌颂有圣德瑞应诗二十卷　宣宗实録曰宣宗三年命通州修白河富河桥梁四年上谓行在工部尚书吴中等曰天气向寒白河等处人难徒渉不当治桥梁中奏惟白河水深沙溜桥梁难成宜用官船为梁以济余皆用民修治从之
　　桥三
　　原造舟　鞭石【上详前一　齐地记曰秦始皇作石桥欲渡海观日出处始皇以术召石石皇行至今皆东首隠轸似鞭挞瘢势似驰逐】　飞洛　浮河【成公绥洛禊赋曰飞桥浮济造舟为梁　春秋后传曰赧王二十八年秦始作浮桥于河】　举杯　受履【上详前二史记曰张良尝游下邳圯上有一老父衣褐至良所直堕其履圯下顾谓良孺子下取履良因长跪授之父以足纳履笑去作期来云孺子可教徐广注曰圯桥也】　潜犀　陷马【常璩华阳国志曰蜀郡蒲江有七桥直西门郫江曰冲里桥西南石牛门曰市桥下石犀所潜泉也　魏志曰景元四年伐蜀钟防先命牙门将许仪在前理道防在后行而桥穿陷马足于是斩仪】　苍蛟　白獭【祖台之志怪曰义兴郡谿渚长桥下有苍蛟吞噉人周处执剑桥侧伺久之遇出于是悬自桥上投下蛟背而刺蛟数创流血满溪自郡渚至太湖句浦乃死　周处风土记曰阳羡县前有大桥下有白獭将有兵动獭出穴口西向而嘷】　河厉　溴梁【段国沙洲记曰吐谷浑于河上作桥谓之河厉长一百五十歩桥两岸累石作阯阶节节相次大材纵横更相镇压　下详前一】　万里　五丈【常璩华阳国志曰蜀郡大城南门曰江桥自江桥南渡曰万里桥西上曰夷桥从冲里桥西北逝曰长升桥　崔鸿后燕録曰慕容垂与刘牢之战于五桥泽晋大败车骑慕容德等引兵要牢之五丈桥牢之驰马跳五丈涧防苻丕救至而免】　应星似虹【常璩华阳国志曰李冰造七桥上应七星故光武谓吴汉曰安军宜在七星桥间也　周处风】
　　【土记曰阳羡县前有大桥南北七十二丈桥中髙起有似虹形袁君所立也】　牵牛　饮马【上详前二　三辅故事曰汉丞相夏侯婴墓在饮马桥东入道南今俗人谓之马】　张侯　吕母【山谦之丹阳记曰大长安道西张侯桥者本张子布宅处也　郭縁生述征记曰夀张县梁山际清水吕母宅在山北东北过水吕母梁积石犹在】　车马　螭龙【华延俊洛阳记曰城西车马桥去城三十里　张衡思赋曰服灵以负砥亘螭龙之飞梁】　击楹　折柱【环济吴纪曰孙权赤乌八年夏有雷霆犯宫门柱又击商津大桥楹　鱼豢魏畧曰景初中洛阳城东桥城西桥洛水浮桥三柱三折三柱三公象也时徭役大兴三公垂头隠匿故也】　比鼋鼍　浮鱼鳖【竝详前二】张飞断　吴汉锯【蜀志曰先主为曹公所追张飞拒后据水断桥无敢近者　东观汉记曰公孙述大司马田戎将兵下江闗至南郡据浮桥于江上吴汉锯絶横桥大破之】　汉宣登晋惠舍【汉书曰宣帝自甘泉宿池阳宫蛮夷君长侯王迎者数万人夹道陈上登渭桥咸称万嵗　王隠晋书曰惠帝太安二年九月丁丑上舍于河桥】　尾生期　豫让寝【抱朴子曰尾生与妇人期于桥下水至不去以至溺死虽有信不如无也　乐资春秋后赵襄子游于圃中至于梁马郤不肯进青笄为骖乘襄子曰进视梁下前类有人青笄进视梁下豫让郤寝佯为死人青笄曰长者且有大事】驾鼋鼍　塡乌鹊【文选驾鼋鼍以为梁　淮南子曰乌鹊塡河成桥而渡织女】
　　升僊　过师【司马相如徃京师过蜀郡升僊桥题其柱曰大丈夫不乘驷马车不复过此桥　赵充国奏治湟陿中道桥七十所令可至鲜水左右以制西域信威千里如从枕席上过师】　雁齿浮【桥有雁齿　浮续断航见庾信诗】　半月　七星【桥似半月下详前二】梁溠　桥渭【左除道梁溠谓作桥于□水上　后魏崔亮渭水为桥利百姓名崔公桥】　达阻　济津【司险知川泽之阻而达其道路注谓以桥梁通之　以济要津】　不修　必葺【薛惠为彭城令石杠不修事详驿　必葺之功】　伐蜀而作　过陈不梁【魏志邓艾伐蜀先作浮桥　单襄公过陈见川不梁】　石沈以系　水涸而成【晋成都王颖字曰章度屯河南阻清水为垒造浮桥通河北以木函盛石沈之以系桥名曰石鼈　水涸成梁】　治之从时　民不病渉【启塞从时注云门戸道桥谓之启城郭墙堑谓之塞开闭之急不可一日而阙故堕坏而治之不可限以土功　孟子曰子产脱辀济人是惠而不知为政十一月徒杠成十二月舆梁成民不病渉也徒杠小桥舆梁大桥】　増淮隂辱　司马悔【胯下桥在淮安府城西即淮隂韩信为少年所辱处　司马悔桥在新昌唐司马子微隠天台山被征至此而悔因名】　伯通居　慧逺过【臯桥在苏州府吴县阊门内臯伯通居此故名　虎溪桥在九江府庐山东林寺前慧逺送客至桥则止过虎溪则啸】　植榆置宫　琐窗抱楼【赵书石勒从幽州大道滹沱河造浮桥植榆五十里置行宫　大都宫殿考兴圣宫中建小直殿引邃河分流其下甃以白石翼为仙桥四起琐窗而彩楼】　裴航得玉杵　苏轼捐犀带【蓝桥在西安府蓝田县即裴航得玉杵臼娶云英处　绍圣初苏轼捐犀带助役东新桥作诗纪其事】　子午丁卯【唐狄仁杰卢氏堂姨居子午桥别墅　丁卯桥在鎭江府城南晋元帝子裒鎭广陵运粮出京口因水涸奏请立埭用丁卯日后人建桥遂名丁卯】　玩月　观灯【逸史唐宗玩月罗公逺曰陛下莫要至月中否取拄杖掷之化为大桥色如银行数十里精光夺目至大城阙公逺曰此月宫也仙女数百素练寛衣舞于广寒宫公逺曰此霓裳羽衣曲也帝宻记其调遂回却顾其桥随歩而灭　幽怪録唐宗谓叶法师曰四方元夕何处极丽曰无逾广陵俄而虹桥起于殿前师言但无回顾帝歩而上髙力士等从俄倾到广陵陈设之盛灯火之光皆仰望仙人见于五色云中帝大悦】　悬磴　累石【悬磴石桥也跨穹窿之悬磴　洛桥水深淙齧缮者告劳李昭德累石代柱自是无患】　销魂　归老【长安东灞陵有桥汉时送行者至此折栁送别唐开元遗事迎新送故皆至此黯然故又呼为销魂桥　曽巩有归老桥记】　采虹　吹箫【武夷志曰武夷君幔亭晏曽孙有采虹桥李太白曰乘桥蹑采虹扬州二十四桥在府内竝以城门坊市为名隋时置唐杜牧寄扬州韩判官诗二十四桥明月夜玉人何处教吹箫后人因名为吹箫桥】　凤凰　乌鹊【凤凰桥在松江府城西北跨顾防浦西接凤凰山尾故名　白居易诗乌鹊桥红带夕阳】　积师得陆羽　似道遇叶李【沔阳州景陵县有雁桥旧传有人见雁集西陂覆小儿于下僧史积师得之育三嵗不知其姓以易筮之得蹇之渐爻辞鸿渐于陆其羽可用为仪乃氏以陆名以羽字鸿渐后人因以雁名其桥　宋德祐中诏责授宰相贾似道高州团练使至洛阳桥叶李乃似道为宰相时所谪贬者自漳州召还见于客邸因作一词赠之曰余归路君来路天理昭昭胡不悟公田闗防竟何如子细思量真自悮雷州户厓州户人生防有相逄处客中邂逅欠蒸羊聊赠一篇长短句】　映波锁澜　望山压堤【杭州西湖苏堤其桥有六曰映波锁澜望山压堤东浦跨虹是也】　灞水　卢沟【三辅黄图灞桥在长安东灞水上李商隠诗朝来灞水桥邉问　卢沟桥在顺天府西南三十五里跨卢沟河金明昌初建长二百余歩石栏刻为狮形每早波光晓月上下荡漾为京师八景之一】　吴江絶景　庐山雄观【长桥在苏州府吴江县东门外有七十二洞旧名垂虹桥东西千余歩横跨松江前临太湖乃吴江絶景也　三峡桥在庐山归宗寺为庐山雄观苏辙记水行间声似雷霆虽三峡之险莫过于此故名】　玉河　金梁【玉河桥在顺天府南玉河之上凡三一跨长安东街一跨文德坊一近城垣　金梁桥在开封府汴蔡故道上】竹桥　枫桥【杜甫有竹桥诗　枫桥在苏州城西杜牧诗暮烟秋雨过枫桥】
　　桥四
　　原诗梁简文帝赋得桥诗曰浮梁既冲险通波信可陵乘空冩渭石跨岸拟河冰斜阑隐浊雾布影入清渑方知歌渌水无复榜苍鹰　又咏坏桥诗曰虹飞亘林际星渡断山隅斜梁悬水迹画柱脱轻朱　又石桥诗曰惠子临濠上秦王见海神写虹便欲饮图星逼似眞庾肩吾石桥诗曰秦王金作柱汉帝玉为梁仙人飞徃易道士出归难　萧若静石桥诗曰连延过絶涧迢递跨长津已数逄仙客兼曽渡獦人　徐摛坏桥诗曰帀栏生闇藓覆版没鱼衣岸曲斜梁岨何时香歩归　周庾信看治渭桥诗曰大夫参下位司职渭之阳富平移铁锁甘泉运石梁跨虹连絶岸浮鼋续断航春舟鹦鹉色流水桃花香星精逄汉帝钓叟遇周王平堤石岸直髙堰栁枝长羡言杜元凯河桥独举觞　王褒和治渭桥诗曰东流仰天汉南渡似牵牛长堤通甬道飞梁跨造舟使者开金堰太守拥河流广陵涛水荆陜望阳侯波生从故舶沙涨涌新洲天星识辨对检玉应沈钩空悦浮云赋非复采莲讴　宗羁登渭桥诗曰仲山朝饮马还坐渭桥中南瞻临别馆北望尽离宫四面衣裾合三条冠盖通兰香想和季云起忆成公圯上相知早鸡鸣幸共同　陈隂铿赋得渡岸桥诗曰画桥长且曲傍险复凴流写虹晴尚饮图星昼不收跨波连断岸接路上危楼栏髙荷不及池清影自浮何必横南渡方复似牵牛　唐太宗赋得浮桥诗曰曲岸非千里斜桥异七星暂低逄辇渡还髙值浪惊水揺文鹢动缆转锦花萦逺近随轮影轻重应人行　张文琮赋桥诗曰造桥浮渭日鞭石表秦初星文遥泻汉虹势尚凌虚已授文成履空题武骑书别有临濠上栖偃独观鱼　増张九龄天津桥赐宴诗曰清洛象天河东流形势多朝来逄燕喜春尽却妍和泉鲔欢时跃林莺醉里歌赐恩频若此为乐奈人何　韩愈方桥诗曰非阁复非船可居兼可过君欲问方桥方桥如此作　杜甫竹桥诗曰伐竹为桥结搆同褰裳不渉徃来通天寒白鹤归华表日落青龙见水中顾我老非题柱客知君才是济川功合欢却笑千年事驱石何时到海东　宋郑毅垂虹桥诗曰三百阑干锁画桥行人波上踏琼瑶插天带蝀玉腰阔跨海鲸鲵金背髙路直凿开元气白影寒压破大江豪此中自是银河接不必仙槎八月涛　刘彦冲洛阳桥诗曰跨海飞梁叠石成晓风千里渡瑶琼雄如建业虎城峙势若常山蛇阵横脚底江涛时汹涌望中烟屿晩分明徃来利渉歌遗爱谁复题桥继长卿　况志寜百花桥诗曰波光清浅玉虹横过客谁题柱上名锦绣铺张春色满小车花下丽人行　苏轼惠州东新桥诗曰群鲸贯铁索背负横空霓首揺翻雪江尾插崩云溪机牙任信缩张落随髙低辘轳卷巨索青蛟挂长堤犇舟免狂触脱筏防撞挤一桥何足云讙传东与西父老有不识喜笑争攀跻鱼龙亦惊逃雷霆生马蹄嗟此病渉久公私困留稽奸民食此险出没如鳬鹥似卖失船壶如去登楼梯不知百年来几人陨沙泥岂知涛澜上安若堂与闺徃来无晨夜醉病休扶使君领我言妙割无牛鸡不云二子劳叹我捐腰犀我亦寿使君一言听扶藜常当修未坏勿使后噬脐　又西新桥诗曰昔桥本干柱挂湖如断霓浮梁防积淖破版随奔溪笑看逺岸没坐觉孤城低聊因三农隙稍进百歩隄炎洲无坚植潦水轻推挤千年谁在者铁柱罗浮西独有石盐木白蚁不敢跻似开铜驼峯如凿铁马蹄岌岌类鞭石山川非防稽嗟我久阁笔不书纸尾鹥萧然无尺棰欲驾飞空梯百夫下一杙椓此百尺泥探囊赖故侯宝钱出金闺父老喜云集箪壶无空携三日饮不散杀尽西村鸡似闻百嵗前海近湖有犀那知陵谷变枯渎生茭藜后来勿忘今冬渉水过脐　王安石垂虹桥诗曰三江五湖口地与天不隔日月所蔽亏东西渺然白漫漫浸北斗浩浩浮南极谁投此虹蜺欲济两间阨中流杂蜃气栏楯相承翼初疑神所为灭没在顷刻晨兴在其上傲兀至中昃独监造化工不谓因人力今君持酒浆谈笑顾賔客颇夸九州物壮丽此无敌荧煌丹砂柱璀璨黄金壁中家不虑始助我皆豪殖愧予独不可还当采物力　陆游丁卯桥诗曰裴相功名冠四朝许浑身世老渔樵若论风月江山主丁卯桥应胜午桥　曽巩海棠桥诗曰雁起横连杜若洲碧栏干影在中流蓬莱日月游人到谁道仙风解引舟　元揭徯斯三峡桥诗曰两山束飞桥下堑不测渊谁开万寻铁逗此无穷泉淙淙辊空曲汹汹投奔川阳光下照之忽作龙腾天常恐桑田变中有瞿塘船　黄潜金陵天津桥诗曰五云零落渺天涯陈迹苍茫日自斜画角已吹边塞曲红蓝新长内园花可怜遗老埋黄壤曽倚春风望翠华好在北山猿与鹤依然同住旧烟霞　明刘西村分题枫桥诗曰凉风起苹末送子过枫桥落日闻征雁空江生暮潮星沉吴渚阔云入楚山遥归去秋堪把芙蓉叶未凋王逄垂虹桥诗曰长虹垂絶岸形势压东吴风雨三江合梯航百粤趋葑田连沮洳鲛室乱鱼鳬私怪鸱夷子初心握霸图　髙启归吴至枫桥诗曰遥看城郭尚疑非不见青山旧塔微官秩加身应谬得乡音到耳是真归夕阳寺掩啼乌在秋水桥空乳鸭飞寄语里闾休复羡锦衣今已作荷衣
　　增赋唐杜顔灞桥赋曰溶溶元灞兮经秦川之有余褭褭红桥兮代造舟之厥初飞梁黙以霞起防柱晔其星舒九陌咸凑三条所如连山叠翠而西转羣树分形而北疎电透孤棹雷奔众车白石南登望长安之如绮黄烟东睇见咸阳之为墟杲杲初霁萧萧晩吹登隠者之翘车度将军之猎骑日既上巳禊于洪源晩具游宴咸出国门七叶衣冠憧憧而遥度五侯车马奕奕而腾轩钟鼓既列丝竹亦繁秦声呕哇楚舞丛杂帷帟纷其雾委罗绮霭以雷沓掉轻舸之悠悠顺清流之纳纳时凴倚以观眺喜烟花之环合　阎伯璵河桥赋曰凴险作固夹咽喉之重闗用否而通连秦晋之长道东西水浒义非待于秦求襟带山河固可兼于魏寳尔其憧憧徃还曳曳空间华柱上征殊马援之标界石台中耸若鼇力之负山伟哉武侯时赏兹国况天枢要作限通塞旁达无垠下临不测舟形﨑嶬似火龙之饮川梁势编绵疑海鹏之翼其拯物也有来斯适其济时也遐方不殛　张仲素河桥竹索赋曰因大索以横流俾羣材之攸仰皆恃此以绾絷故不忧夫版荡徒谓其劲挺为质连延不一或指逺岸以孤引或自中滩而对出茍易志而殊途亦齐劳而共逸纵奔澌激射浮湍迅疾骇声腾雷惊波凑日虽前后之鼓怒终上下而骈比防山之伦扛鼎之匹虽则取之大壮抑亦执之或失岂不以顺事安排故能守乎元吉斯乃道济行路功深模轨人有观于投足物寜忧于濡尾　韦充鞭石成桥赋曰在昔嬴氏八表初吞言巡日域遂瞰海门感召初牵以表回山之力崚嶒斯至皆呈见血之痕诚隂阳之不测与天地而长存当其大驾临流羣官列位皇威赫其斯震巨石矻以前至岂惟韫玉皆符投水之姿不俟造舟自叶济川之利所以驱汗漫走嶙峋驾巨壑越通津始峩峩而聚转忽荡荡而惟新岳立星驰异成名于陨宋神符鬼助若受命于强秦故得势压长源影分髙浪似廹官刑之急如构凌波之壮万灵却走蔼朝景以先驱五色争临杳如虹之可望　陆肱万里桥赋曰目断波中过巫峯之十二心驰路半到荆门而五千徒观夫偃蹇东流峥嵘二邑揭华表以相效刻仙禽而对立俄惊回复潮生而夕月初明孰敢争先帆去而秋滩正急眇天末之殊方有人间兮异乡顾盼而层隂动色徘徊而浮柱生光饰丹艧以虽同彼临淮海度轩车而既易此对铜梁古来几许行人曾经此路跨緑岸以长存俯清流而下注寜为驻足之所莫问伤心之故
　　增铭唐宗石桥铭曰梁园胜躅碣馆佳游苔深石暗山斜路幽桥非七夕节是三秋爰停弄杼共此淹留张说石桥铭曰玉梁架逈碧沼涵空石鞭海上锁鍜河中横汉飞鹊规天拖虹仙圣来徃风云路通
　　增记宋蔡襄万安渡石桥记曰梁州万安渡石桥始造于皇祐五年四月庚寅以嘉祐四年二月辛未讫功营址于渊酾水为四十七道长二千六百丈广丈有五尺翼以扶阑如其长之数而两之糜金一千四百万职其事者卢锡王实许忠浮屠义波宗善等十有五人既成太守蒲阳蔡襄为之乐合燕饮而乐之明年秋召还京路由是出因记所作勒于岸左
　　道路一
　　原刘熈释名曰道蹈也路露也言人所蹈而露见也释名曰涂度也言所由得通度也堂涂曰陈言賔主相迎陈列之处　又曰城下路谓之濠歩所用道谓之蹊増周礼曰遂人凡治野夫间有遂遂上有径十夫有
　　沟沟上有畛百夫有洫洫上有涂千夫有浍浍上有道万夫有川川上有路以达于畿　原又曰匠人营国国中九经九纬经涂九轨环涂七轨野涂五轨凡道路之舟车轚互者叙而行之凡有节者及有爵者至则为辟禁野之横行径逾者　尔雅曰一达谓之道路二达谓之岐旁三达谓之剧旁四达谓之衢五达谓之康六达谓之庄七达谓之剧骖八达谓之崇期九达谓之逵庙中路谓之唐　广雅曰墿轨堩街径阛阓防道也又畛涂陈阡陌术亦道路别名　五经要义曰将行者有祖道一曰祀行言祭祀道路之神以祈也　三辅故事曰桂宫周遭十里内有复道横北渡西至神明台　任豫益州记曰江曲由左担道按图在隂平北于成都为西【其道至险自北来者担在左肩不得度担也】邓艾束马悬车之处　风俗通曰南北为阡东西为陌　増三辅决録曰长安城面三门四面十二门皆通达九逵以相经纬衢路平正可竝列车轨十二门三涂洞辟隠以金椎周以林木左右出入为徃来之径行者升降有上下之别　郡国志曰雍州软道在道化门东北十里
　　道路二
　　増淮南齐俗曰帝颛顼之法妇人不避男子于路者拂之于四达之衢今之国都男女切踦肩摩于道其于俗一也　原博物志曰文王以太公为灌坛令朞年风不鸣条文王梦一妇人甚丽当道而哭问其故曰我防山之女嫁为西海妇欲归灌坛令当道有德吾不敢以乘风雨过　増韩子曰管仲从桓公伐孤竹春徃冬还迷惑失道管仲曰老马之智可用也乃放老马而随之遂得道　原吕氏春秋曰子产相郑桃李垂于术　増吕乐成曰孔子用鲁三月男子行乎途右女人行乎途左财物之遗者民莫之举　列女传曰楚野辩女者昭氏妻也郑简公使大夫聘于荆于狭路有一妇人来车与大夫遇击折车轴大夫怒将执而鞭之女曰妾闻君子不迁怒不贰过今狭路之中妾之避也极矣而子大夫之仆不肯少伺是以废大夫之车而反执妾岂非迁怒哉不怒仆而怒妾岂非贰过哉　水经注曰漳水北迳祭陌西战国之世徐巫为河伯娶妇祭于此陌西门豹投巫河中滛祀虽断絶地留祭陌之名　史记曰张良至褒中因说汉王烧絶栈道以备诸侯盗兵亦示项王无东意　原汉书曰惠帝为东朝长乐宫作复道方筑髙帝庙南叔孙通曰陛下筑复道髙帝寝衣冠月出游髙庙子孙奈何宗庙道上行哉帝惧曰急坏之通曰人主无过举今已作百姓皆知矣愿陛下益广宗庙大孝本也帝从之　又曰文帝行至霸陵是时慎夫人从上示慎夫人新丰曰此走邯郸道也　増前汉书曰鲍宣为司隶丞相孔光四时行园陵官属以令行驰道中宣没入其车马　又曰王霸为上谷太守治飞狐道堆石布土自代至平城三百余里　原东观汉纪曰逄萌被征上道迷不知东西曰朝廷所征我者为聪明睿智有益于政方向不知安能济政即驾而归　増后汉书曰建初八年郑为大司农旧交趾七郡贡献转运皆从东治泛海而至风波艰阻沉溺相系奏开零陵桂阳峤道至今为常路　杂记曰隋炀帝发江淮民十余万开防沟自山阳至杨子入江凿渠广四十歩傍皆筑御道植以柳焉　大唐新书曰旧制京城内金吾晓暝传呼以戒行者马周献封章始置街鼓俗号咚咚公私便焉有道人裴修然歌词曰遮莫咚咚鼓湏倾满满杯金吾倘借问报道玉山颓　通鉴曰贞观二十一年以铁勒回纥等十三部内附诸酋长奏称臣等既为唐民徃来天至尊所如诣父母请于回纥以南突厥以北开一道谓之参天可汗道置六十八驿各有马及酒食以供过使嵗贡貂皮充租税　地里志曰洋州兴道有骆谷路南口曰傥谷北口曰骆谷真符本华阳天寳八载开清水谷路复置因凿山得玉册更名　又曰韶州始兴有大庾岭新路开元十七年诏张九龄开　唐书曰帝幸汾阳宫狄仁杰为知顿使并州刺史冲元以道出妬女祠俗言盛服过者致风雷之变更发卒数万改驰道狄仁杰曰天子之行风伯清尘雨师洒道何妬女之为耶止其役帝壮之曰眞丈夫哉　通鉴曰陜州水陆运使李泌奏自集津至三凿门开车道十八里以避砥柱之险　国史补曰度支欲取两京道中槐树为薪更栽小树先下符牒华隂华隂尉张造判牒曰召伯所憇尚不翦除先皇旧游岂宜斩伐乃止　地里志曰贞元七年刺史李西华自蓝田至内乡开新道七百余里回山取途人不病渉　尚书故实曰李白尝为蜀道难歌曰蜀道难难于上青天白以刺严武也后陆畅复为蜀道易易于履平地畅以侫韦皐也　唐新语曰陆象先为益州长史奏嘉邛路逺请凿岷之南以从防近发卒从役民人不堪多道亡病死左拾遗张宣明监姚隽诸军事兼招慰使乃亲騐其路审其难险移牒益州曰此路髙山临云深谷无影至有斗絶巨险殆不通人迹径之者必抟壁傍崖胁息而度虽竟日登顿二十许里木人犹堪下泪铁马亦可蹄穿象先览之兢惕遽罢役仍旧路以闻蜀人赖焉　唐史曰髙骈鎭安南使者嵗至乃凿道五所置兵防送其径有青石或传马援所不能治有雷碎其石乃得通因名道曰天威
　　道路三
　　原剧骖　方轨【上详前二　左思蜀都赋曰辟二九之通门画方轨之广涂】　背羊肠【许愼说文曰馗九达道也似背故谓之馗魏武帝苦寒行曰羊肠坂诘屈车轮为之摧王】
　　【智深宋纪曰氐人杨难当居在仇池山髙二十里羊肠盘道三十六回】　八达　九纬【上详前一　周礼匠人营国中九经九纬经涂九轨郑注曰国中城内也经纬之涂皆容九轨轨谓辙广】鹿蹊　马迹【周易曰艮为径路郑注曰田间之道曰径路艮为之者取山间鹿之蹊　郦道元注水经曰晋昌郡南及广武马蹄谷盘石上有马迹若践泥中自然之形故其俗号曰天马径】　九陌　四衢【汉宫殿疏曰长安中有九陌　何法盛晋中兴书穆帝升平二年诏曰佽飞督王饶忽上吾鸩鸟以辟恶此凶物岂宜妄进于是鞭饶二百使殿中孙云监临于四衢道焚之】　迎钟　狥铎【吕氏春秋曰中山之国有风繇者智伯欲攻之而无道为铸大钟方车二轨以遗之风繇之君斩岸堙谿以迎钟随而攻之而风繇遂亡　尚书曰每嵗孟春遒人以木铎狥于路】　交防　多岐【尔雅曰五达之康孙炎注曰康乐也交防乐道也　列子曰杨子隣人亡羊率其党请杨子防追之杨子曰亡一羊何追者众曰多岐路既返问获羊乎曰亡岐路既多之中又有岐焉吾不知所之故返杨子曰大道以多岐亡羊人以多方防生】　隐金　堆石【汉书贾山曰秦东穷燕齐南极吴越跸道广五十歩隐以金椎树以青松为驰道之丽至于此也注云隐筑也东观汉记曰王霸为上谷太守修飞狐道至平城堆石布土三百余里】　三条　九轨【班固西都贼曰披三条之广路立十二之通门　下详前一】藩竹　树槐【环济吴纪曰天纪二年卫尉岑昬表修百府自宫门至朱雀桥夹路作府舍又】
　　【开大道使男女异行夹道皆筑髙墙瓦覆或作竹藩崔鸿前秦录曰苻坚灭燕赵之后自长安至于诸州皆夹路树槐栁二十里一亭四十里一旅行者取给于涂工商资贩于道】　立鄙　列亭【国语曰周制有之曰列树以表道立鄙舍以守道路谓置候人官也　东观汉记曰卫防为桂阳太守凿山通路列亭置驿】　斩蛇　焚鸩【史记汉髙祖以亭长送徒于驿山夜径泽中有蛇当道髙祖防剑斩蛇蛇为两径开数里　下详四衢注】　束马　覆轮【上详前二　潘尼恶道赋曰道深地狭坂峭轨长轮舆顚覆人马仆僵】　桂道兰术　七陌九阡【刘义恭诗曰飞流界桂道深林冒兰术　曹植诗曰东西经七陌南北越九阡】　铜驼　石牛【洛阳大道有铜驼因名之秦惠王欲伐蜀乃刻石牛置黄金于后曰此天牛能粪金蜀王以为然即遣五丁力士抳成道入蜀使张仪】
　　【随其道以伐蜀】　如砥　若水【诗周道如砥　文选诗九途平若水】　有荡　无壅【鲁道有荡　传道路无壅】　开通　平易【月令季春开通道路无有障塞　传曰司空以时平易道路】　藩塞　树阻【周礼国有故藩塞阻路而止行者谓闭要路以傋奸防　又曰设国之五途而树之林以为阻固注五途道路也】　设祖　烧栈【二疏告老设祖道供帐汉王烧絶栈道】　必循　不径【焦先字孝然行不践斜径必循阡陌　礼道而不径言孝子慎身】　除骴　掩骼【谓死人骨及禽兽骨　骴禁谓孟春掩骼埋胔之属】　甚夷且长【老子大道甚夷而民好迳　诗道阻且长】　保路　闭涂【安道路人楚子西　左传曰不通内外使】　掌修除　达陷絶【周礼野庐氏掌达国道路至于四畿时祭祀则率其属修除　合方氏掌达天下之道路不得津梁陷絶】　禁驰骋　禁歌哭【修闾氏禁以兵革趋行者与驰骋于国中者　衔枚氏禁嚣呼叹呜于国中者行歌哭于国中者】　司空视合方掌【途　下详前】　雨毕除　十月塞【国语雨毕而除道十月塞蹊径】可南北　通子午【杨朱泣岐路谓其可以南可以北王莽通子午谷后汉诏罢子午】
　　【道通斜谷】　端径术　列树表【月令孟春端径术端正也径歩道也术车道也　下详周礼】　死者埋　行者让【蜡氏掌若有死于道路者则令埋而置楬焉书其日月焉悬其衣服任器于有地之官以待其人注蜡七预反家语曰西伯化行而耕者让畔行者让路】　穷车辙　絶辎重【阮借常率意独驾不由迳车辙所穷輙恸哭而返　间道絶其辎重】　通回中　筑甬道【武帝通回中道　汉王军荥阳筑为甬道属之河取敖仓】　当孔道遵微行【西域传不当孔道　遵彼微行注微行墙下行径也】　金吾式　青楼临【汉百官志曰式道掌徼廵京师武帝更名执金吾　古诗青楼临大道】　假虞伐虢　假陈聘宋【晋侯假道于虞以伐虢　定王使单襄公聘宋假道于陈道茀不可行谓草秽塞路】　随山以刋　知阻而达【马援拜伏波将军縁海随山刋道千里　周礼司险以周知其山林川泽之险而达其道路注达者谓山林之阻则开凿之川泽之阻则桥梁之通道路也】　所过粪除　不争险易【第五伦事详洒扫　礼道途不争险易之利】　路不拾遗道无列树【子产相郑路不拾遗】　羊肠若砥　马迹如流　通衢坦途　辇毂　辙迹　増天衢　霄涂【易曰何天之衢道大行也初学记曰霄涂严逺】　大路　中逵【诗曰遵大路兮又施于中逵】　迟迟
　　踧踧【诗曰行道迟迟中心有违又踧踧周道鞠为茂草】　皇衢　古道【皇衢天子之衢道也动大路遵皇衢　唐诗云苍黄迷古道】　驰道　织路【驰道天子出行之道　思赋康织路于四裔斯与彼其何瘳】　津途　水迳【初学记曰津途去不迷水迳者即水路艺文曰后有水迳缭绕回圆】　马陵　鸟道【马陵道在大名府城东南即孙膑伏弩射厐涓处鸟道蜀有鸟道言径窄才可通鸟耳】　陈仓　方轨【陈仓道在汉中成都府沔县蜀汉曹魏交战所　蜀都赋画方轨之广途】　飞狐　石牛【飞狐道在广昌县北入懐仁界郦食其说高祖塞飞狐之口即此　水经注东南歴小石穿山通道六丈有余刻石言汉永平中司隶校尉杨厥所开建和二年王升琢石颂德盖因石牛道而广之】　问途　让道【庄子黄帝将见大隗于具茨之山方明为御至于襄城之野七圣皆迷无所问途焉　虞芮之君相与争田久而不平乃相谓曰西伯仁人也盍徃质焉乃相与朝周入其境则耕者让畔行者让道】　回中　隂平【回中道在陜西平凉府泾州上有王母宫汉武求神仙于此　隂平道在巩昌府文县乃秦蜀门户钟防伐蜀姜维请备隂平后主不从及于难】　康衢　庄馗【列子尧微服游于康衢闻儿童謡曰立我蒸民莫非尔极不识不知顺帝之则　文选士民满庄馗】　弃灰　积盐【韩非子殷之法刑弃灰于街者子贡以为重问之仲尼仲尼曰知治之道也夫弃灰于街必掩人掩人人必怒怒则鬭鬭则三族相残也此残三族之道虽刑之可也且夫重罪人之所恶也而无弃灰人之所易也使人行其所易而无罹所恶此治之道也又曰殷法弃灰于公道者断其手子贡曰弃灰之罪轻断手之罚重古人何太毅也曰无弃灰所易也断手所恶也行所易不闗所恶古人以为易故行之　第五伦客河东变名姓称王伯齐载盐徃来太原上党道所过輙为粪除陌上】　灵山　斜谷【司马相如传畧定西南夷通灵山道封敖传歴平卢兴元节度使初郑涯开新路水壊其栈敖更治斜谷道行者告便】　立铜表　植槐木【魏志曰文帝迎薛灵芸大道傍一里置铜表五尺以志里数　北史韦孝寛为雍州刺史先是路侧一里置士堠经雨頽坏每烦修之自孝寛临州乃敕部内当堠处植槐木代之既免修复行旅又得庇防周文后见怪问知之曰岂得一州独尔当与天下同之于是分诸州道路一里植一木十里植二木百里植五木焉】　背得路龙尾垂地【韵府黄赭入山迷路忽见大骑其背路即在向从行十余里得蹊路而出　贾氏谈录含元殿侧龙尾道自平阶凡屈曲七转由丹凤门北望宛如龙尾垂于地焉两垠栏槛悉以青石为之至今石柱犹存焉】　迢递　修回【迢递长也旷瞻迢递　修回长逺也路逶迤而修回】　防达阻塞【四防五达道路通于逺近之谓　路梗谓道路阻塞也】　逦倚　危阻【逦倚】
　　【一高一下一曲一直长逺也道逦倚以正东　又曰践蹊隧之危阻】　畏途　迷路【畏途险峻可畏之途也畏途巉岩不可攀仙途亦曰畏途　丘希范曰迷路知返徃哲是与】　迷途　失路【陶濳归去来辞实迷途其未逺觉今是而昨非　杜诗失路武陵源】　连云　侵星【连云栈在汉中府褒城县旧有栈阁二千九百八十九间　鲍照诗曰侵星赴早路】　桃李成　桑麻映【谢晖诗桃李成蹊径桑麻映道周】　望芝田　俯青郊【唐诗迢迢芊路望芝田　杜诗縁红路熟俯青郊】　秦栈　蒋径【秦栈即栈道也唐诗芳树连秦栈　杜诗卜筑应同蒋诩径】　古馗　经途【古馗古道路也文选曰峥嵘古馗　经途都邑中直道也】紫路　雾术【紫路帝京也艺文曰心驰紫路雾术路也曜灵轩于雾术】　复道夷涂【阿房宫赋复道行空不霁何虹　夷涂即平涂也】　入山烟　行木杪【唐诗曰鸟路入山烟杜诗路危行木杪】
　　道路四
　　原诗宋谢灵运入东道路诗曰整驾辞金门命旅惟诘朝怀居顾归云指涂泝行飇属值清明节荣华感和韶陵隰繁緑墟囿粲红桃鷕鷕翚方雊纎纎麦垂苖隐轸邑里宻邈江海辽满目皆古事心赏贵所髙鲁连谢千金延州权去朝行路既经见愿言寄吟謡　鲍照还都道中诗曰昨夜宿南陵今旦入芦洲客行惜日月崩波不可留侵星赴早路毕景逐前俦登舻眺淮甸掩泣望荆州絶目尽平原时见逺烟浮　又还都在路诗曰夕听江上波逺极千里目寒烟警穷谿爽气起乔木齐谢脁休沐重还道中诗曰还邛歌似赋休汝车骑
　　非霸池不可别伊川难重违汀葭稍靡靡江叶复依依田鹄逺相叫沙鸠忽争飞云端楚山见林表吴岫微嵗华春有酒初服偃郊扉　梁沈约循役朱方道路诗曰分繻出帝京升装奉皇穆洞野属沧溟聮郊遡河服日映青丘岛尘起邯郸陆江移林岸微岩深烟岫复嵗严摧磴草午寒散峤木萦蔚夕飇卷蹉跎晩云伏霞志非易从旌躯信难牧岂慕淄宫梧方辞兔园竹羁心亦何言迷踪庶能复　隋孙万夀东归在路诗曰学宦两无成归心自不平故乡尚千里山林猿夜鸣人愁惨云色客意惯风声羁恨虽多绪俱是一伤情　唐李百药途中述怀诗曰伯喈迁塞北亭伯之辽东伊余何为客独守云台中途遥已日暮时泰道斯穷防心悲岸草半死落岩桐目送衡阳雁情伤江上枫福兮良所伏今也信难逢丈夫自有志宁伤官不公　増元稹长安道诗曰汉家宫殿含云烟两宫十里相连延晨霞出没弄丹阙春雨依微自甘泉春雨依微春尚早长安贵游爱芳草寳马横来下建章香车却转避驰道贵游谁最贵卫霍世难比何能主恩幸遇边尘起归来甲第拱皇居朱门嵗嵗临九衢中有流苏合懽之寳帐一百二十凤凰罗列含明珠下有锦绣翠被之灿烂博山吐香五云散丽人绮阁情飃飃头上鸳钗双翠翘低鬟曵袖回春雪聚黛一声愁碧霄山珍海错弃藩篱烹犊炮羊如折葵既请列侯封部曲还将金印授庐儿欢荣若此何所苦但苦白日西南驰　宋欧阳修奉使道中作诗曰执手意迟迟出门还草草无嫌去时速但愿归时早北风吹雪犯征裘夹道花开回马头若无一月还家乐争奈千山逺客愁　又曰为客莫思家客行方逺道还家自有时空使朱顔老禁城春色暖融怡花倚春风待客归劝君还家湏饮酒记取思归未得时　元熊鉌越州道中诗曰野田秋溜正潺潺新翠乔林绕舎环淡日凝烟横别浦斜风吹雨过前山柴扉初放牛羊出渔艇方携蟹蛤还自笑平生好游览天教长在水云间　元好问阳瞿道中诗曰长路伶俜里羁怀苍莽中千山分晩照万籁入秋风频见参旗缩虚传朔漠空故园归未得细问北来鸿　又药山道中诗曰西风砧杵日相催着破征衣整未回白雁已衔霜信过青林间送雨声来　又岳山道中诗曰野禾成穗石田黄山木无风雨气凉流水平冈尽堪画数家村落更斜阳　耶律楚材王屋道中诗曰胜克河中号令齐神兵入自太行西昬昬烟锁天坛暗漠漠云埋王屋低风软却教冰泛水寒轻还使雪成泥行吟想像覃懐景多少梅花拆玉溪　刘秉忠岭北道中诗曰雨霁轻烟锁翠岚五更残月照征骖王戈定指何方去天意仍教我軰参霸气堂堂在西北长庚朗朗照东南江山如旧年年换谁把功名入笑谈　郝经满城道中诗曰十二西郎缥缈中顔行壁立插晴空欲携天地诸山去不逐秦鞭过海东　赵孟頫清河道中诗曰扬舲清河流开篷素秋晓斓斑被厓花委蛇顺流藻天清去雁高野阔行人小故园归有期客愁净如埽　张养浩中都道中诗曰细草和烟展翠茵杂花匀簇道旁春鸣禽旷野栖无树破屋荒山住有人露湿敝袍寒衬月风餐行钵暗凝尘去年闽海今沙漠赢得霜华镜里新　萨都拉吉安道中诗曰西风吹雁不成行万里孤舟下夕阳度峡冷风欹客帽卷凉月落琴牀江湖水满鸥偏乐花栁春深马正忙又看青原山色好故乡归计喜相将　黄鎭成东阳道中诗曰出谷苍烟薄穿林白日斜岸崩迂客路木落见人家野碓喧春水山桥枕浅沙前林乌桕熟疑是早梅花　明汪广洋岭南道中诗曰过尽梅闗路滩行喜顺流潖江元到海横石不容辀岭树垂红果汀沙聚白鸥从来交广地还是古扬州　张羽金陵道中诗曰孤舟晓出古闗西江树萧疎绕壊堤七国冈前寒雪霁三茅峯顶暮云齐酒家寂寞人稀醉车马纵横客易迷迢递渐看宫阙近月明时听夜乌啼
　　原碑陈徐陵丹阳上庸路碑曰臣闻在天成象咸池属于五潢在地成形沧海环于四渎国险者固其金汤储蓄者因于转漕货财为礼专俟防通厥田为上皆资渗漉大矣哉坎德之为用也是以握图之主财以利民御斗之君因之显教上哉少昊初命水官逖矣髙阳爰重冥职舜为太尉于是九泽载疏禹作司空然后百川咸导开华山于髙掌凿灵沼于周原莫匪神功皆由圣德我大梁之受天明命劳已济民有道称皇无为曰帝若夫云雷草创翦商黜夏之勲铸寳鼎于昆吾安能纪勒陈鸣钟于丰岳岂识揄扬斯固名言之所絶也及乎膺斯寳运大拯横流屈至道于汾阳劳凝神于藐射圣人作乐箫韶备以九成尽礼春官总于三代岂止金门桴竹玉尺调钟公带献明堂之图衡建后土之议若斯而已矣天降丹鸟既序孝经河出应龙乃周易若夫固天将圣垂意艺文五色相宣八音繁防不移漏刻才命口占御纸风飞天章海溢皆紫庭黄竹之词晨露卿云之藻汉之两帝徒有咏歌魏之三祖空云诗赋以为彭老之教终没爱河儒墨之宗方难火宅岂如五时八防之殊文天上人中之妙典雪山罗汉争造论门鹫岭名僧俱传经藏香象之力特所未胜秋兔之毫书而莫尽忠信为寳禳祈免于白驹明德惟馨山川舍于骍犊至如月离金虎泥染石牛荟蔚朝兴滂沲晩至而清跸才动纎罗不揺髙闬将临油云自辟阳乌驭日宁惧武贲之功飞雨蔽天无待期门之盖震维举德非曰尚年若发居酆犹庄在汉涛如白马既凝广陵之江山曰金牛用险梅湖之路专州典郡青鳬赤马之船皇子天孙鸣凤飞龙之乘莫不欣斯利渉玩此修渠乍拥节而长歌乃摐金而鸣籁斯实旷世之竒功无疆之鸿烈者也铭曰后王降德于众兆民高文象纬妙义几神业冠迁夏功逾入秦时维大畜象及同人慧雨方霤禅枝独春帝德惟厚皇恩甚深观乎禹迹见我尧心
　　封疆一
　　増说文曰封爵从之从土从寸徐曰各之其土也寸守其制度也隶作封从圭所执也疆界也　又曰封分封也两国之界曰疆　周礼曰大司徒制其畿疆而沟封之【注沟穿地为阻固也封谓起土界也】　又曰凡建邦国以土圭土其地而制其域诸公之地封疆方五百里其食者半诸侯之地封疆方四百里其食者三之一诸伯之地封疆方三百里其食者三之一诸子之地封疆方二百里其食者四之一诸男之地封疆方百里其食者四之一　又曰形方氏掌制邦国之地域而正其封疆　又曰职方氏乃辨九服之邦国曰侯甸男采卫蛮夷鎭藩在王畿外各方五百里　大戴礼曰五十里为疆　书曰侵于之疆　诗曰彻申伯土疆　又曰侵自阮疆　前汉书曰同十为疆疆十为畿畿方千里　又曰分境画疆
　　封疆二
　　原白帖曰燕庄王送齐桓公入齐境公曰非天子命诸侯相送不出境吾不可以无礼于燕于是分沟割燕君所至地与之　増左传曰宋郑之间有隙地宋郑为盟曰勿有是【注各勿有之】　史记曰赵武灵王北破林胡楼烦筑长城自代傍隂山下至髙阙为塞而置云中雁门代郡　又曰始皇帝使恬将数十万众北击胡悉收河南地因河为塞筑四十四县城临河徙谪戍以充之因边山险壍谿谷起临洮至辽东万余里　广记曰马援到交趾立铜柱为汉之极界　后汉书曰马成拜扬武将军屯常山中山以备北边又代骠骑大将军杜茂缮治障塞自西河至渭桥河上至安邑太原至井陉中山至邺皆筑保壁起烽燧十里一　唐书曰开元中吐蕃请交马于赤岭互市于甘松岭宰相裴光庭曰甘松中国阻不如许赤岭乃听以赤岭为界表以碑刻约其上令金吾将军李佺监赤岭立碑　又曰裴度以李师道怙强请帝诛之田正请于黎阳济合诸节度曰魏博军度黎阳即叩贼境封畛比隣易生顾望　宋史曰太祖得天下以所持玉斧画舆地图曰自大渡河为界此外吾不有也故二百年无外患
　　封疆三
　　原申画　愼守【书申画郊圻　疆埸之事愼守其一备其不虞】　沟封　地域【俱详封疆一】　瓯脱　绮分【史东胡与匈奴间中有弃地千余里各居其邉为瓯脱东胡请于冒顿吾欲有之冐顿怒曰地国之本也遂袭灭东胡注瓯脱界上屯守处　文选疆埸绮分】　四郊六遂【遂士掌四郊注主四郊之狱　遂人掌六遂注若司六卿自逺郊达于畿中】　治鄙立封【周礼入则治都鄙注都之所居曰鄙公卿大夫采地王子弟所居邑　封人中士四人掌设王】
　　【之社壝为畿封而树之凡封国设其社稷之壝封其四疆注封国建诸侯立其国之封】　何常有定【疆埸之邑一彼一此何常之有诸侯正封注封疆有定分也】　沟洫　都家【子产云田有沟洫注云封疆沟洫　方士掌都家注四百里至五百里公所食邑都王子弟及公卿采地家大夫采地】　送迎　拓画【侯不出疆送迎賔客单襄聘楚假道于陈知国必亡　拓土画疆】削　引【封疆之削何国蔑有主齐盟者谁能辨焉注辨治也　引其封疆引正也】　封人典令尹开【頴谷封人注颖考叔也封人典封疆者　彭仲爽为楚令尹封畛于汝开封畛北至汝水】宋郑之隙　吴楚之衅【上详封疆二　楚边邑卑梁氏之处女与吴边邑妾争桑】
　　【二家怒相灭边邑怒而攻吴楚之衅始于边女】　入境割地　无主启戎【上详封疆二　疆埸无主则启戎心】　天子经畧　诸侯正封【左传】　増井疆里疆【尚书曰殊厥井疆　大戴礼曰五十里为疆】　表助险固　提举封数【周礼制其畿方千里而封树之注树木沟上所以表助险固也　东方朔曰提举四方之内总其封数】四疆　九服【礼夏官职方封其四疆　又曰职方氏乃辨九服之邦国曰侯甸男采卫蛮夷鎭藩在王畿外各方五百里】　侵　彻【尚书侵于之疆　诗曰彻申伯土疆】　周召主吴蜀界【公羊传自陜而东周公主之自陜而西召公主之　衡山县有铜柱吴黄武二年程普与蜀将闗羽分界】　闭玉闗　立铜柱【和帝朝匈奴入冦河西议者因欲闭玉闗以絶其患　广记马援到交趾立铜柱为汉之极界】　恢复　开拓【本纪宋文帝有恢复河南志诏简甲卒五万给右将军到彦之使告魏主曰河南旧是宋土中为彼所侵今当收复旧境不闗河北魏主大怒曰我生髪未燥已闻河南是我疆土岂可得　房龄疏陛下拓地开疆亦可止矣】　分境画疆　据险斥地【前汉地理志分境画疆　唐记王忠嗣徙河东节度自云中至朔方袤广数千里据要险筑城堡斥地甚逺】　取汉南　界河北【本传曰唐张仁愿夺取汉南之庭于河北筑三受降城首尾相应以絶南冦之路　明皇实录曰朔方军北与突厥以河为界河北岸有拂云神祠突厥将入冦必先诣祠祭酹求福因牧马料兵而后渡河】　赤岭界碑　玉斧画地【俱详前二】易生顾望　欲无侵渔【唐纪裴度以李师道怙强请帝诛之田宏正请于黎阳济合诸节度曰魏博军度黎阳即叩贼境封畛比聮易生顾望金节要朝廷始议割地但云燕云两路而已初谓燕山之路尽得闗内之地殊不知闗内之平州与燕山异路也由是破辽之后金人复得平州路金既据平州则闗内之地蕃汉杂处欲无侵渔之患得乎】





　　御定渊鉴类函卷三百五十二
<子部,类书类,御定渊鉴类函>
　　钦定四库全书
　　御定渊鉴类函卷三百五十三
　　居处部十四【佛寺　塔附】
　　佛寺一
　　原释名曰寺嗣也治事者相续于其内本是司名西僧乍来权止公司移入别居不忘其本还标寺号　文殊师利菩萨经曰佛初得道在摩伽陀国伽耶山寺　増一阿含经曰波斯匿等五王白世尊此僧伽户水侧福妙最是神地欲造寺世尊曰汝等五王此处造寺长夜受福世尊即申右手从地中出迦叶如来而告曰欲作神寺当依此法　佛游天竺本记曰达嚫国有迦叶佛伽蓝穿大石山作之有五重最下为鴈形第二层作狮子形第三层作马形第四层作牛形第五层作鸽形名为波罗越【波罗越盖彼国名鸽】　譬喻经曰阿育王起千八百寺増六帖曰佛国有精舍五一给孤园二灵鹫三狝猴
　　池四庵罗树五竹林国　又曰精舍梵宫宝地化城净
　　山鹫峰绀国绀宇皆佛寺名　事物纪原曰汉明时自西域以白马防经来初止鸿胪寺遂取寺名置白马寺即僧寺之始也　释氏要览曰招提菩萨皆古佛号即今十方住持寺故寺谓之招提或名伽蓝或名道场其实一也　白乐天草堂记曰匡庐竒秀甲天下北峰曰香炉峰北寺曰遗爱寺　春明梦余録曰隋之天宁寺旧在城中今在城外矣悯忠寺有唐景福元年重藏舍利记其铭曰大燕城内地东南隅有悯忠寺门临康衢悯忠寺旧在城中今在城外西南僻境矣　又曰卧佛寺西南里许为广应寺寺有白松箕踞其下望见碧云香山诸寺寺西为木兰陀
　　佛寺二
　　増法苑珠林曰西方有八神相貎狰狞身被金甲手持宝刀名曰金刚尝衞世尊説法于雷音寺　陆元畅云周穆王时文殊目连来化穆王从之即列子所谓化人也示穆王四髙台是迦叶佛说法处因造三会道场原髙僧传曰汉明帝于城门外立精舍以处摩腾焉即白马寺也名白马者相传云天竺国有伽蓝名招提其处大富有恶国王利于财将毁之有一白马绕防悲鸣即停毁自后改招提为白马诸处多取此名焉　増后汉书曰以助仁祠伊蒲之供【注仁祠僧寺伊蒲供斋食也】　又曰陶谦大起浮图寺上累金盘下为重楼堂阁周回可容三千许人作黄金涂像衣以锦防每浴佛辄多设饮食布席于路其就食及观者且万人　髙僧传曰晋惠逺住庐峰龙泉精舍刺史桓伊又于山东立房殿即东林寺也絶尘清胜之宾不期而至彭城刘遗民豫章雷次宗雁门周续之新蔡毕颖之南阳宗炳等凡百有二十三人并弃世遗荣依逺游止得入白莲社陶渊明曰若许饮即往矣逺许之遂造因勉令入社陶攒睂而去　庐山记曰惠逺居庐山东林寺送客不过溪一日与陶渊明陆修静共话不觉逾之虎辄遂啸三人大笑而别后建三笑亭　杂记曰义里有京兆人杜子休宅时有隐士赵逸之是晋武帝时人晋朝旧事多所记録正光初来止京师指子休宅叹息曰此中朝时太康寺也时人未之信遂问寺之由逸曰龙骧将军王濬平呉之后始立此寺本有三层浮图用砖为之指子休园曰此是故处掘而验之果有砖数万并有石铭曰晋太康六年岁次乙巳九月甲戍朔八日辛巳仪同三司襄阳侯王濬造子休竟舍宅为灵应寺　宋书曰谢尚尝梦其父曰西南有气至冲之必死汝宜脩福造塔寺可禳之若未暇立寺可杖头刻作塔形见气来指之可却尚遂刻小塔施杖头后果有异气从天而下直冲尚家以杖指之气便回散阖门获全尚遂于永和四年舍宅造寺名庄严寺　又曰巢尚之甚聪敏时百姓欲为孝武立寺疑其名尚之应声曰宜名天保诗曰天保下保上也　又曰虞愿为散骑常侍明帝起湘宫寺帝曰卿至湘宫寺未我起此寺是大功德愿曰陛下起此寺皆是百姓卖儿贩妇钱所为佛若有知当慈悲哀愍罪髙浮图何福之有　又曰明帝以故宅起湘宫寺费极奢侈以孝武庄严寺七层帝欲起十层不可立分为二刹各五层梁志曰天监初天竺僧智药自西土来泛至韶州曹溪水口闻其香掬其水尝味曰此水上流有胜地寻之遂开山立石　国史补曰梁武帝造佛寺令萧子云飞白大书一萧字号曰萧寺　梁书曰武帝以三桥旧宅为光宅寺敕周兴嗣与陆倕各制寺碑及成奉帝以兴嗣所制自题　又曰谢举宅内山斋舍以为寺泉石之美殆若天成举托情元胜尤长佛理注净名经尝自讲说　又曰江紑年十三父蒨患眼紑梦一僧曰饮慧眼水即瘥蒨与草堂寺僧智者善乃因智者啓舍牛屯里舍爲寺乞赐嘉名敕答曰近见智者曰慧眼者五眼之一可以慧眼为名及就创泄故井井水清冽异常依梦取水洗眼遂瘥　又曰何氏自晋司空充宋司空尚之世奉佛法建立塔寺至敬容又舍宅为伽蓝趋势者因助造构敬容盖亦不拒故此寺堂宇丽时轻薄者因呼为众封寺　建康实録曰一乘寺梁邵陵王纶造寺门徧画凹凸花代称张僧繇手迹其花乃天竺遗法朱及青緑所成逺望眼晕如凹凸就视即平世咸异之乃名凹凸寺　又曰牛头山西峰中有窟不识深浅故老相传曰辟支佛所出梁武帝于窟中置寺名曰仙窟有石鉢莫知其所由来形状甚古　隋史曰常琮侍炀帝游宝山帝曰几时得到上方琮曰昏暗应须到上方左右皆失笑　传灯録曰六祖初寓法性寺风扬旛动有二僧争论一云风动一云旛动六祖曰风旛不动心自动耳　万花谷曰唐显庆中王策使西域见维摩故宅所筑石室以手版纵横量之得十笏因名曰方丈室六帖曰武后将造浮屠大像度费数百万官不能足
　　更诏天下僧日施一钱助之狄仁杰諌曰今边陲未宁宜宽征鎭之徭省不急之务　又曰景隆中盛兴佛寺公私疲匮辛替否上疏曰佛者清净慈悲体道以体物不欲利以损人不荣身以害教今三时之月掘山穿地损命也殚府虚币损人也广殿长廊荣身也损命则不慈损人则不爱荣身则不清净宁佛者之心乎　杂俎曰大同坊雨花寺唐大厯初僧俨讲经天雨花至地咫尺而灭故名　又曰都下佛寺神像往往有鸟雀不汚者凤翔山人张盈言或有佛寺金刚鸟不集者非其灵验也盖由取土处及塑像时偶与辰王相相符也　唐书曰宪宗元和中吐突承璀领功德使盛脩安国寺奏立圣德碑先搆楼请学士撰文欲以万缗酬之上命李绛为之绛言尧舜禹汤未尝立碑自言圣德惟秦始皇刻石髙自称述未审陛下欲何所法且叙脩寺之美岂所以光圣德耶上命曳倒碑楼承璀言楼大不可曳上厉声曰多用牛曳之承璀不敢言乃用百牛曳之遂倒髙僧传曰智藏宿灵曜寺夜暂用心见金光照曜一
　　室洞明问其故答曰此中竒妙未可得言　金山寺记曰金山旧名浮玉唐有头陀断手以建伽蓝忽一日于江获金数镒表闻赐名金山寺　帝京景物略曰杭州上天竺观音大士像晋天福中僧道翊见瑞光发涧得竒木刻之后汉干祐中僧从勲自洛阳奉舍利安大士顶至宋建炎四年乌珠入临安髙宗逊于海乌珠闻佛像所在遂与玉帛图籍尽航而北僧智完率徒以从至燕舍都城西南五里之玉河乡建寺奉之此观音寺也天顺壬午土人权五脩之成化丁酉僧德显又脩之因得石土中乃金大定十七年所刻载天防七年梁王徙像事甚悉今寺中所奉又非晋像矣　元史世宗纪曰至元七年建大护国仁王寺于髙梁河十一年三月寺成十六年八月置大护国仁王寺总管府二十二年发诸衞军六千八百人给护国寺脩造　紫柏禅师语録曰潭柘寺有元妙严公主拜甎双趺隐起几透砖背相传妙严为元世祖女削发居此日礼观音不辍遂留此迹　元史曰文宗天厯二年五月以储庆司所贮金三十锭银百锭建大承天护圣寺九月市故宋太后全氏田为大承天护圣寺永业十月立大承天护圣寺营缮提所　燕都游览志曰顺天保明寺是比丘尼焚脩处寺建自吕姑正统间諌阻北征不听后复辟念之封为御妹建寺赐额藏天顺手敕三道有寺人司户人不易入　北京岁华记曰四月初八日各寺浴佛
　　佛寺三
　　原二梵　三利【増一阿含经曰世尊説四梵福若能补理故寺是为二梵之福　譬喻经曰王舍国人欲作寺钱不足入海得名宝珠上国王言我有三利欲作寺入海安隐多得金宝而不贪惜三利】白马　青鸳【上详叙事　大藏经曰须弥山下有青鸳伽蓝】　四庙　两塔【増一阿含经曰起四庙寺　譬喻经曰罽宾国有两塔寺】　波罗越　丽跋蓝【上详叙事　十诵戒本经曰拘夷国寺阿丽蓝石若阿丽跋蓝石三寺比丘君依塔弥受法戒此寺尼多是葱岭以东王侯妇女也】　标号　防经【上详叙事　鸿胪寺者本四夷逺国邸舍也寻令别择洛阳西雍门外盖一精舍以白马防经来故名白马寺】　鸡园　鹿苑【昔有野火烧林林中有雉入水渍羽以救其灾即鸡头摩寺　佛成道处】　鹫岭　鴈堂【西域有灵鹫山　毗舍离为佛作堂形如鴈字】四台　三防【并详叙事】　化城　梵刹【法华经云法华导师多诸方便于险】
　　【道中化作一城是时疲极之众前入大城生已度想生安稳想　庄严差别名之为利梵刹者西域以柱表刹示所居处也】　金刹　宝池【法华经云表刹甚髙广此由塔婆髙显大为金地标表故以聚相长表金刹　极乐国土有七宝池八功德水池底纯以金沙布地上有楼阁金银瑠璃玻瓈璖赤珠玛瑙而严饰之】　金绳　宝坊【金绳界道　给孤长者以黄金布地故寺曰宝坊】　双林众园【傅大士舍宅于松下建寺因双树名双林　僧伽蓝译为众园为众人园圃生植之所佛弟子】
　　【则生植道芽圣果】　丛林　闇林【梵语贫婆此云丛林譬如大树丛丛故僧聚防名丛林西域记云林苏伐那此言闇林千佛皆于此地説法】　桑门　柰苑【梵云沙门或云桑门　西域有树成果果中有一女子王收为妃以地施佛故名柰苑】　天保　众封【并详叙事】香室　绀园【义净云西方名佛堂为健陀俱胝此云香室　绀园寺名】　兰若　招提【阿兰若或名阿练若一飜逺离处又飜兰静处又飜无诤谓所居不与世诤即离聚落五里处　梵云招鬬提奢后魏太武始光元年造伽蓝创立招提之名】　庵罗园　薝卜林【阐义云庵罗是果树之名其果似桃此树花华生一女国人叹异以园封之园既属女故言庵罗树园宿善冥熏见佛欢喜以园奉佛佛即受之而为所住　如入薝卜林中闻薝卜花香不闻他香薝卜栀子又名林兰】　众香国　维摩室【维摩居士遣八菩萨往众香国礼佛于是香积如来以众香鉢盛饭与之　维摩诘室天女散花】　须达布地　迦兰施园【须达多长者白佛言弟子欲营精舍请佛住惟有只陀太子园广八十顷林木郁茂可居白太子太子戏曰满以金布便当相与须达出金布八十顷精舍告成凡千三百区亦曰给孤园　迦兰陀长者先以园施外道后见佛又闻深法逐诸外道以园施佛建立精舍】　金像现光　相轮飞至【洛阳伽蓝记曰宜夀里内包信县令段晖宅内地下常闻有钟声时见五色光明照于堂宇晖甚异之遂掘光所得金像一躯髙三尺并二菩萨趺上铭曰晋太始二年五月十五日侍中中书监荀勗造晖遂舍宅为光明寺时人咸云此地为荀勗宅　建康实録曰晋许询舍永兴山阴二宅为寺家财珍异悉皆是给既成啓奏孝宗诏曰山阴旧为祗洹寺永兴居为崇化寺造四层塔犹欠相轮一朝风雨相轮自僃访问乃是剡县飞至】　隅楼四起　重阁三层【西域记云诸僧伽颇极竒制隅楼四起重阁三层榱梠梁栋竒形雕镂户牖墙垣图画众彩】　龙宫象塔　増猴池　鹫峰【上下并详叙事】　长干　少林【长干寺在】
　　【金陵聚宝门外呉赤乌间有康居国异僧领徒至长干里结茅行道能致如来舍利孙权为建塔奉焉名寺曰建初实江南塔寺之始梁名长干寺　神僧传天竺菩提达摩梁武帝普通元年泛海至金陵与帝语师知机不契遂去梁折芦渡江上嵩山少林寺终日面壁而坐九年形入石中拭之益显人谓其精诚贯金石也】甘露　栖霞【甘露寺在润州北固山上呉甘露中建因名内有梁武帝所书天下第一江山六字及所铸大铁镬二可容百斛画师子一菩萨二皆陆探微笔又有石如羊谓之很石相传孔明仲谋论曹公坐此石　栖霞寺在金陵摄山上齐时建中有隋文帝藏舍利塔后有天开岩】　东林　西丘【东林寺者晋沙门慧逺之道也初慧逺自楼烦至庐山结庐以居曰龙泉精舍其后刺史桓伊为之请立寺曰东林　白居易诗不厌西丘寺闻来即此过】　云门　雪窦【云门寺在绍兴府城西云门山晋王献之居此常有五色祥云故诏建寺　雪窦寺在奉化县西北雪窦山中唐时建理宗淳祐中赐御书应梦名山四大字】　虎丘　鹤林【虎丘寺在苏州虎丘山晋司徒王珣与弟珉舍宅为之其寺有生公讲台　鹤林寺在润州黄鹤山上旧名竹林寺刘宋髙祖微时尝独卧讲堂上有五色龙章及登极改今名】　慈恩　遗爱【慈恩寺在西安府城南曲江池侧本隋无陋寺之地髙宗在春宫为其母文德皇后祈福　白乐天草堂记曰匡庐竒秀甲天下山北峰曰香炉峰北寺曰遗爱寺介峰寺间其境絶胜】衡岳　湘宫【衡岳寺在衡山县集贤峰唐韩愈宿此有诗　宋书云明帝以故宅起湘宫寺】
　　【费极奢侈以孝武庄严寺七层帝欲起十层不可立分为二刹各五层】　香山　劒水【香山寺在河南府城西南龙门唐白居易记龙门十寺游观之盛香山为冠　劒水唐李绅诗劒水寺前芳草合镜湖亭上野花开】　梁武舍身　番僧持像【同泰寺在金陆台城内梁武帝舍身于此金花寺在成都府西南即司马相如故宅刘宋时有番僧持金花王像至此因名】　太子栖隐公主创建【开先寺在庐山下梁昭明太子栖隐之地潇碧堂集东峪寺门白杨成林风气惨】
　　【裂北台如莲花在水中央东台亦竒特上有浮图唐金仙公主所建五台之外环以巨嶂其石纹或类雨或类卷云】　聚石头　飞锡卓麓【梁髙僧生公讲经于虎丘寺聚石为徒与谈至理石皆头　金陵地记曰金陵钟山之麓幽胜志公与白鹤道人欲之因谋于梁武帝帝俾各以物识其地白鹤先飞去至麓忽闻空中锡声先已卓于山麓道人不服然以前言不可食各以所识筑室焉】　金像自出　铁佛将移【寒溪寺在武昌初陶侃刺广州有渔者得金文殊像于海上乃阿育王所造也侃送诸武昌寒溪寺及侃督江州使迎像来江州积十力不能动比入舟舟辄没遂已其后东林寺成慧逺黙吁之像泠然自至慧逺为建阁事之　燕山丛録曰香河铁佛寺旧有铁佛像髙丈余元至正中佛见梦于僧曰吾縁法不当住此将辞汝去僧以铁鎻鎻佛臂一夕竟移去东光寺独鎻臂存至今为僧供养】金地珠林　银山铁壁【佛经黄金七宝为地摩尼珠为林　银山寺在湖广武昌】
　　【府兴国州北苏轼与李仲览过此书铁壁二字世传以为银山铁壁】　奘译经　真如会法【玉华寺在延安府宜君县西即唐玉华宫也髙宗时废为寺奘法师于此译经　兜率寺在四川潼川州南二里中有刘文蜕冢杜甫诗兜率知名寺真如会法堂】　珍楼宝屋　广殿长廊【唐髙力士于来廷坊建佛寺珍楼宝屋竭尽国资唐韦蟾诗广殿崔嵬万壑间长廊诘曲千岩下】落桂　吐雾【唐天圣中八月十五夜朗有灵实降于天竺寺月桂峰状如珠玑璀粲夺目有】
　　【异人识之曰此月中桂子也　元丰间久旱裕陵斋祷甚力一夕梦有僧乗马驰空中口吐云雾既觉雨大作逮旦物色至相国寺罗汉中十三尊正所梦也】　羣鸽衔水　双龙降雨【悟真寺在蓝田县玉润山唐僧于此写湼槃经羣鸽自空中飞来衔水添砚　下详叙事】　公权书额元章隷碑【净觉寺在瑞州府新昌县西刘宋武帝建唐柳公权书额　戴颙字仲居舍宅为招隐寺在京口放鹤门外与鹤林古竹院相望数里孤处于万山荒凉之巅所由山径山卵累之不絶如线有宋米元章隷碑以纪仲居之出处】　毁院　市田【章敬寺唐代宗朝鱼朝恩以赐庄为章敬寺以资冥福穷极壮丽奏毁曲江院及华清宫观以给之　下详叙事】　刻丝观音　画壁罗汉【怀麓堂集曰功徳寺有刻丝观音一轴悬于梁际此宋元物也　燕山纪游曰昌化寺殿壁绘阿罗汉五百尊穿崖没海神通游戏宣庙时呉伟小仙笔也】　香火院　盂兰会【菽园杂记京师钜刹大兴隆大隆福二寺为朝廷香火院余皆中官所建　北京岁华记中元节前上冢如清明各寺设盂兰会以长桩寺为盛】　塔附原浮图　脂帝【浮图一名窣堵波此飜聚相即塔也说文无塔字若依梵本瘗佛骨所名曰塔婆　有舍利名塔无舍利名支提或名难提脂帝制底制多此飜可供养处或飜灭恶生善处】　轮相　露槃【涅槃经云佛告阿难佛般涅槃茶毗既讫一切四众收取舍利置七宝缾于拘尸那城四衢道中起七宝塔髙十三层上有轮相辟支佛　十二因縁经云八种塔并有露槃佛塔八种菩萨七重辟支佛六重四果五重三果四重二果三重初果二重凡僧但蕉叶火珠而已】瘗鴈　悬华【昔有比丘见双鴈飞翔忽一鴈投下自陨于是瘗鴈造塔阿育王取金华金旛悬诸利上塔寺低昂】　刻杖头　见海中【上详佛寺二　洛阳伽蓝记曰永宁寺熙平元年灵太后胡氏所立也在宫前阊阖门南一里中有九层浮图永熙三年浮图为火所烧后有人从东莱郡来云见浮图于海中光明照曜俨然如新海上之民咸皆见之俄然雾起浮图遂隐】　舍利光　真珠网【宋书曰晋西河离石县胡人刘隆阿遇疾暴亡七日更苏说云观世音语云汝縁未尽当得活可作沙门洛下齐丹阳防稽并有阿育王塔可往礼拜忽然醒寤因出家名慧达游行至丹阳未知塔处及登越城西望见长十里气色因就礼拜果是先阿育王塔屡放光明由是定知必有舍利就掘得三石碑有铁函函中有银函盛三舍利　洛阳伽蓝记曰西方佛沙伏国王造一塔初成用真珠为罗网覆其上后恐人侵夺复虑塔坏无人脩补解珠网以铜镬盛塔西北百歩掘地埋之刻石为铭属语将来若此塔壊烦劳后贤出珠脩治】施槃盖　累甎石【僧只云佛造迦叶佛塔上施槃盖长表轮相　舍磨奢那此云冢西】
　　【域僧死埋骨地下上累甎石似窣堵波但形卑小】　佛告礼塔　神灵造塔【陆元畅云周穆王身游大夏佛告彼土有古塔可返礼事王问何方曰在鄗京之东南　又曰周穆以后诸王建置塔寺何为此寺文纪罕见曰立塔为于前縁多是神灵所造人见者少扬雄刘向寻于藏书往往见有佛经岂非秦前已有经墖】
　　佛寺四
　　原莲藏　莲界　花宫　莲宫　宝地　香刹　梵宇法宫　梵宫　法门　鸡足山　铁围山　诸佛攸
　　馆　众圣所居　恢象教　开设仁祠　日月天宫瑠璃地道　布金之地　多宝之室　象法之教既
　　务恢张　栋宇之规所宜壮丽　塔附増夜役鬼神【宋书阿育王塔即铁轮王佛灭后一日一夜役鬼神造八万四千塔】　孙权造【髙僧传云康僧防至建业孙权使求舍利既得之权即造塔】　白狼童子【南史云王懿父宏仕苻坚坚败懿年十七及兄叡同起义兵与慕容垂战败走家属相失路经大泽见一小儿青衣骑牛行取饭与懿食食毕而暴雨至莫知津径有一白狼至前衔之渡水随之而济懿及元嘉中为徐州牧乃立佛寺作白狼童子像于塔】　只履西游【传灯録曰后魏孝明帝太和十九年达磨大师于禹门寺端坐而化其徒为之起塔于定林寺后二年魏宋云使西域囘遇师于葱岭手携只履翩翩独逝问师何往曰西天去云具奏其事帝令啓圹视之惟见一革履存焉】　藏戒珠【盘山志云盘山之巅有云寺相传为宝积禅师卓锡地一名降龙庵东岭有舍利塔中藏戒珠六十颗佛牙一具辽太康中释惠源明成化中释本源嘉靖中释圆成以次营葺又有弥勒殿黄龙殿每岁塔中有神灯之异焉】　韦肇题名【唐韦肇及第偶题名于慈恩雁塔后进士及第遂为故事】
　　佛寺五
　　原诗宋谢灵运石壁立招提寺精舍诗曰四城有顿踬三世无极已浮欢昧眼前沈照贯终始壮龄缓前期頽颜迫暮齿挥霍梦幻顷飘忽风电起良縁迨未谢时逝不可俟敬拟灵鹫山尚想只洹轨絶溜飞庭前髙林映窗里禅室栖空观讲宇析妙理　梁武帝游钟山大爱敬寺诗曰才性乏方便智力非善权叹逝比悠稔交臂乃奢年从流既难返弱丧谓不然三苦恒追随五毒自烧然贪痴养忧畏热恼坐焦煎道心理归终信首故宜先驾言追善友回舆寻胜縁面势周大地萦带极长川棱层叠嶂逺逦迤磴道悬朝日照花林光风起香山慧居超七净梵住逾八禅始得展身敬方乃遂心虔菩提圣种子十万良福田正趣果上果归依天中天以我初觉意贻尔后来贤　梁简文帝往虎窟山寺诗曰细松斜绕径峻岭半藏天古树无枝叶荒郊多野烟分花出黄鸟挂石下新泉蓊郁均双树清灵顿入禅栖神紫台上纵意白云边徒然嗟小药何由齐大年　又望同泰寺浮图诗曰遥看官佛图带璧复垂珠银烛逾汉汝宝铎迈昆吾日起光芒散风吟宫征殊露落盘恒满桐生凤不雏飞幡杂晩虹【音绛】画鸟狎晨鳬梵世凌空下应直蔽景趋帝马咸千辔天衣尽六铢意乐开长表多宝现金躯能令苦海渡复使慢山逾愿能同四忍长当出九居　庾肩吾咏同泰寺浮图诗曰望园临柰苑王城对邺宫还从飞阁内遥见崛山中天衣疑拂石凤翅欲凌空云甍犹带雨莲井不生桐盘承云表露铃揺天上风月出琛含水天晴幡带虹周星疑更落汉梦似今通我后怀初照不与伊川同方应捧马出永得离尘蒙　周庾信和同泰寺浮图诗曰岧岧陵太清照殿比东京长影临双阙髙层出九城栱积行云碍幡揺度鸟惊凤飞如始泊莲合似初生轮重对月满铎韵拟鸾声画水流泉住图云色半轻露晩盘犹滴珠朝火更明虽连博望苑还接银沙城天香下桂殿仙梵入伊笙庶闻八解乐方遣六尘情　陈阴铿开善寺诗曰鹫岭春光徧王城野望通登临情不极萧散趣无穷莺随入户树花逐下山风栋里归云白窗外落晖红古石何年卧枮树几春空淹留惜未及幽桂有芳丛　又游巴陵空寺诗曰日宫朝絶磬月殿夕无扉网交双树叶轮断七灯辉香尽奁犹馥幡尘画渐微借问将何见风气动天衣　张正见陪衡阳王游耆阇寺诗曰甘棠听讼罢福宇试登临兔苑移飞盖王城列玳簪阶荒犹累玉地古尚塡金龙桥丹桂偃鹫岭白云深秋窗被旅葛夏户响山禽清风吹麦陇细雨濯梅林　江总明庆寺诗曰十五诗书日六十轩冕年名山极历览胜地殊留连幽崖耸絶壁洞穴泻飞泉金河知证果石室乃安禅夜梵闻三界朝香彻九天山阶步皎月涧户听凉蝉市朝霑草露淮海作桑田何言望钟岭更复切秦川　隋萧慤和崔侍中从驾经山寺诗曰钩陈夜瞻徼河汉晓参横游骑腾文马前驱转翠旌野禽喧曙色山树动秋声云表金轮见岩端画栱明塔疑从地涌盖似积香成泉髙下溜急松古上枝平仪台多壮思丽藻蔚縁情自嗤非照庑何以继连城　孔德绍登白马山护明寺诗曰名岳标形胜危峰逺郁纡成象建环极大壮阐规模层台耸灵鹫髙殿迩阳乌暂同游阆苑还类入仙都三休开碧岭万户洞金铺摄心罄前礼访道挹中虚遥瞻尽地轴长望极天隅白云起梁栋丹霞映栱栌露花疑濯锦泉月似沈珠今日桃源客相顾失归途　唐吴少微和崔侍御日用游开化寺阁诗曰左宪多才雄故人尤鸷鹗驰赠单于使休轺太原郭馆次厌烦歊情怀寻寂寞西縁十余里北上开化阁初入云树间冥蒙未昭廓渐出防榥外万里秋景焯岁晏风落山天寒水归壑览物颂幽果三乘动钥但敷利解言求用忘昏着　増唐髙宗过慈恩寺诗曰日宫开百仞月殿耸千寻花盖飞团影幡虹曳曲阴绮霞遥笼帐丛珠细网林寥廓烟云表超然物外心　许敬宗过慈恩寺应制诗曰凤阙邻金地龙旂拂宝台云楣将叶并风牖送花来月宫清晩桂虹梁绚早梅梵境留宸瞩掞发丽天材　李峤和九月九日登慈恩寺浮图应制诗曰瑞塔千层起仙舆九日来萸房陈宝席菊橤散花台御气鹏霄近升髙凤野开天歌将梵乐空里共徘徊　王勃游梵宇三觉寺诗曰香阁披青磴雕台控紫岑叶齐山路狭花积野坛深萝幌栖禅影松门听梵音遽忻陪妙躅延赏涤烦襟　又观佛迹寺诗曰莲座神容俨松崖圣趾余年长金迹浅地久石文疎颓华临曲磴倾影赴前除共嗟陵谷逺俄视化成虚卢照邻石镜寺诗曰古墓芙蓉塔神铭松柏烟鸾沈
　　仙镜底花没梵轮前铢衣千古佛宝月两重圆隐隐香台夜钟声彻九天　骆宾王和王记室从赵王春日游陀山寺诗曰鸟旟陪访道鹫岭狎栖眞四禅明静业三空广胜因祥河疎叠涧慧日皎重轮叶暗龙宫密花明鹿苑春雕谈筌奥旨妙辨漱津雅曲终难和徒自奏巴人　沈佺期乐城白鹤寺诗曰碧海闻龙藏青云起雁堂湖声应法鼓雨气湿天香树接前山暗溪承瀑水凉无言谪居逺清净得空王　又游少林寺诗曰长歌游宝地徙倚对珠林雁塔丹青古龙池岁月深绀园澄夕霁碧殿下秋阴归路烟霞逺山蝉处处吟　宋之问游韶州广果寺诗曰影殿临丹壑香台隐翠霞巢飞衔象鸟砌蹋雨空花宝铎揺初霁金池映晩沙莫愁归路逺门外有三车　又宿清逺峡山寺诗曰香岫悬金刹飞泉届石门空山惟习静中夜寂无喧说法初闻鸟看心欲定猿寥寥隔尘市何异武陵源　又游称心寺诗曰释事怀三隐清襟谒四禅江鸣潮未落林晓日初悬宝叶交香雨金沙吐细泉望谐舟客趣思发海人烟顾枥仍留马乗杯久弃未游负岳且识鸟耘田理契都无象心冥不寄筌安期庶可揖天地得齐年　又题杭州天竺寺诗曰鹫岭郁岧峣龙宫鏁寂寥楼观沧海日门对浙江潮桂子月中落天香云外飘扪萝登塔逺刳木取泉遥霜薄花更发冰溪叶未凋夙龄尚遐异捜对涤烦嚻会入天台里看余渡石桥　张说清逺江峡山寺诗曰流落经荒外逍遥此梵宫云峰吐日月石壁澹烟虹宝塔灵仙涌悬龛造化功天香涵竹气虚呗引松风檐牖飞花满廊阶激水通猿鸣知谷静鱼戏见江空静黙将何贵所贵心镜同　又防湖山寺诗曰空山寂歴道心生虚谷迢遥野鸟声禅室从来尘外赏香台岂是世中情云间东岭千重出树里南湖一片明若使巢由同此意不将萝薜易簪缨　苏颋武担山寺诗曰武担独苍然坟山下玉泉鼈灵时共尽龙女事同迁松柏衔哀处幡花种福田讵知留镜石长与法轮圆　张九龄祠紫盖山涂经玉泉诸山寺诗曰指涂跻楚望防马傍荆岑稍稍松篁入泠泠涧谷深观竒逐幽映歴览忘岖嵚上界投佛影中天扬梵音焚香忏在昔礼足誓来今灵异若有对神仙眞可寻髙僧闻逝者絶俗是初心藓駮经行处猿啼宴坐林归眞已寂灭留迹岂堙沈法施自兹广何云千万金　蒋焕登栖灵寺塔诗曰三休寻磴道九折步云霓瀍涧临江北郊原极海西沙平瓜步出树逺緑杨低南指晴天外青峰是会稽　孙逖奉和崔司马游云门寺诗曰系马青溪树禅门春气浓香台花下出讲坐竹间逢觉路山童引经行谷鸟从更言穷寂寞回策上南峰　王维过化感寺昙兴上人山院诗曰暮持筇竹杖相待虎溪头催客闻山响归房逐水流野花丛发好谷鸟一声幽夜坐空林寂松风直似秋　又登辨觉寺诗曰竹径从初地莲峰出化城窗中三楚静林外九江平嫩草承趺坐长松响梵声空居法云外观世得无生　孟浩然腊月八日于剡县石城寺礼拜诗曰石壁开金像香山绕铁围下生弥勒见回向一心归松竹禅庭古楼台世界稀夕岚増气色余照发光辉讲席邀谈柄泉堂施浴衣愿承功德水从此濯尘机　杜甫山寺诗曰野寺残僧少山园细路髙麝香眠石竹鹦鹉啄金桃乱水通人过悬崖置屋牢上方重阁晩百里见纤毫　又上兜率寺诗曰兜率知名寺眞如会法堂江山有巴蜀栋宇自齐梁庾信哀虽久何颙好不忘白牛车逺近且欲上慈航　又同诸公登慈恩寺塔诗曰髙标跨苍穹烈风无时休自非旷士怀登兹翻百忧方知象教力足可追冥捜仰穿龙蛇窟始惊枝撑幽七星在北户河汉声西流羲和鞭白日少昊行青秋秦山忽破碎泾渭不可求俯视但一气焉能辨皇州首叫虞舜苍梧云正愁惜哉瑶池饮日晏昆仑丘黄鹄去不息哀鸣何所投君看随阳雁各有稻粱谋　李白庐山东林寺夜怀诗曰我寻青莲宇独往谢城阙霜清东林钟水白虎溪月天香生虚空天乐鸣不歇宴坐寂不动大千入毫发湛然冥眞心旷劫断出没　髙适登广陵栖灵寺塔诗曰淮南富登临兹塔信竒最直上造云族凭虚纳天籁迥然碧海西独立飞鸟外始知髙兴尽适与赏心会连山黯呉门乔木吞楚塞城池满窗下物华归掌内逺思驻江帆暮晴结春霭轩车疑蠢动造化资大块何必了无身然后知屡退　綦母潜题鹤林寺诗曰道林隐形胜向背临层霄松覆山殿冷花藏溪路遥宝幡挂焰焰明灯烧迟日半空谷春风连上潮少凭水木兴暂忝身心调愿谢携手客兹山禅诵哓又宿龙兴寺诗曰香刹夜忘归松青古殿扉灯明方
　　丈室珠系比丘衣白月传心净青莲喻法微天花落不尽处处鸟衔飞　王昌龄过香积寺诗曰不知香积寺数里入云峰古木无人径深山何处钟泉声咽危石日色冷青松薄暮空潭曲安禅制毒龙　刘眘虚登庐山峰顶寺诗曰孤峰临万象秋气何髙清庭际南郡出林端西江明山门二缁叟振锡闻幽声心照有无界业悬前后生徒知眞机静尚与爱网并方首金门路未遑参道情　刘长卿登思禅寺上方诗曰西峰上方处台榭隐朦胧逺磬秋山里清猿古木中众溪连竹路诸岭共松风傥许栖林下甘成白首翁　又宿北山禅寺诗曰上方鸣夕磬林下一僧还密竹传人少禅心对虎闲青松临古路白月满寒山旧识窗前桂经霜更待攀　李颀宿香山寺石楼诗曰夜宿翠微半髙楼闻暗泉渔舟带逺火山磬发孤烟殿壮云松外门清河汉边峰峦低枕席世界接人天霭霭花出雾辉辉星映川东林曙莺满惆怅欲言旋　张谓长沙失火后戏题莲花寺诗曰金园宝刹半长沙烧劫傍延一万家楼殿总随烟焰尽火中何处有莲花　岑参与羣公过报恩寺诗曰乗兴忽相招僧房暮与朝雪融双树湿纱闭一灯烧竹外山低塔藤间院接桥归家好欲嬾虑俗向来销　李嘉祐奉陪韦润州游鹤林寺诗曰野寺江城近双旌五马过禅心起忍辱梵语问多罗松竹闲僧老云烟晩日多寒塘归路转清磬隔微波　皇甫曽奉和陪韦中丞使君游鹤林寺诗曰古寺传灯久层城闭阁闲香花同法侣旌斾入深山寒磬虚空里孤云起灭间谢公忆髙卧徒望欲东还　褚朝阳题少室山寺诗曰飞阁青霞里先秋独早凉天花映窗近月桂拂檐香华岳三峰少黄河一带长空间指归路烟际有垂杨　郎士元柏林寺南望诗曰溪上遥闻精舍钟泊舟微径渡深松青山霁后云犹在画出西南四五峰　顾况题摄山栖霞寺诗曰明征君旧宅陈后主题诗迹在人亡处山空月满时宝缾无破响道树有低枝已是伤离客仍逢靳尚祠　耿湋雨中宿义兴寺诗曰遥夜宿东林虫声阶草深髙风初叶落多雨未归心家国身犹负星霜鬓已侵沧洲纵不去何处有知音　司空曙游灵云寺诗曰春山古寺绕沧波石磴盘空鸟道过百丈金身开翠殿万龛灯焰隔烟萝云生客到侵衣湿花落僧禅覆地多不与方袍同结社下归尘世竟如何　李益与王楚同登青龙寺上方诗曰连冈出古寺流睇移芳防鸟没汉诸陵草平秦故殿揺光浅深树拂木参差燕春心断易迷逺目伤难徧壮日各轻年暮年方自见　卢纶题云际寺上方诗曰松髙萝蔓轻中有石牀平下界水方急上方灯自明空门不易啓初地本无程回步忽山尽万縁从此生又登西岩寺诗曰林香雨气新山寺緑无尘遂结云
　　外侣共游天上春鹤鸣金阁丽僧话竹房邻待月水流急惜花风起频何方非坏境此地有归人囘首空门外皤然一幻身　严维奉和独孤中丞游云门寺诗曰絶壑开花界耶溪极上源光辉三石座登陟五云门深木鸣驺驭晴山曜武贲乱泉亲坐卧疎磬发朝昏苍翠新秋色莓苔积雨痕上方看度鸟后夜听吟猿异迹焚香对新诗酌茗论归来还舍俗诸老莫攀辕　又和皇甫大夫夏日游花岩寺诗曰初地花岩会王家少长行到宫龙节驻礼塔雁行成莲界千峰静梅天一雨清禅庭未可恋圣主寄苍生　崔峒登蒋山开善寺诗曰山殿秋云里香烟出翠微客寻朝磬食僧背夕阳归下界千门见前朝万事非看心兼送目葭菼暮依依　戎昱题招提寺诗曰招提精舍好石壁向江开山影水中尽松声天上来一灯传岁月深殿长莓苔日暮双林磬泠泠送客回　李涉题鹤林寺诗曰终日昏昏醉梦间忽闻春尽强登山因过竹院逢僧话又得浮生半日闲　朱放题竹林寺诗曰岁月人间促烟霞此地多殷勤竹林寺能得几回过　陈润登西灵塔诗曰塔庙出招提登临碧海西不知人意逺渐觉鸟飞低稍与云霞近如将日月齐迁乔未得意徒欲蹑云梯　朱长文题虎丘西寺诗曰王氏家山昔在兹陆机为赋陆云诗青莲香匝东西宇日月与僧无尽时　王建题石瓮寺诗曰青崖古寺夹城东泉脉钟声内里通地压神龙山色别屋连宫殿匠名同檐灯经夏纱笼黒溪叶先秋腊树红天子亲题诗总在昼扉长鎻碧龛中　杨巨源同赵校书题普救寺诗曰东门髙处天一望几悠然白浪过城下青山满寺前尘光分驿道岚色到人烟气象须文字逢君大雅篇　杨衡题山寺诗曰千峰白露后云壁挂残灯曙色海边日经声松下僧意闲门不闭年去水空澄稽首如何问森萝尽一乗　韩愈题临泷寺诗曰不觉离家已五年仍将衰病入泷潮州未到吾能说海气昏昏水拍天　白居易题东虎丘寺诗曰香刹看非逺祗园入始深龙蟠松矫矫玉立竹森森怪石千僧坐灵池一劒沈海当亭两面山在寺中心酒熟凭花劝诗成倩鸟吟寄言轩冕客此地好抽簪　又夜游西虎丘寺诗曰不厌西丘寺闲来即一过舟转云岛楼阁出烟萝路入青松影门临白月波鱼跳惊秉烛猿覻怪鸣珂揺曳防红斾娉婷十翠娥香花助罗绮钟梵避笙歌领郡时将久游山数几何一年十二度非少又非多　贾岛早秋寄题天竺灵隐寺诗曰峰前峰后寺新秋絶顶髙窗见沃州人在定中闻蟋蟀鹤曽栖处挂狝猴山钟夜渡空江水汀草寒生古石楼心忆悬帆身未遂谢公此地昔年游　温庭筠月中宿云居寺上方诗曰虚阁披衣坐寒阶蹋叶行众星中夜少圆月上方明霭尽无林色喧余有涧声祗应愁恨事还逐晓光生　又清凉寺诗曰黄花红树谢芳蹊宫殿参差黛巘西诗阁晓窓藏雪岭画堂秋水接蓝溪松飘晩吹摐金铎竹映寒苔上石梯妙迹竒名竟何在下方烟暝草萋萋　杜牧之寄题甘露寺北轩诗曽上蓬莱宫里行北轩防槛是留情孤髙堪弄桓伊笛缥缈宜闻子晋笙天接海门秋水色烟笼鹿苑暮钟声他年会着荷衣去不向山僧道姓名许浑题恩德寺诗曰楼台横复重犹在半岩空萝洞
　　浅深水竹廊髙下风晴山疎雨外秋树断云中未竟平生意孤帆又向东　喻鳬题翠微寺诗曰沿溪又涉岭始喜入前轩钟度鸟沈壑殿扃云湿幡凉泉堕众石古木彻疎猿月上僧阶近兹游岂易言　赵嘏越中寺居诗曰迟客疎林下斜溪小艇通野桥连寺月髙竹半楼风水静鱼吹浪枝闲鸟下空数峰相向緑日夕郡城东李洞题新安国寺诗曰佛亦遇艰难重兴叠废坛偃
　　松枝旧折画竹粉新干开讲宫娃听抛生禁鸟餐钟声常入梦天竺化长安　张祐杭州孤山寺诗曰楼台耸碧岑一径入湖心不雨山常润无云水自阴断桥荒藓涩空院落花深独忆西窓夜钟声尽北林　又金山寺诗曰一宿金山顶微茫水国分僧归夜月龙出晓堂云树影中流见钟声两岸闻因悲在朝市终日醉醺醺薛能题龙兴寺诗曰髙户列禅房松门到上方象开
　　祗树岭人施蜀城香地徧磷磷石江移了了墙林僧语不尽身后是梁王　皮日休游栖霞寺诗曰不见明居士空山但寂寥白莲吟次缺青霭坐来销泉冷无三伏松枯有六朝何如石上月相对论逍遥　郑谷题兴善寺诗曰寺在帝城阴清虚胜二林藓侵隋画暗茶助越瓯深巢鹤和钟泪诗僧倚锡吟烟莎后池水前迹杳难寻　张乔游歙州兴唐寺诗曰山桥通絶境到此忆天台竹里寻幽境云边上古台鸟归残照出钟断细泉来为爱澄溪月因成隔宿回　周繇登甘露寺诗曰盘江上几层峭壁半垂藤殿鎻南朝像龛禅外国僧海涛舂砌槛山雨洒窓灯日暮疎钟起声声彻广陵　张蠙宿山寺诗曰中峰半夜起忽觉在青冥此界自生雨上方犹有星楼髙钟尚逺殿古像多灵好是潺湲水房房伴诵经　周朴福州开元寺塔诗曰开元寺里七重塔遥对方山影拟齐杂俗人看离世界孤髙僧上觉天低惟堪片片紫霞映不与蒙蒙白雾迷心若无私罗汉在参差免向日虹西　罗隐春日独游禅智寺诗曰逺树连天水接空几年行乐旧隋宫花开花谢长如此人去人来自不同蛮鳯调髙何处酒吴牛蹄健满车风思量只合腾腾醉煑酒平陈尽梦中　裴説题道林寺诗曰独立凭危防髙低落照间寺分一派水僧鎻半房山对面浮世隔垂到老闲烟云与尘土寸歩不相关　宋黄山谷慈云寺诗曰城东宝坊金碧重道人脩惠翦蒿蓬一缾一鉢三十年琼榱碧瓦上秋空稻田摩衲拥黄发更筑书阁诸天中三后在天遗圣墨百神受职扶琳宫文思帝泽余温润雨露下国常年丰贡川章川结襟带梅岭桂岭来朝宗参旗斗柄略防楯清坐耳闻河汉风道人饱叅口挂壁颇喜作诗如已公家风秀句刻琬琰笑我落笔何能工安得雄文压圣境九原唤起杜陵翁又落星寺诗曰落星开士深结屋龙阁老翁来赋诗
　　小雨藏山客坐久长江接天帆到迟宴寝清香与世隔画图絶妙无人知蠭房各自开户牖处处煑茶藤一枝孙觌寒山寺诗曰白首从来一梦中青山不改旧时
　　容乌啼月落桥边寺攲枕犹闻半夜钟　赵汝愚鼓山寺诗曰几年奔走压尘埃此日登临亦快哉江月不随流水去天风常送海涛来　沈存中甘露寺诗曰丞相髙斋半草莱旧时风月满亭台地从日月生时见天到江山尽处囘三国是非春梦断六朝城阙野花开心随流水漫漫去流徧烟邨半日来　元李俊民宿海会寺诗佛堂光未放桑下唤难囘是处皆堪歇何山不可开泉因龙吐出经自兔衔来径向黄沙过寻僧问劫灰又曰青山云水窟杖锡几时来竹待香严击松经道者栽西江无水吸震旦忽花开三笑图中友同倾破戒杯刘因山寺早起诗曰松窗一夜逺潮生断送幽人睡
　　失明梦觉不知春已去半帘红雨落无声　郝经抱阳寺诗曰孱顔苍玉抱幽邨突兀双龙窟宅尊囘首万山东尽处冷烟平逺半乾坤　黄溍湖心寺夜坐诗曰萧萧凉月满池台水槛风櫺四面开一炷残灯何熠煜半檐衰柳故崔嵬谬持微禄知无补未谢余园得重来尘土马蹄何日事何容良夜废衔杯　萨都拉清明游鹤林寺诗曰青青杨柳嗁乳鸦满山烂开红白花小桥流水过古寺竹篱茅舍通人家潮声卷浪落松顶骑鹤少年酒初醒若将何物赏清明且伴山僧煑新茗　又宿龙潭寺诗曰倦游借禅榻客意稍从容落日江鼔孤灯野寺钟竹鸡啼雨过山臼带云舂半夜波涛作长潭起卧龙　又登镇阳龙兴寺阁观铜铸观音像诗曰眼中楼观见应稀铁凤栖檐势欲飞天半宝花飘阁道月中桂子落僧衣髙擎玉露仙人掌上碍银河织女机全赵堂堂遗物在山川良是昔人非　宋无灵岩寺上方诗曰霸业销沈烟树浓呉王台殿梵王宫屧廊人去土花碧香径僧归秋叶红飓母射岩风动地蛟精徙穴雾迷空明朝江郭重囘首寺在翠微苍霭中　周权游山寺诗曰空林净如埽石径穿岭细绀庐出深树飞湍下云际偶逢赤髭侣属我听真谛菘肥斋鉢丰樾古佛灯翳遭檐棘篱短野枳香入被夕磬两三声半岩花雨霁又焦山寺诗曰赤霞夜出扶桑东海云卷浪凌虚空
　　刚风浩浩吹不去崔嵬化作青莲宫万衲月寒清梵寂四面沈沈皆海色钟声不许到人间自送潮音落寒碧陈泰游定林寺诗曰一灯何处起千载续黄梅世与
　　身俱幻吾携影独来山空钟自响日澹鹤将囘寄语沙头鹭相逢慎勿猜　胡天游游法兴寺诗曰山色揺光入袖凉松阴十丈印回廊老僧读罢楞严咒一殿神风柏子香　明刘基晨诣祥符寺诗曰上马鸡始鸣入寺钟未歇草际起微风林端澹斜月僧房湛幽寂假寐待明发松径断无人经声在清樾　杨维祯咏白塔寺诗曰天山乳凤飞来小东渡衣冠又六朝劫火不焚杨琏塔箭锋犹抵伍胥潮燐光夜附山精出龙气春随海雾销独有宫人斜畔月多情犹自照吹箫　髙啓寓天界寺诗曰雨过帝城头香凝佛界幽果园春乳雀花殿午鸣鸠万履随钟集千灯入镜流禅居容旅迹不觉久淹留　又甘露寺诗曰胜地江山壮名林岁月遥刹藏京口树钟送海门潮月黒龙光发天清蜃气销何当寻狠石闲坐话前朝　徐贲夜投白莲寺诗曰饮别东家叟行投西寺僧无风收阁幔有月罢廊灯竹夜声偏集池寒色似凝无端值诗景清兴觉逾増
　　原碑铭齐王头陀寺碑铭曰盖闻挹朝夕之池者无以测其浅深仰苍苍之色者不足知其逺近况视听之外若存若亡心行之表不生不灭者哉　梁简文帝善觉寺碑铭曰盖闻在天成象倬彼云汉在地成形嵩髙惟岳苍苍斡运灵槎犹且去来岩岩峻极巫咸可以升降穆贵嫔宿植达因已于恒沙佛所经受记莂有縁娑婆降迹斯土行迈英皇德降华附河南望浮云之瑞新野表升天之祥光前絶后建兹福地乃于建康之太清里建善觉寺焉大通元年龙集己酉有令使立碑文未获搆撰居诸不息寒暑推移轩曜夙倾前星次掩岁在娵訾始得补缀何言之陋何事之隆窃等仲由空悲负粟之哽复异桓良终无维山之日永言缠纂独咽丹心铭曰效彼毗城建兹福舍四柱浮悬九城灵架重栾交峙回廊遥迓掩映花台崔嵬兰榭阳燧晖朝青莲开夜又相宫寺碑曰眞人西灭洎罗汉东游五明盛士并
　　宣北门之教四姓小臣稍罢南宫之学超洙泗之济济比舍衞之洋洋是以髙檐三丈乃为祀神之舍连阁四周并非中官之宅雪山忍辱之草天宫陀树之花四照芬吐五衢异色能令扶解说法果出妙衣鹿苑岂殊只林何逺皇太子萧纬自昔藩邸便结善縁虽银藏盖寡金地多阙有慙四事久立五根泗州出鼎尚刻之罘之石防峨作镇犹鸣劒壁之山矧伊福界宁无镌刻铭曰洛阳白马帝释天冠开基紫陌峻极云端实惟爽垲栖心之地譬若净土长为佛事银铺曜色玉础金光塔如仙掌楼疑凤皇珠生月魄钟应秋霜鸟依交露幡承杏梁窗舒意叶室度心香天琴夜下绀马朝翔生灭可度离苦获常相续有尽归乎道场　梁元帝善觉寺碑曰金盘上疏非求承露玉舄前临宁资润础飞轩绛屏若丹气之为霞绮井緑泉如青云之入吕宝绳交映无慙紫绀之宫花台照日有迹白林之地铭曰聿遵胜业代彼天工四园枝翠八水池红花疑凤翼殿若龙宫银城暎沼金铃响风露台含月珠幡拂空　又钟山飞流寺碑清梵夜闻风传百常之观宝铃朝响声扬千秋之宫同符上陇望长安之城阙有类偃师瞻洛阳之台殿瞰连甍而如绮杂卉木而成帷铭曰云聚峰髙风清钟彻月如秋扇花疑春雪极目千里平原迢遰　又旷野寺碑曰云楣胶葛桂栋阴崇刻虬龙于洞房倒莲花于绮井月殿朗而相晖雪宫穆以华壮防防璇题虹梁生于暮雨璞璞银牓飞观入乎云中铭曰圆珰旦晖方诸夜朗金盘曜色宝铃成响　又郢川晋安寺碑铭曰凤皇之岭緜映色莲花之洞照曜増晖山云黄鹤疑钧天之夜响城称却月似轻云之霄蔽铭曰虹梁紫柱螭桷丹墙绮井飞栋华榱壁珰应龙若动威凤疑翔玉舄霄润金池夕光朱城却税紫陌潜通堑柳朝緑江晖暝红落霞将暮鲜云夕布峰下阳乌林生阴兔分佩隔浦皇樯隐雾俱听法钟同观宝聚　又摄山栖霞寺碑金池无底已通宝堑之侧玉树生风傍临防之上七重防楯七宝莲花通风承露含香映日铭曰苔依翠屋树隐丹楹涧浮山影山传涧声风来露歇日度霞轻三灾不毁得一而贞　又归来寺碑曰幡影飏于绛台梵声依于应塔三相不留萧蚕终坏八苦遐长灯蛾未已铭曰铃随风振盘依露丹桂无枝朱阳自翦九苑萌枯三昧叶卷疏树揺落飜流清浅　沈约法王寺碑昔周师集于孟津汉兵至于垓下翦商肇乎兹地殪楚由乎斯域慧云匪由触石法雨起乎悲心驱之仁夀度之彼岸济方割于有顷扑既燎于无边陆旗风靡水阵云披萦山为堞失其九天之险负壑为隍曽无一苇之阂昏师反接伪牧泥首掬指则河舟尚虚委甲则熊岭非峻乃按兵江汉誓众商郊因斯而运斗枢自兹而廓天步业隆放夏功髙伐殷济横流而臣九服握乾纲而子万姓眷言四海莫不来王此惟予宅宁止西顾临朝夕之濬池带长洲之茂苑借离宫于汉旧因林光于秦余廻廊敞帀复殿重起连房及睇周堵如云铭曰往劫将谢灾难孔多炎炎烈火淼淼洪波聚为丘岳散成江河俗縁浮诡眞谛遐长匪因希尚曷寄舟梁标功显德事归道场祁祁法众同兹无我振锡经行祗林宴坐或思寂灭或念薪火惆怅三明徘徊四果　陆倕天光寺碑曰法云旦聚则浸润被乎重沙慧日晨登则晖光烛于有顷皇帝乃把神珠握灵境击天鼓撞地钟驱日月之师勒星辰之阵九流外籍五明内典鸟策余文龙宫遗教莫不神游房奥迹徧门墙思洞希微言穷名象珉陛凌虚琼篱郁起可使龙城媿饰鴈塔慙珍日宇夺晖月宫掩丽昔者姬水夀丘载纪山川之目丹陵负夏仅传乡党之名歌酒故邑赐复穷乎身世壎篪旧里髙会止于当年铭曰被物如露偃民犹草解髻传珠抽衣受宝化违宅火功超河岸舍我神居兴兹灵馆八龙丰殿四柱髙廊并陈金壁旁达玉厢纵横杂树间厠众芳　王筠开善寺碑曰妙门关键辟之者既难法海波澜游之者未易是以轩称俊圣尧曰钦明韶濩有美善之风文武致时雍之业地平天成惟事即世移风易俗匪止金身至如访道峒山乗风独逺凝神汾水窅然自丧或宗仰黄老之谈景慕神仙之术斯盖不度羣生事局诸已笃而为论道有未熏风璚露散馥流甘璧月珠星聮华飏叶修旛绕于云根和铃响于天外玉池动而扬文宝树揺而成乐铭曰亭亭切汉耿介凌烟层甍霞耸飞栋星悬　张绾龙楼寺碑曰盖闻井鱼之不识巨海夏虫之不见冬氷故知局于泥甃者未测沧溟之浩汗笃于一时者宁信寒暑之推移何异乎玩即世而弗悟于生死之流耽假乐而迷于真觉之观铭曰识相裁萌无明重蔽五住次起四生无际苦海倒流业风横厉彼岸何逺津航絶济轻毛易转花水难留实逢象正悟彼生脩照曜真法逍遥宝舟占彼胜地胥宇攸宅遥川萦带峻矩盘桓霞生连堞风起长澜冬室停燠夏台増寒　王僧孺中寺碑曰夫玉律追天故躔次之期不变缇室景则发敛之气罔逾是以忘言种觉絶累于后心寄像声形啓机于前教兼真假之双烛均空有而两忘蕴三明而过十地圆万行而包四等道周百亿化起大千奬导羣有滋濡万类是用发广大心吐微妙理将同商主取喻医王开方便门示真实相固以濯之慈水销以慧力永言六趣用均一子中寺者晋太元五年会稽王司马道子之所立也斜出旗亭事非湫隘傍超壁水望异狭斜天监十五年上座僧慈等更揆日缔架赫然霞立信以填金可埒引绳斯拟妙写金楼模丽琼阙岧嶤偃蹇故三休而可至防窱周流方中宿而斯尽万楹百栱合沓相持绣棁玉题分光争映烛龙夭矫将举复宛威凤铿锵如鸣更戢旁攀镂槛斜登钿砌煜爚金铺玲珑绮欂无风自响不拂而净耽耽肃肃信息心之胜地穆穆愔愔固忘想之嘉所铭曰黄虽弭权舆未测生灭相轮成坏不极箧蛇争赴藤鼠无息情尘莫舍心火方赫是用三明实开五力湛寂无方示现多所踟蹰吉树殷勤禅渚斯道眭匡蒸哉我王施逾宝鉢供等檀牀萧宫改构梵宇方壮阶飞瑞采地起泥香日流闪烁风度清锵道逾厥极固与天长　任孝防多宝寺碑铭曰宝传兹日法像斯时瞻风景日陛开基准绳鹙子取则迦夷业隆千载道盛一期上当星纪下接莲峰还瞻朱阁却背青松朝云暧暧夕雾溶溶阶通兽迹径有禽踪衣移峻岳锡叩飞泉土木绨锦玉石雕镌宝阶云构绮壁霞鲜莲舒藻井芰绕兰椽法堂每喧禅室恒静藏韬仙说台含佛影叶下秋林烟生春岭　刘孝绰栖隐寺碑曰开方便门示真实相置甘露室遵甘露津苦语輭言随方训俯心降迹逐物重轻中枝小叶各随业根愍其四流五结有来而不散八慢九邪一沦而莫晓如彼医王等之药树去圣兹逺思圣兹深诚敬所先是归龛庙自妙法东注宝化西渐公卿贵仕贤哲伟人莫不严事招提师仰慧觉欲使法灯永传胜因长久铭曰给孤焚荡善胜崩沦堂堂宗匠克绍慧因地虽旧域其宇惟新召棠且思羊碑犹泣况我仁祠义逾生立遗爱伊何形于南邑亦有庶民经始攸急珠殿连云金层辉景衢交巷达门临树屏五居推妙三空媿静铭施柱侧记法窟前孰云千载余迹方传敢宣重说敬勒雕镌芬域未灭斯文在旃　北齐邢子才景明寺碑曰九土殊方四生舛类昏识异受修短共时德表生民不救太山之朽坏义同列辟岂济滦水之沦胥漂卤倒戈之势浮江架海之力孰不旷息相摧飞驰共尽泡沫不足成喻风雷讵可为言而皆迁延爱欲驰逐生死眷彼深尘迷兹大夜坐积薪于火宅负沈石于苦海结习靡倦忧畏延长身世其由梦想荣辱譬诸幻化未能照彼因縁体兹空假祛洗累惑摈落尘埃苦气易雕危城难久自发迹有生会道无上劫代缅邈朕迹遐长草木不能况尘沙莫之比及日晷停流星光辍运香雨旁注甘露上悬降灵迦衞拥迹忍土智出须弥德逾大地道尊世上义重天中铭曰大道何名至功不器理有防适法无殊致能以托生降体凡位正觉如逺一念斯在德尊三界神感四天川流自断大室不然衣生宝树座踊芳莲智固有极道畅无边　又并州寺碑曰夫至道密微无迹可覩神功感应有理斯存虽慧日已照而大夜莫晓香雨时流而深尘未息旷劫悠缅歴代遐长眇眇世罗无能免其一目泛泛欲网孰能解其三面自大教迁流行于中土希向之士烟踊沙属恒沙未足为言积尘所不能喻皆云出没生死之河浮沈爱欲之海未有矫然独悟脱落身名望彼岸而攸往泛宝而利渉　陈徐陵孝义寺碑曰臣闻道阶八地犹见后妃愿生千佛无非贤圣汲引之义虽同随机之感非一至如潙汭有礼皇源所以前兴周女斯归陈宗所以流庆大矣哉神基帝系淑圣重光者也慈训太后德佐初九道晖上六居天上天中之极处太任太姒之尊苹藻之化斯深葛覃之风弥逺皇帝膺兹上圣契彼援神爱敬在乎一人德教形乎四海是以明星皎皎流半月之光甘露团团洒如饴之味嘉禾自秀浪井恒清天降征祥日闻书府自大明绍运神武应期至道傍通无思不格戊巳校尉西关玉门伏波将军南表铜柱方使三千世界百亿须弥同望飞轮共禀德天嘉三年正月二十一日诏防仰惟圣德方被兆民乃敕有司改东成里为孝义里昔岱山徙号重华着其受终德水移名秦人表其嘉运岂若尽在地舆书兹里门仰述天经光临父母臣陵稽首乃作铭曰愿此良因宜资贵亲三乗并策四梵为宾绀殿为坐莲花养神灯前礼佛地后边身并济含识咸归至真国家隆盛同飨遐庆谨勒丰碑陈其舞咏　又齐国宋司徒寺碑曰无色之外方为化城非想之中犹称火宅若夫众生无尽世界无穷芬若披莲逺如散墨善财童子南行未窥目连沙门北游不见一一刹土皆由业縁万万僧祗终非常乐天宫蹇产犹倾四大之风魔殿崔嵬终惧三灾之火朱楼宝塔辉焕争华既义畅中土道流遐域显黙同归华夷俱慕自枕石潄流始终一槩悟智交养三千余年春秋八十三古人云道存人亡法师之谓见我门徒感风徽之缅邈伤谘悟之永灭敢以浅见扬德金石铭曰九流依真三乗归佛道往絶迹慈还接物孰是发蒙昭我慧日摄乱以定辟邪以律秦皇雄惑蔽理通情王孙偏解逺死滞生夫子之悟万劫独明寒暑迭易悲欣皐壤秋蓬四转春鸿五响孤松独秀德音长往节有推迁情无遗想　周王褒善行寺碑曰盖闻在天成象羣星仰于北辰在地成形百川趋于东海是知璿玑盈缩并运天枢江汉所宗争环地轴尘沙日月同渤海之轮回百亿铁围等阎浮之数量章亥步骤岂尽世界之边隷首忽微宁穷劫海之算象牛觕力方十行之阶梯兔马渡河譬三乗之等级定水坏须弥之山智炬金刚之刹敬表六和现沙门之进止永垂四教示声闻之律仪至于千叠火鹄林变色四禅灾起鸽影传辉羽林出使汉开濯龙之祀桑门传译晋虔洛阳之拜　又京师突厥寺碑曰夫六合之内存乎方册四天之下闻诸象教百亿阎浮尘沙算而不尽三千日月世界数而无边至于周星夕陨汉宫霄梦身髙梵世力减须弥应现十方分身百佛上极天中下穷地际转法轮于稔国留妙象于罽宾至于善见神通缾沙瑞相波斯铸金优填雕木莫不归依等觉回向佛乗弃形骸而入道舍国城而离俗突厥大伊尼温木汗夏后余基惟天所置威加穷发兵历无革小大当户左右贤王麟胶角触之弓鹫羽射雕之箭跨葱岭之酋豪靡不从化逾天山之君长咸皆宾属人敦信契国宝亲邻太祖文皇帝道被寰中化覃无外提羣品而万福济苍生于六道大冢宰晋国公功髙寅亮位隆光辅命司空而度地监匠人而置泉带二条之逸陌面九市之通鄽图木缇锦雕楹砻密香随微雨自洒风尘幡杂天花常调丝竹四禅大患净界无毁六珠芬尽法身常住铭曰七华妙觉三空胜境意树已雕心猿斯尽灵城偃色空衣灭影索隐穷源振衣提领　隋江总大庄严寺碑曰盖闻僧迦水滨波斯创以禅地醍醐山顶含那肇其梵域此乃往劫之胜因上方之妙范于是俯察地势悬之以水仰惟星极揆之以日百堵咸作千坊洞啓前望则红尘四合见山市之盈虚后睇则紫阁九重连双阙之耸峭加以园习欢喜水成功德池溢甘露不因玉掌树揺音乐无待金奏熏炉夜遥来海岸之香法鼓早讙非动泗滨之石擢茎金表跨八万之俱成界道银绳面四衢而拓制厠壁缀珠凌丹霞而结宇雕光镂采望紫极而开轩俯看惊电影彻瑠璃之道遥拖宛虹光徧水精之域层楹刻桷风伯走而未升灵橑飞甍雨师攀而不逮铭曰灼烁金茎崔嵬银表翔鶤仰翥威凤灵矫木密联緜香泥缭绕日图檐外荷披栋杪翠落阴虬朱填阳鸟髙僧累萃愿学滋多宣方等博综围陀皆伤寸晷并悟天波式旌镂碣无待雕戈标年刹土比数恒河
　　原序齐王神仙寺碑序曰天地始终諐长不极劫数沙尘寂寥谁辨虽铁界铜围如影如幻补石擎金随生焰灭独有鹫岳灵境净土不烧螺髻金质声闻难睹故发塔喜园流名天上耆山鹄苑布迹人中自非庄严妙土吉祥福地何以标兹净域置此伽蓝皇太子殿下几圆上圣智周物外澄明离日照影春星长歌安胜表察书之独见驰道回车骛班轮而不絶　梁简文帝慈觉寺碑序曰窃以易表含贞记称厚载龙星啓曜璧月仪晖是以河外黄云沙傍崩鹿故能发纬伊绪重阐刘系亦有观津美于西汉扶风盛彼东京未若樊川之邦宛叶之境休祥茂祉独繁前迹庄姬流誉之所烈后兴业之地南阳称其何氏新野犹曰邓家逖彼遐宗复履今庆贵嫔金声早振淑范増徽才实母师行为女楷穷兹四德洞彼六经温明内湛慈慧天发纲缀庆璇枝联休紫汉幸得諐无负斧任重东蕃实以契阔言提绸缪善诱事其徙居义深则盼而叨恩作牧衅结幽祗一诀椒慈长违宝幄风枝弗静陟屺何期祗奉储训谬兹刋撰道长业大遗范事隆嗟素油之可捐惧故老之难述梁元帝扬州梁安寺碑序曰窃以阳之有宗者莫拟于灵乌夜之有光者孰逾于阴兔故以日门见羲和之色月殿望奔娥之象而合璧迢遰丈尺犹且莫量朗镜悠逺积空之所不算复有紫凤青龙之水却月朝霞之山白珪元璧饯瑶池之上金阙银宫出瀛洲之下空台四柱随仙衣而俱飏宝堑三重映瑞园而涵影栴檀散馥无复圆觉之风地涌神翕皆成多宝之塔　后魏温子升寒陵山寺碑序曰昔晋文尊周绩宣于践土齐桓霸世威着于召陵并道冠诸侯勲髙天下衣裳会同之所兵车交会之处寂寞销沈荒凉磨灭言谈者空知其名遥遇者不识其地则树铜表迹刋石纪功有道存焉可不尚欤永安之季数钟百六天灾流行人伦交丧尔朱氏既絶彼天纲断兹地纽禄去王室政出多门铜马竞驰金虎乱噬九婴暴起十日并出破璧毁珪人物既尽头会箕敛杼柚其空大丞相渤海王命世作宰惟机成务标格千仞崖岸万里运鼎阿于襟抱纳山岳于胷懐拥云以上腾负青天而髙引钟鼓嘈囋上闻于天旌旗缤纷下盘于地壮士懔以争先义夫愤而竞起兵接刃于斯场车错毂于此地轰轰隐隐若转石之坠髙崖硠硠磕磕如激水之投深谷俄而雾卷云除冰离叶散靡旗蔽日乱辙满野楚师之败于柏举新兵之退自昆阳以此方之未可同日既考兹沃壤建此精庐砥石砺金莹珠琢玉经始等于佛功制作同于造化息心是归净行攸处神异毕臻灵仙总萃鸣玉鸾以来游带霓裳而至止翔凤纷以相嚾飞龙蜿而俱跃虽复髙天销于猛炭大地沦于积水固以传之不朽终亦记此无忘又印山寺碑序曰自结绳运往观象代兴礼乐相因
　　诗书间出喻是非于一指论道德于二篇九流之义遂开百家之言并作皆以赋命有遭随摄养致天夀爱惠起于吉凶情僞动于利害虽改张罗之咒未易衅钟之牲因果之业未申感应之途犹蔽是以修短有命子夏论之而未详报施在天史迁言之而未悟大丞相渤海王膺河岳之灵感辰象之气直置与兰桂齐芳自然共珪璋比洁加以体僃百行智周万象道兼语黙思极天人固以兆云非虎自怀公辅之德世称卧龙实任王佐之器道足以济天下行足以通神明表立人之上才含广途之大量永安之末时多异谋蠭虿有毒豺狼反噬彀弩临城抽戈犯跸世道交丧海水羣飞既而苍龙入隐白虎出见命世有期匡时作宰拯沈溺以援手涉波澜而濡足悬皎日于胷怀起大风于襟袖动之以仁义行之以忠贞附之者影从应之者响起　又大觉寺碑曰维天地开辟阴阳转运明则有日月幽则有鬼神初地辽逺末路悠长自始及终从凡至圣积骨成山只劫莫数垂衣拂石恒河难计及冠日示梦蒙罗见谒应世降神感物开化颜如满月心若盈泉体道独悟灵自晓居三殿以长想出四门而永虑声色莫之留荣位不能屈道成树下光烛天上变化靡穷神通无极置须弥于葶苈纳世界于微尘辟慈悲之门开仁夀之路拯烦恼于三涂济苦难于五浊非但化及天龙教被人鬼固亦福霑行雁道洽游鱼但羣生无感独尊罢应杂色照烂诸山揺动布金沙而弗受建宝盖而未留遂上微妙之台永升智慧之殿而天人慕德象法兴灵图影西山承光东壁主上乃据地图揽天镜乗六龙朝万国牢笼宇宙襟带江山道济横流德昌頽厯四门穆穆百僚师师乗法以径度驾天轮而髙举神功宝业既被无边鸿名懋实方在不朽抵掌措言虽不尽意执笔书事其能已乎　又定国寺碑序曰盖两仪交运万物并生始自苦空终于常乐而縁障未开业尘犹拥漂沦欲海颠坠邪山虽复光华并于日月术数穷于天地有扶危定倾之力为济世夷难之功登涂山而未归游建水而不返并驰于苦乐之境皆入于生死之门幽隐长夜未覩山北之烛沈迷达路讵见司南之机昔日先民虽云善诱尚习盖缠未能解脱至如八卦成象示之以吉凶百药为医道之以利害衣食有业民免饥寒之忧水土既平又无昏垫之患斯诚事周于世用功济于生民不论过去之因縁讵辨未来之果报惟无上大觉均悟机应现托生方便开教圣灵之至无复等级威神之力不可思议动三乗之驾泛八解之流引诸子于火宅渡羣生于海岸自一音辍响双树潜神智慧虽徂象法犹在光照金盘言留石室徧诸世界咸用归仰
　　原诏北齐武成帝以三台宫为大兴圣寺诏曰思展聿脩之重念归喜舍之路肌肤匪恡国城何宝期济率土至于圆极可以三台宫为大兴圣寺此处极土木之壮穷丹素之妍竒怪僃于刻削光华异于图彩愿使灵心肸蠁神物奔防真觉惟寂有感必通化爲净土广延德众心若瑠璃法轮常转洒甘露于大千照慈灯于广劫后周明帝修起寺诏曰孝感通神瞻天罔极莫不布
　　金而构只园流银而成宝殿方知鹿苑可期鹤林不逺敢縁雅颂仰借庄严欲使功侔天地兴歌不日太师晋国公总监置陟岵陟屺脩寺营造　唐贞观年为战阵处立寺诏曰有隋失道九服沸腾朕亲总元戎致兹明罚誓牧登陑曽无宁岁其有桀犬婴此汤罗衔须义愤终乎握节各徇所奉咸有可嘉日往月来逝川斯逺虽复项籍致命封树纪于丘坟鲍信捐生丹青着于图象犹恐九泉之下尚沦鼎镬八难之间永缠冰炭愀然疚怀用忘兴寝所以树其福田济其营魄可以建义以来交兵之处为义士凶徒殒身戎阵者各建寺刹招延胜侣望法鼓所振变炎火于青莲清梵所闻易苦海于甘露所司足量定处所并立寺名支配僧徒及脩院宇具为事条以闻称朕哀矜之意也仍命虞世南李百药褚遂良颜师古岑文本许敬宗朱子奢等为碑铭纪功业増记唐柳宗元法华寺西亭记曰法华寺居永州地最髙有僧曰觉照照居寺西庑下庑之外有大竹数万又其外山形下絶然而薪蒸篠簜蒙杂拥蔽吾意伐而除之必将有见焉照谓余曰是其下有陂池芙蕖深以湘水之流众山之会果去是其见逺矣遂命仆人持刀斧羣而翦焉丛莽下颓万类皆出旷焉茫焉天为之益髙地为之加辟丘陵山谷之峻江湖地泽之大咸若有増广之者夫其地之竒必以遗于后不可旷也余时谪为州司马官外尝闲而心得无事乃取官之禄秩以为其亭其广且髙盖方丈者二焉或异照之居于斯而不早为是也余谓昔之上人者不起宴坐足以观于空色之实而游乎物之终始其照也逾寂其觉也逾有则向之阂之者为果阂耶今之辟之者为果辟耶彼所谓觉而照者吾讵知其不由是道也岂若吾族之挈挈于通塞有无之方以自狭耶　费冠卿九华山化成寺记九华山古号九子山崛起大江之东揖灊庐于西岸俨削成于天外旁临千里髙峰峻岭臣焉连冈走陇子焉自元气凝结几万斯年六朝建都此为关辅人视山而天长山阅人以波逝　白居易脩香山寺记曰洛都四郊山水之胜龙门首焉龙门十寺观游之胜香山首焉香山之坏久矣楼亭骞崩佛寺暴露士君子惜之予亦惜之佛弟子耻之予亦耻之顷予为太子宾客分司东都时性好闲游灵迹胜槩靡不周览每至兹寺慨然有完葺之愿焉迨今七八年幸为山林主是偿初心复始愿之秋也似有縁会果成就之于是龛像无燥湿陊泐之危寺僧有经行宴坐之安游者得息肩观者得寓目关塞之气色龙潭之景象香山之泉石石楼之风月与往来者耳目一时而新士君子佛弟子豁如释憾刷耻之为者　刘禹锡成都府新脩福成寺记曰益城有石门街大逵坦然西驰自石笋街之北有仁祠形焉直啓曰福成寺寺之殿台与城之楼交错相辉绣于碧霄望之如昆阆间物太和四年蜀帅非将材不脩边僃南诏君长谍得内空乗隙坌入鬭于城下或纵火以骇众此寺乃焚髙门脩廊委爲寒烬如是者再岁帝念坤维丞相复来山川如迎父老相识环视故地寺为丘墟兴起废之难乃命主俸吏以吾缗三十万为经营之基自公来思蜀号为无事时康岁稔人乐檀施公言既先应如川乃倾囊褚乃出怀袖胜因化愚慧力慑悭男奔女骤急于征令匠者度材以指众徒艺者运思以役众技斤锯磨砻丁丁登登陶者储精圬者効能歘自火宅复为金绳沿故鼎新因毁成妍华夷纵观万目同耸既告讫役公来庆成云鲜目润辉映前后于是都人舞抃而謡曰昔公去此福成以燬今公重还福成复宇民安军治亦如此寺庸可勿纪乎　柳宗元栁州复大云寺记曰越人信祥而易杀傲化而偭仁病且忧则聚巫师用鸡卜之始则杀小牲不可则杀中牲又不可则杀大牲而又不可则诀亲戚饰死事曰神不置我已矣因不食蔽面死以故户易耗田易荒而畜字不孳董之礼则顽束之刑则逃惟浮图事神而语大可因而入焉有以佐教化柳州始以邦命置四寺其三在水北而大云寺在水南水北环治城六百室水南三百室俄而水南火大云寺焚而不复且百年三百室之人失其所依归复立神而杀焉元和十年刺史柳宗元始至逐神于隐逺而取其地其傍有小僧舍辟之广大逵达横术北属之江告于大府取寺之故名作大门以字揭之立东西序崇佛庙为学者居防其徒而委之食使击磬钟鼓以严其道而传其言而人始复去鬼息杀而务趣于仁爱病且忧其有告焉而顺之庶乎教彞之道也　沈亚之复戒业寺记曰皇都左辅其属县朝邑县令王郓言能改作便民尝有缁衣迁寺戒业民不便郓复之初蒲寇李怀光既虏其属将收其散卒聚之长春宫城环朝邑室宇皆残烬寺宇益毁其后缁衣以为居近郭苦游赏乃聚党与谋迁之西冈萦垣侵社地又治殿庑诸墓坟垅当其下者辄平去是时郓为尉固止之缁衣之魁得他吏与交通为取故尉终不能制日纵其徒于民间为祸福语以动惑之民无老幼男女争相率以奉所欲及郓为令乃元和七年也明年召缁衣宿老师弟子与语曰缁衣之道非能逾仁义以无害故天子许留国中前者缁衣无状徙其居西冈之上侵社地坏丘冢夫社国之尊祭也丘冢人之返本也今尔曹自为其居侵害之是宁无害耶某昔争之不得身常栗栗抱痛愿得自効以快意今能急复幸善不能亦且论击矣民闻之大喜故以其年十二月悉还其故九年余东适邯郸走蒲关朝邑令为具既酣前奉酒于余因请其事叙于文

　　御定渊鉴类函巻三百五十三
<子部,类书类,御定渊鉴类函>
　　钦定四库全书
　　御定渊鉴类函巻三百五十四
　　居处部十五【道观】
　　道观一
　　増释名曰观楼也　诸天内音经曰太上观罪福之赐开死生之门九灵观主天地大期洞灵上观主御帝君紫阳观主云气北灵观主开八书于空洞通阳观主得度之人功德轻重太灵观主得度升仙人　列子曰岱舆山上台观皆金玉仙圣飞相来往　神异经曰西北荒中有二金阙髙百丈银盘五十丈二阙相去百丈有明月径三丈光照千里
　　道观二
</div>
    <div class="pagination">
<a href="御定渊鉴类函_page239.html">上一页</a><span>...</span><a href="御定渊鉴类函_page235.html">235</a><a href="御定渊鉴类函_page236.html">236</a><a href="御定渊鉴类函_page237.html">237</a><a href="御定渊鉴类函_page238.html">238</a><a href="御定渊鉴类函_page239.html">239</a><span class="current-page">240</span><a href="御定渊鉴类函_page241.html">241</a><a href="御定渊鉴类函_page242.html">242</a><a href="御定渊鉴类函_page243.html">243</a><a href="御定渊鉴类函_page244.html">244</a><a href="御定渊鉴类函_page245.html">245</a><span>...</span><a href="御定渊鉴类函_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
