<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 34 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 34 页/共 331 页</h1>
    <div class="content">　　【言行龟鉴】：吕原明，正献公之长子也。王献公通判颍州，欧阳文忠公适知州事，焦先生千之伯强客文忠公所，严毅方正，正献公招延之使教诸子。诸生小有过差，先生端坐召与相对，竟夕不与之语。诸生恐惧畏服，先生方略降词色。
　　敕子从师
　　【世说】：太傅东海王越镇许昌，以王安期为记室参军，雅相知重。敕世子毗曰：夫学之所以益者浅，体之所安者深，闲习礼度，不如式瞻仪刑；讽味遗言，不如亲承音旨。王参军人伦之表，汝其师之。
　　白首从师
　　【文中子】：繁师玄闻董常贤，问贾琼以齿，琼曰：“始冠矣，年二十。”师玄曰：“吁，其幼达也。”琼曰：“夫子十五为人师焉。夫子，谓文中子。陈留王孝逸，先达之傲者也。然白首北面，岂以年乎？”琼闻之，德不在年，道不在位。
　　舍职从师
　　【文中子】《魏相》篇：子之韩城，自龙门关先济，贾琼程元后。关吏仇璋止之，曰：“先济者为谁？吾视其籴页颓如也，重而不亢；目灿如也，澈而不瞬；口敦如也，阚而不张；凤颈龟背，须垂至腰，参如也。与之行，俯然而色卑；与之言，泛然而后应，浪惊拖旋而不惧。是必有异人者也。吾闻之，天下无道，圣人藏焉。鞠躬守默，斯人殆似也。”程元曰：“子知人矣，是王通者也。”贾琼曰：“吾二人师之，而不能去也。”仇璋曰：“夫杖一德，乘五常，扶三才，控六艺，吾安得后而不往哉？”遂舍职从于韩城。子谓贾琼曰：“君子哉，仇璋也！比董常则不足，方薛收则有余。”
　　负笈从师
　　【邴原别传】：原旧能饮酒，自行后，八九年间酒不向口。单行负笈，苦身持力，至陈留则师韩子助，颍川则宗陈仲躬，涿郡则庐子干，汝南则交范孟博，适留则友符伟明，游太学则师仇季智，之陈国则亲庞德公，入汝南则师黄公度。临归，师友以原不饮酒，会米肉送原。原曰：“本能饮酒，但以荒思废业，故断之。今当远别，因见贶饯，可以一饮咽。”于是每坐饮终日不醉。
　　负帙从师
　　【魏书】《李业兴传》：业兴少耿介，志学精力，负帙从师，不惮勤苦。
　　负卷从师
　　【马明叟实宾录】：北齐张雕武好学，精力绝人，负卷从师，不远千里，后为侍中加开府。
　　蹑从师
　　【宋史】《陆佃传》：佃居贫苦学，夜无灯映月光读书，蹑从师。不远千里过金陵，受经于王安石。
　　折节从师
　　【南史】《未异传》：异年十余，好群聚扌莆博，颇为乡党所患。及长，乃折节从师。
　　辞亲从师
　　【宋史】：王存幼善读书，年十二，辞亲从师于江西，十年始归。时学者方尚雕篆，独为古文数十篇，乡老先生见，自以为不及。
　　辞母求师
　　【北史】《雷绍传》：绍九岁而孤，十八给事镇府。使洛阳，见京都礼义之美。还谓同僚曰：“徒知边备尚武以图富贵，不谓文学身之宝也。生世不学，其犹穴处，何所见焉？”遂逃归，辞母求师。经年，通《孝经》、《论语》。尝读书至“人之行莫大于孝”，乃投卷叹曰：“吾离违侍养，非人子之道。”即还乡里躬耕奉养。
　　步檐求师
　　【汉书】：杜乔少好学，常步担求师。
　　赍金求师
　　【马令南唐书】《儒者传》：夏宝松工诗。晚进儒生求为师事者，多赍金帛，不远数百里，辐辏其门。
　　千里寻师
　　【东汉书】《李固传》：固，司徒之子也。貌状有奇表，鼎角匿犀，足履龟文。少好学，常步行寻师，不远千里。遂究览坟籍，结交英贤，四方有志之士，多慕其风而来学。京师咸叹曰：是复为李公矣。
　　【宋史】：王庠颍悟，七岁能属文。年十三，与其弟序闭户穷经史，百家书传注之学。寻师千里，究其旨归。元中，吕陶以贤良方正直言极谏科荐之，庠推以让宋朝杰。崇宁壬午岁，应能书为首选。
　　千里追师
　　【晋书】《董景道传》：景道，字文博，弘农人也。少而好学，千里追师。所在唯昼夜读诵，略不与人交通。明《春秋》三传、京氏《易》、马氏《尚书》、《韩诗》，皆精究大义。三礼之义，专遵郑氏。著《礼通论》，非驳诸儒，演广郑旨。
　　千里迎师
　　【仪真志】：孙锡，字昌，世为广陵巨室。父再荣，悉推田宅与诸兄弟，独携锡居建安军杨子县，遂为真州人。千里迎师，立学舍市书，至六七千卷。锡刻意诵习，年十九，举开封进士第二。
　　孟尝迎师
　　【韩诗外传】：孟尝君请学于闵子，使车往迎闵子，闵子曰：“礼有来学，无往教。致师而学不能礼，往教则不能化君也；君所谓不能学者也，臣所谓不能化者也。”于是孟尝君曰：“敬闻命矣。”明日祛衣请受业。《诗》曰：“日就月将。”剑虽利不砺不断，材虽美不学不高。虽有旨酒嘉肴，不尝不知其旨；虽有善道，不学不达其功。故学然后知不足，教然后知不究；不足故自坏而勉，不究故尽师而熟。由此观之，则教学相长也。子夏问《诗》，学一以知二。子曰，起予者商也，始可与言《诗》已矣。孔子贤乎英杰而圣德备，弟子被光景而德彰。《诗》曰：“日就月将。”凡学之道，严师为难。师严，然后道尊；道尊，然后民知敬学。故太学之礼，虽诏于天子无北面，尊师尚道也。故不言而信，不怒而威，师之谓也。诗曰：“日就月将，学有缉熙于光明。
　　郡守不迎师
　　【文选】《扬雄解嘲》：当今县令不请士，郡守不迎师，群卿不揖客，将相不俯眉。
　　天子不召师
　　【孟子】：且君之欲见之也，何为也哉？曰：“为其多闻也，为其多贤也。”曰：“为其多闻也，则天子不召师，而况诸侯乎？”
　　敕朝臣举师
　　【北齐书】《孙灵晖传》：后主时为潼郡太守。天统中，敕令朝臣推举可为南阳王师者。吏部尚书尉瑾表荐灵晖，徵为国子博士，授南阳王经。绰虽不好文学，亦甚相敬重，启除其府谘议参军。绰除定州刺史，仍随之镇。绰所为倡蹶，灵晖唯默默忧，不能谏正。绰欲以管记马子结为谘议参军，乃表请转灵晖为王师，以子结为谘议。朝廷以王师三品，启奏不合。后主于启下手答云，但用之。仍手敕南阳书，并依所请。儒者甚以为荣。
　　筑宫亲师
　　【史记】：邹子如燕，昭王拥彗先驱，请列弟子之座而受业，筑碣石宫，身往亲师之。
　　聚徒往师
　　【宋史】《安焘传》：焘，字厚卿，开封人。幼警悟，年十一从学里中，羞与群儿伍。闻有老先生，聚徒往师之。
　　捧手问师
　　【管子】《弟子职》篇：若有所疑，捧手而问之。师出皆起。
　　【谢承后汉书】：董春，字纪阳。会稽余姚人。少好学，师事侍中祭酒王君仲，受《古文尚书》，后诣京房受《易》，究极经旨，条列科义。后还为师，立精舍，远方门徒学者常数百人。诸生每升讲堂，鸣鼓三通，下横经捧手请问者百人。
　　下床拜师
　　【海内先贤传】：仇览，字季智。郭泰赍刺从之，曰：“暮来留宿，明旦下床拜之。”曰：“君非泰友，乃泰师也。”
　　省疾拜师
　　【崔鸿后集】：初，姚泓之为太子，受经于太学博士淳于歧。歧病在家，泓以师者人之表范，传先圣之训，加在三之义，不可以不重，亲诣省疾，拜于床下。
　　无钱资师
　　【后汉书】：邴原年十一丧父，家贫，邻有书舍，原过之必泣。其师问之曰：“何泣？”原曰：“孤者易伤，贫者易感。夫学者必有父兄，羡其不孤而得学。”师感之，曰：“欲学何书？”原曰：“无钱资师”。师曰：“苟有志，徒相教，不求资。”遂从学也。
　　半俸奉师
　　【元一统志】：令狐再谪三衢，遇田敦为牧，乃门生也。方相见，敦曰：“吾今日方见坐主。”乃分半俸奉之。
　　金紫加师
　　【宋书】：武帝登祚，加颜延之金章紫绶，领湘东王师。
　　重教尊师
　　【颜先生百衲锦】：凡人之性，未有不善，亦未有不资于教也。自古迄今，无圣愚贤否，皆知师之可尊者，重教法也。
　　尊礼儒师
　　【元王恽秋涧集】《总管王公碑》：所至兴修庙学，尊礼师儒，崇礼让而抑豪强，务致差赋办集，尊礼儒师，民安俗阜。
　　尽礼敬师
　　【续后汉书】：荀攸，字公达。文帝在东宫，太祖谓曰：荀公，达人之师表。当尽礼敬之。
　　庾公不害师
　　【孟子】：郑人使子濯孺子侵卫，使庾公之斯追之。子濯孺子曰：“今日我疾作，不可以执弓，吾死矣夫。”问其仆曰：“追我者谁也？”其仆曰：“庾公之斯也。”曰：“吾生矣。云云。庾公之斯至，曰：“夫子何为不执弓？”曰：“今日我疾作，不可以执弓。”曰：“小人学射于尹公之他，尹公之他学射于夫子。我不忍以夫子之道反害夫子。”
　　【赵希循会心录】：庾公之斯不欲以其师之道害其师，则当明告卫君，辞此行可也。今用兵于敌，而以私恩废君命，于子濯孺子则为端矣，于国事非端也。
　　致尸于师
　　【后汉书】：任末，蜀郡繁人。少习《齐诗》，为郡功曹。后奔师，丧于道物故。临命敕兄子造曰：“必致我尸于师门，使死而有知，魂灵不惭，如其无知得士而已。”造从之。
　　触刃殡师
　　【续后汉书】《牵招传》：招年十余岁，诣同县乐隐受学。后隐为车骑将军何苗长史，招随卒业。值京都乱，苗隐见害。招俱与隐门生史路等，触蹈锋刃，共殡敛隐尸，送丧还归，道遇寇，路等皆悉散走，贼欲斫棺取钉，招垂泪请赦，贼义之，乃释而去，由此显名。
　　弟子称师
　　【韩诗外传】：齐景公谓子贡曰：“先生何师？”对曰：“鲁仲尼。”曰：“贤乎？”曰：“圣人也。岂直贤哉！”景公嘻笑，曰：“其圣何如？”子贡曰：“不知也。”景公勃然作色，曰：“始言圣人，今言不知，何也？”子贡曰：“臣终身戴天，不知天之高也；臣终身践地，不知地之厚也；若臣之事仲尼，譬犹渴操壶杓就江海而饮之，腹满而去，又安知江海之深乎？”景公曰：“所誉得无大甚乎？”子贡曰：“臣赐何敢直言，尚虑不及耳。臣誉仲尼，譬犹两手捧土而附泰山，其无益亦明矣；不誉仲尼，譬犹两手把泰山，其无损亦明矣。”景公曰：“善，岂其然！岂其然！”
　　【册府元龟】：汉扬雄，字子云，蜀郡成都人。为郎，久次转为大夫。雄少从严君平游学，既而仕京师显名，数为朝廷在位贤者称君平德。隋王通门弟子数百人会议曰：吾师其至人乎？自仲尼以来，未之有也。
　　弟子不称师
　　【儒学警语】《礼记》载曾子数子夏之罪云，吾昔与汝从夫子于洙泗之间，退而老于西河之上。使西河之人疑汝于夫子，汝罪一也。注云：“言其不称师也。”盖古之君子，言必称师，示有所授，且不忘本也。故《子张》一篇，载群弟子之语。而子夏之言十，而未尝称师。曾子之言五，而三称曰吾闻诸夫子。则子夏为曾子所罪，固其宜矣。《礼记》：乐正子春曰：“吾闻诸曾子，曾子闻诸夫子。”盖曾子称师，故子春亦称师也。又知古人注解各有所本，不若后人妄意穿凿也。
　　【方仁声洎宅编】：王通，隋末隐白牛溪教授，学者常数百人。唐将相如王魏辈，皆其门人也。既显，绝口不道其师，此何理哉！
　　弟子倍师
　　【孟子】：陈良，楚产也。悦周公仲尼之道，北学于中国。北方之学者，未能或之先也。彼所谓豪杰之士也。子之兄弟事之数十年，师死而遂倍之。又曰：今也南蛮舌之人非先王之道。子倍子之师而学之，亦异于曾子矣。
　　【赵善自警编】：或问无垢先生曰：“苏伯益从来气直，学问不在诸门弟子后，先生亦素喜之。今以小不至而怒之甚，何也？”先生曰：“直固可喜，不逊亦可恶。弟子于师，岂可悖慢，皆学问不进故耳。如汪圣锡，自幼登上第，急忙来就我学，遂磨砻涵养，更不少露圭角，便见他不凡。不知苏子在门墙几年，而狠气犹未退，吾所以怒之者，亦是与一服良药耳。孔子待子路，其理亦可推。子路每每来犯夫子，南子之见，既为之不说；佛之君，又欲其不往。将正名也，则鄙之以为迂；将之弗扰也，则疑其或非礼，故夫子每每怒之，既讥之以无所取材，又恶之以不得其死。以门人为臣，则谓其欺天；因率尔而对，则谓其不逊。或言其知德之鲜，或退其在于兼人。其所以怒之者，盖亦甚矣。故子路以此遂日加提省，卒为高弟。但恐苏子资质胜，这药力不得耳。”
　　弟子嘲师
　　【汉书】《儒林传》边韶，字孝先。文学知名，教授数百人。韶口辩，曾昼日假寐。弟子私嘲之曰：“边孝先，腹便便，懒读书，但欲眠。”韶潜闻之，应时对曰：“边为姓，孝为字。腹便便，五经笥。但欲眠，思经事。寐与周公通梦，静与孔子同意。师而可嘲，出何典记？”嘲者大惭。
　　弟子刺师
　　【类说】：方干师徐凝，干尝刺凝曰：“把得新诗草里论。”反语曰：“村里老李频师。”方干后频及第，诗僧清越赠干诗云：弟子已得位，先生犹灌园。怀怨杀师【太平广记】：会稽孔基有学，族人孔敞使二子礼基为师，而敞子并凶狠，基因言于敞，二儿常有忿志。敞寻亡，服制既除，基以宿旧，乃赍羊酒往看二子。二子犹怀宿怨，潜遣奴路侧杀基，奴还未至，乃见基来。张目攘袂厉声言曰：“平生有何怨恶，候道见害？反天忘父，人神不容，要当断汝家种。”从此之后，数日见刑，孔氏兄弟相继而夭。
　　法行于师
　　【史记】《秦纪》：孝公用商鞅施法，法不行，太子犯禁。鞅曰：法之不行，由于贵戚；必欲行法，先于太子。太子不可黥，黥其师。
　　不劳于师
　　【唐李文公集】《司空杨公墓志》：服习文学，不劳于师，爰始有名，既于永归。
　　勤过父师
　　【广州府南海志】：简克已，本州人。少习科举业，已而厌之，远游湖湘，师事南轩先生，数年讲性理学。既得其传，退归杜门，不妄与人交。尝燕坐门塾，里巷子弟肄业过其门者，必呼其前，历问所业，间举《语》《孟》要语为之讲解。有通习者，抚而奖之，不通者，辄加警诲，其勤过于父师，士无长少，咸称简先生。
　　恩犹父师
　　【鲁文忠公行状】：公之于肇，属则兄弟，恩犹父师。
　　为世父师
　　【范忠宣公集】《祭司马温公文》：天胙有邦，俾之元龟。笃生我公，为世父师。
　　立为世师
　　【冠子】：伊尹酒保，太公屠牛，管子作革，百里官奴。海内荒乱，立为世师。
　　著作世师
　　【续后汉书】《秦宓传》：昭烈定益州，广汉太守夏侯纂请宓为师友。祭酒，领五官掾，称曰仲父。宓称疾卧在第舍，纂将功曹古朴，主簿王普，具厨膳即宓第宴谈，宓卧如故。纂问朴曰：“至于贵州养生之具，实绝余州矣。不知士人何如余州也？”朴对曰：“乃自先汉以来，其爵位者，或不如余州尔。至于著作为世师，不负于余州也。”
　　文章世师
　　【曾巩元丰类藁】《哀词》：麟凤出而旁午兮，犹氤氲而扶舆；笃生我公兮，以文章为世师。
　　世以为师
</div>
    <div class="pagination">
<a href="永乐大典残卷_page33.html">上一页</a><span>...</span><a href="永乐大典残卷_page29.html">29</a><a href="永乐大典残卷_page30.html">30</a><a href="永乐大典残卷_page31.html">31</a><a href="永乐大典残卷_page32.html">32</a><a href="永乐大典残卷_page33.html">33</a><span class="current-page">34</span><a href="永乐大典残卷_page35.html">35</a><a href="永乐大典残卷_page36.html">36</a><a href="永乐大典残卷_page37.html">37</a><a href="永乐大典残卷_page38.html">38</a><a href="永乐大典残卷_page39.html">39</a><span>...</span><a href="永乐大典残卷_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
