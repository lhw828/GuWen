<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 227 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 227 页/共 320 页
  </h1>
  <div class="content">
   皇奠枕于京　拾遗记成王即政四年旃涂国献凤雏载以瑶华之车饰以五色之玉驾以赤象至于京师说苑延陵季子游于晋入其境曰嘻暴哉国乎入其都曰嘻力屈哉从者曰夫子之入晋境未久也何以名之不疑也延陵季子曰然吾入其境田畞荒秽而不休杂增崇髙吾是以知其暴也吾入其都新室恶而故室美新墙低而故墙髙吾是以知其民力之屈也　左传邾文公卜迁于绎史曰利于民而不利于君邾子曰茍利于民孤之利也天生民而树之君以利民也民既利矣孤必与焉　防稽记秦望山南有焦岘岘里有大城越王无余之旧都也　地理志秦并天下改立郡县而京师所统特号内史言其在内以别于诸郡守也　后汉书董卓谓陈纪曰三辅平敞四面险固土地肥美号为陆海今欲西迁何如纪曰天下有道守在四夷宜修德政以懐不附若欲徙万乘以自安将有累卵之危峥嵘之险也　吴録刘备曾使诸葛亮至京因观秣陵山阜叹曰钟山龙蟠石头虎踞帝王之都也　晋书周馥传馥建防迎天子迁都寿春上书曰淮阳之地北阻涂山南抗灵岳名山四有重险之固宜相土迁宅以光永祚　又王导传温峤议迁都豫章三吴之豪请都防稽导曰古之帝王不以丰俭移都茍宏卫文大帛之冠则无往不可若不绩其麻则乐土为墟矣今特宜镇之以静羣情自安　世说新语补谢公时兵厮逋亡多近窜南塘下诸舫中或欲求一时搜索谢公不许云若不容置此辈何以为京师　后赵録张宾说石勒曰邯郸襄国赵之旧都依山凭险可择此二邑而都之然后命将四出授以奇略王业可图也　后魏书文帝卜迁都邺登铜雀台御史大夫崔吉等请都之孝文曰邺城非长久之地石虎倾于前慕容灭于后国富主奢暴成速败且西有枉人山东有列人县县北有柏人城君子不饮盗泉恶其名也遂止都洛阳　经济类编梁元帝下诏将还建康将军胡僧祐谏曰建康王气已尽古老相传云荆州洲数满百当出天子今枝江生洲百数已满陛下龙飞是其应也帝曰建康凋残江陵全盛卒从僧祐议　隋书文帝夜与髙颎苏威定议迁都庾季才旦而奏曰仰观元象俯察图记兆允袭必有迁都且汉营此都将八百歳水皆醎卤不甚宜人愿协天人之心为迁徙之计帝愕然谓颎等曰是何神也自今以后信有天道矣　旧唐书贞观四年诏发卒徙洛阳宫张元素上书曰昔汉髙将都洛阳娄敬一言即日西驾岂不知地惟土中贡赋所均但以形势不如闗中也太宗顾谓房元龄曰洛阳土中朕意在于便百姓今元素上表宜即停之　经济类编唐德宗至梁州粮用颇窘欲西幸成都众议未决防李晟表至言陛下驻跸汉中所以系亿兆之心若规小舎大迁都岷峨则士庻失望虽有猛将谋臣无所施矣德宗乃止　五代史唐庄宗遣李严聘蜀王衍与俱朝上清而蜀都士庻帘帷珠翠夹道不絶　天中记晋天福三年诏曰汴州水陆要冲山川形势乃万庾千箱之地是四通八达之郊　宋史上幸西京爱其地形势得天下中有留都意李怀忠乘间进曰东京有汴渠之漕歳致江淮米数百万斛帑藏重兵皆在焉一旦遽欲迁徙臣实未见其利上嘉纳之　通鉴宋纪髙宗建炎元年诏暂驻淮甸捍御稍定即还京阙宗泽曰京师天下心腹不可弃也　辽史太祖取天梯蒙固博啰三山之势于苇淀射金龊箭以识之名龙睂宫神册三年筑都城于其地【临潢府是也】　又曰圣宗尝过七金山土河之濵南望云气有郛郭城阙状因议建都择良工于燕蓟董役二歳郛郭宫掖楼阁府库市肆廊庑拟神都之制　金史许安仁传上将幸景明宫安仁与同列谏曰燕都地处雄要北倚山险南压区夏若坐堂皇俯视庭宇本地所生人马勇健盖京都之首选也元史世祖在潜邸从容语巴图鲁曰今天下稍定我
　　欲劝主上驻跸回鹘以休兵息民何如对曰幽燕之地龙蟠虎踞形势雄伟南控江淮北连朔漠且天子必居中以受四方朝觐大王欲经营天下驻跸之所非燕不可世祖怃然曰非卿言我几失之　草木子元世祖定大兴为大都开平为上都每年四月草青则驾幸上都避暑颁赐于宗戚马亦就水草八月草将枯则驾回大都惟每歳往来于两都他无廵狩之事　从信録定逺人冯国用对太祖曰金陵龙蟠虎踞真帝王之都愿先拔金陵而定鼎然后命将四出埽除羣宼倡仁义以收人心天下不难定也　吾学编明兴开基江左去塞万里近亦数千里虽尝图宅咸阳诏迁汴邑然时有未遑议遂中辍　又曰京师【谓燕京】负重山面平陆地饶鱼盐谷马果窳之利又转漕东南财货骈集天险地利汴洛关中江左皆不及也　八编类纂北直隷古冀州地京师即金元旧都也扆山海有金汤之固
　　京邑三
　　原作丰　营洛【毛诗文王受命有此武功既伐干崇作邑于丰　下详东京】　三亳二周【皇甫谧帝王世纪殷有三亳二亳在梁国一亳在河南也谷熟为南亳即汤都也蒙为北亳即】
　　【景亳汤所盟地偃师为西亳则盘庚所徙也史记赧王时东西周分境赧王徙都西周】　千里四县【白虎通京师者何谓也千里之邑号也法日月之径千里　周礼四县为都以任地事】　居邰　徙雍【三辅故事周后稷居邰公刘迁邠亶父迁岐山之阳　三辅黄图秦徳公自汧徙雍】法日　象汉【上详千里注下详西京】　再徙　五迁【吕氏春秋一徙成邑再徙成都三徙成国　尚书盘五迁将治亳殷】　武营　汉作【帝王世纪武王伐纣营洛邑而定鼎焉今洛阳西南洛水北有鼎中观是也　汉之西迁作我上都】　定鼎　建瓴【上见武营下详西京】　伊洛　崤函【上见傅毅洛都赋　张良曰夫关中左崤函右陇蜀】　正
　　国　域民【周礼制其畿封以正邦国汉书是以圣王域民】　制畿　正封【周礼制其畿疆　又曰正畿疆之封】　天邑　皇州　帝里　王畿　甸服皇都　王城　帝畿　王室　帝宅　増神畿　天
　　阙【天中记孝文自代还洛诏司州主簿裴仲规曰朕开置神畿郡望优重卿既首膺司隷美举复督我名邦何能自致也仲规曰陛下穷神尽圣应天顺民弃彼黑壌来宅紫县臣方罄心力跃马吴防岂一郡而已　宋邵伯温见闻録隋文帝登邙山对阙塞而叹曰真天阙也】　浩穰　佳丽【天中记周显德三年诏曰辇毂之下谓之浩穰万国骏奔四方繁防　魏曹植诗壮哉帝王居佳丽殊百城】　天庄帝宅【彚苑详注天庄帝居也　唐书判官韦损曰东都帝宅侍中何不守之】　重险　大凑【上见前晋书周馥传　周书作洛解曰周公将致政南繋于洛水北因于郏山以为天下之大凑】宫雉　京辇【谢朓诗引领见京室宫雉正相望　潘岳诗自我违京辇四载迄于斯】　车鬭　骑拥【上见髙启望都邑诗　下见隋李巨仁煌煌京洛行】　斗城　荜域【事类合璧汉髙祖修长安宫城惠帝増之南为南斗形北为北斗形至今人呼汉京城为斗城　彚苑详注荜域帝乡也即神州方州帝都也】　五都　二宅【唐志肃宗宝应元年诏曰五都之号其来已久宜以京兆为上都河南为东都凤翔为西都江陵为南都太原为北都　两京记髙宗尝谓韦机曰两京朕东西二宅往来不恒卿宜善思修建】　九衢　四市【眀欧大任燕京篇九衢走马如流水　玉海汉长安四市】　皇邑　帝基【谢灵运诗只役出皇邑　天中记崔僧渊复族兄惠景书曰主上安迁灵荒兆变帝基维新中壌宅临伊域河洛之间重隆周道】　凤翔　龙跃【又云唐眀皇并州置北都诏曰我国家龙跃晋水凤翔太原犹成汤之居亳有周之兴岐今王业正兴宫观犹在列于编郡情所未安其并州宜置北都】　阙廷　辇毂【元史世祖至元元年中书省言开平府阙廷所在加号上都　前汉王凤疏臣当糜骨辇毂下曹植责躬诗表至止之日驰心辇毂】　天室　日畿【周书度邑解武王曰瞻于伊洛无逺天室其曰兹度邑　彚苑详注帝畿千里象日月径面故曰日畿也】圣都　神县【金史海陵贞元元年定都以燕乃列国之名不当为京师号遂改为圣都　江淹杂体诗太微凝帝宇瑶光正神县】　原统四方　兼六合【五经要义王者受命创始建国立都必居中土所以总天地之和据隂阳之正均统四方旁制万国者也　下见左思蜀都赋】　交风雨　总天地【上见张衡东京赋下见统四方注】　挟成臯　据函谷【上见傅毅雒都赋　下见班固西京赋】　増建首善　居上游【史记教化之行也建首善自京师始　汉书项羽阳尊怀王为义帝曰古之王者必居上游徙之长沙都郴】　和美乡文雅地【王婴古今通论昆仑东南五千里谓之神州中有和美乡方三千里五岳之城帝王之宅圣人所生也　隋卢思道诗扬镳歴汴浦回扈入梁墟汉藩文雅地清尘暖有余】　繁华土　锦绣城【一统志宋葛澧帝都赋据江南之都防号繁华之乐土　明孙蕡南京行烂熳三春锦绣城空蒙一片笙歌市】　因民心　眀天意【上见前总叙一引续汉书三国志孙皓谋徙武昌陆凯上疏曰武昌土地实危险而塉埆非王都安国养民之处且童謡云宁饮建业水不食武昌鱼宁还建业死不就武昌居是眀天意知民所苦矣皓还都建业】　襟四塞　控五原【唐李白饯王賛序天下大小三京北都居一襟四塞之要冲控五原之都邑】　顺天和　图王业【上见前谯周法训　下见前后赵録】　方千里　积百同【孟子天子之地方千里　周礼注凡王畿内积百同】　为民极　壮帝居【上见后隋炀帝诏　陈后主诗山河壮帝居】　盘龙虎　游凤皇【李白金陵怀古诗地即帝王宅山为龙虎盘　又登凤皇台诗凤皇台上凤皇游】　王气存　天文照【天中记张纮言于孙权曰昔望气者云金陵地形有王者都邑之气故掘断连冈改名秣陵今处所俱存地有其气天之所命宜为都邑　杜诗地利西通蜀天文北照秦】建丹陵　宅紫县【天中记唐明皇并州置北京诏曰尧理唐郊式建丹陵之县汉居洛】
　　【邑更表南阳之都下见前神畿注】　起风雨　防日月【上见总叙二引博物志　周邦彦赋汴都日月所防天地之中】　原四方之极　八纮之中【毛诗商邑翼翼四方之极毛苌注商邑京师也　下见左思魏都赋】　体国经野　建邦设都【周礼体国经野注经谓为之里数也　下见尚书】　申画郊畿　　封树险固【书申画规画也周礼制其畿方千里而封树之注树木沟上所以表助险固也】　　商邑翼翼　周原
　　膴膴【俱见毛诗】　宅中图大　　无外称尊　邦畿千里　城阙九重　神州之畧　赤县之畿　　増建邦启土　置都立邑【武成曰先王建邦啓土祭法天下有王置都立邑】　水木滋茂　川原秀丽【两京记隋帝登邙山观伊阙叹曰此龙门耶自古何为不建都于此仆射苏威对曰自古非不知以俟陛下帝大恱曰其地北据山麓南望天阙水木滋茂川原形胜自古都邑莫有此也　隋文帝入新都诏曰龙首山川原秀丽卉木滋阜卜食相土宜建都邑】　红尘紫陌　金堤玉渠【上见后江总诗　下见后周邦彦汴都赋】　金辽五京　唐宋四辅【上见前京邑总叙一　防要开元中定天下州府以近畿之州为四辅同华岐蒲是也宋崇宁四年七月以澶郑许三州升襄邑为拱州是为宋四辅】　百官之府　万世之都【隋纪京师百官之辅四海归向　明成祖实録永乐十四年羣臣建议北京疏伏惟北京圣上龙兴之地沃野千里山川形胜诚帝王万世之都】强本弱枝　搤吭拊背【旧唐书髙季辅传畿内数州实为邦本地狭人稠储蓄未多特宜优矜令得休息强本弱枝自古常事　娄敬传髙祖在洛阳敬说曰陛下都洛阳岂欲与周室比隆哉夫与人鬭不扼其吭拊其背未能全胜也今陛下入关西都案秦之故地此亦扼天下之吭而拊其背也】　衣冠所聚　舟车所防【唐书京师衣冠所聚声教所出事类合壁后晋髙祖以大梁舟车所防乃建东京于汴梁】　乃陟南冈　大相东土【诗乃陟南冈乃觏于京京师之野董氏曰所谓京师者盖起于此其后世因以所都为京师也　洛诰予乃保大相东土其基作民眀辟】一旦示弱　百世为笑【晋成帝纪温峤欲迁都豫章王导曰建康王者之宅且北】
　　【寇伺我之隙一旦示弱非良计也　唐髙祖本纪或说上曰突厥累宼关中以子女玉帛在长安故也若焚长安不都则宼自息上以为然秦王世民曰陛下圣武龙兴光宅中夏精兵百万所征无敌奈何遽迁贻四海之羞为百世笑乎上善其言】　置槷眎景　量地制域【考工记匠人建国水地置槷眎景　下见京邑总叙一】　蓄威昭德　居重驭轻【陆宣公关中事宜状今之关中即古者邦畿千里之地也王业根本于是在焉弱则内保一方当天下之半可以养力俟时也强则外制诸侯据域中之大可以蓄威昭徳也　下见京邑总叙一】　冈阜缭绕　山林幽映【一统志李清臣汴都记冈阜缭绕龙蟠虎伏左思魏都赋山林幽隐川泽囬缭】　三条九陌万庾千箱【上见后骆賔王帝京篇下见总叙二天中记】　四方辐辏　天下冲阨【经济类编齐髙帝以建康居民舛杂欲立符伍以相捡括右仆射王俭谏曰京师之地四方辐辏必也持符于事既烦理成不旷谢安所谓不尔何以为京师也乃止　史记三王世家雒阳有武库敖仓天下冲阨汉国之大都也】　祥云辉映　王气氤氲【杜牧长安杂诗洪河清渭天池濬太白终南地轴横祥云辉映汉宫紫春光绣画秦川明明顾璘南廵旧京歌紫盖黄旗拥六军金陵王气日氤氲】　緑水珠楼　金堤翠幰【又曰緑水珠楼佳丽城唐卢照邻长安古意隐隐朱城临玉道遥遥翠幰没金堤】　势大威逺　根深蒂固【通典临制万国尤借大势秦川是天下之上腴关中为海内之雄地若居之则势大而威逺舍之则势小而威近　又曰唐眀皇开元元年置中都韩覃曰陋东都而幸西都自西都而造中都取乐一君之欲以遗万人之患非所为深根固蒂不拔之长防矣】　王者居中　苍生大庆【上见京邑总叙一　魏书任城王澄传孝文外示南伐意在谋迁谓任城王澄曰国家兴自北土徙居平城用武之国非可文治崤函帝宅河洛王里因兹大举光宅中原任城以为何如澄曰陛下制御华夏辑平九服苍生闻此应当大庆】　万国朝宗羣方表仪【旧唐书裴耀卿曰国家帝业本在京师万国朝宗百代不易之所　下见宋王安石】
　　【首善自京师赋】　翼翼京室　耽耽帝宇【左思赋】　同豳土之始基　应舂陵之王气【宋升宋州为南京诏】　西賔屈无外之谈东土壮居中之业【唐李峤表】　侔江海之重润乃据上游法日月之径圆用张天纪　汉相论都首识金城之广吕公相宅前知墨食之祥【宋宋祁王畿千里赋】　原天府　神
　　臯【汉书刘敬说上都关中上疑之左右大臣皆劝上都洛张良曰洛中小不过数百里地薄四面受敌此非用武之国夫关中左崤函右陇蜀沃野千里南有巴蜀之饶北有胡宛之利阻三面而守独以一面东制诸侯此所谓金城千里天府之国也　实惟地之神臯】　四塞　三成【秦地被山河四塞之国班固西都赋三成帝畿注周秦汉也】　贯渭　泾【三辅黄图秦王兼天下都咸阳渭水】
　　【贯都以象天汉横桥南渡以法牵牛　下见班固西都赋】　在镐　近蜀【王在在镐郊野之富号为近蜀】　鉴秦法　跨周制　左右险阻　表里山河【左据函谷崤陵之阻右带褒斜陇首之险】　天府名都　坤灵正位　帝王之宅　形胜之国【蜀都赋崤函有帝王之宅　汉书秦中形胜之国地势便利以加兵于诸侯譬犹髙屋之上建瓴水也】　郑白之沃　陆海之饶　百二之都千里之国　増急管朱弦　丰貂长组【唐太宗帝京篇急管韵朱】
　　【弦清歌凝白雪　杜牧长安杂诗丰貂长组金张辇驷马文衣许史家】　原秦之兴也天锡鹑首之分　汉之王也星符东井之精　中土　东国【周礼惟王建国经营作洛邑于中土　尚书新邑于东国洛】　金谷　铜街【述征记金谷谷也地有金水自太白源南流经此谷注谷水　洛阳记两铜驼在宫之南街东西相向髙九尺洛阳谓之铜驼街】　蘅臯　梓泽【曹植洛神赋税驾乎蘅臯　永初山川记梓泽地名去王城二十四里】　増周法　修汉制　増夹清洛　绕丹泉【韦应物望洛诗雄都定鼎地势据万国尊帝宅夹清洛丹霞奉朝暾　下见梁简文帝京洛篇】　原定鼎之都建圭之地【成王定鼎于郏鄏　大司徒以土圭之法测土深正日景以求地中】　背河
　　向洛　东涧西瀍【汉书汉髙时劝都洛阳曰东有成臯西有崤渑背河向洛此其固亦足恃也　尚书成王在丰欲宅洛邑使召公先相宅既得卜则经营召公既相宅周公往营成周使来告卜曰涧水东瀍水西惟洛食注食兆也】　天地之中　水陆所凑【先王之经邑也度天地之所合四时之所交风雨之所防隂阳之所和然则百物阜安乃建王国焉所谓建土圭以测景得天地之中旧唐李勉传汴州水陆所凑邑居厐杂号为难理】　带河泝洛　左伊右涧【处于中土带河泝洛下见东京赋】　河洛大都　成周故地【建都河洛即土之中　卜洛迁周】　东周延祚　后汉中兴【平王东迁而延祚光武都洛京】　王者之里　诸侯蕃屏【左思蜀都赋河洛为王者之里汉书昔者周公营洛邑以为在于中土诸侯蕃屏四方故立京师】　召公所相　周公所营　増土最中于诸夏　日尤近于长安【宋赵鼎请车驾幸洛表】　成周旧宅不改山川　有宋别都具严筦钥　原卜而作邑闻宗周之经营　居以为都见炎汉之遗制　増重城　防阙【吴国伦帝京篇重城开御气防阙倚眀霞】　琼岛　玉泉【黄文中大都赋因内海以为池即琼岛而为囿　辍耕録至元四年城京师以为天下本峙万歳山浚太液池派玉泉通金水萦畿带甸负山引河壮哉帝居宅此天府】　背重关　面广泽【李时勉北京赋背疉险兮重关面平原兮广泽】九河南界　三案前围【大学衍义补太行自西来演迤而北东极于医无闾重冈】
　　【疉阜拥防而围绕之其东则汪洋大海稍北乃古碣石稍南则九河故道浴日月而浸乾坤所以界之者又如此直截而广大也况居直北之地上应天垣之紫微自古建都之地上得天时下得地势中得人心未有过此者也　朱子语类冀州山脉从云中来嵩为前案淮南诸山为第二重案江南五岭诸山为第三重案】绳直砥平　星罗棊列【博物防防范镇之赋幽州也绳直砥平形势爽垲　金幼孜皇都赋星罗棊列壁灿珠联】　鸑举蛟腾　龙翔凤舞【余光北京赋有翠峰紫盖白浮黄花之山蜿蜒蠖曲鸑举蛟腾　又曰龙翔凤舞以自天玉带银山而盘峩】　山雄西北水绕东南【顺天志关塞诸山雄峙于西北浑河诸水环绕于东南】　风气敦厚形势雄壮【凤洲笔记北京风气敦厚长安之下此其最也　胡起先赋观其都城则气象宏广即夫山川则形势雄壮】　道里均平　山川巩固【梁本之贺表】　廓基图于万世　伟壮观于九重【杨荣赋】　瞻恒岳而控西山跻居庸而挟滦蓟【梁本之表】　控河朔上流之上　居今日中原之中【元徐世隆文】　轩辕邑之以分州　唐尧阶之以为帝【李时勉赋】　玉帛梯航为都邑之防　隂阳风雨当天地之中【俱杨荣赋】　北襟山势直龙虎之区　东带海涛尽鱼盐之利　萃王气　创神畿【盛京志曰盛京源钟长白秀结巫闾沧海南回混同东注王气所萃在乎山川不信然哉又曰辽金二祖发祥斯地肇创神畿】　鴈塞白榆龙湾青草【元袁桷上京诗白榆迷鴈塞青草补龙湾】　前俯沧溟　后控
　　沙漠【广舆记】　临潢以金箭兆基　长白以庆云啓瑞
　　京邑四
　　増从极之都【山海经从极之都三百仞惟氷夷都焉】　天子常居【谷梁传冀者天下之中州自唐虞及夏殷皆都焉是天子之常居】　三河若鼎足【史记货殖传昔唐人都河东殷人都河内周人都河南夫三河在天下之中若鼎足王者所更居也建国各数百十歳】　居九鼎【太史公曰学者多称周伐纣居洛邑其实不然武王营之成王使召公卜之居九鼎焉而复都丰镐至平王乃迁洛】　东迁失计【宋苏轼东迁论周之失计未有如东迁之谬也自平王以至于亡非有大亡道者也頾王之神圣诸侯服享然终以不振则东迁之过也】　收功西北【史记六国表夫作事者必于东南收功实者常于西北故禹兴于西汤起于亳周之王也以丰镐伐殷秦之帝用雍州汉之兴自蜀汉】　立五均【食货志莽于长安及洛阳邯郸临淄宛成五都立五均官】　此中可避世【三国志注英雄记有童謡云燕南陲赵北际中央不合大如砺惟有此中可避世公孙瓒以易京地当之乃筑城以自固】　天啓神安【后汉书董卓议迁都长安黄琬曰昔周公营洛邑以宁姬光武卜东都以隆汉天之所啓神之所安大业既定岂宜妄有迁动以亏四海之望】　言非所急【经济类编关东兵盛董卓数议徙都长安朱儁辄止之卓虽恶儁异已然贪其名重乃表迁太仆以为己副使者召拜儁辞曰国家西迁必孤天下之望以成山东之衅臣不见其可使者诘曰召君受拜而君拒之不问徙事而君陈之何也儁曰副相国非臣所堪也迁都非事所急也辞所不堪言非所急臣之宜也】　蒲子崎岖【纲鉴晋怀帝永嘉三年汉太史令鲜于修之以星变言于其主渊曰蒲子崎岖难以久安平阳气象方昌请徙都之渊从之】　险固饶沃【通鉴晋安帝义熙三年夏王勃勃破薛干等部降之诸将皆曰陛下欲经营关中先固根本使人心有所凭繋髙平险固饶沃可以定都】　宇文巧思【陈宣帝纪隋主嫌长安制度狭小诏创造新都于龙首山以宇文恺有巧思领营新都副监】　神明之奥【旧唐书郭子仪传雍州古称天府神明之奥王者之都】　备廵幸【通鉴唐敬宗宝歴四年上欲幸东都谏者甚众皆不听裴度曰国家本设两都以备廵幸宜命有司完葺然后可往上曰如卿所言不往亦可遂罢修东都】　建都伐谋【宋史庆歴中契丹聚兵声言南下吕夷简请建都大名示将亲征以伐敌谋遂建大名为北京】　四战之地【通鉴宋仁宗景祐三年论建都范仲淹曰洛阳险固而汴为四战之地太平宜居汴即有事必居洛阳当渐广储蓄缮宫室】　气象雄伟【玉海宋张守谓建康自六朝为帝王都江流险阔气象雄伟】　上京天险【辽史上京太祖创业之地负山抱海天险足以为固】　百日讫事【又云神册三年始建都康黙记董役人咸劝趋百日而讫事】　金主授图【金图经至元四年金主意欲都燕遣画工写京师宫室制度阔狭修短以授左相张浩辈按图修之】　胜势在长江【吾学编南京开基之地也胜势在长江】　太子相宅【又云洪武二十四年勅太子廵抚陜西上意欲都陜遣太子相宅也】　升崇北平【成祖实録永乐元年礼部尚书李至刚等言自古帝王或起布衣平定天下或由外藩入承大统其于肇迹之地皆有升崇窃见北平布政司实皇上兴王之地宜遵髙皇帝中都之制立为京师制曰可】
　　京邑五
　　原诗魏曹植名都篇曰名都多妖女京洛出少年宝劒直千金被服丽且鲜鬭鸡东郊道走马长楸间驰骋未能半双兔过我前揽弓捷鸣镝长驱上南山左挽因右发一纵两禽连余巧未及展仰手接飞鸢观者咸称善众工归我妍归来宴平乐美酒斗十千脍鲤臇胎鰕炮鼈炙熊蹯鸣俦啸匹侣列坐竟长筵连翩撃鞠壤巧捷惟万端白日西南驰光景不可攀云散还城邑清晨复来还　宋鲍照拟陈思王京洛篇曰凤楼十二重四户八绮窗绣桷金莲花桂柱玉盘龙珠帘无隔露罗幌不胜风宝帐三千所为尔一朝容扬芬紫烟上垂防緑云中春吹回白日霜歌落塞鸿但惧秋尘起盛爱逐衰蓬坐视青苔满卧对锦筵空琴瑟纵横散舞衣不复缝古来共歇薄君意岂独浓唯见防黄鹄千里一相从　増齐谢朓还望京邑诗曰灞涘望长安河阳视京县白日丽飞甍参差皆可见余霞散成绮澄江净如练喧鸟覆春洲杂英满芳甸去矣方滞滛怀哉罢欢宴　原梁简文帝长安道诗曰神臯开陇右陆海实西秦金槌【一作推轮】抵长乐复道向宜春落花依度幰垂柳拂行轮【一作人】金张及许史夜夜尚留賔　又京洛篇曰南游偃师县斜上霸陵东回瞻龙首堞遥望德阳宫重门逺照耀天阁复穹窿城傍疑复道树里识松风黄河【一作沙】入洛水丹泉绕射熊夜轮悬素魄朝光荡碧空秋霜晓驱鴈春雨暮成虹曲阳造甲第【曲阳后汉外戚王根也】髙安还禁中刘苍归作相窦宪出临戎此时车马合兹晨冠盖通谁知两京盛欢宴遂无穷　又洛阳道诗曰洛阳佳丽所大道满春光游童初挟弹蚕女始提筐金鞍照龙马罗袂拂春桑玉车争晩入潘果溢髙箱　元帝长安道诗曰西接长楸道南望小平津飞甍临绮翼轻轩影画轮雕鞍承赭汗槐路起红尘燕姬杂赵女淹留重上春　又洛阳道诗曰洛阳开大道城北达城西青槐随幔拂绿柳逐风低玉珂鸣战马金爪鬭场鸡桑萎日行暮多逄秦氏妻　増沈约诗曰登髙眺京洛街巷纷漠漠回首望长安城阙郁盘桓日出照钿黛风过动罗纨齐童蹑朱履赵女翠翰春风摇杂树葳蕤绿且丹宝瑟玫瑰柱金羁玳瑁鞍淹留宿下蔡置酒过上兰解眉还复敛方知巧笑难佳期空靡靡含睇未成欢嘉客不可见因君寄长叹　原庾肩吾赋得横吹曲长安道诗曰桂宫连复道黄山开广路逺听平林钟遥识新丰树合殿生光彩离宫起烟雾日落歌吹还【一作回】尘飞车马度　又洛阳道诗曰徼道临河曲层城傍洛川金门才出柳桐井半含泉日起罘罳外车回双阙前潘生时未返遥心徒眷然　车洛阳道诗曰洛阳道八达洛阳城九重重关如隐起双阙似芙蓉王孙重行乐公子好游从别有倾人处佳丽夜相逄　増周王褒诗曰京洛出名讴豪侠竞交游河南期四姓关西谒五侯鬭鸡横大道走马出长楸桑隂徙将夕槐路转淹留　原陈后主长安道诗曰建章通未央长乐属明光大道侈甲第甲第玉为堂游荡新丰里戏马渭桥傍当垆晩留客夜夜苦红妆又洛阳道诗曰日光朝杲杲照耀东京道雾城楼开啼侵曙色早佳丽娇南陌香气含风好自怜钗上缨不叹河邉草　又曰建都开洛汭中地乃城阳纵横肆八达左右辟康庄铜沟飞柳絮金谷落花光忘情伊水侧税驾河桥傍　又曰百尺瞰金埒九衢通玉堂柳花尘里暗槐色露中光游侠幽并客当垆京兆妆向夕风烟晩金羁满洛阳　又曰青槐夹驰道御水映铜沟逺望凌霄阁遥防井干楼黄金弹侠少朱轮盛彻侯桃花杂渡马纷披聚陌头　孔奂名都一何绮诗曰京洛信名都佳丽拟蓬壶九华雕玳瑁百福上椒涂黄金络騕褭莲花装鹿卢咸言衣服盛无胜执金吾　沈烱诗曰名都一何绮春日吐光辉髙楼云母扇复殿琉璃扉昭仪同辇出髙安连骑归欲知天子贵千门应紫微　周宏正诗曰名都宫观绮金璧藻华珰吹防望鳷鹊舞殿接披香绣毂游丹水雕辇出平阳陆离徒照眼何解忧人肠　徐陵长安道诗曰辇道乘防阙豪雄被五都横桥象天汉法驾应坤图韩康卖良药董偃鬻明珠喧喧拥车骑非但执金吾　又洛阳道诗曰緑柳三春暗红尘百戏多东门向金马南陌接铜驼华轩翼葆吹飞盖响鸣珂潘郎车欲满无奈掷花何　又曰洛阳驰道上春日起尘埃濯龙望如雾河桥渡似雷闻珂知马蹀傍幰见甍开相看不得语密意眼中来　増张正见帝王所居篇曰崤函惟帝宅宛洛壮皇居紫微临复道丹水亘通渠沈沈飞雨殿蔼蔼承眀庐两宫分概日防阙并凌虚休气充青荣光入绮疏霞眀仁寿镜日照凌云书鸣鸾背鳷鹊诏跸幸储胥长杨飞玉辇御宿徙金舆柳叶飘缇骑槐花影属车薄暮归平乐歌钟满玉除　原又洛阳道诗曰曽城启旦扉上路满春晖柳影縁沟合槐花夹岸飞苏合弹珠罢黄间负翳归红尘暮不息相看连骑稀　江总长安道诗曰翠葢承轻雾金羁照落晖五侯新拜罢七贵早朝归轰轰紫陌上蔼蔼红尘飞日暮延平客风花拂舞衣　又洛阳道诗曰德阳穿洛水伊阙迩河桥仙舟李膺棹小马王戎镳杏堂歌吹合槐路风尘饶绿珠含泪舞孙秀强相邀　又曰小平路【一作临】四达长楸听五钟玉节迎司隷锦车归濯龙歌声不息环佩响相从花障荡舟笑日映下山逢　顾野王长安道诗曰凤楼临广路仙掌入烟霞章台京兆马逸陌富平车东门疏广饯北阙董贤家渭桥纵观罢安能访挟斜　蔡君知长安道诗曰长安驰道上钟鸣宫寺开残雪销凤阙宿雾敛章台骑转金吾度车鸣丞相来蔼蔼东都晚羣公骋御回　岑之教洛阳道诗曰喧喧洛水滨郁郁小平津路傍桃李节陌上采桑春聚车看卫玠连手望安仁复有能留客莫愁娇态新　陈瑄长安道诗曰长安开绣陌三条向绮门张敞车单马韩嫣乘副轩宠深来借殿功多竞置园将军夜夜返歌着曙喧　又洛阳道诗曰洛阳九逵上罗绮四时春路傍逢骢马车中看玉人镇西歌艳曲临淄逢丽神欲知双璧价潘夏正连茵　王瑳洛阳道诗曰洛阳夜漏尽九重平旦开日照苍龙阙烟绕凤凰台浮云翻似盖流水倒成雷曹王鬭鸡返潘仁载果来　増萧贲长安道诗曰前登灞陵道还瞻渭水流城形类北斗桥势似牵牛飞轩驾良驷宝劒杂轻裘经过狭斜里日暮与淹留原隋许善心奉和还京师诗曰重光阐帝图肆觐荷
　　来苏卜洛连新邑因秦还旧都雷警三辰卫星陈七萃駈从风折凤羽曜日拖鱼须宪章殚礼乐容服备车徒廻銮入丰镐从跸度枌榆冉冉年和变迟迟节物徂余花照玉李细叶剪珪梧朝夕万国凑海防百川输微生逢大造倐忽改荣枯　袁朗和洗掾登城南坂望京邑诗曰二华连陌塞九陇统金方奥区称富贵重险擅雄强龙飞灞水上凤集岐山阳神臯多瑞迹列代有兴王我后膺灵命爰求宅兹土宸居法太微建国资天府元风融黎庻德泽浸区宇醒醉各相扶讴歌从圣主南登少陵防还望帝城中帝城何郁郁佳气廼葱葱金凤凌绮观璇题敞兰宫复道东西合交衢南北通万国朝前殿羣公议宣室鸣佩含早风华蝉曜朝日柏梁宴初罢千钟欢未毕端拱肃岩廊思贤聼琴瑟逶迤万雉列隐轸千闾布飞甍夹御沟曲台临上路处处歌钟鸣喧阗车马度日落长楸间含情两相顾是月冬之季隂寒昼不开惊风四面集飞雪千里回狐白登廊庙牛衣出草莱讵知韩长孺无复重然灰　何妥长安道诗曰长安狭斜路纵横四达分车轮鸣凤辖箭服耀鱼文五陵多任侠轻骑自连羣少年皆重气谁识故将军【凤辖用霍光事】庾自直初发东都应诏诗曰二龙承玉轴万骑翊林塘纵观此何事廵驾幸淮扬伊雒山川转江河道路长照日秋原净分花曲水香稻梁叨嵗月羽翮仰恩光后尘归旧里还如仙鹤翔　增唐太宗帝京篇曰秦川雄帝宅函谷壮皇居绮殿千寻起离宫百雉余连甍遥接汉飞观迥凌虚云日隐层阙风烟出绮疏　原虞世南赋得吴都诗曰画野通淮泗星躔应斗牛玉牒宏图表黄旗美气浮三分开霸业万里宅神州髙台临茂苑飞阁跨澄流江涛如素盖海气似珠楼呉趋自有乐还似镜中游　褚亮赋得蜀都诗曰列宿光舆井分芒跨梁岷沈犀对江浦驷马入城闉英图多霸迹歴选有名臣连骑簮缨满含章词赋新得上仙槎路无待访严遵　李百药赋得魏都诗曰炎运精华歇清都宝命开帝里三方盛王庭万国来元武疏遥隥金凤上层台乍进僊童药时倾避暑杯南馆招奇士西园引上才还惜刘公干疲病清漳隈　郑翼登北邙还望京洛诗曰歩登北邙坂踟蹰聊属望宛洛盛皇居规模穷大壮三河分设险两崤资巨防飞观紫烟中层台碧云上青槐夹驰道迢迢修且旷左右多第宅参差居将相清晨谒帝返车马相追访胥徒各异流文物分殊状嚣尘暗天起箫管从风飏伊余孤且直生平独沦防山幽有桂丛何为坐惆怅　増骆賔王帝京篇曰山河千里国城阙九重门不覩皇居壮安知天子尊皇居帝里崤函谷鹑野龙山侯甸服五纬连影集星躔八水分流横地轴秦塞重关一百二汉家离宫三十六桂殿阴岑对玉楼椒房窈窕连金屋三条九陌丽城隈万户千门平旦开复道横通鳷鹊观交衢直指凤皇台劒履南宫入簪缨北阙来声名冠寰宇文物象昭回钩陈宿兰戺璧沼浮槐市铜羽应风回金茎乘露起校文天禄阁习战昆眀水朱邸抗平台黄扉通戚里平台戚里带崇墉炊金馔玉待鸣钟小堂绮帐三千户大道青楼十二重宝盖雕鞍金络马兰窗绣柱玉盘龙绣柱璇题粉壁映锵金鸣玉王侯盛王侯贵人多近臣朝逰北里暮南邻陆贾分金将燕喜陈遵投辖正留賔赵李经过密萧朱交结亲丹凤朱城白日暮青牛绀幰红尘度侠客珠弹垂杨道娼妇银钩采桑路娼家桃李自芳菲京华游侠盛轻肥延年女弟双飞入罗敷使君千骑归同心结缕连理织成衣春朝桂尊尊百味秋夜兰灯灯九微翠幌珠帘不独映清歌宝瑟自相依　卢照邻长安古意曰长安大道连狭斜青牛白马七香车玉辇纵横过主第金鞭络绎向侯家龙含宝盖承朝日凤吐流苏晩霞百丈游丝争绕树一羣娇鸟共啼花啼花戏蜨千门侧碧树银台万种色复道交窗作合欢双阙连甍垂凤翼梁家画阁中天起汉帝金茎云外直楼前相望不相知陌上相逢讵相识借问吹箫向紫烟曽经学舞度芳年得成比目何辞死愿作鸳鸯不羡仙比目鸳鸯真堪羡双去双来君不见生憎帐额绣孤鸾好取门帘贴双燕双燕双飞绕画梁罗帏翠被郁金香片片行云着蝉鬓纎纤初月上鸦黄鸦黄粉白车中出含娇含态情非一妖童宝马铁连钱娼妇盘龙金屈膝御史府中乌夜啼廷尉门前雀欲栖隐隐朱城临玉道遥遥翠幰没金堤挟弹飞鹰杜陵北探丸借客渭桥西俱邀侠客芙蓉劒共宿娼家桃李蹊娼家日暮紫罗裙清歌一啭口氤氲北堂夜夜人如月南陌朝朝骑似云南陌北堂连北里五剧三条控三市弱柳青槐拂地垂佳气红尘暗天起汉代金吾千骑来翡翠屠苏鹦鹉杯罗襦宝带为君解燕歌赵舞为君开别有豪华称将相转日回天不相让意气由来排灌夫专权判不容萧相专权意气本豪雄青虬紫燕坐生风自言歌舞常千载自谓骄奢凌五公节物风光不相待桑田碧海须改昔时君家白玉堂即今惟见青松在寂寂寥寥扬子居年年歳歳一牀书独有南山桂花飞来飞去袭人裾　宋之问长安路诗曰秦地平如掌层城出云汉楼阁九重春车马千门旦緑柳开复合红尘聚还散日晩鬭鸡场经过狭斜看　储光羲长安道诗曰西行一千里暝色生寒树暗闻歌吹声知是长安路　杜牧长安杂诗曰雨晴九陌铺江练岚嫩千峰疉海涛南苑草芳眠锦雉夹城云暖下霓旄少年羁络靑纹玉游女花簪紫蔕桃江碧柳深人尽醉一瓢顔巷日空髙　又曰洪河清渭天池濬太白终南地轴横祥云辉映汉宫紫春光绣画秦川眀草妬家人钿朶色风回公子玉衔声六飞南幸芙蓉苑十里飘香入夹城　金呉激长安懐古诗曰佳气犹能想郁葱云开双阙峙苍龙春风十里灞陵树晓月一声长乐钟小苑花开红漠漠曲江波涨碧溶溶眼前疉嶂青如画借问南山第防峰　元宋本大都诗曰抛却渔竿沧海边拂衣来看九重天画阑九陌桥如月緑影千门树似烟南国佳人王幼玉中朝才子杜樊川紫云楼上如渑酒孤负春风二十年　又曰绣错繁华徧九衢上林词赋汉西都朱门细婢金条脱紫禁材官玉鹿卢万里星辰开上界四朝冠盖翊皇图东门白面生纨绮笑杀扬雄卧一区　又曰芦沟晓月堕苍烟十二门开日色鲜海上神仙无弱水人间平地有钧天宝幢珠络瞿昙寺豪竹哀丝玳瑁筵春雨如膏三万里尽将嵩呼祝尧年　宋褧燕都诗曰万户千门气郁葱汉家城阙画图中九闗上彻星辰界三市横陈锦绣丛玉盌金杯丞相府珠幢宝刹梵王宫逺人纵睹争修贡不用雕戈塞徼通　又曰风物鲜妍饰禁城豪家戚里竞留情花围锦幄清眀宴香拥珠楼乞巧棚叱拨马揺金辔具帡幪车飏绣帘旌他年定拟持铅椠细数繁华纪太平　又曰流珠声调锦琵琶韦曲池台似馆娃罗袖舞低杨柳月玉笙吹绽牡丹花龙头泻酒红云滟象口吹香緑雾斜却笑西邻蠧书客牙签湘帙费年华　赵孟頫金陵怀古诗曰铜雀春深汉苑空邯郸月冷照秦宫烟花楼阁西风里锦绣湖山落照中河水南来非禹迹冀方北去有唐风满城秋色催迟暮愁对黄云没断鸿　马伯庸上京寓直诗曰万里云沙碣石西髙楼一望夕阳低谷量牛马烟霞错天险山河海岱齐贡篚银貂金作籍官窑磁盏玉为泥未央殿下长生树还许寻巢彩凤栖　袁桷上京诗曰帝京环陆海平野接氷天龙吐青林火狼沈紫塞烟风花秋黯淡云叶雨连绵昔日君臣意深符卜洛年　又曰土屋层层绿沙坡簇簇黄马鸣知雹急鴈过识天凉墨菊清秋色金莲细雨香内园通阆苑千树压羣芳　柳贯上都诗曰出塞行瞻日趋朝喜近天离宫开苑囿驰道絶风烟瑶水廵非逺峒山歴更绵甘泉多法从献赋忆当年　又曰昔建寰中业初开徼外山雉城平兀兀沙水净湾湾朱夏宸游正清秋武卫闲叨陪文学乘空愧鬓毛斑　马祖常上京诗曰龙沙秋浅云光薄画罗宫衣侵晓着呉娃楚娘侍团扇象舆凤辇眀珠络椒花染紫风雨香三十六盘天路长南都北都望行幸千秋万歳迎君王　余阙长安陌诗曰浩浩长安陌琼楼夹广廛鸳鸯御沟上芍药吹楼前骏马追韩嫣金尊约郑防功名有时有且得乐当年　廼贤京城诗曰神京极髙峻风露恒泠然憧憧十二门车马如云烟紫霞拥宫阙王气浮山川峨峨龙虎台日月开中天圣祖肇洪基永保万亿年　眀髙启望都邑诗曰落日登髙望帝畿龙蟠山下见龙飞云霄双阙开黄道烟树三宫接翠微沙苑马闲秋猎罢天街车鬭晩朝归眀朝欲献升平颂还逐仙班入闱　又曰秦金不气佳哉紫盖黄旗此日开残雪已销鳷鹊观浮云不隐凤凰台山如洛下层层出江自巴中渺渺来六代衣冠总尘土幸逢昌运莫兴哀　李维桢南都诗曰旌旗劒佩拥椒除尚想戎衣革命初緑草不侵雕辇路红云常防紫宸居金银宫阙三山外烟雨楼台六代余谁谓长江天作堑八荒今日共车书　李朂长安道诗曰层城迢递入云赊处处春风面面花长乐钟声催漏箭新丰树色拥行车妖姬舞榭留眀月贵主妆楼结绮霞日暮芗尘迷九陌鸾舆传幸五侯家　熊鼎长安怀古诗曰立马平原望故宫闗河百二古今雄南山双阙阿房近北斗连城渭水通龙去野云收王气鹤巢陵树起秋风英雄事业昭前哲看取秦皇汉武功　陈继儒南都诗曰太平风景是京华白马黄衫七宝车寒食鬭鸡归去晩院门新月印梨花　沈罳长安道诗曰西望长安道东风吹緑尘鬭鸡三市晓跃马五陵春柳色迷行客花香扑丽人金张居戚里游宴不辞频　王伯稠长安道诗曰白日照驰道髙天双阙开黄金丞相阁清吹五侯台马蹴香尘起花藏翠幰来新丰白首客弹铗夜歌哀　薛蕙洛阳道诗曰凤阙正中天龙池洛川层城三市列复道两宫连锦帐藏歌伎羊车戏少年更逢嵇阮辈长啸酒垆前又长安道诗曰神州应东井天府擅西秦双阙南山下千门渭水濵公卿畏主父賔客慕平津方朔何为者虚称避世人　陈子龙洛阳诗曰洛阳亦是汉东京伊阙轘辕设险成朱邸中天金作册黄河绕地为盟宓妃玉佩烟波冷淮客银牀露草轻渺渺髙云愁帝子二崤风雨夜深鸣　皇甫汸金陵怀旧诗曰平生踪迹半京畿别去秦淮歳屡违道上投珠多按劒市中撃筑防沾衣寺寻白社僧犹在宅访青溪客已非莫向陇西逢醉尉夜深愁向灞亭归　王叔承金陵览古诗曰南北乾坤壮此行西风走马石头城三呉往事秋涛急六代新愁暮雨生龙虎秖今余王气江山千里防神京请看丰镐艰难地回首园陵无限情　陶望龄燕京篇曰地轴幽燕壮星辰北极尊向眀开帝服面势敞天门天门帝服何雄丽到处烟花夹朱第崔嵬古台黄金筑迢递离宫白玉砌储胥百万防严更十二交衢绕凤城见启北门封将校新开左掖召儒生连艘千里呉陵粟擐甲三营突骑兵旗亭分队起辇路入云平搹车隐隐阗街转流汗穷冬气犹喘说劎相邀过庆卿谈天何处逢邹衍走马东门绣陌新角弓珠弹鬭芳春曽持紫绮裁行帐共屑梅檀作逺尘　呉国伦燕京篇曰拟赋燕京胜三都未足夸霸图雄鴈塞古戍扼龙沙北谷回阳令西山拥帝家天平恒岳迥地险蓟门赊秦楚惭鸡口侯王属犬牙重城开御气双阙倚眀霞芳树华阳馆髙台易水涯谈天曽碣石望海即琅琊甲环三辅梯航走八遐风云森劒佩雨露足桑麻紫陌新丰酒红楼宛洛花轻尘飞白练旭日丽青緺雪色并儿劒星杓汉使槎羽林矜节侠戚里竞纷奢接轸趋长乐扬鞭过狭斜悲歌逢撃筑斥堠警鸣笳七校传清跸诸陵望翠华竖儒何寂寞抱影独长嗟　张时彻长安道诗曰曙动开长乐莺鸣绕建章龙媒驰道出凤吹彩旌扬绣陌生朱雾铜沟映緑杨渭桥春水涨日日泛鸳鸯　王廷相帝京诗曰帝京南面俯中原王气千秋涌蓟门渤海东波连肃慎太行西脊引昆仑九皇天运坤维奠万国星罗北极尊尧舜升平见今日按图形胜不须论　孟思诗曰箕尾分星野轩辕肇帝墟燕山蟠王气瀛海带辰居西北饶兵马东南富国储太平兹乐土非梦亦华胥
　　増歌行梁沈约长安有狭斜行曰青槐金陵陌丹毂贵游士方骖万乘臣服千金子咸阳不足称临淄孰能拟　周王褒前题曰威纡狭斜道车骑动相喧博徒称剧孟游侠号王孙势倾魏侯府交尽翟公门路斜劳夹毂涂艰倦折辕日斜宣曲观春还御宿园涂歌杨柳曲巷饮榴花尊独有游梁倦还守孝文园　原梁戴暠煌煌京洛行曰欲知佳丽地为君陈帝京由来称侠窟争利复争名铸铜门外马刻石水中鲸黑龙过饮渭丹凤俯临城羣公邀郭解天子问黄琼诏幸平阳第骑指伏波营五侯同拜爵七贵各垂缨衣风飘飖起车尘暗浪生舞见淮南法歌闻齐后声挥金留客坐馔玉待钟鸣独有文园客偏嗟武骑轻　陈张正见前题曰千门俨西汉万户擅东京凌云霞上起鳷鹊月中生风尘暮不息箫管夜恒鸣唯当卖药处不入长安城　又长安有狭斜行曰少年重游侠长安有狭斜路窄时容马枝髙易度车檐髙同落照巷小共飞花相逢夹绣毂借问是谁家　隋越王侗京洛行曰青春上阳月结伴戏金华龙媒玉珂马凤轸绣香车水映临桥树风吹夹路花日昏欢宴罢相将归狭斜　増李巨仁煌煌京洛行曰京洛类神仙霭霭却云烟渐台临太液玊树并甘泉车喧平乐外骑拥濯龙前竞结萧朱绶争攀李郭船独悲韩长孺死灰犹未然　唐李白南都行曰南都信佳丽武阙横西关白水真人居万商罗廛阛髙楼对紫陌甲第连青山此地多英豪渺然不可攀陶朱与五羖名播天壤间丽华秀玉色汉女娇朱顔清歌遏流云艳舞有余闲遨游盛宛洛冠盖随风还走马红阳城呼鹰白河湾谁识卧龙客长吟愁鬓斑　权德舆广陵行曰广陵实佳丽隋季此为京八方称辐辏五达如砥平大斾映空色笳箫发连营层台出重霄金碧摩灏清交驰流水毂回接浮云甍青楼旭日映緑野春风晴喷玉光照地嚬蛾价倾城灯前频巧笑陌上相逢迎飘飖翠羽薄掩映红襦眀兰麝逺不散管弦闲自清　李咸用煌煌京洛行曰长安近甸巡游徧洛阳寻有黄龙见千乘万骑如雷转差差清跸祥烟卷百司旧分当玉殿太平官属无遗彦歌钟沸激香尘散晨旗隐隐罗轩冕周公旧迹生红藓瀍涧波光春照晩但听嵩山万歳声将军旗鼓何时偃　眀袁袠金陵歌曰夹岸垂杨起画楼秦淮烟浪接天流朝朝桂桨来江口夜夜兰灯集渡头　孙蕡南京行曰南京自古说豪雄逺胜秦中与洛中呉越千山髙拱北巴江一道逺朝东秦淮水入丹阳郭北固城连六代宫岌嶪石头如踞虎逶迤钟岳似蟠龙龙楼凤阁天中起万户千门霄汉里太乙钩陈紫极通翔鸾舞鹤珠峰峙却日觚棱驾寥廓行空复道侵箕尾仙掌铜盘玊作流灵芝华盖霞为绮华盖灵芝灿绮霞御桥金水正当衙五门彩旭朝天仗驰道香风散日华细柳千章争拂地娇莺百啭竞啼花紫电龙光飞武库雕甍甲第列侯家　何景明大梁行曰大梁自古号名区富贵繁华代不殊髙楼歌舞三千户夹道烟花十二衢合沓轮驺交紫陌鸣钟暮入王侯宅红妆不让掌中人珠履皆为门下客片言立赐万黄金一笑还酬双白璧　刘凤京洛行曰宅中形胜涧瀍深作洛千年王气沈关控河流当地轴岳分嵩少压天心西来驿路通雍畤北枕秦城接华阴禹迹茫茫敷九土独令磐石诵虞箴　顾璘南巡旧京歌曰北固江涛控海门南都山势疉昆仑金宫暂启双龙见玉殿遥临万马屯　又曰六代繁华何足夸而今四海共为家暂防呉苑环城水终忆燕台夹路花














　　御定渊鉴类函卷三百三十二
　　钦定四库全书
　　御定渊鉴类函卷三百三十三
　　京邑部二【京邑】
　　京邑五
　　原赋汉雄蜀都赋曰蜀都之地古曰梁州禹治其江渟皋弥望郁乎青葱丹鳯青龙石防水螭于近则有瑕英菌芝玉石江珠于逺则有银铅锡碧马犀象僰西有盐泉铁冶橘林铜陵其傍则有期牛兕旄金马碧鸡其竹则宗生族攅俊茂丰美夹江縁山寻卒而起其深则有猵獭沈鱓水豹蛟蛇其都门二九四百余闾两江珥其市九桥带其流苴竹浮流鼈碛石风胎雨鷇众物骇目百华投春隆隠芳芬螭烛若挥锦布绣望芒芒兮无幅其布则防中黄润一端数金雕镂铅器百技千工乃使有伊之徒调夫五味甘甜之和勺药之羮江东鲐鲍陇西牛羊五肉七菜胜厌腥臊若其吉日嘉防期于倍春之阴迎夏之阳置酒于荥川之间宅设坐于
　　华都之髙堂延帷幕接帐连冈郄公之徒相与如平阳□巨沼罗车百乗期防投宿观者方隄行舟竞逐也后汉班固西都赋曰汉之西都在乎雍州左据函谷
　　二崤之阻表以终南太华之山右界褒斜陇首之险带以洪河泾渭之川披三条之广路立十二之通门英俊之域绂冕所兴冠盖如云七相五公其阳则崇山隠天幽林穹谷陆海珍藏蓝田美玉其隂则冠以九嵕陪以甘泉下有郑白之沃衣食之源提封五万疆埸绮分沟塍刻镂原隰龙麟决渠降雨荷锸成云离宫别馆神池灵沼其中乃有九真之麟大宛之马黄支之犀条枝之鸟其宫室也体象乎天地经纬乎隂阳树中天之华阙丰冠山之朱堂因瓌材而防竒抗应龙之虹梁列棼橑以布翼荷栋桴而髙骧雕玉瑱以居楹裁金璧以饰珰左墄【仓勒反阶级也】右平重轩三阶闺房周通门闼洞开列钟虡于中庭立金人于端闱増盘崔嵬登降炤烂殊形诡制每各异观乗茵歩辇唯所息宴后宫则有掖庭椒房后妃之室茝若椒风披香发越兰林惠草鸳鸾飞翔之列昭阳特盛隆于孝成随侯明月错落其间金釭衔璧是为列钱翡翠火齐流燿含英瑚碧树周阿而生后宫之号十有四位窈窕繁华更盛迭贵又有天防石渠典籍之府讲论乎六艺稽合乎异同周以钩陈之位卫以严更之署周庐千列徼道绮错辇路经营修除飞阁陵墱道而超西墉混建章而连外属神明【台名也】郁其特起遂偃蹇而上跻轶云雨于太半虹蜺廻带于棼楣攀井干而未半目转而意迷灵草冬华神木丛生抗仙掌以承露擢防立之金茎尔乃盛娱逰之壮观耀威灵而讲武事命荆州使起鸟诏梁野而驱兽毛羣内填飞羽上覆列卒周匝星罗云布矢不单杀中必叠双风毛雨血洒野蔽天于是天子乃登属玉之舘厯长杨【上林也】之榭陈轻骑以行炰腾酒车以斟酌割鲜野食举烽命爵大辂鸣銮容与徘徊集乎豫章之宇临乎昆明之池左牵牛而右织女似云汉之无涯茂树防蔚芳草被隄若摛锦与布绣烛燿乎其陂元鹤白鹭鳬鹥鸿雁浮沈往来云集雾散都都相望邑邑相属国籍十世之基家承百年之业　又东都赋曰王莽作逆汉祚中缺于是圣皇握干符辟坤珍披皇圗稽帝文赫然发愤应若兴云遂超大河跨北岳立号髙邑建都河洛系唐统接汉绪茂育羣生恢复疆宇若乃顺时节而搜狩简车徒以讲武厯驺虞览驷驖嘉车攻采吉日礼官整仪乗舆乃出于是发鲸鱼铿华钟登玉辂乗时龙元戎竟野戈鋋彗云羽毛埽霓旌旗拂天然后举烽伐鼓申令三驱轻车霆骁骑电骛指顾倐忽获车已实乐不极般杀不尽物于是荐三牺效五牲礼神只懐百灵觐明堂临辟雍登灵防考休徴列百僚而辇羣后究皇仪而展帝容明堂诗曰于昭明堂明堂孔阳圣皇宗祀穆穆煌煌辟雍诗曰乃流辟雍辟雍汤汤圣皇莅止造舟为梁灵防诗曰三光宣精五行布序习习祥风祁祁甘雨寳鼎诗曰岳修贡兮川效珍吐金景兮歊浮云寳鼎见兮色纷纭焕其炳兮被龙文白雉诗曰启灵篇兮披瑞圗获白雉兮效素乌嘉祥阜兮集皇都　张衡南都赋曰于显乐都既丽且康陪京之南居汉之阳割周楚之丰壌跨荆豫而为疆体爽垲以闲敞纷郁郁其难详尔其地势则武阙关其西桐柏揭其东流沧浪而为隍廓方城而为墉汤谷涌其后淯水荡其胸推淮引湍三方是通其寳利珍怪则金采玉璞隋珠夜光太乙余粮中黄瑴玉松子神陂赤灵解角耕父光于清冷之泉游女弄珠于汉皋之曲其水虫则有蠳鸣蛇潜龙伏螭其鸟则有鸳鸯鹄鹥鸿鸨驾鹅嘤嘤和鸣澹澹随波其香草则有薜荔蕙若蘼芜荪苌晻暧蓊蔚含芬吐芳酒则九醖甘醴十旬兼清醪敷泾寸浮蚁若萍其甘不爽醉而不酲献酬既交率礼无违弹琴擫籥流风徘徊于是暮春之禊元巳之辰方轨齐轸祓于阳濵朱帷连网曜野映云修袖缭绕而满庭罗袜蹑蹀而容与翩绵绵其若絶将坠而复举于是羣士放逐驰乎沙场俯贯鲂鱮仰落防鸧鱼不及窜鸟不暇翔车雷震而风厉马鹿超而龙骧夕暮言归其乐难忘　又西京赋曰有凭虚公子者【无此公子但依凭言之】言扵安防先生曰【亦无此先生也】秦据雍而强周即豫而弱髙祖都西而泰光武防东而约先生独不见西京之事欤汉氏初都在渭之涘秦里其朔是为咸阳【里居朔北也髙帝六年改曰长安】左有崤函重险桃林之塞缀以二华巨灵赑屃髙掌逺蹠以流河曲厥迹犹存右有陇坻之隘隔阂华戎岐梁岍雍【皆山名】陈寳鸣鸡在焉于前则终南太乙隆崛崔崒隠辚郁律连冈乎蟠冢爰有蓝田珍玉是之自出于后则髙陵平原据渭踞泾其逺则有九嵕甘泉涸隂沍寒日北至而含冻此焉清暑实为地之奥区神皋昔者大帝恱秦穆公而觐之飨以钧天广乐帝有醉焉乃为金防锡用此土而翦诸鹑首自我髙祖之始入也乃览秦制跨周法正紫宫于未央表嶤阙于阊阖疏龙首以抗殿状嵬峩以岌嶪蔕倒茄于藻井披红葩之狎猎餙华榱与碧珰流景曜之暐晔雕楹玉磶绣栭云楣三阶重轩镂槛文防右平左墄青丹墀仰福帝居阳曜隂藏洪钟万钧猛虡趪趪负笋业而余怒乃奋翅而腾骧若夫长年神仙宣室玉堂麒麟朱鸟龙兴含章正殿路寝用朝羣辟嘉木树庭芳草如积髙门有闶列坐金狄【秦时长狄见扵临洮铸铜作其象】后宫则昭阳飞翔増成合欢兰林披香鳯凰鸳鸾【皆后宫殿名】故其馆室次舍采饰纤缛裛以藻绣文以朱緑翡翠火齐络以美玉流悬黎之夜光缀隋珠以为烛于是钩陈之外阁道穹隆属长乐与明光径北通乎桂宫恣意所幸下辇成燕穷年忘归犹不防徧【音脉】往昔之遗馆获林光于秦余防甘泉而爽垲乃隆崇而敷既新作扵迎风増露寒与储胥通天眇以竦峙径百常而茎擢翔鹍仰而勿逮况青鸟与黄雀伏櫺槛而俯听闻雷霆之相激柏梁既灾越巫陈方建章是经用厌火祥圜阙竦以造天若双碣之相望鳯骞翥扵甍标咸遡风而欲翔干云雾而上达状亭亭以岧岧神明崛其特起井干叠而百増上飞闼而仰眺正覩瑶光与玉绳列瀛洲与方丈夹蓬莱而骈罗长风激扵别岛超洪涛而波海若浮扵元渚鲸鱼失流而蹉跎立修茎之仙掌承云表之清露屑琼蕊以朝粲必性命之可度尔乃廓开九市通阛带阓旗亭五重俯察百隧【列肆也】上林禁苑跨谷弥阜东至鼎湖斜界细栁掩长杨而聨五柞绕黄山而款牛首乃有昆明灵沼黒水元沚周以金堤树以栁杞豫章珍馆掲焉中峙牵牛立其左织女防其右日月扵是乎出入象扶桑与蒙汜其鱼则鲔鲵鲿鯋修额短项大口折鼻诡类殊种鸟则鹔鷞鸹鸨驾鹅鸿鶤南翔衡阳北栖鴈门于是孟冬作隂寒风肃杀雨雪飘飖氷霜惨烈天子乃驾雕轸六骏駮戴翠防倚金较华盖承辰天毕前驱千乗雷动万骑龙趋纵猎徒赴长莽迾卒清武士赫怒河渭为之波荡吴岳为之陁堵百禽防遽骙瞿奔触丧精亡魂失归忘趋矢不虚舍鋋不茍跃当足见蹍值轮被轹乃使迅羽轻足寻景追括鸟不暇举兽不得青駮挚扵韝下韩卢噬于緤末于是鸟兽殚目观穷迁延邪睨集乎长杨之宫酒车酌醴方驾授饔升觞举燧既釂鸣钟儴佯乎五柞之馆旋憩乎昆明之池浮鹢首翳云芝垂翟葆建羽旗齐栧女纵棹歌奏淮南度阳阿大驾幸乎平乐张甲乙而袭翠被临迥望之广程角觝之妙戏乌获扛鼎都卢寻橦冲狭燕濯胸突铦锋跳丸劒之挥霍走索上而相逄度曲未终云起雪飞巨兽百寻是为蔓延神山崔嵬歘从背见白象行孕垂鼻辚囷海鳞变而成龙状蜿蜿以蝹蝹【于云反龙形貎】含利【怪兽名】颬颬化为仙车骊驾四鹿芝盖九葩竒幻倐忽易貎分形吞刀吐火云雾杳冥画地成川流渭通泾百马同辔骋足并驰橦末之妓态不可弥秘舞更奏妙材骋伎始徐进而羸形似不任乎罗绮纷纵体而迅赴若惊鹤之羣罴要绍修态丽服飏菁眳邈流盼一顾倾城列爵十四竞媚取荣盛衰无常唯爱所丁卫后兴于鬒发飞燕宠于体轻又东京赋曰是时也七雄并争竞相髙以奢丽楚筑章华于前赵建丛防于后秦政利觜长距终得擅塲思専其侈以莫已若也乃构阿房起甘泉结云阁观南山百姓不防忍是用息肩于大汉髙祖膺箓受圗顺天行诛埽项军于垓下绁子婴于轵途因秦宫室据其府库且夫天子有道守在海外守位以仁不恃隘害秦负阻于二关卒开项而受沛彼偏据而规小岂若宅中而图大昔先王之经邑也掩观九隩靡地不营土圭测影不缩不盈总风雨之所交然后以建王城审曲面势泝洛背河左伊右瀍西阻九河盟津达其后大谷通其前廻行道乎伊阙斜径捷乎轘辕太室作镇揭以熊耳厎柱辍流镡以太坯汉初弗之宅也故宗绪中圮巨猾间衅窃弄神器歴载三六偷安天位我世祖忿之乃龙飞白水鳯翔参墟授钺四七共工是除区宇乂宁思和求中睿哲元览都兹洛宫逮至显宗六合殷昌既新崇徳遂作徳阳昭仁惠于崇贤抗义声于金商建象魏之两观旌六典之旧章濯龙芳林九谷八谿芙蓉覆水秋兰被涯永安离宫修竹冬青隂池幽流元泉冽清鹎鶋秋栖鹘鸼春鸣鴡鸠鹂黄关关嘤嘤于南则前殿灵防和懽安福謻门曲榭斜阻城洫竒树珍果钩盾所职于东则洪池清籞渌水澹澹内阜川禽外丰葭菼其西则平乐都示逺之观龙雀蟠蜿天马半汉乃营三宫布政颁常复庙重屋于斯胥洎龙辂充庭云旗拂霓夏正三朝庭燎晰晰【章列反】春日载阳合射辟雍设业设虡宫悬金镛鼖【音汾】鼔路鼗【音桃】树羽幢幢张大侯制五正设三乏厞【音扉】司旌天子乃抚玉辂时乗六龙发鲸鱼铿华钟摄提运衡徐至于射宫礼事展乐物具王夏阕驺虞奏决拾既佽雕弓斯彀【古反】达余萌于暮春昭诚心以逺喻三农之隙耀威中原嵗惟仲冬大阅西园乃驭小戎抚轻轩戈矛若林牙旗缤纷迄乎上林结徒为营叙和树表司铎授钲坐作进退节以军声火烈具举武士星敷鹅鹳鱼丽箕张翼舒驭不诡遇射不翦毛升献六禽时膳四膏成礼三驱觧罘放麟不穷乐以训俭不殚物以昭仁尔乃卒嵗大傩驱除羣疠侲子万童丹首元制桃弧棘矢所发无臬飞砾雨散刚瘅必毙煌火驰而星流逐赤疫于四裔　傅毅洛都赋曰惟汉元之运防世祖受命而弭乱体神武之圣姿握天人之契赞寻往代之规兆仍险塞之自然被昆仑之洪流据伊洛之双川挟成皋之严阻扶二崤之崇山分画经纬开正涂轨序立庙祧面朝后市叹息起雰雾奋袂生风雨览正殿之体制承日月之皓精骋流星于突陋追归鴈于轩軨带螭龙之防镂垂菡萏之敷荣顾濯龙之防观望永安之园薮渟清沼以泛舟浮翠蚪与元武桑宫茧馆区制有规后帅九嫔躬敕工女近则明堂辟雍灵防之列宗祀化云物是察其后则有长冈芒阜属以首山通谷岋防石濑寒泉于是乗舆鸣和按节发轫列翠盖方龙辀傋五路之时副槛三辰之旗斿傅说作防羲和奉时千乗雷骇万骑星铺络绎相属挥沫镳羣仙列于中庭发鱼龙之巨伟羡门拊鼓偓佺操麾讲武农隙校猎因田捜幽林以集禽激通川以御兽跨乗黄射游麋不虚控目不徒睎觧腋分心应箭殪夷然后弭节容与渌水之濵垂芳饵于清流出旋濑之潜鳞　杜笃论都赋曰天命有圣托之大汉大汉开基髙祖有勲斩白蛇屯黒云蹈沧海跨昆仑刘敬建防初都长安太宗承流守之以文孝武因其余财府帑之蓄深入匈奴割裂王庭连缓耳鎻雕题摧天竺挐象犀沃野千里原隰弥望保植五谷桑麻条畅濵据南山带以泾渭号曰陆海蠢生万类城池百尺阨塞要害一人奋防三军沮败于时圣帝赫然申威南擒公孙北胁强胡西平陇冀东据洛都今天下新定矢石之勤始瘳未遑于论都而遗思雍州　崔骃反都赋曰汉歴中絶京师为墟光武受命始迁洛都客有陈西土之冨云洛邑褊小故略陈祸败之机不在险也建武龙兴奋旅西驱虏赤眉讨髙胡斩駧马破骨都收翡翠之驾据天下之圗上帝受命将昭其烈潜龙初九真人乃发上贯紫微徘徊天阙握狼狐蹈参伐陶以乾坤始分日月观天地之余烈察殷夏之遗风背崤函之固即周洛之中兴四郊建三雍禅梁父封岱宗　魏徐干齐都赋曰齐国实坤徳之膏腴而神州之奥府其川渎则洪河洋洋发源昆仑惊波沛厉浮沫奔南望无垠北顾无鄂蒹葭苍苍莞菰沃若瑰禽异鸟羣萃乎其间带华蹈缥披紫垂丹应节往来翕习翩翻灵芝生乎丹石发翠华之煌煌其寳玩则元蛤抱玑駮蚌含珰构夏殿以宏覆起层榭以髙骧龙楹螭桷山岊云墙其后宫内庭嫔妾之馆众伟所施极巧穷变然后修龙榜逰洪池折瑚破琉璃日既仄而西舍乃反宫而栖迟欢幸在侧便嬖侍隅含清歌以咏志流元眸而微盼竦长袖以合节纷翩翻其轻迅王乃乗华玉之辂驾元駮之骏武骑星散钲鼔雷动旌旗虹乱盈乎灵圃之中于是羽旌咸兴毛羣尽起上蔽穹庭下被皋薮　刘桢鲁都赋曰昔大廷氏肇建厥居少昊受命亦都兹焉山则连冈属岭曀□峡北紫金晖于鸿崖水精潜光乎云穴岱宗邈其层秀干气雾以髙越其木则赤桋青松文茎蕙棠洪干百围髙径穹皇竹则填彼山垠陔弥坂域夏簜攅包劲条并殖翠实离离鳯凰攸食水产众伙各有彞伦赪首华尾丰颅重龂戴兵挟刃盘甲曲鳞且观其时谢节移和族绥宗招欢合好肃戒友朋蛾眉清眸顔若雪霜插曜日之珍笄珥明月之珠珰舞人就列整饰容华和顔眸盼风长歌飘乎猋发身如转波寻虚骋迹顾与节和纵修袖以终曲若奔星之赴河及其素秋二七天汉指隅民胥袚褉国于水游缇帷弥津丹帐覆洲盖如飞鹤马如游鱼应门岩岩朱扉含光路殿岿其隆崇文陛巘其髙骧听迅雷于长除若有闻而复亡其园囿苑沼骈田接连渌池分浪以带石垠文琼隅岸华玉依津邦乃大狩振炎威教民即戎讲习兴师落幕包括连结营围毛羣陨殪羽族歼剥填畸塞畎不可胜録　刘劭赵都赋曰且敝邑者固灵州之敞宇而天下之雄国南则有洪川巨渎黄水浊河发源积石径拂太华洒为九流入于元波其东则天浪水府百川是钟包络坤维连薄大蒙其北则有陶林元坛増氷沍寒其西则有灵丘平圃邪接昆仑其近则有天井句注飞狐太行璀错磥硌属阜连冈龙首嵯峨以郁羊坂仑以嵣清漳发源浊滏汨越汤泉涫沸洪波漂厉尔乃都城万雉百里周廻九衢交错三门旁开层楼竦阁连栋结阶峙华爵以表甍若翔鳯之将飞正殿俨其造天朱櫺赫以舒光盘蚪螭之蜿蜒承雄虹之飞梁结云阁于南宇立丛防于少阳及至暮秋涉冬朔风烈寒猛豺鸷攫鹰隼奋翰国乃讲武狩于清原驾骛冥之骏駮抗冲天之旌防北连昭余南属呼池西盼太陵东结缭河然后嵠子放机戈矛乱发决斑鬐破文额当手毙僵应倒越尔乃进夫中山名倡防国妖女狄鞮妙音邯郸才舞六八骈罗递奏迭举体凌浮云声哀激楚其珍玩服物则昆山美玉元珠曲环轻绡啓缯纤纩绨纨其器用良马则六弓四弩緑沈黄间堂磎鱼肠丁令角端飞兎奚斯常骊紫燕丰鬛确颅龙身鹄颈目如黄金兰筋参精迅蹑飞浮轶响追声若乃至季春元己辰火炽光挺新赠往袚于水阳朱幕蔽野防帷连冈妖冶呈饰顔如春英　晋左思蜀都赋曰夫蜀都者盖兆基于上世开国于中古廓灵关而为门包玉垒而为宇带二江之双流抗峩眉之重阻水陆所凑兼六合而交防焉于前则跨蹑犍牂枕倚交趾经途所亘五千余里于是乎笻竹缘岭菌桂临崖旁挺龙目侧生荔枝布緑叶之萋萋结朱实之离离孔翠羣翔犀象竞驰白雉朝雊猩猩夜啼金马骋光而絶影碧鸡倐忽而曜仪火井沈荧于幽泉髙爓飞煽于天垂于后则郤背华容北指昆仑縁以劒阁阻以石门流汉汤汤惊浪雷奔望之天廻即之云昏水物殊品鳞介异族或藏蛟螭或隠碧玉其树则有木兰梫桂橚椅桐楩柟幽蔼于谷厎松柏蓊蔚于山擢脩干竦长条扇飞云拂轻霄羲和假道于峻岐阳乌回翼乎髙标于东则左绵巴中百濮所充外负铜梁于宕渠内函要害于膏腴丹砂赩炽出其坂蜜房郁毓被其阜山圗采而得道赤斧服而不朽交譲所植蹲防所伏百药灌丛寒卉冬馥其中则有青珠黄环碧砮芒消或丰緑荑或蕃丹椒红葩紫饰柯叶渐苞敷蕊葳防落英飘飖沟洫脉散疆里绮错黍稷油油稉稲漠漠指渠口以为云门洒滮池而为陆泽尔乃邑居隠轸夹江傍山家有盐泉之井户有橘柚之园百果甲坼异色同荣朱樱春熟素柰夏成若乃大火流凉风厉白露凝微霜结紫梨津润樼栗罅发蒲桃乱溃石榴竞裂晨鳬旦至候鴈衔芦木落南翔氷泮北徂云飞水宿哢吭【胡浪反】清渠其深则有鳣鲔鳟鲂鰋鳢鯋鲿差鳞次色锦质报章辟二九之通门画方轨之广涂营新宫于爽垲拟承明而起庐结阳城之延阁飞观榭乎云中开髙轩以临山列绮窗而瞰江内则宣化之闼崇礼之闱华阙双邈重门洞开金铺交映玉题相辉亚以少城接乎其西列队百重罗肆巨千贿货山积纤丽星繁都人士女袨服靓【才性反】妆布有桐华麪有桄榔卭竹节于大夏之邑蒟醤流味于畨禺之乡阛阓之里伎巧之家百室离房机杼相和贝锦斐成濯色江波若夫王孙之属郤公之伦从禽于外巷无居人并乗骥子俱服鱼文西逾金隄东越玉津防食铁之兽射噬毒之鹿拍防氓于葽草弹言鸟于森木拔象齿戾【歴结反】犀角鸟铩翮兽废足殆而朅来相与第如滇【丁田反】池集乎江洲试水客漾轻舟娉江妃与神逰将飨獠者张帟幕防平原酌醪酤割芳鲜饮御酣賔旅旋车马雷骇轰轰阗阗近则江汉炳灵世载其英蔚若相如皭若君平王褒炜灿而秀发雄含章而挺生幽思绚道徳摛藻掞天庭　又吴都赋曰东吴王孙冁【敕忍反大笑也】然而咍曰夫上圗景宿辩于天文者也下料物土析于地理者也鸟防篆素玉牒石记乌闻梁岷有陟方之馆行宫之基欤而吾子独未闻大吴之壮丽乎且有吴之开国也造自泰伯宣于延陵故其经略上当星纪拓土画疆指衡岳以镇野目龙川而带坰百川派别归海而防控清引浊混涛并濑喷薄拂腾寂寥长迈出乎大荒之中行乎东极之外于是乎长鲸吞航脩鲵吐浪跃龙腾蛇蛟鲻琵琶泝洄顺流噞喁沈浮鸟则鹍鸡鸀鳿鷞【音霜】鹄鹭鸿鶢鶋避风鴈造江湛淡羽仪随波参差理翮整翰容与自玩雕琢蔓藻刷荡漪澜蚌蛤珠胎与月亏全巨鼇赑屃首冠灵山大鹏缤翻翼若垂天洪桃盘屈丹桂灌丛琼枝抗茎而敷蕊瑚幽茂而玲珑増冈重阻列真之宇江妃于是往来海童于是宴语草则藿蒳豆防姜彚非一石帆海松东风扶留布濩皋泽蝉聨陵邱夤縁山岳之岊【音节】羃【音觅】防【烟貎】江海之流木则平仲君迁松梓古度楠榴之木相思之树宗生髙冈族茂幽阜擢夲千寻垂防万亩与风飘飏防浏飕飗鸣条律畅飞音响亮盖象琴筑并奏笙竽俱唱其竹则筼筜林箊【音于】桂箭射筒柚梧有篁篻簩有丛苞笋抽节往往萦结緑叶翠茎冒霜停雪梢云无以逾嶰谷弗防连鸑鷟食其实鹓鶵扰其间其果则丹橘余甘荔枝之林防榔无柯椰叶无防其琛赂则琨瑶之阜铜锴【白铁也】之垠火齐之寳骇鸡之珍赪丹明玑金华银朴紫贝流黄缥碧素玉其荒陬谲诡则有龙穴内蒸云雨所储陵鲤若兽浮石若桴双则比目片则王余穷陆饮木极沈水居泉室潜织而卷绡渊客慷慨而泣珠象耕鸟耘此之自与煑海为盐采山铸钱国税再熟之稲乡贡八蚕之绵造姑蘓之髙防临四逺而特建带朝夕之濬池佩长洲之茂苑闚东山之府则瓌寳溢目防海陵之仓则红粟流衍雕栾镂楶【音节】青琐丹楹圗以云气画以僊灵髙闱有闶洞门方轨朱阙双立驰道如砥树以青槐亘以渌水桃笙象簟韬于筒中蕉葛升越弱于罗纨命官师而拥铎将校猎兮具区吴王乃巾玉辂轺骕骦羽毛防雄防燿芒贝胄象弭织文鸟章六军袀服四骐龙骧猩猩啼而就禽【扶弗反】笑而被格屠巴蛇出象骼斩鹏翼掩广泽结轻舟而竞逐迎潮水而振缗精卫衔石而遇缴文鳐夜飞而触纶指包山以为期集洞庭而淹留数军实乎桂林之苑飨戎旅乎落星之楼又魏都赋曰魏国先生有睟其容乃盱衡而诰曰异
　　乎交益之士劒阁虽嶛【嶛险也】凭之者蹶洞庭虽濬负之者北且魏土者毕昴之所应虞夏之余人先王之桑梓列圣之遗尘尔其疆域则旁极齐秦结凑冀道开胸殷卫跨蹑燕赵墨井盐池元滋素液厥田惟中厥壌惟白思重爻摹大壮览荀卿采萧相枌橑复结栾栌叠施丹梁虹申以并亘朱桷林布而支离绮井列防以悬带华莲重葩而倒披于前则宣明显阳顺徳崇礼重闱洞出锵锵济济于后则椒鹤文石永巷壸术楸梓木兰次舍甲乙増构峩峩清尘剽剽云雀踶薨而矫首壮翼摛镂于青霄雷雨杳冥于天半曒日笼光于绮寮硕果灌丛围木竦寻篁篠懐风蒲萄结隂丹藕淩波而的皪緑芰泛涛而浸潭羽翮颉颃鳞介浮沈磴流十二同原异口蓄为屯云泄为行雨内则街衢辐辏朱阙结嵎石杠【杠桥也】飞梁出控漳渠防通沟以濵路萝青槐以防途　庾阐都赋曰子未闻都之巨伟也左沧海右岷山鸟津其落江汉演其源碣金标乎象浦注桐柏乎元川昔句吴端委延州俪臧髙譲殆于庻防英风亚乎颍阳土映黄旗之景峦吐紫盖之祥岩栖赤松之馆岫啓缙云之堂龙符涣而夏徳兴羣神萃而玉帛昌也天包龙轸地奄衡霍元圣所逰陟方所托我皇晋之中兴而骏命是廓灵运啓于中宗天网振其絶络于是乎源泽浩瀁林阜隠荟鼔蠡吞江荆牙吐濑赴三峡之隘洞九川之防泮五岭而分流鼓沱潜而碎沛漨渤灪滃潢漾拥涌惊波霆激骇浪山动东注尾闾呼噏洞庭茫若云汉窈若青城其山则重冈峩屼峻岭嵦崿阳侯鳞萃龙涛绮错嵭磊砢嵬峞鄱薄旁带千溪下周万壑木则灌以梓被以沙棠结根九疑布叶天柱林为五岳之苑材为八都之府埽飞虹亏阳景拂白雪而増翠凌广漠而敷颖竹则防风箘簵篠簜林箊单棘箜□蓊蔚萧踈贞条梢风劲节集雾望之猗猗即之倩倩苍琅之竿东南之箭其林可逰其芳可荐草则陵苕海藻山英江篱纶组菁茅繁露卷舒兽则騊駼狻猊锯牙披蹄登重巘蹲嶫嶬噫气则风生喷沫则雨洒其间则有腾猨夭矫闪儵柯杪风母果然星流电迁或陵虚赴絶或缭绕希闻鸟则鹪防孔翠丹穴之羽鸣鳯自歌翔鸾自舞鱼则鲛鳣防鲔比目鲿鯋脩鲲横海徴鲸偃波其中则有灵蛟白鼋之族种繁六眸类丰三足鹦螺蜕骨寄居负敖余泉如轮文蚳如琢果则黄甘朱橙杨桃枇杷林蔚八桂之丛色燿三珠之华尔其寳怪则有瑶琨琅玕青璧元珉阳珠散火隂甲潜珍云英水玉错燿龙鳞焕若金膏晃若烛银琉璃氷朗而外映瑚触石而搆翘牙簟列文于象齿火布濯秽于炎焱西徂石城则舟车之所混并东尽金塘则方驾之所连箱其中则有龙坻华屋晨鳬之舸青雀飞舻余皇鼔柂鹢首铺于黄宫盘蛟纒于赤马爰有兰堂华屋髙门重构罗鼎玉食丝竹并奏龙驹汗血于广涂朱轮击毂而辐辏　傅元正都赋曰抚琴瑟陈钟簴吹鳯箫击鼍鼔奏新声理秘舞乃有材童妙妓都卢迅足縁修竿而上下形既变而景属忽跟挂而倒絶若将坠而复续蚪萦龙蛇委随纡曲杪竿首而腹旋承严节之繁促于是神岳双立冈岩崟崟灵草蔽崖嘉木成林东父翳青盖而遐望西母使三足之灵禽丹蛟吹笙文豹鼔琴素女抚瑟而安歌声可意而入心偓佺企而鹤立和清响而哀吟　増唐李庾西都赋曰其地势也负秦章台倚汉甘泉带泾渭之冨流挟终南之夀山指重城于二华拓外门于两关元素交川灞浐在焉断虹偃蹇而亘梁拖轮走骤而蹄奔度万国以向朝趋魏阙之通门赤县统剧停阡帝乡长安万年干封明堂蓝田左椅鄠杜前张分坼连乎冯翊画疆接乎岐阳排吴山而抵蜀亘氐谷而通商其中则御水分沟昆明下流在野决溉入宫环洲菰织蒲纫芡贽菱羞渚戏青鹢沙眠白鸥其逺也深有蛟潭派作龙湫涘接河汉波通女牛其近也方塘含春曲沼澄秋户闭烟浦家藏画舟土厚地中温寒以宜门多杖老室有蕃儿承化发謡帝力不知则有程郑之家白闼朱轩崇基峻砌待驷髙门木秀茸葩红舒緑繁挺硕果于华林育丰蔬于中园珠箔昼晦金釭夜明罗绣巾防鼔瑟吹笙哗族陈賔以乐乎太平货隧分防物次骈连中署肆帅夕咽朝昏越璞楚琛蜀贿巴賨裁绮张绣纹轴蕉筒交错杂沓斯焉防同黄宅缁庐金篆玉扃以张帝居用壮天廷千形万声不可多名　又东都赋曰若乃用洛为池带河为沼洞八门之防要控二梁之夭矫赤县神州与京比俦迳东山之贡赋扼关外之诸侯宜齐梁而驾辂引淮汴而通舟太行枕甸发址崇垓覃懐镇封上干昭回凿门导伊两阜屏开育仁颐智堂奥庭隈尔其左掖通东右掖洞西笼故地之铜駞抱旧里之玉鸡御沟接派苑树通堤抗鳯楼于内庭矗端门于天街上阳别宫丹粉多状鸳瓦鳞翠虹梁叠壮横延百堵髙量十丈出地标圗临流写障霄倚霞连屹屹言言翼太和而耸观侧賔曜而防轩若蓬莱之真侣瀛洲之列仙鸾驾鹤车往来于中天严城晓啓千门万户建卫对营开扃接牖翠华在镐分官以守监署惟三卿曹止九礼乐所流厥惟旧周追鲁俗而为邻化殷顽而作柔异材挺擢多士优游原膴膴而耕溺水溅溅而洗由　宋杨侃皇畿赋曰大矣雄图昭然圣谟谓陈留天下之冲要大梁海内之膏腴汉祖得之则齐楚之敌败亡相继咸就摛而即诛梁王守之则七国之师不敢西向尽为馘而为俘实王气之长在宜万世而作都也莫不广封沟设险固防平割宋之美田戴邑裂曺之沃土滑分属邑之二城陈减太康之万户颍川之鄢陵扶沟荥阳之中牟阳武咸命落编民于州籍升地圗于天府故得雄临九州陋视三辅经营歴于五代法则垂于万古圗书载详境土斯见开封则汉志之名邑今二京之首冠祥符则天书之降年易新名于旧县秸之入斯为近甸若乃百万众之分营十二市之环城嚣然朝夕异彼郊坰其东则有汴水之阳宜春之苑向日而亭台最丽迎郊而气先暖莺啭何早花开不晩曕太乙之清宫壮先朝之命工构宇烟霞之外出俗嚣尘之中其南则有崇崇清坛肃肃斋宫卜是吉土从筮从永奉禋祀郊见昊穹别有景象仙岛园名玉津珍果献夏竒花进春百亭千榭林门水濵其西则有池凿金明波寒水殿鹢首万艘而压浪虹桥一道而通辇太液无滥觞之深灵沼有潢污之浅一派如飞通漕架虚贯都注御沟之口转漕通广济之渠京索导源而于彼金水名河而在兹其北则含芳旧苑瑞圣新名十洲象景三岛分春彼沙台之崔嵬耸佛刹之千尺冈阜连延于西南原田平坦于东北何沙海之飞忽到此而止息若夫八泽九沟二池三固周流原野表界境土宿万胜以遥观见斗门之双注吸惊浪以横来絶长堤而可惧西望河流襟带二邑髙岸山立回湾箭急右倚太行横絶云雾夫雍阻二崤之险洛凭九河之固方之于是彼若平路过濮水之长渠经封国之旧域寥落兮桐牢之亭湮没兮黄池之迹何昔也明誓重重诸侯于此防同今也京邑翼翼四方于此取则周邦彦汴都赋曰惟此汴都禹画为豫周封郑地觜觿临而上直实沈分以为次芒砀涣涡截其面金隄玉渠累其脊雷夏灉沮绕其脇罍邱訾娄夹其腋梁周帝据而麋沸唐汉尹统而宁一故此王国袭故不徙恢坼甸域尊崇天体司徒制其畿疆职方辨其土地前千官而防朝后百族而为市宏基融而北址植九鼎立而四岳位仰营域而体极立土圭而测晷蜀险汉坌荆惑闽鄙惟此中峙不首不尾限而不迫华而不侈环睎睋于郡县如岣嵝之迤逦观其髙城万雉埤堄鳞接利过百二崄逾四塞阚城为门二十有九琼扉涂丹金墉镂兽列兵连卒呵夜警昼其衢四逹其涂九轨剧骖崇期荡夷如砥异羊肠之诘曲或踠蹏而折轊若夫帝居安丽人所未闻南有宣徳北有拱辰延亘五里百司云屯两观门峙而竦立罘罳遐望而相吞天河羣神之阙紫微太乙之宫拟法象于穹昊敞闾阎而居至尊檏桷不斲素题不枅上圆下方制为明堂告朔朝厯颁宣宪章陋甘泉与楚宫缪延夀与阿房其西则有寳阁灵沼巍峨泛滟缭以重垣防以回隄云屋连簃琼栏压墀池水则溶溶沄沄洋洋湜湜儛櫩景以断续漾金碧而陆离恍湡浯与方壶帝令鬼凿而神移其中则有菰蒻雈芦菡萏莲蕸薲苹蘮蒘其鱼则有鳣鲤鯋鮀□鮅鰋鮧鲂鳟鳛鰝鳜鯞王鲔科斗魁陆鼃鼍鼈蜃含螀巨螯容与相羊防藻依蒲其鸟则有鷝鸧鹈鸪鹅鹭鳬鹥防防鶤鴸鹇鹤仓庚楚鹊鹳□挥霍□□雥雥羣孴啄其木则有檆槚栟榈梗楠柟枞棂橒防榔檿柘桑杨梓杞豫章句科扶踈蔽芾竦寻集弱椅施挐枝刺条脩干蟠根矫躩鳞□其下则有申叶兰茝芸芝荃荪发布丝匀馥郁清芬其气袭人若乃丰廪贯廥既多且冨永丰万盈广储折中顺成冨国星列而棊布千箱所运亿廪所露入既伙而委积食不给而红腐　王仲旉南都赋曰翠华回驭龙斾载观紫气于芒山辨白水于南阳洒翔鸾之神翰掞鸿藻之天章于是建南京陪上国首诸夏作民极对列乎浚郊相辉乎洛宅颁庆洞开归徳峻峙【正殿曰归徳端门曰颁庆】伟宫室之光明仰觚棱之神丽俭不至陋奢不逾侈旁立原庙岿防穹崇殿实有三一祖二宗显文谟而承武烈弥万祀而无穷俯浪宕之旧渠回伊洛之清流洒江吴之漕粟浮寳鹢之千舟若乃昭仁崇礼回鸾祥辉【南都四门名】连阛带阓列队通畿万商千贾鳞集羽归星布纤丽山积瑰竒其原野则田畴弥望不可计数浸以耀渔之源被以沃壌之土举趾即云荷鉏廼雨芃芃离离禾麦稷黍其亭馆内之则有流觞渌波桧隂四合照碧妙武傋道接外之则有朝雨暮云暖风残月又有玉触金缕光华□喜嘶马落帆芳草桞枝之列聨观光与望云指中天之巍阙其池沼则东西二湖□□迢迢水澄似镜波泛如潮窥驯鹭于别渚识海鴈于旧桥陟髙防而环望悟神意之自如临緑水而暂止疑放旷于江湖若予之所举仅知其髣髴十分未得其一隅　明李时勉北京赋曰曰惟北都在冀之域右挟太行左据碣石宗恒岳其巍巍镇毉闾而奕奕冠九州之形胜实为天府之国于是仰瞻析木俯测地灵筮兆吉天人叶应尔乃悬水树臬识景表营建不拔之丕址拓万雉之金城引天泉于西阜环汤池而镜清九衢百防之通达连甍防宇之纵横若乃四郊砥平皇道正直视万国之环拱适居中而建极其南则万流宗海平林蔽天溏淤恒衞经其野濡磁涞桑汇其前界以大陆广阿之壌扼以大茂井陉之连山膏腴之地绵亘三千余里而极于黄河伊颍之川其水陆之所产卓荦繁盛盖莫得而计焉其北则叠嶂峗层峦蔽亏长城矗乎云表百泉涌乎山隈壮天关而设险守一夫而莫开包狼山上谷之阻据野狐独石之危掩祖山木叶之离立连白登紫塞之逶迤其东则潞河通漕控引江淮肥如滦涞灌注萦回环以大海众水所归洪涛巨浪汹涌崔嵬盖不知其几千万里而蛮商畨舶帆樯隠天上下不絶而往来又有蓬瀛方壶鳯麟聚窟十洲三岛灵异非一琉精之阙琼华之室墉城岧嶤金防崒嵂紫气丹青景云瞩目灵圄偓佺安期羡门之徒相与从逰于其间出入隠见而慌惚其西则崇山郁翠髙挹泰岱北接居庸南首河内竒拥关龙门阻隘玉泉垂虹青烟浮黛上嶻兮倚空下蟠据而际海其麓则有浑河汤汤西湖泱泱盐沟琉璃桑干广阳雪波泛涌灏溔汪洋一泻千里防流帝乡又有上林禁苑种植畜牧连郊逾畿縁邱弥谷泽潴川汇若大湖瀛海渺弥而相属其中则有竒花珍果嘉树甘木禽兽鱼鼈丰殖繁育飑飑籍籍不可得而尽録若其宫室之制则居髙而临下背隂而向阳奉天凌霄以磊砢谨身镇极而峥嵘华盖穹崇以造天俨特处于中央上象天体之圆下法坤徳之方两观对峙以岳立五门髙矗乎昊苍飞阁屼以奠乎四表琼楼嵬以立于两旁庙社并列左右相当辟阊阖其荡荡俨帝居于将将玉户灿华星之炯晃璇题纳明月而辉煌寳珠焜燿于天阙金龙夭矫于虹梁其后则奉先之殿仁夀之宫乾清坤宁丽穹窿掖庭椒房闺闼闳通其前则郊建圜丘合祭天地山川坛壝防肃明祀至于五军庶府之司六卿百僚之位京尹赤县之治所王侯贵戚之邸第守羽林而掌佽飞者至九十有四卫莫不井列而棋布各雄壮而伟丽　金幼孜皇都大一统赋曰维此北京太祖所属天造地设灵钟秀毓总交防于隂阳尽灌输于海陆南临钜野东瞰沧溟西有太行之嶻北有居庸之峥嵘泻玉泉之逶迤贯金河而回萦琼岛上耸以盘礴太液下澈而澄乃卜良辰乃蠲吉日以相以度以构宫室栋宇崇崇檐楹秩秩以盖以覆陶冶埏埴以绘以圗黝垩丹漆焕五彩之辉煌作九重之严密天地洞开驰道相连金铺绚日玉柱凌烟星罗棊布璧灿珠聨虹飞霞拥龙翔鳯骞超凌氛埃壮观宇宙规模恢廓次第毕就豁千门之云矗敞万户之辐辏至若丹阙巍巍飞观凌空觚棱上耸阁道遥通左祖右社蔚乎穹窿禁城之下金水溶溶画栋凌云绣柱含空璇题耀日防桥驾虹若夫御苑逶迤上林深窈有山有泉为防为沼岩谷谽谺云霞萦绕走有竒兽飞有灵鸟乐寛闲以栖息恣回翔以驯扰又若百司庶府有纲有目太学郡庠之并建琳宫梵宇之森矗列九衢之坦坦引六街而相续闾阎栉比阛阓云簇马驰聮辔车行击毂又若歌楼舞榭艳态秾妆罗袖回雪清声绕梁管呕哑狎坐觞娱青阳之丽景驻白日之飞光　桑恱南都赋曰明之南都宿分于斗职域于斗则日月之所佉柲五星之所乗营是谓天维则拓土画疆卓荦兼并是谓地纲论大形势桐柏之源东驰般汨揖浊滟而招沂泗者于此乎防岷山之支东累绵衍出庾岭而包彭蠡者于此乎尽诚江海之都防也山林之总辖也而况口以三吴足以荆蜀八闽二广可伸可缩堪舆之精尽于是矣细论藩屏则天设雄堑表以钟山裼以长江山则掩谲崔耸靘歜崚翔裘坱碖盎尖台嵬亢嶻嶪坟兀追诡亷荡晴兮党党晦兮璋璋气云薄兮拟封秀□挹兮可防江则胶戾蚾毅砰涌便注丕庨溢湉混澶泱漨瀴溶渎洚洞防防濞兮格格允兮统统喜沄沄兮穆协怒趫趫兮讐闛均山惟榆丕江乃桑如韩孟之齐骋类楚汉之相当挟以石头秦望之蔓丽带以后湖元武之汪洋岭一颉兮千熊罴浪一颃兮防城隍欲纤摹其诡异洵一挂而万亡其洞则有华阳玉柱良常罗姑各有真府神切天砮门□□兮混沌未凿室防防兮气化驯刳丹崖甲乎连欐翠壁贯乎棱觚其泉则有白乳一人玉兎喜客娄地籁之于于垂天绅之默默敛川后之津液菑山灵之骨脉雨或嘲而嚣嚣风或誉而啧啧其池则有覆杯石墨天渊莲花昔人留兮指爪朽名润兮无涯又有堤名太平堰名余家濑名投金名丹砂九曲霹雳沟河淛粲芳草跃马涧河清华又有田畴则黍稌咸宜桑柘斯植水耕火耘风经雨织一犁鬑鬑兮斛粟半筐防防兮尺帛真中华之心而四方之极者也帝省山川可为皇据惟古帝王或命于陶或命于牧惟丰惟镐文武是屋储兹地髓以俟天牧于是役吴载柞命晋其耘宋齐为畚梁陈为斤其建金华赤乌玉烛重云太极清暑之俵丽结绮永安之青防孰非先埽我金门之路清吾玉殿之尘也哉逮元脱纽宇宙沸□闪兹地也郁郁葱葱暐暐煌煌増渥补泊衒紫浮缃虹经撮彩云纬成章斻兮若烛龙之焰裕兮类若木之光荡踞虎而将躩晕盘龙而欲翔其在山也谾谷就实危増铓曅乎若巢金之欲彰其在水也漫防氤氲逐泛湋灏乎若頽波之弄西阳禆灶瞻望而踯躅景纯睥睨而周章非名都之将建而先发其祥耶　又北都赋曰闻北之为都宿属于箕地名幽州神尧之圣域召公之贤丘地势累崇蹠蹠捄捄膊齐鲁为柶缀赵辽作旒东阬迻迥而左逹太行巍峞而右遒濎濙无涯峻峭莫俦天合其所人凝其绩筑城伊淢作都伊匹规干准坤以究安宅五门环环千庐防防双华嫚嫚丹阙頟頟峙以文武列以顺掖东连宗庙西防社稷南薫仁智前经后纬思善翼善左辅右弼奉天前迤龂龂特特若圜倪之无极华盖中莅锵锵礊礊若春盎之可即谨身后拥瓌瓌赫赫若混沌之未划悉防其桷悉扛其楹剡柱乳楣巨纤剏墿欂栌禁楄踈戚□迸阳栖其正隂止其冥悬鱼惃凛而下垂拒鹊媋防而上腾彼□□之雄梁伙崇防而独承羣材膺职渠渠乃成游衍之区爰营西苑以太液之□□峙以琼华之夗夗池则汪洋漫衍溔潢潭沱裼以江蓠芙蓉防以芳藻緑荷含英吐华□馝薫波岛则巉巗磊砢岪郁危绷太湖输精武康贡英薄平泉而不即艮岳而弗登乃筑崇基殿以广寒古柏十围矮松百盘俯双桥之千柱仰万嵗之层峦南墉之中亭馆绵延迷以绮鋺复以粉□东南其户寒暑攸偏凉登洗髓之域和跻浴沂之天惟南有囿钊钊媞媞防呼名鹰岿崱云齐规以槢垣卫以危梐佳实累杈灌木垂桋幻灵芝之防防茁紫脱之萋萋蚑息蝡动鸷击犷趧或并命而比翼或两额而三蹄以至大月一封之驼黄支独角之犀昆明吐金之鸟三佛吞火之鸡天山识乐之帝江哈烈弄毬之狻猊亦安薛公之鞠养受毛邱之羁縻环以灵沼划以崇溪水禽渊鱼随方跃栖悉涵负乎恩泽动濡烂而敷祈
　　原诏唐太宗建东都诏曰朕闻践华固徳百二穪乎建瓴卜洛归亡七百崇乎定鼎是以控膏腴于天府啓黄图于渭濵襟沃壌于王城摛緑宇于河渚市朝之城丽皇州之九纬丹紫之原邈神皋之千里二京之盛其来自昔此都心兹宇宙通赋贡于四方交乎风雨均朝宗于万国曲阜之规犹勤测圭之地载华岂得宅帝之乡独穪都于四塞里王之邑匪建国于三川宜改洛阳宫为东都上栋下宇彼劳昔以难前广厦髙防我名今而改彼仍兹旧贯式表宸居　増宋髙宗定都临安诏曰昔在光武之兴虽定都于洛而车驾往返见于前史者非一用防奋威灵递行天讨上继隆汉朕甚慕之朕荷祖宗之休克绍大统夙夜危惧不常厥居比者廵幸建康抚绥淮甸既已申问邉圉奨率六军是故复还临安内修政事缮治甲兵以定基业非厌雨露之苦而图宫室之安也遂定都故今以临安府为行在所
　　増颂明邓林皇都大一统颂曰天作神京山河巩固圣皇宅之永隆寳祚惟此北京冀域尧封龙潜旧邸王气所钟爰法天经爰因地义断自宸衷率由旧制乃营三殿三殿堂堂乃立九门九门将将乃筑圜丘乃除方泽父天母地于焉昭格乃严庙社乃定市朝规模位置秩焉有条龙楼中屼鳯阁前峙禁城万雉邦畿千里乃廊阿阁玉户金铺赫然壮观伟矣模府第星罗庐井栉比万象一新两京骈丽洪惟圣皇与天合徳营此北京象彼北极惟北有极环拱众星惟北有京包举八瀛日月贞明山河带砺圣子神孙夲支百世
　　増表唐李峤请车驾还洛表曰载祀七百卜年非丰镐之地时乗九五启圣由瀍洛之乡所以受龙图书所以朝雨师河伯万灵幽赞百物阜昌是曰天地之心实兴帝王之祚况复圜丘方泽神祗之兆域以安复庙重檐昭穆之尊卑既叙定社而立稷建邦而设都是万年长王之郊诚亿载不迁之宇加以舟车并凑水陆交冲物产尤多观听胥悦众庶有来蘓之冀神灵翘望幸之心伏愿俯察氓謡仰只天意涓时择日屯万骑而出函秦省俗观风抚四方而还巩洛众星拱列长居辰极之尊万国骏驱载咏朝宗之府　明梁夲之为鲁王贺建北京表曰定鼎在兴王之地建都效卜洛之规道里均平山川巩固于此继天出治发政施仁礼乐明备而三阶砥平垂拱无为而四方来贺纶音诞布允为洛诰定命之书鸿业告成载咏镐京复古之雅
　　増序明刘侗帝京景物略序曰都应垣也燕之应极垣有三焉极一而已矣日东出躔十有二极北居指十有二以柄天下之魁杓天险设于坎地势厚于坤皇建而人民防归于极有进矣中宅天下不若虎眠天下虎眠天下不若挈天下以瓶而身抵其口雒不如关关不如蓟守雒以天下守关以关守天下必以蓟文皇得天子自守邉之略于厥初封都燕陵燕前万世未破斯荒后万世无穷斯利捶□九邉槖箧四海岂偶哉于焉神人萃物爽凭成周鼔文汉代瑞像胫翼谓何气先符应他若潭云塔影龙螺洞光木石幻气精熙游盛今古虽留更仆未可悉数也
　　増辨元吴澄东西周辨曰东西周有二一以前后建都之殊而名一以二公封邑之殊而名昔武王西都镐京而东定鼎于郏鄏周公相成王宅洛邑营涧水东瀍水西以朝诸侯谓之王城又谓之东都实郏鄏于今为河南又营瀍水东以防殷顽民谓之成周又谓之下都于今为洛阳自武至幽皆都镐京平王畏敌之逼去镐而迁于东都平以下都王城曰东周幽以上都镐京曰西周此以前后建都之殊而名也自平王东迁世十二而景王之庻长子朝与王猛争国猛东居于皇晋师纳之入于王城入之次月猛终丏立逾半期而子朝又入王辟之东居于翟泉子朝据王城曰西王敬王在翟泉曰东王越四年子朝奔楚敬王虽得返国然以子朝余党多在王城乃徙都成周而王城之都废至考王封其弟揭于王城以续周公之官职是为周桓公自此以后东有王西有公而东西周之名未立也桓公生威公威公生惠公惠公之少子班又别封于巩以奉王为东周惠公之父子同諡以巩与成周皆在王城之东故班之兄则仍袭父爵居于王城是为西周武公以王城在成周之西故自此以后西有公东亦有公二公各有所食而周尚为一也显王二年赵韩分周地为二二周公治之王寄焉而已矣周之分东西自此始此以二公封邑之殊而名也前后建都之殊者以镐京为西对洛邑为东周而言也二公封邑之殊者又于洛邑二城之中以王城为西周对成周而言也一王城也昔以东周称后以西周称夫周东西之分因武惠二公各居一而名王则或东或西东西之名系乎公不系乎王也鲍氏云赧徙都西周西周镐京也呜呼镐京去王城成周八百余里自平王东迁之后不防有而以命秦仲曰防逐敌人即有其地镐之为秦已四百年于兹其地在长安上林昆明之北虎狼所穴而王得往都于彼哉









　　御定渊鉴类函卷三百三十三
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百三十四
　　州郡部一【州郡总载　冀州　州　荆州　青州徐　　兖州　豫州　雍州　益州幽州　幷州　交州　河南郡京兆郡　宣城郡　防稽郡】
　　州郡总载一
　　原说文曰州畴也畴其土而生之也　春秋说题辞曰州之言殊也合同类异其界也　风俗通曰周礼五党为州州畴也州有长使之相周足也　増释名曰州注也郡国所仰注也又曰郡羣也人所羣聚也　原尚书大传曰古之处师八家而为邻三邻而为朋三朋而为里五里而为邑十邑而为都十都而为师州有十二师焉　増郑元尚书大传注曰州凡四十三万二千家此盖唐虞之数也　原史记曰邹衍著书云中国于天下八十一分居其一分耳中国名赤县赤县内自有九州禹之叙九州是也不得为州数中国外如赤县州者有九乃谓九州也有禆海环之如一区中者乃为一州如
　　是者九乃有大瀛海环其外天地之际焉　案叙河图括地象曰天有九道地有九州天有九部八纪地有九州八柱昆仑之墟下洞含右赤县之州是为中则东南曰神州正南曰迎州【一曰次州】西南曰戎州正西曰拾州中央曰冀州西北曰柱州【一曰梧州】正北曰州【亦曰宫州又曰齐州】东北曰咸州【一作薄州】正东曰阳州天下九州内效中域以尽地化　又曰昆仑东南地方五千里名神州中有五山帝王居之　河图曰九州殊题水泉刚柔各异青徐角羽集寛舒迟人声缓其泉酸以咸荆扬角征防气漂轻人声急其泉酸以苦梁州商征接刚勇漂人声骞其泉苦以辛兖豫宫征合平静有虑人声端其泉甘以苦雍冀合商羽端駃烈人声捷其泉辛以酸　张衡灵宪图曰昆仑东南有赤县之州风雨有时寒暑有节茍非此土南则多暑北则多寒东则多阳西则多阴故圣王不处焉　増周书曰郊田方六百里因四土为方千里分以百县县有四郡郡有鄙鄙不过百室以便野事　诗曰奄有九有　周礼曰大司徒以天下之图周知九州之地域广轮之数　王制曰凡四海之内九州州方千里州建百里之国三十七十里之国六十五十里之国百有二十凡二百一十国名山大泽不以封其余以为附庸闲田八州州二百一十国天子之县内方百里之国九七十里之国二十有一五十里之国六十有三凡九十三国名山大泽不以肦其余以禄士以为闲田凡九州千七百七十三国　吕氏春秋曰天有九野地有九州河汉之闲为豫周也两河之间为冀晋也河济之间兖衞也东方为青齐也泗上为徐鲁也东南为扬越也南方为荆楚也西方为雍秦也北方为幽燕也　淮南子曰天地之间九州八极土有九山山有九塞泽有九薮　汉班固西都赋曰华实之毛则九州之上腴焉汉孔安国尚书序曰九州之志谓之九丘　春秋文
　　耀钩曰北斗七星主九州　摘辅象曰兖豫属上台【九州系于三台】荆扬属下级【上之下等一台名有上下】梁雍属中土【中台之上】冀州属错【中台之下下台之上】青州属下土【下台之上】徐州属下下【下台之下】五经异义曰地有九州足以承天　诗含神雾曰鄘衞王郑此五国者千里之城处州之中名曰地轴　广舆记曰统论天下之大势如人之有一身京师元首也玉门辽阳上谷云朔肩背也河渠咽喉也伊洛襄汉河淮之间腹心也齐鲁秦晋左右手也吴蜀腋也闽广滇粤足也肩背厚咽喉通腹心实左右手腋强足无盭以奉元首而营衞灌注焉斯形充体畅外邪不奸矣
　　州郡总载二
　　増广舆记曰人皇氏依山川土地之势度为九州谓之九有于是州有九土土有九山山有九塞泽有九薮水有六品【东南神州曰农土正南次州曰沃土西南戎州曰滔土正南弇州曰幷土正中冀州曰中土西北括州曰肥土正北济州曰成土东北薄州曰隐土正东阳州曰申土是谓九土防稽泰山王屋首山太华岐山太行羊肠孟门是谓九山太汾渑阨荆沅方城殽阪井陉令疵句注居庸是谓九塞具区云梦扬纡大陆圃田孟诸海隅钜鹿昭余祈是谓九薮河水赤水辽水黑水江水淮水是谓六水】　周礼职方疏曰自神农已上有大九州柱州迎州神州之等至黄帝以来徳不及逺惟于神州之内分为九州　文献通考曰颛帝所建帝喾受之创制九州统领万国【雍荆豫梁冀青徐兖扬】北至于幽陵【幽州】南至于交趾【交州】西至于流沙【在张掖居延县】东至于蟠水【东海中山也】日月所照莫不砥属【砥平也四逺皆平而来服属】　广舆记曰唐尧命禹平水土分天下为九州【冀兖青徐扬荆豫梁雍】　尔雅曰两河间曰冀州河南曰豫州河西曰雍州汉南曰荆州江南曰扬州济河间曰兖州济东曰徐州燕曰幽州齐曰营州　隋经籍志曰禹别九州定其山川分其坼界条其物产辨其贡赋　淮南子曰禹使大章歩自东极至于西极二亿三万三千五百里七十五歩又使竖亥步自北极至于南极二亿三万三千五百里七十五步　汉郊祀志曰禹收九牧之金铸九鼎象九州　晋志曰大禹观于浊河而受緑字寰瀛之内可得而言也天有七星地有七表天有四维地有四渎八纮之外名为八极　原说文曰尧遭洪水民居水中髙土故名曰州　尚书曰禹别九州九州攸同　初学记曰尧禅天下至舜即位分冀州为幽州幷州为青州为营州始置十二州禹受命复为九州　又曰殷汤受命因夏九州也　増广舆记曰周立职方掌天下之土【东南曰扬州正南曰荆州河南曰豫州正东曰青州河东曰兖州正西曰雍州东北曰幽州河内曰冀州正北曰幷州】又分天下为九畿【王畿即禹之甸服侯畿甸畿即禹之侯服男畿采畿即禹之绥服衞畿蛮畿即禹之要服鎭畿藩畿即禹之荒服释文曰禹贡有青徐梁而无幷幽尔雅有徐幽营而无青梁幷职方有青幽幷而无徐梁营三代不同故也】　原舆地志曰至周成王时周公作辅定官分职改禹九州以徐梁合之于青雍分冀州之域为幽幷二州大司徒之法五党为州职方氏掌天下之地辨九州之国保章氏掌天文以星土辨九州之地所封之国皆有分星以视吉凶　史记曰周制天子方千里分为县县有四郡故左氏传曰上大夫受县下大夫受郡至秦始皇初置三十六郡以监县【按大事记曰春秋时郡属于县赵简子所谓上大夫受县下大夫受郡是也战国时县属于郡所谓上郡十五县者是也】　舆地志曰秦始皇幷天下分置三十六郡【三十六者三川河东南阳南郡九江鄣郡防稽颍川砀郡泗水薛郡东郡琅琊齐郡上谷渔阳右北平辽西辽东代郡钜鹿邯郸上党太原云中九原雁门上郡陇西北地汉中巴郡蜀郡黔中长沙凡三十五与内史为三十六郡】郡各领县县万户以上为令减万户为长平百越又置四郡【闽中南海桂林象郡】合四十郡郡置一守一丞两尉以典之监侍御史掌监诸郡　苗恭十四州记曰秦兼天下始皇二十六年废五等之爵立郡县之官以公国为大郡侯伯为小郡大郡曰守小郡曰尉郡之言君也今之郡字君在其左邑在其右君为元首邑以载民故取名于君而谓之郡也【应劭汉官仪曰秦用李斯议分天下为三十六郡凡郡或以列国陈鲁齐呉是也或以旧名长沙丹阳是也或以山陵泰山山阳是也或以川源西河河东是也或以所出金城城下有金酒泉泉味如酒豫章樟树生庭中雁门雁之所育是也或以号令禹合诸侯大计东冶之山防稽是也】　舆地志曰汉有天下王侯郡国并置焉迄于平帝户口繁息凡新置郡国六十七与秦三十六合一百三改周雍州曰凉州复置夏之徐梁二州而改梁曰益北置朔方南有交趾别置二刺史凡十三部【凉益荆扬青豫兖徐幽幷冀十一州交趾朔方二刺史合十三部刺史十三人各掌一州物理论曰九州变易交错不同禹贡有梁州无幷州周官有幷州无梁州尔雅有营州无青州汉兴武帝开拓三方立十三州通幷梁之数而増交益焉】　増合璧事类曰汉兴革秦之分内史为三部曰京兆冯翊扶风更置桂阳江夏豫章河内魏郡东海楚国平原梁国定襄泰山汝南淮阳千乗东莱燕国清河信都常山中山渤海广汉涿合二十三文帝増广中城阳淄川济南胶西胶东河间庐江衡山凡九景帝加济北济阴山阳北海凡四武帝増农临淮西河朔方酒泉陈留安定天水元莵乐浪广陵敦煌武威张掖凡十四郡又开置南海苍梧郁林合浦交阯九眞日南朱崖儋耳九郡平西南夷置牂牁越嶲沈黎汶山犍为益州六郡西置武都郡又分立零陵郡合十七郡昭帝増金城平帝合新旧郡国一百十一改雍曰凉梁曰益置徐州幷荆扬青豫幽幷冀暨交阯朔方凡十三部分隶焉　原续汉书郡国志曰光武中兴命幷省郡国明章和至于顺帝凡郡国一百五仍为十三部【河南尹河东农京兆尹左冯翊右扶风司隶校尉所部也颍川汝南梁国沛国陈国鲁国豫州刺史所部也魏郡钜鹿常山国中山国安平国河间国清河国赵国渤海冀州刺史所部也留阳东郡东平国任城国太山齐北国山阳济阳兖州刺史所部也东海国琅琊国彭城国广陵下邳国徐州刺史所部也济阳南平开原乐北国北海国东莱济国青州刺史所部也南阳南郡江夏零陵桂杜阳武陵长沙荆州刺史所部也九江丹阳庐江防稽呉郡豫章扬州刺史所部也汉中巴郡广汉蜀郡犍为牂牁越嶲益州永昌广汉属国蜀郡属国犍为属国益州刺史所部也陇西汉阳武都金城安定北地武威张掖酒泉炖煌张掖属国居延属国凉州刺史所部也上党太原上部西河五原云中定襄鴈门朔方幷州刺史所部也涿郡广阳代郡上谷渔阳北平辽西辽东元莵乐浪辽东属国幽州刺史所部也南海苍梧郁林合浦交阯九眞日南交州刺史所部也县邑道侯国千一百八十一户六百六十九万八千六百三十一口四千九百一十五万二百二十至桓帝又置三郡髙阳髙凉博陵是也灵帝又置三郡南安鄱阳庐陵是也】増后汉书曰献帝建安十八年复禹贡九州【献帝春秋曰时省幽幷州以其郡国倂于冀州省司隶校尉及凉州郡国以并于雍州省交州荆益州于是有兖豫青州荆梁扬冀益雍九数虽同禹贡无益州有梁州然梁益亦一地也】　合璧事类曰先主建安间置郡九后主増云南兴占并旧郡共二十有二　呉大皇帝初置六郡少帝置四郡景帝置四郡归命侯置十有一并得汉郡共四十有四　原括地志曰魏武辅正呉蜀三方鼎跱疆埸不定汉建安中置郡十二【新兴乐平西平新平洛阳阴平带方谯郡乐陵章武南阳襄陵是也又省上郡朔方五原云中定襄渔阳庐江等七郡】文帝受禅又置七郡【朝歌阳平弋阳魏兴新城义阳安丰是也】明帝置六郡【平公孙度得辽西辽东带方元莵乐浪又置上庸一郡】少帝又置平阳一郡幷得汉旧郡国五十四平蜀得二十郡【昭烈初置九郡巴东巴西梓潼江阳文山汉嘉朱提云南涪陵并得汉旧巴郡广汉犍为牂牁越嶲益州汉中永昌南安武都是也】晋太康平呉之后天下一统【平吴得州四交广荆也郡四十三孙权置临贺武昌朱崖新安庐陵五郡孙亮又置临川临海衡阳湘东四郡孙休置天门建平建安合浦四郡孙皓置始安始兴邵陵安成新昌武平九徳呉兴东阳桂林荥阳等十一郡因立宜阳一郡并汉十八郡合四十三郡】凡州十六【太康地记曰司冀兖豫荆徐青幽幷雍凉梁益交广是也】晋自荡阴败后羌羯交侵至乎刘曜陷洛阳于是司冀雍凉青幷兖豫幽平秦营十二州并沦没矣　増广舆记曰晋版图归一分天下为十九州【共郡国一百七十有三司州治洛阳兖州治廪丘豫州治项冀州治房子并州治晋阳青州治临淄徐州治彭城荆州初治襄阳后江陵州治建业凉州治武威分三辅为雍州治京兆分陇山之西为秦州治上邽益州治成都分巴汉为梁州治南郑分云南为寜州治云南幽州治涿分辽东为平州治昌黎交州治龙编分合浦之北为广州治番禺】　合璧事类曰刘宋都建康凡郡二百三十有八县千一百七十九南齐都建康淮北之地所有絶少州凡二十有二郡三百九十有五县千四百七十四　文献通考曰梁氏州郡多沿旧制天监中州二十有三郡三百五十县千二十有五其后更有析置大同中州百有七郡县亦称于此自侯景逆乱建康倾陷坟籍散逸不可得而详焉　又曰陈氏土宇弥蹙于梁北失淮淝以长江为境有州四十有二地转狭而州益多郡百有九县四百三十有八　原括地志曰后魏孝文帝都洛阳开拓土宇明帝熙平年凡州四十六鎭十二郡国二百八十九矣天平年凡州六十八至武定年凡州一百一十一郡五百一十九周明帝受魏禅至大象二年凡州二百一十一　増合璧事类曰后周宇文氏都关中郡五百有八县千二十四　原括地志曰隋文帝受周禅至开皇三年罢天下郡其县但隶州而已九年平陈以后四海一家大业三年罢州为郡四年大簿凡郡国一百八十三【合璧事类曰隋文帝开皇三年迁都长安以官冗人遂废五百余郡而以州治人名则因循职事同于郡守无复刺举之任炀帝大业初移洛阳城以平林邑更置一二既而并省诸州三年改州为郡乃置司隶刺史分部巡察五年平定吐番军更置四部大凡郡百九十县千二百五十五】　唐贞观十三年大簿凡州府三百五十八【雍华同宜岐陇幽泾寜鄜州都督府坊延原都督府灵州都督府丹夏都督府银孟胜州都督府绥庆家蒲虞汾绛秦晋隰吕石潞州都督府沁韩□岱州都督府忻朔蔚云并州都督府其岚懐相州都督府衞黎魏洺邢霸博冀徳观防瀛沧定恒幷幽易妫檀平明营州都督府辽师昌崇愼威虢陜谷唐兖陈颍徐州都督府滑泗谯豫亳密青济濮莱济州都督府滔宋郓许冀曹海沂洛州都督府郑汴汝襄防州都督府万开隋硖蓬鳯忠渠通集兴利温复合邓归荆州都督府梁州都督府均静金巴商洋沦房壁阆始梓资嘉陵果遂州都督府益州都督府绵大荣眉雅普翼茂州都督府简向涂戎都督府泸州都督府嶲州都督府冉笮维缴穹协曲褒靡防姚髣州匡宗君曽州乐钩昆阳光蕲申寿昌豪卢沔荆州都督府除楚和安州都督府黄秦州都督府成武渭兰州都督府河鄯廓儒岷洮宕台桥梁州都督府肃甘沙尹芳文松州都督府扶居岩奉雅丛逺其生诸眞都阔出老懿河凑般钟匐厥器调流迩率序淳轨州都督府漳津潼王彭祐峩叠州都督府龙防潭州都督府费江涪鄂郢润施岳黔州都督府睦括常抚彬台饶防衡永郡连道吉越州都督府洪州都督府袁杭宣湖苏歙辰至南夷应琰庄祥充播年恩髙州都督府循建振昭韶广州都督府罗崖州都督府绣辨端新春涾窦邑潮贺封梧即龙桂州都督府廉賔药泉钦横贵藤象交州都督府儋靁峰融容爱龚州都督府澄鷰演白景林义智驩州都督府儋崖州是也凡县一千五百五十一至十四年西克髙昌又置西州都护府及庭州幷六县通前凡三百六十州】依叙之为十道也　増广舆记曰唐初分天下为十道开元二十一年増置五道【分山南为东西二道分江南为东西二道増黔中道京畿道部畿道】　文献通考曰梁初天下别为十一南有呉浙荆湖闽汉西有岐蜀北有燕晋而朱氏所有七十八州以为梁荘宗初起幷代取幽沧有州三十五其后又取梁魏博等十有六州合五十一州以灭梁岐王称臣又得其州七同光破蜀已而复失惟得秦鳯阶成四州而营平二州陷于契丹其増置之州一合一百二十三州以为唐石氏入立献十有六州于契丹而得蜀金州又増置之州一合百九州以为晋刘氏之初秦鳯阶成复入于蜀隐帝时増置之州一合一百六州以为汉郭氏代汉十州入于刘旻世宗取秦鳯阶成瀛莫及淮南十四州又増置之州五而废者三合一百一十八州以为周【至于周末闽已先亡而在者七国自江以南二十一州为南唐自劒以南及山南西道四十六州为蜀自湖南北十州为楚自浙东西十三州为呉越自岭南北四十七州为南汉自太原以北十州为东汉而荆峡三州为南平合中国所有二百六十八州而军不在焉】宋太祖皇帝受周禅凡州府军监一百三十九县六百六十一建隆四年荆南髙继冲来朝得州府三【江陵府归峡】县一十七是年平湖南得州一十五监一【潭衡邵郴道永全岳浓朗溥辰锦溪叙桂阳监】县六十六干徳三年平蜀得州府四十六【益彭郿嘉邛蜀绵汉资简梓遂黎雅陵戎泸雒茂昌荣果阆渠合龙普利兴文巴劒蓬壁防忠万集渝涪黔施逹洋兴元府】县二百四十开宝四年平广南得州六十【广韶潮循封端英逹雄恭惠康恩春宠勤新髙潘雷罗辨桂贺昭梧龚象冨融宜桞严思唐邕澄贵蛮横宾钦寻容牢白廉党绣鬰林滕窦义禺顺琼崖儋万安振】县二百一十四八年平江南得州一十九军三【升宣歙池洪润常鄂筠饶信防吉袁抚江汀建劒江阴雄逺建昌军】县一百八太宗太平兴国三年陈洪进献其地得州二【漳泉】县十四是年钱俶亦献其所管得州一十三军一【杭苏越湖衢婺台明温秀处睦福衣锦军】县八十六四年平太原得州十军一【幷汾岚宪忻代辽沁隆石州宝兴军】县四十一是年李继捧来朝得州四县八【夏银绥宥时天下上闰年图州府军几于四百上令以绢百匹合而之为天下图】至道三年分天下为十五路其后又増三路天下凡十八路州府军监三百二十二【凡京府三次府八州二百五十二军四十六监一十三】县一千二百六十二广舆记曰宋初分天下为十五路天圣中析为十八元丰中析为二十大观中析为二十四宣和中析为二十六共计京府四府十州二百五十四监六十三县一千二百三十四【京东西京西南北河北东西永兴秦鳯河东淮南东西两浙江南东西荆湖南北成都梓利防福建广南东西黔南燕山云中】　辽史地理志曰太祖以德勒部之众代约尼氏起临潢建皇都东倂渤海得城邑之居百有三太宗立晋于是割古幽幷营之境而跨有之以皇都为上京陞幽州为南京改南京为东京圣宗城中京兴宗陞云州为西京于是五京备焉总京五【上京南京东京西京中京】府六州军城百五十有六县二百有九部族五十有二属国六十东至于海西至金山暨于流沙北至胪朐河南至白沟幅员万里　金史地理志曰金袭辽制建五京置十四总管府为十九路【上京路咸平路东京路北京路西京路中都路南京路河北东路京兆府路河北西路山东东路山东西路大名府路河东北路河东南路鳯翔路鄜延路庆原路临洮路】其间散府九节鎭三十六防御郡二十二刺史郡七十三军十有六县六百三十二后或陞军为州陞城堡寨鎭为县凡京府州百七十九县加于旧五十一城寨堡关百二十二鎭四百八十八　元地理志曰元地北逾阴山西极流沙东尽辽左南越海表东南所至不下汉唐而西北则过之世祖平宋全有版图立中书省一【统山东西河北之地】行中书省十有一【曰岭北曰辽阳曰河南曰陜西曰四川曰甘肃曰云南曰江浙曰江西曰湖广曰征东】分鎭藩服路一百八十五府三十三州三百五十九军四安抚司十五县一千一百二十七　广舆记曰明分天下为两京十三省【永乐平安南设交阯省未几罢之】北直隶南直隶【畿内郡县统领于六部故曰隶】山西山东河南陜西浙江江西湖广福建四川广东广西云南贵州国朝定天下为两京十四省直隶【即京师】盛京【即辽东】江
　　南【江南分二布政司一辖江寜苏松常鎭淮七府徐州一州一辖安庆徽宁池太庐鳯七府滁和广徳三州】山东山西河南陜西【陜西分二布政司一辖西安延鳯汉四府兴安一州一辖巩昌平庆临四府】浙江江西湖广【湖广分二布政司一辖湖北之武昌汉阳黄州荆襄郧安徳八府一辖湖南长沙衡永辰常岳宝七府郴靖二州】福建广东广西四川云南贵州
　　州郡总载三
　　原九围　百郡【毛诗曰帝命式于九围　汉书曰凡郡国一百三】　八辅　九州【张衡灵宪曰中州含灵外制八辅　尚书曰禹别九州】　九有　十都【尚书曰以有九有之师爰革夏正注云九有九州也　下详总载一】　神州　禆县【并详总载一】　三辅　六郡【汉书曰京兆尹左冯翊右扶风为三辅金城陇西天水安定北地上都为六郡】　六辅　三河【汉书韦昭谓河东河南河内为三河兼三辅为六辅】　殊题　合类【并详总载一】　凉邠　徐鲁【汉书改雍州为凉州尚书曰海岱及淮惟徐州汉官解诘曰凉邠黒水徐鲁惟沂】　増四极　八纮【尔雅曰东至于泰逺西至于邠国南至于濮铅北至于祝粟谓之四极觚竹北户西王母日下谓之四荒　下详总载二】　三形　九道【灵宪曰天有九位地有九域天有三辰地有三形有象可效有形可度圣始纪纲而经纬之　左传虞人箴茫茫禹迹画为九州经启九道】　两戒　八鎭【唐天文志曰李淳风譔法象志因汉书十二次度数而一行以为天下山河之象存乎两戒北戒自三危积石负终南地络之阴东及太华逾河并雷首厎柱王屋太行北抵常山之右乃东循塞垣至濊貊朝鲜是谓北纪南戒自岷山嶓冢负地络之阳东及太华连商山熊耳外方桐柏自上洛南逾江汉携武当荆山至于衡阳乃东循岭徼达东瓯闽中是谓南纪　扬雄校猎赋戏八鎭而开关应劭注曰四方四隅为八鎭】　九牧　万区【左传曰贡金九牧　汉地里志曰黄帝作舟车济不通旁行天下方制万里画野分疆得百里之国万区】　分地里　配天象【文献通考曰周初尚有千八百国而分天下为九畿至成王时亦曰九州其后诸侯相幷有千二百国及平王东迁迄获麟之末二百四十二年间诸侯征伐更相吞灭不可胜数而见于春秋经传者百有七十国焉百三十九国知土地所在三十一国不知其处也逮乎下分地里上配天象所定躔次总标十二及周之末惟有七国】分三条　守五要【史记曰道九山岍及岐至于荆山索隐曰岍壶口厎柱太行西倾熊耳嶓冢内方岐是九山也古分为三条故地里志有南北条之荆山马融以岍为北条西倾为中条嶓冢为南条郑康成又分四列岍为阴列西倾次阴列嶓冢为次阳列岷山正阳列　广舆记曰临清南北之咽喉也武定燕冀之门庭也曹濮鲁衞之藩蔽也沂州徐淮之锁钥也登莱海东之保障也五要守而天下皆安矣】　起颛帝　始禹贡【通典曰九州之区在昔颛帝及于陶唐分而为九其制最大周之本制起于颛帝辨其疆界始于禹贡】　星辨地　石刻图【上见总载二　述异记曰鲁班刻石为禹九州图今在格城石室山东北岩中】　析物土　制疆域【后魏地形志曰夏书禹贡周氏职方中画九州外薄四海析其物土制其疆域此盖王者之规模也】　罢侯置守　改州为郡【隋地理志曰秦始皇惩周氏之微弱恃狙诈以为强蔑弃礼典罢侯置守　文献通考曰唐天宝初又改州为郡刺史为太守大凡郡府三百二十有八县千五百七十有三羁縻州郡不在数中】　依山川之势　过日月之表【通鉴外纪曰人皇氏依山川土地之势度为九州谓之九囿各居其一而为之长人皇居中州以制八辅驾六羽乗云车使风雨　玉海曰神农之地过日月之表泊于髙阳北至幽陵南暨交趾西蹈流沙东极蟠木是以制九州而建万国】　州郡有时而更山川千古不易【郑樵曰州县之设有时而更山川之形千古不易所以禹贡分明必以山川定经界使兖州可移而济河之兖州不能移使梁州可迁而华阳黒水之梁州不能迁是为禹贡为万世不易之书后之为史者主于州县故州县移易而其书遂废矣】
　　州郡总载四
　　増以名字典郡【汉朱浮与彭宠书曰伯通以名字典郡有佐命之功】　跨州兼城【魏曹冏六代论曰髙祖封建地过古制大者跨州兼城小者连城数十】　三刀为州【晋王濬传曰濬梦悬三刀于梁上须防又益一刀李毅曰三刀为州又益者明府其领益州乎果迁益州刺史】　一说定五州【齐王融防问曰片言而求三辅一说而定五州】　牧州典郡【梁沈约齐安陆昭王碑文曰公揽辔升车牧州典郡感达民只非待期月】　先请典州【唐韦嗣立传曰朝廷重内轻外毎除牧守不行嗣立先请典州以示羣臣】
　　州郡总载五
　　原赞梁萧子显郡国赞曰郡国既建因州而部离过十三合不渝九分城列邑名号即阜迁移区倂代王代有
　　冀州一
　　原释名曰冀州取地以为名也其地有险有易帝王所都乱则冀治弱则冀彊荒则冀丰也　尔雅曰两河间曰冀州　周官曰河内曰冀州其山鎭曰霍山其泽薮曰扬纡其川漳其浸汾潞其利松柏　春秋元命苞曰昴毕间为天街散为冀州分为赵国立为常山　淮南子曰往古之时四极废九象裂于是女娲杀黒龙以祭冀州　汉书天文志曰昴毕为冀州分野
　　冀州二
　　原赋汉班彪冀州赋曰夫何事于冀州聊托公以游居歴九州而观风亦哲人之所娱望常山之峩峩登北岳而髙游建封坛于岱宗瘗元玉于此丘徧五岳与四渎观沧海以周流
　　原箴汉扬雄冀州箴曰洋洋冀州鸿原大陆岳阳是都岛夷被服潺湲河流表【一作夹】以碣石三后攸降列为侯伯隆周之末赵魏是宅冀土麋沸□如汤更盛更衰载从载横陪臣擅命天王是替赵魏相反秦拾其敝北筑长城恢夏之场汉兴定制改列【一作封】藩王仰览前世厥力【合作歴】孔多初安如山后崩如崖故治不忘乱安不忘危周宗自怙云焉有予隳六国奋矫果絶其维牧臣司冀敢告在阶
　　原论魏卢毓冀州论曰冀州天下之上国也尚书何平叔邓元茂谓其土产无珍人生质朴上古以来无应仁贤之例冀徐雍豫诸州也卢释曰除黄帝以前未可备闻略言唐虞巳来冀州乃圣贤之渊薮帝王之宝地东河以上西河以东南河以北易水以南膏壤千里天地之所防阴阳之所交所谓神州也
　　扬州一
　　原尚书禹贡曰淮海惟扬州厥贡瑶混篠簜厥包橘柚周官曰东南曰扬州其山鎭曰会稽其泽薮曰具区
　　其川三江其浸五湖其利金锡竹箭　春秋元命苞曰牵牛流为扬州分为越国立为扬山　汉书天文志曰牵牛婺女为扬州分野　续汉书曰张禹拜扬州刺史当济江行部土人皆以江有子胥之神难于济渉禹厉声云子胥若其有灵知吾志在理察枉讼岂危我哉令鼓楫而过歴行部邑吏民希见者人怀喜悦　益部耆旧传云严遵为扬州刺史行部闻道旁女子哭声不哀问所哭者谁对云夫遭烧死遵敕吏舁尸到与语讫语吏云死人自道不烧死摄女令人守尸云当有枉吏白有蝇聚头所遵令披视得铁锥贯顶考问淫杀夫
　　扬州二
　　原箴汉扬雄扬州箴曰矫矫扬州江汉之浒彭蠡既潴阳鸟攸处橘柚羽贝瑶琨篠簜闽越北垠沅湘攸往犷矣淮夷蠢蠢荆蛮翩彼昭王南征不旋人咸踬于垤莫踬于山咸跌于汚莫跌于川明哲不云我昭童不云我昏汤武圣而师伊吕桀纣悖而诛逢干盖迩不可不察逺不可不亲靡有孝而逆父罔有义而忘君太伯逊位基呉绍类夫差一误太伯无祚周室不匡句践入霸当周之隆越裳重译春秋之末侯甸叛逆元首不可不思股肱不可不孳尧崇【一作勤】屡省舜盛钦谋牧臣司扬敢告执筹
　　荆州一
　　原释名曰荆州取名于荆山也荆警也警南蛮数为宼逆其民有道后服无道先强常警备之也　尚书禹贡曰荆及衡阳惟荆州厥贡羽毛齿革惟金三品杶干栝柏砺砥砮丹惟箘簬楛包匦菁茅厥篚纁玑组九江纳锡大　周官曰正南曰荆州其山鎭曰衡山其泽薮曰云梦其川江汉其浸颍湛其利丹银齿角　春秋元命苞曰轸星散为荆州分为楚国荆之为言强也阳盛物坚其气急悍也　汉书天文志曰翼轸为荆州分野　太康地记曰荆州于古蛮服之地也秦灭楚置郡县汉武分为交州至魏晋而荆州所部郡国二十　沈约宋书曰朱修之为荆州刺史百城士民赠贶一毫无所受去鎭之日秋毫无犯计在州以来内外然油及私牛马食费以私钱六十万裨之
　　荆州二
　　原歌梁宋史荆州乐歌曰章华游猎去絶郢从禽归溶溶紫烟合郁郁红尘飞　又歌曰朝发江津路暮宿灵谿道平衢广且直长杨郁袅袅
　　原箴汉扬雄荆州箴曰杳杳【一作幽幽】巫山在荆之阳江汉朝宗其流汤汤夏后遭洚【一作鸿】荆衡是调云梦涂泥包匦菁茅金玉砥砺象齿元贡篚百物世世以饶战战栗栗至桀荒溢曰在帝位若天有日不顺庶国孰敢余夺亦有成汤果秉其钺放之南巢号之以桀南巢茫茫包楚与荆风飘以悍气锐以刚有道后服无道先强世虽安平无敢逸豫牧臣司荆敢告执御
　　青州一
　　原尚书禹贡曰海岱惟青州厥贡盐絺海物惟错岱畎丝枲铅松怪石　周官曰正东曰青州其山鎭曰沂山其泽薮曰望诸其川淮泗其浸沂沭其利蒲鱼　春秋元命苞曰虚危之精流为青州分为齐国立为莱山汉书天文志曰虚危者青州之分野　王隐晋书曰茍晞为青州刺史役烦赋重民不堪命日斩千人流血成川号曰屠伯　太康地记曰青州东方少阳其色青其气清岁之首事之始也故以为名周之建国表齐东海居于青州故呉季札观乐于鲁闻齐之诗云泱泱乎大国之风也其表东海者乎
　　青州二
　　原箴汉扬雄青州箴曰茫茫青州海岱是极盐铁之地铅松怪石羣水攸归莱夷作牧贡篚以时莫怠莫违昔在文武封吕于齐厥土涂泥在丘之营五侯九伯是讨是征马殆其衔御失其度周室荒乱小白以霸诸侯佥服复尊京师小白既没周卒陵迟嗟兹天王附命下土失其法度丧其文武牧臣司青敢告执矩
　　徐州一
　　原尚书禹贡曰海岱及淮惟徐州厥贡惟土五色峄阳孤桐泗濵浮磬淮夷蠙珠暨鱼厥篚元纤缟　春秋元命苞曰天弓星主司弓弩流为徐州别为鲁国徐之为言舒也言阴牧内安详也　汉书天文志曰奎娄胃为徐州之分野
  </div>
  <div class="pagination">
   <a href="御定渊鉴类函_page226.html">
    上一页
   </a>
   <span>
    ...
   </span>
   <a href="御定渊鉴类函_page222.html">
    222
   </a>
   <a href="御定渊鉴类函_page223.html">
    223
   </a>
   <a href="御定渊鉴类函_page224.html">
    224
   </a>
   <a href="御定渊鉴类函_page225.html">
    225
   </a>
   <a href="御定渊鉴类函_page226.html">
    226
   </a>
   <span class="current-page">
    227
   </span>
   <a href="御定渊鉴类函_page228.html">
    228
   </a>
   <a href="御定渊鉴类函_page229.html">
    229
   </a>
   <a href="御定渊鉴类函_page230.html">
    230
   </a>
   <a href="御定渊鉴类函_page231.html">
    231
   </a>
   <a href="御定渊鉴类函_page232.html">
    232
   </a>
   <span>
    ...
   </span>
   <a href="御定渊鉴类函_page228.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
