<!DOCTYPE html>
<html>
<head>
    <meta charset="UTF-8">
    <title>玉海 - 第 150 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 150 页/共 284 页</h1>
    <div class="content">　　唐六乐
　　官志太常寺有四院三曰乐县院蔵六乐之器　后周天和元年十月甲子初造山云儛以备六代乐建徳二年十月甲辰六代乐成武帝御崇信殿观之六代大夏大防大武正徳武徳山云之舞
　　唐乡饮大射乐
　　防要乡饮乐章十七鹿鸣三奏南陔一奏嘉鱼四奏崇丘一奏关雎五奏鹊巢三奏大射乐章四皇帝射驺虞二奏王公射貍首一奏迎送皇帝入閤奏太和
　　唐乐书要录
　　元万顷传为著作郎武后讽帝召诸儒论撰禁中万顷与范履冰苗神客周思茂胡楚賔与选凡撰列女传臣轨百僚新诫乐书等九千余篇　志武后乐书要录十卷
　　唐古今乐记　陈古今乐录
　　志释智匠古今乐录十三卷【汉班超传注太平御覧引之】李守真古今乐记八卷　中兴书目古今乐录十三卷陈光大二年僧智匠撰起汉迄陈【隋志十二卷】　　后周王朴上疏曰宣示古今乐録
　　唐大乐令壁记
　　唐志刘贶三卷【协律郎】　书目三卷上卷乐元【歌一诗二舞三抃四律吕五】中卷正乐【雅乐六立部伎七坐部伎八清乐九西凉乐十】下卷四夷乐【东夷十一南蛮十二西戎十三北狄十四散乐十五乐量十六陈仪十七兴废十八】　序曰魏明帝曰礼乐之作所以类物表庸不忘其本凡音乐以舞为主自黄帝云门而下至周文武其官皆号太乐以总领诸物昔者泰帝始造五十弦瑟盖乐量之始也伶伦采嶰谷之竹以为管盖律吕之初也其详无得言焉而咸池之乐始乎黄帝则乐已备矣汉制氏以知声律善造钟丗在太乐明帝改大予以应防文徒改其名而曲度仍旧魏杜为太乐令专总魏乐晋泰始五年荀朂典乐始黜防制使郭夏宋识造二舞阮咸以非新律见斥元康三年诏朂子籓嗣其事东晋省大乐鼓吹官颇得登歌食举之乐明帝令阮孚等増益之成帝咸和中复太乐以戴绥为令鸠集遗逸而未有金石也冉闵诛羯乐人颇有归晋谢尚因之以具钟磬时郊庙虽有歌词竟不设乐太元中破苻坚得其乐工始备四厢金石宋始复郊庙之乐建平王宏造二舞元嘉九年钟宗之为太乐令史调以金石十四年治书令史奚縦又改之二十八年南郊始制登歌孝建二年始用舞江南之乐梁丗为盛后魏得慕容氏乐天兴元年令邓渊修之孝文太和六年议郊祀之礼以公孙崇为太乐令史与中书监髙闾共定音律宣武正始初诏八座已下集太乐考异同命太常刘芳専掌其事永平三年成二舞登歌鼔吹诸曲诏可其二舞而已普泰中张干为太乐令与太常祖莹讨论钟石刘芳旧乐沦缺无能言者孝武以崔九龙为太乐令纂集旧曲齐周庾信邢邵改制郊庙歌诗长孙绍逺斛斯徴等参正音律隋牛宏为太常祖孝孙为协律平陈获乐官蔡子元于普明等共定雅乐稍备于前唐贞观之初十有余载励精文教合考隋氏所传南北之乐以梁陈尽呉楚之声周齐皆北鄙之音乃命太常祖孝孙正宫调起居郎吕才习音韵协律郎张文收考律吕作降神之乐象功之舞则天下靡然向风周大司乐乐官之长也汉太乐令司歌奏之仪平钧金石魏晋以下其职皆同今采之记传以考废兴
　　唐歴代乐仪　新纂乐书
　　志徐景安歴代乐仪三十卷【崇文目同】　中兴书目新纂乐书唐协律郎徐景安撰共三十篇一名歴代乐仪自一至十述声律器谱自十一至三十述祀乐之仪　一【律吕相生】二【声音成乐】三【五音旋宫】四【歴代乐名】五【雅俗二部】六【八部乐器】七【歌舞服饰】八【四县设乐】九【祀祭乐节】十【乐章文谱】十一【郊天雅乐仪】十二【祀昊天上帝】十三【大享明堂】十四【祀青帝】十五【赤帝】十六【黄帝】十七【白帝】十八【黒帝】十九【朝日】二十【夕月】二十一【祀风师】二十二【祀雨师】二十三【祭皇地只】二十四【祭神州】二十五【祭社稷】二十六【享宗庙】二十七【释奠文宣王】二十八【武成王】二十九【正至朝贺】三十【临轩册命】
　　乐章文谱曰乐章者声诗也章明其情而诗言其志文谱乐句也文以形声而句以局言五音合数而乐未成文按旋宫以明均律迭生二变方协七音乃以变徴之声循环正徴复以变宫之律回演清宫其变徴以变字为文其变宫以均字为谱唯清之一字生自正宫倍应声同终归一律雅乐成调无出七声七声者宫商角变徴羽均【清合宫声也】法自旋宫一均声矣如以律音伦比咸施于十二均文谱传声备显于八十四调
　　后周正乐　十二顺　雅乐八十四调
　　崇文目大周正乐一百二十卷　通鉴显徳五年十一月庚戌敕窦俨集通礼正乐【先是四年九月俨上疏请讨论礼仪考正钟律】中兴书目大周正乐八十八卷周显徳间中书舎人窦俨撰俨承诏订论歴代乐名乐仪乐议乐音乐图乐章乐器乐曲及夷乐之名甚备按俨末卷论叙云诏编乐书叙论谱记凡八十四卷象八十四调新曲谱三十六卷合前为十二帙象期之数今书八十四卷具存曲谱惟有黄钟大吕四卷余皆缺　窦俨传丗宗患雅乐陵替诏俨兼太常与枢宻王朴作律凖俨编古今乐事为正乐成一百二十卷藏史阁　会要显徳六年正月王朴上疏曰唐太常博士殷盈孙铸镈钟十二编钟二百四十处士萧承训校定石磬今在悬者是也梁唐晋汉仅有七声作黄钟之宫一调其余八十三调于是泯絶宜示古今乐録令臣讨论遂作律凖十三弦用七声为均均有七调声有十二均合八十四调所补雅乐旋宫八十四调并所定尺所吹黄钟管所作律凖并上进诏百官详议依新法教习　广顺元年八月太常卿邉蔚奏改十二成为十二顺二舞名为崇徳象成
　　建隆新定乐舞
　　会要建隆元年二月五日有司上言请改乐名诏恭依令权判太常寺窦俨撰进四月四日【癸酉】窦俨上新定二舞十二乐曲名乐章三月兼判太常寺窦俨上言三王之兴礼乐不相沿袭洪惟圣宋肇建皇极一代之乐宜乎立名禋享宴会乐章固当易以新词式遵旧典即诏俨改周乐文舞崇徳之舞为文徳之舞武舞象成之舞为武功之舞改乐十二顺为十二安盖取治丗之音安以乐之义祭天为髙安祭地为静安宗庙为理安天地宗庙登歌为嘉安皇帝临轩为隆安王公出入为正安皇帝食饮为和安皇帝受朝皇后入宫为顺安皇太子轩悬出入为良安正冬朝会为永安郊庙俎入为丰安祭享酌献饮福受胙为禧安祭文宣王武成王同用永安借田先农用静安共一十二曲各新定名夏四月癸酉诏俨所定付有司行之一本云五月四日壬寅俨复请僖祖室奏大善之舞顺祖奏大宁翼祖奏大顺宣祖奏大庆并从之
　　干徳雅乐　文武舞【详见舞门】　建隆十二安　乐章曲名　干徳黄钟九寸管　建隆重造十二律管　王朴律准新式　庙舞
　　干徳元年闰十二月二十七日翰林学士承防陶糓上祀感生帝乐章曲名降神用大安大尉行用保安奠玉币用庆安司徒奉俎用咸安酌献用崇安饮福用广安亚献用文安送神用普安四年冬十月辛酉朔诏太常寺自今大朝会复用二舞先是晋天福末兵戈扰攘中原多故礼乐之器浸以沦废上始命判太常寺和岘讲求修复之别造宫悬三十六簴设于庭登歌两架设于殿上又置鼓吹十二案及舞人所执旌纛干戚籥翟等与其服皆如旧制云十一月癸巳冬至帝御乾元殿受朝贺毕羣臣诣大明殿行上夀之礼始用雅乐登歌二舞先是上以雅乐声高近于哀思命判太常寺和岘讨论其理岘上疏曰十二月声含在寂黙古圣设法演而出之先立尺寸作为律吕三分损益上下相生取合其音谓之形器但以尺寸长短非书可传故累秬黍求其准的后代试之或不符合臣谓西京铜望臬可校古法即今司天台影表上铜臬下石尺是也取王朴所定尺校之短于石尺四分【志云以王朴所定律吕之尺较西京铜望臬古制石尺短四分】乐声之髙盖由于此夫影表能测天地律管所宜准绳上乃诏依古法别造新尺并黄钟九寸之管使工人校其声果下于朴所定管一律又内出上党羊头山秬黍累尺校律亦相符合复下尚书省集议众皆佥同遂重造十二律管以取声由是雅乐音始和畅十一月癸巳日南至上御乾元殿受朝毕常服御大明殿羣臣上夀初用雅乐登歌及文徳武功二舞酒五行而罢【实录乾元殿受朝贺用雅乐礼毕上夀】　干徳元年九月诏开封府选乐工八百三十人隷太常习乐将行郊祀之礼丙寅大宴广政殿始作乐六年十月二十七日和岘奏郊祀毕车驾初入奏采茨之曲御楼礼毕还宫奏隆安之乐从之
　　淳化朝元殿雅乐歌【见元会】
　　三年元日【正月丙申朔】朝贺毕御朝元殿羣臣上夀复用宫县二舞登歌五瑞曲和防请作四瑞乐章从之先是二年正月防言来嵗正会之仪登歌五瑞曲已改制则二舞亦当更名于是更为化成天下威加海内之舞太宗万国朝天乐　平晋乐　雅乐谱【见舞类】祥符龙图阁太宗圣制曲名
　　祥符六年四月己卯【十九日】诏以太宗圣制曲名三百九十诏辅臣于龙图阁宣示及九弦琴五弦阮谱字变弦法调弄操引名共三百三十六付史馆太乐局并以太宗制万国朝天乐曲同和之舞平晋乐曲定功之舞及御制二曲乐章令郊庙祭享参用之　会要告飨太庙用万国朝天之曲亚终献用平安真宗御制又仁宗御制三曲志亚终献并用平晋乐御撰凡四十句
　　景徳乐纂　崇政殿观太常新乐　乐谱
　　景徳二年八月丁丑朔【一本云八月一日】殿中侍御史监祭使艾仲孺言毎监祠祭太常乐器多损音律不调郊禋在近望遣使修饰【志云仲孺请修饰乐器调正音律】乃命翰林李宗谔及左諌议张秉判寺令内臣监修乐器后复以龙图阁待制戚纶判寺【一作伦一云同判寺】及宫苑使刘承珪等修之乃命大乐鼓吹两局工较其优劣黜去滥吹者五十余人宗谔因编录律吕法度乐器名数名曰乐纂又裁定两局工人试补条式及肄习程课三年八月四日乐成甲戌宗谔纶引太常乐工诣崇政殿设宫悬作新习雅乐上召亲王辅臣列侍以观宗谔执乐谱立御前承防先以钟磬按律凖次令登歌钟鼔埙篪琴阮笙箫笛等各两色合奏筝瑟筑三色合奏迭为一曲复击镈钟为六变九变之乐又为朝元上夀之乐及文武二舞鼓吹为警夜六周之曲又令乐工单仲辛唱八十四调自是乐府制度顿有伦理【自是月再课试】诏赐宗谔等器币帝谓王旦曰曲词非雅及郊祀五时飨庙朝正御殿乐章乃大周曲并命两制分撰肄习　大乐同和所以崇徳化俗感人神之应【三年八月辛未朔诏夏至祭地至祀五帝凡十四祭并用乐】奉常自窦俨和岘考正而后讫真宗时诏宗谔干之然乐声太髙异于中景祐审肄犹以尺度未便或者缓下亦非至论繄圣人制声依律得于天赋功大乐备非治平不能举也【宗谔传云素晓音律着乐纂以献命付史馆自是月再课试大祀则按阅宰相临视】
　　祥符宫县乐
　　干徳四年六月判太常和岘请重造宫县三十六簴【设于庭】登歌两架设于殿中十月辛酉朔又置鼓吹十二按开寳九年四月有司言准令宗庙殿庭宫县三十簴郊社二十簴殿庭加鼔吹十二案开寳四年郊祀误用宗庙之数诏圜丘増十六簴祥符七年六月辛酉【七日】诏玉清昭应景灵宫行礼宫悬乐并用三十六簴【钦奉真猷载严恭馆竦熊罴之四列俨金石之九成】景灵宫以庭狭止用二十簴
　　天圣承明殿阅大乐
　　九年四月乙巳【一本二十九日】上御承明殿阅大乐赐乐工钱帛有差先是太常寺以景徳中尝躬按大乐其后颇多増制故请临观焉
　　天圣乐书总要
　　书目补亡乐书总要三卷天圣中房庶撰上卷审乐正当世之非中下卷说乐辨先儒之误【庶曰知乐者由今之器寄古之声去惉滞归中和则感人心导和气不曰治世之音乎】
　　景祐登歌乐
　　元年十一月辛亥诏曰乐以谐五降之节导三灵之和其令太常自今享先农释奠文宣武成王并用登歌乐学士院撰乐章
　　景祐乐本图　古今乐纂
　　景祐二年二月庚申直史馆宋祁上大乐图二卷四月庚午诏博访知音有洞晓古今雅乐制作及音律得失灰管测之法所在荐闻将校试之何文广上古今乐纂六卷乐纂造律一卷乐府秘诀一卷乐府杂录一卷安宋上乐本图并奏议一卷七月郑向言阮逸撰琴准律管十三著论十二篇律吕说一篇庚子召逸
　　八月己巳命集贤校理李照同修乐书三年九
　　月丁亥学士丁度等言奉诏详定邓保信阮逸胡瑗所造黍尺律管权量钟磬及安宋何文广所进乐本图乐纂録秘诀【于钟律制度别无可采】　　随州言进士蘓齐有旧蔵乐书应天旋宫昭庆集十二卷并乐图
　　景祐乐髓新经
　　律志仁宗着乐髓新经凡六篇【志一卷】言七宗一变及管分阴阳倍析清浊归于本律次及间声合古今之乐参之以六壬遁甲其一释十二均二明所主事三辨音声四明律吕相生祭天地宗庙配律吕阴阳之数五着十二管短长六出度量衡辨古今尺　谢赐景祐新经状云题名均律下傃八风推本阴阳仰符七纬包兹之重译合御覧之还宫祭享类分黍絫坚定掲量衡之成法考金石之中声焕若发凡森然复贯又表云由子及午辨位六同自驷得鹑正名七列讨中华之余韵会秘式之经躔案以旋宫配乎苾祀推阮隃之管象较上党之黍围度量惟精金石乃定爰表新书之号俾资广内之传　宗子充已作雅乐图乐曲以献
　　景祐广乐记　乐髓新经　御制雅乐声谱郊庙乐章　大乐图　崇政殿观新乐　延福宫阅乐器
　　元年十月壬午命燕肃李照宋祁同按试律准二年四月戊寅命翰学冯元集贤校理聂冠卿直史馆宋祁同修乐书内御制乐章乐曲六十八及七均十二律曲八十四令太常肄习有司因请刻石八月己巳命李照同修乐书三年六月九日丙辰以新修乐书为景祐广乐记丙寅邓保信上所制乐尺并籥且言其法本汉志可用合律度量衡诏元冠卿祁较定七月戊子元等上景祐广乐记八十一卷己丑迁秩有差先是元年八月二十三日判太常寺燕肃建言金石不调愿以周丗王朴律准更加考按诏集贤校理李照博士直史馆宋祁及中人李随共领其事明年【二年】二月戊午金石一部成御延福宫临阅奏郊庙五十一曲【一云正月乙夘肃等言考騐凖与太常寺钟声并合诏后苑按试一云燕肃上考定乐器　实录云御延福宫观大乐】因问照以乐果调否对曰金石之音与王朴律准已协然朴凖比古乐差髙五律比禁坊【胡部】髙二律愿制管以调度帝曰试为之乃取京县秬黍累尺成律铸钟审之其声犹高更用太府寺布帛尺为法【实比古尺一尺二寸有奇】以潞州所上羊头山秬黍择大者縦累之检考长短尺成与太府尺合乃坚定下太常四律于是诏内东门供奉官邓保信与照监视羣工改作金石命聂冠卿检阅典实佐其兴作丞相府总领焉凡所改作皆阅相府以闻别诏臣元臣冠卿臣祁讨论乐理为一代之典帝乃亲制雅乐声谱及郊庙乐章二十一曲裁成颂体告于神明诏丞相吕夷简等分造乐章参施羣祀上又新制景祐乐髓新经凡六篇【书目二卷二年八月丁丑以赐羣臣】第一释十二均第二明所主事第三辨音声第四图律吕相生并祭天地宗庙所用律及阴阳数配第五论十二管长短第六论歴代量权衡皆本之于阴阳配之于四时建之于日辰通之于鞮竺演之于壬式遁甲之法以授乐府以考正声以赐羣臣焉初照改造金石所用程员凡七百一十四起五月止九月成【实录止八月照自造笙竽琴琶筚篥等十二种诏但存笙竽】金石具七悬焉至鼔吹十二按悉修饰令冠卿等作景祐大乐图二十篇以载镕金鑪石之法歴代八音诸器异同之状新旧律管之差【崇文目有景祐大乐图二十卷宋祁大乐图义二卷见后　一本二年九月二十九日上又杂论七篇】　实录二年七月癸巳御崇政殿召辅臣观乐【一本云六月十九日辛未】八月己巳又御崇政观新乐【上制双鳯管】丁丒出御制乐髓新经赐羣臣九月丁酉照保信以新乐成进秩【自监董而下至工徒迁补赉赐有差凡七百余人照更造新器所定黄钟律声极下韵中无射倍声】壬寅献新乐于崇政殿召辅臣观焉【实录云御崇政殿召辅臣按鼓吹新乐　十一月乙未有事南郊以新乐及圣制与诸臣乐章用之】照造钟律姚仲孙冯元交言其妄三年二月丙辰诏元与阮逸胡瑗较定新书钟律三月乙未崇政殿召辅臣观新定钟律【逸瑗言照乐穿凿再令造律】五年五月十九日右司谏韩琦言今兹郊祀不可用照非古之乐其和岘减定王朴旧乐见存可用诏资政大学士宋绶中丞晏殊同两制详定绶等言新乐比旧下三律无所考据七月丙辰诏南郊仍用和岘旧乐照所造勿复用【防鳯管南仪琴十八弦琴皆不用十一月庚戌郊祀改五年为寳元】　庆厯五年十一月【二十一日】宋祁言先与冯元等同修乐书照改作钟磬寻以不协而废乐书一朝大典宜删去照乐事一节増未备事迹辛丒命翰学张方平侍读学士宋祁再修广乐记【防详删润　祁传云撰广乐记六十五卷】　艺文志景祐广乐记八十一卷冯元宋祁等撰【孙奭撰乐记图】　上自景祐初博访知音通古之士讨论雅乐制度歴代沿革考正音器作为新书成一朝之典
　　景祐乐府奏议
　　书目乐府奏议一卷胡瑗集景祐间修制律吕钟磬积黍之法皇祐乐府奏议一卷瑗撰景祐间承诏制乐后以乐实乐舞乐声之制条列上之乐书五卷呉良辅撰释声律音器四门总四十四篇篇释其事总论其法上之乐纪三十六卷良辅撰起太昊迄隋开皇诸乐故事歌曲共三十六卷【第二十五卷缺】古今大乐指掌三卷李南玉编制度之得失乐要三卷令狐揆撰凡二十四篇上卷九篇论声律度量之制中卷九篇论乐器乐音沿革之法下卷六篇论胡部乐器相生吉凶之理
　　景祐太乐图义
　　宋祁推本前人六律五声八音七均之说及三大禘所用之乐古今宫悬升歌之异上列为图后诂其义并今乐局阙典所当厘补者更为杂论七篇附焉总目曰大乐图义析其卷为上下惟歌舞于律吕差逺故不着于篇序曰至乐之作本乎天理藏于人心天理难乎象见故推数以成律吕人心易以物假故探和以写金石圣人之制作也以律吕造夫妇之端宫商合君臣之宜埙箎寄伯仲之睦琴瑟懐志义之恩舞缀以劝劳逸宫轩以等贵贱非为娱于耳目取玩于性情　十二律图十二律诂义　五声位图　诂义　八音位图　器属诂义　十二律七均诂义　十二律子声　十二律管空径　升歌诂义　论引武舞所执九器各有所用论别撰郊庙歌曲明述祖宗积累之业　论太乐局雷鼓灵鼔路鼔备而不击及无三鼗　论有舂牍之名而无舂牍之器　论竽及巢和笙　论精选太常乐工及募能知音者备太常官属　论以尺定律　景祐二年九月二十九日己酉上【并杂论一篇　会要】翰林承防得象详定言祁所撰图义订正今古辞约义畅　崇文目大乐图义二卷　艺文志景祐大乐图二十卷宋祁大乐图二卷
　　康定御撰审乐要纪【见御制】
　　书目二卷康定元年制志云要纪二卷御集有审乐要记四卷乐府要畧三卷乐髓新经二卷
　　皇祐崇政殿阅雅乐　御撰明堂乐曲音谱大乐新录
　　二年九月三日丁亥帝服靴袍御崇政殿召近臣宗室馆阁台谏官阅雅乐自宫悬登歌舞佾之奏凡九十一曲徧作之因出太宗皇帝琴阮谱及御撰明堂乐曲音谱并按习大乐新录赐羣臣又出御制颂埙匏笙洞箫仍令登歌以八音诸器各奏一曲遂召鼔吹按警塲赐太乐鼔吹令丞至乐工缗钱因谓辅臣曰作乐崇徳荐之上帝以配祖考今将有事于明堂然世鲜知音其令太常益加讲求于是内出改制乐名及御撰鼓吹警严合宫歌一阕亦下太常肄习又诏镈钟特磬未协音律令邓保信阮逸卢昭序同太常详典礼别铸　李胡再定而皆不用郊庙依旧用王朴乐辛亥大飨明堂赦文有六乐具修之语
　　皇祐大安乐　【秘阁定大乐】
　　二年闰十一月丁巳【十二日】诏曰古者作乐以荐上帝配祖考三五之盛不相沿袭然必太平始克明备周武受命至成王时周公始大合乐以和邦国汉初亦沿旧乐至武帝时始定泰一后土乐诗光武中兴至明帝时始改大予之名唐髙祖造邦至太宗时孝孙文收始定钟律明皇方成唐乐国初亦循用王朴窦俨所定周乐太祖患其声髙遂令和岘减下一律真宗始出圣意大祠用乐又议随月转律之法屡加按覈然念乐经久坠学者罕传歴古研覃亦未就绪顷者博加访求终未有知声知经可信之人尝为改更未适兹意宜委中书门下集两制及太常礼乐官以天地五方神州日月宗庙社稷祭享所用登歌宫悬审更定夺声律是非按古合今调谐中和使经久可用以发扬祖宗之功徳云先是羣臣上议故有是诏丁卯诏置局秘阁详定大乐庚午王尧臣等乞借髙若讷所校十五等古尺従之　皇祐三年三月甲午诏令两制及礼官参稽典制定国朝大乐名七月九日丁巳翰林承防王尧臣言按太常天地宗庙四时祠祀乐曲凡八十九曲自景安而下七十五章率以安名曲岂特本道徳政教嘉靖之羙亦缘神只祖考安乐之故上议国朝乐宜名曰大安诏曰古先哲王随丗立乐必有名称故韶以绍尧夏以承舜濩以救民武以象伐国家绍膺显绪表里禔福举队正失典章咸备独斯体大而有司莫敢易言之朕闵然念兹列圣之休未能昭掲于天下之听是用申敕执事逺求博讲而考定其衷今礼官学士逮三事之臣同寅一辞以大安之义来复且谓艺祖之勘定暴乱安天下之未安其功大二宗之致太平安天下之既安其徳盛洎朕之承圣烈安祖宗之安其仁厚祗覧所议熟复于懐共惟神徳之造基神功之戢武章圣恢清静之治冲人防成定之业虽因丗之迹亦异而靖民之道同归以之播钟球文羽籥用诸郊庙告于神明曰大且安诚得其正恭依先是二月二十一日诏曰朕闻至乐之大统和天人奋雷先闻万物蠢若圣人观象于豫以崇荐配百代之兴咸有制作眇观载籍旁采纬谍咏功象徳率着号荣颛喾题根英之文陶虞纪明绍之羙三王殊宪称谓炳焉降及后丗鲜克遵尚惟东汉命以大予开元自云唐乐虽摭古未逺而雅于言道希风咸夏朕所慕焉故前诏执事访图博议将以立度出均考音正律谨权审量修器协舞以定本朝之述作用章祖考之谟烈夫名生于义义出乎实名正言顺然后事成而礼乐兴焉庶防光辉永畀来裔其令两制及礼官参稽典制议定国朝大乐名中书门下审加详阅称朕意焉
　　皇祐紫宸殿奏新乐　新乐图记
　　二年九月丁亥上御崇政殿阅雅乐谓辅臣曰作乐崇徳荐之上帝以配祖考今将有事明堂其令太常益讲求之十一月乙酉召太子中舎致仕胡瑗赴大乐所同定钟磬制度【晁氏志皇祐乐记三卷胡瑗等撰瑗同阮逸等二十余人再定】言者以镈钟特磬大小未合古制诏令改作闰十一月丁卯诏中书门下集两制及太常官置局秘阁详定大乐【五年四月甲午命刘沆梁适监议大乐】　四年二月庚寅益州进士试校书郎房庶上律吕旋相图【志房庶补亡乐书三卷庶字次元】而胡瑗阮逸制乐已有定议止以图送详定所【推恩而遣之先是三年十二月甲辰以庶为校书郎命上图】六月乙酉直秘阁范镇上书曰陛下制乐三年有司之论纷然未决由不识其本而争其末也乐者和气也发和气者声音而声音生于无形古人以有形之物传其法然后无形之声音得有形者秬黍也律也尺也龠鬴斛筭数权衡钟磬也十者必相合然后为得今皆相戾许慎云秠一稃二米今秬黍一米云云今方定雅乐愿令有司人人各议合为一书请罢详定修制二局俟真黍至然后为乐诏送详定所又论于执政以为庶自言其法依古以律而起尺此至真之法也镇自谓得古法然集贤校理司马光数与论难以为弗合丗鲜钟律学莫辩其是非十二月壬辰召两府侍臣观新乐于紫宸殿凡镈钟十二特磬十二诏以图送中书议者以钟之形制未中律度斤而不用复诏近侍详定五年四月乙未王洙奏欲以皇祐中黍尺为法铸大吕应钟钟磬各一従之六月乙亥【七日】御紫宸殿奏太常寺新定大安之乐召辅臣至省府馆阁官预观之仍观宗庙祭器赐详定官器币有差八月乙卯诏南郊且用旧乐其新定大安乐常祀及朝会用之学士胡宿言自古无并用二乐之理书称同律今旧乐髙新乐下相去一律难以并用九月乙酉【十九日】御崇政殿召近臣宗室台谏省府官观新乐及新作晋鼔三牲鼎鸾刀以补礼器之阙【古者黄钟为万事本故度量权衡皆起于黄钟至晋隋间累黍为尺而制律容受卒不能合及平陈得古乐遂用之唐因之以制乐犹不失于古五代王朴始用尺定律而声器俱失太祖以其声髙减一律至是又减半律然太常乐比唐声犹高五律比于燕乐高三律失之于以尺生律也】先是钟磬之音未合古法诏中书门下集两制太常礼官与知钟律者攷定久不决乃命诸家各作钟律以献亲临视之李照阮逸改铸钟磬防士徐复笑之曰圣人寓器以声不先求其声而更其器其可用乎　嘉祐元年范镇言自用新乐以来众异并至乞且用旧乐以俟异时制作丁丑【二十八日】诏太常恭谢用旧乐　书目皇祐新乐图记三卷二年阮逸胡瑗撰逸瑗承诏改议钟磬律度量衡鼓鼎鸾刀之制修定制度各图形范为之记
　　元丰新乐　大乐记
　　元丰三年五月戊辰【六日】诏秘书监刘几乗驿赴详定礼文所议乐六月九日【庚子】同判太常寺王存乞召范镇与凡参考得失従之二十一日命知礼院杨杰同议大乐従刘几请也二十八日【己未】几言祀明堂乐章字与乐曲声数多少不同宜遵用御撰乐章委本局依律吕七均之法审定音声又请依古法具四清声従之七月二十七日范镇乞求访真黍以审音乐八月五日几请依景祐例制大乐器十五日【乙巳】杨杰言先于去年上大乐十二均图未防施行请审调太常钟琯依典礼用十二律还宫均法令上下晓知十二律音则郑声无由乱雅矣刘几等言杰所请可行従之十八日【戊申】太常博士呉雍议乐刘几等言太常大乐钟磬凡三等王朴乐一也李照乐二也胡瑗阮逸乐三也王朴乐其声太髙李照乃下律法以取黄钟之声人疑其太重【照改定大乐下王朴乐三律】由是不用皇祐中胡阮再定乐比王朴乐防下而声律相近及铸大钟成或疑其声弇郁因亦不用于是郊庙依旧用王朴乐臣请下王朴二律以定中和之声就太常钟磬择其可用者用之不可用者别制従之廿六日【丙辰】诏备王朴钟为清声毋得销毁九月二十六日【乙酉】罢议乐修乐局九月辛巳大享明堂用新乐五年十二月丁巳新作大乐成六年正月丁丑朔受朝用新乐初范镇与刘几定乐镇曰定乐当先正律上曰然虽有师旷之聪不以六律不能正五音镇作律尺龠合升斗豆区鬴斛欲图上之又乞求真黍以定黄钟而刘几即用李照乐加用四清声而奏乐成诏罢局赐赉有加镇曰此刘几乐也臣何与焉　杨杰以前后奏议所承诏防编为元丰新修大乐记三卷又以元祐乐议七篇附卷末书目又有沈括乐论一卷论古今律吕乐器制度之得失元祐范镇乐　延祐殿观新乐　元祐乐议
　　端明殿学士范镇请太府铜为新乐逾年成【镇皇祐中论律尺之法又与司马光论难凡数万言自以为独得于心】元祐三年闰十二月二日【甲辰】京西都监杨安道管押镇所定铸成律十二编钟十二镈钟一尺一斛一响石为编磬十二特磬一箫笛埙篪巢笙和笙各二较李照乐下一律有奇并书及图法上进【镇集有乐书三卷书目有新定乐法一卷晁氏志镇乐书一卷】诏送太常参定仍令従臣御史馆职赴太常观听翼日赐诏嘉奨【据本传云哲宗御延和殿召执政同　纪三年闰十二月甲辰诏百官新乐诏云审声知音以律生尺方诏学士大夫论其法工师有司考其声】　镇撰乐章三章【黄钟宫　进呈皇帝作大成乐之曲　太皇太后万夀　进献祖庙文明】　进表云太祖患今乐太髙特谕和岘令减一律仁宗深诏执事考求至当李照改定新乐又下二律臣预闻论议研精极虑二十余年乃
　　知乐法非是声终不合神宗留意制作召臣访
　　以乐事盖法已失于千载之后声欲求于千载
　　之前兹为至难理若有待上考周官下稽汉志
　　较景祐中李照所定又下一律有竒求之古法无以易此庶几祖考来格神人以和论钟云清声不见于经惟小胥注云钟磬者编次之二八十六枚而在一簴谓之堵至唐又有十二清声其声愈髙国朝旧有清声置而弗用至刘几用之与郑卫无异　乐书论律黍尺量钟磬八音论声器之失十二律吕损益容受图旋相图度量钟磬【书目云镇取旧乐书去其抵牾各为之论又列十二律容受损益旋相之数与钟声大小厚薄之法度量之制上之】　杨杰言镇有元祐新定乐法与乐局所议不同窃縁其乐先经仁宗制作后经神考睿断奏之郊庙朝廷久矣不可用镇一家之説而遽改遂撰成元祐乐议七篇【议乐章议秬秠议量议钟议声器议宫悬加磬议十六钟磬】礼部太常亦言镇乐法自系一家之乐与见行乐制不同遂置不用而乐仍旧制　四年正月十三日诏讲筵官观新乐二十六日诏馆阁官赴太常寺听范镇雅乐　元符二年正月二十七日诏前信州司法吴良辅太常寺按雅乐三月二十二日诏修定乐章
　　崇宁大晟乐
　　崇寜三年正月二十九日魏汉津言请三指为法均弦裁管为一代乐従之【本朝大乐由建隆迄崇寜凡六改和岘李照阮逸刘几范镇魏汉津详见律类】四年八月二十六日庚寅崇政殿奏新乐诏曰
　　廼者得隠逸之士于草茅之贱获英茎之器于受命之邦【时端州上古铜器有乐钟】适时之宜以身为度铸鼎以起律因律以制器按协于庭八音克谐宜赐名曰大晟旧乐更不行用九月朔大庆殿称庆大观元年五月九日甲午诏令大晟府颁新乐于天下【置大晟府设大司乐一员典乐一员】三年五月十二日诏赐宴辟雍用雅乐四年八月一日御制大晟乐记政和三年五月二十九日御崇政殿按燕乐三十日诏颁之天下八月大晟府奏増入徴角二调及土石匏三音诏颁天下六年闰正月九日大晟府编集燕乐八十四调并图谱令刘炳撰文【七年二月十一日赐髙丽雅乐大晟府撰乐府谱辞乃赐乐谱】宣和四年臣僚言一嵗凡一百一十八祀作乐者六十二所用乐章五百六十九【二年二月依月律撰燕乐词八十四调】大观三年六月刘炳上乐书二十卷论八篇五声八
　　音七均十二律八十四调度量权衡二舞各有图序并气军律教乐运谱四议共二十卷上之刋印颁四方【书目卷同】　晁氏志大晟乐府雅乐图一卷政和中建大晟府起黄钟于上躬之中指弃塞古今诸儒异同之论此其谱也
　　崇寜陈旸乐书
　　二年九月六日壬午何执中奏礼部郎陈旸撰乐书二百卷欲加优奨【靖国初给笔札冩进】旸欲考定中声更乞送讲议司施行迁旸一秩旸乐书首采礼记诸经言乐处为训义次取成周至本朝事为之图论又有正误一卷【旸兄祥道为礼书并行于丗】杨万里序曰逺自唐虞三代近逮汉唐本朝上自六经下逮子史百氏内自王制外逮戎索网罗放失贯综烦悉放郑而一之雅引今而复之古味其论玩其图忽乎先王金钟天球之音锵如于左右也粲乎前代鹭羽玉戚之容跃如于前后也　彭几进乐书论五音云本朝以火徳王而羽音不禁徴调尚阙刘诜亦上徴声大观二年三月三十日诏自唐以来世无徴角之音刘诜所上徴声令大晟府同教坊依谱按习仍増徴角二谱政和二年八月二十八日曹棐撰徴调舜韶新曲命为大晟府制撰　呉仁杰乐舞新书二卷凡二十六篇
　　绍兴射殿奏新乐【见钟类】　朝会乐
　　十六年十月二日御射殿召辅臣观新制郊庙礼器侍従台諌管军宗室两省礼官馆阁皆预命作朝会乐次作宫悬乐
　　绍兴化成殿乐
　　二十七年十月乙巳【十三日】经筵读三朝寳训终篇赐宴皇城司用化成殿等乐赐香茶
　　庆元乐书
　　元年五月十七日布衣姜防进鼔瑟制度乐书三卷送太常防详
　　雷出地奋豫先王以作乐崇徳乐之出虚盖本阴阳之气自无而生有故因器而成声禘有乐而尝无乐因雷之收发　圣人作乐以养情性育人材事神只和上下防典乐教胄子周大司乐教国子弟孔子亦曰兴于
　　诗成于乐所以养中和之徳救气质之偏也　有舜之徳不可无防之音以发之有防之乐不可无舜之徳以充之　音起于声声出于情知此则知先王作乐之本矣　后防所制有瞽所颂大司乐所掌　工人巧士肄业修声　周雅各得其所虞韶无相夺伦　颂猗那羙于铄　求器得耕野之尺吹律有听鳯之箫　展诗会舞应律合节












　　玉海卷一百五
<子部,类书类,玉海>
　　钦定四库全书
　　玉海卷一百六
　　宋　王应麟　撰
　　音乐
　　乐章【御制乐章附】
　　乐章者声依永律和声也乐辞曰诗诗声曰歌
　　葛天氏歌　八阕　八曲
　　上林赋听葛天氏之歌注张揖曰葛天氏三皇时君号其乐三人持牛尾头足以歌八曲一曰载氏二曰鸟三曰育草木四奋五谷五敬天常六彻帝功七依地徳八总禽兽之极师古曰见吕氏春秋李善曰本注以民为氏遂为育建为彻皆误　隋乐志葛天八阕　吕氏春秋仲夏纪云昔葛天氏之乐三人卷【一作掺一作持】牛尾头【一投】作以歌八阕一曰载民二曰鸟三曰遂草木四曰奋五谷五曰敬天常六曰建帝功七曰依地徳八曰得方外之极【注一本总万物之极】　文心雕龙钧天九奏既具上帝葛天八阕爰及皇时昔葛天乐辞鸟在曲黄帝云门理不空弦尧有大唐之歌舜有南风之诗观其二文辞逹而已大禹成功九叙惟歌黄歌断竹质之至也唐歌在昔则广于黄丗虞歌卿云文于唐时夏歌雕墙缛于虞代商周篇什丽于夏年　徐景安乐书曰山海经云帝俊八子是始为歌故歌有八阕九序敬天常达帝功也书曰歌永言九叙惟歌韩诗云有章曲曰歌无章曲曰謡　楚辞大招云伏戯驾辩楚劳商只【古曲名】
　　韩非子师旷曰黄帝合神于泰山之上作为清角
　　禹康歌
　　见贡赋类
　　周九徳歌
　　春官大司乐宗庙奏九徳之歌注春秋传九功之徳皆可歌也疏此本大禹谟之言贾服先郑并不见古文故引春秋【宗庙用九徳之歌者以九徳为政之具】　瞽蒙掌九徳六诗之歌以后大师　汉志周官自卿大夫师瞽以下皆选有道徳之人朝夕习业以教国子学歌九徳【注九功之徳】诵六诗【诗注曰古者教以诗乐诵之歌之之舞之】　左传子产曰为九歌八风七音六律以奉五声　诗注明王使公卿献诗以陈其志遂为工师之歌焉【卷阿篇】作是工师之诵【崧髙篇】　书九功惟叙九叙惟歌劝之以九歌
</div>
    <div class="pagination">
<a href="玉海_page149.html">上一页</a><span>...</span><a href="玉海_page145.html">145</a><a href="玉海_page146.html">146</a><a href="玉海_page147.html">147</a><a href="玉海_page148.html">148</a><a href="玉海_page149.html">149</a><span class="current-page">150</span><a href="玉海_page151.html">151</a><a href="玉海_page152.html">152</a><a href="玉海_page153.html">153</a><a href="玉海_page154.html">154</a><a href="玉海_page155.html">155</a><span>...</span><a href="玉海_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
