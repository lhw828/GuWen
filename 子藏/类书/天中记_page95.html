<!DOCTYPE html>
<html>
<head>
    <meta charset="UTF-8">
    <title>天中记 - 第 95 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 95 页/共 201 页</h1>
    <div class="content">　　拜官令早蔡景歴字茂世入守度支尚书旧式拜官在午后景歴拜日适逢舆驾幸武观在位皆侍宴宣帝恐景歴不预特令早拜其见重如此【南史】
　　义仓长孙平字处均拜度支尚书平见天下州县多罹水旱百姓不给奏令【民间】毎秋家出粟麦一石已下贫冨差等储之闾巷以备凶年名曰义仓自是州里豊衍民多頼焉【隋书】
　　民部开皇三年改度支为民部国家修隋志谓之户部盖以庙讳故也唐永徽初复改民部为户部庙讳故也庆元年改户部为度支龙二年改度支尚书为司元太常伯初户部居礼部之后武太后改置天地四时之官以户部为地官由是遂礼部前【通典】
　　通典云国家杜祐为唐言也通考因之不改何耶
　　正身奉法郑善果检校大理卿兼民部尚书正身奉法甚有善绩制与裴寂等十人毎奏事及侍立并令升殿与从兄元璹在其数时以为荣【分纪】
　　内相王琚佐明皇平内难为户部尚书帝于琚眷委特异豫大政事号内宰相【本】
　　凶官毕构迁戸部尚书开元四年遇疾上手疏方以赐之时议戸部尚书为凶官遽改授太子詹事兾有瘉瘳寻卒【分纪】
　　版使燠辞判戸部归谓甥侄曰已让版使矣【佳话録】
　　侍郎
　　司元少常周官小司徒中大夫之任也隋炀帝始置民部侍郎唐因之后改为户部龙朔二年改为司元少常伯【通典】
　　问歴代戸口卢承庆思道孙也美风仪有才干太宗竒其明辨累拜民部侍郎太宗尝问歴代户口多少之数承庆叙夏殷以后迄于周隋皆有依据太宗嗟赏久之【旧唐】
　　精择开元十三年户部侍郎杨玚白知慎坐支度失所皆出为刺史上令宰臣及公卿已下精择堪为戸部者多有荐元纮者将授以戸部尚书时执政以其资浅未宜超授加中大夫拜戸部侍郎元纮因条奏人间利害及时政得失以奏之上大悦因赐衣绢【上】
　　议戸版杨玚为户部侍郎帝尝召宰相大臣议天下戸版延英殿玚言利病尤详帝咨赏于是宇文融建检脱戸余口玚执不便融方贵公卿啽黙唯唯独玚抗议故出为华州刺史【唐书】
　　无进献李綘为戸部侍郎判本司事尝因次对宪宗曰戸部北有进献至卿独无何也对曰将户部钱献入内藏是用物以结私恩上耸然益嘉其直【旧唐】
　　不受赂牛僧孺拜戸部侍郎初韩入朝以宣武旧事人多流言其子公武以家财厚赂权幸及多言者班列之中悉受其遗俄而父子俱卒孤孙幼小穆宗恐为厮养窃盗乃命中使至其家阅其宅簿以付家老而簿上具有纳赂之所唯于僧孺官侧朱书曰某月日送牛侍郎物若干不受却付讫穆宗按簿甚悦居无何议命相帝首可僧孺之名【上】
　　自称老奴张平叔长庆中为戸部侍郎狡险大言因王播以进既掌财用常屈公利以便私嬖幸多狎之既有宠于上进退便僻杂以优谐或自称老奴复无大臣之体尝奏事毕降阶复升又有论奏佻荡轻脱上毎为笑容之在班列间玩狎郎吏哗肆无忌奕权监法请宰相为之使因以自求枢机之任毎有内制出輙疑授已衣冠以俟后人多笑之【上】张平叔国之材臣也计能析秋毫吏畏如夏日司防逾月纲条甚张况师旅未息调食方急倚成取济非尔而谁非智能则事不可成非谅直则吾难近噫职局之外得不思称官望而厌我心乎【白氏长庆】
　　年未四十潘孟阳父炎礼部侍郎母刘晏女也公卿多父友及外祖賔从故得荐用德宗末王绍以恩幸数称孟阳之才因擢戸部侍郎宪宗初命孟阳巡江淮且察东南镇之政理时孟阳以气豪权重领行从三四百人所歴镇府但务逰赏与妇女为夜饮至塩铁转运院广纳财贿补吏职而已及归大失人望罢为大理卿后复拜户侍孟阳气尚豪俊不拘小节居第颇极华峻宪宗防行至乐逰原见其宏敞工犹未巳问之左右以孟阳对孟阳惧而罢工作性喜宴公卿朝士多与之逰时指怒者不一俄以风缓不能行宪宗毎事求理常发江淮宣慰使左司郎中郑敬奉使辞上诫之曰朕宫中用度一匹已上皆有簿籍唯赈防贫民无所计筭卿经明行修今登车命宜体吾懐勿学潘孟阳奉使所至但务酣饮逰山寺而已【旧唐】初孟阳为侍郎年未四十其母谓曰以尔之才而位丞郎使吾忧之【唐书】
　　俛首父题卢汝弼简求子也从昭宗迁后至太原李克用累奏户部侍郎太原使府有龙泉亭简求节制时手书诗一章在亭之西壁汝弼复为亚师毎亭中防集未尝居賔位西向俛首而已【旧唐】
　　郎中
　　下大夫周官司徒属官有下大夫盖郎中之任也【六典】魏有农部郎中【通典】魏为左民右民后又为民部民曹皆户部也【上】吴张温为户曹郎【事类】
　　词理惬当髙构字孝基征拜比部侍郎寻转民部时内史侍郎晋平东与兄子长茂争嫡尚书省不能断朝臣三议不决构断而合理上以为能召入内殿劳之曰我闻尚书郎上应列宿观卿才识方知古人之言信矣嫡庶者礼教之所重我读卿判数徧词理惬当意所不能及也赐米百石由是名知【隋书】
　　二妙维少尝业儒博渉文史举进士自大理丞累至户部郎中善于剖判时员外郎宋之问工于诗时人以为户部有二妙【唐书】初维为郎莳桞于廷及虚心兄弟居郎省对之辄敛容自叔前后至郎中者数人世号郎官家【上】凑字彦宗祖叔谐贞观中为库部郎中与弟吏部郎中叔谦兄主爵郎中季武同省时号三列宿【上】论事风彩武儒衡累迁户部郎中时皇甫鏄以宰相领度支剥下以媚上无敢言其罪者儒衡上疏论列鏄宻诉其事帝曰勿以儒衡上疏卿将报怨耶鏄不复复言儒衡气岸髙雅论事有风彩羣邪尤恶之【旧唐】
　　圡山头晋宋以还尚书省置员外郎分判曹事唐朝事弥重其选旧例郎中不歴员外选谓之土山头景龙中赵谦光自彭州司马入为大理正迁户部郎中贺陟为员外乃戯咏之曰员外从来美郎中望不优谁言粉署里翻作土山头谦光酬之曰锦帐隋时设金炉任意薰唯慙员外置不应列星文【唐新语】
　　赍本对唱崔仁师为度支郎中尝奏度支财物数千言手不执本太宗恠之令黄门侍郎杜正伦赍本仁师口对唱一无差殊太宗大竒之【唐书】
　　无愧幽明卢昌衡字子均为仆射祖孝征所荐迁尚书金部郎孝征毎曰吾用卢子均为尚书郎自谓无愧幽明矣【隋书】
　　受命无言毕諴歴驾部员外郎仓部郎中故事势门子弟鄙仓驾二曹居之者不恱惟諴受命恬然恭逊口无异言执政多之【唐书】
　　员外郎
　　俊防吕太乙迁户部员外户部与吏部隣司吏部移牒戸部令墙宇悉竪棘以防令史交通太乙报牒曰眷彼吏部铨综之司当湏简要清通何必竪篱挿棘省中赏其俊防【唐新语】
　　闻其理行裴向字傃仁为京兆府户曹转栎阳渭南县令奏课皆第一朝廷亟闻其理行擢为户部员外郎【旧唐】正色挺然长庆中孟简迁仓部员外郎属顺宗登极王叔文窃政骤为户部侍郎简为其属中立正色挺然不附叔文心忌而不敢退黜言于宰相执谊换刑部员外郎【唐上书】
　　贪猥李石用金部员外郎韩益判度支案益坐赃系台石奏曰臣以韩益晓钱糓録用之不谓贪猥如此帝曰宰相但知人则用有过则惩卿所用人且不掩其恶可谓至公从前宰相用人有过曲为蔽之不欲人弹劾此大谬也但知能则举举不失职则奨之自然易得其人何必容隠【旧唐】
　　献糗饵张濬为支部员外郎黄巢将逼关辅濬托疾请告侍其母挈族避乱啇州贼犯京师僖宗出幸途无供顿衞军不得食汉隂令李康献糗饵数百骡网军士始得食僖宗召康问之曰卿为县令安操心及此康对曰臣为尘吏安敢有此进献张濬员外教臣也帝异之【上】
　　礼部尚书
　　春官礼部尚书周之春官也唐虞之时秩宗典三礼周礼春官大宗伯掌建邦之天神人鬼地祗之礼【通典】主賔契为司徒百姓和亲防主賔客逺人必至【典畧】昔舜命伯夷典礼后防典乐至周并为宗伯之任今礼部尚书盖其任也【南豊拟制】
　　绾摄二曹宋弁字义和文帝征马圈留弁以宫官兼祠部尚书摄七兵事及行执其手曰国之大事在祀与戎兵服卿绾摄二曹弁顿首辞谢弁劰劳王事恩遇亚于李冲【南史】
　　司礼太常伯东晋宋齐梁陈皆有祠部尚书隋置礼部尚书唐因之龙朔二年改为司礼太常伯光宅元年改礼部为春官【通典】
　　荅谠言陈叔达字子聦太宗时拜礼部尚书建成元吉嫉害太宗隂行譛毁髙祖惑其言将有贬责叔达固谏乃止至是太宗劳之曰武德时危难潜构知公有谠言今之此拜有以相荅也【旧唐】
　　祝蝹礼部尚书祝钦明颇渉经史不闲时务博硕肥腯顽滞多疑防中小吏号之为蝹蝹者肉块无七窍秦穆公时野人得之【佥载】
　　穰灾祈福韦绶字子章转礼部尚书穆宗尝问穰灾祈福其可必乎绶对曰昔宋景公以一善言而法星退之三舍此禳灾以德也汉文帝除秘祝每于祠祭尽敬而已言无所祈以明福不可以求致也而二君卒能变已变之灾享自致之福着于史传其理甚明如失德以祈灾消媚神以祈福至神茍有知当因以致谴非祈禳之道也时人主失德绶因以讽之
　　祀郊之典典朕三礼大舜委于伯夷分勑六卿成王任于彤伯建兹嵗首实曰春官敦叙九族之亲钦若五常之教祀天郊地之典举其宏纲朝日夕月之仪撮其机要【张鷟集】
　　侍郎
　　小宗伯小宗伯之职掌建国之神位【周礼】礼部侍郎周之春官小宗伯也【六典】大宗伯亦曰春卿小宗伯亦曰秩宗【白帖】今侍郎隋帝置龙朔二年改为司礼少常伯先责旧文陟为礼部侍郎陟好接后軰尤鍳于文虽词人后生靡不谙练曩者主司取与皆以一塲之善登其科目不尽其才陟先责旧文仍令举人自通所工诗笔先试一日知其所长然后依常式考覈斥善无遗美声盈路【旧唐】
　　以梯登墙贺知章迁礼部侍郎属惠文太子薨有诏礼部选挽郎贺知章取舎非允门防子弟諠诉盈庭乃以梯登墙首出决事时人咸之由是改授工部侍郎【上】势倾当时旧制考功员外郎掌贡举开元二十三年考功员外郎李昻为进士李权所诋朝议以考功位轻不足以临多士至二十四年遂以礼部侍郎掌焉开元天宝之中升平既久羣士务进天下髦彦由其取舍故势倾当时资与吏部侍郎等同【通典】
　　美声上闻李揆字端卿乾元初兼礼部侍郎揆尝以主司取士多不考实徒峻其隄防索其书防殊未知艺不至者文史之囿亦不能摛词深昧求贤之意也其试进士文章请于庭中设五经诸史及切韵本于牀而引贡士谓之曰大国选士但务得才经籍请恣寻检由是数月之间美声上闻【旧唐】
　　闻所未闻鲍防进礼部侍郎得穆质等时比嵗旱防问隂阳祲袗质对汉故事免三公卜式请烹羊指当时辅政者右司郎中独孤愐欲下质防不许曰使上闻所未闻不亦善乎卒致质髙第帝见防嘉揖【唐书】为侍郎时尝遇知杂侍御史窦参于通衢道骑不时引避仆人为叅所鞭及叅秉政处令致仕防谓亲友曰吾与萧昕之子齿而与昕同日悬车非朽迈之致以余忿见废防文学旧人歴职中外不因罪戾而为俗吏所摈竟以愤终众颇悯防而咎叅故叅之败不旋踵非不幸也【旧唐】甄幽抑华髙郢字公楚为礼部侍郎时四方士务朋比更相誉荐以动有司狥名亡实郢疾之乃谢絶请谒颛行艺司贡部郎三嵗甄幽独抑浮华流竞之俗为衰【唐书】抑浮先实韦贯之名纯为礼部侍郎所取士抑浮华先行实于时流竞为息尝从容奏曰礼部侍郎重于宰相宪宗曰侍郎是宰相除安得重曰然则陛下柬宰相者得无重乎帝美其言改尚书右丞【上】
　　奸人建中初令狐峘为礼部侍郎宰相杨炎出故宰相杜鸿渐门下其子封求文生以托峘峘谢使者曰得公手署峘得以识炎不疑着送之峘即日奏言宰相迫臣以私从之负陛下不从则害臣帝以诘炎炎具道所以然帝怒曰此奸人无可奈何欲杀之炎苦救觧乃贬衡州别驾【上】
　　荐托不行钱徽字蔚章长庆元年为礼部侍郎时宰相叚文昌出镇蜀川文昌好学尤喜图书古画故刑部侍郎杨凴兄弟以文学知名家多书画钟王张郑之迹在书断画品者兼而有之凌子浑之求进尽以家藏书画献文昌求致进士第文昌将发面托钱徽继以私书保荐翰林学士李绅亦托举子周汉賔于徽及牓出浑之汉賔皆不中选李宗闵与元素相厚善初以直道谴逐久之及得还朝大改前志由迳以徼进达宗闵亦急取二人遂有嫌隟杨汝士与徽有旧是嵗宗闵子壻苏巢及汝士季弟殷士俱及第故文昌李绅大怒文昌还朝一日内殿面奏言徽所放进士郑朗等十四人皆子弟艺薄不当在选中穆宗以其事访于学士元李绅二人对与文昌同遂命中书舎人王起主客郎中知制诰白居易于子亭重试内出题目孤竹管赋鸟散余花落诗而十人不中选寻贬徽为江州刺史中书舍人李宗闵劔州刺史右补阙杨汝士开江令初议贬徽宗闵汝士令徽以文昌李绅私书进呈上必开悟徽曰不然茍无愧心得丧一致修身慎行安可以私书相证耶令子弟焚之人士称徽长者既而穆宗知其朋比之端【旧唐】
　　避是非失职王起字举乏代钱徽为礼部侍郎掌贡二年得士尤精先是贡举猥滥势门子弟交相酬酢寒门俊造十弃六七及元李绅在翰林深怒其事故有覆试之科及起考贡士奏当司所选进士据所考杂文先送中书令宰臣阅视可否然后下当司放牓从之议者以为起虽避是非失贡职也【上】
　　擢孤进髙锴开成元年为礼部侍郎凡掌贡部三年每嵗登第者四十人三年牓出后勑曰进士每嵗四十人其数过多则乖精选官途填委要窒其源宜改每年限放三十人如不登其数亦听然锴选擢虽多颇得实才抑豪华擢孤进至今称之【上】
　　两都试举贾至转礼部侍郎是嵗至以时艰嵗歉举人赴省者奏请两都分试从之两都试举人自此始也【唐书】诡随德宗贬刘太真为信州刺史太真为礼部侍郎性怯懦诡随其掌贡举宰臣姻族方镇子弟先収擢之又尝叙陈少逰勲勣拟之桓文大招物议因斯贬【上】不迎门生后唐同光初裴皥拜礼部侍郎前后三知贡举晋髙祖时宰相桑维翰亦成名于皥牓下尝谒皥于私第皥不迎不送或问之荅曰皥见维翰于中书则庶寮也维翰见皥于私馆则门生也何送之有人亦重于耿介【五代史】
　　郎中
　　屡箴阙体孔逷字世逺好典故学与王俭至交升明中为齐台尚书仪曹郎屡箴阙体多见信纳上谓王俭曰逷贞所谓仪曹不叅阙职也【南史】
　　大仪专委刘杳字士深博综羣书沈约任昉以下每有遗忘皆访问焉累迁尚书仪曹郎仆射徐勉以台阁大仪专委杳焉【上】
　　详练故事梁武帝问吏部尚书徐勉求一有学艺觧朝仪者为尚书仪曹郎勉曰孔休源识见清通详练故事自晋宋起居注诵畧上口武帝亦素闻之即日除尚书仪曹郎时多所改作毎建访前事休源即以所诵记随机断决曽无疑滞吏部任昉常谓之孔独诵【上】
　　三世祠部贺德基字承业世传礼学祖文发父淹仕梁俱为祠部郎并有名当世德基少防学都下积年不归衣资罄乏又耻服故盛冬止衣裌袴尝于白马寺前逢一妇人容服甚盛呼德基入寺门脱白纶巾以赠之仍谓曰君方为重器不久贫寒故以此相遗耳问姓名不荅而去德基于礼记称为精明位尚书祠部郎虽不至大官而三世儒学俱为祠部郎时论美其不坠【上】时吴郡顾越弱冠防都下通儒硕学必造门质疑讨论无倦与文发相埒故都下谓之发越焉【上】
　　员外郎
　　撰定仪注叔夏授春官员外郎则天将拜洛及享明堂别受制与当时大儒祝钦明郭山恽撰定仪注众咸推服之【唐书】
　　令式执奏许孟容字公范为濠州刺史徳宗知其才召为礼部员外郎有公主之子请补文馆诸生孟容举令式不许公主诉于上命中使问状孟容执奏竟得迁本曹郎中【上】
　　清庙器李珏字待价幼孤事母以孝闻甫冠举明经李绛为华州刺史见之曰日角珠廷非庸人相明经碌碌非子所宜乃更举进士髙第为殿中侍御史宰相处厚曰清庙之器岂击抟才乎除礼部员外郎【上】
　　名德为首崔澹举止秀峙累进礼部员外郎当时士大夫以流品相尚推名徳者为之首咸通中世推李都为大龙甲涓豪放不得预虽自抑下犹不许而澹与焉【上】瑞锦窠旧説员外郎为瑞锦窠
　　碎废印员外郎防前有大石诸州府纳到废印皆于石上碎之又图冩祥瑞亦员外防所掌令狐楚元和初任诗曰移石几回敲废印开箱何处送新图
　　氷防祠部呼为氷防言其清且冷也【因语録】
　　南省舍人旧説吏部为省眼礼部为南省舎人考功度支为振行比部得廊下食以饭从者号北盘二十四曹呼左右司为都公省中语曰后行祠屯不慱中行都门中行礼部不慱前行驾库【国史补】旧説礼部郎中掌省中文翰谓之南宫舎人【唐职林】宋神宗与宰执议更官制至礼部郎中曰此南宫舎人非他曹比可除刘挚【王巩闻见録】
　　兵部尚书
　　司马夏官大司马之职掌以九伐之法正邦国制军诰禁以紏邦国领校人牧师职方司兵之属即今兵部之任也【通典】尚书大司马亦曰夏卿【职林】大司马马武也大緫武事也大司马亦曰古者兵车一车四马故以马名官【昭辨释名】训马为武者取其建行【释名】夏官谓之大司马【后周】统六师司马掌邦政统六师平邦国【书】蛮夷猾夏冦贼奸宄则责之司马【书大传】
　　雎鸠雎鸠氏司马也【左昭】大司马其在少昊则雎鸠氏之任颛顼以司马主火尧命羲叔为司马夏官也虞夏二代以司夏官弃居其职周成王以毕公髙为司马楚汉之际曹无咎周殷始居其职【齐王珪之职仪】
　　司戎陏有兵部尚书盖因后周兵部之名兼前代五兵之职龙朔二年改兵部尚书为司戎太常伯侍郎为少常伯光宅元年改为夏官【通典】
　　乗欵叚马李懐逺中宗时为兵部尚书虽久居荣位而弥尚简率园林宅室无所改作常乗欵叚马左仆射豆卢钦望谓曰公荣贵如此何不买骏马乗之荅曰此马幸免惊蹶无假别求闻者莫不叹美【旧唐】
　　军容不整郭震字元振为兵部尚书宗初即位十一月讲武骊山既三令帝亲鼓之元振遽奏礼止帝怒军容不整引坐纛下将斩以狥刘幽求张説于焉前谏曰元振有翊賛大功虽有罪当从原宥乃赦之流于新州寻又思其旧功起为饶州司马【上】
　　方镇叅辞令狐楚检校兵部尚书奏诸道新授节度使等执弓弩帯器仗就尚书省兵部叅辞伏以军国异容古今定制事不由旧斯为改常未闻省阁之门忽内弓刀之器郑注外蒙恩宠内畜凶狂首创奸谋将兴乱兆致王璠郭行瑜之軰敢驱将吏直诣阙庭震惊乗舆骚动京国虽既往不咎而其源尚开伏乞速令停罢如湏叅谢即具公服从之【旧唐】
　　严整仪衞元祐七年上祀南郊公以兵部尚书为卤簿吏上因太庙宿斋行礼毕特至青城仪衞甚肃五使乘车至景灵宫东櫺门外忽有赭盖犊车百余两冲突而来东坡呼御营巡检使立于车前曰西来谁何敢尔乱行曰皇后并某国太夫人国婆婆某国大长公主也东坡曰可以状来比至清城谕仪仗使御史中丞李端伯之纯曰中丞职当肃政不可不闻李以中宫不敢言东坡曰轼当自奏即于青城上疏劾之明日中使传命申敕有司严整仗衞【谈记】
　　侍郎
　　小司马兵部侍郎夏官小司马中大夫之任也【六典】有家风太宗有事辽东以杨礼有文武林擢拜兵部侍郎专典兵机之务礼毎入叅谋议出则统众攻战驻跸之阵所向摧破太宗自山下见礼所统之众人皆尽力杀获居多甚壮之谓许敬宗等曰越公儿郎故有家风矣【旧唐】
　　托讽杨武为司戎少常伯髙宗谓云某人何因輙授此职对曰臣妻氏性刚悍以此人见嘱臣若不从恐有后患以讽帝用后言也帝笑不罪【隋唐嘉话新唐】
　　父子同省崔湜为兵部侍郎父挹为礼部侍郎父子同为南省副贰有唐已来未之有也【旧唐】
　　勲不限格衞次公字从周为兵部侍郎选人李勣徐有功之孙名在黜中次公召而谓之曰子之祖先勲在王府岂限常格并优秩而遣之【旧唐】
　　同直召见澳字子斐迁兵部侍郎与同寮萧寘深为宣宗所遇每二人同直无不召见询访时事毎有邦国刑政大事中使传宣草词澳心欲论諌即曰此一事湏降御札方敢施行迟留至旦必论其可否上防多从之不以死谏处厚字德载正拜兵部侍郎谢恩于思政殿时昭愍狂恣屡出畋逰毎月坐朝不三四日处厚因谢从容奏曰臣有大罪伏乞面首帝曰何也处厚对曰臣前为谏官不能先朝死諌纵先圣好畋及色以至不夀臣合当诛然所以不死谏者亦为陛下此时在春宫年已十五今则陛下皇子始一嵗矣臣安得更避死亡之诛上深感悟其意赐锦防一百匹银器四事【上】绰继门风卢元辅字子望子也为兵部侍郎元辅自祖至曽以名节着于史册元辅简絜贞方绰继门风歴践清贯人亦不以父之丑行为累人士归美【上】
　　力诋和议兵部侍郎张焘力诋拜诏之议秦桧患之焘托疾在告桧使楼炤谕之曰北扉阙人上欲以公为直院宜早出焘大骇曰愈不敢出矣若使草国书岂能曲徇意防哉焘尝思之不过一去桧不能夺遂止【中兴系年録】
　　郎中
　　诡对仗数顾琛字玮迁尚书库部郎元嘉七年文帝遣到彦之经畧河南大败悉委弃兵甲武库为之空虚文帝宴防有归化人在座上问琛库中伏犹有几许琛诡辝荅有十万人仗旧库仗秘不言多少上既发问追悔失言及琛诡对上甚善之【南史】
　　固辝不拜江智深元嘉末除尚书库部郎时髙流官序不为台郎智深门孤援寡独有此选意甚不悦固辝不拜【上】
　　闇对无遗冯子琮字子琮皇建初为尚书驾部郎中摄库部孝昭曽阅簿领试令口陈子琮闇对无有遗失【北史】剖析若流姚崇迁夏官郎中时契丹冦防河北数州兵机填委元崇剖析若流皆有条贯则天甚竒之超迁夏官侍郎【旧唐】
　　所歴有声卢奕懐慎之子与兄奂齐名开元中任京兆司録参军天宝初为鄠县令兵部郎中所歴有声皆如奂之所治也【上】
　　吏干有称李憕骤歴兵部郎中憕有吏干明于几案甚有当官之称【上】
　　父代视印萧愿梁宰相倾之子性淳谨承事父母未尝不束而见然性嗜酒无节职事弛慢为兵部郎中日掌告身印覃恩之次颇怠职事父倾为吏部尚书代愿视印篆其散率如此【五代史】
　　职方观图韦执谊始未顕时不喜人言岭南州县既为郎尝诣职方观图至岭南輙瞑目命左右彻去及为相所坐堂有图不就省既易旬试观之崔州图也以为不祥恶之果贬死【唐书】
　　员外郎
　　古今难匹杜正伦太宗闻其名令直秦府文学馆魏徴表荐正伦以为古今难匹遂擢授兵部员外郎太宗谓曰朕今令举行能之人非朕独私于行能者以其能益于百姓也朕于宗亲及以勲旧无行能者终不任之以卿忠直朕今举卿卿宜勉称所举【旧唐】
　　廷无稽牒张嘉贞字嘉贞迁兵部员外郎时功状盈几郎吏不能决嘉贞为详处不阅旬廷无稽牒进中书舍人【唐书】
　　家畜声伎王翰字子羽并州人长史张嘉贞厚遇之翰自歌以舞属嘉贞神气轩举自如张説至礼益加举超防羣防擢驾部员外郎家畜声伎目使頥令自视王侯人莫不恶之【上】
　　农国之本李渤字濬之擢为库部员外郎防皇甫镈辅政务剥下佐用度渤上言渭南源乡户四百今四十閺郷户三千今一千他州县大抵此其敝始于摊逃人之赋愿下诏赐禁止计不三年人必归于农夫农国之本本立然后可以议太平又言道途不修驿马多死宪宗覧疏惊异即以飞龙马数百匹付畿内诸驿【旧唐】郎官清选温字育姚朂知河隂院尝雪寃狱塩铁使崔琪奏加酬奬乃令权知职方员外郎制出令朂省上温执奏曰国朝已来郎官最为清选不可以赏能吏上令中使宣谕言朂能官且放入省温坚执不奉诏乃改朂检校礼部郎中翌日帝谓杨嗣复曰温不放姚最入省有故事否嗣复对曰温志在铨择清流然姚最士行无玷梁公元崇之孙自殿中判塩铁案陛下奬之冝也若人有吏能不入清流孰为陛下当烦剧者此衰晋之风也上素重温亦不夺其操【上】
　　刑部尚书
　　秋官周之秋官卿也唐虞之时士官以正五刑周礼秋官大司防掌邦之三典以佐王刑邦国盖其任也【通典】爽鸠郯子曰爽鸠氏司冦也【左】国之二柄在德与刑邦之三典惟清与慎大舜有钦恤之言穆王有哀矜之教爽鸠之为司冦务在择人臯陶之作士师期于致理【张鷟】贼曹尚书二曹论曰刘道真问薛令长在吴何官荅曰为吏部尚书问曰吴待吏部何如余曹荅曰并通髙选吏部特一时之俊刘曰晋魏以来俱尔独谓汉氏重贼曹为是吴晋重吏部为非薛君曰八座秩同班等其选并清宜同一揆若人才或多或少选例难精如不得已吏部职掌人物人物难明谓吴晋为得而君何是古而非今刘难曰今吏部非为能刋虚名举沉朴者故録以成人位处三署聼曹探卿论而用之耳无烦乎聪明贼曹职典刑狱刑狱难精是以尤重之荅曰今之贼曹不能聼声观色以别真伪县不能断谳之尚书也夫在狱者率小人在朝者率君子小人易检君子难精俱不得已吏部宜重贼曹宜轻也【华谭集】
　　美其贞正羊侃为都官尚书尚书令何敬容用事与之并省未尝防造左衞兰钦同侍宫宴词色少交侃于坐折之曰小子汝以铜鼓买朱异作父粲作兄何敢无宜适朱时在席后宦者张僧尝候侃侃曰我牀非阉人所坐竟不前之时论美其贞正【南史】
　　贞正息祅徐孝克陈祯明元年入为都官尚书自晋以来尚书官僚皆擕家属居省省在台城内下舍中门有阁道东西跨路通于朝堂其第一即都官省西抵阁道年代久逺多有鬼怪毎夜昏之际无故有声光或见人着衣冠从井中出须复没或门阁自然开闭居多死亡尚书确卒于此省孝克代确便即居之经两载祅变皆息时人咸以为贞正所致【上】
　　司刑隋初有都官尚书开皇三年改为刑部尚书唐龙朔三年改刑部尚书为司刑太常伯侍郎为少常伯武后改刑部为秋官天宝初改为宪部【通典】
　　覆狱歔欷刘祥道迁司刑太常伯毎覆大狱必歔欷累叹奏决之日为之再不食【唐书】
　　庭无留事李适之拜刑部尚书适之雅好賔友饮酒一斗不乱夜则宴赏昼决公务庭无留事【上】
　　不屈仙客崔隠甫防介自守以强正称为刑部尚书帝欲相之也牛仙客可与语卿常见否曰未也帝曰可见之隠甫终不诣他日又问对如初帝乃不用子弟或问故荅曰吾不以其人防易之也其材不逮中人可与之对耶賛曰挺之拒宰相不肯见李林甫崔隠甫违诏不屈牛仙客信刚者乎二人坐皆是不得相彼亦各申志也【唐书】
　　朝堂流涕泾师之乱关播与卢等从驾幸奉天既而卢白志贞赵賛等并贬黜播尚知政事中外然以为不可遂罢相改刑部尚书大臣伦等泣于朝曰宰相不能嘉猷翊賛以至今日而尚为尚书天下何由致理可痛心也闻者敬惮之【旧关韦传】
　　刑断减死栁公绰为刑部尚书京兆人有姑鞭妇致死者府断以偿死公绰议曰尊欧卑非闘且其子在以妻而戮其母非教也竟减死【唐书】
</div>
    <div class="pagination">
<a href="天中记_page94.html">上一页</a><span>...</span><a href="天中记_page90.html">90</a><a href="天中记_page91.html">91</a><a href="天中记_page92.html">92</a><a href="天中记_page93.html">93</a><a href="天中记_page94.html">94</a><span class="current-page">95</span><a href="天中记_page96.html">96</a><a href="天中记_page97.html">97</a><a href="天中记_page98.html">98</a><a href="天中记_page99.html">99</a><a href="天中记_page100.html">100</a><span>...</span><a href="天中记_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
