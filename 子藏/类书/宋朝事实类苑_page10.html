<!DOCTYPE html>
<html>
<head>
    <meta charset="UTF-8">
    <title>宋朝事实类苑 - 第 10 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋朝事实类苑 - 第 10 页/共 111 页</h1>
    <div class="content">　　王均、李顺之乱后，凡官于蜀者，多不挈家以行，至今成都知府犹有此禁。张咏知益州，单骑赴任，是时一府官属，惮张之严峻，莫敢蓄婢使者。张不欲绝人情，遂自置侍婢以侍巾帻，自此官属稍稍置姬侍矣。张在蜀四年，被召还阙，呼婢父母，出赀以嫁之，仍处女也。张在蜀，一日，有术士上谒，自言能煅汞为白金，张曰：『若能一火煅百两乎？』术士曰：『能之。』张即市汞百两俾煅，一火而成，不耗铢两。张叹曰：『若之术至矣，然此物不可用于私家。』立命工煅为一大香炉，凿其腹曰：『充大慈寺殿上公用』，寻送寺中。以酒榼遗术者而谢绝之，人伏其不欺也。 【东轩笔录。】 

　　二 

　　张乖崖性刚多躁，蜀中盛暑，食馄饨，顶巾之带屡垂于盌，手约之，颇烦，急取巾投器中，曰：『但请吃。』因舍 【玉壶下有『匕』字。】 而起。少年慷慨，学击剑，喜立奇节，谓友人曰：『张咏赖生明时，读典坟以自律，不尔则为何人耶，则为何人耶！』李顺之乱，益州大将王继恩、上官正辈，顿师逗遛不进，激 【玉壶上有『公』字。】 使行，盛陈供帐郊燕以饯之， 【玉壶下有『酒酣』二字。】 举爵谓军校曰：『尔曹蒙国厚恩，无以塞责，行当勉力平荡寇垒。』以手指其地曰：『若师老日旷，即尔辈死所也。』徐谓继恩曰：『朝廷始若许仆参后骑，岂至今日？醢贼以噉师久矣。』自是士气果振，获捷而还。 【见玉壶清话。】 

　　三 

　　初蜀新乱，张尚书至，公宇袭旧制，周列更铺凡数百所，公即日命罢之，人心大安。及代去，留一卷实封文字与僧正希白，且云：『候十年观此。』后十年，公薨于陈州，讣至，希白为公设大会斋，请知府凌谏议策发开所留文字，乃公画像，衣兎褐，系绦草裹，自为赞曰：『乖则违俗，崖不利物。乖崖之名，聊以表德，因号乖崖。』公遂画于天庆观仙游阁。又九曜院皆画公像，府衙之东南隅，又有祠堂，皆后人思公而为之也。初，蜀人虽知向学，而不乐仕宦。公察其有闻于乡者，得张及、李畋、张远，间召与语民间事，往往延入卧内，从容款曲。故公于民情，无不察者，三人佐之也。其后，三人者皆荐于朝，皆为员外郎，而蜀人寝多仕宦矣。每断事，有情轻法重，情重法轻者，必为判语，读以示之。蜀人镂版谓之戒民集，大底以敦风俗、笃孝义为本也。 【湘山野录。】 

　　四 

　　张乖崖未第时，尝游汤阴，县令赐束帛万钱，张实时负之于驴，与小僮驱而归。或谓曰：『此去遇夜道店，陂泽深奥，人烟疎阔，可俟徒伴偕行。』张曰：『秋夜矣，亲老未授衣，安敢少留邪？』但淬一短剑而去。行三十余里，日已晏，止一孤店，惟一翁洎二子。见咏来甚喜，密相谓曰：『今夜好个经纪。』张亦心动，窃闻之，因断柳枝若合拱者为一棓，置室中。店翁问曰：『持此何用？』张曰：『明日早行，聊为之备耳。』夜始分，翁命其子呼曰：『鸡已鸣，秀才可去矣。』张不答，即来推户。张先以坐床拒左扉，以手拒右扉。店夫既呼不应，即再三排闼，张忽退立，其人闪身踉蹡而入，张擿其首，毙之，曳入阃。少时，其次子又至，如前复杀之。及持剑视翁，方燎火爬痒，即断其首，老幼数人，并命于室。呼僮牵驴出门，乃纵火，行二十余里，始晓。后来者曰：『前店人失火，举家被焚。』 【出倦游录。】 

　　五 

　　故尚书张咏尝谓人曰：『吾牓中得人最慎重，有雅望，无如李文靖。深沉有德，镇服天下，无如王公。面折廷争，素有风采，无如寇公。当方面寄，则咏不敢辞。』 【名臣遗事。】 

　　○丁文简 

　　丁文简公尝言，举进士时，以制诰为贽卷。既而复自笑曰：『是不揆也。』然其后为知制诰翰林学士，参知政事，亦见其所存有素矣。初举人居乡，必以文卷投贽先进，自糊名，后寖衰。贾许公为御史中丞，又奏罢公卷，而士子之礼都亡矣。 【湘山野录。】 

　　二 

　　丁度，字公雅，开封府祥符人。祖顗，尽其家资聚书至八千卷，为大室以贮之。曰：『吾聚书多，虽不能读，必有好学者为吾子孙矣。』父逢吉，以医事真宗于藩邸，官至将作监丞，致仕。度以祀汾阴岁举服勤辞学第二人登科，解褐大理评事通判 【涑水下有『通州』二字。】 事，迁太子中允，直集贤院。今上即位，度上书请博延儒臣，劝讲道谊，增置谏官，切劘治体，垦辟荒莱，安集流庸， 【涑水作『窜』。】 以为州县殿最。章献皇后善之，迁太常博士，赐绯。俄出知湖州事，徙京西转运使，以祠部员外郎知制诰，迁翰林学士，久之，兼侍读学士，又加承旨，又兼端明殿学士。国朝故事：中书制民政，枢密专兵谋。及赵元昊逆命，朝廷事多，度建言：『古之号令，皆出于一。今二府分兵民之政，若错置异同，则下无适从，非为国体。』于是始诏：军旅重务，二府通议。度在两禁十五年，性宽厚，傥荡不修威仪，流辈多易之。上尝从容问度，用人资序与才器孰先？度对曰：『天下无事，则循守资叙。有事，则简拔才器。』上甚善之。会谏官有言度承闲求进者，上以度言谕执政，且曰：『度侍从十五年，而应对如是，不自为地，真淳厚长者也。』寻以度为工部侍郎、枢密副使，逾年，参知政事。顷之，卫士为变，事连宦官杨怀敏。枢密使夏竦言 【涑水下有『于』字。】 上，请使御史与宦官同于禁中鞠其狱，不可滋蔓，使反侧者不自安。度曰：『宿卫有变，事关社稷，此可忍，孰不可忍？』固请付外台穷治党与，自旦争至食时，上卒从竦议。未几，度求解政事。时初置紫宸殿学士，以度为之，起兼侍读学士。寻以紫宸称呼非宜，改为观文殿学士。后数年薨，赠吏部尚书，谥文简。度早丧妻，晚年学修养之术，常独居静室，左右给使，惟老卒一二人而已。 【见涑水纪闻。】 

　　○欧阳文忠公 

　　欧阳文忠公使辽，其主每择贵臣有学者押宴，非常例也。且 【渑录有『曰以』二字。】 公名重今代故耳。其为外夷敬伏如此也。 【涑水纪闻。此条今见渑水燕谈录卷二。】 

　　二 

　　欧阳文忠公自历官至为两府，凡有建明于上前，其词意坚确，持守不变，且勇于敢为，王荆公尝叹其可任大事。及荆公辅政，多所更张，而同列少与合者。是时，欧阳公罢参知政事，以观文殿学士知蔡州。荆公乃进之为宣徽使，判太原府，许朝觐，意在引之执政，以同新天下之政。而欧阳公惩濮邸之事，深畏多言，遂力辞恩命，继以请老而去。荆公深叹惜之。 【东轩笔录。】 

　　○太宗知人 

　　太宗时，贾黄中、宋白、李至、吕蒙正、苏易简五人，同时拜翰林学士承旨，扈蒙赠之以诗云：『五凤齐飞入翰林。』其后，吕蒙正为宰相，黄中、李至、苏易简皆至参知政事，宋白官至尚书，老于承旨，皆为名臣。 【庐陵集。今见归田录卷一。】 

　　○不信异端 

　　李司空家，累世不置佛堂，不畜内典经文。王似宗家，不然楮镪，祀其先人酒炙而已。 【杨文公谈苑。】 

　　宋朝事实类苑卷第九 

　　●宋朝事实类苑卷第十 

　　名臣事迹（三） 

　　◆名臣事迹（三） 

　　大官高寿者 
　　将相世家 
　　大臣奢俭不同 
　　贵门子弟 
　　陈恭公 
　　文潞公 
　　厕上读书 
　　张文定 
　　李文定 
　　宋郑公 
　　钱文僖 
　　郑毅夫 
　　唐质肃 
　　张文节 
　　杨文公 
　　刘温叟 
　　张邓公 
　　杜祁公 

　　○大官高寿者 

　　本朝大官，最享高年者凡三人，曰：退傅张公士逊、枢相张公升、少保赵公概，皆寿至八十六。又二人次之，曰：陈文惠公尧佐，至八十二；杜祁公衍，至八十一。又一人次之，曰：富文忠公弼，寿至八十。余皆不及焉。故文惠致政，以诗寄退傅曰：『青云岐路游将遍，白发光阴得最多。』盖谓是也。仁宗笃师傅，恩遇公特厚，致政后，每大朝会，常令缀两府班。公时已八十余，而拜跪轻利，仁宗悦，乃飞白『千岁』二字赐之。公遽进歌以谢，优诏褒答，此虽汉显宗之遇桓荣，不过是也。 【出青箱杂记。】 

　　○将相世家 

　　李密学浚与李昌武宗谔同宗同岁月，后一日而生。二人者，平生休戚惨舒，一与之同。及昌武死，浚亦后一日卒。昌武即司空昉第三子，在玉堂，真宗召公同丁晋公侍宴玉宸殿，上曰：『朕尝思国朝将相之家，世绪不坠，相惟李昉，将惟曹彬尔。闻卿家尤更雍睦有法。朕继二圣基业，亦如卿家保守门阀。』 【明钞本作『阀阅』。出东轩笔录。此条今见玉壶清话卷四。】 

　　○大臣奢俭不同 

　　邓州花蜡烛，名著天下，虽京师不能造。相传云是寇莱公烛法。公尝知邓州，而自少年富贵，不点油灯，尤好夜宴剧饮，虽寝室亦燃烛达旦。每罢官去，后人至官舍，见厕溷间烛泪在地，往往成堆。杜祁公为人清俭，在官未尝燃官烛，油灯一炷，荧然欲灭，与客相对，清谈而已。二公皆为名臣，而奢俭不同如此。然祁公寿考终吉，莱公晚有南迁之祸，遂殁不反，虽其不幸，亦可以为戒也。 【庐陵归田录。】 

　　○贵门子弟 

　　初，翰林学士彭乘不训子弟文学，参军范宗翰上启责之曰：『王氏之琪珪瓘，器尽璠玙；韩氏之综绛缜维，才皆经纬。非荫而得，由学而然。』谓王氏皆以玉为名，韩氏皆以系为名，故云：『璠玙经纬。』今之天下衣冠子弟，取高科者，唯王、韩二 【原作『一』，据明钞本改。】 族为盛，故世之人多举之以训子弟焉。 【名臣传。】 

　　○陈恭公 

　　陈恭公再罢政，判亳州，年六十九，遇生日，族子 【东轩作『亲族』。】 往往献老人星图以为寿。独其侄世修献范蠡游五湖图，且赞曰：『贤哉陶朱，霸越平吴，名遂身退，扁舟五湖。』恭公甚喜，即日上表纳节。明年，累表求退，遂以司徒致仕矣。 

　　二 

　　陈恭公事仁宗，两为相，悉心尽瘁，百度振举。然性严重，语言简直，与人少周旋，接宾客以至亲戚骨肉，未尝从容谈笑，尤靳恩泽，士大夫多怨之。唯仁宗尝曰：『不昧我者，惟陈执中耳。』及其终也，韩维、张洞谥之曰『荣灵』，仁宗特赐谥曰『恭』。薨后月余，夫人谢氏继卒，一子纔七岁。官葬日，门下之人，唯解宾王至墓所，世人嗟悼之。梅尧臣作挽词两首，具载其事，曰：『位至三公有，恩加锡谥无。再调金铉鼎，屡刻玉麟符。已叹鸾同穴，还悲凤少雏。拥涂看卤簿，谁为毕三虞？』『公在中书日，朝廷百事崇。 【东轩作『丛』。】 王官多不喜，天子以为忠。富贵人间有，恩荣没后 【活字本作『更』。】 隆，若非笳鼓咽，寂寞奈秋风。』 【并见东轩笔录。】 

　　○文潞公 

　　至和初，陈恭公罢， 【归田录有『相而』二字。】 并用文、富二公彦博、富弼正衙。宣麻之际，上遣小黄门，密于百官班中听其论议，而二公久有人望，一旦复用，朝士往往相贺。黄门具 【原误作『且』，据明钞本及归田录改。】 奏，上大悦。余时为学士，后数日，奏事垂拱，上问新除彦博等，外议如何？余以朝士相贺为对。上曰：『古之人君，用人或以梦卜，苟不知人，当从人望，梦卜岂足凭耶？』故余作文公批答云：『永惟商周之所记，至以梦卜而求贤，孰若用搢绅之公言，从中外之人望』者，具述上语也。 【庐陵居士集。今见归田录卷一。】  

　　二 

　　文彦博知永兴军，起居舍人毋湜，鄠人也。至和中，湜上言，陕西铁钱不便于民，乞一切废之。朝廷虽不从，其乡人多知之，争以铁钱买者，不肯受，长安为之乱，民多闭肆。僚属请禁之，彦博曰：『如此，是愈使惑扰也。』召丝绢行人，出其家缣帛数百疋，使卖之，曰：『纳其直，尽以铁钱，勿以铜钱也。』于是众晓然知铁钱不废，市肆复安。 【见涑水纪闻。】 
</div>
    <div class="pagination">
<a href="宋朝事实类苑_page9.html">上一页</a><span>...</span><a href="宋朝事实类苑_page5.html">5</a><a href="宋朝事实类苑_page6.html">6</a><a href="宋朝事实类苑_page7.html">7</a><a href="宋朝事实类苑_page8.html">8</a><a href="宋朝事实类苑_page9.html">9</a><span class="current-page">10</span><a href="宋朝事实类苑_page11.html">11</a><a href="宋朝事实类苑_page12.html">12</a><a href="宋朝事实类苑_page13.html">13</a><a href="宋朝事实类苑_page14.html">14</a><a href="宋朝事实类苑_page15.html">15</a><span>...</span><a href="宋朝事实类苑_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
