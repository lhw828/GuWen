<!DOCTYPE html>
<html>
<head>
    <meta charset="UTF-8">
    <title>图书编 - 第 34 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 34 页/共 220 页</h1>
    <div class="content">　　钦定四库全书
　　图书编卷十四
　　明　章潢　撰
　　学论语叙
　　论语二十篇杂记圣门师弟子问答语何博哉谈圣学者有云一贯尔己似无以博为也然孔子尝欲无言因赐疑何述乃曰天何言哉四时行焉百物生焉是声臭俱无而时行物生此天之所以于穆不已也不厌不倦而无行不与此孔子所以无隐也与言终日而无言不悦此囘之所以如愚也如此则知随其问仁问知问政问孝而语之孰非因材而笃之意哉茍不能于并育并行窥其敦化川流之蕴而止求一于于穆之防其何以识天何以识孔子也噫时刻皆天行也纎物皆天生也一作止语黙皆圣徳之着也虽谓论语二十篇一以贯之可矣合二十篇而蔽以一言曰学而时习之亦可矣若夫发愤竭才下学上达则存乎其人























　　子罕第九　子张第十九　不与齐鲁语同乡党第十　尧曰第二十
　　程子曰论语之书成于有子曾子之门故其书独二子以子称
　　程子曰读论语有读了全无事者有读了后其中得一两句喜者有读了后知好之者有读了后直有不知手之舞之足之蹈之者
　　程子曰今人不防读书如读论语未读时是此等人读了后又只是此等人便是不曾读
　　程子曰頥自十七八读论语当时已晓文义之美愈久但觉意味深长
　　尝读鲁论而求吾孔氏之所以为学者矣盖夫孔氏之教其徒也一则曰仁二则曰仁当时学者之学于孔氏也一则曰求仁二则曰求仁是故立而立人达而达人者语其体一克己复礼主敬行恕参前而倚衡者语其方也博学审问慎思明辩笃行者语其功也一贯者语其约也天下归仁者语其大也择善者择乎此也固执者固执乎此也造次于是颠沛于是者语其不息乎此也曾子之一日三省志乎此而省也子路之乐与物共志乎此而共也顔子之无伐善施劳志乎此而无伐施也呜呼圣门之相授受者如此然则圣人之学其至易而至简者果在是耶抑不在是耶故夫子尝曰仁逺乎哉我欲仁斯仁至矣又曰茍志于仁矣无恶也今之为圣人者其果求诸圣人矣乎
　　孔子以一人缵绪干圣立极万世岂有他术哉惟其学焉而已矣一则曰我学不厌一则曰下学上达而且以好学自许也所以论语二十篇首揭学而时习一语以开万世作圣之防而学之一字得非孔门之至要者哉试由论语以求孔子盖自十五以至七十从心不逾矩虽以仰钻瞻忽之囘尚欲从末由而究其所以惟发愤忘食乐以忘忧不知老之将至于以满其志学之分量云耳然其学也果多学而识之欤一以贯之仁而已矣即大学所谓明明徳亲民止至善是也今之颂大成赞天纵者咸谓其祖述宪章上律下袭问官问礼好古敏求夫子焉不学也孰知孔子不以忠信自足不以生知自居惟躬行未得以自歉徳不修学不讲以为忧毎云我未能焉何有于我所以亹亹然终日不食终夜不寝而不敢不勉惟时习此学焉已矣古今之勤学孰有如孔子者哉然己欲立而立人己欲达而达人老者安朋友信少者懐乃其仁爱天下之心也终身汲汲皇皇欲满其志学之分量者满此欲立欲达老安少懐之心也使得邦家而理之朞月而可三年有成绥来动和之化可以计岁月而责成效矣奈何鳯鸟不至河图不出天下莫我知也虽问津辙环若求亡子于道路而畏于匡要于宋絶粮于陈蔡至叔孙毁于朝微生讥其佞而楚狂接舆且有鳯衰之叹矣斯时也若可以已也犹然南子可以见阳贷可与言公山弗扰与佛肸召可以徃此其心岂徒以至坚至白者在我欲自试于磨湼而不为匏系焉者哉鸟兽不可与同群吾非斯人之徒与而谁与故仕以行义欲以有道易无道者自不容己也知其不可而为之虽晨门亦谅其心矣但仁爱天下之心固无穷也然卫灵齐景季桓子一有不合明日遂行仕止久速则惟其时而已矣所以用行舍藏我无所与疏食水饮乐在其中凡陋巷之囘舞雩之防皆可与共此学也故在陈之叹惟属于吾党之小子观其进互乡戒阙党孺悲有教无类孰非仁爱斯人之心乎虽然孔子果因道既不行然后有四教之陈四科之设乎盖诸贤相从未尝一日离也车不停骖固欲行义以达道而聨属天下之英才以大明此学启愤发悱实未尝一日废是以訚訚侃侃乐于洙泗之濵不特四勿一贯各得其心学之传也随羣弟子问仁问孝问政莫不因才造就而被之以时雨之化此其立达之心虽不能尽遂而心学一脉亦赖诸贤以传之于无穷文未丧天道不坠地万世其永赖矣可见尧舜禹汤文武以是学而作之君臯陶益稷伊傅周召以是学而作之相孔子以是学而作之师而春秋以下凡为君为相者得其学则治失其学则乱孔子以匹夫而师万世者非学而何哉要之仁一也学在斯教即在于斯也夫子不可及固犹天不可阶而升然四时行百物生莫非天也天虽不言而即时与物以观天斯可以黙识其于穆不已之蕴学不厌教不倦夫子一天也夫子虽不可及而即学与教以求夫子亦可以黙识其与天并运之心后人特患无作圣之志耳有能一日用其力于仁矣乎我未见力不足者况鲁论所记载其无行不与循循善诱具在也否则人人读此论语程子谓读了后又只是此等人便是不曾读反观宁无愧哉
　　论语大防
　　问子谓学习为论语二十篇要防信然矣谓学不尽于一字之训释何欤曰读论语且不必证他经书即二十篇中反覆防绎亦见非一字可训何也学之为言效也皆是也未足以尽其义也孔子自十五志学观其终身进步而立不惑知天命耳顺不逾矩何一而非学哉未易窥也然曰汝以予为多学而识与予一以贯之学识贵乎约矣多闻择善多见而识亦未尝不博也吾尝终日不食终夜不寝以思无益固为之不厌矣君子有九思学而不思则罔亦未尝不思也行有余力则以学文若不专于行矣文莫犹人躬行未得谓不重夫行也可乎天何言哉予欲无言言若可废矣有徳者必有言吾与囘言终日谓不重夫言也可乎好仁好知好信好直刚勇茍不好学则有蔽矣使徳之不修徒曰学之不讲是吾忧也可乎学诗学礼学易学韶咸有益于得矣使博学于文不能约之以礼欲其弗畔于道也得乎君子病无能焉固天纵之将圣又多能矣何为又云君子多乎哉不多也生而知之者上也盖有不知而作我无是矣何为又云吾有知乎哉无知也黙而识之下学上达谓学非觉也可乎敏事慎言就正有道即以好学许之恐不専在于觉矣好古敏求见贤思齐谓学非效也可乎囘也不迁怒不贰过则以好学许之恐不専事夫效矣故子贡曰夫子焉不学而亦何尝师之有是学也果可以一字一义训释之否耶是故欲学孔子之学必真知孔子之大学而后可或曰夫子之学信大学矣学者即欲学孔子之学多见其不知量也噫后学各因其资之所近才力之所及于以自成其学可也若愿学孔子欲执一废百反曰孔子不可学谓之叛孔非欤
　　问圣学必有宗也观诸贤皆问仁果圣门必以求仁为宗乎曰玩其篇章次第首云学习即次以孝弟为仁之本又次以巧言令色鲜仁则谓仁为圣门学脉此亦可征况真知为仁之本在孝弟鲜仁之害在巧言令色而仁亦过半矣问圣门髙弟无逾顔子固夫子独以克复传之其余诸子不过各以资之所近者语之耳后学为仁安敢遽希克复之乾道乎曰仁一而已矣圣门如顔渊仲弓司马牛樊迟子贡子张皆问仁而夫子教之谓非因人而施不可也后儒遂因各贤之造诣疑圣教有偏全小大之殊使果有偏全小大之殊则仁亦参差不齐矣如克己复礼信乎全而大也非顔子不能也出门如见大賔使民如承大祭己所不欲勿施于人时时处处是此一防如见如祭勿施之心尚与克复者异乎顔渊仲弓信能请事斯语牛也疑讱言不足以尽仁视囘雍霄壤矣向使因讱言一语而能以三隅反则非礼勿视勿听勿动者不已涵畜于讱言之中乎樊迟三问夫子三答之如以其言而已矣则将以何者为终身之依防也然在居处则为恭在执事则为敬在与人则为忠非即爱人之仁乎夷狄不可弃非即先难后获之功乎谓诸子领畧圣教各有不齐则可谓圣人教诸子有偏全大小则不可以语仁矣
　　仁人也人而不仁不可以为人也何近儒谈万物一体之仁者不假修证色色具在征之圣门祗见其不足据也是故将以仁为难欤一日克己复礼天下归仁有能一日用力于仁未见力不足者将以为易欤何为罕言仁而谓若圣与仁则吾岂敢将以为近也仁以为己任不亦重乎死而后已不亦逺乎将以为逺也仁逺乎哉我欲仁斯仁至矣茍志于仁无恶也将以为人心之固有而不待求欤君子无终食之违造次颠沛必于是虽之夷狄不可弃也将以为求之方寸而足欤凡视听言动居处执事与人交以及出门使民能行五者于天下皆是也将谓取足于己而已乎君子以友辅仁事其大夫之贤者友其士之仁者皆仁之资也将谓其必借于人乎当仁不让于师己欲立而立人己欲达而达人己所不欲勿施于人为人由己而由人乎哉将谓如伯夷叔齐欲仁即得仁乎然诸贤如由求赤雍与宪之克伐怨欲不行者何为皆未知其仁将谓此心洁净即是仁体如微箕比干同一仁乎令尹子文陈文子止得称为忠清皆未知焉得仁也且三月不违囘之外无闻焉其余日月至焉已矣而堂堂乎张也且难与并为仁也于此会而通之神而明之仁其庶几矣
　　圣人仁爱天下老安少懐之心无日不贯彻流通于斯民曰吾非斯人之徒与而谁与天下有道丘不与易也所以周流辙环栖栖于鲁卫宋陈齐蔡荆楚不遑宁处如晨门荷蒉楚狂沮溺莫不识其心不曰有心哉击磬乎则曰是知其不可而为之者与不曰是知津矣则曰鳯兮鳯兮何徳之衰故请讨正名欲徃公山佛肸之召此其心盖可识矣其如当时君相不获一遇何乃于鲁于齐于卫皆明日遂行逮絶粮于陈遭桓魋于卫叔孙武叔毁于朝俾绥来动和之化虽三月而可朞年有成者卒不得一试于邦家乃欲居夷浮海道大莫容一至此极故不得已有归与之叹訚訚侃侃囘琴防瑟日侍其侧洙泗之濵卒以衍道脉于无穷孰非仁天下之心哉噫求仁者迹夫子之素履可以识仁矣何也夫子浑身一仁体故以天下为一家中国为一人万世万物为一体也大学曰古之欲明明徳于天下非孔子而谁茍有志于仁而不求仁于孔子之身以为学习之准乃守一见一説以谈仁之理抑末矣
　　问学以淑己教以淑人其理一也学以求仁为宗而教之所施何以见其仁爱之心曰不厌不倦无行不与非仁而何特因人异施莫觉其立达之无方耳如赐因论学悟诗商因论诗悟礼均许其可与言诗是与其进者仁之也求也退故进之由也兼人故退之一进一退非仁之乎师也过商也不及而均约之以中非仁之乎冉子之与过于惠原宪之辞过于亷而均裁之以义非仁之乎不忮不求由也终身诵之则曰是道也何足以臧未尝不进由也而求也无乃尔是过与何尝不退求哉子贡方人曰夫我则不暇亦退之也狂者进取乃曰吾与防也又因其进而进之矣他如小樊迟之稼圃矣又示之以大人之学忍宰予之短丧矣又启之以三年之懐警昼寝攻聚敛戒阙党进互乡瑟晓孺悲杖叩原壤无非此意推而广之凡问仁问孝问政同而答则人人殊在当时若各因一时之事机在后世实为不易之典则无非其仁爱所寄也又问囘之约参之一得非其一定之教乎曰圣人变动不居不可为典要盖参也省身实践惧其滞于有也故示之以一贯而一唯之外浑然内外之都忘囘也仰钻瞻忽惧其沦于无也故诱之以博约而卓尔之余脱然隐显之俱化圣教造就人才如化工陶镕品彚莫测其所自而仁爱实无穷焉岂如后人单提片言以立教便谓之一谓之约者所可伦哉夫子学不厌处即是教不倦处故无行而不与二三子者是丘也谓夫子有文行忠信之四教则可谓其止此四教则不可谓羣贤所造有徳行言语政事文学之四科则可谓夫子设此四科以造就羣贤则不可所以语上语下虽不同有教无类则一也虽然主忠信一言则尤为圣门所吃
　　孔门以顔子为最故称贤称好学祗归诸顔子及其死曰天丧予后人遂谓顔子絶徳非人所可几及迨稽其素仁曰不违乐曰不改怒曰不迁岂无怒哉过曰不贰岂无过哉空曰庶乎屡空岂空空哉犯曰不校未尝无犯也善曰无伐劳曰无施亦自愿其如此也岂顔子必不可学哉且曰顔子死圣人之学不传及究其所以不传者则谓其堕体黜聪心斋坐忘人莫能窥其窈防恍惚之秘宻也然亦曷为不载诸二十篇哉尝观曾子称其虚止云实若虚非致虚极之谓也称其无止云有若无非宗无相之谓也博文约礼欲罢而不能克己复礼请事于视听言动何有于虚室生白之谓哉虽孔子予欲无言特以儆子贡耳于囘则曰语之不惰曰与言终日曰于吾言无所不悦何为谆谆循循而囘也拳拳服膺勿失哉然则谓顔子絶徳不传者不求之论语此圣学所以絶而不传哉
　　孔门惟曾子独得其宗谓其唯一贯之传也但既得其宗宜如后人日逐语言惟敷衍一贯可矣所云三省吾身或在未唯之先然临终啓手啓足又惟三贵之叮咛何也听执烛童子之言而易箦何异三省之宻乎且当时方唯于一呼之顷未几出答门人即曰夫子之道忠恕而已矣又何为便异于一贯之语乎然参竟以鲁得之注云鲁钝也故以椎鲁视曾子矣考史记孔子没时曾子年方二十七耳则其唯一贯必在数载之前谓之迟钝可乎盖参本笃实之人观其平日自治诚切如十目所视十手所指无时无处而非慎独之功所以任重道逺死而后已无徃非忠恕诚实之所在又何徃而非慎独一贯之防哉又岂如后之传宗防者言言必一贯云乎哉
　　仲尼发愤顔子竭才曾子死而后已此正是圣门学脉所系后人不能希圣希贤病正坐此
　　圣学之全固揭之首章矣并玩志道据徳依仁游艺修徳讲学徙义改过共学适道与立与权知及仁守庄莅动礼知之好之乐之可见学有全功不可阙功有渐次不可紊也
　　欲恶人之情也富贵贫贱人之遇也圣人与众人同而为学之机实决于此故懐居不可以为士耻恶衣食不可与议道而不求安饱能敏慎就正便谓之好学又曰富而可求也虽执鞭之士吾亦为之如不可求从吾所好曰不义而富且贵于我如浮云至以喻义喻利判决君子小人亦甚切矣噫仲尼大圣也疏食曲肱乐在其中顔渊大贤也箪瓢陋巷不改其乐然则志孔顔之学尚可以温饱累其心哉
　　夫子盛徳固难形容只温良恭俭让五字描写圣真令万世如见并观燕居申申夭夭乡党恂恂似不能言宗庙朝廷便便惟谨之类可见浑身是道也奚必言言博约语语一贯然后为传道哉
　　圣人之学性学也人只见论语言性者一便以为性非上智不足与语又谓性相近此兼气质言故有美恶不齐而性善之防几不明于孔门矣观孔子系易谓继善成性后人却云与论语不同姑置勿论如人之生也直斯民也三代直道而行者也曾谓直亦美恶不齐乎仁义礼知性也孔门以仁立教曰茍志于仁矣无恶也曾谓仁亦有美恶不齐乎若谓仁同性善则性不可以美恶言也彰彰矣是故观仁可以知性观孔子教人之求仁则知孔门教人之尽性也论语中所记多是面相授受忠告善道辞简意尽盖平日圣徳既已服其心当时诚意柔顔温辞和气又足以启其信要皆以无厚入有间而不觉其入之深焉真是法言不容不从而改巽言不容不悦而绎虽羣贤之辞亦自与他书所记载者迥别曰游于圣人之门难为言他书义理虽邃宻尚有可以着精神思虑处惟论语一书初读之似觉日用平常布帛菽粟人人不可缺者潜心久之才见得如天地包含徧覆声色象貌充塞太虚成大成小各正性命意似化育之神卒莫得而形容之矣然玩味愈久其意味愈觉隽永一草一虫莫非造化之全功一字一语莫非圣门之全学导翕河涉长江者尚可遡流穷源而假舟航以泛溟渤终莫覩其涯涘渊渊浩浩何所容其测识哉
　　论语
　　孔子其天乎论语二十篇其诸天之时行物生所散见乎何也圣神功化若未易窥测而不出乎庸言庸行之间故曰吾无隐乎尔吾无行而不与二三子者是丘也即其首揭学习一语启迪万世要亦夫子自道也盖自志学以至从心终生发愤不厌不倦无非求满此志学之分量耳但学之宗防不越求仁何论语记载若此其不齐乎自今观之孔子非多学而识也信然矣学诗学礼学易学文好古敏求乃谆谆以此为训而子贡亦谓其焉不学者非欺我也故教一也曰有教无类足矣然博文约礼启愤发悱教固多术而进求退由且因人异施焉政一也曰为政以徳足矣然节用爱人尊美屏恶政固多端而赐达求艺且因人异用焉同一问孝也如无违疾忧敬养色难孝可一端尽乎同一问政也如先劳无倦兵食民信政可一端尽乎至同一问仁克复一语若足以尽为仁之要矣然不特敬恕讱言问答异即樊迟一人三问三答不可为典要有如此况己欲立也即欲立人己欲达也即欲达人既直指仁者之心体己不欲也即勿施于人又详示学者之真功此无他言教若人人殊随物曲成人则一也如一火散为千灯异照同明一水流灌百川殊共海所以赐也滞于守一承其教即悟诗意之无穷商也拘于见一承其教即悟执礼之有本囘也仰钻涉于无诱之以博约而卓然有真见参也省身泥于有启之以一贯而唯然无方体悦开与防化雨及时老安少懐物各得所无行不与兹可槩见矣岂独言教为然哉试从孔子所自躬行者观之仕以行义固欲以有道易无道至辙环问津畏匡要宋絶粮陈蔡叔孙毁于朝接舆沮溺讥刺于田野斯时也若可以已也犹南子可见阳货可与言公山弗扰佛肸召可徃此其心何心也鸟兽不可同羣非斯人之徒与而谁与此其仁爱天下之心浩浩乎一天之时行不息物生不穷也然卫灵齐景季桓子一有不合明日遂行犹之乾道变化孰得而测之哉可见周流列国固期明良之一遇而乐得英才以教育之洙泗之濵訚訚侃侃俾千古道脉迄今不坠虽未得绥动乎春秋之邦家然宗庙百官之富美万代如见者以有论语在也所以四科并列四教错陈道固不越乎日用常行而人皆可为尧舜亹亹乎聨属四海九州为一体会通百千万载为一时孰非孔子求仁一脉以诏诰于无穷哉是故天不可窥也即其运行时物者固可测其无言之蕴孔子不可作矣即其散见论语者亦可窥其无隐之精然则学孔子之学者一宗乎论语之所记载不特下学上达之法程有可依据虽各举一言以服膺亦可入道庶不至躭空寂泥词章举一废百如异端之流弊也虽然他书纵隐防秘宻凡頴慧之士尚可以智见测度自谓妙悟神解独论语一书真所谓淡而不厌简而文温而理彻上彻下纵于圣学有深造者终不能一一与之相当此论语所以难学也噫人人读此论语程子谓读了后又只是此等人便是不曾读反观以为何如
　　学习
　　论语二十篇具载孔子诲门弟子及对当时国君大夫何循循善诱哉今读其书欲会通其指归如入孝出弟诗书执礼文行忠信无一非教荡荡乎莫得而名之矣后人欲执泥一説标为圣门宗防何异于日星露雷各指一以名天道哉但圣道大不可窥其因材而笃之教又不可测譬卢扁之门诸病者羣聚乞医鍼砭所施动中膏肓片咀所投顿愈痿痹凡起死囘生靡不药之为全人焉虽圣神功巧不可名状幸而穴法良方与脉决并存乃活人心之所寄也论语所载孰非孔子之方脉哉医必有活人心始可语良医而学之一字乃孔子顶门针法也故首揭示人只在学习得非一书大防之所关乎茍读其书遵其教而学之防意且未了彻则与圣学异趋者有之矣不知论语所寄乃圣门全学特不可各执一説以训释之也何也学者肇于説命大发明于孔门后儒训释祖学于古训者则曰学之为言效也然称顔囘好学乃在不迁怒不贰过效岂足以尽之乎因谐声转注者则曰学之为言觉也然言君子好学乃在敏事慎言觉岂足以尽之乎据为之不厌者则曰学即躬行是也然夫子焉不学而博学于文好古敏求为岂足以尽之乎至谓离经辩志以博文强记为学者取证于何必读书然后为学之语是谓诵读非学不可也学易学诗学礼学道又岂诵读云乎哉可见学之所包者广未可专以一字一义偏言之也学之义不明况好学乎所好不在乎学则虽仁知信直勇刚俱各有蔽况所学一偏效则模做格式觉则寂照圆通为则砥砺行检记诵则训诂辞章各就所见以求进益使圣学之全不见于后世者职此故也欲学圣人之全学者恶可于论语开卷第一义而忽之哉然亦不必他求也本诸身心性命合前诸义而防通之大义可黙识矣习之义云何尝读易六十四卦文王独于坎曰习坎周爻孔彖皆因之盖水之习于坎也自古迄今逝者如斯盈科放海不舍昼夜是他物之习也尚有息时惟水之习也无一时息观之习坎时习之义了然矣大象曰君子以常徳行习教事常习时习意也兑之大象曰君子以朋友讲习是习亦泽水取象兑说也观之水淫溢浃洽活泼动荡无时不习即无时不悦学习而悦亦可得意于象外矣何待习熟然后悦乎况兑悦在乎朋友之讲习则朋来而乐不待言矣可见如此而学即如此而习体天行健自强不息故悦乐在我又何待于人之知不知为欣戚哉此其所以为君子也百川学海而至于海者惟在时习之不已君子之学犹是也或曰时之义果无间断如禹之惜隂抑善变通如巽以行权耶曰皆是也天之运也积十二时以成日积四时以成岁惟其无间断是以常变通也君子之时中也惟时时此未发之中而不离须防则喜怒哀乐皆中节而时措时出在其中矣盍于孔子观之自十五志学以至七十从心曰发愤忘食曰学而不厌无非及时进脩之意则是学而时习乃其所自道焉所以与时偕行而为圣之时者此也然则学岂无其要哉详玩论语二十篇殆不越乎求仁而已矣人心生生之机本无一时间断学者学此习者习此悦者悦此故其篇章次以孝弟为仁之本又次以巧言令色鲜仁皆有深意存焉则凡各篇散见固皆圣神功巧之玅用而欲立欲达老安少懐实不外乎活人心之真脉诀也信乎论语一书惟在学习説三字而孔门学脉不外求仁一言志学
　　孔子万世师也志圣学者必师孔子而孔子之学何学乎观其由十五以至七十自述志学而立不惑知命耳顺不逾矩若后世年谱然其终身忘食忘忧不厌不倦亦若可想见矣但其散见于论语所记録者曾未见有希竒越常可喜可愕为古今之絶徳何哉然不如丘之好学乃其所自道焉不过曰好古敏求躬行未得且以脩徳讲学徙义改过未能为己忧自言所志亦不过曰老安少懐朋友信而已矣其在乡也不过恂恂似不能言其在宗庙朝廷也不过便便惟谨其接人也不过无众寡无小大无敢慢见衰冕与瞽者虽少必作过之必趋其日用常行不过食不语寝不言食不厌精脍不厌细红紫不以为防服而已矣至事公卿父兄丧事不敢不勉不为酒困则曰何有于我仁不忧智不惑勇不惧则曰丘未之能然则圣人之学所以师万世者果安在乎况以此而为之不厌即以此而诲人不倦其教不过文行忠信而已其雅言不过诗书执礼而已其训弟子不过孝弟谨信爱众亲仁而已问孝不过曰色难敬养问政不过曰足食足兵若仁则圣学所宗也曰志即无恶曰欲仁即仁至曰有能一日用其力于仁矣乎未见力不足者所以羣弟子问仁不曰讱言则曰居处恭执事敬与人忠而已后人乃云此特其浅浅者然出门如见大賔使民如承大祭亦何尝离邦家也犹云此非其至者然一日克已复礼天下归仁亦何尝离乎视听言动也自今观之将谓其家庭有异闻乎闻诗闻礼已矣故孝友即为政也将谓其及门有异教乎启愤发悱本有教无类也是故虽曰无知未尝不叩竭两端虽曰君子不多未尝不多闻多见虽曰无可无不可未尝不用行舍藏虽曰知我其天未尝不下学上达信乎无行不与人人可以与知而与能也然此自后学揣度圣人或不足以窥其防乎观其称君子好学不出乎敏事慎言称顔囘好学以告其国君大夫亦惟在不迁怒贰过实实可信矣况及门三千速肖者七十徳行言语政事文学纵如闵冉之俦尚无与于圣学之传焉至称天丧予独归顔囘囘之竭才卓尔初不越乎博文约礼而乐虽超乎箪瓢之外然无所不悦未尝不由于终日之与言也囘之亚参独得其宗以其有一贯之唯也又只曰夫子之道忠恕而已矣则未悟之前功勤三省何启手启足之时尚惓惓于三贵乎哉其他如商之起予不离乎诗礼防之可与不离乎春风咏歌虽语师以参前倚衡之见不离乎忠信笃敬虽语赐以无言之天不离乎时行物生故赐称夫子无常师亦未尝不自识大识小之贤者而学之也然则圣人之学果安在乎论语二十篇果皆圣人粗迹而未足以记其蕴奥乎何为圣学皆不离伦物言行之显卒无希竒越常者如异教浸淫人心而莫之解也噫夫子尝自言之矣索隐行怪后世有述焉吾弗为之矣君子遵道而行半途而废吾弗能已矣君子依乎中庸遯世不见知而不悔惟圣者能之于此真信不疑圣人志学宗谱昭然尽发泄于论语各篇章者当不待辩説矣虽然世之习举子业者莫不曰志学即志乎不逾矩之学也诚哉是言也圣人一言一动载在论语者孰非其心矩之显示乎然则志圣人之学者必师孔子又有出于心矩之外者乎奈何聪頴之士悦怪贪竒忽迩慕逺效异教单提直指标一说以为秘藏捷径不可以能智求不可以思议尽不可以修证得不可以权贵显自赞无上妙道世所希有虽举一废百勿恤焉又何怪其视论语记録悉学究之常谈哉噫士真矢志圣学而矩在吾心且幸而论语具存也异教恶得而惑之周监二代
　　四海风俗美恶一朝政治汚隆系大君所尚何如而创业之君尤一代好尚之根源也好尚不齐大畧不过文质两端已尔虽曰文犹质也质犹文也二者不可偏废也但无文之质不失其为质无质之文则不可以为文故与其文有余质不足莫若文不足而质有余也况质则浑朴非人情所喜故人君欲敦笃俭约为天下先犹日见其不足也若文则侈靡华丽乃人情所争好不待倡导祗日见其有余矣盍自天地开辟以来观其变态之渐乎洪荒之世纯乎质也帝王代兴风气日开耕稼兴而饮茹毛血者不复见矣簠簋兴而污樽坏饮者不复见矣书契兴而结防纪事者不复见矣由羲黄而唐虞而夏商而成周吾见质之日趋于文犹江河之日趋于海虽欲挽而止之不可得也何后儒因孔子谓周监二代郁郁乎文哉遂有周尚文之説因孔子谓殷因夏礼周因殷礼遂以所因谓三纲五常所损益谓忠质文三统即如夏建寅商建子周建丑改时改月已于春王正月详辨之矣若夏尚忠商尚质周尚文其果然哉自后世品题三代犹可説也谓禹汤文武有心以尚之则非矣何也粉饰日增谓能修上世之不足而务求前人之所未完以为成功而不知其不若使上世之质未散而前人之朴常在也况世道愈趋愈下虽后代创业之主未有不欲挽侈靡之习以还之浑厚者厥后毎毎以文而灭质也三代君相皆圣人也独见不及此以各审所尚乎桀为琼宫瑶台纣作竒技淫巧俱以文彩靡丽竭民脂膏自取灭亡乃谓忠之敝愚质之敝野何指而云然也书曰缵禹旧服曰反商政政由旧亦未闻其救忠以质救质以文也即如武王胜殷未及下车封黄帝尧舜后下车封王子墓释箕子囚表商容闾凡此莫非崇尚忠厚质朴岂假此润色太平而济其质之不及哉可见忠质文迭尚虽载在礼经不过因孔子赞周文郁郁故牵合傅会之耳不然孔子从周从其文也先进之后反欲从夏商野人之陋与武周尚文之辨只此可以决之矣
　　一贯
　　古今言道统者尧以执中传之舜孔以一贯传之曾先圣后圣无间然也欲求一贯之防盍求诸执中之传乎子思子本家学作为中庸曰喜怒哀乐未发谓之中发而皆中节谓之和中也者天下之大本也和也者天下之达道也又曰君子之中庸也君子而时中惟时时此未发之中而大本立焉则溥博渊泉时措时出莫非太和之流行莫非此率性之道而达之天下沛如矣一即中也中即未发也虞廷孔门岂二道哉且大学乃曾子传自孔门者也明徳亲民止至善而要在知止知止则定静安虑得凡天下国家身心意知物一以贯之矣知止非即一贯执中之防乎所以戒慎于不覩不闻斯目善天下之色耳善天下之声天聪天明所自出也敬信于不言不动斯言而世为天下法行而世为天下则声律身度所自来也君子多乎哉不多也无能而无不能也吾有知乎哉无知也无知而无不知也易无思无为也寂然不动感而遂通天下之故也为物不贰则其生物不测天地此一贯也故曰维天之命于穆不已此天之所以为天也不识不知顺帝之则圣人此一贯也故曰于乎不显文王之徳之纯此文王之所以为文也天何言哉四时行焉百物生焉天何言哉其所以时行物生者亦何言之所能尽哉天下何思何虑天下同归而殊涂一致而百虑天下何思何虑其所以同归一致者亦何所容其思虑哉故曰天地之常以其心普万物而无心圣人之常以其情顺万事而无情也广引博证所谓一贯所谓执中不可以会通而黙识之哉或曰参唯一贯矣乃以忠恕尽夫子之道果以近易者晓门人欤盖道无逺近难易而杂以有我之私者二之也中心为忠如心为恕惟中心无为浑然未发之体一切如心以行之即所谓己所不欲勿施于人则直下人我一体己私尽融推之天下何徃不达而道岂有余蕴哉或又曰舜于执中之外益之以危防精一曾子一贯之外易之以忠恕何欤盖道本中也本一也然而无定在无定名也舜曾恐人求之幽深逺故危防精一忠恕之言无非欲人反求诸身心而近里着已有所持循以为功也若执言诠则人人殊矣孔之一即异乎尧之中矣孰知盘随山移而针则有定舟随水转而舵则常操使操舵用针者无活法焉则执中无权执一贼道可胜言哉虽然尧以执中传之舜舜传之禹孔以一贯语乎参又语乎赐道固得人而后传也不知其语舜禹语曾赐正所以教万世无穷也但自生民以来前而唐虞羣圣人都俞吁咈协恭和衷相与警惕于朝堂之上此一时也君臣即师友也继而春秋羣圣贤考徳问业义重聚乐相与切琢于洙泗之濵此一时也师友即君臣也其间如汤尹文武周召翕然唐虞之休风如周程张邵朱陆宛乎孔氏之家法不如此而望其徳业之相成圣学之大昌未之有也是故有志圣学而执中一贯其道脉如故也在天在田圣作物覩声应气求云龙风虎不有旷世相传者在乎
　　发愤
　　自吾人之视圣人也从容中道浑然纯一而不已自圣人自视则常若不及歉然望道未见之心也惟圣不自圣常若望道而未之见此所以纯一不已而为天下之至圣乎何也道无穷学无穷圣人之心与之俱无穷也盍观诸天乎天行一昼夜周三百六十五度自混沌初辟以来运行无一息停惟健故也圣人体天行健所以自强不息发愤忘食乐以忘忧不知老之将至也圣人其天乎愤非他也即人心勃然之生机也乐非他也即生机之欣欣畅达不能自已也人人有此愤机特不能自开发尔不然何为以不善名之即艴然变色也或偶一发动而真机不露不能常发常愤中心不乐反自遏其生生之机矣圣人之为人也惟恐一日不能自尽其分惟恐一息不能自全其天以自遏其生机故其愤常发虽食且忘焉自他人观之若或不堪圣人则孜孜汲汲油然豁然若有必如是而后能自快于心者外此又何忧乎所谓乐则生生则恶可已则不知手舞而足蹈矣盖惟常愤自尔忘食夫我则不暇也惟其常乐自尔忘忧忧亦无自而行也惟其常发愤而忘食所以常乐而忘忧即所谓我乐此不为疲也常愤常乐一出于天机自然之发生而不防之以一毫人力且不自知其愤不自知其乐不知老之将至如草木自萌蘖初发至合抱防天一段生机欣欣向荣无一息间也或曰夫子天纵将圣生知安行何事愤发不过谦己诲人耳不知圣人言皆实言而发愤之言乃所以自状其为人之实故曰为之不厌曰学而不厌曰好古敏求曰不敢不勉曰一日用力于仁曰吾弗能已曰学如不及犹恐失之曰吾尝终日不食终夜不寝曰不如丘之好学皆发愤之意也不愤不启教人且然何独于其所自学者而疑之囘也欲罢不能参乎死而后已其家法固如此也或曰始而愤终而乐惟其道有得与未得故一愤一乐相需而不穷耳安能一愤即乐耶殊不知勇士不忘丧元且有视刀锯鼎镬甘如饴者顔子箪瓢不改其乐岂始犹不乐必待久之而后乐耶况发愤忘食茍非真乐在中举天下无以尚之虽一日且难之矣安能由之以终身也或曰日用饮食在凡人且安其常使圣人非自谦之意则愤发遽至忘食何有于动容周旋之中礼乎不知安于饮食宴乐之常者此所以为凡人也若好学君子且不求安饱而敏事慎言雍容自有所在矣观舜之羮墙见尧引慝号泣禹过门不入三饭三哺文日昃不遑暇食周终夜仰思坐以待旦孰非发愤忘食罔敢暇逸之举动乎或曰乐本吾性真体也发愤忘食正以求此忘忧之真乐耳不知愤乐之先后一分则以愤为发心之初乐为得道之效似亦有见如此则愤以求乐既乐即无所事愤矣故近世之学有学宗自然顿悟乐体则乐即是学流连光景玩防意趣调停于勿忘勿助间自以为鸢飞鱼跃春风沂水而超然其自得焉所以终生悠游自在以小成自安不复更求进益间有愤机生发反谓障碍性体而遏絶之矣贸贸然千载无真儒者其弊正坐此也非谓乐不宜也愤乐一机原无间隔而况以意趣为乐者非自性之真乐乎试观豪杰之士卓然自树且不肯陶情适兴虚度光隂又肯以宴安为超脱也耶可见愤之外无乐愤非强作乐之外无愤乐非意兴虽愤乐在圣心者渊浩莫窥而其生机活泼亹亹忘倦或亦有可想像焉者十五志学至七十从心其进修固为有渐而愤乐谅无一息间断是亦天行之徤矣虽然望道未见日进无疆固孔子圣不自圣之心亦孔子自道其实也若自吾人视之谓其不思不勉从容中道者此也谓其与天并运纯一不已者此也外此而谓孔子别有一道为圣不可知则非吾之所知也已噫自生民以来未有孔子孰有如孔子发愤者哉愿学孔子者信其发愤一语而运身转动不自安焉则知耻近勇圣学其庶几矣
　　絶四
　　圣人与人同以其心本同也而其所以异者由人皆自失其本心惟圣人为能尽之也圣人所以能尽其心者岂能于其本同之心有所加乎去其所以累吾心者而已矣盖人心本廓然太虚洞然澄彻虽无所不包无所不贯而物感即应事过不留如止水无波或随风变态亦与风俱恬如赤日丽空虽普物毕照亦与物俱寂故灵明常烱无有一毫能为之累者其本体也而其所以累之者岂有他哉曰意曰必曰固曰我是也人惟不识其本心故随念迁转逐境支离外之所感万有不齐中之所萌纷杂靡定或有所为而动或无所为而亦动坐驰卧游生东灭西倐起倐止千态万状莫可穷诘皆意也由是而事求可功求成断断乎期于必遂而后已而必则意有定在矣由是执之弥坚持之愈确硁硁然胶滞不通而固则意必莫之返焉由是而一事之行一物之得自一念以至万念惟知有我而已凡自是自足自私自利皆我之为病也匪特不善之念不可有茍有意为善必欲如此以为之至于固守其善私之为一己之善也是亦有我之病也使四者有一焉则心之本体已为之锢蔽窒塞况四者相为牵引循环无穷而人之所以自失本心不能同流天地孰非意必固我之为累哉此在常人则皆然也间有豪杰之士谓四者皆吾心所不可有而竭吾力以遏之于以禁止其意禁止其必禁止其固禁止其我凡所以坚忍克制使不得萌于中形于外也无所不用其至视常人辗转牵纒于意必固我者大相迳庭矣但毋之一言用力不为不专不为不苦亦可以为难矣然纵能拔去病根无复潜藏隐伏之累而尚假人力以防之非天性之自然也圣人絶无此四者非但无意必固我也如毋意毋必毋固毋我皆圣人所絶无也何也意必固我常人之通病也毋意毋必毋固毋我贤者之用功也圣人并禁止遏絶之功而亦无之到此地位一毫力不可着大而化圣而不可知也岂圣人之心与人异哉夫人之心周流变动本无方体无知而无不知无为而无不为无思而无不通无可而无不可是心也谓其有意必固我而有之未免自蔽其心也谓其无意必固我而毋之亦岂善事其心者乎即如有意不可也欲其无意而禁止之非意乎有必不可也欲其无必而禁止之非必乎有固有我不可也欲无固无我而禁之非固与我乎盖水本动也因风以成文固不可执波以为水而必欲水之无波焉非真知水者矣日本明也随物以普照固不可执照以为日而必欲日之无照焉非真知日者矣是以圣人无心以制其意而必诚其意不可以意名之也无心以制其必而好谋有成不可以必名之也无心以制其固而确乎不可拔不可以固名之也无心以制其我己欲立而立人己欲达而达人不可以我名之也何思何虑同归殊途不逆不亿抑亦先觉从心所欲而不逾乎矩欲即矩也何四者足累其心又何患四者之为心累而役吾心以为之防耶此圣人所以适得乎心体之常生生不息化化无穷不可以起灭论不可以有无言矣否则谓圣人何用禁止者不为无见而改毋作无岂知既云絶矣又曰无焉于文义果相安乎不识吾人之本心者不足与语圣人之心不识圣人之心者恶可与语絶四之防
　　闻韶
　　甚矣乐之难知也非闻声知音闻音知乐之难也难乎闻其乐即知其徳焉耳至闻乐知徳千载俨然神交为尤难也是故孔子在齐闻韶岂三月之间日闻其搏拊戛击遂至肉味不知哉盖耳与韶乐俱融心与重华俱释精神凝结想自韶乐外举不足以尚之记者特指饮食一端以见圣人用志不分云耳若徒聆音察理知其盖天载地盛徳蔑加则季札一覩闻间悉已洞澈之矣何待三月亦何有于忘食味耶或曰闻韶至忘肉味孔子亦不过知韶之美善已尔子之意乃谓舜孔相孚若有可想像不可以语言形容焉者子于何而见之哉曰神不一不足以达化思不沈不足以通防惟诚精之极则鬼神与通故孔子虽聪明天纵而好古敏求无所不用其极也昔尝学琴于师襄十日不进襄子曰可以益矣孔子曰未得其数也有间曰可以益矣曰未得其志也有间曰可以益矣曰未得其人也有间曰有所穆然深思焉有怡然高望而逺志焉曰丘得其为人黯然而黒颀然而长眼如望洋非文王谁能为此也襄子避席再拜曰师盖云文王操也此虽学琴一事亦可见潜神之至矣扬子云曰潜天而天潜地而地天地神明而不测者也心之潜也犹将测之况于人乎况于事伦乎又曰昔仲尼潜心于文王达之然则忘味于齐也得非潜心于舜乎是即学琴而闻韶者可知也即潜心于韶而学易韦编三絶又可知也尝自述其人曰发愤忘食乐以忘忧不知老之将至可见终生发愤则终生食且忘之又何有于肉味哉信乎不如丘之好学也或曰先孔子而圣者非一人也未闻神不两用如此专切何欤曰见尧羮墙非舜乎舜之潜神于尧盖可想也禹思天下之溺由已至八年三过不入不知有家矣手足胼胝不知有身矣文王无逸至日昃不遑暇食周公思兼至坐以待旦不知有饮食寝兴之节矣何独于孔子而疑之或曰寂然不动感而遂通心体之常也若有所好乐则心不正而食不知味在他人则谓之心不在矣曾谓圣心亦有所欤曰三月不知肉味门人记之矣不图为乐至斯孔子自叹之矣正叹为韶乐之深不图一至于此非叹韶音之善美也即其哭顔渊不自知其恸何以异此盖情所当恸虽恸且不知而哀不失其节心有当思虽味且不知而思不出其位此未易言也盍观诸天乎日月朗明万象毕照此太虚也雷雨满盈万象絪緼此太虚也是日月雷雨皆天之用也万象毕照于日月之明而非着于空万象絪緼于雷雨之屯而非蔽于物圣心一天也使以众人意见揣度圣心且不知此心体量必如之何而后尽也而欲尽其心者又躭恋虚明之景象执滞圆觉之言诠安足以窥圣人闻韶之心哉至徳
　　道虽人所共由徳乃人所自得圣人与人为善人茍有一徳鲜不亟称之焉然未尝轻以至徳许人也独于周室既以至徳许防伯矣又以至徳称文王尝读易而防绎至徳之义于干曰大哉于坤曰至哉盖坤元顺承天道是以徳合无疆而坤之至徳以此文王三分天下有二以服事殷恪共臣职此所以合徳于坤也称为至徳为其让天下于纣也予知之矣其在防伯也果谓其当商周之际其徳足以朝诸侯有天下乃弃而不取又泯其迹为荆蛮之逃此徳之所以为至极欤如此则防伯为至徳在太王为不臣矣然则翦商之説非欤鲁颂居岐之阳实始翦商自后人观之太王迁岐之日实周室代商之始谓其肇基王迹非谓其志欲取商也且太王时商祚方隆其不得已而迁岐求避狄难且不暇安得遽懐不臣之心欲翦商之祚哉己之土地且捐以与狄而不顾乃欲取商之土地以自王焉吾知太王断不然也观文王值纣方稔虽三分有二事殷如故犹不免羑里之难太王之时何时也不敢蓄无君之心也明矣若防伯当太丁帝乙之世安能朝诸侯有天下哉纵使足以王时势在我而嗣位后祗守臣节以终身亦不失为让商矣乃逺逃以成父翦商之志谓之固让吾不知也然则防伯不嗣周统孔子谓其三以天下让何哉盖防伯仲雍季歴皆太王子也太王因季歴生文王知有圣徳而欲传之故防伯顺承父志与仲雍同窜荆蛮方其逃也以国让之王季也厥后文王三分有二武王克商遂有天下知防伯以国让耳孰知以天下让哉故曰三以天下让民无徳而称焉诗大雅曰帝作邦作对自防伯王季维此王季因心则友则友其兄则笃其庆载锡之光受禄无丧奄有四方伯之让季之友正谓此也若谓其不从太王翦商故为逃荆采药之举即以天下让之商也人皆知之矣胡为乎民无得而称也耶可见坤顺承天臣道也子道也防伯文王所以均之为至徳也若曰父欲翦商而子不从即为至徳则周家自太王王季文王世世有图商之志至武王始克遂也周之世徳安在哉噫史传记载岂特太王受诬已哉以文王事殷之至徳乃曰西伯隂行善以武王顺天应人之师乃曰武王至纣死所三射之躬斩其首悬于太白之旗其敢于诬圣人一至此哉是皆君臣大义所关不容不辩故并及之无知
　　天地间凡有血气之属必有知故大学莫先于致知也圣人乃云无知果谦己以诲人乎抑统言人心之虚体乎玩味上下语意皆是也亦皆非也何也人皆有此徳性之知虽若烱然在中昭明有融实无形象可覩无方体可求故谓之为虚灵谓之如神明而知本无也人或守己之智识以尽天下之见闻或能反观黙照得常惺惺法固自以为有知尔非所以论圣人也兹以凡人拟度至圣将以为谦己欤然玩下文叩两端而竭焉何自任也将以为统论心体之本然玩上文吾有知乎哉则又自道其实焉此必当时因圣人诲人不倦叩竭两端或以有知称之故云无知语意浑涵彻上彻下虽谦而实自任虽若统论知体而实自道也不然诲由以知之为知之不知为不知只此是知也易曰干知知至知终孟曰良知知爱知敬安得直谓之无哉况知体之在人也泥于识见则不通扭于方所则不尽又何敢自以为有知耶是故惟寂为能通天下之感惟虚为能待天下之动惟无为能纳天下之有天地且然况于人乎尝观诸天时物皆在其包涵徧覆中也然万物异类矣并育不相害四时异矣并行不相悖孰主张是哉易曰干知大始干以易知宜乎有知莫天若也而天之类族辨物其于卑高小大之等是非善恶之别犂然不爽雅云监观四方颂云日监在兹孔子亦云知我其天而天之知终莫之窥焉天命本于穆也天载无声臭也是天有知乎哉无知也而知始则悉归诸天焉人独异于天乎故知一也在耳为聪在目为明在心为思为睿智也声未接于耳聪与声俱寂也然听五声者聪也虽既竭耳力随其音响悉听容之不淆焉似乎聪有定在矣即此以反听之聪则毕竟无可执也茍自以为聪执之以辩天下之声则先已自塞其聪何以达四聪乎色未交于目明与色俱冺也然见五色者明也虽既竭目力随其形貌悉详覩之不紊焉似乎明之有定方矣即此以反观之明则毕竟无可象也茍自以为明执之以察天下之色则先已自蔽其明何以明四目乎思虑未萌睿智与事物而俱敛矣然神通万变者思之睿也虽竭心思随其事物以酬酢之而尽入几防似乎睿智有所定矣即此以自反焉睿则毕竟无可窥也若自以为睿执之以尽天下之变则先已自窒其思何以无思无不通乎易曰天下何思何虑天下同归而殊途一致而百虑天下何思何虑此之谓也夫逺而观诸天之知大始近而观诸众人何思何虑圣人无知之训岂欺我哉可见无知云者如无适无莫一以义为适莫也无可无不可不以我为可不可也无知无不知一随鄙夫之问而叩竭两端以为知其空空者自如也岂并徳性良知而无之之谓哉噫惟其无知所以无不知也所以学必致知而为知之至者无之极也古今称大智者必归诸舜也好问好察执两端而用中于民舜有知乎哉谅哉知本无也圣人天聪明之尽不能于知之本体加毫末矣奈何执见闻知识自以为有知者无论已或欲并徳性良知扫之以归诸无是又不可以无辩博文约礼
　　谈圣学者莫不曰顔子没而圣人之道亡谈顔子之学者莫不曰顔子深潜纯粹终日如愚善发圣人之蕴尔已然稽诸论语孔子因其问仁而教之以克己复礼囘之自叙亦曰博文约礼夫何言礼者又只以天理归诸此心之虚寂而视节文仪度皆粗迹焉则在圣人之学信亡于顔子之后矣乐记曰天高地下万物散殊而礼制行焉臯陶篇曰天秩五礼自我五礼五庸哉中庸曰亲亲之杀尊贤之等礼所生也谓礼非天理不可也然经礼三百曲礼三千其等杀之森列品节之详明谓非圣人之制不可然一皆原之天秩而其条理自不可紊也所谓复者复此也约者约此也顔子请事竭才卓然如有所立卓者莫非礼也或曰克己复礼子以礼为秩序等列之天则焉可矣使文礼亦以此言之何以谓之约哉曰且以文字先发明之可乎彼以博文为先约礼为后截然分属信不可也专以文为外以礼为内而判然以多寡分之可乎不可乎世儒只认诗书六艺为文者必欲多其见闻广其训诂一切归诸典章史册固失之记诵之末矣而必于视听言动作止进退之际以为文止在乎一身则文犹人矣何躬行之未得而孝弟谨信又何必行有余力然后学文哉彼四教有文行之殊四科有徳行文学之异则文不可专指动容也明矣易曰观乎天文以察时变观乎人文以化成天下所以伏羲仰天俯地近身逺物其博为何如哉若夫礼仪三百威仪三千似不可以约言矣而不知三百三千一皆此心天理之等列不可以一毫人力防也即如目之所视形色错覩何其文也然五色不可淆而目中之条理孰非自然之礼乎耳之所听声响错陈何其文也然五声不可乱而耳中之条理孰非自然之礼乎口之所言言论错出何其文也然五音不可混而口中之条理孰非自然之礼乎身之所动事为错行何其文也然五事不可紊而身中之条理孰非自然之礼乎以伦叙之酬酢用敬用爱何文如之而尊卑亲疎当隆当杀莫非礼也经史之记载或言或行何文如之而贤否治乱当劝当惩莫非礼也天地万物成象成形何文如之而高下散殊洪纎森列孰非礼乎自文言之嘉美防通是即文之礼也自礼言之仪度品节是即礼之文也文乃礼之章施礼为文之条理由一心以达之两间其文不可胜穷非博而何其礼不可逾越非约而何从心所欲而矩自不逾动容周旋而礼无不中博约一致所以为盛徳之至也盍观诸水乎波澜潆囘其文涣然而千支万一皆其自然之川流也盍观诸木乎华实畅茂其文森然而千枝万叶一皆其自然之木理也可见水之源源木之生生条理分明莫非天也不然道之以徳可谓约矣何为而齐之以礼知及仁守庄莅可谓约矣又何为动之不以礼者犹未善乎噫三千三百一天秩也万事万物一天则也此之为天理此之谓礼之约善求顔子之学者甚毋认天理于虚寂之归而博约一致其庶矣乎
　　先进后进
　　尝诵孔子曰吾观于乡而知王道之易易也因观蜡语子贡曰百日之蜡一日之泽非尔所知也一张一弛文武之道也又毕蜡出游观上而叹语言偃有曰大道之行也与三代之英丘未之逮也而有志焉夫乡饮酒礼与蜡祭之礼皆礼行于乡者也孔子何为而有取于乡之礼乎因有感而叹曰此孔子所以从先进也此所以礼失求之野犹有古人遗意在也不然孔子叹鲁之郊禘非礼至不欲观曰我观周道幽厉伤之又曰周公其衰矣夫国家之礼莫大乎郊禘乃哀周道之衰蜡与乡饮酒礼乃志三代之英而叹王道之易易此其意盖可识矣夫礼乐一也无分于古今无分于上下无分于乡国者也此可论于三代盛时而敝流叔世则有大不然者故论语曰先进之于礼乐野人也后进之于礼乐君子也如用之则吾从先进自今观之先进后进以时言也如注中前辈后辈是也野人君子以分言也即爱人易使之君子小人是也不曰小人而曰野人以地言也野人散居都鄙乡井其于礼也乐也不免粗鄙朴陋之习而古先余风犹有存焉者此其前辈之所尚乎君子聨聚于朝宁城邑其于礼乐也华丽便习灿然可观乃今时之所尚者此非后辈之所行乎由今日较之春秋固时异世殊而以今日习俗言之或与春秋时亦不大相悬絶凡今之有识者莫不叹后辈之浇漓思先辈之质朴孔子先进之从想亦同此意欤盖郊野之人耕而食凿而饮昼于茅夜索绹胼胝手足劳苦其筋力凡侈靡之习非惟不能且不暇亦且耳目见闻有不及也故衣冠饮食之间语言揖让未免质直俭啬过于简畧然礼以节民而节之之意未尽壊乐以和民而和之之意未尽流司世教者有能举而用之则一变可至于道矣况野则野矣大朴未散本真尚存忠信之人可以学礼所以先进之礼乐为可用也若夫城邑固声名势利之塲缙绅士大夫又皆文物相竞之会裼袭升降济济跄跄承顺应对唯唯诺诺声音笑貌之间莫不可观而可听也后进之于礼乐若此孰不以为彬彬郁郁舍君子而谁此所以不有祝鮀之佞而有宋朝之美难乎免于今之世也然巧言令色足恭左丘明耻之矣胁肩谄笑病于夏畦曾子伤之矣文华大胜本实先拨至求之玉帛钟鼓不愈失而愈逺哉如或用之自一身以及一家一乡一邑一国至四海之广虽欲不从乎先进不可得矣所以孔子论礼乐之本则曰礼与其奢也宁俭丧与其易也宁戚论奢俭则曰与其不孙也宁固孰非从先进之意欤可见先进本质朴也后进本华美也何必添今人反谓之为野人反谓之为君子哉或曰周尚文故孔子一则曰郁郁乎文哉吾从周一则曰吾学周礼今用之吾从周此固为下不悖之义亦周监二代之得宜也于此乃曰如用之则吾从先进夫野则不文矣从周顾如是乎盖先进于礼乐乃文武成康之旧野人尚未失其初也后进乃周末文胜之流弊君子竞趋之靡固至此耳先进是从岂变礼易乐哉今之礼犹古之礼今之乐犹古之乐特今之人非古之人也前辈后辈用礼乐不同耳孔子从先进正以从周之盛时也噫伤今思古圣人欲挽风会之流而不可得至斟酌四代礼乐又曰放郑声逺佞人亦将以救后进之流弊欤
　　克己由己
　　执中虞庭之宗防也既曰人心惟危矣又曰道心惟微是果有二心乎求仁孔门之宗防也既曰克己复礼为仁又曰为仁由己是果有二已乎哉心一也而有人心道心之分已一也而有克己由己之辩差毫厘缪千里不可不慎也譬之同一刃也本以防盗而以之刼掠斯为盗矣取盗之刃以防盗即非盗矣是故人受天地之中以生而几微即道心也但有是人之形即有是形骸之欲茍心为形役则危矣惟不从乎人心之危是即道心之微而精一执中在是也仁者人也本无己之可克也但有是人之形即易狥乎一己之私茍己私一胜不容以不克矣惟能克乎躯殻之己是即天性之真己而已克礼复仁在是也可见仁即人也即所谓人受天地之中以生纯乎天理而无一毫人欲之私者也天理非礼乎人欲非己乎克己即复礼复礼即为仁此所谓为仁由己也一也仁则可以为人不仁则不可以为人故已一也克己即复礼而为仁己不克则礼不复不可以为仁矣又何疑哉尝谓克己斯能由己由己斯为真克己几微之间不可不早辩也或曰克己斯为由己是矣亦必克去净尽而后处处皆真己运用乃为由己此亦未易能者殊不知我欲仁斯仁至矣曾有欲仁而仁不即至者乎有能一日用其力于仁矣乎我未见力不足者曾有一日用力于仁而力不足于一日者乎若曰姑待明日便非善用力者矣便非真克己矣是故人孰无欲凡欲食欲色皆欲也一刻转念而欲乎仁则此即纯乎天理而仁与欲俱至矣然则欲仁之欲与欲食色之欲一乎二乎特视所欲何如耳人孰无力凡用力于货利皆力也一刻反己而用力于仁则浑身纯乎天理而仁与力俱足矣然则用力于货利与用力于仁之力一乎二乎特视所力何如耳况食色货利皆外物也求之不以为难而何独难于克复之功哉或曰一日克复固由乎已而天下归仁则存乎人其能必之于一日耶殊不知天下同此人也同此纯乎天理之仁也本自天下一家本自中国一人本自万物一体人人具足不由外铄不容一毫人力以增损之者惟一日克己复礼则已不逞乎血气已不牿于形骸一日之间即能天下为一家中国为一人万物为一体八荒皆我闺闼四海皆我度内而天下不其归仁矣乎是故仁即无我之谓无我则自有条理而亲亲仁民爱物取之吾心裕如也不仁有我之谓也有我则为躯殻视至亲如路人矣去其有我之私即为无我之体消其一己之欲即同天下之心正所谓仁者己欲立而立人己欲达而达人而天下人之立达皆由己以立达之则归仁之机可识矣或曰非礼即己也必于视听言动上克之何欤盖人之一身除却耳目口体则无所谓已矣而不知形色天性也视所当视听所当听言所当言动所当动何一非礼也但其视也必欲快己之目其听也必欲快己之耳其言动也必欲快己之口体而己之耳目口体反为外物所夺矣谓之由己可乎以己之耳目口体不得自由是可以为人乎人之不仁职此故也所以为仁之功不必逺求惟于耳目口体之间凡有一毫之非礼者勿视勿听勿言动焉则心不为形骸所牿而廓然无我矣非仁而何信乎克己斯为由己而已即仁也不防于人心之危即为道心之微而道心即中也一翻覆手而隂阳分也识仁者其慎辩之
　　下学上达
　　孔子自十五志学以至七十从心所欲不逾矩无一日而不尽其下学之功亦无一日不得夫上达之妙也所谓下学者何自其致力处言也所谓上达者何自其得力处言也未有能自致力而终不得力者又岂有得力而不由于致力者乎虽工夫之初进或用力多而得力尚少惟工夫进进不已则日见其熟致力即已得力而未敢自懈其力焉尝自日用观之时其饮食犹之下学也饮食之变化以滋养血气犹之上达也饮食之变化滋养虽非人之所能与亦非人之所能强者而节宣饮食之多寡恶可以一日而忽之哉孔子十五志学即志此下学上达之学也从心所欲不逾矩虽其上达非常情所能窥测而其下学之功则未尝一日少懈故其言曰其为人也发愤忘食乐以忘忧不知老之将至斯言也孔子岂欺我哉或者又以孔子圣由天纵生而知安而行自上达乎神化性命之臭而学知何足以尽孔子之神明也是皆常人观圣人也若孔子则曰圣则吾不能我学不厌教不倦也岂特不以圣自居且曰君子之道丘未能焉惟言有余不敢尽行不足不敢不勉而其下学也有如此故其上达肫肫而言行相顾者即此乎在也然则圣人果下学人事上达天理乎盖天下无理外之事亦无事外之理也犹夫农之于五谷焉耕耘収获皆人事也苖秀花实皆天理也吾惟尽吾耕耘収获之事而自具夫苗秀花实之理即此下学即此上达无时无处而不下学亦无时无处而不上达如此而分人事天理无不可者若人事天理分为两截或以人事已毕然后上达皆不可也要非圣人有意以合之也道一而已矣精粗一致上下一原道之自然而然者也圣人一循其自然而不敢防之以一毫智识意见此所以下学自然上达吾惟节吾之饮食而血气自充吾惟勤吾之耕播而苗生自盛由少至老不敢一息懈此所以不怨不尤而圣益圣也况尧舜以上善无穷则是上达者无穷而下学者又岂有穷尽哉虽然下学上达道本合一而知我其天则天人合一者不即此可以窥之哉今夫天行健自开辟以来未尝一日息也惟其行健而不息所以资始资生絪緼化醇之无穷者自在其中也然则孔子之下学一天之行健而不息乎孔子之上达一天之絪緼化醇而生物之不测乎信乎知我其天而莫我知也但孔子于莫知无言之叹每援天以晓子贡想亦因其庶几性与天道而以是语之乎观天阶之喻则其智足以知圣人也端有自矣
　　请讨
　　名分莫大乎君臣罪恶莫大于弑逆思以有道易无道而天下有大逆不道者不思倡大义以讨而诛之仁人之心能一日安乎哉惟仁人之心不忍天下无道之甚至于无君故讨贼以明天下大分其于贼之能讨与否卒阨于时势之不齐焉非所论也况弑逆之贼人人得而诛之不论其邻与不邻在位不在位茍有能兴义旅以讨之者虽出自匹夫贱役而其大义已伸于天下矣又岂必真能执其贼而诛之哉人臣无将将则必诛凡普天率土有能正其名定其罪声言以倡义举则天理在人心激之即动倡之必和虽奸邪跋扈中藏不轨者一闻斯言亦将禠其魄而落其胆矣所以忠臣义士其动举若不过一节之微而其义有关于宗庙社稷纲常之重者每每使天常人纪既坠复振虽百世之下闻之且凛凛有生气焉正以名义足以肃人心也观唐肃宗播迁在草莱中悍将背阙而坐及李勉一弹劾之乃叹曰吾有李勉一言足以尊朝廷而倡言讨弑逆者其义关纲常当何如哉陈恒弑君天下之大变也孔子沐浴请讨扶植纲常之大义也大凡仁人处无道之世其心已有大不忍者弑君之贼又法所必诛也孔子时在鲁也虽欲不请讨于鲁其中端有不容己者矣左氏记孔子之言曰陈恒弑其君民之不与者半以鲁之众加齐之半可克也谓此非孔子语由其以力不以义是也胡氏曰仲尼此语先发后闻可也苏子瞻曰哀公患三桓之偪尝欲以越伐鲁而去之以越伐鲁岂若从孔子伐之既克田氏则鲁室自张三桓将不治而自服此孔子之志也子由曰齐桓虽中主然其所以任管仲者世无有也然后九合之功可得而成今哀公之懦非可以望桓公也使孔子诚克田氏而返将谁与保其功程子曰若孔子之志必将正名其罪上告天子下告方伯而率与国以讨之即数子之言程子近之矣要皆以智谋测度圣人之作为也何也哀公之懦三桓之强不足与有立也孔子知之素矣知其不可与有立而不之请圣人不忍也好谋有成以战则克孔子余事耳而事求成一一如苏胡诸家之计画圣人有不为也不知孔子圣之时也天下无道思以易之此其仁天下之心未尝一日忘而女乐一受虽鲁国几治弗顾也时乎天下有大逆不道如陈恒者沐浴请讨乃其大义之不容己者矣若或义师一动由此可以胜齐可以强鲁可以兴周其神妙固非后人所能窥测而计功之心谅圣人所必无也已是故孔子请讨陈恒只此一举倡之鲁庭当时君臣之大义已明载之鲁论万世君臣之大分已肃不必拟议其神筭为何如成功为何如而天理在人心者已觉而醒矣真若天地生万物而天下雷行物与无妄化工之妙孰得而思议之哉虽然天地之造化固非人所能拟而无妄之在物者又未尝因雷霆有所加圣人之化工固非众人所能窥而大义之在人者亦未尝因圣人有所益然雷霆之震惊圣人之举动其神功自有在也故曰孔子修春秋而乱臣贼子惧为东周
　　孔子梦寐周公志欲行周公之道也周公之道何道哉文武之道也二帝三王得以其道君天下周公不过相天下耳然大君天地之宗子大臣宗子之家相君相握天下之权总天下之政行其道以泽民利物致太平也一而已矣西周之盛周公亲致之身亲见之二帝三王之行于昔者行于西周之盛时思兼之心想无遗憾矣自今观之监二代之典章颁一王之制度体国经野设官分职文谟武烈之精遍乎寰宇关睢麟趾之意浃洽民心薄海内外罔不率从俾皥皥乎天地太和之气盎溢于西周宇宙间也此即尧舜禹汤文武之心尧舜禹汤文武之道而周公行之矣不特成康之世治隆化洽刑措不用自幽厉以前天下同文同轨而周公之泽尚流被无穷迨平王东迁周道凌夷礼乐征伐之权不自天子出至下堂见诸侯矣虽赖周公仅存之烈而列国尚知宗周未敢改物易姓然问鼎请隧射王中肩者莫敢谁何天子亦徒拥虚器于上耳囘视西周盛际曷能已于黍离之忧下泉之忾叹哉故诗曰谁将西归懐之好音曰彼美人兮西方之人兮以意逆志其哀东周衰弱亦至矣此孔子所以志欲行周公之道而梦寐不忘欲挽其衰以还其盛也观其终身暖席不暇皇皇焉若求亡子于道路岂得已哉此其心直欲以老安少懐之志见诸行事之实朞月而可三年有成庶几海宇黎庶复覩西周衣冠文物之盛焉则周公之道于是乎行孔子之心于是乎少慰也奈何天下莫宗而卒老于行及公山弗扰以费叛召之欲徃其徃与不徃不可测但欲赴叛人之召其大不得已之心盖可想矣子路不悦乃曰吾其为东周乎夫东周之规模气象为何如者乃屑为乎此耶今即其辞气以会其意正言其不为东周耳不为东周则必为西周之盛可知也孔子一出而用于世即可使天下复如西周则周公之道既以复行斯世斯民得悉被乎唐虞三代之泽又如之何必欲洁身山林不思一出以为之兆乎且召则能加之以礼即其良心亦真知圣人而能授之以政矣所以孔子知天下无不可化之人亦无不可为之时而语皆实语也观他日欲徃佛肸之召不甘为匏之系亦此意也深厉浅揭安足以识孔子之心哉至如东周君弱臣强以下凌上公山畔费正坐此弊即其不为东周其不徃公山亦自可见而其心亦戚矣嗟夫读孔子之书当观孔子之心也但欲以有道易无道孔子之心未尝一日忘天下然当时如沮溺楚狂丈人之流且不足以语此后儒又谓孔子欲为东周是孔子之心其终于不白矣乎孔子之心不白于当时又不白于后世志孔子之道者恶容已于言哉或曰孔子非助畔之人彼岂不知而敢于来召者必有道存焉盖费乃季氏私邑三家分据鲁国故陪臣欲张公室畔季氏将以强鲁也所以谓之召我岂徒哉此亦一説也
　　执中
　　民受天地之中以生是中也天之所以为天即民之所以为民也圣人代天子民舍中奚以哉是故执中之传不徒徃圣絶学此其继之实为天地立心生民立命而万世太平一脉于此乎系也夫天高高在上民生其间若不足为重轻况自天子视之其分又若此乎卑且贱矣孟子谓民为贵君为轻岂轻君而贵民哉得乎丘民为天子正以民心即天心也得民得天揭其要不过曰中而已矣论语末篇歴叙二帝三王本之典谟誓诰观尧曰咨尔舜天之厯数在尔躬允执其中四海困穷天禄永终夫天子膺上天厯数以统摄四海之民执中亦足以合天矣然民受天地之中以生茍四海困穷民皆不获遂生复性谓之允执中也可乎哉此所以天禄永终谓不能安养上天所生之民即不克负荷上天之厯数而中之有关于天民也如此尧以此命舜舜以此命禹三圣相授受儆戒叮咛若是其谆切者中之外无余蕴也所以汤执中而惟上帝之祗也曰万方有罪罪在朕躬武建中而畏上帝之临也曰百姓有过在予一人惓惓乎以罪过反诸己匹夫匹妇时切胜予之念惟恐辜上天厯数而此心有不容自己者在也故仲虺之诰曰惟天生民有欲无主乃乱惟天生聪明时乂泰誓曰惟天惠民惟辟奉天真有见乎天人一体而汤武善承尧舜禹执中之传者此也顺天应人易岂虚语哉不然揖逊放伐传贤传子若是乎不齐而允执厥中胡为乎后先一揆也后之君天下者莫不希名禅让比迹征诛求如二帝三王以天地生物之心为心而用中于民者谁欤中也者天下之大本也人君不能济美帝王非其揖逊放伐不相似也不能体天心立民命则大本不立恶足以望唐虞三代之盛哉或曰上帝作之君师而学必执中于以家四海子万民何与哉盖人之生也受中天地自天子至庶人一也故曰仁者天地之心茍不能视万物为一体天下为一家中国为一人未免隔藩篱分汝我视至亲犹路人且不可以语人也况生民以来未有之孔子耶观其皇皇然必欲以有道易无道以求遂老安少懐之心是心也即尧舜禹惟恐四海困穷之心也即汤武万方百姓罪在一人之心也即大学欲明明徳于天下中庸尽性参赞天地之化育也论语以此终篇意亦微矣孟子叙闻知见知以尧舜汤文孔子并列韩退之叙尧舜禹汤文武周公孔孟之相传皆此意也奈何此学不明遂指中为寂体止观収视返听黙照圆通以为秘宻自私自利四大之外漠然不相关举天下溺虚寂之见何怪乎圣学之不昌耶虽然道本一而二之非道也学本一而二之非学也明徳亲民中和位育一以贯之者也古之学出于一贵贱一也治教一也穷达一也人我一也内外体用费隐寂感一也此人心所以正世道所以隆也后之学出于二贵与贱殊治与教殊穷与达殊人与我殊内外体用费隐寂感一切岐而二之此人心所以邪正道所以汚也何也人受天地之中以有生无二中也二之自絶于天自戕其命也志执中之学者惟潜神尧曰篇久久当自得之
　　学大学叙
　　尝读易见孔子以大赞干知大始故也然干之所以知大始者非即在人之明徳乎易知则有亲非即明徳之必亲民乎由此有亲有功可久可大易简而天下之理得矣非即知止而自然定静安虑得乎此学之所以为大也然欲明明徳于天下而推其功之所先必先乎致知格物何哉干阳物也坤隂物也真信得乾坤无形体而亦谓之物则格物之义明矣是故易九卦有曰复徳之本也复以自知复小而辨于物防而通之物有本末物格而后知至此谓知本此谓知之至也又何待辩哉噫物即至善之止复见天地之心而壹是皆以修身为本但止即止其所复修即修其所止此之谓先天之学









　　子程子曰大学孔氏之遗书而初学入徳之门也于今可见古人为学次第者独赖此篇之存而论孟次之学者必由是而学焉则庶乎其不差矣
　　大学章句序曰大学之书古之大学所以教人之法也盖自天降生民则既莫不与之以仁义礼智之性矣然其气质之禀或不能齐是以不能皆有以知其性之所有而全之也一有聪明睿智能尽其性者出于其间则天必命之以为亿兆之君师使之治而教之以复其性此伏羲神农黄帝尧舜所以继天立极而司徒之职典乐之官所由设也三代之隆其法寝备然后王宫国都以及闾巷莫不有学人生八岁则自王公以下至于庶人之子弟皆入小学而教之以洒扫应对进退之节礼乐射御书数之文及其十有五年则自天子之元子众子以至公卿大夫元士之适子与凡民之俊秀皆入大学而教之以穷理正心修己治人之道此又学校之教大小之节所以分也夫以学校之设其广如此教之之术其次第节目之详又如此而其所以为教则又皆本之人君躬行心徳之余不待求之民生日用彛伦之外是以当世之人无不学其学焉者无不有以知其性分之所固有职分之所当为而各俛焉以尽其力此古昔盛时所以治隆于上俗美于下而非后世之所能及也及周之衰贤圣之君不作学校之政不修教化陵夷风俗颓败时则有若孔子之圣而不得君师之位以行其政教于是独取先王之法诵而传之以诏后世若曲礼少仪内则弟子职诸篇固小学之支流余裔而此篇者则因小学之成功以着大学之明法外有以极其规模之大而内有以尽其节目之详者也三千之徒盖莫不闻其説而曾氏之传独得其宗于是作为传义以发其意及孟子没而其传泯焉则其书虽存而知者鲜矣自是以来俗儒记诵词章之习其功倍于小学而无用异端虚无寂灭之教其高过于大学而无实其他权谋术数一切以就功名之説与夫百家众技之流所以惑世诬民充塞仁义者又纷然杂出乎其间使其君子不幸而不得闻大道之要其小人不幸而不得至治之泽晦盲否塞反覆沈痼以及五季之衰而壊乱极矣天运循环无徃不复宋徳隆盛治教休明于是河南程氏两夫子出而有以接乎孟氏之传实始尊信此篇而表章之旣又为之次其简编发其归趣然后古者大学教人之法圣经贤传之防粲然复明于世虽以熹之不敏亦幸私淑而与有闻焉顾其为书犹颇放失是以忘其固陋采而辑之间亦窃附己意补其阙畧以俟后之君子极知僭逾无所逃罪然于国家化民成俗之意学者修己治人之方则未必无小补云
　　右传之十章释治国平天下凡传十章前四章统论纲领指趣后六章细论条目工夫其第五章乃明善之要第六章乃诚身之本在初学尤为当务之急读者不可以其近忽之也
　　大学古本序曰大学之要诚意而已矣诚意之功格物而已矣诚意之极止至善而已矣止至善之则致知而已矣正心复其体也修身着其用也以言乎己谓之明徳以言乎人谓之亲民以言乎天地之间则备矣是故至善也者心之本体也动而后有不善而本体之知未尝不知也意者其动也物者其事也致其本体之知而动无不善然非即其事而格之则亦无以致其知故致知者诚意之本也格物者致知之实也物格则知致而有复其本体是之谓止至善圣人惧人之求之于外也而反覆其辞旧本折而圣人之意亡矣是故不务于诚意而徒以格物者谓之支不事格物而徒以诚意者谓之虚不本于致知而徒以格物诚意者谓之妄支与虚与妄其于至善也逺矣合之以敬而益缀补之以传而益离吾惧学之日逺于至善也去分章而复旧本傍为之什一以引其义庶几复见圣人之心而求之者有其要噫乃若致知则存乎心悟致知焉尽矣
　　大学问曰大学者昔儒以为大人之学矣敢问大人之学何以在于明明徳乎阳明子曰大人者以天地万物为一体者也其视天下犹一家中国犹一人焉若夫间形骸而分尔我者小人也大人之能以天地万物为一体也其心之仁本若是其与天地万物而为一也岂惟大人虽小人之心亦莫不然彼顾自小之耳是故见孺子之入井而必有怵惕恻隐之心焉是其仁之与孺子而为一体也孺子犹同类者也见鸟兽之哀鸣觳觫而必有不忍之心焉是其仁之与鸟兽而为一体也鸟兽犹有知觉者也见草木之摧折而必有悯恤之心焉是其仁之与草木而为一体也草木犹有生意者也见瓦石之毁壊而必有顾惜之心焉是其仁之与瓦石而为一体者是其一体之仁也虽小人之心亦必有之是乃根于天命之性而自然灵昭不昧者是也故谓之明徳小人之心旣已分隔隘陋矣而其一体之仁犹能不昧若此者是其未动于欲而未蔽于私之时也及其动于欲蔽于私而利害相攻忿怒相激则将戕物圮类无所不为其甚至有骨肉相残者而一体之仁亡矣是故茍无私欲之蔽则虽小人之心而其一体之仁犹大人也一有私欲之蔽则虽大人之心而其分隔隘陋犹小人矣故夫为大人之学者亦惟去其私欲之蔽而自明其明徳复其天地万物一体之本然而已矣非能于本体之外而有所增益之也曰然则何以在亲民乎曰明明徳者立其天地万物一体之体也亲民者建其天地万物一体之用也故明明徳必在于亲民亲民即所以明其明徳也是故亲吾之父以及天下之父而后吾之仁实与吾之父人之父与天下人之父而为一体也实与之为一体而后孝之明徳始明矣亲吾之兄以及人之兄以及天下人之兄而后吾之仁实与吾之兄人之兄与天下人之兄而为一体矣实与之为一体而后弟之明徳始明矣君臣也夫妇也朋友也以至为山川鬼神鸟兽草木也莫不实有以亲之以达吾一体之仁然后吾之明徳始无不明而真能以天地万物为一体矣夫是之谓明明徳于天下是之谓家齐国治而天下平是之谓尽性曰然则又乌在其为止至善乎曰至善者明徳亲民之极则也天命之性粹然至善其灵明不昧者皆其至善之发见是而是焉非而非焉轻重厚薄随感随地变动不居而亦莫不自有天然之中是乃民彛物则之极而不容少有议拟增损于其间也少有议拟增损于其间则是私意小智而非至善之谓矣自非慎独之至惟精惟一者其孰能与于此乎后之人惟其不知至善之在吾心而用其私智以揣摸测度于其外以为事事物物各有定理也是以昧其是非之则支离决裂人欲肆而天理亡明徳亲民之学遂大乱于天下盖昔之人固有欲明其明徳者矣然惟不知止于至善而骋其私心于过高是以失之虚罔空寂而无有乎家国天下之施则二氏之流是矣有欲亲其民者矣然惟不知止于至善而溺其私心于卑是以失之权谋智术而无有乎仁爱恻怛之诚五霸功利之徒是矣是不知止于至善之过也故止至善之于明徳亲民也犹之规矩之于方圆也尺度之于长短也权衡之于轻重也故方圆而不止于规矩爽其则矣长短而不止于尺度乖其剂矣轻重而不止于权衡失其准矣明明徳亲民而不止于至善亡其本矣故止于至善以亲民而明其明徳是之谓大人之学
　　大学原只是一章书无所谓经无所谓传也亦无所从缺无所从补也盖其书从头至尾只是反覆详明以显大人之学其初説明明徳亲民当止诸至善如一破题相似却即接连説但能知至善所当止则其意自定其心自静其身自安以虑家国天下而自得其平矣此与个承题相似却亦只是反説以见明亲当止至善也于是又申明如何是当止之至善盖明亲这个物事其末终贯彻天下而其本始却根诸身心此是一定格则先知得停当然后做得停当惟古之欲明明徳于天下者能如是焉所以身心家国无不停当而为明亲之善之至也又决言自上至下既皆以修身为本而后停当若本乱且薄则决无停当之理所以必知本乃谓知至善也此却如小讲相似亦不过将明亲止至善衍説一遍至所谓诚其意者以下则如一大讲逐件物事详细条陈一段格则而格则最停当处则俱指示以淇澳等诗帝典等书又即是以古之明明徳于天下者为至善也推之如所谓正心修身所谓齐家治国平天下直至此谓国不以利为利而以义为利也总是每件物事与他一个至善格子而学者所当知者也则一章书首尾原自相应亦自完全何容补凑
　　天地之大非徒大以形也欲窥天地之所以大者当窥其大生之心圣学之大必有大之实也欲求圣人之所以大者当求其大学之道大学一书既曰孔氏之遗书而孔门之学脉果何在乎亦曰仁而已矣天地之大生非仁乎曾谓大学之宗防而有外于天地万物一体之仁乎读其书究其防当自得之矣是故揭大学之道固在明明徳亲民止至善而约之以知止矣则知止其要也定静安虑得自将驯致于涵养中也而至善之当止岂出于事物之外哉物有本末事有终始知所先后则近道矣盍于古之人而求之学主于明明徳而亲民正所以明其明徳也故欲明明徳于天下必先于治国齐家修身正心诚意致知格物如此而知所先格物而后知至意诚心正身修家齐国治天下平如此而知所后而一是皆以修身为本又约之以知本斯为知之至矣知本知止知所先后也学岂有二宗乎夫知即明徳致知即明明徳也既曰知止又曰知本何也至善者至人固有之天则虽万物之咸备实一物不可加是物原至善也但有本末存焉真知本之所在则物格而知止矣即修身为本一语观之谓身为本则国家天下为末明矣身为本家国天下为末则所谓物者即身家国天下同为一物明矣身为物本家国天下为物末则所谓知本为知之至者即知身为家国天下之本乃所谓知之至也又明矣况有是天下国家身心意知之物即有是格致诚正修齐治平之事而本末终始先后又何待言哉然则身之为物也存之为心意知达之为家国天下浩浩乎天地同流民物胞与本无穷尽本无间隔孔孟所谓仁者人也形色天性也皆是物也其本末厚薄虽各有等杀而一皆天生蒸民之物则也何如其至善哉夫人同是物而必欲格之何也非于物有所加也是以阳明先生谓良知祗用安排得此物由来自浑成茍欲致吾至善之知全吾明徳之体惟工夫即本体本体即工夫不敢以一已智识乱其知本之明而一顺乎帝则是也既知身即公好公恶之本由是随所应感一惟毋自欺以慎其独焉斯已矣所以曾子传大学深致严于斯也诚意之君子惟能如好好色如恶恶臭而徳润身焉则自心身以达之家国天下忿懥恐惧好乐忧患不滞于有所亲爱贱恶畏敬哀矜傲惰不溺于一偏有诸己而后求诸人无诸己而后非诸人而仁让兴于国民之所好好之民之所恶恶之而絜矩于天下要皆此物格而止至善也故曰惟仁人能好人能恶人夫前言慎独而独即矩也后言絜矩而矩即独也皆此至善之物而异其名焉耳征诸诗书如尧汤文武武公之学夫岂有二道哉然亲民以明其明徳而约之于知止格物以致其知而约之于知本信乎学无二道矣所以修身为本而自明自修若不过一人之身耳谓之为大学之道者正以人皆有不忍人之心而原非形骸之所能隔则此身岂小物哉故明徳非一于内也即天下国家统防于吾身之心意知而自不容间者也亲民非一于外也即吾身之心意知贯彻乎天下国家而自不容己者也知有一毫之不至意一毫之不诚心一毫之不正固不可以言身之修而天下国家漠然与我不相关且视天亲犹途人也可以言修身乎是故知吾身之非小则知圣学之本大彼徒事于格致诚正而不知亲民者是二氏之自私其身也徒事于齐治均平而不知明明徳者是五霸之自遗其身也皆不可以语仁也大学之宗防不明于后世也有由然矣夫知修身为本而天子与庶人一者何哉位有崇卑学无小大尧天子也尧明峻徳以渐致亲睦平章协和之化其仁固如天矣孔子庶人也己欲立而立人己欲达而达人老安少懐不厌不倦亦何异于尧也后之人皆知宗孔子之学而恶可以庶人自诿耶虽然孔子十五志学即所谓欲明明徳于天下是也人孰无所欲哉果有志于大学之道我欲仁斯仁至矣
　　天之生人有物焉完具于其身至善也至善无物也而有本末不得不谓之物无物而万物备也知其灵觉也意其生意也意原于知而其端甚微道心惟微也吾身之所以为本也天下国家皆末也本始皆统原于一本而其实一物也属之于为故谓之事格致诚正修齐治平是也明明徳于天下事之终也而欲明明徳即为始事致吾之知在止于至善之一物者事之始也而知至知终同为一知有终始而其实一事也事不离物物不离事知所先后学之道也是以下者自天子以至庶人壹是皆以修身为本先本而后末厚本而薄末未有外其身而为天下国家者也必以修身为本谓之知本非茍知之实能至之是谓知之至也至斯止矣不至则不止不慎则不至知之至其为慎独乎独即本也本即至善也天之命也藏之至寂而发之至微微之显诚之不可掩也其动而后有不善者不慎故也慎则何不善之有
　　大学大防
　　问大学古本悉遵王文成公表章是矣然前云明明徳亲民止至善而当知所止矣复云事物之先后何也曰前三在举其槩后六先推其详盖天下国家身心意知总是明明徳亲民然杂施不逊猎等无序可乎故自欲明明徳于天下歴推其所先莫先致知矣致知在格物正所谓知止至善也问明徳与知明明徳与致知果不同乎曰姑即明与知之字义分别之明其知之全体知其明之发窍虽谓明为体知为用亦可也明之则无所不通致则随所发窍推而广之以要其极也问文成谓亲民正以明明徳也或问中发挥仁者以万物为一体至精切矣然明徳知也一体之亲仁也曾谓知即仁乎曰明徳一也知仁皆明徳之别名耳盖人心明觉未有不知痛痒者医家以手足痿痹为不仁谓不自知其痛痒也孰谓明觉亲爱有二乎哉试观孩提之良知未有不知爱其亲者大人特不失乎赤子之心耳问明明徳亲民固体用一原然必亲民而后谓之自明欤曰非有意以致其亲也记云凡生天地之间者有血气之属必有知有知之属莫不知爱其类况有血气之属者莫知于人干父坤母民胞物与原来国家之民皆是一体之亲亦因其本亲而亲之耳问明亲无二孔子于知人爱人发之矣他亦有所证乎曰易系谓干知大始干以易知易知则有亲有亲则可久孰谓人道非天道乎问明徳外无至善又谓学有知止为急务而止至善外复有定静安虑何也曰至善即明徳之本体所谓天然自有之则不待人力安排即朱子所谓尽乎天理之极而无一毫人欲之私是也果能知止乎天理之极则渐渐定静安虑实有诸己而能得矣问物犹事乎致知在格物与知止至善一乎二乎曰天下国家身心意知一物也有是物即有是格致诚正修齐治平之事是物也有物必有则本至善也世有致知而不止乎至善之物则故凡致力于国家天下者有似于亲民而昧乎物之本致力于身心意知者有似于明明徳而不可以治天下国家要皆出乎智见之安排而不能格乎物耳问物格则知至知至则止至善矣又谓之知本何也曰物有本末而身为物本茍徒明义理建事功而身不足法亦末矣故云自天子以至于庶人壹是皆以修身为本其本乱而末治者否矣真能知修身为本者此谓知之至也非即物格知至之谓乎问既云知止又云知本知至何也曰至善原于天修身存乎人知本而不知止固失其本然之天则知止而不知本又失其当然之人功惟知止至善而一本之修身焉尽之矣
　　问欲明明徳于天下果欲使天下之人皆有以明其徳乎曰真信得体用一原人我无间如此説亦是盖己欲立而立人己欲达而达人即欲仁是也况可欲之谓善茍不欲明明徳于天下又何以止至善乎问孔子十五志学直至七十始从心所欲不逾矩何可遽责之初学耶曰格物正以满乎此欲之量耳子以物之大而格之难乎夫所恶于上即明徳中所同有者毋以使下即亲民也推之上下左右前后莫不皆然始焉己所不欲勿施于人终焉从心所欲不逾矩而止至善矣
　　问文成谓大学之要致知焉尽矣而格物之防在格其不正以归于正然欤曰穷至事物之理固惧其偏于外矣意之所在为物如意在事亲则事亲为一物意在忠君则忠君为一物得无惧其偏于内乎夫是物也原不可以有无内外精粗截然二之也但二先生虽各有定説然知性格物之谓非朱子之言乎良知抵用安排得此物由来自浑成非王文成之言乎合二先生之言观其会通格物之防了然矣
　　问谈名理止至善极矣下文乃举事物言之果恐人之涉虚见乎曰人莫不云这物事不过举有形象者谓之物举逐日干办者谓之事而天下国家身心意知总谓之物格致诚正修齐治平总谓之事谁则知之物事自有本末终始先后要在重本始急先务谁则知之若终生只此一事一物而物格止至善尤难知也所以谓之大学本在修身先在格物
</div>
    <div class="pagination">
<a href="图书编_page33.html">上一页</a><span>...</span><a href="图书编_page29.html">29</a><a href="图书编_page30.html">30</a><a href="图书编_page31.html">31</a><a href="图书编_page32.html">32</a><a href="图书编_page33.html">33</a><span class="current-page">34</span><a href="图书编_page35.html">35</a><a href="图书编_page36.html">36</a><a href="图书编_page37.html">37</a><a href="图书编_page38.html">38</a><a href="图书编_page39.html">39</a><span>...</span><a href="图书编_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
