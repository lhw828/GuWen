<!DOCTYPE html>
<html>
<head>
    <meta charset="UTF-8">
    <title>氏族大全 - 第 45 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族大全 - 第 45 页/共 82 页</h1>
    <div class="content">　　不食武昌鱼
　　丘巨源兰陵人除武昌守不乐曰古云不食武昌鱼乃为余杭令
　　东南之美
　　丘仲孚字公信少好学读书叔父灵鞠称为千里驹王俭曰东南之美复见丘生　梁武时为山阴令吏民敬服号称神明政为天下第一　时语曰二傅沈刘不如一丘
　　死节
　　丘冠先字道先齐永明中位给事中奉使蠕蠕国逼之拜丘曰能杀我者蠕蠕也不能使天子使拜者我也遂遇害
　　斵石旌功
　　丘行恭有勇力贞观中讨髙昌有功诏斵石为人马象立昭陵阙前以旌其功　封天水郡公　丘砺绍兴中知瑞州事重建碧落堂　丘舜中为朝奉郎诸女皆能诗兄弟内集必聨咏为乐
　　浮丘　糟丘　东家丘
　　一代伟人
　　丘崈字宗卿江阴人仕宋孝光宁三朝宁宗尝称之曰卿三朝旧徳一代伟人也封魏国諡文定子夀隽刑部尚书次子夀迈司农卿孙汲桂阳太守俱以名徳见称汲生必恭必恭生定夫定夫生基基生元钟歴代名宦邹【角音　范阳　宋愍公之后正考父食邑于邹因以为氏春秋有邹氏传十一巻】
　　三邹
　　邹忌以鼓琴见齐王王喜之后为齐相　齐有三邹子前邹忌次邹衍后邹奭
　　黍谷回春
　　邹衍事燕惠王被谮系狱仰天而哭六月霜降燕有寒谷不生黍稷衍吹律而暖气至　适梁梁王郊迎适赵平原君侧行撇席适燕燕昭王拥篲先驱其见礼于诸侯如此【刘向别录】
　　曳裾王门
　　邹阳齐人也汉景帝时与严忌枚乗仕吴吴王阴有邪谋阳上书諌有云蛟龙骧首则雾雨咸集今臣饰固陋之心何王之门不可曳长裾乎王不纳去而之梁从孝王游介于羊胜公孙诡之间胜等谮之孝王下之吏阳从狱中上书有曰明月之珠夜光之璧以暗投人莫不按劒而相盻者无因而至前也蟠木根柢轮囷离奇而为万乗器者以左右为之先容也书奏立出之卒为上客
　　扑满之戒
　　邹长倩一云长信公孙之故人也赠生刍一束素丝一襚扑满一枚书遗之曰扑满者以土为之蓄钱之具有入而无出满则扑之士有聚而不散者将有扑满之败可不戒乎
　　南阳人杰
　　邹湛字开父晋人少以才学知名实为南阳人杰对武帝曰蜂虿作于懐袖勇夫为之惊骇猛兽在田荷戈而出凡夫能之　累迁国子祭酒
　　送行万里
　　邹游与顔鲁公友善顔之使希烈也游往送之鲁公与蔡明逺帖云闻明逺与邹游同来欲至采石计其不久亦合及于淮泗之间　坡送王子立诗云送行万里一邹游
　　江山炳灵
　　邹郁华清虚服道非天地间气江山炳灵则曷由纂懿流光若斯之盛真卿幸承余烈敬刻金石以志之【顔鲁公麻姑坛记】
　　道乡
　　邹浩字志完杨龟山序公奏议云道乡邹公自少以道学行义知名于时盖仁人君子也遇事接物如虚舟然坚挺之姿如精金良玉不可磨磷　元祐中为太学博士　徽宗即位召拜右正言除中书舍人迁吏侍　谪昭州江水不可饮暑月苦于逺汲所居岭下忽有泉涌疏为小池日得四五斛名感应泉　大观中复龙图待制　子柄
　　国家之光
　　邹柄绍兴中擢为御史上曰直臣之子也使言事耸动四方亦足为国家之光
　　少陵户牖
　　邹定字应可新吴人寓居于筠有诗名尝过杜工部祠赋诗云畴昔哦诗忆耒阳兹因捧檄过祠堂一生忠义孤吟里千载凄凉古道傍自是风霜侵病骨非千牛酒涴诗肠明朝解缆秋江上问讯先生一办香　诚斋志其墓云诗句自徐师川上遡山谷以入少陵户牖　官奉议郎
　　邹捷为散骑常侍金谷二十四友中人
　　邹景初衡之子也庆元丙辰以春秋擢抡魁
　　邹永年字天锡为松滋宰山谷有寄邹松滋苦竹泉诗
　　邹元佐精通五行有洪范福禄奥防五卷　三奇【见彭姓】
　　邹至字致之新昌人授诸子各一经号五经邹氏
　　女徳婚姻
　　义声
　　邹徳惩妻从夫官于湘阴遭乱为贼所掠将污之不屈节死于水贼去得尸义声动江南　李华为作哀节妇赋
　　富婚
　　邹凤炽富商也时人称为邹骆驼以其伛也市南山木每株估一匹绢自云山木可尽我绢有余　其嫁女也请朝士宾客数千供帐华丽及女郎将出侍婢围绕绮罗珠翠垂钗曳履尤艳丽者数百人不知谁是新妇
　　之邹　枚邹陇
　　牛【宫音　陇西　宋微子之后司冦牛父子孙以王父字为氏】
　　牛继马
　　牛金仕晋为后将军时石图有牛继马后之防宣帝乃忌牛金为二榼共一口以毒酒鸩之而恭王妃夏侯氏通小吏牛氏而生元帝焉
　　徳量
　　牛字显仁有弟弼醉酒因射杀驾车牛妻曰叔射杀牛是异事曰作脯妻言至再曰已知读书不辍　隋开皇初为秘书监
　　宰相才
　　牛仙客本河湟使典开元中为河西节度使能勤职业李林甫曰仙客宰相才也遂以同中书门下三品封豳国公
　　金滩
　　牛僧孺字思黯元和初以贤良方正对策第一初为河南伊闾县尉旧传县有人入台县前水中先有滩出石砾金沙一日滩出老吏曰此必分司御史若是西台当有一双鸂鶒牛祝曰既能有滩何惜鸂鶒言讫一双飞下旬日牛拜察院　歴事四朝罢相文宗赐以彜樽龙勺诏曰精金古器以比君子　治第洛阳归仁里多致嘉石美木与賔客相娱乐　封奇章公　宣宗朝加少师卒
　　祷井
　　牛存节仕后梁守鄜州为朱友谦夹围欲持久以渇疲之存节乃祷而凿井八十有水皆甘
　　赐防
　　牛希济蜀臣也降于后唐明宗召赋蜀主降唐诗云唐主再悬新日月蜀王难保旧山川明宗曰不忘君规忠孝也赐防百端
　　舞袖破敌
　　牛臯岳飞爱将也宋建炎中庐州守仇愈告急于飞飞遣臯以二千骑赴之坐未定敌甲骑五千破城矣臯遥谓曰牛臯在此展帜示之敌愕然臯舞袖径前贼疑有伏奔溃
　　牛堪唐元和中太学生也及第归韩愈作序送之
　　婚姻
　　牛僧孺长女适苖愔次适张洙三适张希复四适邓叔
　　风马牛　火牛　木牛
　　侯【商音　山谷　晋侯緍之后　秦有侯生讥伐始皇以成坑儒之过　汉有侯公遣之说羽约平分天下】
　　虚左自迎
　　侯嬴魏隠士也为大梁夷门监者信陵君置酒大会賔客从车骑虚左自迎侯生坐上坐宾客皆惊
　　矫世论
　　侯瑾字子瑜以礼自牧独处一房如对严宾作矫世论
　　卧辙
　　侯霸字君房家累千金笃志好学王莽时为临淮大尹更始征之百姓老弱相携遮使者当道而卧曰愿乞侯君复留一年　建武初拜尚书令
　　位至鼎足
　　侯霸与严光有旧光至京师霸遣使奉书光答曰君房足下位至鼎足甚善懐仁辅义天下恱阿谀顺言腰领絶霸即封奏之
　　刻石纪功
　　侯君集以材雄称从太宗征伐有功　平髙昌刻石纪功而还　封潞国公图形凌烟阁
　　獬豸触邪
　　侯思止为髙元礼奴唐武后朝因告舒王谋反擢游击将军后问识字否对曰獬豸不识字而能触邪后大恱【酷吏传】食笼饼必令缩葱加肉号缩葱侍郎
　　石鼎聨句
　　侯喜唐元和中有诗声与轩辕弥明指石鼎聫句弥明好句层出喜大服
　　虎榜
　　侯继唐贞元中及第号龙虎榜【见齐姓】王为河南尹辟继为参谋官愈送以诗云君今得所附势若脱韝鹰
　　蜺龙
　　侯实五代时人年十三四梦为虹饮于河数月有僧相之曰此虹龙也后为节度使
　　劲正之学
　　侯仲良字师圣呼二程为舅氏伊川尝谓侯子议论只好隔壁聴　朱子曰其学清白劲正而无深潜醲郁之味　人有欲馆侯子者侯子造焉其家壁垂佛像几积佛书侯子去之
　　侯瑱字伯玉讨侯景有功陈文帝即位授太尉侯安都善骑射为邑里雄豪陈文帝即位迁司空
　　女徳婚姻
　　绣回文
　　侯氏张暌之妻唐会昌中暌戍边十年侯氏绣回文诗作龟形云暌离已是十年强对镜那堪理旧妆闻鴈几回脩尺素见霜先为制衣裳开箱叠防先垂泪拂杵调砧更断肠绣作龟纹献天子愿教行客早回乡诣阙献之暌得归
　　侯髙女嫁官人【见王适】　侯继图拾叶题诗【见任氏】侯道济娶程珦女
　　公侯　射侯　武侯
　　娄【征音　谯国　邾娄国之后子孙因氏焉】
　　脱挽
　　娄敬齐人汉髙五年脱挽见虞将军曰愿见上陈便宜虞与鲜衣曰臣衣帛衣帛见衣褐衣褐见不敢易衣见上说都闗中上从之赐姓刘号奉春君　改封建信侯
　　跛男子
　　娄师徳字宗仁有徳量唐初为江都尉扬州刺史卢承业异之曰子台辅器也　其弟守代州教之耐事弟曰人有唾面洁之而已师徳曰洁之是逆其意正使自干耳　狄仁杰曰娄公盛徳我为所包容久矣　天授中拜凤阁鸾台同平章事为将相三十年【本传】初袁客师渡江见舟中人鼻下皆有黑气不渡俄有一跛男子负直就舟客师曰此贵人也可以济矣男子乃师徳也【袁天纲传】
　　幼悟
　　娄机字彦发幼頴悟日诵数百言作文以韩栁班马为标的　摄宰潜川治庠序择儒士而李延光首与选擢贤科亲书桂枝坊以表其庐士益知劝　宋嘉定中参大政摄中书令　年七十九
　　奎娄　离娄
　　楼【征音　杞国　夏少康之后周封杞东楼公支孙因以楼为氏】
　　楼防字君卿汉元成间人时王氏五侯宾客各有所厚惟防尽入其门咸得其欢心与谷永俱为五侯上客长安语曰谷子云笔札楼君卿唇舌言其见信用也【游侠传】每旦五侯馈饷之君卿乃合五侯所饷为鲭名五侯鲭【唐记】
　　楼钥赵宋人善书髙宗时太学成奉勅书扁
　　楼望字次之习春秋操节清白世称儒宗
</div>
    <div class="pagination">
<a href="氏族大全_page44.html">上一页</a><span>...</span><a href="氏族大全_page40.html">40</a><a href="氏族大全_page41.html">41</a><a href="氏族大全_page42.html">42</a><a href="氏族大全_page43.html">43</a><a href="氏族大全_page44.html">44</a><span class="current-page">45</span><a href="氏族大全_page46.html">46</a><a href="氏族大全_page47.html">47</a><a href="氏族大全_page48.html">48</a><a href="氏族大全_page49.html">49</a><a href="氏族大全_page50.html">50</a><span>...</span><a href="氏族大全_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
