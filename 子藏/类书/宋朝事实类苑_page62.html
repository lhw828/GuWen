<!DOCTYPE html>
<html>
<head>
    <meta charset="UTF-8">
    <title>宋朝事实类苑 - 第 62 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋朝事实类苑 - 第 62 页/共 111 页</h1>
    <div class="content">
　　○吕先生 

　　宿州天庆观，有神仙题诗二绝于五星门扉之上，俗传云吕先生神篆。其诗曰：『秋景萧条叶乱飞，庭松影里坐移时。云迷鹤驾何方去？仙洞朝元失我期。』又曰：『肘传丹篆千年术，口诵黄庭内卷经。鹤观古坛槐影里，悄无人迹户长扃。』后为人刮去，墨迹犹存，乃知非常人书也。 

　　又 

　　潭州士人夏钧，罢官过永州，谒何仙姑而问曰：『世人多言吕先生，今安在？』何笑曰：『今日在潭州兴化寺设斋。』钧专记之，到潭州，乃于兴化寺取斋历视之，果其日有华州回客设供。顷年，滕宗亮谪守巴陵郡，有华州回道士上谒，风骨耸秀，神气清迈。滕知其异人，口占一诗赠之曰：『华州回道士，来到岳阳城。别我游何处？秋空一剑横。』回闻之，抚然大笑，而莫知所之。 

　　又 

　　吕洞宾者，多游人间，颇有见之者。丁谓通判饶州日，洞宾往见之，语谓曰：『君状貌颇似李德裕，它日富贵，皆如之。』谓咸平初，与予言其事，谓今已执政。张洎家居，忽外有一隐士通谒，乃洞宾名姓，洎倒屣见之。洞宾自言吕渭之后，渭四子，温、恭、俭、让。让终海州刺史，洞宾系出海州房，让所任官，唐书不载。索纸笔，八分书七言四韵词一章，留与洎，颇言将佐鼎席之意。其末句云：『功成当在破瓜年』，俗以破瓜字为二八，洎年六十四卒，乃其谶也。洞宾诗什，人间多传写，有自咏云：『朝辞百越暮三吴，袖有青蛇胆气粗。三入岳阳人不识，朗吟飞过洞庭湖。』又有『饮海龟儿人不识，烧山符子鬼难看。一粒粟中藏世界，二升铛内煮山川。』之句，大率词意多奇怪类此，世所传者百余篇，人多诵之。 【见杨文公谈苑。】 

　　○养素先生 

　　尚书郎李观自言，为进士时，往游南岳，道过潭州圣 【东轩有『旗』字。】 亭买酒，忽有一人荷竹奁，持钉校之具径至，问观曰：『闻君将之南岳，颇识养素先生蓝方否？』观曰：『固将往见之。』其人曰：『奉烦寄声曰：「刘处士奉问，先生十月怀胎，如何出得？」』言讫径出不顾。观至南岳访方，具道其语，方惄然惊异，因问曰：『其人眉间得无有白志乎？』观曰：『然。』方大惊叹曰：『吾不遇此 【『此』，东轩作『是人』。】 命也。所谓刘海蟾者也。吾养圣胎已成，患无术以出之，念非斯人不足以成吾道。今声闻相通，而不得接，吾之道不成矣。』观急回，访于潭州，已亡所在，是年方卒。 【见东轩笔录。】 

　　○刘遁 

　　晋公旧有园在保康门外，园内有仙游亭、仙游洞，景趣潇洒。有道士刘遁相往来，遁作仙游亭诗赠公云：『屡上游仙亭上醉，游仙洞里杳无人。他时鹤驾游沧海，同看蓬莱岛上春。』公莫晓其诗。公南迁，遁往见公于崖，公方思其诗，乃知遁异人也。与之泛舟海上而饮，公曰：『今日之游，成子之诗意也。』 【见名贤诗话。】 

　　○华阴隐人 

　　华山南有川，广袤数百里，连山洞，不知其极。人有登莲华峯绝顶俯瞰，人烟舍屋相望，四时常有花木，疑灵仙之窟宅。又云秦人避难者居此，其后裔也。开宝中，有数人衣服异制，出华阴市中，人诘之，曰：『我居华阴川，因采药迷路至此，何所也？』后不知所诣，或疑其地仙。 【见杨文公谈苑。】 

　　○峨眉山佛现 

　　太平兴国七年，嘉州通判王衮奏，往峨眉山提点白水寺，忽见光相寺西面 【湘录作『南』。】 瓦屋山上皆变金色，有丈六金身。次日午间，有罗汉二尊，空中行坐，入紫色云中。 【见玉壶清话。此条今见湘山野录卷上。】 

　　○昙颖机辩 

　　钱子高明远始中大科，知润州。值上元，于因胜寺法堂设戏幄，庭下方以花砖遍甃，严雅始新，子高饬役徒掘砖埋柱。时长老达观师昙颖者，法辩迅敏，度其气骄难讽，但佯其语曰：『可惜打破八花砖。』钱厌之，谨不敢动。 

　　○契嵩师 

　　吾友契嵩师，熙宁四年没于余杭灵隐山翠微堂，火葬讫，不坏 【湘录有『者』字。】 五物：睛、舌、鼻、耳、毫。数珠时，恐厚诬，以烈火重煅，煅之愈坚。嵩之文仅参韩柳间，治平中，以所著书曰辅教编，携诣阙下。大学者若今首揆王相、欧阳诸巨公，皆低簪以礼焉。王仲仪公素为京尹，特上殿以其编进呈，许附教藏，赐号明教大师。嵩童体完洁，至死无犯，火讫，张 【湘录作『根』。】 器不坏，此节可高天下之士。余昔怪其累夕讲谈，音若清磬，未尝少嗄，及终，方得其验。嵩字仲灵，藤州人，诗类老杜，杨公济蟠收全集。公济深伏其才，答嵩诗有『千年犹可照吴邦』之句在集。 

　　○无名高僧 

　　成都无名高僧者，诵法华经有功，虽王均、李顺两乱于蜀，亦不敢害。一旦，忽一山仆至寺，言先生来晨请诵经，在药市奉候。至则已在，引入溪岭数重，烟岚中，有 【湘录作『构』。】 一跨溪山阁，所 【『所』，湘录作『乃其』。】 居也。仆传其语曰：『先生请师诵经，老病起晚，诵至宝塔品，愿见报，欲一听。』至此品，报之，果出，野服藜杖，两眉垂肩，但嘿揖，焚香侧听，听罢遂入，不复出。将斋，以藤盘竹箸，秫饭一盂，杞菊数瓯，不调盐酪，若美甘露。食讫，仆持衬一锾敬施之，曰：『先生寄语上人，远到山舍，不及攀送，遣仆送出路口。』因中途问仆曰：『先生何姓？』曰：『姓孙。』曰：『何名？』仆于僧掌中书『思邈』二字，僧因大骇，欲再往，仆遽失之。凡山中寻三日，竟迷旧路，归视衬资， 【湘录有『乃金钱一百』五字。】 皆良金也。中五六金，一半尚铁。由兹一膳，身轻无疾，天禧中，已一百五十岁，长游都市，后隐不见。 

　　○罗真人 

　　太平兴国四年，绵州罗江县罗公山真人罗公远旧庐，有人乘车往来山中，石上有新辙迹，深三尺余， 【湘录有『石』字。】 尽五色。知州种士衡缘辙迹至洞口，闻鸡犬声。 【见湘山野录。】 

　　○胡僧法调 

　　西晋时，有胡僧法调至洛阳，见晋家宫阙，叹曰：『此正似兜率天宫，但生死之力营建，非道力所成耳。』将终，与徒众别，谓之曰：『山河天下皆变灭，而况人身而得久长？但能专心清净，屏除三毒，形数虽乖，其会必同。』言讫而卒。 

　　○佛经 

　　佛经之入中国，自竺法兰、摩腾二师。以后汉明帝时，暨至白马寺，首译四十二章经。历晋及十六国南北朝暨唐，皆有梵僧自五天竺来，及华人之善竺音者，迭相翻译，讫开元，录凡大小乘经律论圣贤集共五千四十八卷。至贞元，又别录新经二百余卷。元和之后，译经遂废。太宗太平兴国初，有梵僧法贤、法天、施护三人，自西域来，雅善华音，太宗宿受佛记，遂建译经院于太平兴国寺。访得凤翔释清照，深识西竺文字，因尽取国库新贮西来梵夹，首令三梵僧诠择未经翻者，各译一卷，集两街义学僧评议。论难锋起，三梵僧以梵经华言对席读，众僧无以屈，译事遂兴。后募童子五十人，令习梵学，独得惟净者，乃江南李王之子，惠悟绝异，尽能通天竺文字。今上即位初，陈恕达议，以为费国家供亿，愿罢之。上以先朝所留意，不许。讫今所译新经论学，凡五百余卷，自至道以后，多惟净所翻也。大中祥符四年，译众上言，请如元正造录，诏令润文官参知政事赵安仁与翰林学士杨亿同编修，凡为二十卷。乃降赐太宗所作释门文字，令编其名题入录。安仁等及释众再上表，请御制释门文章，许之。六年三月，赐御制法音前集七卷，共论次其文理，以附于先皇之次，而冠于东土圣贤集之首。译经院置润文官，尝以南北省官学士充，中使一人监院事。译经常以梵僧，后令惟净同译，经梵学笔受二人，译缀文二人，评议二人，皆选名德有义学僧为之。 

　　○喻浩造塔 

　　钱镠曰：『释迦真身舍利塔，见于明州鄞县，即阿育王所造八万四千，而此震旦得十九之一也。』镠造南塔以奉安，俶在国，天火屡作，延烧此塔，一僧奋身穿烈焰，登第三级，持之而下，衣裳肤体多被烧灼。太平兴国初，俶献其地，太宗命取塔禁中，度开宝寺西北阙地，造浮图十一级，下作天宫，以葬舍利。葬日，上肩舁微行，自安置之，有白光由塔一角而出。上雨涕，其外都人万众皆洒泣，燃指焚香于臂掌者无数。内侍数十人，愿出家扫洒塔下，悉度为僧。上谓近臣曰：『我曩世尝亲佛座，但未通宿命，不能了了见之耳。』初造塔，得浙东匠人喻浩，浩不食荤茹，性绝巧，先作塔式以献。每建一级，外设帷帟，但闻椎凿之声，凡一月而一级成。其有梁柱龊龉未安者，浩周旋视之，持搥橦击数十，即皆牢整。自云此可七百年无倾动。人或问其北面稍高，浩曰：『京城多北风，而此数十步，乃五丈河，润气津浃，经一百年，则北隅微垫，而塔正矣。』塔成，而浩求度为僧，数月死，世颇疑其异。 【见杨文公谈苑。】 

　　○吴长文 

　　吴长文，博学通古今，尤不喜释氏，其父卒，不召僧，不作佛事。居常闾巷。细民与其父相往来者，人赠二缣。子华为长文作墓铭，都不及之，盖子华信奉释氏。韩魏公亦曰：『此事亲之际，尤为难也。』 

　　○死后出家 

　　熙宁中年，王禹玉丞相奏亡妻庆国夫人郑氏，临终遗言，乞度为女真。勑特许披戴，赐名希真，仍赐紫衣，号冲静大师。 【见倦游杂录。】 

　　○建寺 

　　太平兴国寺，旧龙兴寺也，世宗废为龙兴仓。国初，寺主僧屡击登闻鼓，求复为寺，上遣中使持剑以诘之，曰：『此寺前朝所废，为仓敖以贮军粮，汝何故烦渎帝庭？朝命令断取汝首。』仍戒之曰：『傥偃蹇怖畏，即斩之。或临刑无惧，即未可行刑。』既讯，其僧神色自若，引颈就戮。中使以闻，上大感叹，复以为寺。官为营葺，极于宏壮。又修旧封禅寺为开宝寺，前临官街，北镇五丈河，屋数千间，连数坊之地，极于巨丽。 

　　○西域僧觉称 

　　大中祥符初，有西域僧觉称来，馆于传法院，其僧通四十余本经论，年始四十余岁。丁谓延见之，嘉其敏惠，遣人送至予处，与译同来，设茶果。问之，译云：『入此国，见屠杀猪羊，县肉市肆，甚不忍观，见此方人心颇恶。彼西土，或一国人全不食肉。』予问能留此土否？觉称云：『愿至五台，谒文殊即还。』乃心思恋本国，不乐居此。因索纸以竹笔作梵书，横行数十字，请净公译云：『稽首摧伏诸魔力，我智者 【本名】 觉称，出家至今，十九腊，渠胝偈句义能说，后复作圣德颂』，以上文理甚富。上问其所欲，但求全襕袈裟，归置金刚坐而已。诏尚方造以给之。觉称自言酤兰左国人，剎帝利性善，尽于译堂北壁画释迦面，与此方绝异。 

　　○云豁入定 

　　吉州西峰宝龙院僧云豁，常入定，岁余一出。大中祥符三年，上遣中使赵履信取至阙下，宣于北御园舍中，扃鐍之，月余始出定。苦告求归，厚赐以遣之。 【见杨文公谈苑。】 

　　○王中正 

　　汀州王捷，少商江淮间。咸平初，遇一人于南康逆旅，衣道士服，仪状甚伟。后屡见之，授其黄金术，仍付以神剑，且戒之曰：『非遇人君，不可妄泄。』后徉狂叫呼上饶市中，配流岭南，逃归京师，挝登闻鼓自陈。上召与语，悦之，命之官，更名中正，寓居中官刘承珪家。承珪上言，数闻中正与人语，声如童子，云：『我司命真君也。』中正丞 【渑录作『亟』。】 迁神武大将军、康州团练使，常以药金银献上，以助国费。卒赠岭南节度使， 【渑录有『世』字。】 谓之烧金王先生，建祠元 【渑录作『永』。】 宁院西。至今御府犹有中正所献金及炉钳残药。 【见渑水燕谈。】 

　　○方士谒锺弱翁 

　　锺弱翁傅帅平凉，戎事有间，延宾客。一日，有方士偕众道通谒，幅巾衣白纻，短不掩骭，气局广深，进退从容中度。从牧童，牵黄犊，立庭下。弱翁异之，指牧童曰：『道人颇能赋此乎？』笑曰：『不烦我语，是儿能之。』牧童乃擘笺放笔，大书曰：『草铺横野六七里，笛弄晚风三四声。归来饱饭黄昏后，不脱蓑衣卧月明。』既去，郡人皆见方士担两大瓮，长歌出郭，迹之不见。章质夫闻曰：『瓮乃二口，岂吕洞宾耶？』 【见西清诗话。】 

　　○王参政 

　　王参政伯庸得疾，既委顿，是夕有灵鹤十余只，空中嘹唳。八月二十日，夜三更，月甚明，时其弟纯臣差知亳州，公人来迎候者，皆以为怪讶。须臾闻宅中恸哭，羣鹤遂散，时人以谓伯庸当作仙官尔。 

　　○日本僧 

　　景德三年，予知银台通进 【明抄本作『政』。】 司，有日本僧入贡，遂召问之。僧不通华言，善书札，命以牍对，云：『住天台山延历寺，寺僧三千人，身名寂照，号圆通大师。国王年二十五，大臣十六七人，郡僚百许人。每岁春秋二时，集贡士，所试或赋或诗，凡及第者，常三四十人。国中专奉神道，多祠庙，伊州有大神，或托三五岁童子降言祸福事。山州有贺茂，明神亦然。书有史记、汉书、文选、五经、论语、孝经、尔雅、醉乡日月、御览、玉篇、蒋鲂歌、老列子、神仙传、朝野佥载、白集六帖、初学记。本国有国史秘府略，日本记，文馆词林，混元录等书。释氏论及疏抄传集之类多有，不可悉数。』寂照领徒七人，皆不通华言。国中多习王右军书，寂照颇得其笔法。上召见，赐紫衣束帛，其徒皆赐以紫衣，复馆于上寺。寂照愿游天台山，诏令县道续食。三司使丁谓见寂照，甚悦之。谓，姑苏人，为言其山水奇，见寂照心爱，因留止吴门寺。其徒不愿住者，遣数人归本国，以黑金水瓶寄谓，并诗曰：『提携三五载，日用不曾离。晓井斟残月，春炉释夜凘。鄱银难免侈，莱石易成亏。此器坚还实，寄君应可知。』谓分月俸给之，寂照渐通此方言，持戒律精至，通内外学，三吴道俗以归向。寂照东游，予遗以印本圆觉经，并诗送之。后寄书，举予诗中两句云：『身随客槎远，心与海鸥亲』，不可忘也。圆觉固目不暂舍云。后南海商人船自其国还，得国王弟与寂照书，称野人若愚，书末云：『嗟乎！绝域殊方，云涛万里。昔日芝兰之志，如今胡越之身。非归云不报，心怀非便，风不传音问，人生之限，何以过之？』后题宽弘四年九月。又老大臣藤原道长书，略云：『商客至，通书，谁谓宋远？用慰驰结。先巡礼天台，更可攀五台之游，既果本愿，甚悦、甚悦。怀土之心，如何再会。胡马犹向北风，上人莫忘东日。』后题宽弘五年七月。又治部卿源从英书，略云：『所谘唐历以后史籍，及他内外经书，未来本国者，因寄便风为望。商人重利，惟载轻货而来，上国之风绝而无闻，学者之恨在此一事。』末云：『分手之后，相见无期，生为两乡之身，死会一佛之土。』书中报寂照俗家，及坟墓事甚详悉。后题宽弘五年九月。凡三书，皆二王之迹，而野人若愚章草特妙，中土能书者亦鲜及。纸墨尤精，左大臣乃国之上相，治部九卿之列。 【见杨文公谈苑。】 

　　○郭忠恕 

　　郭忠恕，字恕先，以字行。能属文，善史书。周广顺中，累为周易博士，贬干州司户，秩满，遂不复仕。多游岐雍宋洛间，纵酒，逢人无贵贱，常口称猫。遇山水佳处，绝粮数日不食。盛夏暴于日中，体不沾汗；穷冬大寒，凿河冰而浴，溶傍冰凘皆释。太宗召授国子监主簿，纵酒自肆，谤讟时政，太宗怒，决杖配登州。行至齐州临邑，谓部送吏曰：『我逝矣。』因掊地，窟才容面而卒。遂藁葬于道左，后数日，有取其尸改葬，视之空空，若蝉蜕然。 

　　○许旌阳家田夫 

　　洪州西山，有异人于大夫妇，出入山中，相传许旌阳家田夫也。旌阳使出取米，及归，拔宅升仙矣，遂止为地仙。于大有诗云：『自从明府升仙后，出入尘寰直至今。不是藏名浑时俗，卖柴沽酒贵安心。』妻寄于大诗曰：『昨日因行过翠微，醮坛风冷杏花稀。碧桃为我传消息，何事人间去不归？』至今有见之者。 
</div>
    <div class="pagination">
<a href="宋朝事实类苑_page61.html">上一页</a><span>...</span><a href="宋朝事实类苑_page57.html">57</a><a href="宋朝事实类苑_page58.html">58</a><a href="宋朝事实类苑_page59.html">59</a><a href="宋朝事实类苑_page60.html">60</a><a href="宋朝事实类苑_page61.html">61</a><span class="current-page">62</span><a href="宋朝事实类苑_page63.html">63</a><a href="宋朝事实类苑_page64.html">64</a><a href="宋朝事实类苑_page65.html">65</a><a href="宋朝事实类苑_page66.html">66</a><a href="宋朝事实类苑_page67.html">67</a><span>...</span><a href="宋朝事实类苑_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
