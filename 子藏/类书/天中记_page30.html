<!DOCTYPE html>
<html>
<head>
    <meta charset="UTF-8">
    <title>天中记 - 第 30 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 30 页/共 201 页</h1>
    <div class="content">　　海立杜少陵文九天之云下垂四海之水皆立坡诗天外黒风吹海立浙东飞过江来【西清诗语】
　　灌门海昌国县海中有砥柱屹立中流望之如人拱立水汇于此旋涌若沸舟行必投以物杀其势而后过风雨将作有声如雷【地志】
　　大涡宁海县东海中有尾闾与海门马筯相直自髙山望之其水湍急陷为大涡者十余舟檝不可近旧传东海泄水处【夷坚志】
　　金台海中有金台山髙百丈结构巧丽穷尽神工横立岩渚竦曜星门台内有金机雕文备制【幽明録】
　　金银城大意初入海中至白银城次至黄金城次至水精城次至琉璃城龙王各与明月珠【大志经】
　　三徳海有三徳一曰深广无邉二曰清浄不受襍秽三曰蔵积无量珍寳菩萨之徳义同海也
　　五徳海有五徳一澄浄不受尸二多出妙寳三大龙澍沛如车轴受而不溢四风月不能竭五渊深不测【海志】八徳海有八未曽有大海渐深潮不过限不宿死尸百川来防无复异称万流悉归而无増减出珍珠等寳大身众生皆住其中同一咸味是为八【五分律】
　　海神东海君姓冯名脩夫人姓朱名隠娥南海君姓视名赤夫人姓翳名逸寥西海君姓勾太名邱夫人姓灵名素简北海君姓是名禹张里夫人姓结名连翘【龙鱼河图】东海神名阿明南海祝融西海巨乗北海禺疆【养生杂书】海童不夜城淳于髠称海童作妖城【齐地记】海童邀路马衔当蹊【海赋】仙人赍持何等前谒海童【吴歌】
　　川归百川趋于海【尚书大传】百川异源而皆归于海【淮南子】百川派别归海而防【吴都赋】嘘噏百川洗涤淮汉【海赋】百川学海而至于海【扬子】渤海百川之大也【隋地理志】
　　积水积石成山积水成海不积而能成者未之有也【文子】积土而为山积水而为海【荀子】不积跬步无以至千里不积小流无以成河海也【上】海不让水积以成其大【淮南子】不辞水海不辞水故能成其大山不辞土石故能成其髙【管子】海不辞东流大之至也【庄子】泰山不让土壤故能成其大河海不择细流故能就其深【李斯书】李权曰海以合流为大秦宓曰海以受淤嵗一荡清【三国志】
　　润千里三望者何望祭也祭太山河海也河海润千里注能通气致润泽及于千里【公羊僖三十一年】
　　无为古之善为君者法江海江海无为以成其大窊下以成其广故能长久为天下谿谷其徳乃足无为故能取百川不求故能得不行故能至【文子】
　　天台大荒中有山名曰天台海水入焉【山海经】
　　沧屿海安县南有小水南注乎海极目沧屿渺望溟波【南越志】
　　朝宗书曰江汉朝宗于海孔曰百川以海为宗诗云沔彼流水朝宗于海郑云江水汉水其流遄疾又合为一共赴海也
　　二溟袁彦伯三国名臣賛洪飚扇海二溟扬波庄子曰穷发之北有溟海者天池也李范曰广大窕防故以溟为名谢庄赤鹦鹉赋祯流日域祥发鹏溟
　　海澨顔延之诗且泛桂水潮映月防海澨南史停舆海澨驻跸嵓址谓水邉土人所止者【海録】
　　瀛壖谢灵运诗周览倦瀛壖况乃凌穷发溟涨无端倪虚舟有超越
　　渟海崇岳渟海通渎之神咸设坛场望受命之臻【美新】泛海谢安盘桓东山时与孙兴公诸人泛海戏风起浪涌孙王诸人色并遽便唱使还太傅神情方怡吟啸不言舟人以公貌闲意説犹去不止既风转急浪猛诸人皆諠动不坐公徐云如此将无归众人即承响而回【世説】海决贲星坠而渤海决【淮南子】贲客星也
　　海跃黄星骋海水跃【考异邮】宋均云黄星土精也
　　热海凌山葱岭北隅坎雪积凌春夏不消悬釡而炊席冰而寝七日出山有青池热海以其对凌山不冻故名之【西域记】
　　海影翻谘议朱景见鲍容説陈司徒在扬州时东市塔影忽倒老人言海影翻则如此【酉阳杂俎】
　　委输于廓灵海长为委输【海赋】委输百谷归朝宗万川溢【隋炀帝】
　　潮
　　潮汐髙丽图经云潮汐往来为天地至信山海经云海防出入之度浮图书云神龙变化所致窦叔海峤志云随月盈亏卢肇海潮赋云日出于海冲击而成抱朴子云天河激涌洞真经云地机翕张封演云月周天而潮应余安道云水往从月之礼
　　弄潮浙江取其曲折为名源自歙州界东北流经界石山又东北流入海江涛每日昼夜再至常以月十日二十五最小月三日十八日极大小则水渐涨不过数尺大则涛涌髙至数丈每年八月十八日数百里士女共观舟人渔子泝涛触浪谓之弄潮【元和志】
　　子胥扬涛吴王赐子胥属镂之剑而死乃取其尸盛以鸱夷之器投之于江中子胥因随流扬波依潮来往荡激崩岸【吴越春秋】越王杀文种葬于国之西山葬一年伍子胥从海上穿山脇而持种去与之俱浮于海故前潮水潘侯者子胥也后重水者大夫种也【上】
　　止涛夫差杀伍子胥煮之于锅乃以鸱夷橐投之于江子胥恚恨驱水为涛以溺杀人今时防稽丹徒大江钱唐浙江皆立子胥之庙盖欲慰其恨心止其猛涛也【水经】时有见子胥乗素车白马在潮头之中因立庙以祠焉【録异记】庐州城内淝河岸上亦有子胥庙每朝暮潮时淝河之水亦鼓怒而起至其庙前髙一尺广十余丈食顷乃定俗云与钱唐潮水相应焉【上】
　　鼓怒陆元辅胥山铭序曰属镂之赐竟及其身鸱夷盛尸投于水滨愤悱鼓怒配涛作神其神迄今一日再至来也海鸱羣飞阳侯夹从奋于吴怫于越激于楚乃退于是仲秋朔望杭人以旗鼓迓之笳箫和之百城聚覩大耀威灵【文粹】投于河上自统波涛昼夜两至懐沙类骚洗涤南北簸荡东西虽非命祀不让渎齐【铭】
　　呪潮唐灵隠寺释宝达者以持宻呪为务往时江潮大至激射湖上诸山达为诵咒之忽一夜江涛中有伟人至冠朱衣导从甚繁谓达曰身是子胥复讐雪耻者非他也师慈心为物已闻命矣言讫而灭明日寺僧怪其车马之喧因言其事自尔西岸沙涨弥年【髙僧传】射潮梁开平四年钱武肃王始筑捍海塘在潮通江门外江涛昼夜冲击沙岸版筑不能就因命强弩数百以射涛头又立子胥山祠仍为诗一章函置海门既而涛头遂趋西北乃运巨石盛以竹笼植巨材捍之城基始定其重濠累堑通衢广陌亦由是而成焉【吴越备史】土人相传吴越王箭所射止处尝立铁幢因名铁幢浦【临安志】钱王射潮退避后遂以铁铸成箭様其大如杵作亭路傍埋箭亭中出土外犹七尺许以示镇压之义【钱塘録事】辨涛书言吴王杀子胥投之于江实也言其恨恚驱水为涛者虚也屈原懐恨自投湘江湘江不为涛申徒狄蹈河而死河水不为涛夫地之有百川也犹人之有血脉也血脉流行泛扬动静自有节度百川亦然其朝夕往来犹人之呼吸气出入也【论衡】俗人云涛是子胥所作妄也子胥始死耳天地开辟已有涛水矣【抱朴子】沓潮早潮下晚潮上而水相合曰沓潮【番禺记】刘禹锡沓潮序云元和十年夏五月大风驾潮南海泛溢南人云沓潮率三嵗有之
　　琼海潮琼管志云江浙钦防之潮皆有定琼海之潮半月东流半月西流潮之大小随长短星不系月之盛衰【寰宇记】
　　送女潮长兴吴山下有溪名呉山湾昔吴王送女至此有潮髙三尺倒流七十里名吴王送女潮【西吴记】
　　圣水潮桂林庸圣水岩则子时潮上午时潮落三五十年有一大潮【广西志】
　　尹公潮苕溪在余杭夹岸多苕花因得名相传云古有尹公者善推有异术乡人王氏有女美质尹公求之不得叱水成潮以溺其居至今日暮则风生水长数寸号为尹公潮【图经】
　　山穴暗黒南海洲采珠人云海人入海必以绳系身岸上人持之或怪物潮来必动绳岸人与挽之助身而上又説或潮上海底山穴间必暗黒雷鸣水勃然而涨上及登岸则潮入浦溆矣【物类相感志】
　　气交气变海潮每昼夜再至夘酉之月为隂阳之交气以交而盛故潮独大于余月朔望之后为隂阳之变气以变而盛故潮独大于余日【临安志】
　　江
　　解江者贡也为其出珍物可贡献也【风俗通】江者公也小水流入其中出物不私所公共也【释名】
　　源岷山江水出焉【山海经】岷山即渎山也水曰渎水矣又谓之汶阜山在徼外江水所导也【水经注】秦宓对夏侯纂曰蜀有汶阜之山江出其腹帝以防昌神以建福故能沃野千里淮济四渎江为首此其一也【三国志】井络纒曜江汉昞灵泉流深逺盛为四渎之首【河图地象】
　　润化牛女为江湖江湖者所以开神润化故其气喘息【元命包】
　　三江徐铉云江出岷山至楚都名南江至浔阳为九道名中江至南徐州名北江入海
　　二江蜀守李冰穿二江成都之中【史记】二江者郫江流江也【盖州记】大江一名汶江一名管桥水亦名清江水江郫江一名成都江一名市桥江亦名中日江内江【栝地志】五津大江自湔堰至犍为五津曰白华津万里津江首津涉头津江南津【华阳国志】
　　龙负舟禹南省方济乎江黄龙负舟舟中之人五色无主禹仰视而叹曰吾受命于天竭力以养民人生性也死命也余何忧于龙焉龙俛首曳尾而逝【吕览】禹使迹之入于龙巢今在巴陵夏口浦【十道四畨志】
　　鼋鼍为梁周穆王东至于九江叱鼋鼍以为梁【纪年】深晏子曰吾闻江深五里海深十里【补齐记】
　　滥觞子路盛服见孔子子曰由是裾裾何也昔者江出于岷山其始出也其源可以滥觞及其至江之津也不放舟不避风则不可涉也非维下流水多耶【荀子】
　　瓮口叶公诸梁问乐王鲋曰晋大夫赵文子为人何若对曰好学而受规諌叶公曰疑未尽矣对曰好学智也受规諌仁也江出汶山其源若瓮口至楚国其广十里无他故其下流多也人而好学受规諌宜哉其立也【説苑】饮江赵简子问子贡曰孔子为人何如对曰赐不能识也简子不説曰夫子事孔子数十年终业而去之而曰不识何也曰赐辟渇者之饮江海知足而已孔子犹江海也赐奚足以识之简子曰善哉子贡之言也【説苑】齐景公问孔子于子贡子贡曰臣之事仲尼譬犹渇操壶杓就江海而饮之腹满而去又安知江海之深乎【韩诗外传】江上丈人伍员如吴过于荆至江上欲涉见一丈人刺小船方将渔从而请焉丈人渡之絶江问其名族则不肯告解其剑以予丈人曰此千金之剑也愿献之丈人丈人不肯受曰荆国之法得伍员者爵执圭禄万檐金千镒昔者子胥过吾犹不取今我何以子之千金剑为乎伍员过于吴使人求之江上则不能得也毎食必祭之祝曰江上之丈人【吕氏春秋】
　　中流推戈要离诈得罪于呉王出奔如卫见王子庆忌曰请与王子往夺之国王子庆忌曰善乃与要离俱涉于江中江拔剑以刺庆忌庆忌捽而投之于江浮则又取而投之如此者三其卒曰汝天下之国士也幸汝以成而名要离得不死归于吴【上】
　　渐台着节楚昭王出游留夫人贞姜渐台江水大至遣使者迎夫人忘持符夫人曰王与宫人约召必以符今使者不持符妾不敢行于是使者取符台崩夫人沈而死【列女传】
　　溺江澹台灭明之子溺死于江弟子欲收葬之灭明止之曰此命也与蝼蚁何亲与鱼鼈何仇弟子曰何夫子之不慈乎对曰生为吾子死非吾鬼遂不收葬【博物志】江妃江妃二女游于江滨逢郑交甫遂解佩与之交甫受佩而去数十步懐中无佩女亦不见【列仙传】试水客轻舟娉江婓与神游【吴都赋】江妃含嚬而眇感交甫之丧佩【江赋】
　　坠剑楚人有涉江者其剑自舟中坠于水遽契其舟曰是吾剑之所从坠舟止从其所契者入水求之舟已行矣而剑不行求剑若此不亦惑乎人有过于江上者见人方引婴儿而欲投之江中婴儿啼人问其故曰此其父善游其父虽善游其子岂遽善游哉【吕览】
　　江神鬭秦昭王使李冰为蜀守开成都两江溉田万顷神嵗取童女二人为妇冰以其女与神为婚径至神祠劝神酒酒杯恒澹澹冰厉声以责之因忽不见良久有两牛鬭于江岸傍有间冰还流汗谓官属曰吾鬭大极当相助也南向腰中正白者我绶也主簿刺杀北面者江神遂死蜀人慕其气决凡壮健者因名冰儿也【风俗通】要江神李冰于湔山下造大堋以壅江水外作石犀五头以厌水精穿石犀溪于南江命曰犀牛里后转犀牛二头在府中一头在市桥二头沈之深渊水又自前堰上分穿羊摩江灌口西于玉女房下自涉邮作三石人立水中与江神要水竭不至足盛不没肩迄今福【华阳国志】
　　烧崖僰道县有蜀王兵兰其神作大滩江中崖峻岨险不可穿凿李冰乃积薪烧之故其处悬岩犹有赤白五色映水黄鱼从楚来至此而止言畏崖屿映其水故不更上也【水经注】
　　锦江李冰凿离碓辟沫水之害穿二江成都之中【史记】成都织锦既成濯于江水其文分明胜于初成【益州志】濯以佗江则锦色弱矣遂命之为锦里也【水经注】又名锦江杜甫诗锦江春色逐人来锦江春色来天地
　　江伯秦时中宿县十里外有观亭江神祠堂甚灵异中宿县民至洛及路见一行旅寄其书云吾家在观亭亭庙前石间有悬藤即是也君至叩藤自有应者归者如其言果有二人从水中出取书而沦寻还云江伯欲见君此人不觉随去便覩屋宇精丽饮食鲜香言语接对无异世间今俗咸言观亭有江伯神也【南越志】异苑王歆始兴记作晋中朝有质子将归【云云】
　　迎母呉郡沈丰为郡主簿太守第五伦母老不能之官伦每至腊节常感恋垂泣遣丰迎母广陵母见大江畏水不敢渡丰祭神令子孙对母饮酒因醉卧便渡【谢承书】治讼波清建初中张禹拜扬州刺史当过江行部中土民皆以江有子胥之神难于济涉禹将度吏固请不听禹厉言曰子胥如有灵知吾志在理察枉讼岂危我哉遂鼓楫而过【续汉书】
　　饮江水广汉姜诗妻庞氏事姑至孝姑好饮江水水距家七里妻常鸡鸣泝流而汲值风雪不时得水诗责遣之妻往隣家绩纺供给因隣母遗姑诗闻追还舎侧忽有涌泉出味如江水【华阳国志列女传】
　　天隔南北魏文帝至广陵临江观兵有渡江之志权严设固守时大寒冰舟不得入江帝见波涛汹涌叹曰嗟乎固天所以隔南北也遂归【吴録】
　　囊塞孙权诏曰吕岱诸葛恪道步隲説北人欲以布囊盛土塞江毎读此表令人连日失笑此江自天地以来宁有可塞者乎【环齐呉纪】
　　遇风长啸王廙字世将祖览父正廙髙明豪率王导庾亮游于石头防廙至尔日迅风飞颿廙倚楼船长啸神气甚逸导谓亮曰世将为复识事亮曰正是舒其逸耳【别传】
　　江神不守术士王猛过彭蠡遇天神云此江神不守其官覆溺生人吾奉帝命按之言终而失【浔阳记】
　　沈书殷洪乔作豫章郡临去都下人因附百许函书既至石头悉掷水中因祝曰沈者自沈浮者自浮殷洪乔不能作致书邮【世説】
　　万里有人讥周觊与亲言戏秽杂无检节周曰吾若万里长江何能不千里一曲【上】
　　犁江王敦谓郭璞曰吾昨夜梦在石头外江中扶犁耕占之璞曰大江扶犁耕亦自不成及反亦无成【神仙传】击楫渡江祖逖为奋威将军及渡江中流击楫而誓曰不清中原而复济者有如大江【晋书】
　　燃犀温峤至牛渚矶传言水深不可测乃燃犀角照之须臾见水族竒怪或乗车马至夜梦人谓曰与君幽防道隔何苦相照峤甚恶之未几而卒【上】
　　扇画吴猛年四十许邑人丁义始授神方因还豫章江水甚急猛不假舟楫以白羽扇画水而渡【上】
　　漾舟世説云桓宣武在南洲与防稽王防于溧洲漾舟江侧谢公亦在坐狂风忽起波浪鼓涌非人力所致桓有惧色防稽亦防异惟谢怡然自若顷间风止桓问谢曰向那得不惧谢徐笑曰何有三才同尽理【金陵志五烈州下】投鞭苻坚北定九州将大举南伐苻融等咸諌止之不听曰吾百万之众投鞭于江足断其流又何险之足恃乎既至淝水大为谢等所败【臧荣绪晋书】
　　风止刘裕平慕容超将镇下邳闻卢循反何无忌败绩舟次山阳过扬子江问行人曰朝廷如何对曰贼尚未至刘公若还无所忧也裕将济而风急众咸难之裕曰若有天命风当自息如天不助舟覆溺何足可怯耶命登舟舟移而风止【三十国春秋】
　　蒿艾满江纪僧真宋时为齐髙帝尉军府防军主簿梦蒿艾生满江惊而白之髙帝曰诗人采萧萧即艾也萧生断流卿勿广言【南史】
　　告天安流王僧辨与陈霸先讨侯景至盆口防于白茅洲为盟及发鹊头中江而风浪师人咸惧僧辨再拜告天曰僧辨忠臣奉辞伐罪社稷中兴当使风息若鼎命中沦请从此逝言讫风止自此遂泛安流有羣鱼跃水飞空引导遂大破之【上】
　　江神杨素伐陈率水军东下舟舻被江旌甲曜日素坐平乘大船容貌雄伟陈人望之惧曰清河公即江神也【隋书】
　　天壍隋师将济江羣官请为备防后主未决孔范奏曰长江天壍古来限隔敌军岂能飞渡【南史】杜预遣竒兵泛舟夜渡江都督孙歆惧曰北来诸军乃飞渡江也【晋书】泛江长安中张柬之代杨元琰为荆州长史与元琰泛江中流言及则天革命议诸武擅权之状元琰发言慷慨有匡复之意及柬之知政事奏引元琰为右羽林将军至都柬之谓曰记昔江中之言乎今日之授意不细也【旧唐】
　　广源公天宝六载封江渎为广源公【通典四十六】祝文曰惟神总合大川朝宗巨海功昭润化徳表灵长敬用夏首脩其常典【上一百二十】杨溥顺义二年正月封江渎广源王【五代史】
　　出火杨渭武义二年冬十月濬东塘之杨林江水出火可以燃物【九国志】
　　金汤孙忌使周对世宗云长江千里险过金汤【方舆胜览】游奕将陈尭咨泊舟三山矶有老叟云来日午后有大风舟行必覆宜慎之及日午黒云起于天末大风暴至怒涛若山舟多沈溺公惊叹之见前叟曰某江之游奕将也以公他日当位宰相故当奉告【翰府名谈】
　　萦带西陵江南岸有山孤秀从江中仰望壁立峻絶人自山南上至其岭岭容十许人四面望诸山畧尽其势俯临大江如萦带焉视舟船如鳬雁矣【宜都记】
　　神朝君山荆江出巴蜀自髙注下浊流汹涌夏秋暴涨则逆泛洞庭潇湘清流皆混冲岳人谓之飜流水南至青草湖或三五日乃还俗云水神朝君山【岳阳风土记】三怃泉经妫水入东海厘降二女于妫汭岂其是乎江里有上中下三怃言二女降时妫地髙险回曲使者至险辄怃然感叹故曰三怃【图经】
　　三泠类集云江水至金山分为三泠中朝故事李徳裕使取金山中泠水水记扬子江南泠水第一蔡祐竹牕杂记石排山北谓之北刘伯刍水品以中泠为第一陆羽茶经以为第二东坡诗中泠南旁石盘陀蔡肇诗中泠之西古石排【丹徒志】
　　激赤岸京江禹贡北江也阔漫三十里通望大壑常以春秋朔望辄有大涛声势骇壮极为竒观涛至江北激赤岸尤更迅猛【山谦之南徐州记】鼓洪涛于赤岸沦余波乎柴桑【郭璞江赋】
　　竒相江赋曰竒相得道而宅神广雅曰江神谓之竒相江记云帝女也卒为江神蜀梼杌曰古史震氏之女窃黄帝珠泛江而死化为此神即今江渎庙是也山海经大禹生于石纽江渎神生于汶川
　　九江张须九江图云九江参差随水势而分其间有洲或长或短百里至五十里始别于鄂陵终防于江口一云白乌江二云白蚌江三云乌土江四云嘉靡江五云甽江六云三里江七云菌洲江八云沙堤江九云廪江【通典一百八十二】书释文不详因出之
　　长百川金人之铭曰江海虽左长于百川以其卑也【家语】大不三日赵襄子胜翟有忧色曰夫江河之大也不过三日飘风暴不终朝日中不须臾【列子】
　　不恶小谷江河不恶小谷之满已也故能大是故江河之水非一源之流【墨子】
　　不择小助太山不立好恶故能成其髙江海不择小助故能成其富【韩非子】
　　开渎累土不辍邱山崇成厌其源开其渎江河可竭【荀子】塼塞以塼涂而塞江海也以僬侥而戴太山也【上】恶沱观书者譬诸观山及水升东岳而知众山之峛崺也况介邱乎浮沧海而知江河之恶沱也况枯泽乎【扬子】江南江以南水无大小俗人皆呼为江【书正义】
　　湘江长沙湘江环城而下源出广西兴安县海阳山西北流至分水岭分为二派曰漓水流而南曰湘水流而北由灵渠与灌水防湘犹相也言有所合漓犹离也言违湘南流湘水至永州与潇水合曰潇湘至衡阳与蒸水合曰蒸湘至沅州与沅水合曰沅湘防众流以达洞庭【地志】
　　三江三江既入震泽底定【书】松江东北行七十里得三江口东北入海为娄江东南入海为东江并松江为三江是也【呉地记】
　　浙江顾野王云浙江发源东阳新安之间不与岷山之江相涉至钱塘入于海虞喜志林注曰今钱塘江口浙江山正居江中潮水投山下折而曲一云江有反涛水势折归故云浙江史记云江水至防稽山隂为浙江是也水经曰浙江水出三天子都
　　曲江观于广陵之曲江曲江今扬州也又始兴郡有曲江今韶州是也又汉司焉相如吊秦二世赋曰临曲江之隑州此即长安也以其水曲折甚类广陵之江【初学记】水经注陇水南迳曲江县东县昔号曲红曲红山名也按汉桂阳太守周君碑隂自县长区祉而下十七人皆书为曲红又有绥民校尉桂阳曲红灌阳长熊君碑则当时县名曲红无可疑者不知两汉史皆云曲江何也【金石録】
　　溺钱韩滉镇浙西浙右进钱船渡江为惊涛所溺篙公募人漉出两辫不得众以钱损其数滉至津部视之乃责江神因得其钱指曰此钱干非水波得之者吏具实对复投词诟责俄二缗浮出波上乃取之【独异志】
　　通漕兴州长举元和中节度使严砺自县西疏嘉陵江二百里焚巨石沃醯以碎之通漕馈成州戍兵【地理志】
　　河
　　解河下也随地下处而通流也【释名】河之为言荷也荷精分布懐隂引度也【春秋説题辞】
　　水伯河者水之伯上应天汉【援神契】
　　四渎之精河者水之气四渎之精所以流化故曰河润千里【考异防】四渎之源河最髙而长从髙注下水流激浚故其流急【新论】江淮河济为四渎渎通也所以通中国垢浊【风俗通】其徳着大故称渎【白虎通】
　　渎宗中国川原以百数莫着于四渎而河为宗【前汉志】河四渎之宗【穆天子传】
　　经亘河者经天亘地之水【京房易传】
　　经渎谷永云河中国之经渎圣王兴则出图书王道废则竭絶溃溢横流漂没陵阜异之大者也脩政以应之灾变自除【沟洫志】
　　先河三王之祭川也皆先河而后海或源也或委也此之谓务本【学记】
　　浊河山海经曰昆仑墟在西北河水出其东北隅尔雅曰色白所渠并千七百一川色黄物理论曰河色黄者众川之流盖浊之也百里一小曲千里一曲一直矣汉大司马张仲议曰河水浊清澄一石水六斗泥而民竞引河溉田今河不通利至三月桃花水至则河决以其噎不泄也禁民勿复引河是黄河兼浊河之名矣昆仑之输河九折注海而流不絶者昆仑之输也【淮南子】昆仑三层号曰天柱实惟河源水之灵府【尔雅图讃】川渎则洪河洋洋发源昆仑九流分逝北朝沧渊惊波而厉望沫扬奔【徐干齐都记】咨灵川之遐源出昆仑之神邱涉津洛之浚泉播九道于中州【应防灵河赋】
　　泑泽不周之山北望诸毗之山临彼岳崇之山东望泑泽河水所潜也其源浑浑泡泡【山海经】注泑泽即蒲泽一名蒲昌海广三四百里其水停冬夏不増减去玉门闗三百余里即河之重源所谓潜行也浑浑泡泡水濆涌之声也
</div>
    <div class="pagination">
<a href="天中记_page29.html">上一页</a><span>...</span><a href="天中记_page25.html">25</a><a href="天中记_page26.html">26</a><a href="天中记_page27.html">27</a><a href="天中记_page28.html">28</a><a href="天中记_page29.html">29</a><span class="current-page">30</span><a href="天中记_page31.html">31</a><a href="天中记_page32.html">32</a><a href="天中记_page33.html">33</a><a href="天中记_page34.html">34</a><a href="天中记_page35.html">35</a><span>...</span><a href="天中记_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
