<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 215 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 215 页/共 320 页
  </h1>
  <div class="content">
   【臣谁敢雠之谓楚君杀其父不可报也】　子无忘孝　人有所惩　増桓温枕戈　吐业射草【晋中兴书桓温父被害时温年十五枕戈泣血经年乃提刀直进手刃雠人　崔鸿前燕録吐谷浑子吐延年少有大志为帛城酋姜聪所刺杀长子业年十歳缚草人号曰姜聪哭而射之号天而泣不中瞑目大呼要中乃止其母曰姜聪诸将已屠脍之矣汝何如此业泣曰诚知射草无益于先公所以申罔极之心耳】　剖心祭父　斩首祭母【宋范廷召枣强人年十八手刃父雠剖心以祭父墓　唐史刘黒闼防洛阳程名振与刺史陈君賔自拔归母妻为贼所得名振率众千余悉毁贼水陆饷具黒闼怒杀其母妻贼平请手斩黒闼以其首祭母】　瑝琇刃雠元庆刃雠【唐张审素为嶲州都督有陈纂仁诬其冒战级私庸兵勅监察杨汪按之汪途中为审素之党劫对汪杀告事者汪到益州诬审素谋反搆成其罪遂斩之子琇与兄瑝俱以年幼徙岭外后逃归汪后更名万顷转殿中侍御史瑝琇于东都候万顷手刃之系表于斧刃言复雠之状遂奔逃行至汜水为吏所得中书令张九龄等皆称其孝烈侍中裴耀卿等陈不可帝亦谓九龄曰孝子义不顾命杀之可成其志赦之则亏律凡为子孰不愿孝转相雠杀遂无已时　又则天时同州下邽人徐元庆父爽为县尉赵师韫所杀乃手刃父雠自囚诣官左拾遗陈子昂议诛元庆然后旌其闾当时韪其言后礼部贠外郎栁宗元駮之】　君操噉雠　藏英脔雠【六帖唐太宗时即墨人王君操父隋末为乡人李君则所杀亡命去时君操尚幼至贞观朝密挟刃而杀之剔其心肝噉立尽告刺史曰父死凶手二十年不克报乃今刷愤愿归死有司以闻帝为贷死　逸史五代时张藏英范阳人父母为贼孙居道所杀后逢居道于幽州市刺之不死为吏所执节帅赵徳钧壮之释不问居道避闗南藏英求为闗南都廵检伺居道出擒归设父母位号泣脔其肉以死即诣官首服官为上请释之燕蓟间日为报雠张孝子】　斩雠获宥　报父见原【檀道鸾续晋阳秋王谈年十许歳父为邻人窦度所杀谈隂有复雠之志年十八密市利锸刃阳若耕耘者伺度乗船还桥上以锸斩之归罪有司太守孔岩义其孝勇列上宥之　唐髙宗时绛州人赵师举父为人所杀时师举幼母改嫁雠家不疑后长为人佣手杀雠人诣官自陈帝原之】　孝子免父孝子戮【唐新语杜并父审言自洛阳丞贬吉州司戸与羣寮不叶司马周季重与司戸郭若讷共搆审言下狱将因事杀之并年十三伺季重刺杀之并亦见害季重临死叹曰吾不料审言有此孝子郭若讷误我至此审言由是免官归　又衢州人余长安父叔为同郡伊金所杀长安八歳自誓十七乃复雠大理防死刺史元锡奏言臣见余氏一家遭横死者实二平人显戮者乃一孝子引公羊传父不受诛子复雠之义请下百寮集议时裴垍当国李为司事竞不行老儒薛伯臯与锡书曰大司寇是俗吏执人柄者是小生余氏子宜其死矣】　韩暨擒茂　龚壮讨期【魏志韩暨字公至同县豪右陈茂譛暨父母防致大辟暨阳不以为言佣赁积赀隂结死士遂追寻擒茂以首祭父墓由是显名　王隐晋书龚壮字子伟值惠懐末李特为寇壮父叔皆为所害防李夀镇汉中夀与李期有嫌壮因説夀讨期期特孙也故壮假以复仇夀既捷欲官壮誓不仕】　聂政鼓琴　来丹求劒【琴操聂政父为韩王治劒过期不成王杀之政未生及壮问母知之乃入山遇仙人学鼔琴漆身吞炭七年琴成入韩逢妻从买栉对而笑妻泣曰君似政齿政曰天下人齿尽相似乃入山援石击落其齿以刀内琴中刺韩王　列子魏黒卯以昵嫌杀邴章其子来丹谋复仇丹气甚猛形甚露计粒而食顺风而趋虽怨不能称兵耻假力于人誓手劒以屠黒卯黒卯悍志絶众力抗百夫筋骨皮肉非人类也延颈承刃披胸受矢铓锷摧屈而体无防负财力视来丹犹雏也来丹之友申他曰子怨黒卯至矣黒卯之易子过矣将善谋焉丹垂泣曰愿为我谋申他曰吾闻卫孔周其祖得殷帝之寳劒童子服之却三军之众奚不请焉从之卒成其志】　鲁人刳腹魏汤断头【淮南子鲁人有为其父报仇于齐者刳其腹而见其心坐而拭冠起而更衣徐出门上车而歩顔色不变其御欲驱抚而止之曰为父报仇以出死非为生也今事已成有何去之追者曰此有节行之士不可杀也解围而去之　孝子传魏汤少失其母独与父居父有所服刀防市南少年欲得之汤曰此老父所爱不敢相许少年殴挝汤父汤叩头拜谢不止行路书生牵止之仅而得免后父夀终汤乃杀少年防其头以谢父墓】　灭儒族姓　食曽肺肝【晋书沈充败于呉兴呉兴人呉儒充之将也充亡失道误入儒家内充重壁因笑谓曰三千戸侯也充曰封侯不足贪也尔大义全我我宗族必厚报若必杀我汝族灭矣儒遂杀之充子劲字世坚即潜报仇族灭呉氏　又赵诱为杜曽所害诱子斩曽食其肝肺】林子屠预　宋越刺蛮【沈约宋书沈林子以仇雠未复从髙祖尅京城进平都邑时年十八仇沈预虑害常被甲持戈至是林子与兄田子还东报雠直入预男女无长幼悉屠之以预首祭父墓孙严宋书宋越父为蛮所杀其仇常出郡越白日于市口刺杀之太守夏侯穆嘉之擢为队主】　童复父雠　童复母雠【后魏书淳于诞字灵逺年十二随父向杨州父于路为盗所害诞虽童稚哀感奋发倾赀结客旬朔之内遂得复仇州县叹异之又孙益徳其母为人所害益徳童幼为母复仇还家哭于殡以待县官髙祖文明太后以其幼而孝又不逃罪特免之】　旌景仁门　拜丁兰官【梁书张景仁广平人父天监初为同县韦法所杀景仁时年八歳及长志在复雠遇法斩其首以祭父墓诣郡自缚太守蔡天起上言于州简文在镇乃下教褒美之原其罪下属长蠲一户租调以旌孝门　捜神记汉丁兰河内野王人年十五丧母乃刻木作母事之供飬如生邻人有所借木母顔和则与不和不与后邻人忿兰盗斫木母应刀血出兰乃殡殓报仇宣帝嘉之拜中大夫】　仁勇自归　孝勇为将【应劭风俗通汉汝南陈公思为五官掾王子祐为兵曹行防食下亭子祐曽以县官事考杀公思叔父斌斌无子公思卒见子祐不胜愤怒便格杀之还府归死时太守太傅胡广以为公思追念叔父仁勇愤发手刃仇敌自归司败便原遣之　虞预防稽典録呉朱朗字公明为道士游在诸县为乌伤长陈頵所杀頵以病卒朗子乃刺杀頵子事发亡命奔魏魏闻其孝勇擢以为将】　梁恱报父雠　董黯报母雠【唐宪宗元和中冨平人梁悦报父雠杀秦果上防都省集议以闻杖一百流循州　防稽典録董黯家贫采薪供飬母甚肥恱邻人家冨有子不孝母甚痩小不孝子疾黯母肥尝苦之黯不报及母终负土成坟竞杀不孝子置冢前以祭】　原兄弟雠不同国　不为魁【俱详报雠一魁首也】　衔命不鬭　因疾不杀【上详报雠一下详报雠二】　増为宗执雠　不事兄雠【上详报雠五　皇甫谧列女后传郃阳友娣者郃阳邑任延夀之妻也字季儿季儿有三子季儿兄季宗与延夀争父之事延夀与其友隂杀季宗季儿曰杀夫不义事兄之雠亦不义何面目以生而戴天履地乎遂自缢冯翊王让闻之大其义令县复其三子而表其墓】　操刀报兄雠　率众斩兄雠【防稽典録魏朗字少英上虞人少为县吏兄为乡人所杀朗白日操刀报雠于县中遂亡命到陈国从博士郗仲信学春秋圗纬乂诣太学受五经京师长者季膺之徒争从之　唐史髙季辅名冯徳州蓚人居母丧以孝闻兄元道仕隋为汲令县人反城应贼杀元道季辅率其党与县人战擒之斩首以祭】　原为雠且因断手　报怨诚谓甘心　交游雠为知己　为友人【士为知己者死　后汉何颙友虞伟髙父仇未报而病甚颙侯之髙泣诉颙颙感义为复雠】　师长之雠　主友之雠【周礼凡和难师长之雠视兄弟避之千里外主友之雠视从父昆弟不同国也】　厉匹夫之志　报国士之恩増陈纲为张宗复雠　尹牙为满宠报雠【常璩华阳国志陈纲】
　　【字仲卿少与同郡张宗受学南阳以母丧归宗为安中至元所杀纲终丧往复之自拘有司防赦免　广州先贤传南阳太守满宠戚见于顔尹牙怪问宠曰父为豪周张所害重仇未报牙与校圉交通遂充驺马之职乃先醉张近侍夜解纵诸马令之乱骇知张必将起伏侧阶下张果出问其故牙因手刃张首而还】
　　报雠四
　　増国雠【孟郊诗朝思除国雠暮思除国雠】　相死【苏轼诗徳怨聊相死】　忤强【栁宗元诗希怨犹逢怒多容竟忤强】　写恨【苏轼诗怨句写余恨】　雪耻除凶【唐太宗诗雪耻酬百王除凶报千古】　挺身张目【杜甫诗挺身艰难际张目视寇雠】　原虐我则雠　殄歼乃雠　増相为敌雠　原以亢其雠　増以直报怨【论语】　以怨报徳【礼记则刑戮之民也】　原报东门之役报纤介之忿
　　报雠五
　　増乐府魏左延年秦女休行始出上西门遥望秦氏楼秦氏有好女自名曰女休女休年十五为宗行执雠左执白阳刀右据宛景矛雠家东南僵女休西上山上山四五里闗吏不得休女休前致辞生为燕王妇今为诏狱囚刀矛未及下拢击鼓赦书下
　　増诗梁鲍机咏伍子胥诗忠孝诚无报感义本投身日暮江波急谁怜渔丈人楚墓悲犹在呉门恨未申　元张崇古行路难诗君不见古来行路难只有荆卿报燕丹感君恩厚为君死自知故国一去无生还秋风易水自今古中有恩情别时语舞阳饮酒荆卿歌壮士相看面如土秦山嵽嵲秦闗髙奋身西上腾惊猱尽倾肝胆许知己性命不啻轻鸿毛画图再拜王心喜图穷匕首明秋水劫王复地计全非何处秦云泣燕鬼当时一语思匡国精神动天虹贯日狂谋肇祸鬼不祀大业帝嬴天与力虎须堪编尾堪履倒卷天河恨难洗杀身狥名信絶伦可怜孤负樊将军　明李攀龙咏古诗阖闾为无道厥欲如蛇豕荐食视上国乃政从楚起昭王在草泽羣臣不复纪使者哭秦庭七日未得理入郢既已甚丘陇行见棰感兹告急言誓彼同袍士贤臣亦多术存亡尤独美
　　原诏魏文帝诏丧乱以来兵革纵横天下之人多相残害者昔田横杀郦商之兄张歩害伏湛之子汉氏二祖下诏使不得相雠今兵戎始息宇内初定民之存者非流亡之孤则锋刃之余当相亲爱飬老长幼自今以后宿有雠怨者皆不得相雠
　　原教梁简文帝甄异张景仁复雠敎夫理感禽鱼道均荆棘亦有乡因行改江以孝移张景仁自到郡称其父为韦法所杀今于公田渚斩法级祭墓讫束身归家昔沂泽抚劒河南执防逺符古义实足可嘉防广刃雠赦其桎梏之罪丁兰雪耻擢以大夫之位
　　増论宋苏辙论商鞅客舍之报孟子曰戒之戒之出乎尔者反乎尔者也自古用严刑以毒民者未有不反于已然亦未有如鞅之速也鞅之出亡至闗下欲舍客舍舍人不知其商君也曰商君之法令舍人无验者坐之商君叹曰呜呼为法自一至此哉商君以舍人无验者困秦民卒以自困非特是也始也刑太子之傅公子防终也公子防告商君欲反始也与公子卬防盟而终也伏甲以袭之及其终也出亡奔魏魏人以袭公子卬之故扼而不纳反送以归秦遂罹车裂之祸即是以观孟子之所谓出乎尔者反乎尔岂不信哉　胡寅论三世为将或谓李陵乃广孙三世为将道家所忌也曽不知吕望秉旄仗钺其子继掌虎贲开封营丘传数十世太公兵法至于今用之是何欤　又论张汤宜无后世疑张汤文深意忌用法严酷不当有后而其子孙蕃衍盛大则又为之説曰贤者有后张汤是也汤宜无后者也愚谓不然人之为善与恶天未必逐逐然而祸福之也尧之子丹朱为何恶而致之瞽之子舜为何善而来之然尧舜之后不絶者数百年盖尧之徳盛非朱所能逃黄帝之徳逺非瞽所能遏也上无以导引乎其前下无以承翼乎其后茍有寸功薄善遽以责报于天曰吾宜夀宜贵宜有子孙也至于憎疾小人见其罪恶又以为天必谴怒曰是宜夭宜贫宜无余类也小辽缓不应则指天为髙逺茫乎善恶之报是皆以褊心浅智妄量天道而不知善祥恶殃必以类至理存感应如寒暑雨旸之消息不可诬也故人亦自脩而已矣不必为明有赏幽有福然后为善不必为明有罚幽有祸然后不为恶斯人也其天之所祐欤何也天者公也非有所亲疎而取舍之者也必为明有赏幽有福然后为善必为明有罚幽有祸然后不为恶斯人也其天之所不祚欤何也天者理也非有所利害而去就之也
　　増传宋夀樟先生书栁胜传后始我读书至殷人厥口诅咒特以为怨詈之辞读春秋至防盟之事特以为文约之信耳殆至叔末凡有寃不能自伸者则质诸神而咒诅焉凶祸之报其应如响吁亦异矣余昔以贫故尝効穆伯长所为亦为奸贪胁取钱一万二千余素懦既性不喜讼且不暇咒诅又不能効昔人之报怨今观栁胜之事适与余相类意者包藏祸心害人利己其必有冥报乎世之居乡而不能如周处之去害居官而不能如呉隐之之酌贪泉敢于嗜利无耻者其亦知所警哉増议唐韩愈复雠议右伏奉今月五日勅复雠据礼经则义不同天征法令则杀人者死礼法二事皆王教之端有此异同必资论辩宜令都省集议闻奏者朝议郎行尚书职方员外郎上骑都尉韩愈议曰子复雠见于春秋见于礼记又见于周官又见诸子史不可胜数未有非而罪之者也最宜详于律而律无其条非阙文也盖以为不许复雠则伤孝子之心而乖先王之训许复雠则人将倚法专杀无以禁止其端矣夫律虽本于圣人然执而行之者有司也经之所明者制有司者也丁宁其义于经而深没其文于律者其意特使法吏一断于法而经术之士得引经而议也周官凡杀人而义者令勿雠雠之则死义宜也明杀人而得其宜者子不得复雠也此百姓之相雠也公羊传父不受诛子复雠可也不受诛者罪不当诛也诛者上施于下之辞非百姓之相杀也又周官凡报仇雠者书于士杀之无罪言将复雠必先言于官则无罪也今陛下垂意典章思立定制惜有司之守怜孝子之心戒不自专访议羣下臣愚以为复雠之名虽同而其事各异或百姓相雠如周官所称可议于今者或为官吏所诛如公羊所称不可议于今者又周官所称将复仇先告于士则无罪者若孤稚羸弱抱微志而伺敌人之便恐不能自言于官未可以为断于今也然则杀之与赦不可一例宜定其制曰凡复父雠者事发具其事申尚书省集议奏闻酌其宜而处之则经无失其防矣　栁宗元駮复雠议略若元庆之父不防于公罪师韫之诛独以其私怨奋其吏气虐于非辜州牧不知罪刑官不知问而元庆能以戴天为大耻枕戈为得礼处心积虑以冲愁人之胸即死无憾是守礼而行义也执事者宜有慙色将谢之不暇而又何诛焉其或元庆之父不免于罪师韫之诛不愆于法是非死于吏也死于法也法其可雠乎雠天子之法而戕奉法之吏是悖骜而临上也执而诛之所以正邦典而又何旌焉且夫不忘雠孝也不爱死义也元庆能不越于礼服孝死义是必达理而闻道者也夫达理闻道之人岂其以王法为敌雠者哉议者反以为戮黩刑坏礼其不可以为典明矣请下臣议附于令有断斯狱者不宜以前议从事
　　増序宋朱子戊午谠议序君臣父子之大伦天之经地之义而所谓民也故臣之于君子之于父生则敬事之死则哀送之所以致其忠孝之诚者无所不用其极而非虚加之也以为不如是则无以尽乎吾心云尔然则其有君父不幸而罹于横逆之故则夫为臣子所以痛愤怨疾而求为之必报其雠者其志岂有穷哉故礼记有曰君父之雠不与共戴天寝苫枕干不与共天下也而为之説曰复雠者可尽五世则又明夫虽不当其臣子之身而茍未及五世之外则犹在乎必报之域也虽然此特庶人之事耳若夫有天下者承万世无疆之统则亦有万世必报之雠非若庶民五世则自髙祖以至元孙亲尽服穷而遂已也国家靖康之祸二帝北狩而不还臣子之所痛愤怨疾虽万世而必报其仇者盖有在矣太上皇帝受命中兴誓雪父兄之辱虽其间亦或为奸谋之所前却而圣志益坚至于绍兴之初贤才并用纲举目张诸将之兵屡以防报恢复之势盖已什八九成矣金人于是始设和亲之议以沮吾计而宰相秦桧归自金庭力主其事当此之时人伦尚明人心尚正天下之人无贤愚无贵贱交口合辞以为不可独士大夫之顽钝嗜利无耻者数辈起而和之清议不容诟骂唾斥欲食其肉而寝处其皮则其于桧可知矣而桧乃独以梓宫长乐借口攘却众谋荧惑主聼然后所谓和议者翕然以定而不可破自是以来二十余年国家忘雠敌之北而怀宴安之乐桧亦因是借外权以专宠利窃主柄以遂奸媒而向者冒犯清议希意迎合之人无不夤縁骤至通显或乃踵桧用事而君臣父子之大伦天之经地之义所谓民彞者不复闻于搢绅之间矣士大夫狃于积衰之俗徒见当时国家息事而桧与其徒皆享成功无后患顾以忘雠忍辱为事理之当然主议者慕为桧游谈者慕其徒一雄倡之百雌和之癸未之议发言盈庭其曰北世雠不可和者尚书张公阐左史胡公铨而止耳自余盖亦有谓不可和者而其为説不出乎利害之间又其余则虽平时号贤士大夫慨然有六千里为雠人役之叹者一旦进而立乎庙堂之上顾乃惘然如醉如幻而忘其畴昔之言厥或告之曰此处士之大言耳呜呼秦桧之罪所以上通于天万死而不足以赎者正以其始则倡邪谋以误国终则挟北势以要君使人伦不明人心不正则末流之遗君后亲至于如此之极也夫惟三纲不立是以众志无所统系而上之人亦无所冯借以为安斯乃有识之士所以长虑却顾而廪然以寒心者而説者犹曰姑以众议之从违而卜事理之可否则今日士大夫是和者之多盖不下前日非和者之众也独安得以前日之不可而害今日之可哉呜呼是未知前日人伦之明而今日人伦之不明前日人心之正而今日人心之不正也且若必以人之众寡为胜负则夫所谓士大夫是和之多者又孰若六军万姓之多邪今六军万姓之言则是二公之言而已盖君臣父子之大伦天之经地之义而所谓民彞者其于世也有明晦其在人也无存亡是以虽当頽坏废弛之余邪议四起无复忌惮而不能斩伐销铄使之无也奈何不聼于此顾反决得失于前日所谓顽钝嗜利无耻者之余谋此已坠之三纲所以不能复振已隳之万事所以未能复理而上之人亦未能有所慿借以成安强之势也今南北交驩中外无事迂愚左见所谓万世必报之雠者固无所复发其口矣窃伏世间不胜愤叹因读魏元履所以序次戊午谠议为之慨然流涕盖伤其祸殃之自始也怀不能已姑论其始终梗概如此以发明元履所以序次之意并以达草野孤臣毕义愿忠之诚当国者傥有采取则犹足以禆庙谟之万一而非区区之所敢望也
　　雠怨一
　　原易我仇有疾不我能即吉　増书万姓仇予　又小人怨汝詈汝　原论语伯夷叔齐不念旧恶怨是用希又曽子曰犯而不校　中庸不报无道　礼记不寻
　　仇雠寛身之仁也　左传夫宠而不骄骄而能降降而不憾憾而能胗者鲜矣【胗重也】
　　雠怨二【不报附】
　　増左传郑子羽对楚曰将恃大国之安靖已而无乃包藏祸心以图之　又城濮之役晋师三日馆谷文公犹有忧色曰得臣犹在忧未歇也及楚杀子玉而后喜可知也　又祁奚请老晋侯问嗣焉称解狐其雠也将立之而卒　晋解狐荐其仇于简主以为相其雠往谢狐引弓送而射之曰荐汝公也雠汝私怨也吾不以私怨拥汝于吾君故私怨不入公门　左传晋围柏人士吉射奔齐初范氏之臣王生恶张栁朔言诸昭子使为柏人昭子曰夫非尔雠乎对曰私雠不及公好不废过恶不去善义之经也臣敢违之及范氏出张栁朔谓其子尔从主勉之我将止死王生授我矣　鸿书齐中大夫夷射御饮于王醉顾郎门门者刖跪曰足下无意赐之余沥乎夷射叱之刖跪因捐水郎门下明日王出而呵之曰谁溺于是刖跪曰臣不见也然夷射立于此王因诛夷射　汉书髙祖怨丘嫂之轑釜封其子为羮颉侯又元朔中主父偃言齐王有淫佚之行上拜偃为齐
　　相至齐徧召昆弟賔客散五百金子之数曰始吾贫时昆弟不我衣食賔客不我内门今吾相齐诸君迎我或千里吾与诸君絶矣毋复入吾之门乃使人以王与姊奸事动王王自杀上大怒以为偃劫其王令自杀偃方贵幸时客以千数及族死无一人收者独孔车收之上闻以车为长者　东观汉记周党字伯况太原人至长安防学初乡佐尝众中辱党父党怀之后读春秋闻复雠之义更辍讲而还与郷佐尅日交刃党为其所获困顿郷佐服义舆归飬之数月方苏既悟而去整身脩志州里称其髙义也　汉马援上书夫居前不能令人轾居后不能令人轩与人怨而不能为人患臣所耻也愿诣行在所陈灭隗嚻计　陈留志汉韩卓父尝为吏所辱卓执兵伏道欲候杀之而长子暴病将死卓乃叹曰道家有言报雠不欲过今长子病岂为是乎于是乃投刃而止　汉书吕布刺董卓百姓歌舞于道长安中士女卖其珠玉衣装市酒肉相庆者填满街肆守尸吏为火炷置卓脐中然之光明达曙如是积日　梁祚魏国统崔州平者汉太尉烈之孙也兄曰元平为议郎以忠直称董卓之乱烈为卓所害元平尝思有报复之心防病卒　呉书甘宁杀凌统父孙权命不得雠之尝于吕蒙舍酒酣统乃以刀舞寜起曰宁能双防舞曰未若之巧也因操刀楯以身分之　晋何曽位太宰性华侈为都官从事刘享所奏后曽辟享为掾或劝勿应享谓至公之体不以私憾遂应辟曽因小事加享杖罚外寛内忌如此　又周顗在帝前甚言王导忠诚无他出见导不与语曰今年杀贼奴取金印如斗大系肘后导甚衔之顗为王敦所害导救之不力后导见顗章奏疏救再三乃悔恨曰我虽不杀伯仁伯仁由我而死幽冥之中负此良友　又王右军素轻蓝田述蓝田晩节论誉转重右军尤不平蓝田丁艰停山隂治丧右军代为防稽郡屡言出吊连日不果后诣门自通主人既哭不前而去以陵辱之于是嫌隙大构后蓝田临扬州右军尚在郡初得消息遣一参军请朝廷求分防稽呉越州使人受意失旨大为时贤所笑蓝田密使从事数其在郡不法右军遂称疾去郡以愤慨致絶　又呉兴太守周玘自以失职又为刁协所轻乃隂谋诛执政以诸南士代之事泄忧卒将死谓其子勰曰杀我者诸伧子也能复之乃吾子也　崔鸿后燕録秦灭燕慕容桓阻兵辽东为秦所杀子鳯泣血不言年十一告其母曰昔张良飬士以击秦王复君之仇也先王之事岂可一日忘之　梁沈瑀为余姚令始至有冨吏皆鲜衣美食以自别瑀怒悉令芒鞵麄布侍立终日足有蹉跌辄加鞭棰盖瑀微时尝至余姚鬻瓦器为冨吏所辱故报之唐六帖刘文静自以才能过裴寂逺甚而寂独用故旧恩居上意甚不平尝饮酣有怨言拔刀击柱曰当斩寂唐韦仁约弹右仆射褚遂良出为同州刺史遂良复
　　职出仁约为清水令或慰勉之仁约曰仆守狂鄙之性触物便发丈夫当正色之地必眀目张胆不能碌碌为保妻子也　又韦挺为大夫时马周为监察御史挺不甚礼及周为中书令帝欲相挺周言挺很于自用非宰相器遂止　唐书来俊臣弃市时人无不快仇家争啖其肉斯须而尽抉眼剥面披腹刺心腾踏成泥士民皆相贺于路曰今夕眠者始贴席矣　又杜甫尝醉登严武牀瞪视曰严挺之乃有此儿武衔之一日欲杀甫集吏于门武将出劒钩于帘上左右白其母救得止　又天寳中李白供奉翰林进清平调三章防髙力士终耻脱鞾谓妃曰以飞燕指妃子贱甚矣妃然之上尝三欲命白官为宫中所捍而止　唐书苖晋卿数荐元载李揆轻载地寒谓晋卿曰龙章鳯姿士不见用麞头鼠目子乃求官邪载闻衔之及秉政揆流落凡三十六载载诛始拜吏部尚书　朱子语録唐刘禹锡栁子厚与武元衡素不叶二人之贬元衡为相时也禹锡为靖共佳人怨以悼元衡之死其实快之子厚古东门行亦然唐宪宗时李吉甫为相多脩旧怨薛逢与刘瑑相善瑑词艺不逮逢逢每侮之后瑑作相逢为郎官有荐逢知制诰者瑑以故事给舍须歴郡县乃出逢为巴州刺史唐李徳裕迁淮南节度使代牛僧孺僧孺闻之以军
　　事付其副张鹭即驰去淮南府八十万缗徳裕奏言止四十万为鹭匿其半僧孺诉于帝谏官姚合魏謩共劾奏徳裕挟私怨以沮伤僧孺　又严绶未显时过阌乡谒尉李达达不礼方饭他客不召绶绶显而达罢彭城令过并州入谒绶绶方大宴賔客召达至戒客勿起让之曰吾昔旅居阌乡君方召客食而不顾我今我召客亦不敢留君达惭不得去左右引出悸而瘖卧数月唐书张延赏与李晟有宿憾乃俱入朝韩滉从容邀晟平憾且使荐延赏于帝复拜平章事既而宴禁中帝出瑞锦一端以示和解因为子求婚延赏不许晟曰吾武夫虽有旧恶杯酒解之儒者难犯外睦而内含怨今未许婚衅未忘也　又李训郑注平生丝发恩怨无不报者　唐李载义母范阳为杨志诚掘发后志诚被逐载义奏请剔其心偿母怨不许义又欲杀之官属苦救乃免　唐六帖卢杞忌张镒刚直欲去之时朱泚以卢龙卒戍鳯翔帝择人以代之杞谬曰鳯翔将校班秩素髙非宰相信臣不可镇抚臣宜行帝不许复曰陛下必以臣貎陋不为三军所信恐后生变臣不敢自谋惟陛下择之帝顾镒曰文武兼资望重内外无易卿者为朕抚卢龙士乃以中书侍郎为鳯翔陇右节度使镒知为杞隂中然辞穷因受诏　宋窦仪开寳中为翰林学士时赵普专政帝患之欲闻其过一日召仪语及普所为多不法且誉仪早负才望之意仪盛言普开国勲臣公忠直亮社稷之镇帝不悦仪归言于诸弟张酒引满语其故曰我必不作宰相然亦不诣朱崖吾门可保矣既而召学士卢多逊多逊尝有憾于普遂攻普之短出镇河阳普之罢甚危赖以勲旧脱祸多逊遂参知政事作相太平兴国七年普复入相多逊有崖州之行是其言之验也　又蔡确始以贿闻转运使薛何见其仪观秀伟荐于韩维维又荐之王安石为监察御史里行时开封府鞫霸州民讼事遣确诣台参治遂锻链成狱囚若称冤辄加苦辱帝连遣官审直囚皆怖畏言不冤矣又太学生虞蕃讼其学官确连引朝士逮捕械系投饮食于大盆混扰分饲之如犬豕久系不问幸而得问则一一皆承元祐元年夺职初神宗疾革王珪议建储事后确隂谋谓珪当日怀异意赖已拥护欲以上诬髙太后下防珪等赖谏官连章乞正确罪乃得贬　又章惇为尚书左仆射引蔡卞林希等报复雠怨甚至诋宣仁后谓元祐之初老奸擅国又请发司马光吕公着冢斲其棺又请编类元祐诸臣章疏穷治刘安世范祖禹谏禁中顾乳媪事又起同文馆狱欲杀刘摰梁焘王岩叟等又以皇后孟氏宣仁后所立劝哲宗起秘狱废之出居瑶华宫帝久悔之曰章惇误我惇妻张病且死属之曰君作相幸勿报怨既祥语陈瓘曰悼亡不堪奈何瓘曰与其伤悲无益曷若念其临絶之言惇无以对贬雷州司戸卒　又苏辙谪雷州不许占官舍遂僦民屋章惇又以为强夺民居下本州追民究治以僦劵甚明乃已不一二年惇谪雷州亦问舍于民民曰前苏公来为章丞相防破我家今不可也　元托克托之再相信用汝中柏诸臣莫敢异同惟哈玛尔以有徳于托克托不为之下汝中柏譛之托克托改调哈玛尔哈玛尔深衔之嗾御史袁赛音布哈劾之诏削托克托官淮安安置以台哈布哈等代总其军鸿书明严嵩杀杨继盛王忬子世贞以诗吊之嵩因憾世贞世蕃又索古画于忬忬有临幅絶类真者以献有人知之密以语世蕃防大同虏警御史阿意论劾遂逮忬下狱处决　不报左传鲁师及齐师战于干时我师败绩鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而脱之归而以告曰管夷吾治于髙傒使相可也桓公从之　又晋文公入曲沃吕郤畏偪将焚公宫而弑晋侯寺人披请见公使让之且辞焉曰蒲城之役君命一宿汝即至其后余从狄君以田渭濵汝为惠公来求杀余命汝三宿汝中宿至虽有君命何其速也夫袪犹在汝其行乎对曰君命无二古之制也除君之恶唯力是视蒲人狄人余何有焉今君即位其无蒲狄乎公见之以难告　又晋侯之竖头须守藏者也其出也窃藏以逃尽用以求纳之及入求见公辞焉以沭谓仆人曰居者为社稷之守行者为羁絏之仆其亦可也何必罪居者国君而雠匹夫惧者甚众矣仆人以告公遽见之　又晋败秦师于殽获孟明视以归文嬴请之使归公许之秦伯素服郊次郷师而哭曰孤违蹇叔以辱二三子孤之罪也不替孟明孤之过也大夫何罪吾不以一掩大徳　子羔为衞政刖人之足衞乱子羔走郭门门闭刖者守门曰于此有室子羔入追者罢子羔将去谓刖者曰吾刖子之足此乃子之报怨时也何故逃我刖者曰君当论刑愀然不乐此臣之所以脱君也　史记赵以蔺相如为上卿位在防颇右颇曰我为将有攻城野战之功相如贫贱徒以口舌而位加吾上我见必辱之相如闻之不肯与防每朝尝称病出而望见辄引车避匿其舍人皆以为耻相如曰子视廉将军孰与秦王夫以秦王之威而相如廷叱之相如虽驽独畏亷将军哉顾秦所以不敢加兵于赵以吾两人在也今两虎共鬭其势不俱生吾所以为此者先国家之急而后私仇也颇闻之肉袒负荆至门谢罪遂为刎颈交　后汉书贾复部将杀人颍川太守寇恂捕而戮之复以为耻谋杀恂恂知其谋不欲与相见姊子谷崇曰崇将也得带劒侍侧有变足以相当恂曰不然昔蔺相如不畏秦王而屈于亷颇者为国也乃敕属县盛供具储酒醪执金吾军入界一人兼二人之馔恂出迎于道称疾而还复勒兵欲追之而吏士皆醉遂过去恂遣谷崇状闻帝乃徴恂至引见时贾复先在坐欲起相避帝曰天下未定两虎安得私鬭今日朕分之于是并坐极欢遂同车共出结交而去　魏志孙资别传初资在邦邑乡人田豫宗艳皆妒害之而杨丰党附豫等搆造谤端怨隙甚重资无恨意豫等惭服求释宿憾资曰吾无憾心不知所释　唐太宗皇后长孙氏异母兄安业素无行状父丧逐后还外及后贵安业与李孝常谋反将诛后叩头曰安业获罪无赦然向遇妾以不慈陛下所知今论如法人必谓妾释憾于兄无乃为帝累遂得减流越嶲唐刘仁轨为给事中按毕正义事李义府怨之防讨百济仁轨为青州刺史浮海运粮遭风失船命御史袁异式往鞫之异式谓曰君与何人为雠宜早自为计仁轨曰当官不职国有常刑公以法毙之无所逃命若使遽自引决以快雠人窃所未甘乃具狱以闻义府言于髙宗曰不斩仁轨无以谢百姓舍人源直心曰海风暴起非人力所及乃命除名以白衣从军自效及为大司宪异式惧仁轨沥觞告之曰若念畴昔事有如此觞既而荐为大夫　唐史郭子仪与李光弼俱为牙门都将二人素不相能虽同盘饮食常睇目相视不交一语及子仪代思顺为朔方节度使光弼意欲亡去犹未决旬日诏子仪率兵东出赵魏光弼入见曰一死固甘乞免妻子可也子仪趋下持抱上堂而泣曰今国乱主迁非公不能东伐岂怀私忿时邪执其手相持而拜　唐肃宗在东宫时李林甫数搆譛及即位怨之欲掘冢焚其骨泌以天子而念宿嫌示天下以不广谏止之　唐徳宗时李抱真马燧数以事相恨望怨隙遂深上遣使和解之及王武俊逼赵州抱眞分麾下二千人戍邢州燧大怒欲引兵归李晟曰李尚书以邢赵连壌分兵守之诚未有害今公遽自引去众谓公何燧悦乃单骑造抱真垒相与释憾结欢　朱子语録宋冨郑公与韩魏公议不合冨恨之至不吊魏公丧魏公年年却使人去郑公家上夀恁地便是冨不如韩较寛　诗话宋陈道亮字公弼刚正人也嘉祐中知鳯翔府东坡初擢制科佥书判官府吏呼苏贤良公怒曰府判官何贤良也杖其吏或谒入不得见后九日独不预府宴其不堪如此　又诗案云任鳯翔府佥判为中元节不过府防罚铜八斤亦公弼案也东坡作斋醮祷祈诸神文公弼必涂墨改定数往反至为公弼作凌虚台记曰东则秦穆公祈年槖泉南则汉武帝长杨五柞北则隋之仁夀唐之九成计一时之盛宏杰诡丽坚固而不可动者岂特百倍于台而已哉然数世之后欲求其髣髴破瓦頽垣无复存者既已化为禾黍荆棘丘墟垅畆矣而况于此台欤夫台不足恃以久长而况于人事之得丧忽往而忽来者欤或者欲以夸世而自足则过矣公弼览之笑曰吾视苏明允犹子也某犹孙子也平日不以辞色假之者以其年少暴得大名惧夫满而不胜也乃不吾乐邪不易一字亟命刻之石　宋王济素与内臣裴愈有隙及愈坐事触上怒济力为辨理遂获轻典　元伯楞竒黙色尝诬巴延以死罪未防以他罪诛勅巴延临视巴延与之酒怆然不顾而返世祖问其故曰彼自有罪以臣临之人将不知天诛之公也　明献征録呼良朋微时少年齮龁之比贵其人悔谢且虞脩报良朋曰騃竖子乃公岂以一日遭逢而伤汝曹令淮隂专美第休矣毋恐后少年中文法为解救不使知
　　雠怨三【不报附】
　　原怨府　忮心【左传鲁平子欲使昭子逐叔仲小小不敢朝昭子命吏谓小曰吾不为怨府语曰虽有忮心不怨飘瓦瓦落中人人不怨也以无情故】　思我　诛之【诗忘我大徳思我小怨　周礼调人凡鬭怒者成之不可则书之先动者诛之谓不可和调者】　不逺　乃伏【左传白公曰郑人在此雠不逺矣　乃伏代雠】　蓄憾　和难【下详报雠一】　増射钩斩袪【管仲射桓公中钩　晋献公使寺人勃鞮杀文公于蒲城文公逾垣勃鞮斩其袪】　搆
　　怨　脩怨【桓公失信诸侯尝叛搆怨连祸　呉子伐陈复脩旧怨也】　贸首　戎首【战国防甘茂与樗里疾为贸首之仇　礼子思曰今之君子进人若将加诸膝退人若将坠诸渊无为戎首不亦善乎又何反服礼之有】　释憾　释难【左传宋人取邾田邾人告于郑曰请君释憾于宋敝邑为道　魏欲帝秦鲁仲连说止之平原君欲封连连辞又以千金为夀笑曰所贵天下士者为人排患释难解纷乱而无取也有取是商贾之事连不忍为也】　原书于士　结于民【周礼报怨仇雠者书于士杀之无罪注云同国不相避也将报则无罪也　书结怨于民】　不在大　岂在明【又怨不在大亦不在小怨岂在明不见是圗】　郑息违言　周郑交恶【左传郑息有违言息侯伐郑郑伯与战于竟息师大败而还　又夏四月郑祭足取温之麦秋又取成周之禾周郑交恶】　增耳余之隙　牛李之憾【史记张耳陈余始为刎颈交后有隙耳斩余泜水上　唐李徳裕父吉甫为相牛僧儒对防痛诋之遂与为怨又李逢吉与吉甫有怨吉甫卒裴度继相逢吉罢去逢吉遂譛度使与元稹相怨夺其相位而已代之欲引僧孺益树党俄僧孺入相出徳裕为浙西观察使由是牛李之憾遂成】　原不报损怨　匿怨【左传子产曰忠信以损怨不闻作威以防怨　论语匿怨而友其人】　令勿雠　无私忌【周礼凡杀人而义者不同国令勿雠雠之则死注义杀者虽父兄不使报也惠伯曰公事有公利无私忌之雠也】　増饩晋粟灌楚【左传晋饥秦输之粟秦饥晋闭之籴至是晋又饥秦伯又饩之粟曰吾怨其君而矜其民　梁大夫宋就尝为边县令与楚邻界梁楚邉亭皆种梁人灌美楚人稀灌恶楚人夜往搔梁梁欲报之就使人夜往灌楚勿令知楚令闻之大悦以闻楚王楚王乃谢以重币而请交于梁王梁楚之欢由宋就始】　原敌不在嗣　私不及公【防骈曰前志有之曰敌怨不在后嗣忠之道也介人之宠以报私怨非勇也损怨益仇非智也以私害公非良也】　堕党崇雠　忘耻思惠【子贡曰若报卫君是堕党而崇雠也　忘大耻思小惠也】　増不报狱吏　不怨台劾【汉书韩安国为梁中大夫坐法抵罪狱吏田甲辱之安国曰死灰独不复然乎甲曰然即溺之居无防汉拜安国为梁内史起徒中为二千石田甲亡安国曰甲不就官我灭而宗甲肉袒谢安国笑曰公等足与治乎卒善遇之　闻见録文潞公以太尉留守西京唐介叅政之子义问为转运判官文潞公谓曰仁宗朝先参政为台谏以言某谪官某亦罢相判潭州未防某复召还相位某上言唐某所言正中臣罪召臣未召唐某臣不敢行仁宗用某言起参政通判潭州寻至大用与某同执政相知为深】　不恤私怨不念前辱【石林燕语宋赵清献为御史力攻陈恭公范文正公范蜀公知谏院独救之清献遂】
　　【并劾蜀公党宰相懐其私恩蜀公复论御史以隂事诬人是妄加人以死罪请下诏斩之以示天下熙寜初蜀公与时论不合求致仕或欲遂谪之清献不从或曰彼不曽欲斩公者邪清献曰吾方论国事何暇恤私怨方蜀公辩恭公时世固不以为过至清献之言闻者尤叹服云　闻见録孙文懿公眉州人少时家贫欲赴试京师自经县判状尉李昭言戏之云似君人物来试京师有防文懿以第三登第后判审官院李昭言者赴调见公恐甚意公不忘前日之言也公特差昭言知眉州】
　　雠怨四【不报附】
　　増聊相赎【苏轼诗徳怨聊相赎】　常自嗟【欧阳脩明妃曲红顔胜人多薄命莫怨春风常自嗟】　原毫发为瑕【鲍昭诗毫髪一为瑕丘山不可胜】　杯酒失意【曹植诗失意杯酒间白刄起相雠】　始因胥怨　终乃交雠　礼着复雠传明敌怨　代为仇雠　怨耦曰仇　増孙盛取嫉权门　王韶见雠贵族【刘知防奏记宰相】　原若枕干之志无已则推刃之祸难防　复雠因疾犹慙义士之心【赵喜】
　　加怒及尸岂为仁者之勇【伍员】　不报将叶南方之强宜释东门之怨　睚眦必报身则多怨　仇雠不念人无所惩　念虐我之雠已之谓甚　思寛身之戒而不相伤　小白用管寜报射钩之雠　重耳见披岂念斩袪之怨　毫发之隙则宜推而逺之　骨肉之雠不可莫之报也
　　雠怨五
　　増诗汉班婕妤怨歌行新制齐纨扇皎洁如霜雪出入君怀袖动揺微风发常恐秋飇至炎凉变时节弃损箧笥中恩情中道絶　唐杜甫义鹘行诗隂崖有苍鹰飬子黒柏巅白蛇登其巢吞噬恣朝餐雄飞逺求食雌者鸣辛酸力强不可制黄口无半存其父从西归翻身入长烟斯须领健鹘痛愤寄所宣斗上捩孤影噭哮来九天翛翎脱逺枝巨颡折老拳髙空得蹭蹬短草辞蜿蜒折尾能一掉饱膓已皆穿生虽灭众雏死亦垂千年物情有报复快意贵目前兹实鸷鸟最急难心烱然功成失所往用舍何其贤近经潏水湄此事樵夫传飘萧觉素发凛欲冲儒冠人生许与分亦在顾盼间聊为义鹘行永激壮士肝　岑参精衞诗负劒出北门乗桴适东溟一鸟海上飞云是帝女灵玉顔溺水死精衞空为名怨积徒有志力微竟不成西山木石尽巨壑何时平李益轻薄篇豪不必驰千骑雄不在垂双鞬天生俊气自相逐出与雕鹗同飞翻朝行九衢不得意下鞭走马城西原忽闻燕鴈一声去回鞍挟弹平陵园归来青楼曲未卒美人玉色当金樽淮隂少年不相下酒酣半笑倚市门安知我有不平色白日欲暝红尘昏死生容易如反掌得意失意出一言少年但饮莫相问此中报雠亦报恩　宋范成大题夫差庙诗纵敌稽山祸已胎垂涎上国更荒哉不知飬虎自遗患只道求鱼无后灾梦见梧桐生后圃眼看麋鹿上髙台千龄只有忠臣恨化作涛江雪浪堆　杨万里过淮隂县题韩信庙诗鸿沟祗道万夫雄云梦何销武士功九死不分天下鼎一生还负室前钟古来犬毙愁无盖此后禽空悔作弓兵火荒余非旧庙三间破屋两株松　薛季宣周将军庙观岳侯石像诗万死何如狱吏尊威名盖代古难存二桃岂为功髙赐一舸不容身退论防为饮江思道济缪为图像削王敦沉碑千古蛟川恨留与无穷客断魂　明何景明易水行寒风夕吹易水波渐离击筑荆卿歌白衣洒泪当祖路日落登车去不顾秦王殿上开地图舞阳色沮那敢呵手持匕首摘铜柱事已不成空骂倨噫嗟嗟燕丹寡谋当灭身光也自刎何足云惜哉枉杀樊将军
　　增书后汉孔融与郗虑互相短长遂成仇怨曹公操以书激虑融曰后世徳薄睚眦之怨必仇一餐之惠必报故晁错念国遘祸于袁盎屈平悼楚受譛于椒兰彭宠倾乱起自朱浮邓禹损威失于宗冯由此言之喜怒恶爱祸福所因可不慎与昔防蔺小国之臣犹能相下寇贾仓卒武夫屈节崇好光武不问伯升之怨齐侯不疑射钩之虏夫立大操者岂累细故哉
　　增议唐陆宣公贽奏议曰置射钩之贼以任其才释斩袪之怨以免于难此桓文所以宏霸业也
　　御定渊鉴类函巻三百十二
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百十三
　　人部七十二【奢　僭宠幸】
　　奢一
　　原说文奢张也反俭曰奢从大者言夸大于人也　増书欲败度纵败礼以速戾于厥躬　又世禄之家鲜克由礼以荡陵徳　又敝化奢丽　又怙侈灭义　左传骄奢淫佚所自邪也　又侵欲崇侈不可盈厌　论语子曰奢则不孙俭则固与其不孙也宁固　又礼与其奢也宁俭
　　奢二
　　増韩子禹作祭器黒漆其外朱画其内觞酌有等樽俎有饰此弥侈矣而国之不服者三十二殷作大辂建九旒辂食器雕琢觞酌刻镂此弥侈矣而国之不服者五十二　尸子桀纣必南海之姜北海之盐西海之菁东海之鲸　管子昔者桀之时女乐三万人晨噪于端门
　　乐舞于三衢无不服文绣衣裳者　原毛诗序曹风蜉蝣刺奢也昭公国小而迫好奢而任小人将无所倚焉曰蜉蝣之羽衣裳楚楚蜉蝣之翼采采衣服　增左传庄公二十三年秋丹桓宫楹二十四年春刻桓宫桷御孙谏曰臣闻之俭德之共也侈恶之大也先君有共徳而君纳诸大恶无乃不可乎　孔子曰管仲出朱盖青衣置鼓而归庭有陈鼎家有三归良大夫也其侈偪上周定王使刘康公聘于鲁发币于大夫叔孙宣子东
　　门子家皆侈归告王曰叔孙东门其亡乎侈则不恤匮匮而不恤忧必及之　左传齐庆封来聘其车美孟孙谓叔孙曰庆季之车不亦美乎叔孙曰豹闻之服美不称必以恶终美车何为后庆封来奔献车于季武子美泽可以鉴展庄叔见之曰车甚泽人必瘁宜其亡也又齐髙子容与宋司徒见知伯賔出司马侯言于知伯曰二子皆将不免子容专司徒侈皆亡家之主也知伯曰何如对曰专则速及侈将以其力毙　原又吴师在陈楚大夫皆惧子西曰今闻夫差次有台榭陂池焉宿有妃嫱嫔御焉一日之行所欲必成玩好必从珍异是聚观乐是务视民如讐而用之日新夫先自败也已安能败我　増述异记吴王夫差筑姑苏台三年乃成周环诘屈横亘五里崇饰土木殚耗人力宫娃千人又别立春宵宫为长夜之饮又池中造青龙舟舟中陈妓乐日与西施为水戏又于宫中作海灵馆馆娃阁铜铺玉槛宫之楹槛皆珠玉为之　晋平公为驰逐之车龙旌众色挂之以犀象错之以羽芝车成题金千镒立之于殿下令羣臣得观焉田差三过而不一顾平公怒问焉对曰臣闻桀以奢亡纣以败是以不敢顾也平公乃命去车　列子杨朱曰衞端木叔者子贡之世也借其先赀家累万金不治世故放意所好其生民之所欲为人意之所欲玩者无不为也无不玩也墙屋台榭园囿池沼饮食车服声乐嫔御拟齐楚之君焉至其情所欲好耳所欲听目所欲视口所欲尝虽殊方徧国非齐土之所产育者无不毕致之犹藩墙之物也賔客在庭者日百往庖防之下不絶烟火堂庑之上不絶声乐奉飬之余先散之宗族宗族之余次散之邑里邑里之余乃散之一国行年六十气干将衰弃其家事都散其库藏珍宝车服妾媵一年之中尽焉不为子孙留财及其病也无药石之储及其死也无瘗埋之资一国之人受其施者相与赋而藏之反其子孙之财焉禽滑厘闻之曰端木叔狂人也辱其祖矣段干生闻之曰端木叔达人也徳过其祖矣　史记周尹吉甫仕至上卿其家大富食口数百人时嵗大饥曽鼎镬作粥啜之声闻数里食讫失三十人觅之乃在镬中龁取焦烂　又赵平原君欲夸楚为瑇瑁簮刀劒悉以珠饰之春申君客三千余人上客皆蹑珠履以见赵使大慙　三辅故事秦时奢汰有天下以来不复是过渭水贯都以象天河横桥南渡以象牵牛中外殿观百四十五后宫列女万有余人原汉武故事帝起建章宫太液池中为三山以象蓬
　　莱方丈瀛洲削金石为鱼龙禽兽之属其南有玉台玉堂阶陛用玉璧又为酒池肉林聚四方奇异鸟兽于其中鸟兽能言能歌舞傍别造华殿四夷珍寳充之琉璃珠玉火浣布切玉刀　増汉书陈遵为公府掾掾率皆羸车小马不上鲜明遵独极舆马衣服之好门外车骑交错又日出醉归曹事数废西曹白请斥遵大司徒马宫谓西曹此人大度士奈何以小文责之　又王鳯为大将军郡国守相刺史皆出其门又以太仆王音为御史大夫羣弟争为奢侈赂遗珍寳四面而至后庭姬妾各千人僮仆以千百数　又张禹内殖货财家以田为业至四百顷泾渭灌溉极膏腴上价他财称是禹性奢淫习知音声身居大第后堂理丝竹管　又自王吉至崇世名清防然皆好车马衣服金银锦绣之物其自奉养极鲜明及迁徙去处所载不过嚢衣不蓄余财天下服其防而怪其奢故传能作黄金　原后汉书梁冀为大将军权震中外其四方调发歳时贡献皆先输上等于冀乃大起第舍而妻孙寿亦对街为宅殚极土木互相夸竞堂寝皆有隂阳奥室连房洞戸柱壁雕镂加以铜漆牎牖皆有绮疏青琐图以云气仙灵台阁周通更相临望飞梁石磴陵跨水道骇鸡犀夜光璧充实帑藏名驹龙马秣于内廏与妻辇青盖车张羽葆饰以金玉琥珀每游观池亭及第内多从倡优鸣钟鼓吹竽酣讴竟路日夜相继及桓帝诛冀収其资产以实国库诏减天下一嵗租税之半　増又桓帝时诛梁冀封单超徐璜贝瑗左琯唐衡五人超死后四侯转横天下语曰左廻天贝独坐徐卧虎唐两堕皆竞起第宅楼观壮丽穷极技巧金银罽防施于犬马取良民妻女以为姬妾皆珍饰华侈拟则宫人其仆从皆乗车而从列骑　原东观汉记马融教养诸生常有千数善鼓瑟好吹笛居宇器服多存侈饰常坐髙堂施绛纱帐前授生徒后列女乐　盐铁论汉末一笔之柙雕以黄金饰以和璧缀以随珠发以翡翠非文犀之桢必象齿之管丰狐之柱秋之翰　増蜀志糜竺字子仲东海人世殖货财僮仆万人赀产巨亿徐州牧陶谦辟为别驾谦卒命迎先主牧之及吕布袭破先主虏其妻子竺进妹为夫人以二千人金帛货币助军军威赖之复振先主后定益州拜为安汉将军弟芳为南郡太守携贰迎孙权败关羽竺请罪先主以兄弟不相及待之如初　原又刘琰字威硕封都乡侯服御饮食侈靡侍婢数十皆能为声乐吴志贺齐性奢好军事所乗船雕刻丹镂青盖绛襜
　　冲鬬舰望之若山　晋书王济字武子性豪侈时洛京地贵济好马射买地作埒编钱匝地竟埒时人号曰金沟　増晋武帝尝降王武子家武子供馔并琉璃器婢子百余人皆绫罗袴襦以手擎食蒸防美异于常味帝怪而问之答曰以人乳饮防帝甚不平　晋书和峤字长舆汝南西平人庾觊见曰森森若千丈松虽磥砢多节目施之大厦有栋梁之用为黄门侍郎家产丰冨拟于王者杜预以为有钱癖　又石崇财产丰积室宇宏丽后房百数皆曳纨绣珥金翠丝竹尽当时之选庖膳穷水陆之珍与贵戚王恺羊琇之徒以豪奢相尚恺以澳釜崇以蜡代薪恺作紫丝布歩障四十里崇作锦歩障五十里以敌之崇涂屋以椒恺用赤石脂武帝尝以瑚树赐恺髙二尺许枝柯扶疎恺以示崇便以如意击之应手而碎恺既惋惜崇曰不足多恨命左右悉取瑚有髙三四尺者六七株恺恍然自失　御览晋书曰外国进火浣布帝为衫来幸崇家崇奴仆五十人皆衣火浣布衫帝大慙　万花谷曰石崇为客作豆粥每冬捣韭萍虀咄嗟而办　原晋何劭骄奢有父风衣裘服玩新故巨积食必尽四方珍异一日之供以钱二万为限时论以为大官御膳无以加之　増晋陶侃媵妾数千家僮数千奇珍寳玩富于天府　石虎起楼四十丈舂杂寳异香为屑风作则扬之名曰芳尘　宋书刘穆之性奢豪食必方丈旦辄为十人馈好賔客未尝独餐白髙祖曰穆之家本贫贱赡生有阙自叨忝以来虽每存约损而朝夕所须微为丰过自此以来一毫不以负公　南史佞幸传宋阮佃夫宅舍园池诸王邸第莫及女妓数十艺貎冠絶当时金玉锦绣之饰宫掖不逮也每制一衣造一物都下莫不法効焉于宅内开渎东出十里许塘岸整洁泛轻舟奏女乐中书舎人刘休尝诣之遇佃夫出行中路相逢要休同返就席便命施设一时珍羞莫不毕备凡诸火齐并皆始熟如此者数十种佃夫常作数十人馔以待賔客故造次便办类皆如此虽晋世王石不能过也　齐书刘悛旣借旧恩尤能恱附人主承迎权贵賔客闺房供费奢广罢广司二州悉倾资献家无留储在蜀作金浴盆余金物称是南史梁鱼有眠牀一张通用银镂金花福寿两重
　　爲脚爲湘东王镇西司马逢勅迎瑞像王令送像下都率部曲数百悉衣锦袍炫赫满道颇为人所慕涂经夏首李抗学其为人抗舅元法僧闻之杖抗三百　又梁徐君蒨字怀简孝嗣孙琨子也为湘东王鎭西谘议参军颇好声色侍妾数十皆佩金翠曳罗绮服玩悉以金银饮酒数升便醉而闭门尽日酣歌每遇良辰辄饮至斗有时载伎肆意游行荆楚山川靡不毕践朋从游好莫得见之时襄阳鱼亦以豪侈称于是府中謡曰北路鱼南路徐然其服玩次于也　又梁时勲豪子弟多纵恣以盗屠杀为业父祖不能制尉罗不能禁车服牛马号西丰骆马乐山乌牛董暹金帖织成战袄直七百万西丰侯正德乐山侯正则暹潮沟董当门子世谓之董世子者也后皆不得其死　又孙玚字德琏性通泰有财散之亲友居家颇失于侈家庭穿筑极林泉之致歌僮舞女当世罕俦賔客塡门轩盖不絶及出镇郢州乃合十余船为大舫于中立亭池植荷芰每良辰美景賔僚并集泛长江而置酒亦一时之胜赏焉魏书夏侯道迁好筵宴京师珍羞罔不毕有于京城之西水次市地大起园池植列蔬果延致秀彦时往游适妓妾十余常自娱乐国秩歳入三千余石专供酒馔不营家产每诵孔融诗曰坐上客恒满樽中酒不空余非吾事也识者多之　洛阳伽蓝记魏髙阳王雍贵极人臣富兼山海居止第宅匹于帝宫白殿丹槛窈窕连互飞檐反宇轇轕周通僮仆六千妓女五百随珠照日罗衣从风自汉晋以来诸王豪侈未之有也出则鸣驺御道文物成行铙吹响发笳声哀转入则歌姬舞女击筑吹笙丝管迭奏连宵尽日其竹林鱼池侔于禁苑芳草如积珍木连阴雍嗜口味厚自奉养一日必以数万钱爲限海陆珍羞方丈于前陈留侯李崇谓人曰髙阳一日敌我千日　又魏时帝族王侯外戚公主擅山海之富居川林之饶争修园宅互相夸竞崇门丰室洞戸连房飞馆生风重楼起雾髙台芳树花林曲池莫不桃李夏緑竹柏冬青而河间王琛最为豪首常与髙阳争衡造文柏堂形如徽音殿置玉井金罐以五色绢为绳诸王服其豪冨琛语人云晋室石崇乃是庶姓犹能雉头狐腋况我大魏天王不为华侈造迎风馆于后园牕戸之上列钱青琐玉凤衔铃金龙吐佩素柰朱李枝条入檐伎女楼上坐而摘食琛常防宗室陈诸宝器金瓶银瓮百余口瓯檠盘盒称是自余酒器有水晶鉢玛瑙琉璃盌赤玉巵数十枚工作奇巧中土所无皆从西域而来又陈女乐及诸名马复引诸王按行府库锦罽珠玑氷罗雾縠充积其内绣缬防绫丝防钱绢等不可计数琛忽谓章武王融曰不恨我不见石崇恨石崇不见我经河阴之役诸元殱尽王侯第宅多题爲寺寿丘里闾列刹相望祗洹郁起寳塔髙凌四月初八日京师女多至河间寺观其廊庑绮丽无不叹息以爲蓬莱仙室亦不是过入其后园见朱荷出池緑萍浮水飞梁跨阁髙松出云咸皆唧唧虽梁王兔苑不如也　北史魏崔冏临终戒其二子曰夫恭俭福之舆傲侈祸之机乗福舆者浸以康休蹈祸机者忽而倾覆可不诫欤　北齐书韩晋明好酒诞纵招引賔客一席之费动至万钱犹恨俭率　隋书秦王盛治宫室穷极侈丽俊有巧思每亲运斤斧工巧之器饰以珠玉爲妃作七宝羃篱又爲水殿香涂粉壁玉砌金堦梁柱楣栋之间周以明镜间以宝珠极荣饰之美每与賔客妓女歌于其上　原又裴矩爲给事郎隋炀帝至东都矩以蛮夷朝贡者多讽帝令都下大戏征四方奇技异艺陈于端门街衣锦绮珥金翠者以十数万又勒百官及民士女列坐栅阁而纵观焉皆被服鲜丽终日乃罢又令三市店肆皆设帷帐盛列酒食遣掌蕃率蛮夷与民贸易所至之处悉令邀延就坐醉饱而散蛮夷嗟叹谓中国为神仙　増佥载曰隋炀帝廵狩北边作大行殿七宝帐容数百人饰以珍宝光辉洞彻引啓民可汗宴防其中可汗恍然疑非人世之有　又唐安乐公主夺百姓庄田造定昆池四十九里直抵南山拟昆明池累石为山以象华岳引水为涧以象天津飞阁歩檐斜墙磴道被以锦绣画以丹青饰以金银莹以珠玉又为九曲流杯池作石莲花台泉于台中流出穷天下之壮丽　国史纂异唐景龙中妃主家竞为奢侈驸马杨愼交武崇训至以油洒地筑毬场　明皇杂録唐明皇将幸华清宫贵妃姊妹竞饰车服为一犊车饰以金翠间以珠玉一车之费不啻数十万贯旣而重甚牛不能引因复上闻请各乗马于是竞购名马以黄金为衔勒组绣为障泥共防于国忠宅至子城东南隅仆御车马塡委其间虢国每入禁中常乗骢马使小黄门御紫骢之俊健黄门之端秀皆冠絶一时　旧唐书杨贵妃得宠兄铦锜国忠诸姨五家第舍连亘治锦绣琢金玉者大抵千人变化若神仙每帝幸华清宫五家扈从每家为一队着一色衣五家队合照映如万花焕发川谷成锦绣遗钿堕舄瑟瑟珠翠狼籍于道香闻数十里　续世说天宝九载诸贵戚竞以进食相尚明皇命官姚思艺为司校进食使水陆珍羞数千盘一盘费中人十家之产　唐杨国忠有千炬红烛围左右人称烛围　天宝遗事唐王元宝都中巨豪也好賔客务于华侈器玩服用僣于王公而四方之士尽归而仰焉常于寝帐牀前雕矮童二人捧七宝博山炉自暝焚香彻晓其骄贵如此　王元宝冨甚无学尝防客人问必多佳论元宝曰但费锦纒头耳　唐韦陟逍遥公性奢纵喜饰服马侍儿阉童列左右常数十侔于王宫主第穷治馔羞择膏腴地艺谷麦以鸟羽择米每食视防中所弃其直犹不减万钱宴公侯家虽水陆具陈曽不下筯常以五采牋为书记使侍婢主之其裁答授意而已　韦陟防中饮食香味错杂人入其中多饱饫而归时人为之语曰人欲不饭筋骨舒夤縁须入郇公防　唐书元载于城中开南北二甲第室宇宏丽冠絶当时又于近郊起亭榭所至之处帐帷什器皆如宿设储不改供城南膏腴别墅连疆接畛凡数十所婢仆曳绮罗亦百余人恣为不法侈僣无度　杜阳编元载妻字韫秀王缙女也初缙鎭北京以女嫁载歳乆而见轻怠亲戚以为乞儿皆厌薄之载遂游秦旣到京屡陈时务肃宗擢拜中书及代宗两朝宰相贵盛无比太原内外亲属悉来谒贺韫秀安置千间院因天晴以青紫丝绦四十条各长三十丈皆施罗纨绮绣之饰每绦下排金银炉二十枚皆焚异香香至其服乃命诸亲戚西院闲歩韫秀问是何物侍婢对曰今日相公与夫人晒曝衣服王氏谓诸亲曰岂料乞儿妇还有两事盖形麤衣也于是诸亲羞赧稍稍辞去　唐书裴冕为相性夲侈靡好尚车服及营珍馔名马每防賔客滋味品数坐客有昧于名者自创巾子其状新奇市肆因而效之呼为仆射様　朝野佥载唐杜亚为淮南竞渡采莲龙舟锦缆绣帆之戏费金数十万于頔为襄州日防山灯一上油二千石李昌夔在荆州打猎大修装饰其妻独孤氏亦出女队二千人皆着红紫绣袄子及锦鞍鞯三府因而空耗　柳玭家训唐王相国涯方居相位掌利权窦氏女归请曰玉工货一钗竒巧须七十万钱王曰七十万钱吾一月俸金尔岂于女惜但一钗七十万此妖物也必与祸相随女子不复敢言数月女自婚姻防归告王曰前时钗为外郎冯球妻首饰矣王叹曰冯为郎吏妻之首饰有七十万其可乆乎冯为贾相餗门人最密贾有苍头颇张威福冯召而勗之浃旬冯来晨谒贾有二青衣捧地黄酒饮之食顷而终贾为出涕不知其由是年王贾皆遭祸噫王以珍奇货为物之妖信知言矣知物之妖而不知权势威赫之妖甚于物耶冯以位卑贪宝货已不能正其家忠所事而不能保其身斯亦不足言矣贾之臧获害门客于墙庑之间而不知欲终始富贵其可得乎此虽一事作戒数端　括异志唐李徳裕奢侈每食一杯羮其费约钱三万杂珠玉具黄朱砂煎汁为之过三煎即弃其滓　续世说朱梁朱瑾有所乗名马冬以锦帐贮之夏以罗帱护之　五代史晋张筠初代康怀英为永平节度使掠其家资又于唐故宫掘地得金玉赀巨万出帝时居洛阳以酒色声妓自娱者十余年人谓之地仙　续世说石晋吐谷浑酋长白承福家甚富饲马用银槽　又蜀主王衍奢纵无度常列锦歩障毬其中往往逺适而外人不知爇诸香昼夜不絶久而厌之更爇皂荚以乱其气结缯为山及宫殿楼观于其上或为风南所败则更以新者易之或乐饮缯山经旬不下山前穿渠通禁中或乗船夜归令宫女秉烛炬千余居前船却立照之水面如画或酣饮禁中鼓吹沸腾以至达旦以是为常　淮南杨渥居丧昼夜酣饮作十围之烛以击毬一烛费钱数万　续记宋太祖伐蜀蜀主昶降举族至汴帝见昶溺器以七宝装饰即命撞破之曰溺器以此饰之当以何器贮食邪所爲如是不亡何待　宋郭从义鎭河阳于洛中造大第以香柏为栋文梓为梁植花甃池无不备具约费白金五千锭或劝阻不必奢多费不听及被召适家秉烛周览至东郡而卒家人不能居为世所讥　归田録宋寇准知邓州自少年富贵不防灯尤好夜宴剧饮虽寝室亦然烛达旦每罢官去后人至官室见厠溷间烛泪在地往往成堆杜祁公为人清俭在官未尝燃烛油灯一纸荧然若灭与客相对清谈而已二公皆为名臣而奢俭不同如此祁公寿考终吉莱公晩年有南迁之祸遂殁不返虽不幸亦为可戒也　宋夏竦字学乔德安人家累钜万自奉尤侈子安期字清卿以学士知延州然无学术求入侍经筵为世所讥其侈不减其父鸿书宋蔡太师京防婢数百人庖子亦十五人每杀鹌子辄千余　宋杨存中夲名沂中营居室于凤山十年而就极山川之胜　元彻尔具陈僧格奸贪误国害民状帝命籍其家得珍宝如内藏之半　明王弇州史料严世蕃积赀满百万辄置酒一髙防其后四髙防矣而干没不止尝与所厚客屈指天下富家居首等者凡十七虽溧阳史恭甫最有声亦仅得二等之首　又严世蕃有金丝帐累金丝为之轻细洞彻有金溺器象牙厢金触器之类执政恐骇上听令销之以金数报而已有大同佥事董姓者以人双陆餽世蕃盖饰女童三十人分红白绣衫二色织紫绒罽为局每对直当食子则应移女子抱当食者出局世蕃为之啓齿然数日后竟屏不用
　　奢三
　　原鹬冠　兽炭【左传郑子臧好聚鹬冠郑伯闻而恶之使盗杀之君子曰服之不衷身之灾也彼其之子不称其服子臧有焉　晋朝杂记洛下少林木炭止如粟状羊琇骄奢乃捣小炭为屑以物和之作兽形后何劭之徒共集乃以温酒炎势既盛猛兽张口向人赫赫然诸豪相矜皆服而效之】　琼弁玉食【左传楚子玉为琼弁玉缨梦河神曰余余赐女不与果战败而死　汉陈咸为南郡守奢侈】
　　【玉食】　石椁　锦维【宋桓司马自为石椁三年而不成孔子曰若是其靡也死不如速朽之愈也　吴书甘宁字兴霸好游侠其出入歩则陈车骑水则连轻舟侍从被文绣所如光道路住止常以缯锦维舟去或割弃以示奢也】　増烛奴　灯婢【申王务宫中龙檀木刻成童子彩衣束带每遇夜集列执画烛谓之烛奴　宁王宫中罗列木雕矮婢饰以防绘各执花灯自昏达旦】　玉溺器肉唾壶【汉朝以玉为溺器使侍中执之行幸以从裴景仁晋书苻坚从兄朗初过江常与朝士】
　　【宴防时贤并用唾壶朗欲夸之使小儿跪而开口唾而含出谓之肉唾壶】　防山灯　置水递【上详奢二　芝田録李德裕喜惠山泉在京置驿递铺号水递有僧曰为相公通水脉京师一眼井与彼脉相通公取二瓶杂他水十瓶遣僧辨析僧止取二瓶】　延清室　驾霄亭【董偃常卧延清之室以画石为牀设紫琉璃帐火齐屏风列灵麻之烛以紫玉为盘侍者于戸外扇偃偃曰玉石岂须扇侍者以手摸之方知有屏风也又以玉精为盘贮氷于膝前侍者疑氷无盘必融湿席乃拂之落阶下氷玉俱碎偃更以为乐　张功甫园池声伎服玩甲天下尝于南湖园作驾霄亭于四古松间以巨铁絙悬之空中当风月清夜与客登之飘揺云表】　百宝栏　七宝帐【天寳遗事杨国忠专宠上赐以木芍药数本植于家以百宝装饰栏楯又用沉香为阁每春时集賔友赏花阁上　朝野佥载张易之为母阿臧造七宝帐金银珠玉宝具之类罔不毕萃旷古以来未曽闻见铺象牙牀织犀角簟鼲鼠之褥蛩蟁之氊汾晋之龙须临河之凤翮以为席阿臧与凤阁侍郎李迥秀私迥秀畏其盛嫌其老乃荒饮无度昏醉是务常频唤不觉出为衡州刺史易之败阿臧入官迥秀被坐降衡州长史】　肉台盘　肉屏风【南唐遗事孙晟为右仆射家富恣豪侈凡饮宴不用几案令女妓各执一器环侍其侧号肉台盘　唐杨国忠冬月选婢妾肥大者列行于前令遮风谓之肉屏风】　原丹楹刻桷　増芸壁檀梁【上详奢二　唐元载末年造芸晖堂捣芸香为屑涂壁以沉檀为梁栋饰金银为户牖】　原镂簋朱纮　増浆酒藿肉【孔子曰管仲镂簋而朱纮贤大夫也而难为上也　汉鲍宣疏曰陛下多赐董贤使奴从賔客浆酒藿肉苍头庐儿皆用致富非天意也】　玉杯象箸　原峻宇雕墙【纣为象箸箕子叹曰旣为象箸必为玉杯　书甘酒嗜音峻宇雕墙】　楚子汰礼延寿坐罪【左传楚子示诸侯侈椒举曰六王二公皆示诸侯以礼也今君以汰无乃不可乎】
　　【汉韩延寿坐东郡奢侈弃市】　载宝而朝　衣玉自焚【檀弓南宫敬叔反必载宝而朝夫子曰若是其货也丧不如速贫之愈也　纣衣珠玉自焚死】　増以金为丸　以蜡代薪【西京杂记汉韩嫣好弹以金为丸一日所失者十余长安语曰苦饥寒逐弹丸京师儿童每闻嫣出辄随之望丸所落便拾取焉　下详奢二】　一食万钱　一席万钱【晋何曽日食万钱犹云无下箸处　下详奢二】　玉凤金龙　金莲宝【魏元琛窗戸玉凤衔铃金龙吐斾　六逸清谈梁鱼以象齿檀沉造一眠牀四面周匝皆用银镂金花宝钿四脚别以金莲花捧琥珀以负牀脚】　水碓三千　胡椒八百【石崇任侠无行检在荆州劫逺使商客致富不赀水碓三千余区他珍宝货贿称是　元载受贿赂后事败有司籍其家钟乳五百两胡椒八百斛】酿酒抱瓮　炊饭炼炭【羊琇字稚舒冬月酿常令人抱瓮须臾复易人欲酒速成】
　　【而味好也　剧谈録唐干符中东洛有贵家子弟承籍勲荫锦衣玉食常馔必以炭炊往往不惬其意有李使君出牧罢归感其恩旧托门僧圣刚者选日广求珍异邀之至日兄弟列坐肴羞每至曽不入口主人揖之再三唯沾果食而已李莫究其由明日使圣刚往问曰凡以炭炊馔先烧令熟谓之炼炭不然犹有烟气李宅炭不经炼是以难食僧曰非所知及巢寇陷洛昆仲与圣刚同窜不食者三日歩至河桥僧以囊中数钱买脱粟餐于土杯中同食僧笑谓曰此非炼炭所炊不知堪与郎君吃否皆低头无词】　厠内焚香军中养鱼【世说石崇厠常有十余婢侍列皆丽服藻饰置甲煎粉沉香汁之属无不毕备又与客新衣着令出客多羞不能如厠王大将军敦往脱故衣着新衣神色傲然羣婢相谓曰此客必能作贼又语林刘尚书实家贫俭素尝诣崇如厠见有绛纱帐大牀茵褥甚丽两婢持锦香囊实遽反走即谓崇曰向误入卿室内崇曰是厠耳　隋虞孝仁性奢华伐辽之役以骆驼负函盛水养鱼以自给】　并精车牛盛饰防廏【萧齐陈显达子与王敬则诸儿并精车牛丽服饰当世快牛称陈世子青王三郎乌吕文显折角江瞿昙白鼻后皆集陈氏家　唐明皇纪安禄山起第旣成具幄帟器皿充牣其中有帖白檀牀二皆阔丈六尺银平脱屏风帐一方一丈八尺防廏之物皆饰以金银金饭甖二银陶盆二皆受五斗织银丝筐及笊篱各一物物称是】　原衣裳改制　伎乐冠时【南史谢灵运性奢豪车服鲜丽衣裳器物多改旧制世共宗之咸称谢康乐也　又徐湛之字孝源为南兖州刺史起风亭月观吹台琴室招集文士尽游玩之适伎乐之妙冠絶一时门生千余皆三吴冨人子资质端美衣服鲜丽每行游涂巷盈满泥雨日悉以后车载之文帝每嫌其侈纵】　増铺锦引泉　穿钱甃径【唐文宗与侍臣论及德宗奢靡有老宫人曰每引流泉先于池底铺锦　唐王元宝以金银叠为屋壁上以红泥泥之别置礼贤堂以沉檀为轩槛以碔砆甃地面以锦文石为柱础又以铜线穿钱甃于后园花径中贵其泥雨不滑也四方賔客所至如归时呼为王家冨窟】　请缣挂树　剪防为花【独异志明皇尝问王元宝家财多少对曰请以陛下南山一树挂臣一缣山树有尽臣缣无穷　隋炀帝穷极华丽宫树凋落则剪防为花叶缀之沼内亦剪荷芰菱芡色渝则易以新者】　金盆濯足　玉柜供饮【唐段文昌字墨卿冨贵后打金莲花盛水濯足或规之答曰人生几何要酬平生不足也　王广津作相日庭穿一井合玉为柜严其锁钥天下宝玉真珠投置其中汲水供饮后广津被刑其骨肉之色并如金】七十飞楼　三间水斋【独异记唐许敬宗奢豪尝造飞楼七十间令妓女走马于其上以为戏乐　南史羊侃性豪侈初赴衡州于两艖防起三间通梁水斋饰以珠玉加以锦缋陈列女乐乗潮解缆临波置酒緑塘傍水观者如市】　延福五位　承佑四海【宋蔡京欲以宫室媚帝召内侍童贯杨戬贾详何防蓝从熙五人请因延福旧名而新作之五人分任工役争以侈丽髙广相夸尚及成号延福五位帝自为文以记之　鸿书宋孙节度承佑一宴杀物命千数每谓人今日冨有小四海矣谓南蝤蛑北红羊东鰕鱼西粟皆备也】　龙舟殿脚女　凤窠曳云仙【隋遗録炀帝幸广陵至汴帝御龙舟萧妃乘凤舸锦帆防防穷极侈靡舟前为舞台台上垂蔽日帘帘即蒲泽国所进以负山蚊睫纫莲根丝贯小珠间睫编成虽晓日激射而光不能透每舟择妙丽长白女子千人执雕板镂金楫号为殿脚女　鸿书姑臧记宋姑臧太守张宪多置娼妓各锦带仙裳密粉淡妆使侍阁下奏书者号传芳妓酌酒者龙津女传食者仙盘使代书札者墨蛾按香者麝姬掌诗稾者双清子诸娼曰凤窠羣女又曰围云队曳云仙】
　　奢四
　　原崇侈　滋侈　力敝【宋华定侈女叔齐曰侈将以其力敝】　心战【史记子夏门人之髙第者犹云出见纷华盛丽而恱入闻夫子之道而乐二者心战未能自决况中庸乎】　盗夸【老子服文彩厌饮食是为盗夸】　恶大【详上奢二】　心侈【文选赋凭虚公子心侈体汰】限利【为制度汉书】　増恶奢【柳宗元诗肯随胡质矫方恶马融奢】　行乐【欧阳修诗自古幽并重豪侠只应行乐费黄金】　原长处乐【不仁者不可以长处乐】　终取亡【左传伯有侈汰终取亡也】　满招损【书】　盈必厌【天之道也】　増瑚作枝　玳瑁为柙【徐陵玉台新咏序周王碧台之上汉帝金屋之中玉树以瑚作枝珠帘以玳瑁为柙】　原圣人去泰【老子圣人去奢去泰】　君子戒盈　纵欲不度【非度所制】　穷泰极侈　物惟恶盛　神亦害盈　不以义制　将由恶终　礼无纵欲　道贵去奢　盈不可乆　欲不可纵　贵而能贫　益之而损　钟石不移而具【刘向新序孟献子如晋韩宣子兕觞之饮三徙钟石之悬不移而具也】　车服常陈于庭【郑驷秦冨而侈嬖大夫也而常陈卿之车服于其庭郑人恶而杀之】　俭虽讽于蟋蟀　奢则刺于蜉蝣　况当示礼之时　自致宣骄之祸　増嬖妾五十尽有珥貂之容　丽服一千咸取夭桃之色【加以贵妃夹坐狎客承筵玉貎绛唇咀嚼宫征花牋防笔吟咏烟霞长夜不疲略无醒日】
　　奢五
　　増诗古乐府君家诚易知易知复难忘黄金为君门白玉为君堂堂上罗酒樽作使邯郸倡中庭生桂树华灯何煌煌兄弟两三人中子得侍郎五日一来归道上自生光黄金络马头覩者满道傍　晋左思咏史诗鳯楼十二重四戸八绮牕绣角金莲花桂柱玉盘龙珠帘无隔路罗幌不胜风宝帐三十万为尔一朝容　宋鲍照京洛篇济济京城内赫赫王侯居冠盖荫四术朱轮翳长衢朝集金张馆暮宿许史庐南邻击钟磬北里吹笙竽　唐李白诗琉璃钟琥珀浓小槽酒滴真珠红烹龙炰凤玉脂泣罗帏绣幕围春风吹龙笛击鞉鼔皓齿歌细腰舞况是青春日将暮桃花乱落如红雨观君终日酩酊醉酒不到刘伶坟上土　杜甫诗百宝装腰带眞珠络臂韝笑时花照眼舞罢锦纒头　白居易公子行春草緑緜緜骄骖骤暖烟微风飘乐韵半日醉花边打鹊抛金盏招人举玉鞭田翁与蚕妇平地看神仙　宋苏轼诗君家稻田冠西蜀捣玉扬珠三万斛寒江流水起书楼碧瓦朱栏照幽谷倾家取乐不论命散尽黄金如转烛唯余旧书一百车方舟载入荆江读　明王世贞轻薄篇末俗夸轻薄轻薄生有余骄意盘眼睫贵骨满头颅仲氏二千石伯兄千戸侯小弟颇妍好出入尝奉车大母修成君女姊班婕妤问我汤沐邑鄠杜最上腴问我无名钱敇赐蜀山罏从奴衣火浣下客蹑真珠丸金弹飞鸟椎铁击瑚挥霍和氏璧蹀躞大宛驹臂鹰出长楸鬬鸡絶九衢帟油雨击鞠席绮寒樗蒲调笑采桑妇防入酒家胡腰间雌雄劒双双玉辘轳一日不出匣中夜自鸣謼　吴国伦相逢行相逢狭斜道车轨不得方少年盛意气眄睐扬辉光问君家逺近乃在新市隅走马筑金埒弹雀轻随珠堂上罗重筵琼浆白玉壶中庭长琪树照耀锦氍毹兄弟两三人出入承明庐伯氏骑都尉仲氏执金吾贱子官职薄节侠倾上都休沐并来还列骑纷前驱珪组何煌煌观者塞路衢入门宴賔客华灯灿绮疏奉觞前为寿一一邯郸姝小姝工秦声大姝善吴趋丈人但安坐调瑟方踟蹰
　　増对秦穆公问由余得国失国对曰以俭得之以奢失之臣闻尧有天下饭于土簋啜于土瓶其地南至交趾北至幽都东西至日所出入莫不賔服尧释天下舜受之作为食器斩木而裁之销铜铁修其刃犹漆黒之以为器诸侯侈国之不服者十有三舜释天下而禹受之作为祭器黒漆其外而朱画其内缯帛为茵褥觞勺有彩为饰弥侈而国之不服者三十有二夏后氏以没殷周受之作为大辂而建九旒食器雕琢觞勺刻镂四壁四帷茵席雕文此弥侈矣而国之不服者五十有二君好文章而服者弥侈故曰俭其道也　汉东方朔化民对尧舜禹汤文武成康上古之事经歴数千载尚难言也臣不敢陈愿近述孝文皇帝之时当时耆老皆闻见之贵为天子冨有四海身衣弋绨足履革舄以韦带劒莞蒲为席兵木为刃衣緼无文集上书囊以为殿帷以道德为丽以仁义为凖于是天下望风成俗熙然化之今陛下以城中为小圗起建章鳯阙千门万戸土木衣绮绣狗马被缯罽宫人簮玳瑁垂珠玑设戏车教驰逐饰文采罗珍怪撞万石之钟击雷霆之鼓作俳优舞郑女上为淫侈如此而欲使民不奢侈无失农事者难也陛下诚能用臣之计推甲乙之帐燔之于四通之衢却走马示不复用则尧舜之隆宜可与比治矣易曰正其本万事理失之毫厘差以千里愿陛下留意察之増书晋傅咸为车骑司马以世俗奢侈上书曰臣为谷帛难生而用之不节无縁不匮故先王之化天下食肉衣帛皆有其制窃谓奢侈之费甚于天灾古者尧有茅茨今之百姓竞丰其屋古者臣无玉食今之贾竖皆厌粱肉古者后妃乃有殊饰今之婢妾被服绫罗古者大夫乃不徒行今者贱隶乗轻驱肥古者人稠地狭而有储蓄由于节也今者土广人稀而患不足由于奢也欲时之俭当诘其奢奢不见诘转相髙尚昔毛玠为吏部尚书时无敢好衣羙食者魏武帝叹曰孤之法不如毛尚书令使诸部用心各如毛玠风俗之侈返不难矣增文明王世贞四部稿卓王孙家僮千余人程郑国石崇俱八百人袁广汉九百人王氏五侯刁逵杨素各数百人髙阳王雍六千人郭汾阳三千人吕不韦糜竺万人逵田万顷素马万匹史称穷奢极欲者五侯羣弟争为奢侈赂遗珠宝四面而至罗钟磬舞郑女作娼优狗马大治第舍起土山渐台洞门髙廊阁道连属相望郭况起髙阁以量金玉错杂宝以饰台榭悬明珠四垂昼视之如星夜望之如月梁冀大起第舍孙寿亦对街为宅殚极土木互相夸竞堂寝皆有隂阳奥室连房洞戸柱壁雕镂加以铜漆窓牖皆有绮疏青琐圗以云气仙灵台阁周通更相临望飞梁石磴凌跨水道金玉珠玑异方珍怪充积私室逺致汗血名马又广开园囿采土筑山十里九坂以象二崤深林絶涧有若自然奇禽驯兽飞走其间冀寿共乗辇车张羽盖饰以金银游观第内多从娼妓鸣钟吹管酣讴竟路或连继日夜以骋娱石崇婢美艳千余人常择其姿容相类者数千人装饰衣服大小一等调四方工琢玉为倒龙之佩萦金为鳯冠之钗结绅绕楹而舞欲有召者不呼姓名悉听佩声视钗色各含异香使行而笑语则口气从风而飏又屑沉水香末布象牀上使所爱践之无迹者即赐珍珠百篚初最幸翾风后翾风退房幸緑珠珠弟子宋袆有国色善笛后入明帝宫中萧宏后庭数百千人皆极天下之选所幸江无畏器服珍异侔于东昏潘妃宝屧直千万羊侃在衡州于两艖防起三间通梁水斋饰以珠玉加之锦缋盛设帷屏列女乐乗潮解缆观者塡溢尝宴北使阳斐賔客三百余人食器皆金玉杂宝奏三部女乐及夕侍婢百余人俱执金花烛鱼侍妾百余不胜金翠服玩车马冠絶一时有眠牀一张皆是蹙柏四面周匝无有一异通用银镂金花寿福两重为脚髙阳王元雍居第匹于帝宫白壁丹楹窈窕连云僮奴六千妓女五百随珠照日罗衣从风时河间王琛欲敌之造文柏堂如徽音殿置玉井金罐以五色绢为防妓女三百尽皆殊色求西域千里马其次七百里者十余匹皆有名字以银为槽金为环锁尝防诸王陈诸宝器金瓶银瓮百余口瓯檠盘盒称是余器有水晶鉢玛瑙琉璃盌赤玉巵数十枚工作奇巧中土所无又陈女乐及诸名马复引诸王案行府库锦罽珠玑氷罗雾縠充牣其内谓人曰不恨我不见石崇恨石崇不见我杨素后庭伎妾曳罗绮者以千数第宅奢侈僭拟宫禁有鲍亨者善属文殷胄者工草隶并没为家奴秦王杨俊为妃作七宝羃篱车不可载以马负之而行又为水殿香粉涂壁玉砌金堦梁柱榱栋之间周以明镜间以宝珠极莹饰之美与賔客奴女弦歌其上张易之为母阿臧造七宝帐铺象牙牀织犀角簟鼲貂褥蛩蟁氊汾晋龙须临河凤翮为席宗楚客造一宅乃是文柏纯帖沉香和红粉泥壁文石为阶砌安乐公主造定昆池四十九里累石为山以象华岳引水为涧以象天津飞阁歩檐斜桥磴道衣以锦绣画以丹青饰以金银莹以珠玉又为九曲莲花台泉于台下涌出穷天丁之壮丽杨国忠诸女弟五家聮亘治锦绣琢金玉者大抵千人变化若神仙每帝幸华清宫五家队合炯若万花川谷成锦绣遗钿坠舄瑟瑟珠翠狼籍于道香闻数十里宅中沉香亭禁中逺不逮虹蜺屏风雕刻前代美人形器玩衣服皆众宝杂砌水精为地外以玳瑁水犀为柙络以眞珠非人所制元载芸晖堂于阗香芸洁白如玉屑以涂壁沉檀为梁栋金银为户牖中设虹蜺屏风紫绡帐轻疎而薄风不能透冬温夏凉有龙髯紫拂色如烂椹削水晶为柄刻红玉为环纽所幸薛瑶英肌体自香处金丝帐却尘褥李昌夔在荆州打猎大修装具其夫人独孤氏亦出女骑一千皆着红绣袄锦鞍雕鞯凤鞾银镫于頔在襄州防山灯油一上二千石张镃宴客牡丹防旣集坐一虚堂寂无所有俄问左右云香发未答云已发命卷帘则异香自内出郁然满座羣妓以酒肴丝竹次第而至别有名妓数十首戴牡丹衣领皆绣如其色歌昔人所作牡丹词进酌而退前后花与妓凡十易杯器皆如其色酒竟歌者舞者数百人列行送客烛光香雾歌吹杂作怳然若仙游
　　僭一
　　増说文僭假也　易负且乗致冦至负也者小人之事也乗也者君子之器也小人而乗君子之器盗斯夺之矣　书臣之有作福作威玉食其害于而家凶于而国礼记醆斚及尸君非礼也是为僭君冕弁兵革藏于
　　私家非礼也是谓胁君大夫具官祭器不假声乐皆具非礼也是谓乱国　又庭燎之百由齐桓公始也大夫之奏肆夏也由赵文子始也朝觐大夫之私觌非礼也大夫而飨君非礼也大夫强而君杀之义也由三桓始也　又诸侯之宫悬而祭以白牡击玉磬朱干设冕而舞大武乗大辂诸侯之僭礼也台门而旅树反坫绣黼丹朱中衣大夫之僭礼也故天子微诸侯僭大夫强诸侯胁　又诸侯不敢祖天子大夫不敢祖诸侯而公庙之设于私家非礼也由三桓始也
　　僭二
　　増左传郑公叔叚居京为京城太叔祭仲曰都城过百雉国之害也先王之制大都不过三国之一中五之一小九之一今京不度非制也君将不堪　又衞仲叔于奚救孙桓子衞人赏之以邑辞请曲悬繁缨以朝许之仲尼曰惜也不如多与之邑惟器与名不可以假人【注曲悬轩悬也三面悬其形曲故曰曲悬繁缨马饰诸侯之制也器车服名爵号】　公羊传子家驹曰诸侯僭于天子大夫僭于诸侯久矣昭公曰吾何僭哉子家驹曰设两观乗大路天子之礼也　论语子曰邦君树塞门管氏亦树塞门邦君为两君之好有反坫管氏亦有反坫管氏而知礼孰不知礼　汉文帝时南越王尉佗僭用帝制黄屋左纛乃使陆贾往谕令佗去黄屋称制令比诸侯皆如意旨　魏志袁术僭号荒淫滋甚后宫数百服绮縠余梁肉　曹植尝乗车马行驰道中开司马门出太祖怒公车令坐死由是重诸侯科禁　晋中兴书张骏舞六佾建豹尾所署官一拟王者　齐书张景贞僭侈武帝拜陵还景贞白服乗舴艋坐胡牀观者咸疑是太子　纲目梁侯景自加宇宙大将军都督六合诸军事梁主惊曰将军乃有宇宙之号乎　唐史金吾将军程伯献恃恩而贪室宅舆马僭法度　续世说楚马希范性刚愎以夸大为事虽去半仗而军国制度皆拟乗舆乃大兴土功建天防府中搆九龙殿以沉香为八龙各长八尺环柱相向作趋捧势而已坐其间自谓一龙也幞头脚长丈余以象龙角凌晨将坐先使人焚香于龙腹中烟气郁然而出若口吐焉近古以来诸侯王奢侈未有如此之盛也　宋韩胄用事十四年威行宫省籍其家多乗舆服御之饰　贾似道权倾中外度宗又其所立每朝必答拜称为师臣而不名朝臣皆称为周公　元雅克特穆尔援立文宗封太平王取泰定后为夫人僭逼乗舆一宴宰十三马前后尚宗室女四十人有交礼三日遽遣归者荒淫无度体羸溺血而死　明洪武中诸勲贵稍僭肆崇山侯李新建言公侯家人及仪从戸各有常数余者宜归有司太祖是之悉发凤阳隶籍为民命礼部纂稽制録严公侯奢侈逾越之禁于时武定侯沐英还佃戸输税信国公汤和还仪仗戸曹国公李景隆还庄田皆自新发之成祖闻周王橚作殿奉祀髙皇谕之曰礼支子不祭
　　皇祖王今祀于国中僭矣其已之
　　僭三
　　原朱衣　缟服【上详僭一　朝服之以缟也自季康子始】　曲悬　虚器【上详僭二　仲尼曰臧文仲不仁者三作虚器山节藻棁注有其器而无其位故曰虚器也】　徧舞金奏【左传王子颓享大夫乐及徧舞徧舞六代乐郑伯曰乐祸也　又却至聘楚楚子享之为地室而悬焉却至登金奏作于下惊而走出】　増旅山　原雍彻【季氏旅于泰山子谓冉有曰女弗能救与对曰不能子曰呜呼曽谓泰山不如林放乎三家者以雍彻子曰相维辟公天子穆穆奚取于三家之堂】　请隧　设拨【晋侯纳王王享之请隧不许曰王章也言隧天子典章也开地通路曰隧王葬之礼也诸侯悬棺而下之　孺子防之丧哀公欲设拨注拨引輴车所谓绋也】　易舆服饰兵车【后汉梁冀易舆服之制作平上軿车埤帻狭冠折上角拥身扇狐尾单衣　汉萧望之奏】
　　【韩延寿在东郡试骑士治饰兵车画龙虎朱雀延寿衣黄纨方领驾驷马载棨防五骑马五分左右部军假司马千人持幡旁毂歌者先居射堂望见之延寿坐射堂令骑吏持防夹陛列立骑士从者带弓鞬罗后令骑士兵车四面营陈被甲把弩负兰又使骑使戏车上弄马盗骖上僭不道坐弃市】　观帝乐　立曲旃【魏志杜夔字公良知晋乱奔荆州荆州牧刘表令与孟曜为汉主合雅乐乐备表欲庭观之夔谏曰今将军号不为天子合乐而庭作之无乃不可乎表纳其言而止　汉书武安侯田蚡堂前罗列钟鼓立曲旃旌旗之类】　奏肆夏　舞八佾【上详僭一　孔子谓季氏八佾舞于庭是可忍也孰不可忍也】　丧不称王　葬始用殉【春秋不称楚越之王丧恐人惑也楚越僭王号　左传宋公卒始厚葬用蜃炭始用殉椁有四阿棺有翰桧君子谓华元乐举于是不臣君生则纵其惑死又益其侈是弃君于恶也何臣之为按殉以人从死也翰旁饰桧上设王者之礼】　夹毂焚香　候月铸劒【吴志士燮字威彦为交趾太守出入鸣钟磬备威仪笳箫鼓吹车骑满道胡人夹毂焚香妻妾乗辎軿子弟从兵骑当时重贵振服百蛮尉佗不足喻也　汉书萧望之奏韩延寿在东郡时取官铜器月蚀铸刀剑钩镡仿效尚方事】　緑衣黄裳　冠紫緌【緑衣衞庄姜诗也曰緑兮衣兮緑衣黄裳喻妾上僭嫡反卑也　礼冠紫緌自鲁公始也】　难为上也　以为滥矣【记曰管仲镂簋而朱纮旅树而反坫贤大夫也而难为上也　又管仲镂簋而朱纮山节而藻棁君子以为滥矣】　大夫之箦　匹士之祭【又曽子寝疾曽元曽申坐于足童子隅坐而执烛童子曰华而睆大夫之箦与曽子曰然斯季孙之赐也吾未之能易也元起易箦　又君子太牢而祭谓之礼匹士太牢而祭谓之攘攘窃也君子大夫以上也】
　　僭四
　　増度数【夫德俭而有度登降有数】　原等越【以仪辨等则人不越】　増犯贵【衽席之上让而坐下民犹犯贵】　犯君【朝廷之位让而就贱民犹犯君】　原命数【周礼听禄位以礼命谓禄位之差以九命九锡之数】　名数　失中　犯上　败度　败礼　非制　非度　表仪　爵命　丰屋　蔀家　易而生乱　过乃有刑　茍无区别　则有觊觎　礼由位叙　名以器分　礼失则昏　名失则愆　乐之奢失　罪以僭闻　名位不同　礼数亦异　正其服位昭其度数　所宜守以等威　岂可易其纪律　茍
　　命数之或乖　于礼容而何取　位茍殊于品列　服则异于节文　况当示俭之时　自贻犯贵之诮　惟鹈讽其不称　相鼠刺以无仪　追逺诚谓孝思　违礼则乖敬享　四时追孝礿祀有常　九命辨仪牲盛异数　孝感于时虽云罔极　祭不以礼岂曰无违名位殊伦易则生乱　器服异制过则着刑　虽器服不同有以多为贵者　而等衰莫辨所宜礼以节之
　　僭五
　　増诗唐杜甫诗锦城丝管日纷纷半入江风半入云此曲秖应天上有人间能得几囬闻　聂夷中诗汉代多豪族恩深益骄逸走马踏杀人街吏不敢诘红楼宴青春数里望云蔚金釭焰胜昼不畏落晖疾飞觞奏云和碧箫吹凤质惟恨鲁阳死无人驻白日
　　増防汉贾谊治安策今民卖僮者为之绣衣丝履偏诸縁内之闲中是古天子后服所以庙而不宴者也而庻人得以衣婢妾白縠之表薄纨之里緁以偏诸美者黼绣是古天子之服今冨人大贾嘉防召客者以被墙古者以奉一帝一后而节适今庶人屋壁得为帝服倡优下贱得为后饰然而天下不屈者殆未有也
　　宠幸一
　　増易承天宠也　书毋啓宠纳侮　又席宠惟旧　又比顽童时谓乱风　汉书佞幸传婉媚贵幸　邓禹传累世贵宠　唐史卢坦曰姚南仲守正而不交权幸者韩愈盘谷序妒宠而负恃争妍而取怜
　　宠幸二
　　原左传申侯有宠于楚文王文王将死与之璧使行曰唯我知汝汝专利而不厌我死汝必速行无适小国将不汝容焉旣葬出奔郑又宠于厉公　又公子佗有白马四宋公嬖向魋魋欲之公取而朱其尾鬛以与之佗怒使其从夺之魋惧将走公闭门而泣之目尽肿　韩子曰弥子瑕有宠于衞灵公衞国法窃驾君车罪刖子瑕之母病夜告弥子弥子矫驾君车以出君闻而贤之曰孝哉为母之故犯刖罪异日与君游于果园食桃而甘以其余献君君曰爱我哉忘其口而啖寡人　战国防楚王游云梦结驷千乗旌旗蔽日野火之起若云蜺兕虎之嘷若雷霆有狂兕依轮而王亲扞弓而射之一发而殪王仰天而笑曰乐矣今日之游也寡人万歳千秋之后谁与同乐此矣安陵君纒泣数行而进曰臣入则侍席出则陪乗大王万歳千秋之后臣愿以身抵黄泉驱蝼蚁又何得此乐而乐之王大恱而封纒为安陵君　又魏王与龙阳君共船而钓龙阳君涕下王曰何为泣曰为臣之所得鱼也王曰何谓也对曰臣之始得鱼也臣甚喜后得又益大臣欲弃前所得鱼矣今以臣之丑恶而得为王拂枕席今四海之内美人亦甚多矣闻臣之得幸于王也必褰裳趋王臣亦曩之所得鱼也亦将弃矣臣安能无涕出乎魏王于是布令于四境之内曰敢言美人者灭族　汉书汉兴佞幸宠臣髙祖时则有籍孺孝惠时闳孺此两人非有材能但以婉媚贵幸与上卧起公卿皆因关说故孝惠时郎侍中皆冠鵕防贝带傅脂粉皆闳籍之属也　増又宦者赵谈以数幸常害袁盎盎患之盎兄子种谏盎曰君众辱之后虽恶君上不复信于是上朝东宫谈参乗盎伏车前曰天子所与共六尺舆者皆天下豪英今汉虽乏人陛下奈何与刀锯之余共载上笑下谈谈泣下车　原又邓通为黄头郎文帝梦欲上天不能有一黄头郎推上天顾见其衣尻带后穿觉而之渐台以梦中隂自求推者见邓通其衣后穿梦中所见也召问甚喜尊幸之通亦愿谨不好外交虽赐洗沐不欲出于是数赐通蜀严道铜山得自铸钱　又韩嫣武帝为胶东王时与上学相爱及上为太子愈益亲嫣善骑射聪惠上即位欲事伐胡而嫣先习兵以故益尊贵赏赐拟邓通常与上共卧起又李延年歌为变声是时欲造乐令司马相如等作
　　诗延年辄承意歌所造诗谓之新声曲由是为协律都尉佩二千石印绶上与之卧起其爱幸与韩嫣同又金日防子赏建二人皆爱幸为武帝弄儿常在旁昭帝时日防两子俱侍中与昭帝略同年共卧起赏为奉车都尉建为驸马都尉　又鸿嘉中成帝欲遵武帝故事与近臣游宴张放以公主子日数得幸娶皇后弟平恩侯许嘉女上为放供帐赐甲第充以乗舆服饰号为天子娶妇皇后嫁女两宫使者冠盖不絶赏赐以千万放与上卧起宠爱殊絶　又董贤为郎传漏正殿下贤为人美丽哀帝望见恱其仪貎识而问之曰是舍人董贤邪因引上与语拜为黄门郎由是始幸贤宠日盛为驸马都尉侍中出则参乗入御左右旬月间赏赐累钜万常与上卧起昼寝偏借上袖上欲起贤未觉不欲动贤乃断袖而起其恩爱如此　魏志孔挂性便妍晓博弈蹋踘太祖爱之每在左右出入随从挂察太祖意欢乐因言吹曲有所陈事多见从数得赏赐又多馈遗挂由此侯服王食太祖旣爱挂五官将及诸侯亦皆亲之又曹毘曹肇传肇魏明帝宠爱之寝止恒同常与帝
　　戏赌衣物有不获辄入御帐服之径出其见亲宠类此比也　俗说曰桓元宠丁期朝贤论事賔客聚集在桓背后坐食毕便回盘与之期虽被宠而谨约不敢为非元临死之日期乃以身捍刃　増南宋顔师伯以谄佞被孝武宠幸与之樗蒱得雉师伯得卢　南齐郁林王昭业宠幸綦母珍之等有司云宁拒至尊勅不可违舍人　齐东昏侯寳卷六贵同朝谓遥光徐孝嗣江祏江祀萧坦之刘瑄呼潘贵妃父宝庆茹汉珍为阿父梅虫儿俞灵韵为阿兄宝孙伥子皆得凌大臣　唐中宗时长宁公主及后女弟姻聮数十族皆能降墨勅官及姚元崇宋璟辅政白罢斜封官员元崇等罢去太平公主奏复斜封官柳泽上疏谏曰顷韦庶人安乐公主武延秀等可谓贵且宠矣岂不谓爱之太极害之太多乎诸王公主驸马陛下之所亲爱也矫枉监戒宜在厥初唐史杨国忠太眞妃之从祖兄嗜饮博数匄贷于人无行检不为姻族齿后稍入供奉常后出专主簿书计算钩画分铢不悮帝恱曰度支郎才也累迁监察御史李林甫兴韦坚等狱欲危太子狱吏畏却以国忠怙宠搏鸷可用倚之使按劾国忠乃惨文峭诋逮系连年诬蔑被诛者百余族度可以危太子者先林甫意陷之皆中所欲及帝出奔蜀龙武大将军陈元礼谋杀国忠进次马嵬杀之争啗其肉且尽枭首以殉　又武惠妃宠倾后宫子寿王盛王尤爱李林甫因中人白妃愿护寿王为万歳计妃德之侍中裴光庭夫人武三思女尝私林甫而髙力士本出三思家及光庭卒武请力士以林甫代为相力士未敢发而帝因萧嵩言自用韩休方具诏武擿语林甫使为休请休旣相重德林甫与嵩有隙乃荐林甫有宰相材妃隂助之即同中书门下三品及帝将立太子林甫探帝意数称道寿王而帝意自属忠王寿王不得立太子旣定林甫恨谋不行且畏祸乃阳善韦坚坚太子妃兄也及搆坚狱而太子絶妃自明林甫数危太子太子自以孝谨闻　鸿书唐李可及有宠于懿宗尝为子娶妇懿宗赐之酒二银壶啓之无酒而中实右军中尉西门季元屡以为言懿宗不听可及尝大受赐物载以官车季元曰汝他日破家此物复应以官车载还非为受赐徒烦牛足耳及流岭南籍没其家果如其言　后唐庄宗宠幸优人至自傅粉墨与优人共戏以恱刘夫人后伶人郭从谦作乱唐主中流矢殂五代周太祖与王峻俱起于魏自谓佐命之功凡所论请无大小期于必得小不如志言色辄不逊太祖每优容之往往呼之为兄或称其字峻由是益横　宋蔡京夺职居杭州日与童贯游已而宫妾宦官合词誉京起知定州累转司空封嘉国公目元祐羣臣司马光等为奸党刻石又籍范柔中以下为邪等两籍凡三百九人悉锢其子孙帝屡微行幸其第命坐传觞用家人礼厮养居大官媵妾封夫人公论益不与天下罪京为大贼之首以侍御史孙觌言连贬衡韶儋三州行至潭州死贾似道字师宪台州人少落魄游博以父渉廕补嘉
　　兴司仓防其姊入宫有宠于理宗为贵妃遂诏赴廷对擢太常丞军器监益恃宠不检理宗尝夜凭髙望西湖中灯火异常曰此必似道也询之果然襄阳围急惟坐葛岭起楼榭取宫人娼尼有美色者为妾日事乐人无敢窥其第者　明太祖鉴前代宦官之失置铁牌铸内臣不得干预政事在宫门英宗初王振专恣因失所在　正统时王振擅权朝臣皆以翁父称之廷臣无大小皆行跪礼府部院寺大臣以至百职事及在外方面率具礼进见以百金为常至千金者始得一醉饱而出王弇州史料天顺初緫兵忠国公亨太平侯軏以迎
　　扈自恣凡所论荐阁部大臣以至移易抚鎭靡不如响正德末都督朱宁掌司隶平虏伯江彬握兵枢咸冒国姓负殊宠至擅自批奏下所司一时焰张甚然是数人者不久皆败荐绅先生亦以浊流目之　太监汪直新坐西厰威拟至尊内外官卧不帖席商辂疏十罪以闻且云用此人实系天下安危上曰用一内臣焉得危公正色曰朝臣无大小有罪皆请防収问渠敢擅抄劄三品以上京官大同宣府北门锁钥一日不可缺人守者一日擒械数人南京祖宗根本重地留守大臣渠敢擅自収捕诸近侍渠敢擅自损易此人不黜国家安乎危乎即日撤去西厰　正德初刘瑾用事与上同卧起中贵皆以赀得出鎭奏置皇庄三百余处导上以走马击毬角觝之乐辍朝不视事尚书韩文疏请诛之上特见宥由是入掌司礼监事矫诏罢文官并勒刘健谢迁致仕李东阳以黙得留后又逮韩文刘大夏李梦阳等下狱谪戍留都台谏官二十余人天下诸司官入觐每省索二万金忌太监张永不甚下已谮于上调留都永诣上前诉已无罪上召瑾诘之语不合永即殴瑾于上前陜西安化王寘鐇反以诛瑾为名命张永杨一清讨之寘鐇就擒一清遂与永谋诛瑾一清留緫制三边永还献俘乗间奏瑾专横不法今激变寕夏见寘鐇伪檄数其罪不自安欲谋不轨反形已具上命内侍数人执瑾付诏狱拷问得反状磔于市　王弇州史料谈相者中书官也带衔工部侍郎赐飞鱼服色以母丧请假归竟不葬母乃日挟妓女衣飞鱼服放浪西湖又恃宠凌蔑有司为御史所奏上怒逮至京师斩之
　　宠幸三
　　原断袖　赐铸【并详宠幸二】　泣鱼　啗桃【并详宠幸二】　画眉遗肉【汉书京兆尹张敞为妇画眉长安传张京兆眉有司奏宣帝问之对曰臣闻闺房之中夫妇之】
　　【私有过于画眉上爱其能不责之　又武帝令东方朔自责朔曰拔劒割肉一何壮也割之不多又何防也归遗细君又何仁也上笑乃更赐酒一石赐肉百斤】　择珰　赋珥【魏书太祖尝得名珰数具令卞后自择其一　韩子曰薛公为十玉珥而美其一献齐威王以赋十孺子明日视美珥所在劝王立以为夫人】　引妻　宜妻【汉书萧望之为御史大夫使少史冠法冠为妻先引　礼记曰子甚宜其妻宜犹善也】　増洗儿钱　狎客诗【唐书明皇宠安禄山令杨贵妃认为儿出入宫掖尝戏为浴小儿赐以绣褓金钱号为洗儿钱　通鉴陈后主叔宝以袁大舍为女学士文人江緫軰为狎客学士与狎客共赋诗采其尤艳丽者被以新声其曲有玉树后庭花临春乐等其略云璧月夜夜满琼树朝朝新大抵皆美张贵妃孔贵嫔之容色】　辟阳侯　白马主【汉书辟阳侯审食其侍吕后在楚军遂见幸　唐书僧怀义见幸武后封为白马寺主】　貎似莲花　歌思白花【唐书武后嬖张昌宗易之人谓易之曰六郎貎似莲花杨再思曰乃莲花似六郎耳　通鉴魏人杨白花形貎瓌伟胡太后幸之惧祸奔梁胡太后作歌思之】
　　宠幸四
　　増子都【诗不见子都乃见狂且】　宋朝【家语宋朝之美见幸于南子】　弄臣【邓通传文帝谓申屠嘉曰此吾弄臣】　妖童【卢照邻长安古意诗曰妖童宝马铁连钱】　原荀奉倩之深情　钟夫人之重爱　増厌长乐之疎钟　劳宫中之缓箭【玉台新咏序】　昔事马周分桃见宠　后交刘洎割袖承恩【王义方奏弹李义府】　弟兄协律自小学歌　少长河阳由来能舞【新咏序】　自曹刘内主位以色登　曁甄衞之家荣非德举【晋书后妃传论】　轻身无力怯南阳之捣衣生长深宫笑扶风之织锦【新咏序】　荒挺性蔑西郊
　　之礼容　婉恋含辞作南国之奇态【后妃传论】
　　宠幸五
　　原诗魏阮籍诗昔日繁华子安陵与龙阳夭夭桃李花灼灼有辉光恱泽若九春罄折以秋霜流眄发姿媚言笑吐芬芳携手等欢爱宿昔同衾裳　晋张翰周小史诗翩翩周生婉娈幼童年十有五如日在东香肤柔泽素质参红团辅圎颐菡萏芙蓉尔形旣淑尔服亦鲜轻裾随风飞雾流烟转侧绮靡顾眄便妍和顔善笑美口善言　梁吴均咏少年诗董生惟巧笑子都信美目百万市一言千金买相逐不道参差菜谁怜窈窕淑愿君捧绣被来就越人宿　刘遵繁华诗可怜周小童微笑摘兰丛鲜肤胜粉白脸若桃红挟弹雕陵下垂钩莲叶东腕动飘香麝衣轻任好风幸承拂枕选侍奉画堂中本知伤轻薄含辞羞自通剪袖恩虽重残桃爱未终蛾眉讵须嫉新妆近入宫　増唐李颀郑樱桃歌石季龙僭天禄擅雄豪美人姓郑名樱桃樱桃美顔香且泽娥娥侍寝专宫掖后庭卷衣三万人翠眉清镜不得亲官军女妓一千匹繁花照耀漳河春织成花映红纶巾红旗掣曳卤簿新鸣鼙走马接飞鸟铜驮琴瑟随去尘凤阳重门如意馆百尺金梯倚银汉自言富贵不可量女为公主男为王赤花双簟珊瑚牀盘龙斗帐琥珀光王昌龄春宫曲昨夜风开露井桃未央前殿月轮髙
　　平阳歌舞新承宠帘外春寒赐锦袍　李贺黄头郎诗黄头郎捞拢去不归南浦芙蓉影愁红独自垂水弄湘娥佩竹啼山露月玉瑟调青门石云湿黄葛沙上蘼芜花秋风已先发好持埽罗荐香出鸳鸯爇　张祐集灵台诗虢国夫人承主恩平明骑马入宫门却嫌脂粉污顔色淡扫蛾眉朝至尊　明王世贞读史有感诗不韦泣酖杯业为钩奇误槖中千黄金易君十万戸李斯泣五刑实以仓鼠故不见三川守车马辉衢路巧尽拙自来利往名独污所以西山客居然一环堵
　　原论梁沈约宋书恩幸传序论夫人君南面九重奥絶陪奉朝夕义隔卿士阶闼之任宜有司存旣而恩以狎生信由恩得无可惮之姿有易亲之色孝建泰始主威独运空置百司权不外假而刑政纠杂理难徧通耳目所寄事归近习赏罚之要是谓国权出纳王命由其掌握于是方涂结轨辐辏同奔人主谓其身卑位薄以为权不得重曽不见鼠凭社贵狐借虎威外无逼主之嫌内有专用之功势倾天下未之或悟挟朋树党政以贿成鈇锧创痏搆于牀第服冕乗轩出乎言笑之下西京许史盖不足云晋朝王石未或能及太宗晩运屡经盛衰权幸之徒慴惮宗戚欲使幼主孤立永窃国权搆造异同兴树祸隟帝弟宗王相继屠勦民忘宋德虽非一涂宝祚夙倾实由于此呜呼哀哉


　　御定渊鉴类函卷三百十三
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百十四
　　人部七十三【淫　自戒附　别嫌疑　骄傲狂　纵逸　豪强　柔懦　愚】淫一
　　原周易系辞冶容诲淫【诲教也】　毛诗序柏舟桑中刺淫奔也衞公室乱男女相奔至于世族在位相窃妻妾期于幽逺曰期我乎桑中要我乎上宫送我乎淇之上矣【桑中上宫所期之地淇水名】　又序齐鸡鸣南山刺襄公也鸟兽之行乎其妹　洪范五行传蜮射人者生于南方谓之短狐故南越多蜮蜮者女惑乱之所生也
　　淫二
　　原泰誓曰商王受沈湎冒色　左传齐桓公好内多内嬖如夫人者六人　又衞宣公烝于夷姜生急子【姜公之母上曰烝】　又晋祁胜与邬臧通室易妻　列子曰郑公孙穆好色后庭数十皆择稚齿屏亲昵絶交游于后庭以昼足夜三月一出意犹未惬　论衡曰书云齐桓公
　　负妇人以朝诸侯管仲曰吾君背疽疮不得妇人不愈此疾也　战国策秦皇太后爱魏丑后病且令曰我死必以魏子为殉庸芮为谏曰以死为无知何空以生所爱葬无知之死人若有知先王积怒久太后救过不暇何得更殉魏丑后乃止　列女传夏姬者陈大夫徴舒母也状羙好老而复壮者三三为王后诸侯争之莫不迷惑陈灵公与孔寜仪行父皆通焉或衣衵衣或装其襎【蔽膝衣】以戏于朝　汉书五凤中青州刺史奏济北王终古使所爱奴与八子及诸御婢奸【八子妾号】终古或参与被席或白昼使裸伏犬马交接终古亲临观产子辄曰乱不可知使去其子事下丞相御史奏终古禽兽行乱君臣夫妇之别请逮捕有诏削四县　又许皇后坐左道废处长信宫姊孊为龙雒思侯夫人寡居淳于长与孊私通因娶为小妻许后因孊赂遗欲求复为媫妤长受后金钱乗舆服御物千余万计为白上立为左皇后孊每入长信宫长与孊书戏许后　华峤后汉书梁冀爱监奴秦宫官至太仓令得入妻寿所寿见宫屏御者以言事因通焉宫威权大震二千石皆拜谒之　范晔后汉书赤眉发掘诸陵取寳货污辱吕后凡有玉匣者皆如生故赤眉多行秽　列异传汉桓帝冯夫人病亡灵帝时有贼盗发冡七十余年顔色如故但小冷共奸通之至鬬争相杀窦太后家被诛欲以冯夫人配食下邳陈公达议以贵人虽是先帝所幸尸体秽污不宜配至尊乃以窦太后配食　臧荣绪晋书贾充后妻郭氏又生二女少有滛行年十四五通于韩夀充未觉时外国献竒香世祖分与充充以赐女充与寿坐闻其衣香心疑之充家严峻墙髙丈五荐以枳棘周行东北角如狐狸行处充潜杀知婢遂以女妻之　沈约宋书楚王山隂公主废帝姊也肆情纵以吏部褚渊貎美请自侍十日帝许之渊虽遂防以死自固　语林刘道眞子妇始入门遣婢防刘聊之甚苦婢固不从刘乃下地叩头婢惧而从之明日语人曰手推固是神物一下而婢服　风俗通平原君谳胡奠谭娶周碧为妻谭隂阳不属令碧与李方张少奸通冀得其子　博物志三身国一头三身三手昔容戍氏有季子好白日滛于市帝放之西南季妻马生子人身有尾蹄　増经济类编齐郁林王即位未朞歳所用垂尽入主衣库令何后及宠姬以诸寳器相投用为笑乐烝于世祖幸姬霍氏何后亦佚私于郁林王左右杨珉与同寝处如伉俪然又与郁林相爱狎故恣之迎后亲戚入宫以耀灵殿处之斋阁通夜洞开外内淆杂无复分别　又齐显祖之初立也留心政务内外无不肃然数年之后嗜酒滛佚　又隋髙祖以陈髙宗女为宣华夫人有宠及寝疾召太子入居殿中陈夫人旦出更衣为太子所逼拒之得免上怪其神色有异问故夫人然曰太子无礼上曰何足付大事独孤悮我俄而帝崩陈夫人闻变战栗失色晡后太子封小金盒遣使者送夫人夫人以为鸩毒发之乃同心结也夫人恚而却坐不肯致谢诸宫人共逼之乃拜使者其夜太子烝焉　又隋炀帝至江都荒益甚宫中为百余房各盛供张实以羙人日令一房为主人江都郡丞赵元楷供酒馔炀帝与萧后及幸姬歴就宴饮酒巵不离口从姬千余人亦常醉　通鉴纲目唐中宗嗣圣二年僧懐义得幸于太后太后以为白马寺主出入乗御马朝贵皆匍匐礼谒武三思承嗣皆执僮仆之礼事之太后托言懐义有巧思使入宫营造补阙王求礼表请阉之庶不乱宫闼表寝不出　又张昌宗易之年少美姿容太平公主荐之入侍禁中皆得幸于太后常傅朱粉衣锦绣赏赐不可胜纪武承嗣三思懿宗宗楚客晋卿皆候其门庭争执鞭辔谓易之为五郎昌宗为六郎　又上官仪女婉儿者没入掖庭辩慧能文习明吏事太后爱之中宗即位使掌制命益委任之拜为媫妤三思通焉故婉儿党于武氏又荐三思于韦后上遂与三思议政事数微服幸其第上使后与三思双陆而自为防筹三思遂与后通武氏之势复振矣　又中宗女安乐公主适三思子崇训崇训之弟延秀美姿仪善歌舞公主恱之崇训死遂以延秀尚焉又天宝十载安禄山置酒新第上命宰相赴之日遣
  </div>
  <div class="pagination">
   <a href="御定渊鉴类函_page214.html">
    上一页
   </a>
   <span>
    ...
   </span>
   <a href="御定渊鉴类函_page210.html">
    210
   </a>
   <a href="御定渊鉴类函_page211.html">
    211
   </a>
   <a href="御定渊鉴类函_page212.html">
    212
   </a>
   <a href="御定渊鉴类函_page213.html">
    213
   </a>
   <a href="御定渊鉴类函_page214.html">
    214
   </a>
   <span class="current-page">
    215
   </span>
   <a href="御定渊鉴类函_page216.html">
    216
   </a>
   <a href="御定渊鉴类函_page217.html">
    217
   </a>
   <a href="御定渊鉴类函_page218.html">
    218
   </a>
   <a href="御定渊鉴类函_page219.html">
    219
   </a>
   <a href="御定渊鉴类函_page220.html">
    220
   </a>
   <span>
    ...
   </span>
   <a href="御定渊鉴类函_page216.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
