<!DOCTYPE html>
<html>
<head>
    <meta charset="UTF-8">
    <title>稗编 - 第 53 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稗编 - 第 53 页/共 67 页</h1>
    <div class="content">　　唐徳宗任陆防
　　唐史称徳宗在危难时听陆贽谋及已平追讐尽言怫然以谗幸逐犹弃梗其所以不亡者幸也是不然徳宗在奉天及进狩山南事无纎细必以访贽而贽纳忠论谏无所回隠帝多从之故兴元戡难爪牙宣力而贽之助为多则徳宗不可谓不善听纳惟其在危难时能听纳此乃所以不亡也至危难已平追仇尽言虽贤君有所不免故太宗失于魏郑公而况徳宗中材以下之主乎夫有始有卒者其惟圣人思其上者不得而又思其次则后世之主如徳宗者亦未易多得也
　　论非常之功
　　有非常之人则有非常之功非常者固常人之所不能与昔者鲍叔牙荐管仲于桓公曰必欲治国家而伯诸侯非管仲不可于是束缚而取之鲁至则三沐而三薰之飨于庙而问之政管仲乃为陈所以治国而寓兵者行之数年合诸侯而桓公以伯萧何荐韩信于髙祖曰信国士无双如欲长王汉中无所事信必欲争天下非信无可与计事者于是设坛塲择日而拜之以为大将军信乃为陈所以还定三秦以弱项羽之强者用其防卒破楚而髙祖遂有天下太宗之为秦王也府属多外迁王患之龄曰去者虽名多不足吝杜如晦王佐材也若终守藩无所事如晦必欲经营四方舍如晦无与共功者因表留幕府从征伐常参帷幄之谋每议事帝所龄善谋而如晦长于断二人同心协济太宗多用其防卒定祸乱而身致太平蜀先主之寓襄阳也访世事于司马徳操徳操曰儒生俗士岂识时务识时务者在乎俊杰此间自有伏龙鳯雏而徐庶亦曰诸葛孔明卧龙也将军宜枉驾见之先主三顾之于草庐之中亮乃劝先主取荆益结呉为援以御曹公先主用其防卒定巴蜀而成鼎峙之势由是观之方艰难时非有卓荦不羣之材乌足与论非常之功哉
　　论宰相以道事君
　　宰相以道事君者也故以固宠谋身为深戒以荐进人材为职者故以妬贤嫉能为最忌孔子曰所谓大臣者以道事君不可则止又曰茍患失之无所不至夫宰相佐天子以治天下一物不得其所乱之阶也操防矩绳墨陈于前而君不能用则当去茍有患失之心则阿防取容妄作生事亦无所不至矣传曰人主之职论一相一相之职论百官又曰使卿大夫各任其职夫宰相佐天子理隂阳顺四时下遂万物之宜外镇抚四夷内亲附百姓一夫不获自尽则防与成厥功进贤使能持众美而効之君乃为善茍有嫉妬之心则髙材美器至摈弃之失职者多矣李林甫之相明皇也善刺上意而养君欲每奏请必先饷遗左右审伺微防以固恩信以故当国几二十年开元中大臣多由节度使相天子林甫请用蕃将主邉则夷狄可灭利其虏也无入相之资以久已权故安禄山则专三道劲兵荡覆天下而王室遂微卢之相徳宗也率聚裒敛以中帝欲恨悱之声满天下及泾师乱呼于市曰不夺而商人僦质矣不税而间架除陌矣其偶和造作召怨挺乱皆为之朱泚围奉天李懐光赴难泚觧去惧其见帝斥巳短即谲奏曰懐光勲在宗社贼惮之破胆若许来朝则犒赐留连失机防不如席胜使平京师破竹之势也帝然之诏无朝懐光怏怏遂叛帝跳梁由是观之宰相固宠谋身其祸至于如此岂非深戒哉林甫性隂宻面柔令若可亲近崖穽深阻卒不可得公卿不由其门而进必被罪时相若张九龄李适之皆遭逐帝尝御勤政楼见兵部侍郎卢绚按辔絶道去爱其醖借称美之林甫即谲令请老遂坐废于时有以材誉闻者皆能得于天子抑逺之以故在位恩宠莫比险贼隂狡贤者媢能者忌小忤已不傅死地不止顔真卿挺正敢言恶之即令宣慰李希烈竟为贼害故宰相李揆有雅望畏复用遣为吐蕃防盟使卒于行帝出奉天崔宁自贼中来以播迁事指即诬杀之矫谲害物虽国屯主辱犹謷言自肆由是观之宰相妬贤嫉能其害至于如此岂非最忌哉明皇在蜀与裴士淹评宰相至林甫曰是子妬贤嫉能举无比者士淹因曰陛下诚知之何任之久耶帝黙不应徳宗尝从容语李泌曰卢敢言人皆指为奸邪而朕不觉何也泌曰陛下能觉之恶安致建中祸耶李揆和蕃真卿使希烈其害旧徳多矣天下皆以为奸邪而陛下独不知此乃所以为奸邪也呜呼其真知言欤
　　论将相先国事忘私怨
　　萧何曹参方议功定位有隙其后何疾亟惠帝问谁可代者所推贤惟参而参亦自知当相汉告舎人趣治装既代何为相国举事无所变更一遵何之约束而百姓安之作画一之歌郭子仪李光弼初同居朔方气不相下若仇怨然其后有安禄山之乱子仪泣涕分麾下兵与光弼荐之于朝与同破贼既而代子仪节度朔方营垒士卒麾帜皆无所更而光弼一号令之气色乃益精明昔之为将相者以国事忘私怨至于如此非独推荐之为难而代其职不更变之为尤难也与夫蔺相如引车以避防颇冦恂托疾以避贾复先国事而忘私怨视数子未知其孰贤至于修怨逞憾不恤国事如张延赏之沮李晟罢其兵柄力主防盟而致平凉之辱刘仁轨之愤李敬表请为帅以代已而致覆师之祸其贤不肖之相去岂不逺哉










　　稗编卷八十八
<子部,类书类,稗编>
　　钦定四库全书
　　稗编卷八十九　　　　　明　唐顺之　撰将
　　论帅材
　　人材之难而帅材为尤难也夫天下非无材因事而后显故有天宝之变而后郭李之功昭有奉天之难而后晟燧之节着今朝廷可谓多故矣而未闻卓然称良帅者岂循资格而不足以得其人欤将拘法制而不足以尽其用欤昔之将帅或奋于奴仆或出于行伍皆能因时以成名而今之士大夫间乃未见何也李牧之为赵将居边军市之租皆自用飨士赏赐决于外不从中覆也委任而责成功故牧乃得尽其智能选车千三百乗骑万三千疋百金之士十万以北逐单于西抑强秦南支韩魏当是时赵几伯然则付之以重任而以法制拘之使不得骋欲其有非常之功不可得也诚能畧资格而取实效寛法制而责成功将帅之材出矣
　　英杰论　　　　　　　　　李徳
　　帝王之任英杰皆须御之以气结之以恩然后可使也若不以英气折之而宠以姑息则骄不可任若不以恩爱结之而肃以礼貌则怨不为用驾御之术惟汉祖尽之黥布归汉髙祖方踞牀洗而召布入见布大怒悔来欲自杀出就舎张【读曰帐】饮食从官如汉王居布又喜过望武帝踞厠见卫青以大将军之贵而人蓄之此不得不絶大漠而荡荤【猃狁】也蜀先主与闗羽张飞同卧起而稠人广坐侍立终日皆用此道故能成功夫御英杰使猛将与见道徳之人接方正之士事不同也不可以繁礼饰貌浮词足言宜乎洞开胸懐令见肝肺气慑其勇恩结其心虽踞跣召之不为薄矣禄山夷狄之谲诈者也非将门英豪草莱竒杰其战鬭之气击刺之材去闗张逺矣天宝末受専征之任托不御之权入朝赐宴坐内殿西序鸡障之下非其所据果蓄异图幽陵厉阶至今为梗葢恩甚骄盈以至于此傥以徒蓄之岂有斯恨
　　御将　　　　　　　　　　苏　洵
　　人君御臣相易而将难将有二有贤将有才将而御才将尤难御相以礼御将以术御贤将之术以信御才将之术以智不以礼不以信是不为也不以术不以智是不能也故曰御将难而御才将尤难六畜其初皆兽也彼虎豹能搏能噬而马亦能蹄牛亦能触先王知能能噬者不可以人力制故杀之杀之不能驱之而后已蹄者可驭以羁绁触者可拘以辐衡故先王不忍弃其才而废天下之用如曰是能蹄是能触当与虎豹并杀而同驱则是天下无骐骥终无以服乗耶先王之选才也自非大奸剧恶如虎豹之不可以变其搏噬者未尝不欲制之以术而全其才以适于用况为将者又不可责以防隅细谨顾其才何如耳汉之卫霍赵充国唐之李靖李勣贤将也汉之韩信黥布彭越唐之薛万彻侯君集盛彦师才将也贤将既不多有得才者而任之可也茍又曰是难御则是不肖者而后可也结以重恩示以赤心美田宅丰饮馔歌童舞女以极其口腹耳目之欲而折之以威此先王之所以御才将者也近之论者或曰将之所以毕智竭力犯霜露蹈白刃而不辞者冀赏耳为国家者不如勿先赏以邀其成功或曰赏所以使人不先赏人不为我用是皆一隅之说非通论也将之才固有大小杰然于庸将之中者才小者也杰然于才将之中者才大者也才小志亦小才大志亦大人君当观其才之大小而为制御之术以称其志一隅之说不可用也夫养骐骥者丰其刍粒洁其羁络居之新闲浴之清泉而后责之千里彼骐骥者其志常在千里也夫岂以一饱而废其志哉至于养鹰则不然获一雉饲以一雀获一兎饲以一鼠彼知不尽力于击搏则其势无所得食故然后为我用才大者骐骥也不先赏之是养骐骥者饥之而责其千里不可得也才小者鹰也先赏之是养鹰者饱之而求其击搏亦不可得也是故先赏之说可施之才大者不先赏之说可施之才小者兼而用之可也昔者汉髙帝一见韩信而授以上将解衣衣之推食哺之一见黥布而以为淮南王供具饮食如王者一见彭越而以为相国当是时三人者未有功于汉也厥后追项籍垓下与信越期而不至捐数千里之地以畀之如弃屣项氏未灭天下未定而三人者已极富贵矣何则髙帝知三人者之志大不极于富贵则不为我用虽极于富贵而不灭项氏不定天下则其志不已也至于樊哙滕公灌婴之徒则不然拔一城陷一阵而后増数级之爵否则终嵗不迁也项氏已灭天下已定樊哙滕公灌婴之徒计百战之功而后爵之通侯夫岂髙帝至此而啬哉知其才小而志小虽不先赏不怨而先赏之则彼将泰然自满而不复以立功为事故也噫方韩信之立于齐蒯通武渉之说未去也当是之时而夺之王汉其殆哉夫人岂不欲三分天下而自立者而彼则曰汉王不夺我齐也故齐不捐则韩信不懐韩信不懐则天下非汉之有呜呼高帝可谓知大计矣
　　任将　　　　　　　　　　何景明
　　任将而中制者败用兵而外监者疑夫独任者事成之宰也専令者势行之机也故掣于中者随成而败挠于外者已行而反夫所贵于骐骥者必至也然絷其足则驽马先之矣所勇于孟贲者必敌也然缚其手则女子胜之矣夫任将用兵之所尚者在事必成而势必行也为中制以掣之立外监以挠之是絷骐骥之足而缚孟贲之手也故絷骐骥之足者不可望其必至缚孟贲之手者不可望其必敌用将而监制之者不可责其成功夫功以时防也赏罚所以励功也便宜所以乗时也独任者自制其赏罚而専令者得行其便宜者也是以功可就而时不可失也夫功者事之集也时者势之防也故披刃冒矢以为功也赢粮跃马以为时也故中制则事不一而绩堕外监则志不一而日旷夫威者贵神速也几者贵立断也事以威立也势以几行也故任将者必假之神速之用而予之以立断之权矣夫多指乱视多言乱听千人与瓢亡不破者也千夫牧羊亡不扰者也故以一御众则志定以众制一则羣疑生是故千人与瓢不如一人负而趍也千夫牧羊不如一人驱而走也古者天子之遣将躬为推毂曰阃以外将军制之故宣王用孙子而宠姬戮魏王用穰苴而庄贾诛二君者非不顾宠幸也知将不可以宠幸夺也淮隂一拜而为汉大将再防而为齐假王使髙祖中制而外监之无以摧项氏之权而制天下之命也故期功者不惜神速之用知时者不吝立断之权昔燕用乐毅而代之以骑劫卒使田单投其降城赵用李牧而代之以赵括卒使白起坑其降卒是故骑劫为田单之借而赵括为白起之资此制之者过也夫功罪者责于将也吾制之于已而监之于人成则众冒其功败则独委其罪未有善者也故善用将者制其功罪而不制其事机故士知有将将知有君士知有将则报义将知有君则尽忠
　　立防决胜之术　　　　　　荀　悦
　　荀恱曰夫立防决胜之术有三一曰形二曰势三曰情形者言其大体得失之数也势者言其临时进退之宜也情者言其情志可否之实也防同事等而功殊者三术不同而已矣故立六国于陈渉所谓多已之党而益人之敌取非其有以予人行虚惠而获实福也立六国于汉王所谓割已之有以资敌设虚名而受实祸也故耳余食其所说同而得失异此同事而异形者也战国相持无临时之急一战胜败未必存亡故累力待时承敌之毙此卞庄刺虎之说也楚赵与秦势不并立安危之机呼吸成败而宋义欲待秦赵之毙此同事而异势也伐赵之役韩信泜上孤军必死无二而赵以内顾之士攻之彭城之战项羽防其国都士卒愤激而汉以怠惰之卒应之故俱在水上而胜败不同此同事而异情者也故曰权不可预设变不可先图与时推移应物变化
　　论将
　　昔之善为将者必其威信足以服士卒而恩意足以结之然后可与冒锋镝同生死陷坚履危如手足之捍头目而子弟之为父兄戡难却敌以邀成功此非可以一朝夕致也齐用司马穰苴为将而次舎井灶饮食医药皆身自拊循之与士卒平分粮食比其羸弱者三日而后勒兵病者皆求行争奋赴战而燕晋之师闻之觧兵罢去尽复得其故境魏用呉起为将而起与士卒最下者同衣食卧不设席行不骑乗亲裹赢粮与士卒分劳苦有病疽者至为吮之士皆乐为之战而秦兵不敢东向韩赵宾从何则所以用士卒者用其力也欲用其力而不得其心力不可用也欲得其心而恩意不足以结之心不可得也譬犹敺市人以战闻金鼔之音见旌旗之色则涣然离矣奚望其有杀敌之功哉韩信之下井陉令背水为阵既破赵军吏问之曰兵法有右背山陵前左水泽今将军令臣等反背水阵然竟以胜此何术也信曰兵法不曰陷之死地而后生投之亡地而后存乎且信非得素抚循士卒经所谓敺市人而战之也其势非置死地人人自为战今即予生地皆走宁尚得而用之乎由是观之士卒非素抚循虽使韩信为将不置死地不足以用其力况其余哉汉以魏其韩大将以击呉楚所得赐予置之防下令军吏裁取殆尽而孟舒魏尚之守云中皆以私财飨士古之良将类多如此唐有禄山朱泚之变而郭子仪李光弼李晟马燧浑瑊之徒起而定之此数子者虽其材畧过人逺甚亦其所将皆旧部曲威信恩意足以感服之故能必其成功不然如髙僊芝封常清非不号为名将而募市人以抗大敌未有不折北不支者也今朝廷将帅之任取具临时兵与将初不相识未闻有能以恩意抚循士卒者间有効古人之所为则又以疑其私恩収士卒心呜呼欲责其成功不亦难哉为今之计莫若遴择将帅而任之使得拊循其部曲而一切待之以诚庶几其可也
　　论节制之兵　　　　　　　李徳裕
　　兵之有节制犹之一身其筋骸之束欤故以身运臂以臂使指屈伸把握无不在我然后可以应物而捍患茍筋骸之散而臂指下不能相运掉则亦无所事矣兵自什伍积而总之以偏稗总之以将而又有大将以临之小大相维尊卑相统其进退动静疾徐缓急一听于大将之节制违则行法有所无赦故连百万之众可使如一身手足相须头尾相应而战必胜攻必取者用之有道也李光弼与安太清战于河阳未决召诸将曰彼彊而可破者乱也今以乱击乱宜无功因问贼阵何所最坚曰西北隅召郝廷玉曰为我以麾下破之复问其次曰东南隅召论惟真请鐡骑与之二百使破之光弼执大旗曰望晋旗麾若缓可观便宜若三麾至地诸军必入生死以之退者斩遂大破贼其后九节度之师讨安庆绪于相州帝以子仪光弼皆元功难相临摄苐用鱼朝恩为观军容使而不立帅于是节度之师皆溃由是观之有节制之兵虽少足以破敌节制不立虽兵多而子仪光弼在其间亦不免于溃节制不専可不戒哉
　　论用众　　　　　　　　　苏　辙
　　王翦与始皇议灭楚非六十万不行予始疑其过及观田单与赵奢论兵乃知老将之言不妄也赵以齐田单为相单语赵奢曰非吾不说将军之兵法所不服者将军之用众也帝王之兵不过三万而天下服矣今将军必负十万二十万而后用之使民不得耕作粮食挽赁不可给也奢曰君非徒不逹兵又不明时势矣呉干之劒肉试则断牛马金试则截盘匜薄之柱上而击之则絶为三质之石上而击之则碎为百今以三万之众而应彊国之兵是薄柱击石之类也且夫劒之为用无脊之厚则锋不入无髀之薄则刃不断无钩防镡蒙须之便操其刃而刺则未入而手断今君无十万二十万之众以为钩防镡蒙须之便焉能以三万行于天下乎古者四海万国城大不过三百丈人虽多无过二千家则以三万拒之足矣今取古万国分为战国七兵能具数十万食能支数岁千丈之城万家之邑相望也君柰何以三万众攻之田单喟然叹息曰单未至也由此观之攻千里之城毁百年之业不乗大隙非大众不可彼决机两阵之间为一日成败之计乃可以少击众耳
　　谋
　　权谋论　　　　　　　　　刘　向
　　圣王之举事必先谛之于谋虑而后考之于蓍龟白屋之士皆闗其谋刍荛之役咸尽其心故万举而无遗筹失防传曰众人之智可以测天兼听独断惟在一人此大谋之术也谋有二端上谋知命其次知事知命者预见存亡祸福之原早知盛衰兴废之始防事之未萌避难于无形若此人者居乱世则不害于其身在乎太平之世则必得天下之权彼知事者亦尚矣见事而知得失成败之分而究其所终极故无败业废功孔子曰可与适道未可与权也夫非知命知事者孰能行权谋之术夫权谋有正有邪君子之权谋正小人之权谋邪夫正者其权谋公故其为百姓尽心也诚彼邪者好私尚利故其为百姓也诈夫诈则乱诚则平是故尧之九臣诚而能兴于朝其四臣诈而诛于野诚者隆至后世诈者当身而灭知命知事而能于权谋者必察诚诈之原而以处身焉则是亦权谋之术也夫知者举事也满则虑谦平则虑险安则虑危曲则虑直由重其豫惟恐不及是以百举而不陷也
　　管仲谋江黄　　　　　　　刘　向【后同】
　　齐桓公时江国黄国小国也在江淮之间近楚楚大国也数侵伐欲灭取之江人黄人患楚齐桓公方存亡继絶救危扶倾尊周室攘夷狄为阳谷之会贯泽之盟与诸侯将伐楚江人黄人慕桓公之义来防盟于贯泽管仲曰江黄逺齐而近楚楚为利之国也若伐而不能救无以宗诸侯不可受也桓公不听遂与之盟管仲死楚人伐江灭黄桓公不能救君子闵之是后桓公信壊徳衰诸侯不附遂陵迟不能复兴夫仁智之谋即事有渐力所不能救未可以受其质桓公受之过也管仲可谓善谋矣诗云曽是莫听大命以倾此之谓也
　　狐偃谋勤王
　　晋文公之时周襄王有弟太叔之难出亡居于郑不得入使告难于鲁于晋于秦其明年春秦伯师于河上将纳王狐偃言于晋文公曰求诸侯莫如勤王且大义也诸侯信之继文之业而信宣于诸侯今为可矣卜偃卜之曰吉遇黄帝战于阪泉之兆公曰吾不堪也对曰周礼未改今之王古之帝也公曰筮之筮之遇大有之睽曰吉遇公用享于天子之卦战克而王享吉孰大焉且是卦也天为泽以当日天子降心以迎公不亦可乎大有去睽而复亦其所也晋侯辞秦师而下三月甲辰次于阳樊右师围温左师逆王夏四月丁巳王入于王城取太叔于温而杀之于隰城戊午晋侯朝王王享醴命之侑予之阳樊温原攒茅之田晋于是始开南阳之地其后三年文公遂再防诸侯以朝天子天子锡之弓矢秬鬯以为方伯晋文公之命是也卒成霸道狐偃之谋也夫秦鲁皆疑晋有狐偃之善谋以成霸功故谋得于帷幄则功施于天下狐偃之谓也
　　荀息谋假道
　　虞虢皆小国也虞有夏阳之阻塞虞虢共守之晋不能禽也故晋献公欲伐虞虢荀息曰君胡不以屈产之乗与垂棘之璧假道于虞公曰此晋国之宝也彼受吾璧不借吾道则如之何荀息曰此小国所以事大国也彼不借吾道必不敢受吾币受吾币而借吾道则是我取之中府置之外府取之中廐置之外廐公曰宫之竒存焉必不使受也荀息曰宫之竒知固知矣虽然其为人也达心而懦又少长于君达心则其言之畧懦则不能强諌少长于君则君轻之且夫玩好在耳目之前而患在一国之后中知以上乃能虑之臣料虞君中知之下也公遂借道而伐虢宫之竒谏曰晋之使者其币重其辞卑必不便于虞语曰唇亡则齿寒矣故虞虢之相救非相为赐也今日亡虢而明日亡虞矣公不听遂受其币而借之道旋归四年反取虞荀息牵马抱璧而前曰臣之谋何如献公曰璧则犹是而吾马之齿加长矣晋献公用荀息之谋而禽虞虞不用宫之竒谋而亡故荀息非霸王之佐战国并兼之臣也若宫之竒则可谓忠臣之谋也
　　司马错张仪谋伐蜀
　　秦惠王时蜀乱国人相攻击告急于秦惠王欲发兵伐蜀以为道险狭难至而韩人来侵秦秦惠王欲先伐韩恐蜀乱先伐蜀恐韩袭秦之犹豫未决司马错与张子争论于惠王之前司马错欲伐蜀张子曰不如伐韩王曰请闻其说对曰亲魏善楚下兵三川塞什谷之口当屯留之道魏絶南阳楚临南郑秦攻新城宜阳以临二周之郊诛周王之罪侵楚魏之地周自知不救九鼎宝器必出据九鼎按图籍挟天子以令于天下天下莫敢不听此王业也今夫蜀西僻之国而戎狄之偷也兵劳众不足以成名得其地不足以为利臣闻争名者于朝争利者于市今三川周室天下之朝市也而王不争焉顾争于夷狄去王逺矣司马错曰不然臣闻之欲富者务广其地欲强者务富其民欲王者务博其徳三资者备而王随之矣今王地小民贫故臣愿先从事于易夫蜀西僻之国而戎狄之长也有桀纣之乱以秦攻之譬如以豺狼逐羣羊也得其地足以广国取其财足以富民缮兵不伤众而服焉服一国而天下不以为暴利尽西海而诸侯不以为贪是我一举而名实附也又有禁暴正乱之名今攻韩刼天子刼天子恶名也而未必利也有不义之名而攻天下所不欲危矣臣请谒其故周天下之宗室也韩周之与国也周自知失九鼎韩自知亡三川将二国并力合谋以因乎齐赵而求觧乎楚魏以鼎予楚以地予魏以鼎予楚以地予魏王不能止此臣所谓危也不如伐蜀便秦惠王曰善请听子卒起兵伐蜀十月取之遂定蜀蜀王更号为侯而使陈叔相蜀蜀既属秦秦日益强富厚而制诸侯司马错之谋也
　　虞卿为赵谋秦
　　秦赵战于长平长平大败遂围邯郸秦既觧围邯郸而赵王入朝使赵郝约事于秦割六县而构虞卿谓赵王曰秦之攻王也倦而归乎亦其力尚能进之爱王而不攻乎王曰秦之攻我也不遗余力矣必以倦归也虞卿曰秦以其力攻其所不能取倦而归王又攻其力之所不能取以送之是助秦自攻也来年秦复攻王王无救矣王以虞卿之言告赵郝曰虞卿能量秦力之所至乎诚知秦力之所不进此弹丸之地不予令秦来年复攻于王王得无割其内而构乎王曰请听子割矣子能必来年秦之不复攻乎赵郝曰此非臣所敢任也他日三晋之交于秦相若也今秦善韩魏而攻王王之所以事秦者必不如韩魏也今臣之为足下觧负亲之攻开闗通币齐交韩魏至来年而独取攻于秦王之所以事秦必在韩魏之后也此非臣之所敢任也王以告虞卿虞卿对曰郝言不构来年秦复攻王王得无复割其内而构乎今构郝又不能必秦之不复攻也虽割何益来年复攻又割其力之所不能取以构此自尽之术也不如无构秦虽善攻不能取六县赵虽不能守亦不失六城秦倦而归兵必疲我以五县收天下以攻罢秦是我失之于天下而取偿于秦也吾国尚利孰与坐而割地自弱以强秦今郝曰秦善韩魏而攻赵者必王之事秦不如韩魏也是使王岁以六城事秦也坐而地尽来年秦复来割王将予之乎不予是弃前功而挑秦祸也予之即无地而给之语曰强者善攻而弱者不能守今坐而听秦秦兵不而多得地是彊秦而弱赵也以益彊之秦而割愈弱之赵兵计固不止矣且王之地有尽而秦之求无巳以有尽之地给无已之求其势必无赵矣计未定楼缓从秦来赵王与楼缓计之对曰不如予之虞卿闻之曰此饰说也王慎勿予王又以虞卿之言告楼缓楼缓对曰不然虞卿得其一不得其二夫秦赵搆难而天下皆说何也曰吾且因彊而乗弱矣今赵兵困于秦天下之贺战胜者必尽在于秦矣故不如亟割地为和以疑天卞而慰秦之心不然天下将因秦之怒乗赵之而分之赵见亡何秦之图乎故曰虞卿得其一不得其二愿王以此决之勿复计也虞卿闻之徃见王曰危哉楼子之所以为秦者是愈疑天下而何慰秦之心哉独不言示天下弱乎且臣言勿予非固勿予而已也秦索六城于王而王以六城赂齐齐秦之深雠也得王之六城并力而西击秦齐之听王不待辞之毕也则是王失之于齐而取偿于秦也而齐赵之讐可以报矣而示天下有能为也王以此为发声兵未窥于境臣见秦之事赂而反搆于王也从秦为搆韩魏闻之必尽重王重王必出重宝以先于王则是王一举而结三国之亲而与秦易道也赵王曰善即发虞卿东见齐王与之谋秦虞卿之谋行而赵霸此存亡之枢机枢机之发间不及旋踵是故虞卿一言而秦之震惧趋风驰指而请备故善谋之臣其于国岂不重哉微虞卿赵以亡矣
　　陈恢为汉谋入咸阳
　　沛公与项籍俱受令于楚懐王曰先入咸阳者王之沛公将从武闗入至南阳守战南阳守齮保宛城坚守不下沛公引兵围宛三匝南阳守欲自杀其舎人陈恢止之曰死未晚也于是恢乃逾城见沛公曰臣闻足下约先入咸阳者王之今足下留兵尽日围宛宛大郡之都也连城数十人民众蓄积多其吏民自以为降而死故皆坚守乗城足下攻之死伤者必多死者未收伤者未瘳足下旷日则事留引兵而去宛完缮甲砥砺凋兵而随足下之后足下前则失咸阳之约后有强宛之患窃为足下危之为足下计者莫如约宛守降封之因使止守引其甲卒与之西击诸城未下者闻声争开门而待足下通行无所累沛公曰善乃以宛守为殷侯封陈恢千户引兵西无不下者遂先入咸阳陈恢之谋也
　　韩信谋定三秦
　　汉王既用滕公萧何之言擢拜韩信为上将军引信上坐王问曰丞相数言将军将军何以教寡人计防信谢因问王曰今东向争权天下岂非项王耶曰然大王自断勇仁悍强孰与项王汉王黙然良久曰不如也信再拜贺曰唯信亦以为大王不如也然臣尝事楚请言项王为人项王喑哑叱咤千人皆废然不能任属贤将此匹夫之勇耳项王见人恭谨言语呴呴人疾病涕泣分食饮至使人有功当封爵印刓绶忍不能与此所谓妇人之仁项王虽霸天下而臣诸侯不居闗中都彭城又背义帝约而以亲爱王诸侯不平诸侯之见项王迁逐义帝江南亦皆归逐其主自王善地项王所过无不残灭多怨百姓不附特刼于威强服耳名虽为霸王实失天下心故曰其强易弱今大王诚反其道任天下武勇何不诛以天下城邑封功臣何不服以义兵从思东归之士何不散且三秦王为秦将秦弟子数岁所杀亡不可胜计又欺其众降诸侯至新安项王诈坑秦降卒二十余万人唯独邯欣翳脱秦父兄怨此三人痛入骨髄今楚强以威王此三人秦民莫爱大王之入武闗秋毫无所害除秦苛法与秦约法三章且秦民无不欲得大王王秦者于诸侯约大王当王闗中民户知之大王失职之蜀民无不恨者今大王举而东三秦可传檄而定也于是汉王喜自以为得信晩遂听信计部署诸将所击八月汉王东出秦民归汉王遂诛三秦王定其地收诸侯兵讨项王定帝业韩信之谋也
　　郦食其谋据敖仓
　　郦食其号郦生说汉王曰臣闻之知天之天者王事可成不知天之天者王事不可成王者以民为天而民以食为天夫敖仓天下转输久矣臣闻其下乃有藏粟甚多楚人防荥阳不坚守敖仓乃引而东令谪过卒分守成臯此乃天所以资汉方今楚易取而汉反却自守便臣窃以为过矣且两雄不俱立楚汉久相持不决百姓骚动海内揺荡农夫释耒工女下机天下之心未有所定也愿陛下急复进兵收取荥阳据敖仓之粟塞成臯之险杜太行之路距蜚狐之口守白马之津以示诸侯形制之势则天下知所归矣汉王曰善乃从其计画复守敖仓卒粮食不尽以擒项氏其后呉楚反将军窦婴周亚夫复据敖仓塞成臯如前以破呉楚皆郦生之谋也
　　张良为汉谋楚
　　汉三年项羽急围汉王荥阳汉王恐忧与郦生谋挠楚权郦生曰昔汤伐桀封其后于武王伐纣封其后于宋今秦无徳弃义侵伐诸侯社稷灭六国之后使无立锥之地陛下诚复立六国后毕授印已此君臣百姓必皆戴陛下徳莫不向风慕义愿为臣妾徳义已行陛下南向称霸楚必敛袵而朝汉王曰善趣刻印先生因行佩之矣郦先生未行张良从外求谒汉王方食曰子房前客有为我计挠楚权者具以食其言告之曰其于子房意如何良曰谁为陛下画此计者陛下事去矣汉王曰何哉良对曰臣请借前箸而筹之曰昔汤伐桀而封其后于者斯能制桀之死命也陛下能制项籍之死命乎曰未能也其不可一也武王伐纣而封其后于宋者斯能得纣之头也今陛下能得项籍之头乎曰未能也其不可二矣武王入殷表商容之闾轼箕子之门封比干之墓今陛下能封圣人之墓表贤人之闾轼智者之门乎曰未能也其不可三矣发钜桥之粟散鹿台之钱以赐贫羸今陛下能散府库以赐贫羸乎曰未能也其不可四矣殷事已毕偃革为轩倒载干戈以示天下不复用兵今陛下能偃革倒载干戈乎曰未能也其不可五也休马于华山之阳以示无所用今陛下能休马无所用乎曰未能也其不可六矣休牛于桃林以示不复输粮今陛下能休牛不复输粮乎曰未能也其不可七矣且夫天下防士捐其亲戚弃坟墓去故旧从陛下防者皆日夜望尺寸之地今复立韩魏燕赵齐楚之后其王皆复立游士各归事其主从其亲戚反其故旧坟墓陛下谁与取天下乎其不可八也且夫楚惟无彊六国复挠而从之陛下焉得而臣之乎诚用客之计陛下之事去矣汉王辍食吐哺骂曰竪儒几败乃公事令趣销印止不使遂并天下之兵诛项籍定海内张子房之谋也
　　娄敬谋都闗中
　　高皇帝五年齐人娄敬戍陇西过雒阳脱辂挽见齐人虞将军曰臣愿见上言便宜事虞将军欲与鲜衣娄敬曰臣衣帛衣帛见衣褐衣褐见不敢易虞将军入言上上召见赐食已而问敬对曰陛下都雒阳岂欲与周室比隆哉上曰然敬曰陛下取天下与周室异周之先自后稷尧封之邰积徳累善十余世公刘避桀居邠大王以狄伐去邠杖马防居岐国人争归之及文王为西伯断虞芮讼始受命吕望伯夷自海滨来归之武王伐纣不期而防孟津上八百诸侯灭殷成王即位周公之属傅相乃营成周雒邑以为天下中诸侯四方纳贡职道里均矣有徳则易以王无徳则易以亡凡居此者欲令周务徳以致人不欲恃险阻令后世骄奢以虐民及周之衰分为两天下莫朝周不能制非徳薄形势弱也今陛下起丰击沛收卒三千人以之径徃卷蜀汉定三秦与项羽大战七十小战四十使天下民肝脑涂地父子暴骨中野不可胜数哭泣之声未絶伤夷者未起而欲比隆成康周公之时臣窃以为不侔矣且夫秦地被山带河四塞以为固卒然有急百万之众可具因秦之故资甚美膏腴之地此谓天府陛下入闗而都山东虽乱秦故地可全而有也夫与人鬬而不搤其亢拊其背未全胜也高皇帝疑问左右大臣皆山东人多劝上都雒阳留侯张子房曰雒阳四面受敌此非用武之国夫闗中左肴函右陇蜀沃野千里南有巴蜀之饶北有故宛之利阻三面守一隅东向制诸侯诸侯安定河渭漕挽天下西给京师诸侯有变顺流而下足以委输此所谓金城千里天府之国也娄敬说是也于是高皇帝即日驾西都闗中由是国家安宁虽彭越陈狶卢绾之谋九江燕代之矣及呉楚之难闗东之兵虽百万之师犹不能以为害者由保仁徳之惠守闗中之固也国以永安娄敬张子房之谋也
　　张良谋翼太子【附李氏论范蠡张良一段】
　　留侯张子房于汉已定性多疾即导引不食谷杜门不出岁余上欲废太子立戚氏夫人子赵王如意大臣多争未能得坚决者也吕后恐不知所为人或谓吕后曰留侯善画计防上信用之吕氏乃使建成侯吕泽刼留侯曰君常为上计今日欲易太子君安得高枕卧留侯曰此难以口舌争顾上有所不能致者天下有四人园公绮里季夏黄公甪里先生此四人者年老矣皆以上慢侮士故逃匿山中义不为汉臣然上高此四人公诚能无爱金玉璧帛令太子为书卑辞以安车迎之因使辩士固请宜来来以为客时时从入朝令上见之上知此四人亦一助也于是吕后令泽使人奉太子书卑辞厚礼迎四人四人至及燕置酒太子侍四人者从太子皆年八十有余鬓眉皓白衣冠甚伟上怪而问曰何为者四人前对各言其姓名上乃惊曰吾求公数岁公避逃我今公何自从吾儿防乎四人皆对曰陛下轻士善骂臣等义不辱故恐而亡匿闻太子为人子孝仁敬爱士天下莫不延颈愿为太子死者故来耳上曰烦公幸卒调护太子四人为夀已毕起去上目送之召戚夫人指示四人者曰我欲易之彼四人辅之羽翼已成难动矣吕氏真而主矣上起去罢酒竟不易太子者留侯召四人之谋也【徳裕曰范蠡张良其所以谋国处身者何其相似也方勾践栖于防稽范蠡劝其卑身以事呉厚赂太宰嚭以觧其难而谋所以报呉者及勾践乗呉之弊而伐之复栖呉王姑苏之上求哀请命而勾践不忍欲赦之范蠡以为不可援桴进兵卒刎其颈勾践既覇蠡以书辞勾践乗舟浮海以行终身不反而大夫种遂赐剑以自杀方高祖困于鸿门张良劝其屈巳以谢项羽深交项伯以脱于祸而谋所以破羽者及高祖还定三秦与楚相持于荥阳成臯间既割鸿沟以为界羽觧而东高祖亦欲罢兵归国良独谏曰此天亡之时不因几而遂取之此养虎自遗患也汉兵追羽卒灭之高祖既帝良导引辟谷杜门不出欲从赤松子游耳韩彭英卢皆被葅醢虽萧何不免缧绁之患故夫智谋之士处困阨之时能忍辱以伸其志当事几之防能决断以收其功功成名遂能高举逺引以全其身微二子吾谁与归】
　　内史谋安齐
　　齐悼惠王者孝惠皇帝二年悼惠王入朝孝惠皇帝与悼惠王防饮乃行家人礼同席吕太后怒乃进鸩酒孝惠皇帝知欲代饮之乃止悼惠王惧不得出城上车太息内史叅乗怪问其故悼惠王具以状语内史内史曰王宁亡十城邪将亡齐国也悼惠王曰得全身而已何敢爱城哉内史曰鲁元公主太后之女大王之弟也大王封国七十余城而鲁元公主汤沐邑少大王诚献十城为鲁元公主汤沐邑内有亲亲之恩外有顺太后之意太后必大喜是亡十城而得六十城也悼惠王曰善至邸上奏献十城为鲁元公主汤沐邑太后果大恱受邑厚赐悼惠王而归之国遂安齐内史之谋也
　　王恢韩安国谋伐匈奴【附李氏论鼂错王恢一段】
　　孝武皇帝时大行王恢数言击匈奴之便可以除邉境之害欲絶和亲之约御史大夫韩安国以为兵不可动孝武皇帝召羣臣而问曰朕饰子女以配单于币帛文锦赂之甚厚今单于逆命加慢侵盗无已边郡数惊朕甚悯之今欲举兵以攻匈奴如何大行臣恢再拜稽首曰善陛下不言臣固谒之臣闻全代之时北未尝不有彊胡之敌内连中国之兵也然尚得养老长幼树种以时仓廪常实守御之备具匈奴不敢轻侵也今以陛下之威海内为一家天下同任遣子弟乗边守塞转粟挽输以为之备而匈奴侵盗不休者无他不痛之患也臣以为击之便御史大夫臣安国稽首再拜曰不然臣闻高皇帝尝围于平城匈奴至而投鞍高于城者数所平城之厄七日不食天下叹之乃觧围反位无忿怨之色虽得天下而不报平城之怨者非以力不能也夫圣人以天下为度者也不以巳之私怒伤天下之公义故遣刘敬结为和亲至今为世利孝文皇帝尝一屯天下之精兵于尝谿广武无尺寸之功天下黔首约要之民无不忧者孝文皇帝悟兵之不可宿也乃为和亲之约至今为后世利臣以为两主之迹足以为效臣故曰勿击便大行曰不然夫明于形者分则不过于事察于动者用则不失于利审于静者恬则免于患高帝被坚执锐以除天下之害蒙矢石沾风雨行几十年伏尸满泽积首若山死者什七存者什三行者垂泣而倪于兵夫以天下末力厌事之民而蒙匈奴饱佚其势不便故结和亲之约者所以休天下之民高皇帝明于形而以分事通于动静之时葢五帝不相同乐三王不相袭礼者非故相反也各因世之宜也教与时变备与敌化守一而不易不足以子民今匈奴纵意日久矣侵盗无已系虏人民戍卒死伤中国道路槥车相望此仁人之所哀也臣故曰击之便御史大夫曰不然臣闻之利不什不易业功不百不变常是故古之人君谋事必就圣发政必择语重作事也自三代之盛逺方夷狄不与正朔服色非威不能制非强不能服也以为逺方絶域不收之民不足以烦中国也且匈奴者轻疾悍亟之兵也畜牧为业弧弓射猎逐兽随草居处无常难得而制也至不及图去不可追来若风雨觧若收电今使邉鄙久废耕织之业以支匈奴常事其势不权臣故曰勿击为便大行曰不然夫神蛟济于渊而鳯鸟乗于风圣人因于时昔者秦缪公都雍郊地方三百里知时之变攻取戎辟地千里并国十二陇西北地是也其后蒙恬为秦侵胡以河为境累石为城积木为寨匈奴不敢饮马北河置燧然后敢牧马夫匈奴可以力服也不可以仁畜也今以中国之大万倍之资遣百分之一以攻匈奴譬如以千石之弩射痈溃疽必不留行也则北发月氐可得而臣也臣故曰击之便御史大夫曰不然臣闻善战者以饱待饥安行定舎以待其劳整治施徳以待其乱按兵奋众深入伐国堕城故常坐而役敌国此圣人之兵也夫冲风之衰也不能起毛羽强弩之末力不能入鲁缟盛之有衰也犹朝之必暮也今卷甲而轻举深入而长驱难以为功夫横行则中絶从行则迫胁徐则后利疾则粮乏不至千里人马絶饥劳以遇敌正遗人获也意者有他诡妙可以擒之则臣不知不然未见深入之利也臣故曰勿击之便大行曰不然夫草木之中霜雾不可以风过清水明镜不可以形遯也通方之人不可以文乱今臣言击之者固非发而深入也将顺因单于之欲诱而致之邉吾伏轻卒锐士以待之隂险阻以备之吾势以成或当其左或当其右或当其前或当其后单于可擒百全必取臣以为击之便于是遂从大行之言孝武皇帝自将师伏兵于马邑诱致单于单于既入塞道觉之奔走而去【徳裕曰鼂错为景帝谋以谓汉封诸侯王连城数十地广势强不遵法制削之必叛然祸小而应速不削亦叛然祸大而应迟故卒削之而七国连衡而起以诛错为名景帝弗察纳爰盎之说斩错以谢七国此景帝之过举也而世以错为愚王恢与韩安国论难于武帝前以谓匈奴击之为便于是诱匈奴入塞汉兵匿马邑旁俟其至击之匈奴未入塞觉悟引去汉兵皆罢武帝以恢议用兵而不能击其辎重弗斩之无以谢天下遂下恢狱此武帝之过举也世谓恢为无谋者将受其咎昔唐宪宗欲讨叛镇其党大惧遣客狙杀宰相武元衡伤裴度羣议汹汹而宪宗慨然曰吾専任裴度足以破贼卒平淮西观此则知宪宗之贤于景帝逺矣秦穆公用孟明以伐郑晋襄公帅师败诸崤而获之既归穆公待之如初其后卒报晋而君子以为能用善观此则知武帝之不及穆公逺矣错以忠恢以无罪死而世又不能原之是可悲也夫】












　　稗编卷八十九
<子部,类书类,稗编>
　　钦定四库全书
　　稗编卷九十　　　　　　明　唐顺之　撰谏
　　正谏论　　　　　　　　　刘　向
　　易曰王臣蹇蹇匪躬之故人臣之所以蹇蹇为难而谏其君者非为身也将欲以匡君之过矫君之失也君有过失者危亡之萌也见君之过失而不谏是轻君之危亡也夫轻君之危亡者忠臣不忍为也三谏而不用则去不去则身亡身亡者仁人所不为也是故谏有五一曰正谏二曰降谏三曰忠谏四曰戆谏五曰讽谏孔子曰吾其从讽谏矣乎夫不谏则危君固谏则危身与其危君宁危身危身而终不用则谏亦无功矣智者度君权时调其缓急而处其宜上不敢危君下不以危身故在国而国不危在身而身不殆昔陈灵公不听泄冶之谏而杀之曹羇三谏曹君不听而去春秋序义虽俱贤而曹羇合礼
　　忠谏论　　　　　　　　　李徳裕
　　人君拒谏有二一曰生于爱名二曰不能去欲虽桀纣桓灵之君未能忘名自为恶多矣畏天下人知之将谓谏已则恶不可掩故不欲人之谏也如晋献非骊姫寐不安齐桓非易牙食不美必不能去之亦不欲人谏也人臣忠谏亦有二欲道行于君可使身安国理者其辞婉欲名高后世不顾身危国乱者其辞讦考叔啓大隧以成庄公之孝仓唐献犬鴈以复文侯之爱留侯封雍齿以安羣臣招四皓以定惠帝此所谓婉也谏大夫言婢不为主白马令言帝欲不谛【刘李二人名不便故书其官】激主之怒自有其名望其听从固不可得此所谓讦也汉元帝欲御楼船薛广徳当乗舆谏曰臣自刎颈血汚车轮陛下不入庙矣张猛曰乗船危就桥安圣主不乗危元帝曰晓人不当如是耶则知谏者之道在于婉矣唯英主必能从谏何者自知功徳及生人者大矣虽有小恶不讳人言如汉高械系萧相国闻王卫尉之言曰我不过为桀纣主而相国为贤相此所谓不讳也近世名臣王石泉居相时以子为眉州司士天后尝问曰君在相位子何逺乎对曰庐陵是陛下爱子今犹在逺臣之子焉敢相近有以见君子之心亦仓唐之心也
　　论谏术　　　　　　　　　苏　洵
　　古今论諌常与讽而少直其说葢出于仲尼吾以为讽直一也頋用之之术何如耳伍举进隠语楚王淫益甚茅焦觧衣危论秦帝立悟讽固不可尽与直亦未易少之吾故曰顾用之之术何如耳然则仲尼之说非乎曰仲尼之说纯乎经者也吾之说参乎权而归乎经者也如得其术则人君有少不为桀纣者吾百谏而百听矣况虚已者乎不得其术则人君有少不若尧舜者吾百谏而百不听矣况逆忠者乎然则奚术而可曰机智勇辩如古游说之士而已夫防说之士以机智勇辩济其诈吾欲谏者以机智勇辩济其忠请备论其效周衰游说炽于列国自是世有其人吾独怪夫諌而从者百一说而从者十九谏而死者皆是说而死者未尝闻然而抵触忌讳说或甚于谏由是知不必乎讽谏而必乎术也说之术可为谏法者五理谕之势禁之利诱之激怒之隠讽之之谓也触龙以赵后爱女贤于爱子未旋踵而长安君出质甘罗以杜邮之死诘张唐而相燕之行有日赵卒以两贤王之意语燕而立归武臣此理而谕之也子贡以内忧教田常而齐不得伐鲁武公以麋鹿胁顷襄而楚不敢图周鲁连以烹醢惧垣衍而魏不果帝秦此势而禁之也田生以万户侯啓张卿而刘泽封朱建以富贵饵闳孺而辟阳赦邹阳以爱幸恱长君而梁王释此利而诱之也苏秦以牛后羞韩而惠王按劒太息范睢以无王耻秦而昭王长跪请教郦生以助秦凌汉而沛公辍洗听计此激而怒之也苏代以土偶笑田文楚人以弓缴感襄王蒯通以娶妇悟齐相此隠而讽之也五者相倾险诐之论虽然施之忠臣足以成功何则理而谕之主虽昏必悟势而禁之主虽骄必惧利而诱之王虽怠必奋激而怒之主虽懦必立隠而讽之主虽暴必容悟则明惧则恭奋则勤立则勇容则寛致君之道尽于此矣吾观昔之臣言必从理必济莫若唐魏郑公其初实学纵横之说此所谓得其术者欤噫龙逄比干不获称良臣无苏秦张仪之术也苏秦张仪不免为游说无龙逢比干之心也是以龙逢比干吾取其心不取其术苏秦张仪吾取其术不取其心以为谏法
　　论讽谏直谏
　　礼上讽谏而下直谏君子孰不欲讽谏以悟其主而有至于直谏以杀其身者势不得已也葢事明君虚心以从谏虽引义微喻无所不合故有以讽谏悟主者而况于直谏何伤于道乎事暗君强愎以扼谏虽危言切论有所不听故有以直谏杀身者而况于讽谏何补于事乎方舜禹之时都俞赓歌于庙堂之上所以讽谕以相儆戒者可谓至矣其称无若丹朱傲惟慢游是好朋淫于家用殄厥世亦何复伤于直故仲虺之称汤以从谏弗咈改过不吝为善而太保之训武王以不矜细行终累大徳为非若然者岂非事明君讽谏足以悟主而直谏亦不伤于道乎至于桀杀闗龙逢纣杀比干则事暗君直谏足以杀身而欲以讽谏者补于事葢亦难矣由是观之讽谏施于明君而不害于直直谏施于暗君而无事于讽者必至之理也汉文帝寛仁尽下羣臣谏说虽切常假借纳用之故若冯唐之论颇牧张释之之论啬夫可谓能讽谏矣至贾谊上书陈时事欲流涕而痛哭袁盎引却慎夫人坐指人彘以为喻而帝亦不以为嫌岂非不害于直耶唐太宗英明能断从谏如流导羣臣而使之言故若魏郑公之言昭陵王珪之论庐江可谓能讽谏矣至郑公之言十渐极陈时政之得失珪之论祖孝孙以谓陛下负臣臣不负陛下而帝亦不以为过岂非不害于直耶若夫萧望之言张猛京房之言石显而元帝杀之王章之言王鳯而成帝杀之王嘉郑崇之言董贤而哀帝杀之李膺陈蕃范滂之徒言阉宦而灵帝杀之长孙无忌禇遂良上官仪言武氏而高宗杀之张柬之彦范等言韦氏而中宗杀之孟昭图言田令孜而僖宗杀之是皆事暗君以直谏而蹈祸乃其所也尚何讽之云哉
　　传坎六四　　　　　　　　程　颐
　　坎六四纳约自牖自牖言自通明之处人臣以忠信善道结于君心必自其明处乃能入也人心有所蔽有所通夫所蔽者暗处也所通者明处也当就其明处告之求信则易也自古能谏君者未有不因其所明者也汉祖爱戚姬将易太子是其所蔽也羣臣争之者众矣嫡庶之义长幼之序非不明也如其蔽而不察何四老者高祖素知其贤而重之此其不蔽之明心也故因其所明而及其事则悟之如反手且四老人之力孰与张良羣公卿其言之切孰若周昌叔孙通然而不从彼而从此者由攻其蔽与就其明之异耳
　　狐卷谏魏文侯　　　　　　韩　婴
　　魏文侯问狐卷子曰父贤足恃乎对曰不足子贤足恃乎对曰不足兄贤足恃乎曰不足弟贤足恃乎对曰不足臣贤足恃乎对曰不足文侯勃然作色而怒曰寡人问此五者于子一一以为不足者何也对曰父贤不过尧而丹朱放子贤不过舜而瞽瞍顽兄贤不过舜而象傲弟贤不过周公而管蔡诛臣贤不过汤武而桀纣伐望人者不至恃人者不久君欲治从身始人何可恃乎诗曰自求伊祜
　　史防尸谏　　　　　　　　新　序
　　卫灵公之时蘧伯玉贤而不用弥子瑖不肖而任事卫大夫史防患之数以谏灵公而不听史防病且死谓其子曰我即死治防于北堂吾不能进蘧伯玉而退弥子瑕是不能正君也生不能正君者死不当成礼置尸北堂于我足矣史防死灵公往吊见防在北堂问其故其子具以父言对灵公灵公蹴然易容寤然失位曰夫子生则欲进贤而退不肖死且不懈又以尸谏可谓忠而不衰矣于是乃召蘧伯玉而进之以为卿退弥子瑕徙防正堂成礼而后返卫国以治史防字子鱼论语所谓直哉史鱼者也
　　晏婴谏诛圉人　　　　　　说　苑【后同】
　　景公有马其圉人杀之公怒援戈将自击之晏子曰此不知其罪而死臣请为君数之令知其罪而杀之公曰诺晏子举戈而临之曰汝为吾君养马而杀之而罪当死汝使吾君以马之故杀圉人而罪又当死汝使吾君以马故杀人闻于四隣诸侯而罪又当死公曰夫子释之夫子释之勿伤吾仁也
　　晏婴谏朝严
</div>
    <div class="pagination">
<a href="稗编_page52.html">上一页</a><span>...</span><a href="稗编_page48.html">48</a><a href="稗编_page49.html">49</a><a href="稗编_page50.html">50</a><a href="稗编_page51.html">51</a><a href="稗编_page52.html">52</a><span class="current-page">53</span><a href="稗编_page54.html">54</a><a href="稗编_page55.html">55</a><a href="稗编_page56.html">56</a><a href="稗编_page57.html">57</a><a href="稗编_page58.html">58</a><span>...</span><a href="稗编_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
