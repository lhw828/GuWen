<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 86 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 86 页/共 331 页</h1>
    <div class="content">　　【西汉会要】
　　良人视八百石，比左庶长。
　　刀人
　　【北史】
　　《后妃传序》：隋炀帝时有承刀人，皆赴侍左右，并无员数，视六品以下。
　　令人
　　【诗】
　　《凯风篇》：母氏圣善，我无令人。（注：信善也。详风）
　　【山堂考索】
　　宋制，凡命妇，其夫官自左散骑常侍，权六曹尚书，御史中丞，开封府尹，六曹侍郎，枢密直学士，龙图、天章、宝文、显谟、徽猷、敷文等阁直学士，宣奉、正奉、正议、通奉、通议大夫，左右骁卫以下诸卫上将军，殿前都指挥使，承宣使，太中大夫，观察使，入内侍省，内侍省都知，带遥郡团练使以上，政和殿中大司晟、太中大夫以上，其母妻并封令人。
　　【孙逢吉集】
　　《明堂恩恭人李氏封令人》：敕，朕诵二南之诗，至于流荇采繁，相与共祭，自天子达，皆内助也。故诗人诵之，仲尼定为篇首，其意深矣。具官某，妻具位某氏，以尔夫子，为吾从班，肆予初，执事有恪，以朕之获助于长秋，则尔亦可以膺修内职之赏矣。晋封美号，庸示宠光，虽曰旧章，实应经谊。可。
　　【张紫微先生集】
　　《朝散郎充徽猷阁待制潘良贵故母施氏可特赠令人》：敕，庙泽之行，既追褒于祢室。若其内馈或遗，则何以慰人子之心哉？具官某，母某氏，柔德懿范，虽不著闻，有子而贵，遂从其秩，亦可知其积累有所自矣。称谓甚隆，尚能顾享。可。《徽猷阁待制云云曾统故妻张氏，可特赠令人》：敕，朕穆卜季秋，大称礼，发明号，拥神休，以与海内同函蒙之福，顾吾甘泉之旧，夙资内助之勤，可无追荣，以慰幽穸。具官某，故妻某氏，行不越于阃彝，德足书于图史，早以令善，归逢其良，极勤劳于室家，每同甘苦；殆良人之通显，已隔存亡，用霈恩章，增其称谓，纳书以衤遂，尚克歆承。可。《徽猷阁待制董故妻李氏可赠令人》：敕，朕惟人臣之于室家，生则共其甘苦，没欲致其哀荣，贵贱一也。庙泽之行，顾可忘褒贲之典哉！具官某，故妻某氏，禀德令柔，凝姿婉女慝。操行甚美，夙有宜家之称；赋命不融，中乖偕老之约。增宠号名之美，以为阃阀之光，尚其有知，歆承嘉命。可。《徽猷阁待制云云程妻沈氏可特封令人》：敕，朕惟侍从之臣，入则馨论思之益，出则寄藩宣之重。顾其德义之美，糸臣殳有内馈之助焉。可无褒崇，以风德化，具官某，妻某氏，柔仁端靖，孝爱兹祥，为女而教不烦，为妇而家以人。四德兼备，宜膺令名，矧兹庙泽之行，可无贲饰之典。饮承荣命，无怠相成。可。《试中书舍人王钅禾故母云云余氏可特封太令人》：敕，承天地之福，蒙祖宗之休，不敢专乡而独美。既以推之天下，遍于群物矣。徒欲德施之广，宁有存没之间。具官某，故妻某氏，幼服训戒，以自约饬，及事君子，率礼无违。虽秉德甚贤，当膺服饰之盛，而赋命勿永，不及光荣之日。宜疏恤典增宠号名，尚服明恩，以绥厚夜。可。《妻云云余氏可特封令人》：敕，朕广大建祀，并侑祖宗，承神至尊，罔弗祗若。克绰厥福，均被迩遐。既先侍从之臣，亦逮室家之壶。具官某，妻某氏，凝姿婉约，秉德柔嘉，如桃夭之宜室家。躬采以承祭祀，穆然阃则，足称妇师。静女其姝，宜载彤管之盛；君子偕老，允膺称谓之隆。开汤沐之封，以耀笄珈之德，饮承恩命，祚嗣其昌。可。《权尚书礼部侍郎郑刚中故母盛氏可特赠令人》：敕，妇有三从之义，服饰则系其夫；国家广教孝之风，品秩或视其子。属者大事获考，均厘万官，宜霈湛恩，用褒泉壤。具官某，母某氏，少有贤行，嫔于德门。奉事良人，则甘乎牛衣之贫。逮抚幼孤，则几于织屦自给。虽隐约之备至，终操行之不移，卒成其儿，以儒自显，千钟不洎，虽深风木之悲；四德无亏，终被恤章之报。尚其精识，永亢而宗。可。《妻云云石氏可特封令人》：敕，朕笃报本之诚，既承神于月兮，广敷锡之义，遂浸福于黎元。顾吾侍从腹心之臣，实有室家左右之助，可无褒宠，以逮其私。具官某，妻某氏，秉德幽闲，凝姿婉娈。既笄而承父母，能尽于女工，执馈以事尊章，遂成于妇顺。其锡赞书之茂，俾增称谓之隆，像服是宜。方膺于来宠，君子偕老，无怠于相成。可
　　【宋洪文安公集】
　　《左朝奉大夫，充敷文阁待制知台州凌哲所生母安人唐氏赠令人制》：朕以牺牲币，对越天地，而推其福于中外，为人子者，举得光荣其亲，所以广孝治也。某氏，慈祥庄静，克循箴规，馀庆所钟，是生贤息，簪笔持橐，致位显融，属兹沛恩，可忘血阝典。魂兮不昧，服此令名。《龙图阁待制王刚中母吴氏赠令人制》：朕惟人子之于亲，其显扬之孝，未尝一日忘也。故因郊霈，覃及诸臣之母，矧吾侍从者哉！某氏，懿恭淑慎，来嫔德门，积善蕴仁，蔚为妇式，流泽蕃衍，在其后人。是生名臣，殿我全蜀，属时元祀，优锡令名，尚或有知。来歆异数。《权尚书吏部侍郎周绾前妻恭人李氏赠令人制》：夫尊于朝，妻贵于室，古之谊也。今吾左右之臣，服在禁路而其配不与焉。则追荣之典，所不可后。某氏，言容功德，夙蹈箴规，主馈宜家，妇道克著。赋命之啬，不偕显融，属此均厘，惟异矜尔。其祗涣爵，以从姑于九原。《妻恭人李氏封令人制》：朕既克修元祀，裒致纯嘏，敷锡于下，以均四海之欢，则予法从之臣，可无褒律以贲其室家哉。某氏，夙有容仪，来归吉士，珩之规母教，频蘩之事惟勤，迨兹庆成，锡以恩渥，勉循柔履，服此令名。《权尚书礼部侍郎孙道夫母安人侯氏赠令人制》：朕恭即国南，肃扬神燎，蕃厘所被，冲漠弗遗。矧惟禁路之良，可后妣宫之贲？某氏夙有驯行，来归德门，遵图史以克勤，睦宗姻而无间，是生哲嗣，作我名臣。属兹典之成，申以愍书之渥，灵其不昧，尚克享之。《妻安人赵氏封令人制》：朕蒇事崇丘，告虔有昊，荷天仪之昭答，沛云施以流行，眷言法从之贤，宜被闺门之宠。某氏甚德而度，参和为仁，共频艹蘩蕴藻之羞，闲织组纟川之事，传中郎之业，多读父书，侍太史之祠。今从夫贵，兹诞敷于惠术，亟申锡于褒章，祗服令名，益惬柔履。《给事中杨椿母安人宋氏赠令人制》：朕广孝以治天下，故因郊霈，覃及诸臣之母，矧吾左右从官者哉！某氏淑慎身，冲和宅志，柔仪全于四德。慈训见于三迁，若时禁联，乃尔哲嗣。肃雍显相，迄典之涓成。圣善令人，盼泥书而甚宠，魂兮不昧，其承。《妻安人孙氏赠令人制》：夫尊于朝，妻贵于室，古之谊也。今吾侍从近臣，光耀休宠，而其配弗与焉。则追褒之曲，所不可后。某氏柔嘉宅志，靓静处躬，克兼四德之贤，动谨七篇之戒。慨舜华之早谢，不及偕荣，想苹采之流芳，岂无遗恨？兹缘严祀，加贲愍章，其祗服于令名，以增辉于幽穸。《权尚书刑部侍郎杨揆妻宜人陈氏封令人制》：警戒相成之道，妇人所以相其君子也。今吾侍从近臣，夙夜匪懈，亦质有内助焉。方元祀涓成，神祗响答，其可无褒优之泽哉！某氏驯行懿德，作配名家，动容周旋，躬有法度，阃内之治，人皆曰贤。妇爵从夫，高下视等，益隆柔履，服此令名。
　　【李璧雁湖集】
　　《不擅所生母赠令人制》：子则已出，而女君在焉。子虽贵，生既不敢匹重于嫡矣，傥没，又不致号称以表之，则无乃绝孝子之望乎？朕所以郊而泽及于人之先者以此，尔服卑执烦，鞠有令器，并帅卫府，阴教所就。嗟尔去世，年不逮养，肆因均胙，申锡闵章，推存知亡，宁不夷怿。至及命数，胝而子官，尔如庆长，追宠未艾。
　　《不擅故妻赠令人制》：朕有大事于郊庙，而惠下逮辉翟，矧吾公族内朝之臣，礼所厚，苟可隐血阝尔私者，岂顾使之有遗。尔履度辑柔，上下雍睦，虽降命不淑，莫偕君子以终老。而值国多庆，犹依夫爵而加赠，纶章诏袭，致副于幽，存没并荣，尚怀恩体。
　　【洪适盘洲集】
　　《权洮州赵令结妻包氏封令人制》：尔夫身留异域，而王师薄于城下。尔能率军民望风归义，忠壮如是，女史所无。宜锡令名，以开脂泽。使妄男子，知所愧焉。
　　淑人
　　【宋官制旧典】
　　政和初，诏命妇视夫，诸阁学士以上封淑人。
　　【国朝诸司职掌】
　　凡文官正从三品，祖母、母、妻各封赠淑人。
　　【宋洪文安公集】
　　《左中奉大夫充敷文阁待制知泉州辛次膺母太硕人王氏封太淑人制》：朕以圣母，膺八帙之庆，故推隆施以幸天下。凡有籍于朝者，举得显扬其亲，矧吾侍从之老哉！某氏蚤以令仪，嫔于华族。经之以恭俭，纬之以慈祥。生此英髦，有声盛世，属时异渥，宠进嘉称，岂特伸朝廷之恩，所以慰闺门之孝。《吴挺妻宜人李氏封淑人制》：朕褒表群臣，礼既异数，故妇人制爵，有不系其夫而贵者，以尔静专柔女慝，嫔我世臣，万里于行，勤于内助。朕既处挺以横班之峻，可无恩渥以为尔宠。进升淑号，实亚小君，往茂承之，益隆懿范。
　　【张广东窗集】
　　《右通直郎监登闻鼓院吴母彭氏特封淑人》：敕，昔尔父以清忠直节，称重一时。士固愿出其门，而尔夫又以文学议论，位至从班，尔为命妇旧矣，不因子而贵也。今尔子，仕于王朝，请以一官易淑人之号以加汝，夫格令所在，朕岂得而私哉！然于人子显亲之义，或略格令而从之，盖以广孝也。尔其以所闻于父夫者诏其子，使知所以事君，则尔于荣名，将有继焉。《皇后姑吴氏姨单氏并封恭人婶吴氏二人妹吴氏二人并封淑人》：敕，具官某氏等，礼隆宫掖，泽被私门。尔以懿亲，宜同其庆，峻颁封号，用颁国恩。
　　【陈止斋集】
　　《中书舍人楼钥母太硕人汪氏遇庆典恩特封太淑人》：敕，朕观鲁诗，诵僖公之有道及其寿母，于以知吾卿大夫之贤，其母氏不可以无报礼也。具官某母具位汪氏，克相君子，为名大夫，是生贤嗣，世济其美，以钥之议论风操，过鲁侯远甚，则尔母视鲁夫人贤何如也。爵虽从其夫，而善祥集于晚年，教行于子，而令誉闻于斯世。逮兹邦庆，氵存锡赞书，抑与鲁人请命于周而后作颂者异矣。尚服宠光，以绥寿祉，可。
　　恭人
　　【山堂考索】
　　宋制，凡命妇，其夫官自太子宾客、詹事、给事中、中书舍人、殿前副都指挥使、左右谏议大夫、权六曹侍郎、枢密都承旨、保和殿侍制、龙图天章宝文显谟徽猷敷文阁待制、太常宗正卿、秘书监、中大夫、七寺卿、中奉中散大夫、防御团练使、左右金吾以下诸卫大将军，入内内侍省副都押班、带遥郡团练使以上，政和大司乐、殿中少监、中散大夫以上，其母妻并封恭人。
　　【经世大典】
　　正从六品，母妻并封恭人。
　　【国朝诸司职掌】
　　凡文官正从四品，母妻各封赠恭人。
　　【宋洪文安公集】
　　《左宣教郎试起居舍人张孝祥母孺人时氏封恭人制》：张孝祥答刂子，母时氏以视父官，方封孺人，欲望特赐，敷奏许依孝祥官叙引用，今来恩诏加封，奉圣旨特依所乞。朕以圣母膺无疆之寿，故推庆施以幸天下。凡有籍于朝者，举得以宠绥其父母，矧吾左右之臣，于亲独不然哉！尔粹质柔规，光于阃内，维时令子，实代予言。属此恩，可忘锡类，超封三级，靡限彝章，益懋温恭，以祗嘉号。
　　【张广东窗集】
　　《中亮大夫康州防御使程俊母邵氏特封恭人制》：敕，朕展彩神祗，均厘臣庶，惟事君既尽其节，则涣宠斯及其亲。具官母某，礼法奉身，柔嘉作则。积善之庆，有息而贤，比垂隔于封陲，盖备尝于险阻，岂其忠义之感，遂致母子如初。属熙事之告成，宜湛恩之下逮，申锡懿号，增贲私庭，服我宠荣，益绥寿祉。
　　【汪藻浮溪集】
　　《宣和皇后侄女母吴氏封恭人制》：朕感颖谷封人之言，于母党之亲，未尝不致意也。以尔常事外家，实生息女，宜加封号，以示异恩。尚保厥休，无忘所自。
　　【刘后村集】
　　《周汉国公主府从人叶氏封恭人制》：古之称女妇之贤者，必归功于保姆。尔执事贵主左右，昔见其衣裼，今见其筑馆，可以言劳旧矣。其锡温恭之号，俾沾优渥之恩。可。
　　安人
　　【山堂考索】
　　宋制，命妇，其夫、子官自中书门下省检正诸房公事、尚书左右司郎中、右文殿修撰、国子司业、少府将作军器监都水使者、太子少詹事、左右谕德、入内内侍省副都知押班、枢密承旨、副都承旨、起居郎、起居舍人、侍御史、尚书左右司员外、枢密院检详诸房文字、秘阁修撰、开封少尹、尚书六曹郎中、开封府判官、推官、直龙图阁朝请朝散朝奉大夫，官客省四方馆门公事、武功至武翼大夫带遥郡刺史、武功至武翼大夫政和辟雍司业、知引进司公事、朝奉郎以上，母妻并封安人。
　　【百川学海】
　　学斋毕：政和初，定命妇八阶，孺人次以室人，后改为安人，亦见于大诏令，今职源等书亦不载也。
　　【国朝诸司职掌】
　　凡文官正从六品，母妻各封赠安人。
　　【李璧雁湖集】
　　《希悦妻叶氏希闵妻章氏并特封安人制》：朕祗见昊穹，均颁祭泽。矧以宗盟之属，在其闺阃之贤，国有彝章，宜加再。命尔流芳涧藻，作配华。每殚内助之劳，克相友于之美，各从夫爵，进秩一阶，尚体国恩，益隆妇顺。
　　【陈止斋集】
　　《皇城司李孝友女孺人李氏特封安人》：敕，具位某氏，朕惟古后妃，有求贤审官之志而不私谒，而人主则特隆于肺附之亲。夫惟后妃弥逊，人主弥恩，斯可观已。日者吾后省家庙，尔以犹子，实来相礼，朕嘉与之。用益汝封，尚服宠荣，无违我齐家之化。可。
　　【周益公大全集】
　　《知海州魏胜中箭病笃其妻于氏割股与食遂得安愈特封安人制》：壬午三月七日敕某氏，昔辟司徒之妻，以有礼封于石。今胜守吾边垒，正辟司徒之职也。尔能不爱尺寸之肤，愈胜夷伤之疾，非特有礼而已。表而出之，进联命妇，视古列女，其庶几乎。可。
　　【刘后村集】
　　《佥书枢密院事杨栋乞以特转一官回赠故姊杨工旨赠安人制》：士大夫贝也恩于父母，若王父母，若昆第，则有之矣。回女兄，自吾枢臣始。尔生靖恭扬之裔。媲曲江张之孙，贤而不寿，宰木已拱，而枢臣尚右、之感如新。岂非畴昔女须之戒灵均，道韫之勉幼度者，不止于怡愉而已，有切之益焉。其加妇爵，以昭友恭之谊。可。
　　【卫后乐先生集】
　　《宇文虚中女赵恬妻宇文氏赠安人》：尔父以忠徇国，禾巨于当路，汔罹异域之祸，朕固褒表之矣。尔夫缘坐，尤非其罪，慨念百年之久，甫还七品之阶，追国畀命封。适从夫爵，灵兮不昧，歆我血阝章。可。
　　宜人
　　【山堂考索】
　　宋制，凡命妇，其夫官自通侍大夫，马军都指挥使，副都指挥使，步军都指挥使，副都指挥使，国子祭酒，大常宗正少卿，监书侍正，宣正，履正，叶忠中侍，中亮大夫太子左右庶子，中卫，翊卫，亲卫，拱卫，左武，右武大夫，诸州刺史，附马都尉，集英殿修撰，七寺少卿，朝议奉议大夫，入内内侍省都知，武功至武翼大夫带遥君邑团练使，宣政使，政和典乐，朝奉大夫以上，其母妻并封宜人。
　　【经世大典】
　　元命妇夫官正从七品者并封赠宜人。
　　【国朝诸司职掌】
　　凡文武正从五品，母妻各封赠宜人。
　　【宋范石湖大全集】
　　《琼州山寨首领黄氏可宜人》：琼管守臣，言汝以健妇自将，群盗帖息，旌以褒律，嗣其母封，弗懈益虔，培殖后福。
　　【刘后村集】
　　《宣教郎直秘阁通判临安府贾蕃世妻赵氏封宜人制》：尔侍曾祖姑两国燕禁中，温恭肃敬，盖相门之贤妇，亦贵家之内则也。其锡新封，以昭异数。可。
　　硕人
　　【敬斋古今黄主】
　　《白华篇》：啸歌伤怀，念彼硕人。维彼硕人，实劳我心。正指申后为硕人。如硕人其颀，衣锦衣，皆指美者而言，理明白而辞婉顺，无一毫可疑。而说者乃以为褒姒妖大之人，一何所见之偏耶！
　　【宋官制旧典】
　　政和初，诏命妇视夫，大夫以上封硕人。
　　【张紫微先生集】
　　《武功大夫解忠故母薛氏可特赠硕人》：敕庙泽之行，既追褒于祢室。若其内馈或遗，则何以慰人子念母之心哉。具官某，故母某氏，柔顺辑其闺门，淑慎修其妇道，有子而贵，遂从其秩。称谓甚隆，尚能顾享。可。
　　《故妻云云房氏可特赠硕人》：敕，朕惟人臣之于室家，生则共其甘苦，没则致其哀荣。庙泽之行，岂可忘追贲之典哉？具官某，故妻某氏，禀姿柔令，赋命不融，兹锡赞书，俾增称称谓，知气如在，尚克能歆。可。妻云云孟氏可特封硕人》：敕，朕褒宠之典，务极优隆，庙泽既行，下逮家室。具官某，妻某氏，禀资柔令，既逢其良，遂阶光荣，荐膺封号，益加美称，以示恩光。其相尔夫，共图报塞。可。《保庆军承宣使云云士套故妻郭氏可特赠硕人》：敕，朕惟人臣之于室家，生则共其甘苦，没则致其哀荣，况吾磐维之亲，岂无伉俪之念。庙泽之施，追贲可遗。具官某，故妻某氏，山河之德，称其象服。柔正之行，克相夫子，宜加愍典，增美号名。精识不渝，尚知歆享。可。《故妻郭氏可特赠硕人》：敕，上词同具官某，故妻郭氏，秉德幽闲，凝资婉娈，既笄而承父母，能尽于女工。执馈以事尊章，遂成于妇顺。其锡赞书之茂，俾增称谓之隆，尚其有知，歆承褒恤。可。《故妻郑氏可特赠硕人》：敕，上词同行不越于阃彝，德足书于图史，早以令善，归于宗支，克躬频艹藻，以承祭祀，宜加恤典以示褒荣。增贲嘉名，以光庙室。惟其知气，尚或能歆。可。《徽猷阁直学士云云向子湮弟右朝散郎子谟故母李氏欲特赠硕人》：敕，朕惟惠泽之行，下逮于臣工。追褒之文，既加于祢室。岂其内助，不与湛恩。如是则何以慰人子念母之心，彰妇人从夫之义乎？具官某，母某氏，柔仪婉娈，令德幽间，躬采频艹法度之防，致鹊巢积累之盛。并袭余庆，以启后人，愍册之行，益隆称号。光尘如在，歆我恩荣。《洪州观察使呼延通母云云刘氏可特赠太硕人》：敕庙泽之行，既追褒其祢室，若其内馈或遗，则何以慰人子念母之心哉。具官某，母某氏，柔德懿行，虽不著闻，有子而贵，遂从其秩，亦可知其积累所自矣。称谓甚隆，尚能顾享。可。《妻宋氏可特封硕人》：敕，朝廷褒崇之典，下逮室家，岂无意乎？盖将责其内馈之助，相戒以图报焉。具官某，妻某氏，禀资柔令，归逢其良，遂阶光显，荐膺封号，每加益隆，其相尔夫仰酬恩礼。可。《和州观察使云王胜故母云周氏可特赠硕人》：敕，庙泽之行，既追褒于祢室，若其内馈或遗，则何慰人子之念哉！具官某，故母某氏，柔德懿范，虽不著闻。有子而贵，遂从其秩，亦可知其积累所自矣。称谓甚隆，尚能顾享，可。《继母云云牛氏可特封太硕人》：敕，升侑合宫，锡福群下，顾其寿母可后疏恩。具官某继母某氏，为妇而恭，为妻而义，爰以子贵，显膺褒荣，俾寿而昌，益介厥福。可。《故妻云云杨氏可特赠硕人》：
　　敕，朕惟人臣之于室家，生则共享甘苦，没则致其哀荣，贵贱一也。庙泽之行，顾可亡褒贲之典哉！具官某，故妻某氏，禀姿柔令，赋命不融，兹因庙泽，俾增称谓。惟其知气，尚克能歆。可。《故妻张氏可特赠硕人》：敕上词同具官某，故妻某氏，秉德柔嘉，凝姿婉约，逮良人之通显，既已隔于存亡。爰以恩章，尚知歆服。可。《试御史中丞何铸故母云吴氏可特封太硕人》：朕肃祗旧典，称秩明，神灵宴，祝嘏并告，幸大事之获考，岂丰福之敢专？顾通籍众臣，咸被扬亲之宠，矧甘泉法从，可稽寿母之褒。具官某，母某氏，生于大家。来嫔令族，山河象德，图史身。事夫以恭，夙有如宾之誉，生子而令，咸多称愿之言。遂以才贤，为吾执法，合宫大享，实预侍祠，顾假之无哗，系纠绳之是赖。用颁书命，以慰亲慈。名称益隆，不愧武昌之号。脂泽有奉，伫开石之封。祗服恩荣，益绥祉福。《妻云云张氏可特封硕人》：朕御彤管之诗，而叹妇德之贤，览采蘩之什，而知保家之助，属者涓成盛礼。大赉四方，锡福均厘，既以尽褒扬之典。自外及内，顾可遗家室之私。具官某，妻某氏，奉养无违，体柔而正，山河象德，具容润之仪，礼法兼资，全钟郝之懿，左右夫子，裨益宏多，辑宁亲连，门风载睦，用锡号名之美，以为闺门之光。宜尔家人，嗣膺褒宠。《龙神卫四厢都指挥使云云张中彦妻宁氏可特封硕人》：敕，朝廷遇臣之章，位高则宠渥，人臣事上之礼，恩厚则报丰。今庙中之泽，曲加于中捆，恩则厚矣。其所以辅相其夫以图报予者，独无望于尔乎？具官某，妻某氏，秉资令柔，归于良奥。从夫之爵，称号益隆。惟使尔夫于所以事国者无愧，则尔益荣矣。尚勉之哉！可。
　　【洪文安公集】
　　《显谟直学士左太中大夫知绍兴府王师心母硕人陈氏赠硕人制》：累茵列鼎，贤哲所以怀亲；随印密章，帝王所以广孝。某氏身端淑，秉德柔良，践懿躅以肥家，积阴功而焘后。遗此三迁之教，生吾两禁之英。维彼硕人，已垂声于大暮；必有余庆，方锡羡于高门。兹留严，载申前命，尚冥幽之不昧，或盼享以来歆。《兵部侍郎周麟之母孺人楚氏赠硕人制》：风木之感，贤人所以怀亲；蓼萧之恩，王者所以广孝。肆裒神贶，追贲爰章。某氏，出自高门。来嫔望族，柔嘉闲于保训，慈俭著于母仪。蕴德居多，发祥可必，后世有继，方大启于庆源，硕人其颀，今遂膺于新命，尚惟彷佛，服此宠灵。《妻孺人胡氏封硕人制》：左右从臣，秉德陪朕。抑贤配有以辅佐，如诗人所歌，《鹊巢》之化，《小星》之惠，《采频艹》之循法度，《采蘩》之奉祭祀，以济登兹，则汤沐之封，所不可后。某氏，笃生华阀，有彤管之规；作合良人，著季兰之行，里言无间，中馈是勤。迨涓吉于丰，亟申盼于褒纟孛，益懋柔嘉之则，以祗硕大之封。《权吏部尚书贺允中母令人王氏赠硕人制》：风木之感，贤人所以怀亲；蓼萧之恩，王者所以广孝。某氏，温恭惟德，淑慎其身，事夫于隐约之时，遗子皆清白之训。尚书八座，虽不洎于重茵，细札十行，已屡颁于密爰。兹缘元祀，加贲褒条，其承硕大之称，以壮幽冥之观。《妻令人邓氏赠硕人制》：朕迎一阳之休，严三岁之祀，涓成熙事，覃及庶工，眷言侍从之良，宜有闺门之贲。某氏笃生贵阀，夙著令仪，赞频艹频蘩柔洁之羞，服珩委佗之度，君子偕老，光荣杳隔于平生。硕人其颀，哀厚聊申于大暮，芳魂不昧，其克知歆。
　　【李璧雁湖集】
　　《皇叔祖奉国军承宣使知大宗正事不塑妻令人吴氏封硕人制》。敕，圣唯飨帝，必隆敷锡之恩，教本宜家，当懋褒荣之典，矧予尊属，可后徽章。某氏，躬女士之贤，服公宫之教，来嫔协兆，凤凰早咏于和鸣。内助宣劳，麟趾迄推于信厚，乃眷司宗之老，夙登届后之联。其在小君，宜升命秩，礼既成于肆祀，泽何爱于疏封。硕人衣锦之诗，无忘效法，君子副笄之贵，益迓宠光。可。
　　【张广东窗集】
　　《皇后弟妻钱氏封硕人赵氏封恭人》：敕，某氏等，礼隆宫掖，泽被私门，尔以懿亲。宜同其庆。峻加封号，用侈国思。
　　【范石湖大全集】
　　《和义郡夫人蔡氏可封硕人》：朕敛时五福，延及群生，我泽如春罔不渐被。笃近举远，宜有异恩。具官令仪静媛，素履长裕。庆钟淑女，克昌其门，颀硕嘉名，用作尔祉。宜其象服，以对龙光。
　　【郑起潜立庵集】
　　《皇叔容州观察使希丞妻令人董氏特赠硕人制》：夫尊于朝，妻贵于室，古之谊也。矧予属近行尊，显相祀，涓成锡祉，可无褒优之泽，以为壶范之光乎？具官某，妻某氏，生有淑质，作配高门，莫谐富贵之同，永慨幽明之隔。徽章未艾，载加硕人之封，懿德如存，式表柔嘉之则。灵而不昧，尚克顾歆。
　　【许翰襄陵集】
　　《管军周宁母赠硕人制》：昊天降祉，率土蒙仁帝辉旁烛于海陬，王泽下洞于泉壤。某氏，恪勤厉节，克相其夫，宠奖繁荣，是维有子。纡训词于申锡，昭祀事而熙成。庶几有知，尚克来享。可。《工部侍郎柳庭俊妻封硕人制》：在昔周召，实分陕郊，正自家人，辅成王化。眷朕迩联之室，宜多可列之贤。乃属明，咸锡嘉祉。某氏，不违于则，有相其良，与分邦家之光，以懋闺门之秀。著其硕德，比于庄姜，永念何修，益称斯宠。可。又《所生母阮氏赠硕人制》：汉文帝以黄龙见成纪，始下诏议郊祀。礼官曰：古者天子，夏亲祀上帝于郊，乃以四月幸雍祠五畴，今朕以边事展期，盖亦有合于古也。某氏，其性婉淑，其仪庄靓，乃生令子，为时显人。入从出藩，以尽立身之美，冬温夏清，莫酬养志之诚。式慰孝思，用推愍典，母慈如在，尚克享之。
　　孺人
　　【礼记】
　　《曲礼》：天子之妃曰后，诸侯曰夫人，大夫曰孺人。注：孺之言属也。
　　【山堂考索】
</div>
    <div class="pagination">
<a href="永乐大典残卷_page85.html">上一页</a><span>...</span><a href="永乐大典残卷_page81.html">81</a><a href="永乐大典残卷_page82.html">82</a><a href="永乐大典残卷_page83.html">83</a><a href="永乐大典残卷_page84.html">84</a><a href="永乐大典残卷_page85.html">85</a><span class="current-page">86</span><a href="永乐大典残卷_page87.html">87</a><a href="永乐大典残卷_page88.html">88</a><a href="永乐大典残卷_page89.html">89</a><a href="永乐大典残卷_page90.html">90</a><a href="永乐大典残卷_page91.html">91</a><span>...</span><a href="永乐大典残卷_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
