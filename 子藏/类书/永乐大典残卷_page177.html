<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 177 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 177 页/共 331 页</h1>
    <div class="content">　　《兴宗纪》：重熙五年，秋七月，辛丑，录囚，耶律把八诬其弟韩哥谋杀己，有司奏当反坐。临刑，其弟泣诉：臣惟一兄，乞贷其死。上悯而从之。
　　减年代死
　　【事文类聚】
　　晋王徽之为黄门侍郎，弃官东归，与弟献之俱病笃，术人云：人命应终，有生人乐代者则死者可生。徽之曰：吾才位不如弟，请以馀年代之。术者曰：代死者以己年有馀，得以足亡者耳，今君与弟俱尽，何代也？未几，献之卒。
　　二息争死
　　【南史】
　　《吴欣之传》：永明初，广陵人童超之二息犯罪争死，太守刘悛表以闻。
　　夫妇同死
　　【宋史】
　　《王翊传》：北兵至重庆，进士胡天启负母而逃。兵欲杀其母，天启妻张哀号，原以身代，不听，卒杀之。天启与其妻呼天大骂，大将奇天启貌，欲活之。谓之日：汝从我，当共富贵。天启愈奋骂，于是夫妇同死焉。
　　【金史】
　　《乌古孙仲端传》：仲端本名卜吉，字子正，承安二年策论进士，哀宗将迁归德，召为翰林学士承旨，兼同签大睦亲府事，留守汴京。及大元兵围汴，日久食尽，诸将不相统一。仲端自度，汴中事变不测，一日与同年汝州防御裴满思忠，少饮，谈太学同舍事，以为笑乐。因数言人死亦易事耳，思忠曰：吾兄何故频出此语，仲端因写一诗示之，其诗大概谓：人生大似巢燕，或在华屋杏梁，或在村居茅茨，及秋社甫临，皆当逝去，人生虽有富贵贫贱不同，要之终有一死耳。书毕连饮数杯，送思忠出门曰：此别终天矣。思忠去，仲端即自缢，其妻亦从死。
　　夫妻继死
　　【孙公谈圃】
　　俞次尚与其妻素达理性，次尚病，呼其妻曰：我将死。时次尚二子在外，妻曰：我欲先死，君俟诸子至未晚也。其妻奄然而化。次尚为文志其墓。已而诸子至，明日告曰：吾亦行矣。即薰沐趺坐而化。孙萃老尝表其墓，次尚官至屯田郎中，湖州人，字退翁云。
　　与夫同死
　　【资治通鉴】
　　唐僖宗广明元年，十二月，已亥，黄巢下令百官□赵璋第，投名衔者复其官。左仆射于琮等扈从不及匿民间，巢搜获皆杀之，广德公主曰：我唐家之女，誓与于仆射俱死，执贼刃不置。贼并杀之。
　　【新唐书】
　　《列女传》：幸雍妻萧张弘静镇幽州也，表雍在幕府，朱克融乱，雍被劫。萧闻虽，与雍皆出左右，格之不退。雍临刃，萧呼曰：我与夫同死，愿今日死君前，刑者断其臂，乃杀雍。萧意象晏然，观者哀欢。是夕死。大和中，杨志诚具表其烈，诏赠兰陵县君，雍字和叔，摧进士第。
　　以死从夫
　　【元史】
　　《列女传》：李君进妻王氏，大德八年，君进卒，卜葵将发引，王氏谓众曰：夫妇死同穴，义也。因大恸呕血死，众敛之，与夫连柩出葬。移剌氏，耶律忽都不花妻也，夫殁，割耳自誓，庐墓侧，不食死。赵氏哇儿年二十，夫殁即自经死，家人同棺敛葬焉。朱克彬妻周氏，费严妻王氏，贾哥妻耶律氏，郑腊儿妻康氏，陈某妻别娥娥，宋坚童妻班氏，李安童妻胡氏，刘恕妻赵氏，王思忠妻张氏，刘揖妻赵氏，徐顺妻彭氏，赵儿妻安氏，陈恭妻张氏，武寿妻刘氏，宋敬先妻谢氏，撒里妻萧氏，魏贵妻周氏，郭厂火儿妻赵氏，朱某妻丁氏，王保子妻赵氏，兴州某氏妻魏氏，裴某妻董贵哥，张保董妻郝氏，高塔必也妻白氏，杨某妻卢氏，太术妻阿不察，相兀孙妻脱脱真，并以早寡，不忍独生，以死从夫者事闻，命褒表赐钱赐谥。
　　愿代舅死
　　【宋晁无咎集】
　　《李氏墓志铭》：宋黄叔敖妻李氏，既得疾惫，舅亦疾病，不以已卧故忘舅之疾，问药饵维时，闻其笃，则自力盥弁页祷于神，愿代舅死。
　　舍身代死
　　【华严经】
　　佛子菩萨摩诃萨，见有狱囚五处被缚，受诸苦毒，防卫驱逼，将之死地，欲断其命舍阎浮提一切乐具，亲戚朋友悉将永诀。置高砧上，以刀屠割，或有木枪竖贯其体，衣缠油沃，以火焚烧，如是等苦种种逼迫，菩萨见己自舍其身而代受之，如阿逸多菩萨殊胜行王菩萨。
　　亲厚继死
　　【老学庵笔记】
　　李公择，孙莘老平时至于亲厚，皆终于御史中丞。元五年二月二日，公择卒二日，莘老卒，先后才一日。
　　仆为主死
　　【元史】
　　《杨朵儿只传》：子不花值西军，阵溃，遂见杀，二仆亦见执，曰：吾主既为国死，吾纵为人奴，今苟得生，他日何以见吾主于地下？不若死从吾主。欲起杀仇，仇要斩之。
　　亭焚争死
　　【宋史】
　　《郝质传》：质字景纯，汾州介休人，为路钤辖使讨贝州。文彦博至，命部城西面。河上有亭甚壮。彦博虑为贼焚，遣小校兰千守，而质使千往他营度战具，千辞，质曰：亭焚，吾任其责，千去而亭焚。彦博将斩千，质趋至帐下曰：千之去，质实使之，罪乃在质，愿代千死。彦博壮其义，两释之。
　　愿代京兆死
　　【西汉书】
　　《赵广汉传》：广汉为京兆尹，后得罪，下廷尉，吏民守阙号泣者数万人。或言臣生无益县官，愿代京兆死，使得牧养小民。
　　请代管平死
　　【晋史挥尘】
　　《刘敏元》：字道光，永嘉之乱，自齐西奔同县。管平年七十馀，随敏元而西行，及荣阳，为盗所劫，敏元已免。还谓贼曰：此公孤老馀年无几，敏元请以身代，原诸君舍之。贼曰：此公于君何亲，敏元曰：同邑人也。穷窭无子，依敏元为命，诸君若欲役之，老不堪使，若欲食之，复不如敏元，乞诸君哀也。有一贼目叱敏元曰：吾不放此公，尤不得汝乎？敏元拨剑曰：吾岂望生也。当杀汝而后死，此公穷老，神祗尚当哀矜之，吾亲非骨肉，义非师友，但以见投之故，乞以身代。诸大夫慈惠皆有听吾之色，汝何有面见面目而发斯言？顾谓诸盗长曰：夫仁义何常宁可夫，诸子上当为高皇光武帝之事，下岂失为陈项乎，当为诸君除此人，以成诸公霸王之业，前将斩之，盗长遂止之，而相谓曰：义士也。害之犯义，乃俱免之。
　　请代户曹死
　　【资治通鉴】
　　唐高祖武德元年，窦建德陷景城，执户曹河东张玄素，将杀之，县民千馀人号泣，请代其死，曰：户曹清慎无比，大王杀之，何以劝善，建德乃释之。
　　赂民代死
　　【宋史】
　　《孝义传》：朱寿昌知阆州，大姓雍子良屡杀人，挟财与势得不死，至是又杀人，而赂其里民出就吏，狱具，寿昌觉其奸，引囚诘之曰：吾闻子良与汝钱十万许，纳汝女为妇，且婿汝子，故汝代其命，有之乎？囚色动，则又之曰：汝且死，书券抑汝女为婢，指钱为雇直，又不婿汝子，将奈何？囚悟泣涕，覆面曰：囚几误死，以实封，立取子良正诸法。
　　代大使死
　　【太平广记】
　　天宝中，章仇兼琼入朝，至汉州驿，坠马身死，心上微暖，彭州刺史李先令氵蒙阳尉马某送药酒至汉州，到兼琼处所，忽然颠倒而，卒，后兼琼乃苏云：地下以马尉见代，马氏死，便至其家，因流涕，记代章仇大使死。
　　不许代死
　　【汉制丛录】
　　安帝世，河间人尹次、颖川人史玉皆坐杀人当死。次兄初及玉母军并诣官曹求代其命。缢而物故，尚书陈忠以罪疑从轻，议活次玉，应劭复追驳之曰：刑罚威狱，以类天之震耀杀戮也。温慈和惠，以放天之生殖长育也。是故春一草枯，则为炎，秋一木华，则为异。今杀无罪之初军，面活当死之次玉，其为枯华，不亦然乎？陈忠不详制刑之本，而信一时之仁，遂广引八议求生之端。夫亲故，贤能，功贵、勤实，岂有次玉当罪之科哉？若乃小大以情，原必定罪，已为求生，非谓代死，可以生也。败法乱政，悔其可追，而范晔亦论之曰：忠开父子兄弟得相代死，是则不善人多幸，而善人当代其祸，进退无所措也。
　　智则代死
　　【夷坚志】
　　青唐羌口角氏之孙陇投，崇宁中，归京师，赐姓名曰赵怀德，拜节度使，封安化郡王。其孙袭爵，后入蜀，常为成都路兵马钤辖，天资杰横，占大慈寺四讲院屋宇并居之。历年既多，殊为一邦患苦，寺内保福禅院西堂僧智则，尝住持合州钓鱼山，道行清高，独与之厚善，无日不往来，人莫知其所以契合也。有游士妙于命术，谈人死生祸福若神，谓赵君九月生日后必死，时方仲春，赵恐甚，邀智则语其故，祷之曰：师方外尊宿，视寂灭如梦觉，能代我一死乎？则笑曰：何足为难？但吾却有所请，能相听，则可耳，赵问欲何言，曰：郡王久据四院殿堂，像设日就颓，讲席由兹殆废，吾实弗忍。倘能卜徙外第，而还以畀群僧，吾虽死不惜。赵许诺，即日于城外小东郭建宅，舍其故居，后七日，四院僧辈集，阖府缁流，严备香火，迎则公斋于水陆院。食讫，升座，举扬般若，具道所以代死之意，奄然而化。赵为主丧事，素服奉龛，焚于大智寺塔下。是岁赵无恙。明年曹庭坚待制师蜀，赵贵倨自若，肩舆驺呵，径造听事。曹怒曰：铃辖于制置使有阶级，安得犯军礼。立命武卒擒赴直司，旋荷击于狱，揭榜求其宿愆。不数日，士民交讼纷纷，得其白直共前后死亡者四百辈，悉不落名籍，而冒请粮帛，遂并捕其二子，鞠实计赃赀，父子皆毙于狱户，距智则之死才一年。饶州安国长老子祥者，盖嘉州人也，谈此异。予谓死而可代，则臣之于君，子之于父，行之久矣，赵君与智则之事，岂其然乎？
　　孔璋替死
　　【东郡志】
　　《孔璋请替李邕死表》：玄宗山东布衣臣某言：臣闻明主御宇，舍过取能，举材弃行，烈士抗节，勇不避死，见危致一作授命，晋用林父，岂念过乎？汉用陈平，岂念行乎？禽息殒身，岂惜一作爱生乎？北郭碎首，岂爱死乎？向若林父死，陈平弃，百里不用，晏婴见逐，是晋无赤狄之利。汉无皇极之尊，秦不兼西戎，齐不霸东海矣，臣伏见陈州刺李邕，学成师范，文堪经国，刚毅忠烈，难不苟免，往者张易之弄权，人畏其口，而邕折其角，韦氏将势，言出祸应，而邕挫其锋。虽身受谪屈，终奸谋中损。然则邕有大造于我邦家也。前宋每厚遇者，岂以才重？抑嘉忠忠于国矣。今闻坐赃，丑败厥行，且斯人所然者拯孤恤穷，救乏贝周患，积而能散，家无私聚。陛下下吏讯之，闻诸道路执法者将极加之以刑。噫，天之将丧斯文，死在朝夕，求辞圣代，臣闻生无益于国，不如杀身以明贤。臣顾朽材，轮辕无取，徒兽视禽息，虽生何为？况贤为国家之宝，社稷之卫。若丧国家之宝，失社稷之卫，哲人云：亡国将若之何？是臣痛惜深矣。臣愿以六尺之躯，甘受膏斧，以代邕死，臣之死所谓落一毛，邕之生，有足照千里，然臣与邕生平不颖，臣知有邕，邕不知有臣，是臣不逮邕明矣。夫知贤而举，仁也，代人任患，义也；臣获二善而死，死亦不朽，则又何求？陛下若以臣之贱不足以赎邕，雁门缝腋，有足效矣。伏惟陛下宽邕之生，速臣之死，令邕率德改行，全林父之功。使臣得明目黄泉，附北郭之迹，臣之大愿毕矣。陛下若以阳和之始，虽于用斧铖，俟天成命，敢忘伏剑，岂烦大刑。然后归死，皇天后土，实鉴臣之心，昔吴楚七国叛，周亚夫得剧孟。以为寇不足忧矣。夫以一贤之能，敌七国之众。伏惟陛下敷含垢之道，存弃瑕之义，远思剧孟。近取李邕，岂惟成恺悌之泽，实亦归天下之望，臣先君孔子曰：乡人皆恶之未可也。况大礼之后，天地更新，拾之复论，人谁无罪，惟明主深思之。臣闻士为知已者死，且臣不为死者所知，而甘于死者，岂独为惜邕之贤，亦成陛下矜能之德，惟明主图之，臣璋死罪死罪。
　　出马牛赎死
　　【东汉书】
　　《乌桓传》：乌桓约法，违大人言者罪至死，若相贼杀者，令部落自相报不止，诣大人告之，听出马牛羊以赎死。入马赎死《资治通鉴》：唐肃宗宝应元年，初王思礼为河东节度使，资储丰衍，赡军之外，积米百万斛，奏请输五十万斛于京师。思礼薨，管崇嗣代之，为政宽弛，信任左右，数月间耗散殆尽，惟陈腐米万余斛在。上闻之，以邓景山代之，景山至，则钧校所出入，将士辈多有隐没，皆惧。有裨，将抵罪当死。诸将请之，不许。其弟请代兄死，亦不许。请入一马以赎死，乃许，诸将怒曰：我辈曾不及一马乎？遂作乱。
　　出金赎死
　　【元史】
　　《布鲁海牙传》：是时奴有罪者，王得专杀，海牙知其非法而不能杀，尝出金赎死者数十人，征讨之际，录军籍者惮于行役，往往募人代之。争友而死《通鉴外纪》：宣王四十六年初，王将杀其臣杜伯而非其罪。伯之友左儒争之于王，九复之，而王不许。王曰：汝别君而异友也。儒曰：君道友逆，则顺君以诛友。友道君逆，则帅友以违君。王怒曰：易而言则生，不易则死。儒曰：士不枉义以从死，不易言以求生，臣能明君之过，以正杜伯之罪。王杀杜伯，左儒死之。
　　范式托死
　　【马明叟实宾录】
　　后汉范式，字巨卿。受业太学时，诸生长，陈平子亦同在学，与式未相见，而平子被病将亡。谓其妻曰：吾闻山阳范巨卿烈士也，可以托死，吾没后，但以尸埋巨卿户前，乃裂素为言以遗巨卿。既终，妻从其言，式睹书见瘗，怆然感之，哭为死友，于是护平妻子，身送丧于临氵候。
　　属友以死
　　【涑水记闻】
　　尹师鲁谪官监复州酒税，时范希文知邓州，师鲁得疾，即擅去官，诣邓州，以后事属希文，日往视其疾，师鲁曰：疾势复增几分，可更得几日。一旦遣人招希文甚遽，既至。师曾曰：诛今日必死矣，人言将死者必见鬼神，此不可信，洙并无所见，但觉气息渐就尽耳。几坐与希文语，久之谓希文曰：公可出，洙将逝矣。希文出至厅事，已闻其家号哭。希文竭力送其丧，及妻孥归洛阳。
　　【孙威敏公遗事】
　　范文正公以疾请使郡，自请从颖道徐记公以死，未几病革。公入视，且告之曰：希文忠义孝友，生固无憾矣，死又奚憾哉。死生犹梦觉，其去来在我尔。语讫而暝。其送终恤孤，罔不尽礼。
永乐大典
卷之一万四百五十八
卷之一万四百五十八
　　四济礼
　　文三
　　【欧阳守道异斋集】
　　《礼论》：论曰道无所倚，有所践。有所倚，则天下莫之稽。无所践，则天下莫之居。莫之稽，道之渎也。莫之居，道之弃也。圣人以道而寄于经，以悟于后，乃至于渎与弃。渎则道不神，弃则道不行。道不神且不行，同经也者，无乃虚其所以寄，而杜其所以悟哉！夫惟经首于《易》而后道不渎，继《易》以礼而后道不弃，圣人之虑微矣。盖天人之理，性命之源，仁义道德，吉凶悔吝，纷然齿于卦而形于象。卦之中又有卦，而象之外有象焉。此所以为无所倚也。无所倚则无所穷，无所穷者，听天下之人各入其入，随至其至也。是以天下仰其神而稽焉。虽然，道则神矣，不渎矣，天下于焉而稽之矣。然天下之人，圣不数也，贤亦不数也。而愚不肖则不疏也。圣人之经，为圣贤而作也，不为愚不肖而作也，则有易已多矣？否也。则以不束之愚不肖，而举责之以不数之圣贤，是却天下之进于圣贤，而坚天下之心，使安于愚不肖也。是故，圣人本之以不倚，而进之以可践，礼也者所以示天下之可践也。圆不以规，方不以矩，运斤而成风，惟匠石可也。欲举天下之工，而皆匠石也，皆不规不矩也。则天下之工，有弃其斤斧而去耳，何则？无所可践也，《易》者，圣人成风之斤也，礼者，圣人规矩之嚣也。匠石不以匠石而废规矩，故无匠石而有匠石，圣人不以圣人而废礼法，故无圣人而有圣人。盖道所可践而后天下有所可居。易之言曰：神无方也，易无体也。彼且无方，则不可以方求；彼且无体，则不可以体见。不可以方求，则契其方者出乎方者也；不可以体见，则得其体者遗乎体者也。欲天下之人，皆出乎方，契其方，遗乎体得其体。呜呼！难哉！是故有礼焉。如是而君臣父子，如是而冠昏丧祭，如是而交际辞受，如是而出处进退，严乎洒扫之末，以达乎精义入神动容周旋之顷，而礼皆至焉。其义粲然然无所不可知，而其地画然有所必可践。愚不肖者孰不可以勉而践，践而居哉！有可践，则天下得以不置其足于道之外；有可居，则天下得以置其身于道之内。使天下之人置其身于道之内，而不置其足于道之外，相敬相爱，相安相养，以至于今，礼之教也。而老子曰：失道德仁义而后礼。又曰：礼者，忠信之薄。嗟乎！去礼以求忠信，是去袭而求燠者之智也。且礼亡，则道德仁义其犹有存欤？尝观老子之徒有问乎聃者，雁行避影而后进，而聃未轻告也。已则一日不可无师弟子之礼，而天下独可一日无君臣父子之礼邪。人有一朝三饭于家，而教其邻以辟谷之方者，此可信也哉！聃是已，谨论。
　　【崔宫教集】
　　《礼论》：人生不能无群，群不能无争。人之初，倥侗颛蒙而无知，越为物役而机生，情动而本远。雪、霜、风、雨、雷、雹暴其外。于是知架巢空穴，挽草木，取皮革，饥渴牝牡之欲殴其内。于是知噬禽兽，咀果实，是故有得失之殊涂，有好恶之异尚，有有余不足之异致。其有不得所欲，则击夺随之，交焉而争，睽焉而斗，齿利者啮，瓜刚者决，然后有一人焉。出而治之，谓天下之民争，求以止之，必有痛之斯畏焉。于是加之鞭，朴以笞，捶其肌肤，施之刀锯以残割其形体，而名之曰刑。然其争又有大焉者，力大者搏，势强者轧，徒众者夺，啸呼踊跃，草野涂血，则向之痛之者不足恃也，必有胁之斯服焉。于是为之师旅什五之法，为之旌旗钟鼓之用，为之干戈介胄孤矢矛戟之械，为之熊罴貔貅之威，而名之曰兵。息争之小以刑，息争之大以兵，然人之争心无时可已也。人之争心无时而可已。圣人惟曰：吾有兵与刑。营营乎日为杀人之事，可乎？不可也。故有微术焉。就其起居动作之间，创为之法，委曲而节文，名之曰礼。人有贵贼，不知贵贼之等。圣人则设为朝聘位序之严，车服采色之别，使之有等而不敢相越。人有长幼，不知长幼之序，圣人则立为射乡饮食之节，摈相绍介这仪，使之有序而不敢以相乱。人有男女，不知男女之别。圣人则严之以煤妁之词，重之以币帛之贽，使之有别而不敢以相狎。礼之制行于天下，天下之人乃始日循循然束缚于名分之内。常有所碍而不得肆其欲。故其于息争也，有甚于兵刑之临之焉。周之衰二百余年，诸侯迭霸，非不盛且大。然睥睨周鼎，缩手不敢取，方且歃血会盟以尊周室，周非有兵与刑以制之也，礼存焉也。呜呼！圣人息争之道，至于礼而极矣。或曰：“礼本于太乙，谓出于兵刑之后，何也？”曰：太乙，礼之本也，从而表饰之，使著于世，圣人也。《易》之有需，需饮食之道，争所由起也，故以讼。讼而不能止，故以师。师之与讼，能比而蓄之不能有所辨，故辨上下定民志，终归于履而后已。此圣人意也。刑兵与礼之序也。
　　【曾丰撙斋集】
　　《礼论》：曰道譬则人也。人之生也，有形斯有气，有气斯有嘘吸，有气斯有色，有色斯有惨舒，有形而无气者，偶人也。彼诚偶人，则嘘吸已不能矣，而况夫惨舒？今也有人似偶而非偶，兀然坐于深山，不饮不食，无惨无舒。其即之也，与不即之也，皆自若也。则是浮屠氏之定也。嗟夫！舒惨之不可绝固也。借曰：可祗亦自私之计，非大通之道也。天地之气，若浮屠氏，然则乾坤或几乎息矣。万物何资焉？天地之气嘘万物资始，吸万物资终，终始则有所资矣。而其嘘吸之盎而见诸外者，东南则为青为赤，西北则为白为黑。离乎黑入乎青，则为舒；离乎赤入乎白，则为惨。此何为者也？曰：天地之气非能为色也，而不能不为色也。天地不能绝舒惨色，浮屠氏独能天地之所不能也欤。圣人之道，天地之气也，《易》也，《书》也，《诗》也，《春秋》也，则气之嘘吸也。嘘吸之气运诸冥冥，冥冥之中，则固有无色之色存焉，而人莫之见也。夫人之情，信于其所见，疑于其所不见。天下或曰：“圣人荧惑我也。”或曰：谁谓圣人。然二者争而不已，则并率其不争者求观于吾道，而质其疑以决其争。而吾道果无可观者以证，则四经之作，几何不与兀然坐于深山者类耶？则天下皆曰：圣人荧惑我也。吾之作经将以信天下，而天下皆以为荧惑我，圣人之心则不安于是有礼焉。圣人之作礼也。曰：非我也。礼起于夫妇，夫妇起于天地，天气下降，地气上腾，其为礼之本欤，天地之嘘吸为阴阳，上降下腾，阴阳之感也。吾道之嘘吸为仁义，《易》、《书》、《诗》、《春秋》、《礼》仁义之感也。子曰：无体之礼，上下和同，则是仁义之感之谓也。相感之中，既有无体之礼存焉，则亦足矣。而又必也，特经则无乃赘乎？曰：天地能以其相感者生万物，而不能以其相感者丽万物。于是以其运诸冥冥者，盎而为青，为赤，为白，为黑者，以信万物之目。圣人之作经，则亦辅天地之自然而已矣。安得惟事其感者，而不事其丽者。然则礼也者，其道之丽也欤？天地之所以丽万物者有惨舒。吾道之所以丽万物者，有损益。损益之变，惨舒之为也。惨舒之变，嘘吸之盎也。君子曰：礼损益而已矣。益之为三皇，益之又益为五帝，则是天地之嘘者，盎之为舒者也。损之为三王，损之又损为五霸，则是天地之吸者，盎而为惨者也。舒之初为未纯，惨之末为已甚，尧揖舜而前曰：“吾予尔天下。”舜拜而辞曰：“朕德弗嗣。”禹之于舜也亦然。而商之于夏，周之于商也，不然。嗟夫！尧、舜、禹率天下后世以揖与拜，而商之于夏也尚然。今也商既自去其所以率之者而率之，以其非所以率之者，则周之于商也，无怪也。孔子不曰：“夏因于虞礼所损益可知也。”而曰：“商周因于夏商礼所损益可知也。”则是舒惨之别也。又曰：其或继周者，虽百世可知也，则是又一惨一舒之迭相往来而无穷也。吁！亦微哉！商因于夏礼，孔子不忍言也。周因于商礼，孔子尤不忍言也。其或继周者，则又有大不忍言者。不忍言而言斯其所以若是微欤。断曰：阴阳之气嘘吸于四时，而舒惨之色与之相始终；仁义之气嘘吸于四经，然则礼也者盖与四经相始终欤。
　　【华镇云溪居士集】
　　《论礼》：六经虽非完书，仅存者尚或过半，惟礼乐之篇，靡有孑遗。然旁求余经，稽合传记典制之名数，述作之微意，虽其书不传，可得而言巳。试粗论之，孔子曰：夏礼吾能言之，杞不足证也。商礼吾能言之，宋不足证也，文献不足故也。足则吾能证之矣。证，成也，言而无成则疑，疑者圣人之所阙也。《诗》云：“虽无老成人，尚有典刑。”当是时，杞宋二邦典刑与老成人皆丧矣，故无得而成焉。至周则不然，有司所传边豆之事，旧法未失。邹鲁之士，缙绅先生能言其意。故曰：文武之道，未坠于地，在人。贤者识其大者，其不贤者识其小者，礼法之来尚矣。始于伏羲，而成于尧，尧授舜，舜授禹，三圣相授而守一道。夏后氏之王天下也，用之以忠。忠者，诚也，犹未离内也。商人继之用之以质，质朴也，则既有形矣。然而未备也。周公承二代之后，述文武之事，或损或益，兼修其法。而用之以文，故礼经三百，威仪三千，事为之制，物为之容。制致其详，容致其美。故朱干玉戚黄流圭瓒以为器，而后世不可以加焉。礼者，文也。文则圣人之所取也。故曰：周监于二代，郁郁乎文哉！吾从周。由是言之，经之所书，盖周礼也。周官大宗伯之职曰：以吉礼事邦国之鬼神祗，以凶礼哀邦国之忧，以宾礼亲邦国，以国礼同邦国，以嘉礼亲万民，谓之五礼。五礼修则庶事备矣。故其名数之大者，止于此也。《书》曰：天秩有礼，自我五礼有庸哉！盖唐虞之时，其制已定矣，非特至于成周而后为然也。天下事物，殆无外于此。夫国事之大，惟祀与戌，人伦之重，始于冠昏。慎终者德之厚，礼宾者政之备，圣人有吉礼以事天地。而社稷宗庙，山林川泽，百物咸秩。有凶礼以哀死亡，而凶礼祸灾，围败寇乱，则加之以荒予礻会恤之意，有宾礼以亲邦国。而春夏秋冬，则异之以朝觐会同之文，有军礼以用师旅。而封均田役，则文之以简恤任合之节，有嘉礼以成男女。而宗族兄弟，故旧朋友，四方之宾客，列国之诸侯，则亲之以饮食、宾射、飨燕、月辰月番贺庆之恩。君然者，闺门之内，乡党之间，朝廷之上，邦国之远，鬼神之幽，民物之微，师田行役，凶荒礼丧，莫不有礼。而天下之事物举矣。后世虽有述作，何以加于此哉！此圣人之所以书也。呜呼！道民者不可一日而无礼，然而礼之籍不传也久矣。为之奈何？孟子曰：仁之实，事亲是也；义之实，从兄是也；礼之实，节文斯二者是也。君子本孝弟以为仁义，而因事之宜以制节，因物之质而文之，节文备而明圣之事尽矣。《危禾贞玉府》：礼乐本于至诚，宛丘先王之为天下。礼行而天下无违俗，乐作而万物无邪心。无违俗，故恭逊孝弟行于匹夫匹妇之愚；无邪心，故蕃阜和乐至于昆虫草木之细。至于如此，而后天下大治，纯被而无有可间矣。先王之为是礼乐者，岂与后世异哉！其存乎刑名，见夫度数者，典之有司，著之文字，虽历千百年可考也。舜之大韶，周之衰犹能奏也。三代之车服，宿儒老师犹能说也。后世之君，曷尝不举先王之礼乐以施之宗庙朝廷哉！然而先王用之能治寓意于迹，迹修而意行，示教于物，物陈而教达。后世之君，能用之而不能化，能举之而不能治，迹修矣。而人不化其意，物陈矣。而下不论其教，是何说也？诚与不诚异也。先王之为礼乐。岂以为备故事修文物而已哉？其心之于礼我既以诚之矣。操至诚无间之心于内，则其动于外也。心之所存，必能发之于器。器之所示，必能致之于物。故人望其齐恭肃之容而无慢心，闻其和豫雅正之音而无邪气。夫岂特容与声之所能为哉？其诚之所动物虽欲不惑，不可得也。故物之诚，诚不能逃也。立诚于此，物遭而不化者，非物之罪也，是其中必有不足者矣。宗庙之间，不恭而肃。墟墓之间，不哭而哀。尧舜之政，不令而从。以夫在此者不欺故也。后世之为礼乐，既以判然为雨矣。举是物，曰：此为礼也，奏是音，曰：此为乐也。心之所存不在器，器之所作非其诚，故礼乐之动也。如偶人焉，有其形而无其神。如象龙焉，有其似而无其威。内无至诚无间之心，而特备礼乐之声容，何以异操偶人，象龙以求人之畏之也。故三代之亡，历数千百年。而礼乐之效，卒不如先王之时者，岂其刑名度数不足之罪哉！所以行之者，其诚与昔之人异矣。而衰世之士，方且区区缀缉先王之遗文，补全经师之故说，掩卷长息而伤礼乐之不明。呜呼！是亦愚矣。心诚恭欤！酌水而献之，见者不敢慢矣。先王之礼，其在后世者未少也。心诚恭欤！操弦而鼓之，听者肃然矣。先王之乐，其在后世尚多也。故不敢之心而求之物。欲望礼乐如先王之时，何可得哉！《至诚篇?上》：汉之威仪足以起人之思，唐子思汉时仪注。大抵率意制造，不应古谊者十至八九，具文采法度略矣。然而天下之人，见即喜，不见即悲。中更王氏之乱，废弃不用者十余年。光武入洛，东都之民始见司隶僚属欢喜，踊跃，父老或至垂泣，曰：不图今日复见汉官威仪。自是天下翕然归之，相与出力锄去祸难，以成中兴之业。而复其宗庙社稷，盖又二百余年。虽汉之所以复兴者，不专在是，然亦不可谓无助也。且汉官威仪，非若三代之盛；叔孙所为，非有周公之学术智识也。杂以秦制，非复圣人之法也。而遗民见之，如肓者复视，废才复起，如流浪积岁而反其故乡。其父子兄弟感慨之极，至于咨嗟流涕。其得民心如此，此何理邪？方是之时，以三代车服示之，吾知其民不复泣矣。何者？汉之为汉十世于此矣，民知有刘氏而已。夫救天下于战国秦项水火之中，而措之于安全逸乐之地，不数十年，海内无事，斯民得以养生，得以送死，得以事其父母。而长育其子孙，汉之力也。三代远矣，何有于我哉！由是观之，古者帝王之兴，其正朔服色，自为一王法。而不慕前朝异姓已陈之迹，其用意深矣。由是观之，国家旧物宜使斯民常见而熟识之，以习其耳目而系其心，自非不得已者，不宜轻有改易变置，以自绝于民也，亦灼然矣。《存旧论》。裴守真徇君意以为礼宛丘先生之礼，不明于世。日以废坏遂至灭亡者，其初未始不自于谀夫盗儒苟欲媚世主之私，而不务行先王之意，而俯从今世之便也。先王以至诚仁义之心，诚意礼乐之际，齐明盛服，如临师保父母之严，一有不中凶咎从之。而后世之污君，习于安乐骄傲者勉而为之，其欲舍而从我也。固已不胜其怠，而谀夫盗儒又从而为之解说旁引曲取，既使之便其私意，而又曰自义理之所安。呜呼！先王之礼，何从而兴乎？秦并六国，典礼尽灭。高祖拨天下之乱，庶几其有兴矣。而叔孙通何其意，不能尊其所闻而行之，乃为是苟且灭裂之具。而汉礼终以不明，则起于叔孙通之徇其君。余读《裴守真传》，守真善容兴为太常博士，当时谓才称官，至论射牲礼曰：古者天子自射牲，汉遣侍中令天子奠玉酌献而已可也。古今异宜，不必射牲，破阵庆善一舞入天子为起，守真言：古无天子立观舞者，请从古。夫射牲，古也，古也劳而今也佚，则从今立观舞；今也劳而古也佚，则从古。守真非能法古，特从其佚便，使人主便之而已。夫先王之礼，惟恶其好便而无制者，而后为是曲折制度之严也。使有司之礼近于人情者，非其至也。呜呼！自秦汉以来，天子之车服金珠翠羽，妇人之服奇文巧画房闼之玩，仙灵鬼怪可骇之物，雕韦织毳戎狄之用皆有之矣。推其祸本乱原，未有不起于好便安者为之也。《斐守真论》圣人制人伦之礼，东坡圣人之始制为君臣、父子、夫妇、朋友也。坐而治政，奔走而执事，此足以为君臣矣。圣人惧其相易而至于相陵也。于是为之车服采章以别之，朝觐位著以严之，名非不相闻也。而见必以赞，心非不相信也。而出入必以籍，此所以久而不相易也。杖屦以为安，饮食以为养，此足以为父子矣。圣人惧其相袭而至于相怨也。于是制为朝夕问省之礼，左右佩服之饰，族居之为欢而异宫以为别，合食之为乐而异膳以为尊，此所以久而不相袭也。生以居于室，死以葬于野，此足以为夫妇矣。圣人惧其相狎而至于相离也。于是先之以币帛，重之以媒妁，不告于庙，而终身以为妾。画居于内，而君子问其疾，此所以久而不相狎也。安居以为党，急难以相救，此足以为朋友矣。圣人惧其相渎而至于相侮也。于是戒其群居嬉游之乐，而严其射飨饮食之节，足非不能行也。而待摈相之诏礼，口非不能言也。而待绍介之传命，此所以久而不相渎也。天下之祸，莫大于苟可以为而止，则君臣之相陵，父子之相怨，夫妇之相离，朋友之相侮，久矣。圣人忧焉，是故多为之饰。《易》曰：藉用白茅，无咎，苟错储地而可矣。藉之用茅，何咎之有？此古之圣人所以长有天下而后世之谓迂阔也。物《不可以苟合论》礼若强人而实不可易，东坡夫圣人之道，自本而观之，则皆出于人情，不循其本而并观之于其末。则以为圣人有所勉强力行而非人情之所乐者。今夫五常之教，惟礼为若强人者何？则人情莫不好逸豫而恶劳苦？今吾必也使之不敢箕踞而罄折百拜以为礼，人情莫不乐富贵而羞贫贱。今吾必也使之不敢自尊而卑逊退抑以为礼，用器之为便，而祭器之为贵；亵衣之为便，而衮冤之为贵。哀欲其速已而伸之三年。乐欲其不已而不得终日。此礼之所以为强人，而观之于末者之过也。盍亦反其本而思之。今吾以为罄折不如立之安也。而将惟安之求，即立不如坐，坐不如箕踞，箕踞不如偃仆，偃仆而不已，则将裸袒而不顾。苟为裸袒而不顾，则吾乃亦将病之。夫岂独吾病之，天下之匹夫匹妇莫不病之也。苟为病是则其势将必至于罄折而百拜。由此言之，则是罄折而百拜者，生于不欲裸袒之间而已也。
　　《中庸?论中》：圣人以礼防民，东坡昔者生民之初，圣人恶其无别，而忧其无以生也。是以作为器用，使民乐其便利役御万物而适其情，而民始有极其口腹耳目之欲，器利用便而巧诈生，求得欲从而心志广，圣人又忧其桀猾变诈而难治也。是故制礼以反其初。礼者，所以反本复始也。圣人非不知箕踞而坐，不揖而食，便于人情而适于四体之安也。将必使之习为迂阔难行之节，宽衣博带佩玉履舄，所以回翔容与而不可驰骤。上自朝廷而下至于民，所以视听其耳目者，莫不近于迂阔。其衣黼黻文章，其食笾豆簋，其耕以井田，其进取选举以学校，其治民以诸侯。嫁娶死丧，莫不有法。严之以鬼神，而重之以四时，所以使民自尊而不轻为奸。故曰：礼之近于人情者，非其至也。周公孔子所以区区于升降揖逊之间，丁宁反覆而不敢失坠者，世俗之所谓迂阔，而不知夫圣人之权固在于此也。《秦皇论》：秦弃礼而趋利，东坡秦有天下，始皇以诈力而并诸侯，自以为智术之有余，而禹汤文武之不知出此也。于是废诸侯，破井田，凡所以治天下者，一切出于便利，而不耻于无礼。决坏圣人之藩墙，而以利器明示天下。故自秦以来，天下惟知所以求生避死。而以礼者为无用赘疣之物，何者也？意以为生之无事乎礼也。苟生之无事乎礼，则凡可以得生者无不为矣。呜呼！此秦之祸所以至今而未息欤！同上礼不以贫而废。东坡燔兔匏叶，可以行礼。扫地而祭，可以事天。礼之不备，非贫之罪也。拟进士《廷试策》礼各以时而变，顾临等昔商因夏礼，周固商礼，皆有损益。孔子曰：其或继周者，虽百世可知也。可知者亦犹商因于夏，周因于商也。时异事变，不可尽知。虽有圣人继周亦必损益。是以先代之乐，后代有不相沿；前王之礼，后王有不相袭；唐虞五载一巡守，周则十二年，岂可谓唐虞非乎？盖周不能行也。先帝朝献景灵宫十一殿，一日而遍。陛下一岁乃遍，以因时制宜欲可拜也。上哲宗元七年。
　　【吕净德先生集】
　　《圣王务行礼论》：圣贤之所谓治道者，盖有本末先后之异而已。本在于此，末在于彼。先者自治，而后者治人，故也。详其在我者而先之，略其在彼者而后焉。则人将以我为君子而从之矣。春秋之世，诸侯专威，强者凌弱，众者暴寡，不仁以取胜于仁，不义而求先于义，举天下之广，而纷纷于目前也。责其本末光后之论，而能自治者，盖亦鲜矣。幸而有贤人君子以我为之先，而以人为之后，启导其君，而使之为君子者亦可贵矣。楚之敬晋也久矣。韩起叔向聘之，楚子欲耻二人者，而求为得志焉。故启强谏之曰：圣王务行礼，不求耻人。夫朝聘有享会有璋，燕有好货，飨有陪鼎，设机而不倚，爵盈而不饮，小有述职，大有巡功，皆所以行礼也。楚子于是悟其言之是，为之加礼于二子者，而晋楚之好因以隆睦。呜呼！不有君子，其能国乎？以启强之一言，而救楚子之失，敦二国之好利亦博矣。不然，则晋楚之干戈，日寻于邦内而莫之休息，此强之贤能使其君之为君子而可贵也。敢又从而广之，以续丘明之意焉。夫中国之与夷狄，此贵而彼贱也。世之所谓礼义者，出于此不出于彼也，齐为周之大国礼义之出也。而曹伯来朝于鲁，则恶而讨之。故《春秋》书以示贬，而当时之君子亦讥其无礼。嗟夫！齐，中国也。一失而经贬其非，楚夷狄也。一得而传述其是，皆强有以导之矣。由是而言，则春秋之法，有褒进夷狄而同于中国之例。说者又以七等进退之文，推广其义者，皆不为妄也。夫为天下国家而不先自治求以治人者，未之信矣。以强之言监之可也。
　　【毕西台先生集】
　　《礼禁论》：治一乡，必有治一乡之具；治一国，必有治一国之具；治天下，必有治天下之具。具者，非若簋俎豆，尊勺鼎鼐，可陈于前也。由是而治者谓之具，听断狱讼，簿书期会，所以治一乡也。守法令拊循其民，以承事天子，所以治一国也。明制度不得相逾越，贫富贵贱各安其分而易足，所以治天下也。以大治小，则小有所不能容，故孔子之武城闻弦歌之音而笑；以小治大，则大有所不能治，故孟子不学诸侯之礼而言其略。三代而下，不知治具之有小大，以簿书法令治乡国之具而治天下，是以天下而终不大治。昔孝文之时，贾谊谓大臣不报期会之间为大，故至于俗流失世坏败，因恬而不知怪，为可太息！孝宣时，王吉亦言公卿未有建万世之长策，举明主于三代之隆，而上下僭差，人人自制，是以贪财诛吏不畏死亡。而孝文孝宣卒莫能用，所以然者，治大者其效缓而远，治小者其效速而近。人君有治天下之心而求近效以语礼俗制度禁防之事，则指以为迂阔而见簿书法令听断狱讼，则以为治天下如是而足。虽有唐太宗之贤，与房魏论周礼，语未卒而有画虎之疑。又况不及太宗者，则天下之不大治。凡皆以小治大而无其具故尔。今国家传序相习，百有余年，方内无事几于致平，殆非汉唐之比。而礼俗制度禁防之不立，反甚于汉唐。田宅奴婢车马服用，恣民之所自为而莫有限。乐汉唐之小具，不思三代之大治，岂非以上下相安风俗已成，而难于惊动邪？是亦未知谓尔。昔楚王患其国之庳车，欲下令使高之。孙叔敖曰。令数下民不知所从，请教里人高其木困。乘车者皆君子，不能数下，则车自高矣。从之半岁而楚国无庳车。盖国家立事好为法令，而以深罚重赏随之。法令既繁，而罚深赏重无以措其手足，是以民惊动而事不立。今如仿庳车之意，定为田宅奴婢车马服用之等级。在上者躬化以行之，简其法令，平其赏罚。有不从者第禁勿，使仕宦庶人则重租赋以困辱之。久以岁月，无求近效，则三代治天下之具，将复立于今日，度越汉唐而诵声兴。然则禁勿使仕宦重租赋以困辱，而终不为深罚重赏者，亦今日治天下之木困耳。何患乎惊动？
　　【元方德麟集】
　　《礼论》：古之为礼者便而安，后之为礼者拘以僻，此古今所以相戾而不求其本者之过者也。夫人之情，未有不喜便而厌拘者，强之以所厌而不知其可喜，不徒听之者以为迂而言之者久亦自厌之矣。圣人为礼固若是耶。礼以诚敬为本者也。弁冕圭璧之制，宫室车旗之度，与夫登降俯仰之容，无非节文其等威，以表其诚敬之实。故孔子曰：礼云礼云，玉帛云乎哉！而林放问礼之本，则曰：礼与其奢也宁俭，丧与其易也宁戚，非所谓无体之礼欤。无体之礼，则诚敬是也。故可以损益者。礼之文不得而损益者，诚敬之实。本之以诚敬之实，而损益其文以适时之宜，使几为人臣者，皆得以尽敬于其君。为子若弟者，皆得以尽敬于其长其贤者，固将乐之。不肖者，亦习见其分限之严而不敢肆，故虽酒清，人渴而不饮，肉乾，人饥而不食。与夫寒不敢袭，痒不敢搔，洞洞焉，属属焉，其拘也亦便之矣。不然，则俎豆诚陈，摈相诚设，终日揖逊，方秋秩可观而其心已不胜厌苦而欲罢矣。是皆不知其本者误之也。欲复古人之礼者其亦先立夫诚敬之本乎？
　　【胡禾氐紫山集】
　　《礼论》：圣人之制礼，通贵贼之情，而严上下之分。故曰：履虽鲜不加于枕，冠虽弊不以苴履，尊卑之分定故也。君臣之视天王，卑高分严，如地之于天。然而篡弑之凶，古亦有之何自而来哉！圣人作《易》于坤之初六，谨为之戒曰：初六履霜，阴始凝也。驯致其道，至坚冰也。又曰：臣弑其君者有之，子弑其父者有之，其所由来者斩矣。贾谊经学修明，见汉法不敬大臣，曰：天子之尊如堂，大臣如陛，众庶如地。今也大臣下狱，贱隶得以搏执而笞辱。然则堂不无陛乎？今之大臣有罪，则杖辱于市，小人兴讹造讪，揶揄诟骂，无所不至。汉之大臣，天子得以罪之。贾谊犹为今之大臣，细民得以罪之。此风一长，有识者甚为寒心。近岁以来，奴讦主，妻妾告夫，子弟讼父兄，编民把执，诟辱官吏，与台阜隶，谤讦大臣，凶险奸邪，百无忌惮，恣其所为，陵轹正人。白昼殿庭之上，秽言襄语，肆口而出，圣听天听岂不知其为恶？然而乐闻不禁者上欲发欺马久艹扌适，奸邪通冤滞抑豪横也。故特借凶人之口，来端直之言耳。殊不察自即伎以束，所开之言无大利害，适足以为口舌者进身之阶，虚失待大臣之躯，渎上下之分。朝廷之上，无礼无威；闾里之间，粪伦攸。无知之氓，习见官府之不足畏，一旦饥馑凶荒狐鼠啸聚，郡县之权，若之何而制之？今之为大臣者不以为忧，反以私门豢养凶人。使之遁相讦制，何其愚也！必欲通上下之情，立一二直节敢言之臣，如古之纳言者，何求而不得。何必以哓哓之小人，渎日月之光明哉！
　　【宋黄裳演山集】
　　《杂说》：天子施礼于诸侯以十有二牢，以多为贵也。诸侯报礼于天子膳以牲犊，以少为贵也。以多为贵者外心也，以少为贵者内心也。礼器曰：“古之圣人，内之为尊，外之为乐；少之为贵，多之为美。”诸侯之于天子，观天下之物无可以称其德者，得不以少为贵乎？郊特牲曰：牲孕弗食祭帝弗用，诸侯之膳天子上同乎帝，尊贵之也。天子之于诸侯，为之牢礼之数，而诸侯之待王官也。令百牲皆具乐美之也。盖谓待王以多则为亵，待百官以少则为简。故礼器曰：先王之制礼也，不可多也，不可寡也，惟其称焉。四肢之于安佚，人之情也。乐循其情，恶劳其形，不能非礼勿动，而使非辟之心，辄乘安逸以蹈其舍，则无所不至矣。而况王乎？天下视仪而动，听唱而应者也。先王制礼，视有旒，听有纩，言有记，动有佩。堂上之行，门外之趋，为之乐仪以防其肆，使听其声而其意以诚，使顾其躯而其气以正。周旋中规，折旋中矩，进揖退扬，而后锵鸣之佩。左中角徵，右中宫羽，君民事物之意在其中焉，非僻之心无自而入。是故祭祀朝会，师田封建之时，王在五路，则其步趋之节责大驭焉。五路之上王安佚矣。然而顾车之行而闻肆夏之声，则由吾于堂中；顾车之趋而闻采荠之声，则由吾于门外。王之言动，造次无非礼者，乐师之所教，大驭之所御与有力哉！其度数严而通，不违天下之情，以礼之有乐也。其声气和而正，不流天下之性者，以乐之有礼也。
</div>
    <div class="pagination">
<a href="永乐大典残卷_page176.html">上一页</a><span>...</span><a href="永乐大典残卷_page172.html">172</a><a href="永乐大典残卷_page173.html">173</a><a href="永乐大典残卷_page174.html">174</a><a href="永乐大典残卷_page175.html">175</a><a href="永乐大典残卷_page176.html">176</a><span class="current-page">177</span><a href="永乐大典残卷_page178.html">178</a><a href="永乐大典残卷_page179.html">179</a><a href="永乐大典残卷_page180.html">180</a><a href="永乐大典残卷_page181.html">181</a><a href="永乐大典残卷_page182.html">182</a><span>...</span><a href="永乐大典残卷_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
