<!DOCTYPE html>
<html>
<head>
    <meta charset="UTF-8">
    <title>册府元龟 - 第 88 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 88 页/共 736 页</h1>
    <div class="content">魏文帝初为魏王延康元年六月南征七月甲午军次于谯大飨六军及谯父老百姓于邑东设伎乐百戏令曰：先王皆乐其所生礼不忘其本谯霸王之邦真人本出其复谯租税二年三老吏民上寿日夕而罢。
明帝青龙二年八月幸寿春己未大耀兵飨六军。
高贵乡公甘露元年二月丙辰宴群臣於太极东堂後魏道武登国七年正月幸木根山遂次黑盐池飨宴群臣觐诸国贡使北之美水三月甲子宴群臣於水滨。
八年七月车驾临幸新坛庚寅宴群臣讲武。
皇始二年正月己亥朔车驾在鲁昌城大飨群臣。
明元永兴四年四月乙未宴群臣於西宫使各献直言。
五年十一月癸酉大飨於西官。
神瑞二年二月丁亥大飨於西宫。
泰常五年正月丙戌朔自薛林东还至於屋窦城飨劳将士。
七年二月丙戌车驾自中还大飨於西宫。
太武始光二年九月丁卯以永安安乐二殿成大飨以落之。
太平真君五年二月庚辰行幸庐三月戊子大会于舟阝南。
十年正月戊辰朔车驾在漠南（伐蠕儒）大飨百寮。
文成太安四年正月庚午於辽西黄山宫游宴数日亲对高年劳问疾苦二月丙子登碣石山观沧海大飨群臣於山上班赏进爵各有差九月辛亥太华殿成丙寅飨群臣大赦天下。
孝文太和元年十月癸酉宴京邑耆老年七十以上於太华殿赐以衣服。
九年正月癸未飨群臣於太华殿。
十六年正月戊午朔飨群臣於太华殿帝始为王公兴（兴起也。）悬而不乐以翌日祀献文於明堂也。二月诏罢寒食飨（时坏太华殿经始太极殿）十月庚戌太极殿成大飨群臣
十七年正月壬子朔帝飨百寮於太极殿。
十八年五月诏罢五月五日七月七日飨。
十九年正月辛未朔车驾在悬瓠（时帝南伐）朝飨群臣於方丈竹堂乐作酒酣乃歌曰：白日无不曜江左一隅独未彭城王勰续歌曰：愿从圣明兮登衡会万国驰诚混日外长兼给事黄门侍郎郑懿歌曰：雷大振兮天门辟率土来宾一正历中书侍郎兼黄门侍郎邢峦歌曰：舜舞干羽兮天下归文德远被莫不思秘书丞兼中书侍郎郑道昭歌曰：皇风一鼓兮九地匝戴日依天清六合帝。又歌曰：遵彼汝坟兮昔化贞未。若今日道风明黄门侍郎兼司徒左长史宋弁歌曰：文王正教兮晖江沼宁如大化光四表帝谓道昭曰：自比迁务虽猥与诸才隽不废咏歌遂命邢峦扌集叙记八月甲子引群臣历宣政堂初帝尝诏延四庙之子下逮会孙之胄申宗宴於皇信堂不以爵秩为列悉序昭穆为次用家人之礼後。又引见王公侍臣於清徽堂谓曰：此堂成来未与王公行宴乐之礼後东阁庑堂粗复始就故今与诸贤欲无高而不无小而不入因之流化渠帝曰：此曲水者亦有其义取乾道曲成万物无滞也。次之洗烦池帝曰：此池中亦有嘉鱼任城王澄曰：此谓鱼在在藻有颁其首帝曰：且取王在灵沼於刃鱼跃也。次之观德殿帝曰：射以观德故遂命之次之凝堂帝曰：名目要有其义此盖取大子居义不可纵奢以忘俭自安以忘危故此堂後作茅茨堂谓仆射李冲曰：此东曰：会元庑西曰：游凯庑此堂虽无唐尧之君卿等当无愧於元凯冲对曰：臣既遭唐尧之君不敢辞元凯之誉帝曰：光景垂落朕同宗则有载考之义卿等将出无远何得默尔德音即命黄门侍郎崔光郭祚通直郎邢峦崔休等赋诗言志烛至公卿辞退李冲再拜上千万岁寿帝曰：卿何以烛至致辞复献朕千万之寿朕报卿以南山之诗帝曰：烛至辞退庶姓之礼在夜载考宗族之义卿等。且还朕与诸王宗室欲成此夜饮。
二十三年正月戊寅朔群臣以帝疾瘳上寿大飨於澄鸾殿。
宣武景明三年十二月壬寅飨群臣於太极前殿各赐布帛有差。
孝庄永安二年七月尔朱兆破元颢帝还京师乙亥宴劳天柱大将军尔朱荣上党王天穆及北来督将於都亭出宫人三百缯锦杂采数万匹班赐有差。
前废帝普泰元年四月癸卯幸华林都亭宴射班赐有差大乐奏伎有倡优为愚痴者帝以非雅戏诏罢之。
出帝太昌元年五月己巳幸华林都亭宴群臣班赉有差八月壬戌朔齐文襄王来朝宴射班赉部下各有差九月庚子帝幸华林都亭引见元树及公卿百寮蕃使督将等射班赉各有差。
永熙二年正月庚寅朔朝飨群臣太极殿前八月己丑齐文襄王来朝帝宴於华林都亭班赉部下各有差。
西魏文帝大统八年十二月狩於华阴大飨将士。
後周明帝武成二年正月癸丑朔大会群臣於紫极殿始用百戏三月辛酉重阳阁成会群公列将卿大夫及突厥使者於芳林园赐钱帛各有差。
武帝保定元年正月丙子大射於正武殿赐百官各有差。
二年十月辛亥御大武殿大射诸卿列将皆会。
天和元年正月辛巳路寝成考之令群臣赋古诗京邑耆老并预会焉颁赐各有差。
三年三月丁未大会百寮及四方宾客於路寝赐衣马钱帛各有差。
建德三年正月丙子停二十四军督将以下诫以军旅之法纵酒尽欢。
六年二月平齐论定诸军勋置酒於太极殿会军士以上班赐各有差四月大会群臣及诸蕃客隋高祖开皇三年二月庚申宴百寮班赐各有差壬申宴北道勋人。
四年正月甲戌大射於北苑十日而罢四月丁未宴突厥高丽吐谷浑使者於大兴殿。
七年二月壬申幸醴泉宫诏兵部尚书韦师与左仆射高上柱国韩擒虎等於卧内赐宴令各叙旧事以为笑乐十月癸亥幸蒲州丙寅宴父老帝极欢曰：此间人物衣服鲜丽容止闲雅良繇仕宦之乡陶染成俗也。
八年九月丁丑宴南征诸将颁赐有差。
十二年十一月壬午宴百寮颁赐各有差甲子赐百寮大射於武德殿。
十三年二月戊子宴考使於嘉赐殿（考使谓充使考较也。）。
十七年五月庚申宴百寮於玉女泉颁赐各有差。
十九年正月戊寅大射於武德殿宴赐百官。
炀帝大业三年六月北巡狩至榆林郡丁酉启民可汗来朝甲辰御北楼观渔於河以宴百寮七月辛亥启民可汗上表请变服袭冠带甲寅於郡城东御大帐其下备仪卫建旌旗宴启民及其部落三千五百人奏百戏之乐赐启民及其部落各有差八月乙酉幸启民帐宴赐极厚九月己未次济源幸御史大夫张衡宅宴享极欢。
四年正月庚戌百寮大射於允武殿。
五年二月戊申自东都还京丙辰宴耆旧四百人於武考使谓充使考较也。德殿颁赐各有差三月西巡五月甲申宴群臣於金山之上六月丙辰御观风行殿陈文物奏九部乐设鱼龙曼延宴高昌王麴伯雅及伊吾吐屯设於殿上（时二来朝）以宠异之其蛮夷陪列者三十馀国。
六年三月幸江都宫四月丁未宴江淮己酉父老颁赐各有差。
七年二月己未钓台临杨子津大宴百寮颁赐各有差。
十一年正月甲午朔大宴百寮己卯大宴蛮夷设鱼龙曼延之乐颁赐各有差。
唐高祖武德元年五月戊申宴群臣赐帛各有差八月庚子设宴三品以上赐杂采各有差十月宴突厥使者奏九部乐於庭引骨咄禄特勤升御坐以宠之十一月己酉秦王降薛仁杲帝闻大悦因置酒高会奏九部乐赐群臣钱各有差癸亥秦王凯旋献俘帝置酒宴师及骨咄禄特勤於殿武门赐布帛各有差戊辰宴时二王来朝秦王太宗也。群臣十二月庚寅宴突厥骨咄禄特勤等於殿内。
二年二月癸巳宴群臣临奏九部乐赐钱各有差极欢而罢闰二月甲辰考群臣以李纲孙伏伽为上第置酒高会奏九部乐於庭帝谓裴寂曰：隋末无道上下相蒙主则骄矜臣唯讠舀佞上不闻过下不尽忠致使社稷倾危身死匹夫之手朕拨乱反正念在安民平乱任武臣官方委文吏庶得各展器能以救不逮比每虚心接待冀闻谠言唯李纲苦尽忠款孙伏伽可谓诚直馀人犹踵弊风亻免首而已岂朕所望哉！当以身为婴儿方朕为慈父有怀必尽有意必伸也。因命舍君臣之敬帝频举觞以属公卿君臣迭上寿极欢而罢赐帛有差四月甲辰遣大理卿郎楚之安抚山东夏侯端安抚淮左奏九部乐设宴遣之五月戊辰宴并州从官五品以上於仁寿宫极欢赐帛各有差丙寅奏九部乐於庭宴凉州使人官赏各有差（谓兴官及赏物也。）。
三年正月甲午宴突厥奏九部乐於庭赐采有差四月谓与官及赏物也。壬戌秦王平并州悉复故地帝大悦置酒含章殿宴群臣极欢遣入御府赐缯采皆尽重而出五月庚午宴突厥使奏九部乐於庭赐帛有差辛卯秦王平并州凯旋献捷于太庙帝置酒高会极欢而罢六月丁酉宴东征官寮奏九部乐帝亲举酒以属百官极欢而罢己酉大会东征将士奏九部乐於庭癸丑幸昆明池宴从官赐钱各有差七月戊辰宴群臣八月庚戌宴群臣奏九部乐於庭赐布帛各有差。
四年三月丁酉宴西突厥之使奏九部乐於庭赐帛各有差五月癸亥宴五品以上奏九部乐於庭丁丑以王世充平宴群臣赐帛各有差七月戊辰宴群臣奏九部乐於庭帝举酒属百官极欢乃罢赐钱帛各有差九月癸亥赐五品以上射於武德殿赏金银绫绮各有差。
五年正月辛亥赐群臣大射於玄武门赉采帛各有差壬子幸昆明池宴从官赐帛各有差三月己酉宴群臣及京城父老赐帛各有差七月己酉秦王平王世充班师丙戌宴旋师赐帛各有差。
六年三月己丑宴五品以上於昭德殿赐帛各有差九月丙子宴五品以上於苑内谓公卿曰：昔汉高定天下以萧曹张陈为良佐任以政事朕应天命克平区宇仗任卿等自谓不谢古人因举酒以属群臣极欢而罢十月甲辰以有年宴群臣赐物各有差。
七年二月宴突厥使者奏九部乐於庭三月己卯幸琅琊公主第宴从官五品以上赉帛各有差四月癸卯宴群臣奏九部乐赐帛各有差丙午宴王公亲属於文明殿帝见长平王太妃以属从家人礼降阶再拜酒小阑移坐翠华殿帝赋诗王公递上寿赐帛各有差六月戊戌右武侯大将军丘和以交州首领来朝奏九部乐以宴之赍物各有差七月壬子幸东宫宴从官下至胥徒颁赐各有差。
八年正月甲寅幸秦王第谓群臣曰：朕以秦王有大功故於宫中立第以异之从是宴五品以上设奇技百戏赐帛各有差二月甲午幸齐王元吉第宴五品以上赍赐各有差三月丁酉宴群臣于会武门陈倡优烂漫之伎四月丁未赤雀巢於殿门宴五品以上上颂者十馀人极欢而罢己丑宴西蕃突厥林邑使者奏九部乐於庭五月乙巳宴五品以上及外戚于内殿赋诗赐采极欢而罢十二月辛巳车驾狩鸣犊泉回宴从官赉物采帛各有差。
九年三月丙申宴朝集使于百福殿奏九部乐于庭五月乙卯宴群臣六月癸亥以秦王为太子宴群臣赐帛各有差八月传位於太子帝称太上皇後四年乃徙居大安宫太宗亲侍舆辇百寮陪从太上皇甚悦置酒高会极欢而罢赐物各有差太宗後与公卿谒太上皇於戢武殿复置酒为欢谓群臣曰：天下无事四海安非吾付嘱得所吾儿孝顺安能至此乎！明日复召贵臣十馀人爰及妃主置酒於凌烟阁酒酣太上皇亲弹琵琶太宗起舞公卿上寿乙夜方散赐帛各有差。
太宗以武德九年八月甲子即位甲戌宴群臣於显德前殿赐帛各有差。
贞观元年十月癸未宴群臣赐物各有差。
二年五月丙辰以夏麦大稔宴群臣奏九部乐於庭赐物各有差九月壬子宴群臣奏九部乐赐帛各有差赐天下大三日庆有年也。十一月甲子宴群臣赐帛各有差。
三年正月甲子宴群臣奏九部乐歌太平舞师子于庭赐帛有差三月甲辰赐群臣大射於玄武门十一月戊辰宴五品以上於内殿帝谓群臣曰：李靖奋忠勇长驱深入颉利奔窜天下无事，岂不乐哉！，於是极欢而罢戊子宴突利可汗及群臣三品以上於中华殿帝赋七言诗极欢而罢赐杂采各有差。
四年二月己酉宴三品以上於中华殿三月戊辰宴三品以上於林光殿赐物各有差七月壬辰宴群臣於芳华殿奏九部乐於庭帝大悦亲举酒以属群臣群臣奉觞称庆极欢而罢赐帛各有差九月幸龙州丁巳次武功宴从官及武功父老赐帛各有差十月乙未皇子诞育宴三品以上於临华殿赐帛各有差五年正月癸酉大於昆明池甲戌宴群臣奏九部乐歌太平舞师子赐从官帛各有差己卯太上皇诏帝与近臣十许人舟于後园丝竹递奏至于大安宫置酒甚欢于夜而罢三月癸亥赐文武五品以上射於武德殿四月甲申宴群臣赐帛各有差九月乙丑赐群臣大射於武德殿十一月己卯宴群臣赐帛各有差。
六年正月甲戌宴蛮夷及三品以上於百福殿赐物各有差二月丙辰赐群臣大射於武德殿戊辰幸九成宫戊寅宴三品以上於丹霄殿赐从官帛各有差七月辛未宴三品以上於丹霄殿帝从容曰：中夏安四夷宾服此公卿尽忠之效也。朕实嘉之然炀帝威加中国颉利跨有北荒叶叶国富兵精雄据西域此三君者可谓盛矣。失道怙乱奄致亡灭朕目睹其事何能不戒惧也。公等辅导朕躬绩已成矣。当思长世之策以相敦勉，於是赐帛各有差闰八月己卯宴近臣於丹霄殿楼帝甚欢夜分乃散各赐钱帛有差九月帝在九成宫丙申以皇太子来朝宴东宫官属赐帛各有差乙巳宴岐州父老赐帛各有差己酉至庆善宫宴三品以上於渭水之滨帝甚欢赋五言诗庚戌宴从官故老赐帛各有差。
七年正月癸巳宴三品以上及州牧蛮夷酋长于玄武门帝谓侍臣曰：四海和平天下同乐自古帝王罕得事父太上皇万福膝下之欢有倍常庆于是奏七德九功之舞观者睹其抑扬蹈厉莫不扼腕踊跃惕然震悚武臣列将咸上寿曰：此舞皆是陛下百战百胜之形容群臣咸称万岁蛮夷十馀种自请率舞诏许之久而乃罢赐帛各有差。
八年二月戊申宴群臣赐帛各有差九年正月甲申皇太子承乾纳妃苏氏宴群臣赐帛各有差。
十一年正月壬辰宴五品以上於两仪殿赐帛各有差戊申帝将幸雒阳宴长安父老於玄武门赐以帛三月戊子帝在雒阳引五品以上射於仪鸾殿丙申宴从官赐物各有差庚子宴三品以上於西苑帝御龙舟于积翠池癸卯宴雒阳父老於乾元殿赐以粟帛十月辛酉幸积翠池宴五品以上帝曰：今兹年大登水潦不能为害天下既安边方静息因此农隙与公等举酒酒既酣各宜赋一事帝赋尚书特进魏徵赋西汉十一月庚戌宴五品以上及蕃夷于贞观殿奏九部乐赐帛各有差。
十二年二月壬子宴雒阳父老赐帛有差三月丙子以皇孙诞育宴五品以上於东宫。
十三年正月庚子会群臣奏功成庆善及破阵之乐十四年正月己酉宴群臣及吐谷浑王河源王慕容诺曷钤於玄武门奏倡优百戏之乐赐物各有差九月乙巳宴京官五品以上于两仪殿奏九部之乐。
十五年二月癸丑宴从官及山东宗姓雒阳高年於贞观殿奏九部乐赐帛各有差。
十六年三月戊午赐百寮大射于观德殿十月庚子宴诸蕃使於两仪殿帝谓沙钵罗俟斤曰：延ヌ本一部落俟斤本我所立始十馀年自算何如颉利之众而侵我边疆我才发甲骑倾其部落尔欲与我为冤不过欲费我边境十羊五马耳今见尔遣使谢罪舍尔前过情好如初宴罢赐帛各有差十一月甲子幸庆善宫召武功之邰城立节三时丰义四乡士女七十以上及居宫侧数百人赐宴帝谓之曰：朕幼遭隋乱栉风沐雨饥不遑食以救苍生百姓得无死亡二十馀年矣。今重还旧乡与父老相见此宫先皇所居朕之生处至此伤心触物增感因泣下г襟群臣莫不欷。又曰：今诏父老言宴少自宽割耳。又谓从臣曰：人或时览物不能自知朕昔在隋朝五品初不可望公等其时多有未仕朕今君临四海公等并居高列君臣相遇千载一时朕与诸公岂各自知也。遂纵酒尽欢其父老中或宿经役事或旧媪苍头皆蹈舞欢醉争前上寿或因言屈滞者帝咸理之宴毕赐帛各有差其无官者并加泛级乙亥以舆驾还宫宴百寮奏十部乐先是伐高昌收其乐工付太常增九部乐为十部。
十七年六月甲午并州父老百馀人诣阙奏称陛下肇开帝业发迹太原皇太子疏爵晋藩作牧并部臣等不胜庆幸今来奉贺帝赐宴及物以遣之闰六月庚申薛延陀可汗子突利设献馔帝於相思殿大飨百寮盛陈宝器奏庆善破阵乐并十部之乐及撞球跳丸舞剑之技突利设再拜上千万岁寿赐金帛各有差十一月甲辰诞皇太子太孙宴百寮於弘教殿帝幸东宫自殿北门而入太子自投阶下舞蹈称万岁帝谓宫臣曰：顷来生业稍可非乏酒食而唐突公等宴会者朕甲馆之庆故就公为乐耳咸称万岁酒酣帝起舞群臣并舞乐极而罢赐物各有差。
十八年正月丙戌宴诸蕃使於玄武门赐物以遣之二月辛酉诏三品以上赐宴於玄武门帝既工隶书。又好飞白於王卫之间别更立意（王羲之卫夫人）遂触类增长精妙绝伦有新奇群臣无不下拜启请是日帝操笔作飞白书群臣乘酒就帝手中相竞散骑常侍刘洎登御床引手然後得之其不得者咸称洎登御床罪当死请引付法帝笑而言曰：昔有会妤辞辇今见常侍登床五月甲戌诏司徒长孙无忌以下十馀人於丹霄殿赐宴各赐膜皮右卫大将军薛万彻预焉帝意在万彻而误呼其兄万均怆然不乐曰：万均朕之勋旧不幸早亡朕不觉呼名岂其魂灵欲朕之赐也。因令取皮呼万均以同赐而焚之於前侍坐者无不感叹十月癸卯宴雍州父老千一百人于上林苑帝谓之曰：朕剪除丧乱海内安百姓复业各循其理而辽东数城中国旧地莫离支狼子野心虐杀其主朕欲存其国而吊其人所以将幸雒阳有事经略安复三韩之地一二年方还故诏父老王羲之卫夫人别耳子孙从行者朕躬自巡抚勿以为虑赐百岁以上毡被袍各一疋帛十段粟十石九十以上帛五段粟五石八十以上帛三段粟二石十一月壬午宴雒州父老一百九十人於仪鸾殿班赐有差。
十九年十月征辽还次营州戊申诏本州刺史父老及契丹等蕃长首领宴会父老年七十以上契丹奚蕃长以下各班赐缯锦绫数千万段十一月癸酉帝至幽州幸城南大飨军士劳之曰：朕执赏罚之柄悬诸日月有功於国赏不逾时饮至之礼古今常事朕欲遍置酒饣肴咸宜乐饮甲戌宴从官三品以上赐物各有差丙戌回幸定州时太子监国处定州诏定州管内孝行著闻者宜与宗姓老人同赐宴会十二月帝不豫步辇幸并州辛酉文武三品以上及中书门下四品以上以帝疾瘳诣阙上礼诏引文武五品以上赐宴遣皇太子宣旨曰：臣之於君义犹父子朕顷遭肿疾见公等忧惶今者疾除复见公等喜悦此之忠烈简在朕心不费上礼饣肴膳丰洁固不可独进与公等同欢酒举乐奏司徒长孙无忌以下更上千万岁寿帝悉为举卮奏破阵乐舞狻猊车撞丸剑数百人齐作帝乐饮臣下极欢将夕乃罢赐物各有差。
二十年正月庚辰引从官及太原父老而宴之赐物各有差七月辛亥帝疾愈宴五品以上於飞霜殿丝竹递奏群臣上寿极欢而罢赐绫锦各有差十二月庚辰以铁勒回纥俟利发等诣阙朝见宴於芳兰殿恩赐甚渥仍敕所司加礼供给每五日一会。
二十一年正月铁勒回纥部拔野古部同罗部思结部浑部斛薛部奚结部阿跋部契羽部白部其渠帅各率所部归附及还帝御天成殿陈十部乐宴而遣之设高坫於殿前置银瓶於坫上自左阁内潜流酒泉通於坫脚而涌殿前瓶中。又置大银盆其实百斛倾瓶注於盆中铁勒数千人不饮其半杂类惊骇私相谓曰：天子赐我曹此瓶还部落中倾之，岂不尝是酒也。又诏文武五品以上令外厨给酒於尚书都堂以饯之。
二十二年正月乙未奏十部乐会四夷君长於天成殿王公称觞上寿赐帛各有差二月丙寅朔奏辞引五品以上升殿宴四月乙亥西突厥贺鲁以王师问罪龟兹固请前驱愿为乡导仍以数十骑驰谒诏授昆丘道行军扌管宴之於嘉寿殿及文武三品毕景甚欢锡贺鲁绫采仍解所服之衣以赐十月己巳隰丘道军将阿史那社尔击龟兹破之帝闻之大悦宴五品以上於紫微殿从容谓群臣曰：夫乐有数种至如土城竹马游戏阡陌之间此童幼之乐饰金翠曳罗绮此妇人之乐贱籴贵出贸迁有无此商贾之乐高官厚禄名位昭显此仕进之乐受出征前无劲敌此将帅之乐四海宁一六合无尘端拱岩廊社稷安固此帝王之乐也。顷命将西征今已克捷万里清泰战士咸得还家此朕为乐之时因赐群臣倾觯极欢而罢。
二十三年二月癸巳特进新罗王金春秋还国令三品以上宴饯之优礼甚备。
●卷一百十
○帝王部　宴享第二
唐高宗永徽三年二月甲辰宴三品于百福殿帝举酒极欢赐以锦采各有差甲寅京城百姓以岁旱帝避正寝撤膳遂降甘雨相率宴乐兼奏倡优百戏帝御安福门楼以观之。
五年四月癸巳宴文武群官及麟游县老人於武门赐物各有差九月乙亥御丹霄殿临观三品以上行大射礼丙子赐五品以上射帝升永光门楼以观之。
显庆元年正月己卯宴文武群官及朝集使蕃客京城老人八十以上赐物各有差。
二年二月幸雒阳宫癸亥御贞观殿宴从行文武官及雒州父老宗姓等赐物各有差。
五年二月幸并州丙戌宴从官及诸亲并州官属父老等奏九部乐极欢而罢赐帛有差十二月辛未校猎于长社之安乐川丙子诏侍臣及蕃客夜宴帝赋诗以纪讲习之事。
龙朔元年九月敕中书门下五品以上诸司长官尚书省侍郎并诸亲三等以上并诣沛王宅设宴礼奏九部乐礼毕赐帛杂采各有差。
麟德元年八月丙子帝自万年宫还便幸旧宅丁丑宴群臣赐物有差。
乾封元年正月戊辰朔有事于泰山壬申礼毕御朝觐坛受朝贺癸酉帝谓群臣曰：升中大礼不行来数千载近代帝王虽称封禅其间事有不同，或谓求仙克，或以巡游望拜皆非崇祖业近在隋朝丧乱最甚老小填沟壑少壮染兵锋高祖发自晋阳拨乱反正先朝躬擐甲胄赞成大业扫除氛廓清区宇遂得四海宅心万邦仰化朕丕承宝历十有七年终日孜孜夙夜无怠属国家无事天下太平华夷安远近敦睦所以躬亲展礼褒赞先烈情在归功固非为己遂得上应天心下允人望今大礼既成深以为慰公等休戚是同故应共此庆欲与公等饮宴尽欢各宜在外更衣即来相见乃敕所司撤幄帐施御床三品以上升坛四品以下列坐坛下纵酒设乐群臣及诸岳牧竞来上寿起舞日晏方止四月甲辰帝至京师先谒太庙是日御景阁宴群臣设九部乐颁赐采各有差。
总章元年十月癸丑文武官献食贺破高丽帝御玄武门之观德殿宴百官设九部乐极欢而罢有差。
咸亨元年十一月壬戌帝亲于殿前宴京城父老有不能行者仍许子弟扶至殿庭宣敕谓之曰：朕虽居九重之内常以万姓为心而诚不动天遂使阴阳错谬自从去岁关中旱俭禾稼不收多有乏绝百姓不足责在朕躬每自思此深以为愧今雒口仓廪。且复充实更为转运，於是艰辛理有便宜所以行也。故召卿等为宴别耳仍节级赐物及黄袍等以遣之。
三年六月甲寅御冷泉宫亭子召许敬宗皋男生及东西台三品举酒作乐。
四年七月庚午皇太子新宫成帝亲送太子入宫五品以上及诸亲并从宴会奏乐极欢而止赐物有差上元元年九月辛亥百官俱新服上礼帝御麟德殿之景阁以宴群臣。
仪凤三年七月丁巳宴百寮及诸亲於九成宫之咸亨殿帝谓霍王元轨等曰：去冬无雪今春少雨昨五月避暑此宫甘雨屡降夏麦丰熟秋稼滋荣。又得李敬玄表奏吐蕃已入龙支张处勖率领骁勇与其交战一日两阵贼俱败走奔趋数百里虏获极多。又太史先奏七月朔太阳合亏而日竟不食此是上天垂宗社降灵岂在虚薄所能致此。又以男轮最小特所留爱比来与选新妇多不称情近纳刘延景女观其极有孝行不失妇容复是私衷一喜思共叔等同为此欢宜各尽情相劝乐酒饮酣帝赋诗作柏梁体曰：屏欲除奢政返淳皇太子曰：叨恩监守恋晨昏霍王元轨曰：圣德无为同混元相王轮曰：长欢膝下镇承恩右仆射戴至德曰：天皇万福振长源黄门侍郎来常曰：策蹇叨荣青门中书侍郎薛元超曰：池滥职奉王言自馀群臣以次继作日晏而罢赐采物有差。
调露二年正月乙酉御雒城南门楼引诸王及三品以上并诸州都督刺史登楼赐宴太常奏新造六合还淳之舞日晏而罢四月癸酉九玄殿会文武百寮谓曰：匈奴为患侵镐及方（方地名）自秦汉以来即有此弊我国家拓定四海尚亏事大之礼贞观之始犹自执迷所以命将出师频有摧殄遂使土分瓦解君臣面缚未忍歼殄许以自新五十年间俱称臣妾自去冬以来忽相扇动潜行合聚远事交结遂杀戮百姓侵损边陲故遣裴行俭等聊申薄伐军威暂举兵不血刃应时破溃款伏军门朕自闻以来情甚欢慰故广召百官以申宴喜王公卿士想同兹庆。
中宗神龙元年四月壬子宴房州父老於雒城南门各赐勋一级帛十五段己巳宴皇亲及皇后内外诸亲於武成殿赐物有差。
景龙二年十一月辛巳以安乐公主出降宴群臣于两仪殿十二月丙申宴坚昆使于两仪殿。
三年正月乙亥宴侍臣及近亲於梨园亭八月乙巳幸安乐公主山池宴从官赐缯帛有差。
四年正月乙丑宴吐蕃使于苑内球场命驸马都尉杨慎交与吐蕃使打球帝率侍臣观之四月丁亥帝游樱桃园引中书门下五品以上诸司长官学士等入芳林园置酒为乐乙未张乐於隆庆池泛舟戏象宴群臣仍命赋诗。
睿宗景二年正月乙卯宴吐蕃使赐物有差九月丁酉宴吐蕃使於承庆殿十一月戊子御承天门宴突厥可汗男杨我支特勒。
太极元年正月乙未朔御安福门宴突厥可汗男杨我支特勒。
延和元年七月庚申御安福门宴群公卿士设太常九部乐帝夜观乐焉。
玄宗先天元年八月己酉吐蕃遣使朝贺帝宴蕃使於武德殿设太常四部乐于庭九月乙亥太上皇御安福门赐群公卿士射。
</div>
    <div class="pagination">
<a href="册府元龟_page87.html">上一页</a><span>...</span><a href="册府元龟_page83.html">83</a><a href="册府元龟_page84.html">84</a><a href="册府元龟_page85.html">85</a><a href="册府元龟_page86.html">86</a><a href="册府元龟_page87.html">87</a><span class="current-page">88</span><a href="册府元龟_page89.html">89</a><a href="册府元龟_page90.html">90</a><a href="册府元龟_page91.html">91</a><a href="册府元龟_page92.html">92</a><a href="册府元龟_page93.html">93</a><span>...</span><a href="册府元龟_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
