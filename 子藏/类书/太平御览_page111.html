<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 111 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 111 页/共 737 页
  </h1>
  <div class="content">
   《後魏书》曰：孝武皇后高氏，齐神武长女也。帝见立，乃纳为后。及帝西幸关中，降为彭城王妃。
文帝乙弗后
《後魏书》曰：文帝文皇后乙弗氏，河南洛阳人也。其先世为吐谷浑渠帅，居青海，号青海王。凉州平，后之高祖莫瑰拥部落入附，拜定州刺史，封西平公。自莫瑰後，三世尚公主，女乃多为王妃，甚见贵重。父瑗，仪同三司、兖州刺史。母淮阳长公主，孝文之第四女也。后美容仪，少言笑，年数岁，父母异之，指示诸亲曰：“生女何妨也，若此者，实胜男。”年十六，文帝纳为妃。及帝即位，以大统元年册为皇后。后性好节俭，蔬食故衣，珠玉罗绮绝於服玩。又仁恕，无嫉妒之心，帝益重之。生男女十二人，多早夭，惟太子及武都王戍存焉。时新都关中，务欲东讨，蠕蠕寇边，未遑北伐，故帝结婚以抚之。於是更纳悼后，命后逊居别宫，出家为尼。悼后犹怀猜忌，复徙后居秦州，依子秦州刺史武都王。帝虽限大计，恩好不忘，後密令养，有追还之意。然事秘禁，外无知之者。六年春，蠕蠕举国渡河，前驱已过，而颇有言虏为悼后之故兴此役。帝曰：“岂有百万之众为一女子举也？虽然，致此物论，朕亦何颜以见将帅耶！”乃遣中常侍曹宠赍手敕令后自尽。后奉敕，挥泪谓宠曰：“愿至尊享千万岁，天下康宁，死无恨也。”因命武都王前，与之诀。遗语皇太子，辞皆凄怆，因恸哭久之。侍御咸垂涕失声，莫能仰视。召僧设供，令侍婢数十人出家，手为落。事毕，乃入室，引被入自覆而崩，年三十一。凿麦积崖为龛而葬，神柩将入，有二丛□先入龛中，顷之，一灭一出，後号寂陵。及文帝山陵毕，手书云万岁後令后欲配飨。公卿乃议追谥曰文皇后，于太庙。废帝时，合葬於永陵。
郁久闾后
《後魏书》曰：文帝悼皇后郁久闾氏，蠕蠕主阿那瑰之长女。容貌端严，夙有成智。大统初，蠕蠕屡犯北边，文帝乃与通好结婚，扶风王孚受使奉迎。蠕蠕俗以东为贵，后之来，营幕户席，一皆东向。车七百乘，马万匹，驼千头。到黑盐池，魏朝卤簿文物始至。孚奏请正南面，后曰：“我未见魏王，故蠕蠕女也。魏仗向南，我自东面。”孚无以辞。四年正月，至京师，立为皇后，时年十四。六年，后怀孕，将产，居於瑶华殿，闻上有狗吠声，甚恶之。又见妇人盛饰来至后所，后谓左右曰：“此为何人？”医巫傍侍，悉无见者，时以为文后之灵。产讫而崩，年十六，葬於少陵原。十七年，合葬永陵。当会横桥北，后梓宫先至鹿苑，帝せ京後来，将就次所，轴折不进。
西魏废帝宇文后
《後魏书》曰：废帝皇后宇文氏，周文帝女也。后初产之日，有□气满室，芬气久之。幼有风神，好陈列女图，置之左右。周文曰：“每见此女，良慰人意。”废帝之为太子，纳为妃。及即位，为皇后。志操明秀，帝深重之，专宠後宫，不置嫔御。帝既废崩，后亦以忠於魏室罹祸。
恭帝若干后
《後魏书》曰：恭帝皇后若干氏，司空长乐公正惠之女也。有容色，恭帝纳之为妃。及即位，立为皇后。後出家为尼，在佛寺薨，竟无谥。
东魏孝静高皇后
《後魏书》曰：孝静高皇后，齐神武王之第二女也。天平四年，诏聘以为皇后。王前後固辞，帝不许。兴和初，诏侍中司空孙腾、司空公襄城王旭、兼尚书令司州牧西河王、兼太常卿及宗正卿元孝支等奉诏致礼，并备宫官侍卫，以后驾迎於晋阳丞相第。五月，立为皇后，大赦天下。齐受禅，降为中山王妃。
後周文元皇后
《後周书》曰：文元皇后，魏孝武妹。初封平原公主，开府张欢。遇后无礼，帝杀欢。改封后冯翊公主，以配太祖，生孝闵。薨，葬成陵。
文叱奴后
《後周书》曰：文叱奴后，太祖为丞相，纳后为姬，生高祖。高祖即位，后尊为皇太后。建德三年三月己酉，崩。四月丁巳，葬永固陵。
闵元后
《後周书》曰：闵元皇后，名胡摩，魏文帝第五女。初封晋安公主，愍帝为洛阳公，尚焉。及践祚，立为皇后。帝被废，后出俗为尼。高祖诛晋公护，上帝尊号为愍帝，以后为孝愍皇后，号崇义宫。隋氏革命，出居里第。大业十二年，殂。
明独孤后
《後周书》曰：明独孤后，太保卫公信之长女也。帝在藩，纳为夫人。帝即位，立为皇后，在位数日，崩。葬昭陵。世宗崩，与后葬之。
武阿史那后
《後周书》曰：武阿史那后，突厥木杆可汗俟斤之女。突厥灭蠕蠕（而恕反。）後，尽有塞表之地，控弦十数万，于是陵逼中原。太祖方与齐人争衡，结以为援。俟斤初欲以女配帝。保定五年二月，诏陈国公纯等，备皇后文物及行殿，并六宫已下一百二十人，至俟斤牙帐所，迎后。俟斤又许齐人以婚，将有异志。纯等在彼累载，不得返命。会雷风大起，飘坏其穹庐等，旬日不止。俟斤大惧，以为天谴（去战切），乃礼送后及纯等设行殿，列羽仪，奉之以归。高祖行亲迎之礼。后有姿貌，善容止，高祖深敬焉。宣帝即位，尊为天元上皇太后。隋开皇二年，殂，年三十一。隋文诏后葬孝陵。
孝帝李后
《後周书》曰：武帝李后，名娥姿，楚人也。于谨平江陵，后家被籍没。至长安，太祖以后赐高祖，幸之，生宣帝。宣帝即位，尊为天元圣太后。宣帝崩，静帝尊为大帝太后。隋开皇初，出俗为尼，改名常悲。薨，以尼礼葬於京城南。
宣帝杨后
《後周书》曰：宣帝杨后，名丽华，隋文帝长女。帝在东宫，高祖为帝纳后为皇太子妃。宣政元年，立为天元皇后。后性柔婉，不妒忌，四皇后及嫔御等咸爱而仰之。帝後昏暴滋甚，喜怒乖度。尝谴后，欲加之罪，后进止详闲，辞色不挠。帝大怒，遂赐后死，逼令引决。后母独孤氏闻之，诣ト陈谢，叩头流血，然後得免。帝崩，静帝尊后为皇太后，号弘圣皇太后。初，宣帝不豫，诏隋文帝入禁中侍疾。及大渐，刘、郑译等因矫诏以后父受遗辅政。后虽初不预谋，然以嗣主幼冲，恐权在他族，不利於己，闻、译已行此诏，甚悦。後知父有异图，意颇不平，形於言色。及行禅代，愤惋愈甚。隋文帝既不能谴责，心甚愧之。开皇六年，封后为乐平公主。後又议夺其志，后誓不许，乃止。大业中，殂，葬定陵。
宣朱后
《後周书》曰：宣朱皇后，名满月，吴人也。其家坐事，没入东宫。帝为太子，后被选掌衣服，召而幸之，遂生静帝。静帝立，尊为天元太皇后。后本非良家子，年又大帝十岁，疏贱无宠。以静帝之故，特尊崇之。宣帝崩，静帝即位，尊为太后。隋初，出俗为尼，改名法净。後殂，以尼礼葬之。
宣陈后
《後周书》曰：宣陈后，名月仪，自云颍川人。大将军山提之女。以选入宫，拜为德妃。月馀，立为天元左大皇后。帝崩，出俗为尼，改名华光。父山提，本尔朱兆之隶。仕齐，为特进、开府、谢阳王。高祖平齐，拜大将军。以后父超授上柱国，除大宗伯。
宣元后
《後周书》曰：宣元皇后，名乐尚，河南洛阳人，开府晟之第二女也。年十五，被选入宫，拜贵妃。后立为天元右大皇后。宣帝崩，出俗为尼，名华胜。父晟，少以元氏宗室拜开府。
宣尉迟后
《後周书》曰：宣尉迟皇后，名繁炽，蜀公回之孙女也。有美色，初杞公亮之子西阳公温，后以宗妇入朝，帝逼而幸之。後亮闻，谋逆。帝遂诛温，追后入宫，立为天元右大皇后。帝崩，出俗为尼，改名华道。年四十殂。
静司马后
《後周书》曰：静帝司马后，名令姬，柱国荥阳公消难之女。宣帝传位於帝，纳后为皇后。隋文帝以后父消难拥众奔陈，废后为庶人。后嫁为隋司州刺史李丹妻。
隋文独孤皇后
《隋书》曰：文献独孤皇后，河南洛阳人，周大司马河内公信之女也。信见高祖有奇表，故以后妻焉，时年十四。高祖与后相得，誓无异生之子。后初亦柔顺恭孝，不失妇道。后姊为周明帝后，长女为周宣帝后，贵戚之盛，莫与为比，而后每谦卑自守，世以为贤。及周宣帝崩，高祖居禁中，总百揆，后使人谓高祖曰：“大事已然，骑兽之势，必不得下，勉之！”高祖受禅，立为皇后。性尤妒忌，上亦每事惟后言是用。后见诸王及朝士有妾孕者，必劝上斥之。时皇太子多内宠，妃元氏暴薨，后意太子爱妾□氏害之。由是风上竟废太子，立晋王广，皆后之谋也。仁寿二年八月甲子，月晕四重。己巳，太白犯轩辕。其夜，后崩於永安宫，时年五十，葬于太陵。
宣华夫人
《隋书》曰：宣华夫人，陈宣帝之女也。性聪慧，姿貌无双。及陈灭，配掖庭，後选入宫为嫔。时独孤皇后性妒，後宫罕得进御，唯陈氏有宠。晋王广之在藩也，阴有夺宗之计，规为内助，每致礼物，以取媚於陈氏。皇太子废立之际，颇有力焉。及文献皇后崩，进位为贵人，专房擅宠，主断内事，六宫莫与为比。及上大渐，遗诏拜为宣华夫人。炀帝嗣位之後，出居仙都宫。寻召入，岁馀而终，是年二十九。帝深悼之，为制《神伤赋》。
炀帝萧皇后
《隋书》曰：炀帝萧皇后，萧明帝岿（丘轨切。）之女也。江南风俗，二月生子者不举。后以二月生，由是季父岌收而养之。未几，岌夫妻俱死，转养舅氏张轲家。然轲甚贫窭（具宇切，）后躬亲劳苦。炀帝之为晋王，时高祖将为王选妃於梁，遍占诸女，皆不吉。岿迎后於舅氏，令使者占之，曰：“吉。”於是遂策为王妃。后性婉顺，有智识，好学解属文，颇知占候。高祖大善之，帝甚宠敬焉。及帝嗣位，诏立为后。帝每游幸，未尝不随侍从。及宇文氏之乱，随军至聊城。化及败，没於窦建德。突厥处罗可汗遣使迎后於州，建德不敢留，遂入於虏庭。唐贞观四年，灭突厥，乃以礼致之，归於京师。
卷一百四十一　皇亲部七
唐高祖窦皇后
《唐书》：高祖太穆皇后窦氏，京兆始平人，隋定州总管神武公毅之女也。后母，周武帝姊襄阳长公主。后生而垂过颈，三岁与身齐。周武帝特爱重之，养於宫中。时武帝纳突厥女为后，无宠。后尚幼，窃言於帝曰：“四边未静，突厥尚强，愿舅抑情抚慰，以苍生为念。但得突厥之助，则江南、关东不能为患矣。”武帝深纳之。毅闻之，谓长公主曰：“此女才貌如此，不可妄以许人，当为求贤夫。”乃於门屏画二孔雀，诸公子有求婚者，辄与两箭射之，潜约中目者许之。前後数十辈莫能中，高祖後至，两发各中一目。毅大悦，遂归於我帝，及周武帝崩，后追思如丧所生。隋文帝受禅，后闻而流涕，自投於床曰：“恨我不为男，以救舅氏之难。”毅与长公主遽掩口曰：“汝勿妄言，灭吾族矣！”后事元贞太后以孝闻。闻太后素有羸疾，时或危笃。诸姒以太后性严，惧谴，皆称疾而退。唯后昼夜扶侍，不脱衣履者，动淹旬月焉。善书，学类高祖之书，人莫能辨。工篇章，而好存规诫。大业中，高祖为扶风太守，有骏马数匹。常言於高祖曰：“上好鹰爱马，公之所知，此堪进御，不可久留，人或言者，必为身累，愿熟思之。”高祖未决，竟以此获谴。未几，后崩於涿郡，时年四十五。高祖追思后言，方为自安之计，数求鹰犬进之，俄而擢拜将军，因流涕谓诸子曰：“我早从汝母之言，居此官久矣。”初葬寿安陵，後葬献陵。上元元年八月，改上尊号曰太穆顺圣皇后。
太宗长孙皇后
《唐书》曰：太宗文德顺圣皇后长孙氏，长安人，隋右骁卫将军晟之女也。后少好读书，造次必循礼则。年十三，嫔於太宗。武德元年，册为秦王妃。九年，册拜皇太子妃。太宗即位，立为皇后。后性尤俭约，凡所服御，取给而已。太宗弥加礼待。十年六月己卯，崩於立政殿，时年三十六。葬於昭陵。后尝撰古妇人善事劝戒十卷，名曰《女则》，自为之序。又著论驳汉明德马皇后，以为不能抑退外戚，令其当朝贵盛，乃戒其龙马水车，此乃开其祸源而防其末事耳。且诫主守者曰：“此吾以自防闲耳，妇人著述无条贯，不欲至尊见之，慎勿言。”崩後，宫司以闻，太宗览而增恸，以示近臣曰：“皇后此书，足可垂於後代。我岂不达天命而不能割情乎！以其每能规谏，补朕之阙，今不复闻善言，是内失一良佐，以此益令人哀耳。”上元元年，改上尊号曰文德顺圣皇后。
徐妃（附）
《唐书》曰：太宗贤妃徐氏，名惠，右散骑常侍坚之姑也。生五月而能言，四岁诵《论语》、《毛诗》，八岁好属文。其父孝德试拟《楚辞》，云“山中不可以久留”，词甚典美。自此遍涉经史，手不释卷。太宗闻之，纳为才人。其所属文，挥翰立成，词华绮瞻。俄拜婕妤，再迁充容。时军旅亟动，宫室互兴，百姓颇倦劳役，上疏谏之。太宗善其言，优赐甚厚。及太宗崩，追思顾遇之恩，哀慕愈甚，发疾不自医。疾甚，谓所亲曰：“吾荷顾实深，志在早殁，魂其有灵，得侍园寝，吾之志也。”因为七言诗及连珠以见其志。永徽元年，卒，时年二十四。诏赠贤妃，陪葬於昭陵之石室。
高宗废王皇后
《唐书》曰：高宗废后王氏，并州祁人也。父仁。同安长公主即后之从祖母也。公主以后有美色，言於太宗，遂纳为晋王妃。高宗登储，册为皇太子妃。永徽初，立为皇后。初，武皇后贞观末随太宗嫔御居於感业寺，后及左右数为之言，高宗由是复召入宫，立为昭仪。俄而渐承恩宠，遂与后及良娣萧氏递相谮毁。帝终不纳后言，而武昭仪宠遇日厚。后惧不自安，密与母柳氏求巫祝厌胜。事发，帝大怒，断柳氏不许入宫，将废后。长孙无忌、褚遂良等固谏，乃止。俄又纳李义府之策。永徽六年，废后及萧良娣皆为庶人，囚之别院。武昭仪令人皆缢杀之。
中宗赵皇后
《唐书》曰：中宗和思皇后赵氏，京兆长安人。父环，尚高祖女常乐公主。中宗为英王时，纳后为妃。既而妃母公主得罪，妃亦坐废，幽死於内侍省。则天临朝，瑰为寿州刺史，坐与越王贞连谋被诛，公主亦坐死。神龙元年，赠后谥为恭皇后。及中宗崩，将葬於定陵，追谥后为和思。莫知瘗所，以皇后衣於陵所寝宫招魂，置衣於魂舆，以太牢告祭，迁衣於寝宫，舒於御榻之右，覆以夷衾而葬焉。
中宗废韦皇后
《唐书》曰：中宗韦庶人，京兆万年人也。中宗为太子时，纳后为妃，仍擢后父玄贞为豫州刺史。嗣圣元年，立为皇后。其年，中宗见废，后随从房州。时中宗惧不自安，每闻制使至，惶恐欲自杀。后劝王曰：“祸福倚伏，何常之有？岂失一死，何遽如是也！”累年同艰危，情义甚笃。所生懿德太子，永泰、永寿、长宁、安乐四公主，安乐最幼，生於房州，帝自脱衣裹之，遂名曰裹儿，特宠异焉。及中宗复立为太子，又立后为妃。中兴初，复立为皇后。帝在房州时，常谓后曰：“一朝见天日，誓不相禁忌。”及得志，乃受上官昭容邪说，引武三思入宫中，升御床，与后双陆，帝为点筹，以为欢笑，丑声日闻於外。景龙四年六月，帝遇暴暴崩，后惧，秘不发丧。及临淄王勒兵入内，后惶骇遁入殿前飞骑营，及武延秀、安乐公主皆为乱兵所杀，追贬为庶人。
上官昭容
《唐书》曰：中宗上官昭容，名婉儿，西台侍郎仪之孙也。父庭芝，与仪同被诛，婉儿时在襁褓，随配入掖庭。及长，有文词，明习史事。则天时，婉儿忤旨当诛，则天惜其才不杀，但黥其面而已。自圣历已後，百司表奏，多令参决。中宗即位，又令专掌制命，深被信任。寻拜为昭容。婉儿既与武三思淫乱，每下制敕，多因事推尊武氏而排抑皇家。节愍太子深恶之，及举兵，至肃章门，扣阁索婉儿。婉儿大言曰：“观其此意，即当次索皇后以及大家。”帝与后遂激怒，并将婉儿登玄武门楼以避兵锋，俄而事定。婉儿常劝帝广置昭文学士，盛引当朝词学之臣，数赐游宴，赋诗唱和。婉儿每代帝及后，长宁、安乐二公主，数首并作，辞甚绮丽，时人咸讽诵之。婉儿俄又通於吏部侍郎崔，引知政事。尝充使开商山新路，功未半而中宗崩，婉儿草遗制，曲叙其功而加褒赏。及韦庶人败，婉儿亦斩于旗下。
睿宗刘皇后
《唐书》曰：睿宗肃明顺圣皇后刘氏，父延景，陕州刺史。仪凤中，睿宗居藩，纳后为孺人，寻立为妃。生宁王宪，寿昌、代国二公主。睿宗即位，册为皇后；及降为皇嗣，从降为妃。长寿中，与昭成皇后同被谴，为则天所杀。景□元年，追谥肃明皇后。招魂葬於东都城南，陵曰惠陵。
睿宗窦皇后
《唐书》曰：睿宗昭成顺圣皇后窦氏，父孝谌，润州刺史。后姿容婉顺，动循礼则。睿宗为相王时，为孺人，甚见礼异。光宅元年，立为德妃。生玄宗及金仙、玉真二公主。长寿二年，为户婢团儿诬赞与肃明皇后厌蛊咒诅。正月二日，朝则天皇后於嘉豫殿，既退而同时遇害。梓宫秘密，莫知所在。睿宗即位，谥曰昭成皇后。招魂葬於都城之南，陵曰靖陵。
玄宗废王皇后
《唐书》曰：玄宗废后王氏，同州下邳人，梁冀州刺史神念之後。上为临淄王时，纳后为妃。上将起事，颇预密谋，赞成大业。先天元年，立为皇后，以父仁皎为太仆卿。后兄守一以后无子，尝惧有废立，导以符厌之事。有左道僧明悟为祭南北斗，刻霹雳木书天地字及上讳，合而佩之，且咒曰：“佩此有子，当与则天皇后为比。”事发，上亲究之，皆验。下制废为庶人，守一赐死。其年十月，庶人卒，以一品礼葬於无相寺。宝应元年，雪冤，复尊为皇后。
玄宗武皇后
《唐书》曰：玄宗贞顺皇后武氏，则天从父兄子恒安王攸正女也。攸正卒後，后尚幼，随例入宫。上即位，渐承恩宠。及王庶人废後，特赐号为惠妃，宫中礼秩，一同皇后。惠妃开元初产夏悼王及怀安哀王、上仙公主，并襁褓不育，上特垂伤悼。及生寿王瑁，不敢养於宫中，命宁王宪於外养之。又生盛王琦，咸宜、太华二公主。惠妃以开元二十五薨，年四十馀。
杨贵妃
《唐书》曰：玄宗杨贵妃，父玄琰，蜀州司户。妃早孤，养於叔父玄敫。开元初，武惠妃特承恩遇，故王皇后废黜。二十四年，惠妃薨，帝哀悼久之，後庭数千，无可意者。或奏玄琰女姿色冠代，宜蒙召见。时妃衣道士服，号曰太真。既进见，玄宗大悦。不期岁，恩礼如惠妃。太真姿质丰艳，善歌舞，通音律，智算过人。每倩盼承迎，动移上意。宫中呼为娘子，礼数实同皇后。有姊三人，皆有才貌，玄宗并封国夫人。天宝中，安禄山大立边功，上深宠之。禄山来朝，帝令贵妃姊妹与结为兄弟，禄山母事妃，每宴赐，锡赉稠沓。及禄山叛，露檄数国忠之罪。河北盗起，玄宗以皇太子为天下兵马元帅，监抚军国事。国忠大惧，诸杨聚哭，贵妃衔土陈请，帝遂不行内禅。及潼关失守，从幸至马嵬，禁军大将陈玄礼密启太子，诛国忠父子。既而六军不散，玄宗遣力士宣问，对曰：“贼本尚在。”盖指贵妃也。力士复奏，帝不获已，与妃决，缢死於佛室。时年三十八，瘗於驿西道侧。
玄宗杨皇后
《唐书》曰：玄宗元献皇后杨氏，弘农华阴人。后景□元年八月，选入太子宫。时太平公主用事，尤忌东宫。宫中左右持两端，而潜附太平者，必阴伺察，事虽纤芥，皆闻於上，太子心不自安。后时方娠，太子密谓侍读张说曰：“用事者不欲吾多息裔，恐祸及此妇人，其如之何？”密令说怀去胎药而入，太子於曲室躬自煮药，醺然似寐，梦神人覆鼎。既寤如梦，如是者三。太子异之，告说，说曰：“天命也，无宜他虑。”既而太平诛，后果生肃宗皇帝。太子妃王氏无子，后班在下，后不敢母肃宗。王妃抚鞠，慈甚所生。开元中，肃宗为忠王，后为妃，又生宁亲公主。张说以旧恩特承宠异，说亦奇忠王仪表，心知运历所锺，故宁亲公主降说子。开元十七年，后薨，葬细柳原。
肃宗张皇后
《唐书》曰：肃宗张皇后，本南阳西鄂人，后徙家昭应。祖母窦氏，玄宗母昭成皇太后之妹也。昭成为天后所杀，玄宗幼失所恃，为窦姨鞠养。景□中，封邓国夫人。父去逸。天宝中，选入太子宫，为良娣。后辩惠丰硕，巧中上旨。禄山之乱，玄宗幸蜀，太子与良娣俱从，车驾渡渭，百姓遮道，请留太子收复长安。肃宗性仁孝，以上皇播越，不欲违离左右。宦者李靖忠启太子请留，良娣赞成之，白於玄宗。太子如灵武，时贼已陷京师，从官单寡，道路多虞。每太子次舍宿止，良娣必居其前。太子曰：“捍御非妇人之事，何以居前？”良娣曰：“今大家跋履险艰，兵卫非多，恐有仓卒，妾自当之，大家可由後而出，庶几无患。”及至灵武，产子，三日起缝战士衣。太子劳之曰：“产忌作劳，安可容易？”后曰：“此非妾自养之时，须办大家事。”肃宗即位，册为淑妃。赠父去逸左仆射，母窦氏封义章县主。乾元元年，册为皇后。肃宗崩，太子监国，遂移后於别殿，幽崩。
肃宗吴皇后
《唐书》曰：肃宗章敬皇后吴氏，濮阳人。后父坐事，没入掖庭。开元二十二年，玄宗幸忠王邸，见王服御萧然，傍无媵侍，命将军高力士选掖庭宫人赐之，而后在籍中。容止端丽，性多谦抑，宠遇益隆。明年，生代宗皇帝。二十八年，薨，葬于春明门外。代宗即位，群臣以肃宗山陵有期，准礼以先太后。
代宗沈皇后
《唐书》曰：代宗睿真皇后沈氏，吴兴人，世为冠族。父易直，秘书监。开元末，以良家子选入东宫，赐太子，生男广平王。天宝元年，生德宗皇帝。禄山之乱，玄宗幸蜀，诸王、妃、主从幸不及者，多陷於贼，后被拘於东都掖庭。及代宗破贼，收东都，见之，留后於宫中。方经略北征，未暇迎归长安。俄而，史思明再陷河、洛。及朝义败，复收东都，失后所在，莫测存亡。代宗遣使求访，十馀年寂无所闻。德宗即位，下诏遥尊为皇太后。
代宗独孤皇后
《唐书》曰：代宗贞懿皇后独孤氏，父颖，左威卫录事参军。后以美丽入宫，嬖幸专房，故长秋虚位，诸姬罕所进御。后始册为贵妃，生韩王迥、华阳公主。大历十年五月，薨。追谥曰贞懿皇后，殡於内殿，累年不忍出宫。十三年十月方葬，命宰臣常衮为哀册。
德宗王皇后
《唐书》曰：德宗昭德皇后王氏，父遇，官至秘书监。德宗为鲁王时，纳后为嫔。上元二年，生顺宗皇帝，特承宠异。德宗即位，册为淑妃。贞元二年，妃病。十一月甲午，册为皇后，是日，崩於两仪殿。
韦贤妃
《唐书》曰：德宗韦贤妃，不知氏族所出。初为良娣，贞元二年，册为贤妃。性敏惠，言无苟容，动必由礼，德宗深重之，六宫师其德行。及德宗崩，请於崇陵终丧纪，因侍於寝园。元和四年，薨。
顺宗王皇后
《唐书》曰：顺宗庄宪皇后王氏，琅琊人。父颜，卫尉卿。后幼以良家子选入宫，为才人。顺宗在藩时，代宗以才人赐之，时年十三。大历十三年，生宪宗皇帝，立为宣王孺人。顺宗升储，册为良娣。后言容恭谨，宫中称其德行。顺宗即位，疾恙未平，后供侍医药，不离左右。属帝不能言，册礼将行复止。及永贞内禅，册为太上皇后。中和元年正月，顺宗晏驾。五月，尊太上皇后为皇太后，册礼毕，宪宗御紫宸宣赦。太后居兴庆宫。后性仁和恭逊，深抑外戚，无丝毫假贷，训厉内职，有母仪之风焉。元和十三年三月，崩於咸宁殿，谥曰庄宪。
宪宗郭皇后
《唐书》曰：宪宗懿安皇后郭氏，尚父子仪之孙，驸马都尉暧之女。母代宗长女平公主。宪宗为广陵王时，纳后为妃。以母贵，父祖有大勋於王室，顺宗深宠异之。贞元十一年，生穆宗皇帝。元和元年，册为贵妃。时后庭多私爱，以后门族华盛，虑正位之後，不容嬖幸，以是册拜後时。穆宗嗣位，册为皇太后。敬宗即位，尊为太皇太后。宣宗继统，即后之诸子也，恩礼愈异於前朝。大中年，崩於兴庆宫。谥曰懿安，葬於景陵。后历位七朝，五居太母之尊，人君行子孙之礼，福寿隆贵，四十馀年，虽汉之马、邓，无以加焉。
女学士宋尚宫（附）
《唐书》曰：女学士尚宫宋氏者，名若昭，贝州清阳人。父庭芬，世为儒学，至庭芬有词藻。生五女，皆聪慧，庭芬始教以经艺，既而课为诗赋，年未及笄，皆能属文。长曰若华，次曰若昭、若伦、若宪、若荀。若华、若昭文尤淡丽，性复贞素雅，不尚芳华之饰，尝白父母，誓不从人，愿以艺学扬名显亲。若华教诲四妹，有如严师，著《女论语》十篇，其言模仿《论语》，以韦逞母宣文君宋氏代仲尼，以曹大家等代颜、闵，其间问答，悉以妇道所尚。若昭注解，皆有理致。贞元四年，昭义节度使李抱真表荐以闻。德宗俱召入宫，试以诗赋，兼问经史中大义，深加赏叹。德宗能诗，与侍臣唱和相属，亦令若华姊妹应制。每进御，无不称善。嘉其节概不群，不以宫妾遇之，呼为学士先生。庭芬起家受饶州司马，习艺馆内，教赐第一区，给俸料。元和末，若华卒，赠河内郡君。自贞元七年以後，宫中记注簿籍，若华掌其事。穆宗复令若昭代司其职，拜尚宫。姊妹中，若昭尤通晓人事，自宪、穆、敬三帝，皆呼为先生，六宫嫔媛、诸王、公主、驸马皆师之，为之致敬。进封梁国夫人。宝历初，卒。将葬，诏所司供卤簿。敬宗复令若宪代司宫籍。文宗好文，以若宪能属文，能论议奏对，尤重之。大和中，坐驸马沈事，幽若宪於外第，赐死。
穆宗王太后
《唐书》曰：穆宗恭僖皇太后王氏，越人。父绍卿，婺州金华令。后少入太子宫。元和四年，生敬宗。穆宗皇帝即位，立为妃。长庆四年二月，尊为皇太后。文宗即位之初，号宝历太后。
穆宗萧皇后
《唐书》曰：穆宗贞献皇后萧氏，福建人。初，入十六宅为建安王侍者，元和四年，生文宗皇帝。宝历三年，敬宗崩，中尉王守澄率兵讨贼，迎江王即位。文宗践祚之月，奉册上尊号曰皇太后。武宗即位，供养弥谨，徙居积庆殿，号积庆太后。会昌中，崩。谥曰贞献。
敬宗郭贵妃
《唐书》曰：敬宗郭贵妃，父义，右威卫将军。长庆末，以姿貌选入太子宫。敬宗即位，为才人，生晋王普。帝以少年有子，复以才人容德冠绝，特宠异之。俄册为贵妃。及昭愍遇盗，宫闱变起，文宗即位，尤怜晋王，有若己子，故贵妃礼遇不衰。
昭宗何皇后
《唐书》曰：昭宗积善皇后何氏，东蜀人。侍寿王邸，婉丽多智，特承恩顾，生德王、辉王。昭宗即位，立为淑妃。乾宁中，车驾在华州，册为皇后。自乾符已後，盗满天下，妖生九重，宫庙榛芜，奔播不暇。景福之际，奸臣内侮，后于蒙尘簿狩之中，尝膳御侮，不离左右。天初，朱全忠逼迁舆驾，东幸洛阳。其年八月，昭宗遇弑。翌日，宰相柳璨、独孤损等诈宣皇后令云：“帝为宫人所害，辉王祚宜升帝位。”仍尊皇后为皇太后。遭罹变故，迫以凶威，宫中哭泣，不敢声闻於外。明年十二月，全忠将僭立，先行九锡，然後受禅。全忠牙将蒋玄晖在洛阳宫知枢密，宣徽副使赵殷衡素与不叶，且欲代知枢密事，因使於梁，诬告云：“玄晖私于何太后，相与盟诅，誓复唐室，不欲王受九锡。”全忠大怒，即日遣使至洛阳，诛玄晖，太后亦被害於积善宫，又杀宫人阿秋、阿虔，仍乃废太后为庶人。
卷一百四十二　皇亲部八
蜀刘备甘后
《蜀志》曰：先主甘皇后，沛人。产後主，值曹公军至，追先主於当阳长坂，于时困逼，弃后及後主，赖赵□保护，得免於难。后卒，追谥皇思夫人，迁葬於蜀，未至而先主殂殒。丞相亮上言：“皇思夫人宜号昭烈皇后，与大行皇帝合葬。”制曰可。
穆后
《蜀志》曰：先主穆皇后，陈留人也。兄吴壹，素与刘焉有旧，是以举家随焉入蜀。焉有异志，而闻善相者，使相后，云当大贵。焉时将子瑁自随，遂为瑁纳后。瑁死，后寡居。先主既定益州，而孙夫人还吴，群下劝先主聘后。先主疑与瑁同族，法正进曰：“论其亲疏，何与晋文之於子圉乎？”於是纳后。延熙八年，薨，合葬惠陵。
刘禅张后
  </div>
  <div class="pagination">
   <a href="太平御览_page110.html">
    上一页
   </a>
   <span>
    ...
   </span>
   <a href="太平御览_page106.html">
    106
   </a>
   <a href="太平御览_page107.html">
    107
   </a>
   <a href="太平御览_page108.html">
    108
   </a>
   <a href="太平御览_page109.html">
    109
   </a>
   <a href="太平御览_page110.html">
    110
   </a>
   <span class="current-page">
    111
   </span>
   <a href="太平御览_page112.html">
    112
   </a>
   <a href="太平御览_page113.html">
    113
   </a>
   <a href="太平御览_page114.html">
    114
   </a>
   <a href="太平御览_page115.html">
    115
   </a>
   <a href="太平御览_page116.html">
    116
   </a>
   <span>
    ...
   </span>
   <a href="太平御览_page112.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
