<!DOCTYPE html>
<html>
<head>
    <meta charset="UTF-8">
    <title>清稗类钞 - 第 380 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 380 页/共 432 页</h1>
    <div class="content">　　李炳甫据理直言鄞县李炳甫大令景祥，以光绪乙未进士，为令于奉天，知广宁。一日，教士以讼事关说，李曰：「两造皆吾国人，何与君事？且曲在教民，吾不能宥也。」教士默然。李命役杖之二百。教士乞末减，李不可，决如数。杖竟，判枷六月，教士又为之哀请，李曰：「姑念其情有可原，当减为一月。」教士退，诉之将军，斥李之强项。将军旋召李入见，语之曰：「朝廷方坏柔远人，若何乃尔？」李对曰：「卑职惟据理直言耳。」将军亦无以难之。

　　荣禄持正光绪庚子，两宫幸西安，粤人某献石屏，绝新异，孝钦后将赏以知县，谋诸荣禄。荣不可，曰：「以进石屏而赏知县，更重于石屏者何以待之？」遂返其献.拳乱盛时，庄王、端王数矫旨，荣电李鸿章，谓五月二十四日后矫旨不可信，令转达各省。时召李入都，荣电江、鄂二督，谓李宜缓行，俟后命，盖是时庄、端二王方欲害李也。

　　清稗类钞贞烈类张淑仪守礼全贞妇人之不失节者曰贞，未嫁而不失节者亦曰贞，盖言其有节操也，故贞可赅节而言之。康熙时，丹徒有铁匠某，其妻张淑仪，能诗。袁健盘尝访友镇江，寓其家，与之唱酬。其佳句云：「嫩妆撩鬓易，私泣拭痕难.」又云：「三月桃花怜妾命，六桥烟柳梦君家。」虽彼此潜通笺札，而终不及于乱.健盘以微辞挑之，则正色曰：「妾固老秀才某之女，幼嗜文史，父亡，为媒者所诳，误嫁贱工，一字不识.彼方炽炭，我自吟诗，为此郁郁.得遇君子，聆音识曲，使几句荒言，得传播于士大夫之口足矣。至于人欲之感，发乎情，止乎礼义可也。」再三言，则涕泣立誓，以来生为订。健盘心敬之而不强也。逾两年，再过其地访之，则铁肆已闭，全家不知何往矣。后在粤，又遇一刘铁匠，不能作字而能吟诗，每得句，倩人代写。《月下闻歌》云：「朱阑几曲人何处？银河一泓秋更清。笑我寄怀仍寄迹，与人同听不同情。」健盘曰：「同一铁匠，使张女当初得嫁刘某，便称佳偶矣。」

　　张氏女饰丐全贞张某，青县人，康熙时，流寓东光。有女及笄，明慧纤丽，东光马德聘之为妇.张既得聘，虑无嫁资，其妻曰：「女艳若此，携而逃，再受聘，且得重金。」张惑其言，全家逸去。女阴以为不可，泣谏父母，咸唾骂曰：「行将嫁汝贵家，衣锦餍粱肉，顾不安乐，乃欲从窭人子终身操作耶？」女知不可挽回，乃潜易蓝缕衣，涂面如乞人妇，手足皲茧，星夜出，匍匐而行，询马氏居，诣之。马故有母，问所从来，告之故。母泣曰：「苦吾新妇矣。」盥而视之，光可以鉴，乃命子鸣之官。令拘张至，询得背盟状，惩之，具鼓吹，送女至马家，使合卺焉。

　　李云娘拒汪公子以全贞李云娘，密云人，父卖酒自给.年十八，嫁密云参将汪某之仆王忠。康熙时，汪解任将归，行李累累，惧盗掠，谋于忠。忠归，与云娘言。云曰：「余请效武士装，卫主以归.」汪因以云娘为卫，途屡遇盗，常以一身却敌。汪得归故乡，德云娘，留之于家。其子欲逼之，云娘绐之曰：「妾有夫在，于公子不利。若善遣忠，而以礼纳妾，幸也。」公子遂厚赐忠，遣赴远役。择日治筵，宾客满堂，将行合卺礼.云娘忽易戎装，操白刃出，立堂上，以刃拟公子，数曰：「尔家建高牙大纛，顾不能为国家卫百姓，靖寇氛，至以囊橐累予。予一妇人，奋身为尔卫辎重，千里跋涉，主臣之义，为报者至矣。今乃欲行不义，污我清白身，其速受予刃！」奋起欲斫。公子长跪自投，客相率不敢动。云娘因向门外大呼云：「汝曹速入！」即有贫民数百人踵门进，云娘以刃指公子曰：「予为尔家卫财，为庸既多，然予不愿受报，今宜出三之一，惠此贫民。违者血此刃！」因举刃作势。公子唯唯，即发箧，以财帛赠贫民。云娘遂出门，门外立二长须客以待，相将乘马去。忠自是亦不复反。后二十年，有人见之京师，忠设镖局，云娘为客保镖，往来关西，积赀致富，所至羣盗咸畏慑不敢近。

　　吴氏女未婚守贞吴氏女，程诒昆聘妻也。年十六，未嫁，闻诒昆讣，誓死。其母慰讽之，乃语其母曰：「儿虽未结褵，然程某，吾夫也，愿往奠之。」母诺，女乃乘肩舆往。入门，问祖姑安在，青衣练裙，拜于寝室。拜后，易衰绖，遂留不返，使人语其母曰：「儿虽未结褵，然诒昆，吾夫也，愿留养祖姑。」母从其志。女董率家政，蔬食缟衣，闺中肃然也。诒昆，岑山人，侨扬州。家饶于赀，父母俱殁，独祖母存焉，事之甚孝。喜交落拓人，与曹震亭交最善。震亭有哭诒昆诗曰：「梧桐叶落暮啼鸦，秋草城南落照斜。流水板桥人断处，春寒相倚看梅花。旅况频频问管宁，芝田曾许借仙翎。谁知碧树听鹂约，转作青山《瘗鹤铭》。」

　　贺双卿不愿识书生面贺双卿，丹阳绡山女子也，世务农.生有夙慧，闻书声，即喜笑。十余岁，工女红.其舅氏某为塾师，邻其室，听之，悉暗记。以女红易诗词，诵习之。习小楷，点画端妍，能于桂叶上写《心经》。有邻女嫁书生者，笑其农家不能识书生面也。雍正壬子，双卿年十八，山中人无有知其才者，第啧啧艳其容，以是秋嫁周姓农家子。其姑，乳媪也。夫长双卿十余岁，看时宪书，强记月大小字耳。

　　双卿尝遗史梧冈词，以芍药叶粉书《浣溪纱》云：「暖雨无情漏几丝，牧童斜插嫩花枝，小田新麦上场时.汲水种瓜偏怒早，忍烟炊黍又嗔迟，日长酸透软腰肢。」又以玉簪叶粉书《望江南》云：「春不见，寻遍野桥西。染梦淡红欺粉蝶，锁愁浓绿骗黄鹂，幽恨莫重题.人不见，相见是还非？拜月有香空惹袖，惜花无泪可沾衣，山远夕阳低。」又为词嘲段玉函，段怒，双卿闻之，曰：「妾生长山家，自分此生无福见书生，幸于散记中识才子，每夜持香线望空稽首，若笼鸟之企翔凤也。」于是向隅而叹曰：「田舍郎虽俗，乃能宛转相怜，何忍厌之！此生不愿识书生面矣。」乃为《湿罗衣》云：「世间难吐只幽情，泪珠咽尽还生。手捻残花，无言倚屏。镜里相看，自惊瘦亭亭。春容不是，秋容不是，可是双卿？」段悔，填词十数首索和，均不答。偶见双卿于门，容色甚惨，殊异畴昔。段望空遥拜，时托人为倩工画者写其容。为留别词，苦其索和，乃以小缄圆裹题封甚密，属于无人处拆视之。段欣然袖之去。明日，史使婢问之，双卿微笑，吟《白罗》诗曰：「多情竟有痴仙子，又累书生半晌猜。」后卒以姑恶，劳瘁而死，然怨而不怒，贞矣。

　　二奇女守一全贞咸、同间，粤寇扰江南，李文忠公鸿章部下有英将戈登者，亦率兵从征。某女已被掠于寇矣，复为戈所得，欲妻之。女不从，戈诘其故，曰：「彼，国人。汝，外人也。我从国人则可，从外人则不可。」又一女初为寇所掳，官兵败寇而拔得之，亦欲以为妇.女固不从，官兵亦诘之，曰：「惟已从彼，故不能从汝。彼不知法，不知理，故不能不从。汝既为官兵，宜知法知理，奈何亦强劫人乎？」

　　袁氏女未婚守贞苏州袁氏女许嫁吴氏子，未婚，而遇咸丰庚申粤寇之乱，两家咸徙避。及乱定，女从父兄复还。父故业贾，理旧业，居积颇赢.而吴氏则人亡家破，仅存老孀妇，即女之姑也。女请于父，愿适吴氏，事孀姑。父不可，且谋别嫁之，女断发自誓，因亦不强也。同治甲戌，有吴氏亲串自秦中归，言与吴氏子同被掠，展转至江西，吴于某年月日死。女闻大恸，谓父曰：「今日当从儿志矣。如不许，愿死之。」父不得已，乃以归诸吴。

　　凤儿不嫁里豪以全贞粤西阳大令耀祖幕山右，府主周某怜其鳏，以侍婢凤儿赠之。凤貌秀，性婉嫕，阳深爱怜之。光绪庚辰，阳赴礼部试，挈凤同行。至磁州，凤忆其里闾姓氏，访之，则其父尚在也。阳所赍固不丰，且以细弱为行李累，乃留资斧，使依其父以居。阳至都，南宫又报罢，大挑得一等，以知县发广东，匆匆航海行，凤之音问遂疏。阳有故仆，亦桂人也，自晋南归，道磁，谂凤父所在，访之，凤始知阳已得官，且南行经年矣。凤父故乡愚，有里豪涎凤姿，以重金饵之。父意夺，迫凤归豪。凤曰：「女以避荒，流转山右，幸得依周氏。周以赠阳君，备小星，今人未弃我而背之，不祥。」以死自誓。豪既丧其资，恚甚，乃讼诸州。州牧施某阅豪词，即召凤至，屏逐观者，止留老吏役一二人，温颜询之。知凤意极坚，慨然曰：「吾当成汝节也。」责凤父还豪聘。豪不甘，笞而逐之。廉知凤有舅，颇谨厚，召之至，而以凤畀焉。走书山右，论周始末，得阳姓名与其科分，更致书南海、番禺两令，嘱觅其人。越五月而阳之使者至磁，凤遂南归.姚小宾未婚妇守贞如皋姚小宾孝廉彭年方悼亡，而捷于乡，有为媒介同邑某氏女为继室者。议成矣，未及文定而北行。光绪壬辰卒于京，某日成殓，其家中方为之纳采。是夕，女梦一美丈夫三揖之，谆嘱珍重，且曰：「今误卿终身矣。勿过悲，当俟之再世耳。」言既而杳。未一旬，讣至，女感其诚，遂以守贞终其身。

　　疯女守贞广西有放疯之说，疯，麻疯也。妇女将发时，与人交则愈，否则送之城外痲疯院，令自相配偶，历三代始出院。有某氏女者，已许字矣，以传染得此疾。父母欲循俗，将觅一男子使与交，女期期以为不可，谓女子所重者贞，失之而生，无宁守之而死。父母不得已，乃送之入院。居数年，偶出院散步，忽闻异香自远来，寻香而往，至一小药肆，香益烈，伏地嗅焉。肆主问之，告以故。肆主乃徧搜室中，则知其所闻之异香，自药酒之瓶出焉，藏之久矣。至是，揭瓶盖觇之，则中有已死之蛇，试示之，女狂喜，取啖之。肆主惧有毒，禁勿与，而已啖其半。越数日，女所患处结痂矣。肆主闻之，使人叩其里居姓氏，则聘妻也。因感其守贞，亦不再聘，仍使人传语，令在院调养.月余，痂尽脱，一丽人也，肆主乃迎之归，合卺焉。

　　郑紫纶为尼以全贞郑氏，浙西大族也。有某者，历任科、道、学使。晚年纳妾，得幼女，时已退居林下矣。爱之甚，使为男妆，而名之曰紫纶，亲教之书字。紫纶慧绝，年十岁，解吟咏。十四五，文名动一时.顾紫纶意不自足也，言于父，愿出洋游学.父不可，紫纶争之，至废寝食。父无如何，以预备语言文字止之。又以日本较近，乃先延师习日本言文，匝一岁，学粗有成，而父没矣。岁余，诸兄弟遂析产别居，紫纶亦得奁资五千金，乃言于母，遂以自费赴东留学，入东京女子师范学校。紫纶时年十有九矣。科学虽非熟习，然成绩出侪辈上。校长绝爱之，以逆旅烦嚣，劝紫纶馆其家中，紫纶从之。

　　先是，紫纶之僦居逆旅也，有甬东某生以官费至日本，入早稻田大学习法政，亦翩翩美少年也。紫纶时出入，某常见之，刺知其姓氏籍贯，知为同乡，遂思以礼聘之。乃致书家中，详陈一切，属为图之，紫纶初不知也。既迁居校长家，某闻之，亦更僦居其旁。校长有子一女二，女年与紫纶相若，子年稍长，皆与紫纶相契。既侦知紫纶未受聘也，则百计媚之。课余辄就紫纶闲谈，自世界人物、科学诗文之属，旁征博引，多所陈说，紫纶不能不一一酬答，则欣喜欲狂。久之，益相习，遂不能无谐谑.紫纶辄凛然无言，惟时告校长，欲迁出。校长不怿，其子又再三负荆于前，于是暂止。

　　春三月，樱花方盛，校长之家人皆游于上野公园，紫纶亦往。散步稍远，顾女伴皆不见，而校长子自花下出，以婚期为言。紫纶不可，强聒之。紫纶转身欲返，校长子把其袂。紫纶艴然怒，将斥之。忽有人自后来，视之，类熟识者而不知其名，校长子遂去，其人亦去。女归，明日遂迁出。校长知以此故，恨曰：「支那人非好相识.」而其子心终不死也。

　　紫纶每课罢归宿，常觉有人若尾之者，惟稍远不可辨。初谓为偶然，继乃益疑，知必校长子所为，留意防之而已。一夕，校长忽招饮，紫纶往，至其家，独其子不在。校长曰：「恐渠唐突，已预遣之矣。」紫纶唯唯而已。夜，校长命以车送归.紫纶登车，车行若风，然不循故道。紫纶患之，呼之止，不听；欲下，不得。俄顷至一地，月光黯淡，芳草纷披，车止。车夫解外衣，则校长子也。紫纶大惊.校长子曰：「前日公园庞杂，仆不应唐突。今此地僻静，无人来，以一言为定可乎？」紫纶不应。校长子曰：「仆此来，非敢刦盟，特以爱卿之心出于不自已，卿鉴之，仆年来于卿有开罪处否？」紫纶度势不能止，即慷慨言曰：「皆无之。惟贵国占我东省，吾国仇也，吾岂能与仇人为夫妇耶？」校长子闻之。亦厉声曰：「卿不可，意决否？」紫纶疾呼曰：「决，决！」校长子笑曰：「卿虽决，恐难自主也。」遂直前拥抱。紫纶力拒之，且狂呼，无应者。力渐竭矣，忽有人疾趋而前，叱曰：「贼辈谁敢者！」趋前扼校长子喉。紫纶乘间得脱，视两人相持，滚跌草中甚苦。紫纶徐定神，望百步外有电灯，急趋之，因得至大道以归.明日，见报载校长子被人搤杀于荒野，其人盖我国留学生某也，旋自首。紫纶知即昨日事，大嗟悼。是日课罢，得母书，知已许字某生，见姓名，即昨日杀人犯也，益凄怆无已。念昨日相救恩，虽为守节，亦自甘心。将往谒之狱中，闻谳已成，将论抵矣。乃请于狱官，缓二十分钟行刑，忍泪一谈，紫纶乃略知始末。校长子即尾紫纶，某又尾校长子，非一次矣。最后相遇，乃成一诀.某既受刑，紫纶亦昏绝于地，众拯之以醒。自是废学归，为尼于西湖某寺。

　　马戏女郎守贞京师演马戏者，有二马，赤白各一。演戏者为女郎，既上马，或立或坐，或仰卧，或倒悬，变幻不可测，又能于驰骋时易骑，赤白无定，观者目迷。顾技精而色艳，某贝勒闻而涎之，召之至邸，演三日，赏无算，乘间谓女郎曰：「今日留汝居府中，可乎？」女郎曰：「诺.」及夕，引至密室，问曰：「汝嫁乎？」答曰：「未。母老，嫁则谁欤奉养者？」又问曰：「今夕与子同梦，汝愿之乎？」答曰：「不可。贱质未足以伴玉体，且非卖身者。」贝勒勃然变色曰：「汝其为我卧于榻！」女郎曰：「卧则卧耳。」遂就榻仰卧.贝勒善骑射，有力，遽以两手分其股，股坚如铁，急呼从者。女郎曰：「室小，不足以容众，选精壮十人来，能分余股者，惟命是听。」遂如其言。少选，十人进，命两行立，尽力分之，榻覆而股不少动。女郎笑曰：「休矣。吾辈卖技者，先练两股，以女子身浪迹江湖，不畏强暴者，徒以有两股耳。即施以强暴，岂遂无性命虞耶？」贝勒命从者退，谓女郎曰：「非欲相逼，实覩子之技也。子能贞孝，吾且敬子。」赠百金，令独宿焉。

　　李贞女失壻不嫁李贞女，江都人，世居李典乡.父昌桐，母王氏，服贾治家，勤俭有法，生二子三女，贞女其长也。天性纯笃，服膺亲训，内睦昆季，外接戚党，熙熙誾誾，人无间言。缔婚于徐，壻流荡，绝言耗，微闻家人语，窃自伤叹，遂萌不夺之志。已而徐氏告子亡失，请罢婚约.时父已前没，母欲令别适，贞女喟然曰：「妇德无二，吾终为李氏女矣。」竟不嫁。家故处约，贞女从母后，率先操作，数十年如一日。中岁，羣从析居，众口沸羹，居间平亭，不竞不偏，交让益和，贞女力也。于是贞女侍母与大弟祚禧居，年几五十矣。祚禧有二子，以其次光旭后贞女，教养顾复，逾其父母。祚禧亦笃事老姊不懈，乡里两贤之。宣统庚戌，母卒，垂老执丧，哀毁过礼.纪阿男以节闻上元纪映锺，字伯紫，有妹名映淮，字阿男，富才藻，善诗，幼有「栖鸦流水点秋光」之句。后适莒州杜氏，以节闻。王文简公士祯司理扬州时，作秦淮杂诗，其末章云：「栖鸦流水空萧瑟，不见题诗纪阿男。」伯紫见之，殊不悦，曰：「公诗，即史也。今以青闺嫠妇与莫愁、桃叶并称，后人其谓之何？」文简改容谢之。后为仪曹，力主覆疏，旌其闾，曰：「吾以忏少年绮语之过也。」

　　巢节母抚两代孤节母巢氏，郑龙田之祖母也，年二十，适若驹，二十三而寡。若驹有兄子二，立其长以为嗣，曰子嘉，生龙田。龙田年十六，丧父，节母年七十有七矣。方寡时，内外人利其产，讽之嫁，节母曰：「无儿，殉矣；有之，嫁乎？」居无何，若驹之兄死，内外人益欺凌之，乃与姒复合爨。已而姒之一子亡，节母慰之曰：「吾子，姒出也。有孙，先伯氏后。娣与姒皆未亡人，幸相依，为郑持门户，耐岁寒也。」

　　越二年，姒亡，节母以身保遗孤，誓有死无二。念夫早世，伯氏妻子相继殁，晨昏只影，无与应声息者，欲哭强忍，恐儿悲，然帘帷井臼间皆泪痕，潜所渍也，子嘉既生子而卒，节母老矣。龙田嫡母恽，生母黄，俱物故，继母谢，来仅逾年，节母抚龙田，复如初。雍正甲辰上元日，节母终，年八十有六。龙田叩诸能文者，得诗文词赋百篇。

　　恽宁溪有歌曰：「节母西归八十六，雪满龙城夜闻哭。双拳捭阖摇天关，两脚踜蹭旋地轴.忆昔母年方二十，郑郎年少安乡塾。蓬跣终年理门户，锦衾角枕甘幽独。秀才感激文益奇，拾芥南宫预能卜。呜呼天道道不得，夺我赋才何太蹙。巾帼红颜死殊易，伯兮有子还堪育。咄哉生平足颠覆，儿婴伯已归山麓。疾革扶持拜柏舟，孤孩反累裙钗鞠。豹虎汹汹动羣丑，短战长刀势崩屋。可怜孑尔未亡人，万屈千支乞亲睦。慨然与姆合爨食，义门郑氏流风复。皇天不鉴托孤心，一枝摧折阶前玉。殷勤慰阿姆，自毁毋太毒。我儿成长尔共之，枝头硕果行看熟。交柯连理二年分，阿姆坟头草仍宿。历尽崎岖出崖谷，摩娑老眼看龙竹。节母于斯万得足，烹羊置酒邀羣族。我今有子子复孙，只果双枝义当续.惟山有松篱有菊，月东升兮日南陆。考钟击鼓乐未央，麻衣孺子悲莪蓼。佛火蒲团二十年，敬姜余力从新戮。十载辛勤卵翼深，龙孙头角如文鹿。遮莫期颐食遐福，瑶池阆苑趋归速。闻道伊人自天竺，白衣有话尝亲告。灵根何晶莹，禀气自清淑。当年若作男子身，直比文山与武穆。繄我无才重节义，短章纪实留芳躅。彤管能争日月光，世上须眉空碌碌。」

　　节母好施，晚年长斋奉佛，尝梦白衣大士赐名性本。元夕疾笃，夜分，节母有喜色，云见有持莲花宝幢者，引我登慈航，乃以手牵龙田，视之而瞑。

　　邢鲁堂妾抚孤邢鲁堂太守，陕人，颇风雅。守嘉兴时，以重金购苏妓为妾，宠爱异常。太守死于任所，仅遗嫡子，方九岁.同官谋归太守骨于秦中，而遣其妾。其妾乃麻衣见客，泣诉平生，谓主人待我厚，我虽出身微贱，颇识大义，诸君能容我抚孤，则生，不容，则死。闻者动容。其后携公子西归，延师课之，而自构一楼以居，终其身未下楼也。

　　陆妇血指全节赵蓉江，名光，未第时，馆东城陆氏。时主妇新寡，有子七岁，从蓉江受业.一夕，秉烛读书，闻叩户声，启而纳之，主妇也。叩所自来，含笑不言。固诘之，曰：「先生离家久，孤眠岑寂，今夕好风月，不揣自荐，遣此良宵。」蓉江正色曰：「妇珍名节，士重廉隅，稍不自爱，则交失矣。汝可速回，人言大可畏也。」因推之出户，妇反身复入。蓉江急阖其扉，而两指夹于门隙，大声呼痛，稍启之，脱手遁去。妇归，阖户寝，顿思清门孀妇，何至作此丑行，凌贱乃尔，转辗床褥，羞与悔并。急起引刀，截其两指，血奔溢，濒死复苏.潜取两指拌以石灰，什袭藏之，而蓉江不知也，即于明日卷帐归.后其子成进士，入部曹，为其母请旌。时蓉江已居显要，屡申屡驳.其子不解，归述诸母，母笑曰：「吾知之矣。」出一小檀匣封其口，授其子曰：「往呈尔师，当有验。」子奉母命，呈匣于师。蓉江启视之，见断指两枚，骈卧其中，灰土上犹隐然有血斑也。遂大悟，即日具题请旌。

　　徐毕氏含饴弄孙毕氏，淄川人，自肃女，徐之大妻也。年十六，归之大，事舅姑以孝，处娣姒姊妹以和，内外交称贤明。道光壬午，之大病。时济南方被兵，舅姑奔山间，之大又婴危疾，毕以一身周旋锋镝之下，历试诸艰，无惰容。癸未，之大病亟，毕自割左腕，取肉投药饵进之，舅姑掩面哭失声，左右皆泣，血流被体，弗恤也。既而病不起，舅姑老，又失壮子，毕以未亡人枝柱其间.壬辰，长子甲病卒。乙未、丙申间，舅姑又相继弃养.毕哭踊治丧，葬祭悉遵礼.归侍母王氏左右者又数年，与事舅姑无以异也。王卒，乃还家，含饴弄孙，顾而乐之，曰：「吾不自意未亡人卒瘏之余，乃得有今日也。」幼子秸，丈夫孙一，女子孙二。

　　陈丐妇拒丐全节道光季年，京师厚载门内陈丐妇，貌端好，早寡，羣丐争欲犯之，誓死不从。有内监闻而义之，育为女。

　　王三娘守节姑苏逆旅主人有王三娘者，嫠而贞，供具精洁，清谈能解纷，每论兴衰代谢，动人感慨，如春梦婆也。惠秋韶孝廉尝主于其家，作诗赠之云：「巷比乌衣客易寻，画堂生小燕知音。莫疑秀实因缘女，最得林宗洒扫心。白发蹉跎花富贵，红楼阅历絮光阴。等闲广厦男女庇，娃馆春残草自深。」

　　蒋氏削发守节道光庚子，张亨甫孝廉际亮从姚石甫观察莹于京师而病卒，年四十五也。其妾蒋氏在淮浦，年逾笄，闻张殁，大恸，誓死守。或劝之嫁，乃披剃为尼。一小婢感焉，亦从之削发。河、漕二督及善张者，咸重其才，高其义，又叹异蒋氏，皆怜而资之。

　　陈氏誓死全节道光时，江西新城王氏有兄弟甲乙同居。甲妻李，乙妻陈。陈美而贤，李妒很，貌亦中人。乙为土寇所掠，数年无耗，甲与李谋曰：「乙久不归，殆死矣。今有妇在，惰而能食，不如嫁之，且姿美，可得厚聘。」他日示意于陈，不可，强之，以死自誓。由是变易素服，深自谨饬。李言于夫曰：「是不可以善处，若与媒氏议之，第求多金，强载而去，何患不从！」甲曰：「善。」

　　城有富人将纳妾，以百金聘之。甲既得金，私与媒氏约曰：「陈善作伪，语以为妾必不愿，若夜以火入，见白饰髻者载之，及城而后改妆焉，事谐矣。」届期，甲先出，若为不知者。陈将卧，闻门外喧扰声，既又刺刺作私语，知有变，急灭灯，为投缳计。李遽闯入，曳陈出。陈不从，互相支柱，两人假髻皆堕地。时迎娶之人催促扰攘，李曰：「勿亟，行即出矣。」匆遽间，足蹴地上有物，拾之，髻也，戴之而出。众见髻发白饰，势汹汹，曳登舆。李呼误，众皆不闻。及城，妆易，李复自辨非是。富人举酒笑曰：「是遁辞也，新人岂有误者！即误，不可反矣。」代解衣扣，遂与成婚。明日，甲归，大恚。陈初不解其故，至是，始知李之误代己行也。甲欲反妇，诈索富人多金，不允，将讼诸官。众调停未定，而乙竟还家。陈诉知变服之由，相持大哭。甲闻乙返，弃妇于富室而遁，终身不复归.张氏女守节湖北有张氏女许嫁胡氏子，婚有日矣，而胡病甚，乃使媒请绝于张。张不可，曰：「女子既以身许人，死生以之。」遂适胡氏。而胡病有间，又踰数年，生二子，始死，张抚其二子以终.新安汪氏四节四节皆出于新安汪氏，为汪允中之家属。三其姑也，一其姊也。姑及姊皆与允中同祖。一姑行四，适方氏，未两载而夫亡，遗孤殇焉，嗣族人子为子，以存先祀，三代未葬之柩，悉为营葬，是节而兼孝者，四姑也。五姑适许氏，夫临卒，执其手，以父老为托，谨识之。翁疾，刲臂疗之，又吁天，请以身代，其节孝与四姑同。六姑适杨氏，夫病且死，六姑语家人曰：「治敛具必二。」家人知其意，备之严，乘间，自坠楼死，盖其志趣与四姑、五姑异矣。姊适程氏，夫亡，抚遗孤成立，承袭其先世所得世职。子亦能禀母教，不坠其家声。允中名定执，与俞曲园太史樾雅故，乃为作《新安汪氏四节图说序》以表之。

　　周丽卿为好女子周丽卿者，本名族女，少读刘向《烈女传》，颇慕节烈事。及长，光艳罕俦，而性严重，寡语笑，婢媪多惮之，戚串中不可干以非礼语.既笄，适冯叔衡秀才，伉俪甚相得。时粤寇窜杭州，披猖甚，烽隧迭警，人皆惴惴虑朝夕不相保，多有徙居以避其锋者。冯为众绅公举主守城事，义不得他往。继而丹阳陷，张忠武公国梁殉，冯氏尽族将行，周勉其夫曰：「此报国效忠之时也。万一不济，以死继之。」城破，冯犹率家丁巷战，短兵相拒，毙寇无算。后力竭而蹶，偃卧积尸中，寇意其死，舍之去。其家丁李升者，健儿也，天未明，匍匐趋往视之，则气犹咻咻焉，乃负之出城，寘空屋中，灌以汤，渐苏.翌日，避居乡村，以探寇耗。不十日，江苏诸城尽没，叹曰：「是不可为也！」急走江北大营请兵，大帅留之幕府焉。

　　周知城已破，内外衣悉自密缝，肘底挟双白刃，坐中堂待死。须臾，寇酋至，周坐自若。寇顾其党曰：「此美人何为？何面凛凛有杀气，使我见之甚悸？」寇中凡掳妇女，先设女馆，俟城中搜括既尽，然后遣配其党.周于是亦入女馆.既而有伪王欲选殊丽者备侍御，或以周荐，乃命以夕见。馆中主事媪具汤请周浴，周涕泣拒之。顷之，布襦椎髻出，数媪拥至灯下，哽咽不能语.良久，啼有声，举首光耀，与华灯相映射，酋侧目睨之曰：「善。」周厉声前曰：「余，士人妇也。所以忍缓须臾不死者，以未知丈夫消息耳。冀见天日，以了吾事。若相迫，愿以颈血溅于此。」突于胸前出一刃，皎若霜雪，寇酋左右皆咋舌，久之，忽喟然叹曰：「汝真好女子，吾知汝矣。愿勿死，必使汝夫妇相见也。」明晨，寇首命人具舟遣之。时冯族中尚有居近村者，周访得之，告以故，举族相庆其得脱虎口，因送周至江北，仍为伉俪如初。妇陷寇中，凡阅一百八十日，衣未尝解带，刃未尝离身也。

　　费恭人守节孙家泰，寿州巨绅也。苗沛霖之叛，孙全家皆死于难，独一妾以居别墅幸免。妾氏费，籍河南，美而勇，其父精拳艺。同治纪元，钦差大臣胜克斋宫保保率大军解颍州围，势张甚，闻费美，遣人往劫之。费曰：「大帅左右岂少姬侍，而必辱及未亡人何也？如不得免，将挟刃以往，俾伏尸二人，流血五步，其无悔！」使者归报，胜乃罢，费因得守节以终.抚一子为后，膺四品封，故曰费恭人。

　　黄母沈氏之节黄母沈氏，华亭处士东繁女，生而端静，明大义.既笄，归于黄.夫名祖宪，字徽卿。母归黄十年，夫卒，念姑老，夫丧未葬，子家麟且幼，是不可死。黄故贫，至是益困，尝啖饼饦充朝夕。家麟自塾归，跦跦得食而舞，咽之，糠也，捧之泣，母亦泣。母以乏食故，时时典衣于质库。一帬入以布，出，毳然锦也。母曰：「其误耶？如小郎何！」小郎者，质库中少年司箱箧者也。卒趣易之。母尤善教子，凡家麟所与游，必审其品之端否。有以讼浼者，痛绝之。一钱或妄费，辄戒之曰：「汝忘泣饼时耶？」以是家麟自奉绝俭约.家麟之设义塾于张泽也，张泽人德之甚。家麟曰：「母志也。」初，家麟读书，束修取给母十指，不继，则叹曰：「安所得义塾，使儿卒业？」家麟谨志之。至是，成其志。家麟举于乡，学使者题黄氏门曰「松贞荻训」，自是而母节稍稍显矣。

　　李睐希青年守节节母李太君者，仁和汪曼峯茂才嵚之庶曾祖母也，名睐希，赣县人。曼峯髫龄孤露，太君提携抱负之，自堕地以迄于成人，在义又曰慈。

　　曼峯之曾祖春生太守道森，以庶常改官江右，历领州县，所至有声。擢守广信，太君方十七岁，来侍焉。及以忧去职，时粤寇方张，杭州再陷，既脱险，就养于其子子庄刺史曰敬粤东署，太守年六十矣。以迭经患难，颠沛流离，遽撄痰疾，起居饮食，扶持抑搔，惟太君能委婉承意以慰之。逾八年，为同治庚午，太守卒于其孙毅臣鹾尹觐宸之电茂鹾署，时太君年仅二十有四也。青年守节，惟佐曼峯之母操持家政，料量甘旨，内言不出，宗族称焉。逮鹾尹奉讳去官，家益落。鹾尹之弟方供要差，境稍腴，而太君宁甘淡泊，不舍也。

　　光绪辛巳，曼峯生，自襁褓即惟太君任提负，同卧起，时其饮食寒暖不稍忽。曼峯五岁患痘，濒危，太君未尝解衣宁息者逾浃旬。及就傅，则常储珍羞以待之，于枕上课所业.壬辰，曼峯丧母。癸巳，鹾尹歾.自后境愈蹙，双棺在殡，一室皆秋，饘粥之供，仅恃曼峯嫡母挈姊妹以鬻绣得食。太君则亲炊爨，操井臼，怡然怿然，无倦意，无怨言。曼峯昼则挟书就私塾，归则太君及姊督课所学，一灯荧然，书声恒与刀尺声相间杂.太君亦旁坐督促，温然如春。逮读竟就寝，乃予以果饵，或以所传说之古训哲言、懿行美德娓娓言之。丁酉，曼峯奉柩挈眷言旋。越岁戊戌，曼峯学于宗文，负箧入塾，朝夕始与太君离.五月，补博士弟子员，乃冁然一笑，谓襁负稚子，果继书香。盖汪氏自祖以上，均起家科第，鹾尹少年入仕，恒以书香中辍为言太君，尝谓甲第华膴，固非足荣，惟得一青衿，始无忝儒者家风也。太君尝闻之，故以其能继书香而色喜也。逮曼峯授室生子，则抚爱婴儿，一如曼峯之童时焉。

　　弓氏妾守节抚孤安平县某乡有弓某，年老无子，蓄两妾，皆不育，不得已，为其犹子某娶一妻，使嗣己房，俗所谓一支双祧者是也。未几，弓卒，妻亦歾，犹子之妻以产殒，第一妾亦下堂改嫁，惟第二妾老三誓志自守，抚诸孙，不他适，时年甫二十余也。夫族弟某觊其年少而寡可侮也。唆使其犹子将诸儿收归抚养，而逼老三嫁。犹子愚騃，从其言，于老三备极无礼.老三大怒，讼诸官，对簿时侃侃而陈，历数夫之族弟与其犹子诸恶状，且出白刃以相示，谓必欲逼我改嫁，即请死于此以明志。官乃责二人，而直老三，老三自是益自检束刻苦。及诸孙成立，使之就学授室，经纪内外，罔不井井有条.年六十余，已有元孙十余人，资产较前尤富，亲族乡党不复以老三呼之，且为之悬匾立坊焉。

　　刘节妇割发守节刘节妇，父韩姓，业冶工，所入差足自给.节妇有殊色，富室刘某谋娶之为妾，啖以重金，韩意夺，节妇泫然曰：「父乃鬻女邪？且彼以利来，父许之，为所轻，女亦终不能为人，请先死父前。」韩乃谢刘。已而刘妻死，使风示韩，愿以正室待节妇.韩曰：「乃今许之邪？」节妇弗语，涕泣而已，遂允之。

　　节妇入门，伉俪甚笃，而家人厮仆以节妇出小家，窃窃诽薄之，刘母尤弗善子所为。节妇虽竭力承欢，而动辄得咎。姑有爱婢秋菊，阴险工谗，刘尝私焉。既娶节妇，渐远之，秋菊以故怨节妇，谤毁万端，甚或面辱之。刘闻而怒，将逐秋菊，节妇止之曰：「不可。姑非秋菊，食不饱，寝不安。姑老矣，君既不乐，又夺所爱，人其谓君何？」刘乃止。秋菊既失刘欢，因与小僮惠全昵。会盛暑，同浴于室，节妇偶过之，闻嘻笑声，大疑，然弗敢窥，疾趋过之。而秋菊已知，惧甚，构节妇益急，且流言节妇在家时与族兄某有染，母闻，怒责刘，令出之。刘力辨节妇贤，益怒，痛哭，自挝无算。节妇闻，毅然出，跪姑前，泣请息怒，且曰：「姑意妇知之。事之虚实，妇虽百喙弗敢辨，要之，众口铄金，流长飞短，终非一家福，敢有不从，以怒姑心，请归死于家。」敛袵而退，无戚容，亦无忧色。母意沮。刘返，持节妇手哭，节妇慨然曰：「本知非偶，所以从君者，以君拳拳，意良弗忍负。且人生聚散，命也，今孽缘已满，复奚言！」因取酒与刘饮，尽醉，泣数行下。翌日，尽易敝服，作农家妆束，辞姑，弗见；别刘，刘挽持之不使行。节妇责之曰：「君背慈命而殉私情，非人子之道也。」刘释手痛哭，目尽肿.节妇亦哭，哭尽血，匆匆行，竟去。 

　　韩怒，将讼之官，节妇泣曰：「为人妇，不能孝养，致遭驱斥，又从而抗之，滋益罪也。且彼艳女色，父羡彼财，利始者，宁以义终，固早知今日也。」宵深人静，悬梁而缢，带绝，坠，惊韩，亟救之，幸无恙。韩泣曰：「彼即绝女，女顾弗为父地？」节妇乃止。刘闻，奔访节妇，节妇避弗见，使父礼之，且语之曰：「谗夫高张，构我二人，弗自远嫌，祸终未已。请速归，益修孝道，毋令有所借口。至于妾，生为刘家人，死亦作刘家鬼，君固信之矣。」刘涕泣去。

　　秋菊既逐节妇，姑委以家政，益肆，旋虐及主人，金钱器具辄窃去。妪某，事刘氏三代，自姑以下皆下之，颇弗直所为，隐诮之。秋菊指户曰：「几日而不我从！」妪怒，罢去，秋菊辄引其姊代之。姑渐不能忍，略让之，秋菊裂眦相向，姑转惧之，事事为所持，因颇思节妇.节妇虽出，常遣使存问，所馈遗甚伙，悉手制.姑始拒弗见，至是，又以人至，母乃叹曰：「吾有贤妇而弗能容，乃受恶婢愚。」使谓节妇：「若家穷，毋再相馈.」报以百金。节妇受之，遣使道谢.姑止使，且以酒食饷之，缕缕问节妇近状。秋菊闻之，怒，直入斥姑，逐使者去。姑不能堪，大哭。刘亦怒，批秋菊颊，将逐之。窥母意已悔，间请迎节妇回。节妇至，姑持其手而哭，哀甚，节妇亦哭。秋菊自知罪重，为节妇既入而惧，挈姊某及惠全，席卷姑所有，将奔。节妇预知之，以告刘，擒治之，凡搜出金宝之属无算。节妇惧伤姑心，且不欲结怨小人，释令去。

　　姑年老，又以事多逆，因疾病，医至，曰：「疾不可为也，恐弗及新，速具身后事。」节妇昼夜侍，衣不解带者一月，卒不瘳，因刲股和药进，良已，而姑弗知也。刘见其创而怪之，诘得故，益惊爱之。事渐泄，母益大感动，孝声着四远.节妇归刘一年而出，出半年而还，更年余，举一子，而刘死。节妇哭之恸，勺饮不入口，割发殉之曰：「君戴老母而履弱息，孝养方新。吾责未尽，不能从君地下，割发殉君，见发如见妾也。」既葬，事姑益谨，姑大慰。子长，延师教读，颇慧，能文。母年八十而殁.孔氏守节舒城黄先楷，娶妻孔氏，时孔年十六也。祖姑婴痼疾，卧榻逾十年，侍疾无倦，而事翁姑特严。咸丰时，粤寇起，江淮大震，先楷读书好任侠，锐思犯大难，骋厥奇，孔恒泣谏之。未几，有友刦于兵，危甚，先楷运奇策拔之，友脱而身竟死。当是时，孔鞠子女两人，姑没，翁益老，次子书霖方在震，阅五月始生。而江淮乱炽，则泣手遗孤，日数徙，事急，伏芦泽逾旬，乳缺，米绝贵，囊余金约指一，易米啜遗孤，以其半奉堂上。垂老述其状，犹涕泣不置。无何，翁又没，独身毕丧葬，莫克生，而湘乡王仁和书适至。

　　初，先楷喜结纳，仁和方俊少，见而大奇之，曰：「将才也。」以其女字之，盟成，先楷没.不十年，仁和为大将，乃遣材官赍婚约，逆其女入湘，且迎养，孔始挈二子与俱。伯子长能军，书霖幼羸甚，四岁不能行，孔顾复特挚。久之，书霖长且健，课读尤严，夜分必成诵乃寝，稍怠，则声泪俱下，书霖亦涕泣不敢嬉。已而伯子累战功，擢陇西统将，乃挈书霖至陇西。左文襄驻节兰州，课诸生，得书霖卷，大奇之。时奏分陕、甘闱，特许侨人入试，书霖遂以光绪壬午登贤书。未几，伯子西征，中丸弹。乙酉，伤剧，没于军。书霖试礼部，李文忠为北帅，诧其才，疏请返原籍，聘授北洋武校生，佽迎孔，挈家返旅舍。书霖久不第，名乃动公卿间.辛卯，官日本理事。三年，擢知府，之浙江，摄严州府事，晋道员.丙午，任闽塞总司令官，乞养归.庚戌，任讲武堂于皖，所至靡不奉孔以行。

　　刘丐妇守节抚子刘丐妇，新阳人，粗知文理，稍长，事女红.年十六，母患肝郁，医药罔效，妇割臂肉煎汤药以进.卒不起，悲痛甚，欲以身殉。戚属往劝之，且曰：「弃生父而殉死母，非大义也。」妇乃免。然富于才，母在日，尝以家中琐务令任之。至是，佐父理家事，事无大小，悉布置妥善，家赖以治。

　　同邑李生，窭人子也，性灵敏，才过人，年甫十八，誉望翕然。以贫故，尚未聘，闻妇贤而孝，遣媒妁求婚。父以李贤，诺之。六礼既成，赘李入，妇事之唯谨，并勖其务实学，李为肃然。期年，举一子。未几，遭火，妇与子从火中出，父夫烬焉。时遗孤甫五龄，妇以遭家不造，家计萧条，遂寄身戚属，愿服劳为餬口计，然戚属恒薄遇之，乃出而行乞焉。

　　妇既行乞，至夜，则宿尼庵。自朝至暮，偶得暇，则勤针黹，口授子以《四子书》，折枝画地为字以教之。后乃乞得残书数部，并以钱十二文购笔一，令蘸水习字于大砖，如是者以为常，晏如也。其衣履虽破碎而整洁，不类丐。当行乞时，子携书喃喃诵，人以此益贤之，金钱之赐，亦视他丐为多。宣统庚戌疫行，妇传染将死，语其子曰：「刘、李两族，今仅留儿，儿当从事于学，力求上进，勿以贫乏不读书，勿因行乞污品行。彼吹萧吴市者，英杰固自在也。吾已矣，儿其勉之！」言已，卒于观音庵，时年三十有五。子名建猷，肄业于贫民学校。

　　陈丐女守节丐女，姓陈氏，幼丧父，母瞽。女年七八龄，常从母乞食于乡，人以其残废幼弱，怜而厚给之。得食，必奉母，己则啜其余.如是六七年，女稍长，而母病死，无以为殓，不得已，乃哀于人曰：「有能葬吾母者，以身事之，丰俭所不计，但得吾母骸骨不至暴露足矣。」里有苦力少年某甲闻之，出薄资，为葬于山麓，于是涕泣而女于某甲，时年仅十五龄耳。女操作甚勤，日夜纺绩不少懈，室无灯火，则就月下为之，寒暑不辍也。而甲自得妇后，佣所入，绝不浪费，相处年余，颇足自给.是年疫疠盛行，某甲罹疫死，女哭之恸，为摒挡衣饰，质钱以葬之。自后刻苦益甚，常为村邻佣工以自给.甲有弟乙，无赖子也，利其少艾，迫使改醮，坚不可。乙诡计百出，一夕，女独坐未眠，忽见十余健者排闼入，女以为匪，急哀之，曰：「吾家贫如此，无物可献，请恕我。」众不顾，掳女出。至中途，有舆相俟，即置女于舆。舆夫舁至一巨室，则灯烛辉灿，设盛筵，始知为人所鬻也，抢地哀号。主人劝之，不听，强之，则求死。主人大恐，送诸官而追原聘焉。

　　主人为某巨室，以正妻无出，欲纳妾以承宗祧。有媒媪来，谓乙有寡嫂，愿充侧室，乃议遣舆迎归，固不知其事之原委也。乙知女必不从，乃贿瞩徒党，劫女于室，复潜嘱舆夫迎于途，意事必谐.不图次晨甫起，衙役羣集，絷以去。官传乙至，论如律。遣人送女归，且大书节妇二字，令其族之长者，为制额悬于堂以旌之，时宣统辛亥春也。

　　沈太恭人抚遗腹子同治丁卯十月初一日，仁和盛赤文司马元炜需次江苏，以奉檄赴都北上，深夜，溲于船首，舟欹，失足，落水而死。妻沈太恭人年二十三岁，方有孕，十二月初九日生男，即幼文观察锺俊，俗所称遗腹子者是也。盛氏家故富，粤寇扰浙，家赀荡然。太恭人拮据抚孤，自教之，遂以成立。幼文喜任侠，在杭人中为具有特性者，且有声于时，禀母教也。太恭人名静贞，山阴人，为饱山文学定年女弟。十七岁而嫁，嫁八年而寡。

</div>
    <div class="pagination">
<a href="清稗类钞_page379.html">上一页</a><span>...</span><a href="清稗类钞_page375.html">375</a><a href="清稗类钞_page376.html">376</a><a href="清稗类钞_page377.html">377</a><a href="清稗类钞_page378.html">378</a><a href="清稗类钞_page379.html">379</a><span class="current-page">380</span><a href="清稗类钞_page381.html">381</a><a href="清稗类钞_page382.html">382</a><a href="清稗类钞_page383.html">383</a><a href="清稗类钞_page384.html">384</a><a href="清稗类钞_page385.html">385</a><span>...</span><a href="清稗类钞_page381.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
