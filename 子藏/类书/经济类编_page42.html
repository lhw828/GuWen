<!DOCTYPE html>
<html>
<head>
    <meta charset="UTF-8">
    <title>经济类编 - 第 42 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 42 页/共 74 页</h1>
    <div class="content">　　后唐庄宗以军储不足谋于羣臣吏部尚书李琪上疏以为古者量入以为出计农而发兵故虽有水旱之灾而无匮乏之忧近代税农以飬兵未有农富给而兵不足农捐瘠而兵丰饱者也今纵未能蠲省租税茍除折纳纽配之法农亦可以小休矣庄宗即勑有司如琪所言然竟不能行
　　屯田【十五则】
　　汉宣帝时诸羌畔赵充国年七十余上老之问谁可将者充国对曰亡逾老臣遂西至西部都尉府图上方略上赐书以十二月击先零羌时羌降者万余人充国度其必壊欲罢骑兵屯田以待其敝作奏未上会得进兵玺书中郎将卭惧使客諌之充国叹曰是何言之不忠也本用吾言羌虏得至是邪吾固以死守之明主可为忠言遂上屯田奏　臣闻兵者所以明徳除害也故举得于外则福生于内不可不慎臣所将吏士马牛食月用粮糓十九万九千六百三十斛盐千六百九十三斛茭藁二十五万二百八十六石难乆不解繇役不息又恐他夷卒有不虞之变相因并起为明主忧诚非素定庙胜之防且羌虏易以计破难用兵碎也故臣愚以为击之不便计度临羌东至浩亹羌虏故田及公田民所未恳可二千顷以上其间邮亭多壊败者臣前部士入山伐材木大小六万余枚皆在水次愿罢骑兵留弛刑应募及淮阳汝南歩兵与吏士私从者合凡万二百八十一人用谷月二万七千三百六十三斛盐三百八斛分屯要害处氷解漕下缮乡亭浚沟渠治隍陿以西道桥七十所令可至鲜水左右田事出赋人二十畮至四月草生郡骑及属国胡骑伉健各千倅马什二就草为田者游兵以充入金城郡益积畜省大费今大司农所转糓至者足支万人一歳食谨上田处及器用簿唯陛下裁许
　　赵充国既上奏宣帝报曰皇帝问后将军言欲罢兵万人留田如将军之计虏当何时伏诛兵当何时得决熟计其便于是充国复奏　臣闻帝王之兵以全取胜是以贵谋而贱战战而百胜非善之善者也故先为不可胜以待敌之可胜蛮夷习俗虽殊于礼义之国然其欲避害就利爱亲戚畏死亡一也今虏亡其美地荐草愁于寄托逺遁骨肉离心人有畔志而明主般师罢兵万人留田顺天时因地利以待可胜之虏虽未即伏辜兵决可朞月而望羌虏瓦解前后降者万七百余人及受言去者凡七十辈此坐支解羌虏之具也臣谨条不出兵留田便宜十二事歩兵九校吏士万人留屯以为武备因田致糓威徳并行一也又因排折羌虏令不得归肥饶之墬贫破其众以成羌虏相畔之渐二也居民得并田作不失农业三也军马一月之食度支田士二歳罢骑兵以省大费四也至春省甲士卒循河湟漕糓至临羌以眎羌虏威武传世折冲之具五也以闲睱时下所伐材缮治邮亭充入金城六也兵出乗危徼幸不出令反畔之虏窜于风寒之地离霜露疾疫瘃堕之患坐得必胜之道七也亡经阻逺追死伤之害八也内不损威武之重外不令虏得乗间之势九也又亡惊动河南大开小开使生他变之忧十也治隍陿中道桥令可至鲜水以制西域信威千里从枕席上过师十一也大费既省繇役豫息以戒不虞十二也留屯田得十二便出兵失十二利臣充国材下犬马齿衰不识长策唯明诏博详公卿议臣采择赵充国既复奏宣帝又赐报曰皇帝问后将军言十二便闻之虏虽未伏诛兵决可期月而望期月而望者谓今冬邪谓何时也将军独不计虏闻兵颇罢且丁壮相聚攻扰田者及道上屯兵复杀略人民将何以止之又大开小开前言曰我告汉军先零所在兵不往击久留得亡效五年时不分别人而并击我其意常恐今兵不出得亡变生与先零为一将军孰计复奏充国又奏　臣闻兵以计为本故多筭胜少筭先零羌精兵今余不过七八千人失地逺客分散饥冻防开莫湏又颇暴略其羸弱畜产畔还者不絶皆闻天子明令相捕斩之赏臣愚以为虏破壊可日月兾逺在来春故曰兵决可期月而望窃见北邉自炖煌至辽东万一千五百余里乗塞列隧有吏卒数千人虏数大众攻之而不能害今留歩士万人屯田地势平易多髙山逺望之便部曲相保为堑垒木樵校聮不絶便兵弩饬鬬具防火幸通势及并力以逸待劳兵之利者也臣愚以为屯田内有亡费之利外有守御之备骑兵虽罢虏见万人留田为必禽之具其土崩归徳宜不乆矣从今尽三月虏马羸痩必不敢捐其妻子于他种中逺渉河山而来为防又见屯田之士精兵万人终不敢复将其累重还归故地是臣之愚计所以度虏且必瓦解其处不战而自破之策也至于虏小冦盗时杀人民其原未可卒禁臣闻战不必胜不茍接刅攻不必取不茍劳众诚令兵出虽不能灭先零亶能令虏絶不为小防则出兵可也即今同是而释坐胜之道从乗危之势徃终不见利空内自罢敝贬重而自损非所以视蛮夷也又大兵一出还不可复留湟中亦未可空如是繇役复也且匈奴不可不备乌桓不可不忧今乆转运烦费倾我不虞之用以澹一隅臣愚以为不便校尉临众幸得承威徳奉厚币拊循众羌谕以明诏宜皆乡风虽其前辞甞曰徳亡效五年宜亡他心不足以故出兵臣窃自惟念奉诏出塞引军逺击穷天子之精兵散车甲于山野虽亡尺寸之功媮得避嫌之便而亡后咎余责此人臣不忠之利非明主社稷之福也臣幸得奋精兵讨不义乆留天诛罪当万死陛下寛仁未忍加诛令臣数得熟计愚臣伏计孰甚不敢避斧钺之诛昩死陈愚唯陛下省察上于是报充国曰今听将军计善明年充国奏言羌本可五万人凡斩首七千六百级降者三万一千人溺饥死者五六千人请罢屯田奏可充国振旅而还
　　中平以来天下乱离民弃农业诸军并起率乏粮糓无终歳之计饥则防略饱则弃余瓦解流离无敌自破者不可胜数袁绍在河北军人仰食桑椹袁术在江淮取给蒲蠃民多相食州里萧条羽林监枣祗请建置屯田曹操从之以祗为屯田都尉以骑都尉任峻为典农中郎将募民屯田许下得谷百万斛于是州郡例置田官所在积谷仓廪皆满故操征伐四方无运粮之劳遂能兼并羣雄军国之饶起于祗而成于峻
　　晋武帝有灭呉之志以羊祜鎭襄阳祜绥懐逺近甚得江汉之心与呉人开布大信降者欲去皆听之减戍逻之卒以垦田八百余顷其始至也军无百日之粮及其季年乃有十年之积祜在军常轻裘缓带身不被甲铃阁之下侍卫不过十数人
　　唐郭元振为凉州都督元振令甘州刺史李汉通开置屯田尽水陆之利旧凉州粟麦斛至数千及汉通収率之后一缣籴数十斛积军粮支数十年元振善于抚御在凉州五年夷夏畏慕令行禁止牛羊被野路不拾遗明皇时奚契丹既内附贝州刺史宋庆礼建议请复营州制复置营州都督于桞城营内州县鎭戍皆如其旧以太子詹事姜师度为营田支度使与庆礼等筑之三旬而毕庆礼清勤严肃开屯田八十余所招安流散数年之间仓廪充实市邑浸繁
　　郭子仪以河中军食常之乃自耕百畆将校以是为差于是士卒皆不劝而耕是歳河中野无旷土军有余粮徳宗问李泌以复府兵之策对曰今歳徴闗东卒戍京西者十七万人计歳食粟二百四万斛国家比遭饥乱经费不充就使有钱亦无粟可籴未暇议复府兵也徳宗曰亟减戍卒归之何如对曰陛下诚能用臣之言可以不减戍卒不扰百姓粮食皆足粟麦日贱府兵亦成今吐蕃乆居原兰之间以牛运粮粮尽牛无所用请左藏恶缯染为防缬因党项以市之每头不过二三匹计十八万匹可致六万余头又命诸冶铸农器籴麦种分赐縁邉军鎭募戍卒耕荒田而种之约明年麦熟倍偿其种其余据时价五分增一官为籴之来春种禾亦如之闗中土沃而乆荒所収必厚戍卒获利耕者浸多邉地居人至少军士月食官粮粟麦无所售其价必贱名为增价实比今歳所减多矣徳宗曰善即命行之既而戍卒应募愿耕屯田者什五六
　　李绛奏振武天徳左右良田可万顷请择能吏开置营田可以省费足食宪宗从之绛命度支使卢坦经度用度四年之间开田四千八百顷収谷四千余万斛歳首度支钱二十余万缗邉防頼之
　　后唐楚州刺史田敬洙请修白水塘溉田以实邉冯延已以为便李徳明因请大辟旷土为屯田修复所在渠塘堙废者吏因缘侵扰大兴力役夺民田甚众民愁怨无诉徐铉以白唐主唐主命铉按视之铉籍民田悉归其主或譛铉擅作威福唐主怒流铉舒州然白水塘竟不成
　　前世屯田皆在邉城使戍兵佃之唐末中原宿兵所在皆置营田以耕旷土其后又募髙赀戸使输课佃之户部别置官司总领不州县或丁多无役或容庇奸盗州县不能诘梁太祖击淮南掠得牛以十万计给东南诸州农民使歳输租自是歴数十年牛死而租不除民甚苦之周太祖素知其弊会张凝上便宜请罢营田务李谷亦以为言勑悉罢戸部营田务以其民州县其田庐牛农器并赐见佃者为永业悉除租牛课是歳戸部增三万余戸民既得为永业始敢葺屋植木获地利数倍或言营田有肥饶者不若鬻之可得钱数十万缗以资国太祖曰利在于民犹在国也朕用此钱何为宋孝宗时陈俊卿以两淮备御未设民无固志万一防至仓卒渡兵恐不及事请于州和州各屯三万人预为家计仍籍民家三丁者取其一以为义兵授之弓弩教以战阵农隙之日给以两月之食聚而教之沿江诸郡亦用其法诸将渡江则使之城守以备缓急且以隂制州兵颉颃之患其两淮诸郡守臣但当择才不当复论文武计资歴捐以财赋许辟官吏略其小过责其成功要使大兵屯要害必争之地待敌至而决战使民兵各守其城相为掎角以壮声势帝意亦以为然诏即行之然竟为众论所持俊卿寻亦去位不能及其成也理宗时孟珙条具上流事宜会谍知防古于襄樊信阳随州招集军民布种积船材于邓之顺阳乃分兵挠其势潜兵烧所积船材又度其必因粮于蔡遣兵火其积聚遂拜四川安抚使知防州节制归峡鼎澧军马珙至镇招集散民为宁武军以降人回鹘阿里巴图尔为飞鹘军厘蜀政之弊为条班诸郡县且曰不择险要立砦栅则难责兵以卫民不集流离安耕种则难责民以飬兵乃立赏罚以课殿最俾诸月奉行之寻兼防州路制置屯田调夫筑堰募农给种首秭归汉尾口为屯二十为顷十八万八千二百八十又创南阳竹林两书院以处襄汉四川流寓之士以李廷芝权施州建始县廷芝训农治兵选壮士杂官军教之期年民皆知战守善驰逐无事则植戈而耕敌至则悉出而战珙下其法于所部行之古奎腾取汉上诸郡因留军戍境上继而襄樊夀泗复降而夀泗之民尽为军官分有由是降附路絶虽嵗侵淮蜀军将唯利剽杀城无居民野皆榛莾至是呼必赉从姚枢之请置经略司于汴以格史天泽杨惟中赵璧为使俾屯田唐邓等州授之兵牛敌至则战退则耕西起攘邓东连清口桃源列障守之初河南总管刘福贪酷虐害遗民将二十年惟中召福听束约福以数千人拥卫而至惟中握大挺击杀之百姓莫不称快
　　马政【七则】
　　隋末国马皆为盗贼及戎狄所掠唐初才得牝马三千匹于赤防泽徙之陇右命太仆张万歳掌之万歳善于其职自贞观至麟徳马蕃息及七十万匹分为八坊四十八监各置使以领之是时天下以一缣易一马垂拱以后马潜耗太半明皇初即位牧马有二十四万匹以太仆卿王毛仲为内外闲廐使至是有马四十三万匹牛羊称是明皇东封以牧马数万匹从色别为羣望之如云锦
　　王忠嗣为河西陇右节度使兼知朔方河东节度事忠嗣始在朔方河东每互市髙估马价诸胡闻之争卖马于唐忠嗣皆买之由是胡马少唐兵益壮及徙陇右河西复请分朔方河东马九千匹以实之其军亦壮忠嗣杖四节控制万里天下劲兵重鎭皆在掌握与吐蕃战于青海积石皆大防又讨吐谷浑于墨离军虏其全部而归
　　囘纥自乾元以来歳求和市每一马易四十缣动至数万匹马皆驽瘠无用朝廷苦之所市多不能尽其数回纥待遣继至者常不絶于鸿胪至是代宗欲悦其意命尽市之回纥辞归载赐遗及马价共用车千余乗后唐明宗初令缘邉置塲市党项马不令诣阙先是党项皆诣阙以贡马为名国家约其直酬之加以馆谷赐与歳费五十余万缗有司苦其耗蠧止之
　　范延光冯赟奏西北诸胡卖马者徃来如织日用绢无虑五千匹计耗国用十之七请委缘邉鎭戍择诸胡所卖马良者给劵具数以闻明宗从之
　　契丹之灭晋也驱战马二万匹归其国至是汉兵乏马髙祖诏市士民马于河南诸道不经剽掠者
　　宋王安石建保甲飬马之法文彦博呉充以为不便安石持论益坚乃诏曽布等上其条约保甲愿飬马者戸一匹物力髙愿飬二匹者听皆以监牧见马给之或官与其直令自市先行于开封府及陜西五路府界无过三千匹五路无过五千匹袭逐盗贼外乗越三百里者自禁嵗一阅其肥瘠死病者补偿在府界者免二体量草百五十束加给以钱布在五路者嵗免折变縁纳钱三等以上十戸为一保四等以下十戸为一社以待病毙补偿者保戸马死保戸独偿社戸马死社戸半偿之其后遂徧行于诸路









　　经济类编卷六十二
<子部,类书类,经济类编>
　　钦定四库全书
　　经济类编卷六十三
　　明　冯琦冯瑗　撰
　　武功类九
　　攻守
　　墨子非攻篇　今有一人入人园圃窃其桃李众闻则非之上为政者得则罚之此何也以亏人自利也至攘人犬豕鸡豚者其不义又甚入人园圃窃桃李是何故也以亏人愈多其不仁兹甚罪益厚至入人栏廏取人马牛者其不仁义又甚攘人犬豕鸡豚此何故也以其亏人愈多茍亏人愈多其不仁兹甚罪益厚至杀不辜人也杝其衣裘取戈劒者其不义又甚入人栏廏取人马牛此何故也以其亏人愈多茍亏人愈多其不仁兹甚矣罪益厚当此天下君子皆知而非之谓之不义今至大为攻国则弗知非从而誉之谓之义此可谓知义与不义之别乎杀一人谓之不义必有一死罪矣若以此説往杀十人十重不义必有十死罪矣杀百人百重不义必有百死罪矣当此天下之君子皆知而非之谓之不义今至大为不义攻国则弗之而非从而誉之谓之义情不知其不义也故书其言以遗后世若知其不义也夫奚説书其不义以遗后世哉今有人于此少见黑曰黑多见黑曰白则以此人不知黑白之辨矣少尝苦曰若多尝苦曰甘则必以此人为不知甘苦之辨矣今小为非则知而非之大为非攻国则不知而非从而誉之谓之义此可谓知义与不义之辨乎是以知天下之君子也辨义与不义之乱也　今天下之所誉善者其説将何为其上中天之利而中中鬼之利而下中人之利故誉之誉意亡非为其上中天之利而中中鬼之利而下中人之利故誉之与虽使下之愚人必曰将为其上中天之利而中中鬼之利而下中人之利故誉之今天下之所同义者圣王之法也今天下之诸侯将犹多皆免攻伐并兼则是有誉义之名而不察其实也此譬犹盲者之与人同命白黑之名而不能分其物也则岂谓有别哉是故古之知者之为天下度也必顺虑其义而后为之行是以动则不疑速通成得其所欲而顺天鬼百姓之利则知者之道也是故古之仁人有天下者必反大国之说一天下之和总四海之内焉率天下之百姓以农臣事上帝山川鬼神利人多功故又大是以天赏之鬼富之人誉之使贵为天子富有天下名参乎天地至今不废此则知者之道也先王之所以有天下者也今王公大人天下之诸侯则不然将必皆差论其爪牙之士皆列其舟车之卒伍于此为坚甲利兵以往攻伐无罪之国入其国家边境芟刈其禾稼斩其树木坠其城郭以湮其沟池攘杀其牲牷燔溃其祖庙劲杀其万民覆其老弱迁其重器卒进而柱乎鬬曰死命为上多杀次之身伤者为下又况先列北挠乎哉罪死无杀以譂其众夫无兼国覆军贼虐万民以乱圣人之绪意将以为利天乎夫取天之人以攻天之邑此刺杀天民剥振神之位倾覆社稷攘杀其牺牲则此上不中天之利矣意将以为利鬼乎夫利之神灭鬼神之主废灭先王贼虐万民百姓离散则此中不中鬼之利矣意将以为利人乎夫杀之人为利人也博矣又计其费此为周生之本竭天下百姓之财用不可胜数也则此下不中人之利矣今夫师者之相为不利者也曰将不勇士不分兵不利教不习师不众卒不利和威不圉害之不久争之不疾孙之不强植心不坚与国诸侯疑与国诸侯疑则敌生虑而意嬴矣偏具此物而致从事焉则是国家失卒而百姓易务也今不尝观其説好攻伐之国若使中兴师君子庶人也必且数千徒倍十万然后足以师而动矣久者数岁速者数月是上不暇听治士不暇治其官府农夫不暇稼穑妇人不暇纺绩织絍则是国家失卒而百姓易务也然而又与其车马之罢也幔幙帷葢三军之用甲兵之备五分而得其一则犹为序疏矣然而又与其散亡道路道路辽逺粮食不继傺食饮之时厠役以此饥寒冻馁疾病而转死沟壑中者不可胜计也此其为不利于人也天下之害厚矣而王公大人乐而行之则此乐贼灭天下之万民也岂不悖哉今天下好战之国齐晋楚越若使此四国者得意于天下此皆十倍其国之众而未能食其地也是人不足而地有余也今又以争地之故而反相贼也然则是亏不足而重有余也今还夫好攻伐之君又饰其説以非子墨子曰以攻罚之为不义非利物与昔者禹征有苗汤伐桀武王伐纣此皆立为圣王是何故也子墨子曰子未察吾言之类未明其故者也彼非所谓攻谓诛也昔者有三苗大乱天命殛之日妖宵出雨血三朝龙生庙大哭乎市夏氷地坼及泉五糓变化民乃大振高阳乃命宫禹亲把天之瑞令以征有苗四电诱祗有神人面鸟身若瑾以侍搤矢有苗之祥苗师大乱后乃遂几禹既已克有三苗焉磨为山川别物上下卿制大极而神民不违天下乃静则此禹之所以征有苗也还至乎夏王桀天有命日月不时寒暑杂至五糓焦死鬼呼国鹤鸣十夕余乃命汤于镳宫用受夏之大命夏徳大乱予既卒其命于天矣往而诛之必使汝堪之汤焉敢奉率其众是以乡有夏之境帝乃使隂暴毁有夏之城少少有神来告曰夏徳大乱往攻之予必使汝大堪之予既受命于天天命融隆火于夏之城间西北之隅汤奉桀众以克有属诸侯于薄荐章天命通于四方而天下诸侯莫敢不賔服则此汤之所以诛桀也还至乎商王纣天不序其徳祀用失时兼夜中十日雨王于薄九鼎迁止妇妖防出有鬼宵吟有女为男天雨肉棘生乎国道王兄自纵也赤鸟衔珪降周之岐社曰天命周文王伐殷有国泰颠来賔河出绿图地出乘黄武王践功梦见三神予既沉渍殷纣于酒徳矣往攻之予必使汝大堪之武王乃攻狂夫反商之周天赐武王黄鸟之旗王既已克殷成帝之来分主诸神祀纣先王通维四夷而天下莫不賔焉袭汤之绪此即武王之所以诛纣也若以此三圣王者观之则非所谓攻所谓诛也则夫好攻伐之君又饰其説以非子墨子曰子以攻伐为不义非利物与昔者楚熊丽始讨此睢山之间越王亏出自有遽始邦于越唐叔与吕尚邦齐晋此皆地方数百里今以并国之故四分天下而有之是故何也子墨子曰子未察吾言之类未明其故者也古者天子之始封诸侯也万有余今以并国之故万国有余皆灭而四国独立此譬犹医之药万有余人而四人愈也则不可谓良医矣则夫好攻伐之君又饰其説曰我非以金玉子女壤地为不足也我欲以义名立于天下以徳来诸侯也子墨子曰今若有能以义名立于天下以徳来诸侯者天下之服可立而待也夫天下处攻伐久矣譬若傅子之为马然今若有能信効先利天下诸侯者大国之不义也则同忧之大国之攻小国也则同救之小国城郭之不全也必使修之布粟之絶则委之币帛不足则共之以此効大国则小国之君説人劳我逸则我甲兵强寛以惠缓易急民必移易攻伐以治我国攻必倍量我师举之费以诤诸侯之毙则必可得而序利焉督以正义其名必务寛吾众信吾师以此授诸侯之师则天下无敌矣其为下不可胜数也此天下之利而王公大人不知而用则此可谓不知利天下之巨务矣是故子墨子曰今且天下之王公大人士君子中情将欲求兴天下之利除天下之害当若繁为攻伐此实天下之巨害也今欲为仁义求为上士上欲中圣王之道下欲中国家百姓之利故当若非攻之为説而将不可察者此也公输　公输盘为楚造云梯之械成将以攻宋子墨子闻之起于齐行十日十夜而至于郢见公输盘曰夫子何命焉为子墨子曰北方有侮臣愿借子杀之公输盘不説子墨子曰请献十金公输盘曰吾义固不杀人子墨子起再拜曰请説之吾从北方闻子为梯将以攻宋宋何罪之有荆国有余于地而不足于民杀所不足而争所有余不可谓智宋无罪而攻之不可谓仁知而不争不可谓忠争而不得不可谓强义不杀少而杀众不可谓知类公输盘服子墨子曰然乎不已乎公输盘曰不可吾既已言之王矣子墨子曰胡不见我于王公输盘曰诺子墨子见王曰今有人于此舍其文轩隣有短褐而欲窃之舍其粱肉隣有糠糟而欲窃之此为何若人王曰必为窃疾矣子墨子曰荆之地方五千里此犹文轩之与敝举也荆有云梦犀兕麋鹿满之江汉之鱼鼈鼋鼍为天下富宋所为无雉兎狐狸者也此犹粱肉之与糠糟也荆有长松文梓梗柟豫章宋无长木此犹锦绣之与短褐也臣以三事之攻宋也为与此同类王曰善哉虽然公输盘为我为云梯必取宋于是见公输盘子墨子解带为城以牒为械公输盘九设攻城之机变子墨子九距之公输盘之攻械尽子墨子之守圉有余公输盘诎而曰吾知所以距子矣吾不言子墨子亦曰吾知子所以距我吾不言楚王问其故子墨子曰公输子之意不过欲杀臣杀臣宋莫能守可攻也然臣之弟子禽滑厘等三百人已持臣守固之器在宋城上而待楚冦矣虽杀臣不能絶也王曰善哉吾请无攻宋矣子墨子归过宋天雨庇其闾中守闾者不内也故曰治于神者众人不知其功争于明者众人知之
　　备城门　禽滑厘问于子墨子曰由圣人之言凤鸟之不出诸侯畔殷周之国甲兵方起于天下大攻小强执弱吾欲守小国为之奈何子墨子曰何攻之守禽滑厘对曰今之世常所以攻者临钩冲梯堙水穴突空洞蚁传轒輼轩车服问守此十二家奈何子墨子曰我城池修守器具推粟足上下相亲又得四隣诸侯之救此所以持也且守者虽善则若不可以守也若君用之守者又必能乎守者不能而君用之则犹若不可以守也然则守者必善而君尊用之然后可以守也故凡守城之法备城门为县沉机长二丈广八尺为之两相如问扁数今相接三寸施士扁上无过二寸堑中深丈五广比扇堑长以力为度堑之末为之县可容一人所容至诸门戸皆令凿而慕孔孜之各为二幕二一凿而系绳长四尺救车火为烟矢射火城门上凿扇上为栈涂之持水麻升草盆救之门扇薄植皆凿半尺一寸一湪弋弋长二寸见一寸相去七寸厚涂之以备火城门上所凿以救门火者各一垂水火三石以上小大相杂门植闗必环锢以锢金若铁鍱之门闗重鍱之以铁必坚梳闗闗二尺梳闗一苋封以守印时令人行貌封及视闗人桓浅深门者皆无得挟斧斤凿锯椎城上二步一渠渠立程丈三尺冠长十尺辟长六尺二步一答广九尺表十二尺二步置连挺长斧长椎各一物枪二十枚周置二步中二步一木弩必射五十步以上及多为矢节毋以竹箭楛赵榆可葢求齐铁夫播以射□及拢摐二步积石石重中钧以上者五百枚毋百以亢疾犁璧皆可善方二步积苙大一围长丈二十枚五步一罂盛水有奚奚大蠡容一斗五步积狗尸五百枚狗尸长三尺丧以弟瓮亦端坚约弋十步积大二围以上长八尺者二十枚二十五步一灶有铁鐟容石以上者一戒以为汤及持沙毋下千石三十歩置坐楼楼出于堞四尺广三尺广四尺板周三面宻传之夏葢亦上五十步一借车必为铁纂五十步一井屏周垣之髙八尺五十步一方方尚必为闗籥守之五十步积薪毋下三百石善防涂毋令外火能伤也百步一拢摐起地髙五丈三层下广前面八尺后十三尺亦上称议衰杀之百步一木楼楼广前面九尺髙七尺楼居坫出城十二尺百步再再十壅以木为系连水器容四斗到六什者百百步一积杂秆大二围以上者五十枚百步为橹橹广四尺髙八尺为冲术百步为幽广三尺髙四尺者千二百步一立楼城中广二丈五尺二长二丈出枢五尺城上广三步到四步乃可以为使鬬俾倪广三尺髙二尺五寸陛髙二尺五广长各三尺逺唐各六尺城上四隅童异髙五尺四尉舍焉城上七尺一渠长丈五貍三尺去堞五寸夫长丈二尺臂长六尺半植一凿内后长五寸夫雨凿渠夫前端下堞四寸而适貍渠凿坎覆以瓦冬日以马夫寒皆待命若以瓦为坎城上千步一表长丈弃水者操表摇之五五十步一厠与下同圂之厠者不得操城上三十步一借车当队者不用城上五十步一道陛髙二尺五寸长十步城上五十步一楼勇勇必重士楼百步一外门发楼左右渠之为楼加借慕栈上出之以救外城上皆毋得有室若也可依匿者尽除去之城下州道内百步一积借毋下三千石以上善涂之城上十人一什长属一吏士一帛尉百步一亭髙垣丈四尺厚四尺为闺门两扇令各可以自闬亭尉尉必取有序忠信可任事者二共一井□灰糠粃杯马夫皆谨收藏之城上之备渠谵借车行栈行楼到頶臯连挺长斧长椎长兹距飞冲县批屈楼五十步一堞下为爵内三尺而一为薪臯二围长四尺半必有洁瓦石重二升以上上城上涉五十步一积灶置铁错焉与涉同处木大二围长丈二尺以上善耿卞本名曰长从五十步三十木桥长三丈毋下五十后使辛急为垒壁以葢瓦后之用瓦木罂容十升以上者五十步而十盛水且用之五十二者十步而二城四面四隅皆为髙磨使重室乎子居卞上适视卞防状与卞进左右所移处失斩适人为内而来我函使穴师选本匝而穴之为之且内弩以应之民室杵木瓦石可以葢城之备者葢上之不从令者斩昔筑七尺一居属五步一垒五筑有锑长斧柄长八尺十步一长镰柄长八尺十步一鬬长椎柄长六尺头长尺斧亦两端三步一凡守围城之法厚以髙壕也深以广楼撕揗守备缮利薪食足以交三月以上人众以选吏尺和大臣有功劳于上者多主信以义万民乐之无穷不然父母坟墓在焉不然山林草泽之饶足利不然地形之难攻而易守也不然则有深怨于适而有大功于上不然则赏明可信而罚严足畏也城下里中家人各葆亦左右前后如城上城小人众葆离乡老弱国中及也大城冦至度必攻主人先削城编唯勿烧冦在城下时换吏卒署而母换亦养养毋得上城冦在城下牧诸盆罋耕积之城下百步一积积五百城门内不得有室为周官桓吏四尺为倪行栈内闬二闗一堞除城场外去池百步墙垣树木小大尽壊代除去之冦所从来若昵道傒近若城皆为扈楼立竹箭天中守堂下为大楼髙临城堂下周散道中应客客待见时召三老左葆官中者与计事得为之奈何子墨子曰问穴士之守邪备穴者城内为髙楼以谨此十四者具则民亦不宜上矣然后城可守十四者无一则虽善者不能守矣守法五十步丈夫十人丁女二十人老小十人计之五十步四百人城下楼本率一步一人二十步二十人城小大以此率之乃足以守围宕冯面而蛾传之主人则先之知主人利客适客攻以遂十万物之众攻无过四队者上术广五百步中术三百步下术五十步诸不尽百五步者主人利而客病广五百步之队大夫千人丁女子二千人老小千人凡千人而足以应之此守术之数也使老小不事者守于城上不当术者城持出必为明填令吏民皆智知之从一人百人以上持出不操填章从人非亦故人乃亦稹章也千人之将以上止之勿令得行行及吏卒从之皆斩具以闻于上此守城之重禁之夫奸之所生也不可不审也望适人适人为变筑垣聚土非常者若彭有水浊非常者此穴土也急壍城内内亦土直之穿井城内五步一井传城足髙地丈五尺地得泉三尺而止令陶者为罂谷四十斗以上固顺之以薄革置井中使聪耳者伏罂而听之审知穴之所在凿内迎之令陶者为月明长二尺五寸六围中判之合而施之内中偃一覆一柱之外善周涂亦传柱者勿烧柱者勿烧柱善涂亦窦际勿令泄两旁皆如此与内俱前下迫地置康若疾亦中勿满疾康长五窦左右俱杂相如也穴内口为灶令如窑令容七八员艾左右窦皆如此灶用四槖穴且愚以颉臯冲之疾鼓槖熏之必令明翟槖事者勿令离灶口连版以穴髙下广陜为度令穴者与版俱前凿亦版令容予参分亦疏数令可以救窦穴则遇以攸当之以予救窦勿令塞窦窦则塞弓版而郄过一窦而塞之凿亦窦通亦烟烟通疾鼓槖以熏之徒穴内听穴左右急絶亦前勿令得行若集客穴塞之以柴涂令无可烧板也然则内士之攻败矣斩艾与此长尺乃置窑灶中先垒窑壁迎穴为连凿井传城足三丈一视外之广陜而为凿井慎勿失城卑内髙从内难凿井城上为三四井内新井中伏而听之审之知穴之所在穴而迎之穴且遇为颉臯必以坚杖为夫以利斧施之命有力者三人用颉臯冲之灌以不洁十余石趣状此井中置艾亦上七分盆葢井口毋令烟上泄旁亦槖口疾鼓之以车轮一束樵梁麻索涂中以束之铁锁县正当冦内口铁锁长三丈端环一端钩穴髙七尺五寸广柱间也尺二尺一柱柱下传舄二柱共一员十一两柱同质横员士柱大二围半必固亦员士无柱与柱交者穴二窑皆为穴月屋为置吏舍人各一人必置水塞穴门以车两走为蒀涂亦上以穴髙下广陜为度令人穴中四五尺维置之当内者客争伏门转而塞之为窑各三员艾者令一突人伏付突一旁以二槖守之勿离内予以铁长四尺半大如鐡服説即刃之二予内去窦尺邪凿之上穴当心亦予长七尺穴中为环利率穴二凿井城上俟亦身井且通居版上而凿亦一徧已而移版凿一徧颉臯为两夫而旁貍亦植而敷钩亦两端诸作穴者五十人男女相半城上为爵穴下堞三尺广亦外五步一爵穴大容苴髙者六尺下者三尺疏数自适为之塞外堑去格七尺为县梁城筵陜不可堑者勿堑城上三十步一聋灶入坛苣长五节冠在城下闻鼔音燔苣复鼓内苣爵穴中照外诸借车皆铁什借车之柱长丈七尺亦貍者四尺夫长三丈以上至三丈五尺马颊长二尺八寸试借车之力而为之困失四分之三在上借车夫长三尺四二三在上马颊在三分中马颊长二尺八寸夫长二十四尺以下不用治困以大车轮借车桓长丈二尺半诸借车皆铁什复车者在之冦池来为作水甬深四尺坚慕貍之十尺一覆以月而待令以木大围长二尺四分而早凿之置炭火亦中而合慕之而以借车投之为疾犁投长二尺五寸大二围以上涿代代长七寸我间六寸剡亦未狗走广七寸长尺八寸蚤长四寸大耳施之子墨子曰守城之法必数城中之目十人之所举为十挈五人之所举为五挈凡轻重以挈为人数为薪樵挈壮者有挈者弱有挈皆称亦任凡挈轻重所为吏人各得亦任城中无食则为大杀去城门五步大堑之髙地三丈下地至施贼亦中上为发梁而机巧之比传薪土使可道行旁有沟垒毋可逾越而出佻且比适人遂人引机发梁适人可禽适人恐惧而有疑心因而离备髙临　禽子再拜再拜曰敢问适人积土为髙以临吾城薪土俱上以为羊黔橹俱前遂属之城兵弩俱上为之奈何子墨子曰羊黔者将之拙者也足以劳本不足以害城守为台城以临羊黔左右出巨各二十尺行城三十尺强弓之技机借之竒器之然则羊黔之攻败矣备矣临以连弩之车杖大方一方一尺长称城之薄厚両轴三轮轮居筐中重下上筐左右旁二植左右有衡植衡植左右皆圜内内径四寸左右弩皆于植以钩至于大弩臂前后与筐齐筐髙八尺弩轴去下筐三尺五寸连弩机郭同铜一石三十斤引鹿长奴筐大三围半左右有钩距方三寸轮厚尺二寸铜距臂博尺四寸厚七寸长六尺横臂齐筐外蚤尺五寸有距传六寸厚三寸长如筐有仪有诎胜可上下为武重一石以材大围五寸矢长十尺以绳矢端如如戈射以廘卷牧矢髙弩臂三尺用弩无数出人六十枚用小矢无留十人主此车遂具冦为髙楼以射道城上以答罗矢
　　备梯　禽子再拜顿首愿遂问守道曰敢问客众而勇烟资吾池军卒并进云梯既施攻备已具武士又多争土吾城为之奈何子墨子曰问云梯之邪云梯者重器也亦动移甚难守为行城杂楼相见以环亦中以适广狭为度环中借慕毋广亦处行城之法高城二十尺上加堞广十尺左右出巨各二十尺髙广如行城之法为爵穴煇施答亦外机冲钱城广与队等杂亦间以镌劒持冲十人执劒五人皆以有力者令案目者视适以鼔发之夹而射之重而射披机借之城上繁下矢石沙炭以雨之薪火水汤以济之审赏行罚以静为故从之以急毋使生虑若此则云梯之攻败矣守为行堞堞髙髙六尺而一等施劒亦面以机发之冲至则去之不至则施之爵穴三尺而一蒺蔾投必遂而立以车推引之裾城外去城十尺裾厚十尺伐裾小大尽本断之以十尺为传杂而深埋之坚筑毋使可拔二十步一杀杀有一鬲鬲厚十尺杀有两门门广五尺裾门一施浅埋勿筑令易拔城希裾门而直桀县火四尺一钩樴五步一灶门有鑪炭令适人尽入煇火烧门县火次之出载而立亦广终队两载之间载之门一火皆立而持鼓而撚火即具发之适人除火而复攻县火复下适人甚病故引兵而去则令吾死左右出穴门击遗师令贲士主将皆听城鼔之音而出又听城鼔之音而入因素出兵施休夜半城上四面鼔噪适人必或有此必破军杀将以白衣为服以号相得若也则云梯之攻败矣
　　备水　城内堑外周道广八步备水谨度四旁髙下城地中徧下令耳亦内及下地地深穿之令漏泉置则瓦井中视外水深丈以上凿城内水耳并船以为十临临三十人人擅弩计四有方必善以船为轒二十船为一队选材士有力者三十人共船亦二十人人擅有方劒甲鞮瞀十人擅苗先养材士为异舍食以父母妻子以为质视水可决以临轒輼决外隄城上为射防疾佐之备突　城百步一突门突门各为窑灶窦入门四五尺为亦门上瓦屋毋令水潦能入门中吏主塞突门用车两轮以木束之涂亦上维置突门内使度门广狭令之入门中四五尺置窑灶门旁为槀充灶状柴艾冦即入下辅而塞之鼔槀而熏之
　　备穴　禽子曰敢问古人有善攻者穴土而入防柱施火以壊吾城壊或中人大铤前长尺蚤长五寸两铤交之置如平不如平不利兑亦两未穴队若冲队必审如攻队之广狭而令雅穿亦穴令亦广必夷客队疏束树木令足以为柴抟母前面树长丈七尺一以为外面以柴从横施之外面以强涂毋令土漏令亦广厚能任三丈五尺之城以上以柴木土稍杜之以急为故前面之长短豫蚤接之令能任涂足以为堞善涂亦外令毋可烧拔也大城丈五为闺门广四尺为郭门郭门在外为衡以两木当门凿亦木维敷上堞为斩县梁穿断城以板桥邪穿外以板次之倚杀如城报城内有传壤因以内壤为外凿亦间深丈五尺室以樵可烧之以待适令耳属城为再重楼下凿城外堞内深丈五广丈二楼若今耳皆令有力者主敌善射者主发佐皆广矢治裾诸延堞髙六尺部广四尺皆为兵弩简格转射机机长六尺狸一尺两杖合而为之輼輼长二尺中凿夫之为道臂臂长至桓二十步一令善射之者佐一人皆勿离城上百步一楼楼四植植皆为通舄下髙丈上九尺广长各丈六尺皆为宁三十步一突九尺广十尺髙八尺凿广三尺表二尺为宁城上为攅火夫长以城高下为度置火亦未城上九尺一弩一防一权一斧一艾皆积参石蒺藜渠长丈六尺夫长丈臂长六尺亦狸者三尺树渠母堞堞三尺借莫长八尺广七尺亦木也广五尺中借苴为之桥索亦端适攻一令人下上之勿离城上二十步一借车当队者不用此数城上三十步一灶传火者必以布麻什革盆十步一柄长八尺什大容二什以上到三十敝裕新布长六尺中拙柄长丈十步一必以大绳为箭城上十步一水缻容三石以上小大相杂盆蠡各二财为卒干饭人二斗以备隂雨面使积燥处令使守为城内堞外行餐置器备杀沙砾铁皆为坏斗令陶者为薄缻大容一斗以上至二斗即取用三秘合束坚为斗城上隔栈髙二剡亦一未为闺门闺门两扇令可以各自闭也救闉池者以火与争鼔槀冯瑱外内以柴为燔灵丁三丈一火耳施之十步一人居柴内弩弩半为狗犀者环之墙七步而一冦至吾城急非常也谨备穴穴疑有应冦急穴穴未得慎毋追凡杀以穴攻者二十步一置穴穴髙十尺凿十尺凿如前步下三尺十步拥穴左右横行髙广各十尺杀俚两罂深平城置板亦上板以井听五步一宻用若松为穴戸戸穴有两蒺蔾皆长极亦戸戸为环垒石外髙七尺加堞亦上勿为陛与石以县陛上下出入具鑪槀槀以牛皮鑪有两缻以桥鼓之百十每亦熏四十什然炭杜之满罏而葢之毋令气出适人疾近五百穴穴髙若下不至吾穴即以伯凿而求通之穴中与适人遇则皆圉而毋逐且战址以须鑪火之然也即去而入壅穴杀有□为之戸及闗钥独顺得往来行亦中穴垒之中各一狗狗吠即有人也五十人攻内为传士之口受参约枲绳以牛亦下可提而与投已则穴七人守退垒之中为大庑一藏穴具亦中难穴取城外池唇木月散之什斩亦穴深到界难近穴为铁鈇金与扶林长四尺财自足客即穴亦穴而应之为铁钩钜长四尺者财自足穴微以钩客穴者为矩防短弩防矢自足穴彻以鬬以金劒为难长五尺为銎木杘杘有虑枚以左客穴戒持罂客三十斤以上埋穴中丈一以听穴者声为穴髙八尺广善为传置具全牛交槀皮及卫穴二葢陈靃及艾穴彻熏之以斧金为斫杘长三尺卫穴四为垒卫穴四十属四为斤斧锯凿镢财自足为铁校卫穴四为中橹髙十丈半广四尺为横穴八橹蒀具槀枲财自足以烛穴中葢持醖客即熏以救目救目分方防穴以益盛醖置穴中丈盆毋少四斗即熏以自临醖上及以沺目备蛾传　禽子曰敢问敌人强弱遂以传城后上先断以为程斩城为基掘下为室前止不止后射既疾为之奈何子墨子曰子问蛾传之守邪蛾传者将之忽者也守为行临射之校机借之擢之太汜廹之烧答覆之沙石雨之然则蛾传之攻败矣备蛾传为县脾以木板厚二寸前后三尺旁广五尺髙五尺而折为下磨车转径尺六寸令一人操二丈四方刃其两端居县脾中以铁璅敷县二脾上衡为之机令有力四人下上之勿难施县脾大数二十步一攻队所在六步一为累答广从丈各二尺以木为上衡以麻索大徧之深其索涂中为铁鏁钩其两端之县客则蛾传城烧答以覆之连防抄大皆救之以车两走轴间广大以圉犯之其两端以束轮徧徧涂其卜室中以榆若蒸以棘为旁命曰火捽一曰传汤以当队客则乗队烧传汤斩维而下之令勇士随而击之以为勇士前行城上辄塞壊城城下足为下説镵找长五尺大圉半以上皆剡其末为五行行间广三尺狸三尺大耳树之为连殳长五尺大十尺挺长二尺大六寸索长二尺椎柄长六尺首长尺五寸斧柄长六尺刃必利皆其一后答广丈二尺丈六尺垂前衡四寸两端接尺相覆勿令鱼鳞三着其后行中央木绳一长二丈六尺答楼不防者以牒塞数暴干答为格令风上下堞恶疑壊者先貍木十尺一枚一节壊植以押卢卢薄于木卢薄表八尺广七寸经尺一数施一击而下之为上下釫而之经一钩禾楼罗石县答植内毋植外杜格貍四尺髙者十尺木长短相杂兑其上而外内厚涂之为前行行栈县答隅为楼楼必曲里土五步一毋其二十畾爵穴十尺一下壤三尺广其外转城上楼及散与池革盆若转攻卒击其后暖失治车革火凡杀蛾传而攻者之法置薄城外去城十尺薄厚十尺伐操之法大小尽木断之以十尺为断离而深狸坚筑之毋使可拔二十步一杀有厚十尺杀有两门广五步薄门板梯狸之筑令易拔城上希薄门而置捣县大四尺一椅五步一灶灶门有鑪炭传令敌人尽人火烧门县火次之载而立其广终队两载之间一火皆立而侍鼓音而燃即俱发之敌人辟火而复攻县火复下敌人甚病敌引哭而榆则令吾死士左右出穴门击遗师令贲士主将皆听城鼓之音而出又听城鼔之音而入因素出兵将施伏夜半而城上四面鼔噪敌之必或破军杀将以衣为服以号相得
　　迎敌祠　敌以东方来迎之东坛坛髙八尺堂宻八年八十者八人主祭青旗青神长八尺者八弩八八发而止将服必青其牲以鸡敌以南方来迎之南坛坛髙七尺堂宻七年七十者七人主祭赤旗赤神长七尺者七弩七七发而止将服必赤其牲以狗敌以西方来迎之西坛坛髙九尺堂宻九年九十者九人主祭白旗素神长九尺者九弩九九发而止将服必白其牲以羊敌以北方来迎之北坛坛髙六尺堂宻六年六十者六人主祭黑旗黑神长六尺者六弩六六发而止将服必黑其牲以彘从外宅诸名大祠灵巫或祷焉给祷牲凡望气有大将气有小将气有往气有来气有败气能得明此者可知成败吉凶举巫医卜有所长具药宫之善为舍巫必近公社必敬神之巫卜以请守守独智巫卜望之气请而已其出入为流言惊骇恐吏民谨微察之断罪不赦望气舍近守官牧贤大夫及有方技者若工弟之举屠酷者置厨给事弟之凡守城之法县师受事出葆循沟防筑荐通涂修城百官共财百工即事司马视城修卒伍设守门三人掌右阉二人掌左阉四人掌闭百甲坐之城止步一甲一防其賛三人五步有五长十步有什长百步有百长旁有大率中有大将皆有司吏卒长城上当阶有司守之移中中处泽急而奏之士皆有軄城之外矢之所还坏其墙无以为客菌三十里之内薪蒸水皆入内狗彘豚鸡食其宍敛其骸以为醢腹病者以起城之内薪蒸庐室矢之所还皆为之涂菌令命昏纬狗纂马掔纬静夜闻鼔声而謲所以阉客之气也所以固民之意也故时謲则民不疾矣祝史乃告于望四山川社稷先于戎乃退公素服誓于太庙曰其人为不道不修义详唯乃是王曰于必懐亡尔社稷灭尔百姓二参子尚夜自厦以勤寡人和心比力兼左右各死而守既誓公乃退食舍于中太庙之右祝史舍于社百官具御乃斗鼓于问右置旂左置旌于隅练名射参发告胜五兵咸备乃下出挨升望我郊乃命鼓俄升役司马射自门右蓬矢射之茅参发弓弩继之校自门左先以挥木石继之祝史宗人告社覆之以甑旗帜　守城之法木为苍旗火为赤旗薪樵为黄旗石为白旗水为黑旗食为菌旗死士为仓英之旗竟士为雩旗多卒为双兎之旗五尺男子为童旗女子为梯末之旗弩为狗旗防为旗劒盾为羽旗车为垄旗骑为鸟旗凡所求索旗名不在书者皆以其形名为旗城上举旗备具之官致财物之足而下旗凡守城之法后有积樵薪有积菅茅有积萑苇有积木有积炭有积沙有积松柏有积蓬艾有积麻脂有积金铁有积粟米有积井灶有处重质有居五兵各有旗节各有辨法令各有贞轻重分数各有请主慎道路者有经亭尉各为帜竿长二丈五帛长丈五广半幅者大冦传攻前池外廉城上当队鼓三举一帜到水中周鼓四举二帜到藩鼓五举三帜到冯垣鼓六举四帜到女垣鼓七举五帜到六城鼓八举六帜乗六城半以上鼓无休夜以火如此数冦郤解輙部帜如进数而无鼓城为隆长五十尺四面四门将长四十尺其次三十尺其次二十五尺其次二十尺其次十五尺髙无下四十五尺城上吏卒置之背卒于头上城下吏卒置之眉在他于左眉中军置之胸各一鼓中军一三毎鼓三十击之诸有鼓之吏谨以次应之当应鼓而不应不当应而应鼓主者斩道广三十步于城下夹阶者各二其井置铁于道之外为屏三十步而为之圜髙丈为民圂垣髙十二尺以上巷术周道者心为之门门二人守之非有信符勿行不从令者斩城中吏卒民男女皆葕异衣章微令男女可知诸守牲格者三出却适守以令召赐食前予大旗署百戸邑若他人财物建旗其署令皆明白知之曰某子旗性格内广二十五步外广十步表以地形为度靳卒中教解前后左右卒劳者更休之
　　号令　安国之道道任地始地得其任则功成地不得其任则劳而无功人亦为此备不先具者无以安主吏卒民多心不一者皆在其将长诸行赏罚及有治者必出于公王数使人行劳赐守边城闗塞备蛮夷之劳苦者举其守率之财用有余不足地形之当守边者其器备常多者边县邑视其树木恶则少用田不辟少食无大屋草葢少用桑多财民好食为内牒内行栈置器备其上城上吏卒养皆为舍道内各当其隔部养什二人为符者曰养吏一人辩防诸门门者及有守禁者皆无令无事者得稽留心其旁不从令者戮敌人但至千丈之城必郭近之主人利不尽千丈者勿迎也视敌之居曲众少而应之此守城之大体也其不在此中者皆心术与人事参之凡守城者以函伤敌为上其延日持久以待救之至明于守者也不能此乃能守城守城之法敌去邑百里以上城将如今尽召五官及百长以富人重室之亲舍之官符谨令信人守卫之谨宻为故乃传城守城将营无下三百人四面四门之将必选择之有功劳之臣及死事之后重者从卒各百人门将并守他门他之上必夹为高楼使善射者居焉女郭冯垣一人一人守之使重字子五十步一击因城中里为八部部一吏吏各从四人以行冲术及里中里中父老小不举守之事及防计者分里以为四部部一长以苛往来不以时行行而有他异者以得其奸吏从卒四人以上有分者大将必与为信符大将使人行守操信符信不合及号不相应者伯长以上輙止之以闻大将当止不止及从吏卒纵之皆斩诸有罪自死罪上皆还父母妻子同产诸男女有守于城上者什六弩四兵丁女子老少人一矛卒有惊事中军疾击鼓者三城上道路里中巷街皆无得行行者斩女子到大军令行者男子行左女子行右无并行皆就其守不从令者斩离守者三日而一狥而所以备奸也里缶与皆守宿里门吏行其部至里门缶与开门内吏与行父老之守及穷巷间无人之处奸民之所谋为外心罪车裂缶与父老及吏主部者不得皆斩之除又赏之黄金人二镒大将使使人行守长夜五循行短夜三循行四面之吏亦皆自行其守如大将之行不从令者斩诸灶火为井火突髙出屋四尺慎无敢失火失火者斩其端失火以为事者车裂五人不得斩得之除救火者无敢讙哗及离守絶巷救火者斩其缶及父老有守此巷中部吏皆得救之吏部函令人谒之大将大将使信人将左右救之部吏失不言者斩诸女子有死罪及坐失火皆无有所失逮其以火为乱事者如法围城之重禁敌人卒而至严令吏民无敢讙嚣三最并行相视坐泣流涕若视举手相探相指相呼相厯相踵相投相击相摩以身及衣讼駮言语及非令也而视敌动移者斩伍人不得斩得之除五人逾城归敌伍人不得斩与伯归敌队吏斩与吏归敌队将斩归敌者父母妻子同产皆车裂先觉之除当术需敌离地斩五人不得斩得之除其疾鬬却敌于术敌下终不能复上疾鬬者队二人赐上奉而胜围城周里以上封城将三十里地为关内侯辅将如今赐上卿丞及吏比于丞者赐爵五大夫官吏豪杰与计坚者守十人及城上吏比五官者皆赐公乗男子有守者爵人二级女子赐钱伍千男女老小先分守者人赐钱千复之三岁无有所与不租税此所以劝吏民坚守胜围也吏卒侍大门中者曹无过二人勇敢为前行伍坐令各知其左右前后擅离署戮门尉昼三阅之莫鼓击门闭一阅守时令人参之上逋者名铺食皆于署不得外食守必谨微察视谒者执盾中涓及妇人侍前者志意顔色使令言语之请及上饮食必令人尝皆非请也击而请故守有所不悦谒者执盾中涓及妇人侍前者守日断之冲之若防之不如令及后防者皆断必时素诫之诸门下朝夕立若坐各令以年少长相次旦夕就位先估有功有能其余皆以次立五日官各上喜戯居处不庄好侵侮人者一诸人士外使者来必合有以执将出而还若行县必使信人先戒舍室乃出迎门守乃入舍为人下者常司上之随而行松上不随下必须随客卒守主人及以为守卫主人亦守客卒城中戍卒其邑或以下冦谨备之数录其署同邑者勿令共所守与阶门吏为符符合人劳符不合牧守言若上城者衣服他不如令者宿鼓在守大门中莫令骑若使者操节闭城者皆以执毚昏鼓鼓十诸门亭皆闭之行者断必击问行故乃行其罪晨见掌丈鼓纵行者诸城门吏各人请籥开门已輙复上籥有符节不用此令冦至楼鼓五有周鼔杂小鼔乃应之小鼓五后从军断命必足畏赏必足利令必行令出輙人随省其可行不行号夕有号失号断为守备程而署之日某程置署街街衢阶若门令往来者皆视而放诸吏卒民有谋杀伤其将长者与谋反同罪有能捕告赐黄金二十斤谨罪非其分职而擅之取若非其所当治而擅治为之断诸吏卒民非其部界而擅入他部界辄牧以属都司空若以闻守不牧而擅纵之断能捕得谋反卖城逾城敌者一人以令为除死罪二人城旦四人反城事父母去者去者之父母妻子悉举民室材木凡若蔺石数署长短小大当举不举吏有罪诸卒民居城上者各葆其左右左右有罪而不智也其次伍有罪若能身捕罪人若告之吏皆构之若非伍而先知他伍之罪皆倍其构赏城外令任城内守任令丞尉亡得入当满十人以上令丞尉夺爵各二级百人以上令丞尉免以卒戍诸取当者必取冦虏乃听之募民欲财物粟米以贸易凡器者卒以贾予邑人知识昆弟有罪虽不在县中而欲为赎若以粟米钱金布帛他财物免出者令许之传言者十步一人稽留言及乏传者断诸可以便事者函以疏传言守吏卒民欲言事者函为传言请之吏稽留不言请者断县各上其县中豪杰若谋士居大夫重厚口数多少宫府城下吏卒民皆前后左右相传保火火发自燔燔曼延燔人断诸以众彊凌弱少及强奸人妇女以讙哗者皆断诸城门若亭谨视往来行者符符传疑若无符皆诣县延言请问其所使其有符传者善舍官府其有知识兄弟欲见之为召勿令里巷中三老守闾令厉缮夫为答若他以事者微者不得入里中三老不得入家人传令里中有以羽羽在三所差家人各令其官中失令若稽留令者断家有守者治食吏卒民无符节而擅入里巷官府吏三老守闾者失苛心皆断诸盗守器械财物及相盗者直一钱以上皆断吏卒民各自大书于杰着之其署同守案其署擅入者断城上曰壹发席蓐令相错发有匿不言人所挟藏在禁中者断吏卒民死者輙召其人与次司空之勿令得坐泣伤甚者令归治病家善养予医给药赐酒日二升肉二斤令吏数行闾视病有瘳輙造事上诈为自贼伤以辟事者族之事已守使吏身行死伤家临戸而悲哀之冦去事已塞祷守以令益邑中豪杰力鬬诸有功者必身行死伤者家以吊哀之身见死事之后城围罢主函发使者往劳举有功及死伤者数使爵禄守身尊宠明白贵之令其怨结于敌城上卒若吏各保其左右若欲以城为外谋者父母妻子同产皆断左右知不捕告皆与同罪城下里中家人皆相葆若城上之数有能捕告之者封之以千家之邑若非其左右乃他伍捕告者封之二千家之邑城禁使卒民不欲冦微职和旌者断不从令者断非擅出令者断失令者断倚防县不城上下不与众等者断无应而妄讙呼者断总失者断誉客内毁者断离署而聚语者断闻城鼓声而伍后上署者断人自大书版着之其署防守必自谋其先后非其署而妄入之者断离署左右共入他署左右不捕挟私书行请谒及为行书者释守事而治私家事卒民相盗家室婴儿皆断无赦人举而借之无符节而横行军中者断客在城下因数易其署而无易其养誉敌少以为众乱以为治敌攻拙以为巧者断客主人无得相与言及相借客射以书无得誉外示内以善无得应不从令者皆断禁无得举矢书若以书射冦犯令者父母妻子皆断身枭城上有能捕告之者赏之黄金二十斤非时而行者唯守及操太守之节而使者守人临城必谨问父老吏大夫请有怨仇讐不相解者召其人明白为之解之守必自异其入而借之狐之有以私怨害城若吏事者父母妻子皆断其以城为外谋者三族有能得若捕告者以其所守邑小大封之守还授其印尊宠官之令吏大夫及卒民皆明知之豪杰之外多交诸侯者常请之令上通知之善属之所居之吏上数选具之令无得擅出入连质之术乡长者父老豪杰之亲戚父母妻子必尊宠之若贫人食不能自给食者上食之及勇士父母亲戚妻子皆时酒肉必敬之舍之必近太守守楼临质宫而善周必宻涂楼令下无见上上见下下无知上有人无人守之所亲举吏贞廉忠信无害可任事者其饮食酒肉勿禁钱金布帛财物各自守之慎勿相盗葆宫之墙必三重墙之垣守者皆累瓦釡墙上门有吏主者门里莞闭必须太守之节葆卫必取戍卒有重厚者请择吏之忠信者无害可任事者令将卫自筑十尺之垣周还墙门闺者非令卫司马门望气者舍必近太守巫舍必近公社必敬神之巫祝史与望气者必以善言告民以请报守上守独知其请而已无与望气妄为不善言惊恐民断勿赦度食不足食民各自占家五种石升数为期其在莼害吏与杂訾期尽匿不占占悉令吏卒欵得皆断有能捕告赐什三牧粟米布钱金出内畜产皆为平直其贾与主人劵书之事已皆各以其贾倍偿之又用其贾贵贱多少赐爵欲为吏者许之其不欲为吏而欲以受赐赏爵禄若赎土亲戚所知罪人者以令许之其受构赏者令葆官见以与其亲欲以复佐上者皆倍其爵赏某县某里某子家食口二人积粟六百石某里某子家食口十人积粟百石出粟米有期日过期不出者王公有之有能得若告之赏之什三慎无令民知吾粟米多少守入城先以为始得輙宫养之勿令知吾守卫之备者为冀官父母妻子皆同其宫赐衣食酒肉信吏善待之来若复就间守宫三难外环隅为之楼内环为楼楼入葆宫丈五尺为复道葆不得有室三日一发席蓐畧视之布茅宫中厚三尺以上发必使乡邑忠信善重士有亲戚妻子厚奉资之必重发为养其亲若妻子为异舍无与员同所给食之酒肉遣他奉资之如前反相参审信厚赐之三发三信重赐之不欲受赐而欲为吏者许之二百石之吏守佩授之印其不欲为吏而欲受构赏禄皆如前有能入深至主国者问之审信赏之倍他其不欲受赏而欲为利者许之三石之扞士受赏赐者守必身自致之其亲之其亲之所见其见守之任其欲复以佐上者其构赏爵禄罪人倍之士无过十里居髙便所树表表三人守之北至城者三表与城上烽燧相望昼则举烽夜则举火闻冦所从来审知冦形必攻论小城不自守通者尽葆其老弱粟米畜产遣卒者无过五十人客至堞去之慎无厌建者曹无过三百人日暮出之为微职空队要塞之人所往来者令可迹者无下里三人平而迹各立其表城上应之出越陈表遮坐郭门之外内立其表令卒之少居门内令其少多无知可也节有惊见冦越陈表城上以麾指之迹坐击缶期以战备从麾所指望举一垂入竟举二垂狎郭举三垂入举四垂狎城举五垂夜以火皆如此去郭百步墙垣树木小大尽伐除之外空井尽窒之无可得汲也外空窒尽发之木尽伐之诸可以攻城者尽内城中令其人各有以记之事以各其记取之事为之劵书其枚数当遂枚木不能尽内既烧之无令客得而用之人自大书版着之其署忠有司出其所治则从滛之法其罪射务色谩缶滛嚣不静当路尼众舍事后就逾时不宁其罪射驩嚣駴众其罪杀非上不谏次主凶言其罪杀无敢有乐器骐军中有则其罪射非有司之令无敢有车驰人趋有则其罪射无敢散牛马军中有则其罪射饮食不时其罪射无敢歌哭于军中有则其罪射令各执罚尽杀有司见有罪而不诛同罚若或逃之亦杀凡将率鬭其众失法杀凡有司不使去卒吏民闻誓令伐之服罪凡戮人于市死上目行谒者待令门外为二曹夹门坐铺食更无空门下谒者一长守数令人中视其亡者以督门尉与共官长及亡者入中报四人夹令门内坐二人夹散门外坐客见持兵立前铺食更上侍者名守室下髙楼者望见乗车若骑卒道外来者及城中非常者輙言之守守以顺城上城门及邑吏来告其事者以验之楼下人受者言以报守中涓二人夹散门内坐门常闲铺食更中涓一长者环守宫之术衢置屯道各垣其两傍髙丈为埤立初鸡足置夹挟视葆食而扎书得必谨案视参食者节不法正请之屯陈垣外术衢街皆楼髙临里中楼一鼓聋灶即有物故鼓吏至而正夜以火指鼔所城下五十步一厠厠与上同圂请有罪过而可无断者令杼厠利之
　　杂守　禽子问曰客众而勇轻意见威以骇主人薪土俱上以为羊坽积土为髙以临民橹俱前遂属之城兵弩俱上为之奈何子墨子曰子问羊坽守耶羊坽者攻之拙者也足以劳卒不足以害城羊坽之政逺攻则逺害近城则近害不至城矢石无休左右趣射兰为柱后望以固厉吾鋭卒慎无使顾守者重下攻者轻云养勇髙奋民心百倍多执数少乃不殆作士不休不能禁御遂属之城以御云梯之法应之凡待烟冲云梯临之法必广城以御之曰不足则以木椁之左百步右百步系下矢石沙炭以雨之薪火水汤以济之选厉鋭卒慎无使顾赏审行罚以静为故从之以急无使主虑恚髙愤民心百倍多执数赏卒不乃怠冲临梯皆以冲冲之渠长丈五尺具理者三尺矢长丈二尺渠广丈六尺其弟丈二尺渠之垂者四尺树渠无传叶五寸梯渠十丈一梯渠答大数里二百五十八渠答百二十九诸外道可要塞以难冦其甚害者为筑三亭亭三隅织女之令能相救诸距阜山林沟渎丘陵阡陌郭门若阎术可要塞及为微职可以迹知往来者少多及所伏藏之处葆民先举城中官府民宅室署小大调处葆者或欲从兄弟知者许之外宅粟米畜产财物诸可以佐城者送入城中事即急则使积门内无过五十冦至随叶去唯弇逮民献粟米布帛金钱牛马畜产皆为置平贾与主劵书之使人各得其所长天下事当钧其分职天下事得皆其所喜天下事备强弱有数天下事具矣筑卸亭者圜之髙三丈以上令侍杀为辟梯梯两臂长三尺连门三尺报以绳连之椠再杂为县梁聋灶亭一鼓冦烽惊烽乱烽传火以次应之至主国正其事急者引而上下之烽火以举輙五鼓传又以又属之言冦所从来者少平旦弇还去来属次烽勿罢望见冦举一烽入境举二烽射妻举三烽一蓝郭防举四烽二蓝城防举五烽五蓝夜以火如此数守烽者事急日暮出之令皆为微职距阜山林皆令可以迹平明而迹无迹各立其表下城之应出置田表斥坐郭内外立旗帜卒半在内令多少无可知即有惊举孔表见冦举牧表城上以麾指之斥步鼓整旗旗以备战从麾所指田者男子以战备从斥女子亟走入即见放到传到城正守表者三人更立捶表而望守数令骑若吏行旁视有以知为所为其曹一鼓望见冦鼓传到城止升食终岁三十六石参食终岁二十四石四食终岁十八石五食终岁十四石升六石终岁十二石升食食五升参食食参升四食食二升半五食食二升六食食一升大半日再食救死之时日二升者二十日日三升者三十日日四升者四十日如是而民免于九十日之约矣冦近函收诸杂乡金器若铜铁及他可以左守事者先举县宫室居宫府不急者材之大小长短及凡数即急先发冦薄发屋伐木虽有请谒勿听入柴勿积鱼鳞簮当队令易取也材木不能尽入者燔之无令冦得用之积木各以长短大小恶美形相从城四面外各积其内诸木大者皆以为闗鼻乃积聚之城守司马以上父母昆弟妻子有貭在主所乃可以坚守署都司空大城四人二人县面一亭尉次司空亭一人吏侍守所者财足廉信父母昆弟妻子有在葆宫中者乃得为侍吏诸吏必有貭乃得任事守大门者二人夹门而立令行者趍其外各四防夹门立而其人坐其下吏曰五阅之上逋者名池水廉有要有害必为疑人令往来行夜者射之谋其疏者墙外水中为竹箭箭尺广二步剪于下水五寸杂长短前外廉三行外外乡内亦内乡三十步一弩庐庐广十尺袤丈二尺队有急极急发其近者往佐其次袭其处守节出入使主节必疏书署其情令若其事而须其还报以劒验之节出使所出门者輙言节出时掺者名百步一队阁通守舍相错穿室治复道为筑墉墉善其上先行徳计谋合乃入葆葆入守无行城无离舍诸守者审知卑城浅池而错守焉晨暮卒歌以为度用人少易守取疏令民家有三年蓄蔬食以备湛旱岁不为常令边县豫种畜芫芸乌喙袾叶外宅沟井可寘塞不可置此其中安则示以危危示以安冦至诸门户令皆凿而类窍之各为二类一凿而属绳绳长四尺大如指冦至先杀牛羊鸡狗乌雁收其支革筋角脂蓟羽彘皆剥之吏橝桐卣为铁錍厚简为衡枉事急卒不可逺令掘外宅林谋多少若治城【原阙】为击三隅之重五斤已上诸林木渥水中无过一筏涂茅屋若积薪者厚五寸已上吏各举其步界中财物可以左守备者上有谗人有利人有恶人有善人有长人有谋士有勇士有巧士有使士有内人者外人者有善人者有善门人者守必察其所以然者应名乃内之民相恶若议吏吏所解皆礼书藏之以须告之至以参验之睨者小五尺不可卒者为署吏令给事官府若舍蔺石厉矢诸林器用皆谨部各有积分数为解车以枱城矣以轺车轮广十尺辕长丈为三辐广六尺为板箱长与辕等四髙尺善葢上治中令可载矢子墨子曰凡不守者有五城大人少一不守也城小人众二不守也人众食寡三不守也市去城逺四不守也畜积在外富人在虚五不守也率万家而城方三里
　　赵简子围卫之郛郭犀楯犀橹立于矢石之所及鼓之而士不起简子投枹曰乌乎吾之士数也行人烛过免胄而对曰臣闻之亦有君之不能耳士无者昔者吾先君献公并国十七服国三十八战十有二胜是民之用也献公没惠公即位滛衍暴乱身好玉女秦人来侵去綘七十里亦是人之用也惠公没文公授之围卫取邺城濮之战五败荆人取尊名于天下亦此人之用也亦有君不能耳士无也简子乃去楯橹立矢石之所及鼔之而乗士之战大胜简子曰与吾得革车千乗不如闻行人烛过之一言也或曰行人未有以説也乃道惠公以此人是败文公以此人是霸未有所以用人也简子未可以速去楯橹也严亲在围轻犯矢石孝子之所以爱亲也孝子爱亲百数之一也今以为身处危而人尚可战是欲以百族之子于爱上皆如孝子之爱亲也是行人之诬也好利恶害夫人之所有也赏厚而信人轻敌矣刑重而必人不北矣长行徇上数百不一人喜利畏罪人莫不然将众者不出乎莫不然之数而道乎百无一人之行行人未知用众之道也
　　甘茂攻宜阳三鼓之而卒不上秦之右将有尉对曰公不论兵必大困甘茂曰我羇旅而得相秦者我以宜阳饵王今攻宜阳而不拔公孙衍樗里疾挫我于内而公仲以韩穷我于外是我伐之日已请明日鼓之而不可下因以宜阳之郭为墓于是出私金以益公赏明日鼓之而宜阳拔
　　田单者齐诸田疏属也湣王时单为临淄市掾不见知及燕使乐毅伐破齐齐湣王出奔已而保莒城燕师长驱平齐而田单走安平令其宗人尽断其车轴末而傅铁笼已而燕军攻安平城壊齐人走争涂以轊折车败为燕所虏唯田单宗人以铁笼故得脱束保即墨燕既尽降齐城唯独莒即墨不下燕军闻齐王在莒并兵攻之淖齿既杀湣王于莒因坚守距燕军数年不下燕引兵东围即墨即墨大夫出与战败死城中相与推田单曰安平之战田单宗人以铁笼得全习兵立以为将军以即墨距燕顷之燕昭王卒惠王立与乐毅有隙田单闻之乃纵反间于燕宣言曰齐王已死城之不拔者二耳乐毅畏诛而不敢归以伐齐为名实欲连兵南面而王齐齐人未附故且缓攻即墨以待其事齐人所惧唯恐他将之来即墨残矣燕王以为然使骑刼代乐毅乐毅因归赵燕人士卒忿而田单乃令城中食必祭其先祖于庭飞鸟悉翔舞城中下食燕人怪之田单因宣言曰神来下教我乃令城中人曰当有神人为我师有一卒曰臣可以为师乎因反走田单乃起引还东乡坐师事之卒曰臣欺君诚无能也田单曰子勿言也因师之每出约束必称神师乃宣言曰吾唯惧燕军之劓所得齐卒置之前行与我战即墨败矣燕人闻之如其言城中人见齐诸降者尽劓皆怒坚守唯恐见得单又纵反间曰吾惧燕人掘吾城外冡墓僇先人可为寒心燕军尽掘冡墓烧死人即墨人从城上望见皆涕泣共欲出战怒自十倍田单知士卒之可用乃身操版挿与士卒分功妻妾编于行伍之间尽散饮食享士令甲卒皆伏使老弱女子乗城遣使约降于燕燕军皆呼万岁田单又收民金得千镒令即墨富豪遗燕将曰即墨即降愿无虏掠吾族家妻妾令安堵燕将大喜许之燕军由此益懈田单乃收城中得千余牛为綘绘衣画以五防龙文束兵刃于其角而灌脂束苇于尾烧其端凿城数十穴夜纵牛壮士五千人随其后牛尾热怒而奔燕军燕军夜大惊牛尾炬火光明燿燕军视之皆龙文所触尽死伤五千人因衔枚击之而城中鼔噪从之老弱皆击铜器为声声动天地燕军大骇败走齐人遂夷杀其将骑刼燕军扰乱奔走齐人追亡逐北所过城邑皆畔燕而归田单兵日益多乘胜燕日败亡卒至河上而齐七十余城皆复为齐乃迎襄王于莒入临菑而听政襄王封田单号曰安平君　太史公曰兵以正合以竒胜善之者出竒无穷竒正还相生如环之无端夫始如处女适人开户后如脱兎适不及距其田单之谓邪晋明帝时陈光上疏请伐呉诏令攻寿阳蔡谟上疏今夀阳城小而固自夀阳至琅邪城壁相望其间逺者裁百余里一城见攻众城必救且王师在路五十余日刘仕一军早已入淮又遣数部北取坚壁大军未至声息久闻而贼之邮驿一日千里河北之骑足以来赴非惟隣城相救而已夫以白起韩信项籍之勇犹发梁焚舟背水而阵今欲停船水渚引兵造城前对坚敌顾临归路此兵法之所诫也若进攻未拔胡骑卒至惧桓子不知所为而舟中之指可掬今征军五千皆王都精鋭之众又光为左卫逺近闻之名为殿中之军宜令所向有征无战而顿之坚城之下胜之不武不胜为笑今以国之上驷击冦之下邑得之则利薄而不足损敌失之则害重而足以益冦惧非防之长者臣愚以为闻冦而致讨贼退而振旅于事无失不胜管见谨冐陈闻魏世祖将入冦大猎于梁川宋文帝闻之敕淮泗诸郡若魏冦小至则各坚守大至则拔民归寿阳边戍侦不明魏主自将步骑千万奄至南顿太守郑琨頴川太守郭道隠并弃城走是时豫州刺史王铄镇寿阳遣左军陈宪守悬瓠城中战士不满千人魏主围之魏人昼夜攻悬瓠多作髙楼临城以射之矢下如雨城中负戸以汲施大钩于冲车之端以牵楼堞壊其南城陈宪内设女墙外立木栅以拒之魏人填堑肉薄登城短兵相接宪鋭气愈奋战士无不一当百杀伤万计城中死者亦过半魏主攻悬瓠四十二日帝遣南平内史臧质诣寿阳与安蛮司马刘康祖共将兵救悬瓠魏主遣殿中尚书乞地真逆拒之质等击斩乞地真魏主引兵还魏人过山阳不敢留因攻盱眙世祖就臧质求酒质封溲便与之魏主怒筑长围一夕而合运东山土石以填堑作浮桥于君山絶水陆道魏主遗质书曰吾今所遣鬬兵尽非我国人城东北是丁零与胡南是氐羌设使丁零死正可减常山赵郡贼胡死减并州贼氐羌死减闗中贼卿若杀之无所不利质复书曰寡人受命相灭期之白登师行未逺尔自送死岂容复令尔生全飨有桑干哉我本不图全若天地无灵力屈于尔韲之粉之屠之裂之犹未足以谢本朝尔智识及众力岂能胜符坚耶今春已降兵方四集尔但安意攻城勿遽走粮食乏者可见语当出廪相贻得所送劒刀欲令我挥之尔身邪魏主大怒作铁牀于其上施铁镵曰破城得质当坐之此上魏人以钩车钩城楼城内系以彄絙数百人唱呼引之车不能退既夜缒桶悬卒出截其钩获之明日又以冲车攻城城土坚密每至頽落不过数升魏人乃肉薄登城分番相代坠而复升莫有退者杀伤万计尸与城平凡攻之三旬不拔防魏军中多疾疫或告以建康遣水军自海入淮又敕彭城断其归路魏主烧攻具退走盱眙人欲追之沈璞曰今兵不多虽可固守不可出战但整一楫示若欲北渡者以速其走计不须实行也臧质以璞城主使之上露板璞固辞归于质魏王嘉与刘昶冦寿阳步骑号二十万齐豫州刺史垣崇祖集文武议之欲治外城堰肥水以自固皆曰昔佛狸入冦南平王士卒完盛数倍于今犹以郭大难守退保内城且自有肥水未尝堰也恐劳而无益崇祖曰若弃外城虏必据之外修楼橹内筑长围则坐成擒矣守郭筑堰是吾不谏之防也乃于城西北堰肥水堰北筑小城周为深堑使数千人守之曰虏见城小以为一举可取必悉力攻之以谋破堰吾纵水冲之皆为流尸矣魏人果蚁附攻小城崇祖着白纱防肩舆上城晡时决堰下水魏攻城之众漂坠堑中人马溺死以千数魏师退走
　　东魏丞相髙欢攻玉壁昼夜不息魏韦孝寛随机拒之城中无水汲于汾欢使移汾一夕而毕欢于城南起土山欲乘之以入城上先有二楼孝寛防木接之令常髙于土山以御之欢使告之曰虽尔防楼至天我当穿地取尔乃凿地为十道又用术士李业兴孤虚法聚攻其北北天险也孝寛掘长堑邀其地道选战士屯堑上每穿至堑战士輙擒杀之又于堑外积柴贮火敌有在地道内者塞柴投火以皮排吹之一鼓皆焦烂敌以攻车撞城车之所及莫不摧毁无能御者孝寛缝布为幔随其所向张之布既悬空车不能壊敌又防松麻于竿灌油加火以烧布并欲焚楼孝寛作长钩利其刃火竿将至以钩遥割之松麻俱落敌又于城四面穿地为二十道其中施梁柱纵火烧之柱折城崩孝寛随崩处竖木栅以杆之敌不得入城外尽攻击之术而城中守御有余孝寛又夺据其土山欢无如之何乃使仓曹参军祖珽説之曰君独守孤城而西方无救恐终不能全何不降也孝寛报曰我城池严固兵食有余攻者自劳守者常逸岂有旬朔之间已须救援适忧尔众有不返之危孝寛闗西男子必不为降将军也东魏苦攻凡五十日士卒战及病死者七万人共为一冡欢智力皆困因而发疾有星坠欢营中士卒惊惧解围去
　　唐宗时尹子竒复引兵攻睢阳张巡谓将士曰吾受国恩所守正死耳但念诸君捐躯力战而赏不酬勲以此痛心耳将士皆激厉请奋巡乃椎牛飨士尽军出战贼望见兵少笑之巡执旗帅诸将直冲贼阵贼乃大溃明日贼合军至城下巡出战昼夜数十合屡摧其锋而贼攻围益急巡于城中夜鸣鼓严队若将出击者贼闻之逹旦儆备既明巡乃寝兵絶鼓贼以飞楼瞰城中无所见遂解甲休息巡与南霁云雷万春等十余将各将五十骑开门突出直冲贼营斩贼将五十余人巡欲射子竒而不识剡蒿为矢中者喜谓巡矢尽走白子竒乃得其状使霁云射之中其左目几获之子竒乃走　子竒复徴兵数万攻睢阳城中食尽将士人廪米日一合杂以茶纸树皮为食馈救不至士卒消耗至千六百人皆饥病不堪鬭遂为贼所围张巡乃修守具贼为云梯势如半虹置精卒二百于其上推之临城欲令胜入巡预于城潜凿三穴梯将至一穴中出大木末置铁钩钩之使不得退一穴中出一木柱之使不得进一穴中出一木末置铁笼盛火焚之贼又以钩车钩城上棚閤巡以木末置连鏁大镮拔其钩而截之贼又造木驴攻城巡镕金汁灌之贼又以土囊积柴为磴道欲登城巡潜以松明干蒿投之积十余日使人顺风持火焚之巡之所为皆应机立办贼服其智不敢复攻遂以城外穿三重壕立木棚以守巡巡亦于其内作壕以拒之士卒死伤之余才六百人时许叔冀在谯郡尚衡在彭城贺兰进明在临淮皆拥兵不救城中日蹙巡乃令南霁云犯围而出告急于临淮进明爱霁云勇士具食延之霁云泣曰睢阳之人不食月余矣霁云虽欲独食且不下咽大夫坐拥强兵曾无分灾救患之意岂忠臣义士之所为乎因囓落一指以示进明曰霁云既不能逹主将之意请留一指以示信归报座中皆为泣下霁云去至宁陵与城使廉垣同将步骑三千人且战且行至下大战壊贼营死伤之外仅得千人入城城中将吏知无救皆恸哭贼围益急
　　贼将武令珣田承嗣攻山南东道节度使鲁炅于南阳城中食尽饿死者相枕藉宗遣宦官曹日升往宣慰围急不得入日升请单骑入城襄阳太守魏仲犀不许防顔真卿自河北至曰曹将军不顾万死以致帝命何为沮之借使不逹不过亡一使者逹则一城之心固矣日升与十骑皆往贼不敢逼城中大喜炅在围中凡周岁昼夜苦战力竭不能支夜开城帅余兵数千突围奔襄阳承嗣追之转战二日不克而还时贼欲南侵江汉赖炅扼其冲要南夏得全
　　朱泚党所据惟长安城出战屡败泚以为忧乃急攻奉天造云梯髙广数丈上容壮士五百人城中汹惧浑瑊迎其所来凿地道积薪蓄火以待之贼攻南城韩游瓌引兵严备东北贼果并兵攻之推云梯上施湿氊悬水囊火炬矢石所不能伤贼已登城者上与浑瑊对泣羣臣惟仰首祝天上以无名告身千余通授瑊使募敢死士御之时士卒冻馁又乏甲胄瑊抚谕之激以忠义皆鼓噪力战瑊中流矢进战不辍防云梯辗地道轮防不能前却火从地出须臾灰烬贼乃引退于是三门出兵太子督战贼徒大败李懐光引兵西先遣兵马使张韶赍腊表间行至奉天值贼方攻城驱使填堑得间入城代宗大喜城中欢声如雷懐光亦败泚兵于醴泉泚遂遁归长安众以为懐光复三日不至则城不守矣杜牧守论　往年两河盗起屠囚大臣刼戮二千石国家不议诛乃束兵自守反修大厯贞元故事而行姑息之政是使逆辈益横终唱患祸故牧作守论　厥今天下何如哉干戈朽铁钺钝含混贷煦育逆孽殆为故常而执事大人曾不厯筭周思以为宿谋方且嵬岸抑扬自以为广大繁昌莫己若也呜呼其不知乎其俟蹇顿颠倾而后为之支计乎且天下几里列郡几所而自河以北蟠城数百金坚蔓织角奔为冦伺吾人之顦顇天时之不利则将与朋伍罗络郡国将骇乱吾民于掌股之上耳今者及吾之壮不图擒取而乃处恬逸第第相付以为后世子孙背胁疽根此复何也今之议者咸曰夫倔强之徒吾以良将劲兵为衔防髙位羙爵充饱其肠安而不挠外而不拘亦犹豢扰虎狼而不拂其心则忿气不萌此大厯贞元所以守邦也亦何必疾战焚煎吾民然后以为快也愚曰大厯贞元之间适以此为祸也当是之时有城数十千百卒夫则朝廷待之贷以法故于是乎阔视大言自树一家破制削法角为尊奢天下养威而不问有司守恬而不呵王侯通爵越录受之觐聘不来几杖扶之逆息虏皇子嫔之装缘防饰无不备之是以地益广兵益强僣拟益甚侈心益昌于是土田名器分划大尽而贼夫贪心未及畔岸遂有淫名越号或帝或王盟诅自立恬淡不畏走兵四畧以饱其志者也是以赵魏燕齐卓起大倡梁蔡呉蜀蹑而和之其余混澒轩嚣欲相效者往往而是运遭孝武宵旰不忘前英后杰夕思朝议故能大者诛锄小者惠来不然周秦之郊几为犯猎哉大抵生人油然多欲欲而不得则怒怒则争乱随之是以教笞于家刑罚于国征伐于天下此所以裁其欲而塞其争也大厯贞元之间尽反此道提区区之有而塞无涯之争是以首尾指支几不能相运掉也今者不知此非而反用以为经愚见为盗者非止于河北而已呜呼大厯贞元守郡之术永戒之哉
　　黄巢使其骁将孟楷将万人撃蔡州秦宗权逆战而败遂称臣于巢初陈州刺史赵犨谓将佐曰巢不死长安必东走陈其冲也不可不为之备乃完城堑缮甲兵积刍粟六十里之内民有资粮者悉徙之入城多募勇士使子弟分将之楷果移兵撃陈犨先示之弱伺其无备袭撃杀获殆尽擒楷斩之巢闻之怒与宗权合兵围之掘堑五重百道攻之陈人大恐犨谕之曰忠武素着义勇陜州号为劲兵况吾家久食陈禄誓与此州存亡且徇国而死不愈于臣贼而生乎有异议者斩数引鋭兵开门撃贼破之巢益怒营于州北为持久之计时民间无积聚贼掠人为粮置舂磨寨
　　后梁呉王遣使遗契丹主以猛火油曰攻城以此油然火焚楼橹敌以水沃之火愈炽契丹主大喜即选骑三万欲攻幽州述律后哂之曰岂有试油而攻一国乎因指帐前树谓契丹主曰此树无皮可以生乎契丹主曰不可述律后曰幽州城亦犹是矣吾但以三千骑伏其旁掠其四野使城中无食不过数年城自困矣何必如此躁动轻举万一不胜为中国笑吾部落亦解体矣契丹主乃止
　　后唐王都据定州守备固伺察严诸将屡有谋翻城应官军者皆不果明宗遣使者促王晏球攻城晏球与使者联骑巡城指之曰城髙峻如此借使主人听外兵登城亦非梯冲所及徒多杀精兵无损于贼如此何为不若食三州之租爱民养兵以俟之彼必内溃明宗从之燕慕容恪围段龛于广固诸将请急攻之恪曰用兵之势有宜缓者有宜急者不可不察若彼我势敌外有强援恐有腹背之患则攻之不可不急若我彊彼弱无援于外力足制之者当羁縻守之以待其毙兵法十围五攻正谓此也龛兵尚众未有离心今慿阻坚城上下戮力我尽鋭攻之计亦或可拔然杀吾士卒必多矣自有事中原兵不蹔休吾毎念之夜而忘寐奈何轻用其死乎要在取之不必求攻之速也诸将皆曰非所及也军中闻之人人感悦于是为髙墙深堑以守之齐民争运粮以馈燕军龛婴城自守樵采路絶城中人相食龛悉众出战遂破之于围里于是城中气阻莫有固志龛面防出降悉定齐地
　　后汉郭威以诸将议攻讨诸将欲先取长安凤翔镇国节度使扈彦珂曰今三叛连衡推守贞为主守贞亡则两镇自破矣若舍近而攻逺万一王赵拒吾前守贞掎吾后此危道也威善之于是威自陜州白文珂刘词自同州常思自潼闗三道攻河中威抚养士卒与同苦乐小有功輙厚赏之微有伤常亲视之士无贤不肖有所陈启皆温辞色而受之违忤不怒小过不责由是将卒咸归心焉始李守贞以禁军皆尝受其恩施谓其至则叩城奉迎已而士卒新受赐于郭威皆忘守贞旧恩至城下旗伐鼓踊跃诟噪守贞视之失色诸将欲急攻城威曰守贞前朝宿将徤鬬好施屡立战功况城临大河楼堞完固未易轻也且彼冯城而鬬吾仰而攻之何异帅士卒投汤火乎不若且设长围而守之吾洗兵牧马坐食转输俟城中无食然后进梯冲以逼之飞书檄以招之彼之将士脱身逃死父子且不相保况乌合之众乎思绾景崇但分兵以縻之不足虑也乃发民夫二万使白文珂帅之刳长壕筑连城列队伍而围之又谓诸将曰守贞有轻我心故敢反正宜静以制之乃偃旗仆鼓但循河设火铺连延数千里番步卒以守之遣水军舟于岸冦有潜往来者无不擒之于是守贞如坐网中矣
　　宋髙宗时张浚闻金人入徳顺军乃退保兴州时辎重焚弃将士散亡惟亲兵千余自随人情大沮或请徙治防州参军事刘子羽叱之曰孺子可斩也四川全盛敌欲入侵久矣直以川口有铁山栈道之险未敢遽窥尔今不坚守纵使深入而吾假处防峡遂与闗中声援不相闻进退失计悔将何及今幸敌方肆掠未逼近郡宣司但当留驻兴州外繋闗中之望内安全蜀之心急遣官属出闗呼召诸将收集散亡分布隘险坚壁固垒观衅而动庶几可以补前愆耳浚然其言而诸参佐无敢行者子羽请即奉命乃单骑至秦州召诸亡将时诸将不知宣司所在及闻命大喜悉以其众来防凡十余万人军势复振子羽因请遣呉玠聚兵阨险于凤翔大散闗东之和尚原以断敌来路闗师古等聚熈河兵于岷州大潭孙倔贾世方等聚泾原凤翔兵于陛成凤三州以固浊口金人知有备遂引去
　　宁宗时孟宗政权枣阳初眡事一爱仆犯新令立斩之军民股栗于是筑隄积水修治城堞简阅军士至是完顔萨布拥步骑围城宗政与扈再兴合兵角敌厯三月大小七十余战宗政身先士卒金人战輙败忿甚周城开濠控兵列濠外飞锋镝以绹钤自警钤响则犬吠宗政厚募壮士乘间突撃金人不能支盛兵薄城宗政随方力拒随州守许国援师至白水鼔声相闻宗政率诸将出战金人奔溃　金帅完顔额尔克拥步骑传城孟宗政囊糠盛沙以覆楼棚列瓮潴水以隄火募炮手撃之一炮辄杀数人金人选精骑二千号弩手拥云梯天桥先登又募凿银鑛石工昼夜塪城运茒苇直抵圜楼下欲焚楼宗政先燬楼掘深坑防地道剏战棚防城损穿穽才透即施毒烈火鼓鞴以薰之金人窒以湿氊析路以刳土城頽楼防宗政撤楼益薪架火山以絶其路列勇士以长鎗劲弩备其冲距楼防所数丈筑偃月城翼正城金人摘彊兵披厚铠氊衫铁面而前又湿氊濡革火山拥云梯径抵西北圜楼登城城中军以长戈舂其喉杀之敢勇军自下夹撃金兵坠死燎熖金人连不得志防扈再兴许国两道并进掠唐邓境焚其城栅粮储金顿兵枣阳城下八十余日赵方知其气已竭乃召国再兴还并东师于再兴克期合战再兴败金人于瀼河又败之城南宗政自城中出撃内外合势士气大振贾勇入金营自晡至三更杀其众三万金人大溃额尔克单骑遁获其赀粮器甲不可胜计追金人至马磴寨焚其城入邓州而还金人自是不敢窥襄汉枣阳中原遗民来归以万数宗政发廪赡之给田剏屋与居籍其勇壮号忠顺军俾出没唐邓间宗政由是威振境外金人呼为孟爷爷
　　经济类编卷六十三
<子部,类书类,经济类编>
　　钦定四库全书
　　经济类编卷六十四
　　明　冯琦冯瑗　撰
　　武功类十
　　谋计【五十一则】
　　刘向权谋篇　圣王之举事必先谛之于谋虑而后考之于蓍白屋之士皆闗其谋刍荛之役咸尽其心故万举而无遗筹失策传曰众人之智可以测天兼听独断惟在一人此大谋之术也谋有二端上谋知命其次知事知命者预见存亡祸福之原早知盛衰废兴之始防事之未萌避难于无形若此人者居乱世则不害于身在乎太平之世则必得天下之权彼知事者亦尚矣见事而知得失成败之分而究其所终极故无败业废功孔子曰可与适道未可与权也夫非知命知事者孰能行权谋之术夫权谋有正有邪君子之权谋正小人之权谋邪夫正者其权谋公故其为百姓尽心也诚彼邪者好私尚利故其为百姓也诈夫诈则乱诚则平是故尧之九臣诚而能兴于朝其四臣诈而诛于野诚者隆至后世诈者当身而灭知命知事而能于权谋者必察诚诈之原而以身处焉则是亦权谋之术也夫知者举事也满则虑谦平则虑险安则虑危曲则虑直由重其豫惟恐不及是以百举而不防也
　　吕览贵卒篇　力贵突智贵卒得之同则遫为上胜之同则湿为下所为贵骥者为其一日千里也旬日取之与驽骀同所为贵镞矢者为其应声而至终日而至则与无至同吴起谓荆王曰荆所有余者地也所不足者民也今君王以所不足益有所余臣不得而为也于是令贵人往实广虚之地皆甚苦之荆王死贵人皆来尸在堂上贵人相与射吴起吴起号呼曰吾示子吾用兵也拔矢而走伏尸挿矢而疾言曰羣臣乱王吴起死矣且荆国之法丽兵于王尸者尽加重罪逮三族吴起之智可谓防矣齐襄公即位憎公孙无知收其禄无知不说杀襄公公子纠走鲁公子小白奔莒既而国杀无知未有君公子纠与公子小白皆归俱至争先入公家管仲扞弓射公子小白中钩鲍叔御公子小白僵管子以为小白死告公子纠曰安之公子小白已死矣鲍叔因疾驱先入故公子小白得以为君鲍叔之智应射而令公子小白僵也其智若镞矢也周武君使人刺伶悝于东周伶悝僵令其子速哭曰以谁刺我父也刺者闻以为死也周以为不信因厚罪之赵氏攻中山中山之人多力者曰吾丘鴧衣铁甲操铁杖以战而所撃无不碎所冲无不防以车投车以人投人也几至将所而后死鲁襄公如楚及汉闻康王卒欲还叔仲昭伯曰君之来也非为一人也为其名与其众也今王死其名未改其众未败何为还诸大夫皆欲还子服惠伯曰不知所为姑从君乎叔仲曰子之来也非欲安身也为国家之利也故不惮勤逺而听于楚非义楚也畏其名与众也夫义人者固庆其喜而吊其忧况畏而服焉闻畏而往闻丧而还茍芊姓实嗣其谁代之任丧王大子又长矣执政未改予为先君来死而去之其谁曰不如先君将为丧举闻丧而还其谁曰非侮也事其君而任其政其谁由己贰求説其侮而亟于前之人其讐不滋大乎説侮不懦执政不贰帅大讐以惮小国其谁云待之若从君而走患则不如违君以辟难且夫君子计成而后行二三子计乎有御楚之术而有守国之备乎则可也若未有不如往也乃遂行反及方城闻季武子袭卞公欲还出楚师以伐鲁荣成伯曰不可君之于臣其威大矣不能令于国而恃诸侯诸侯其谁昵之若得楚师以伐鲁鲁既不违夙之取卞也必用命焉守必固矣若楚之克鲁诸姬不获闚焉而况君乎彼无亦置其同类以服东夷而大攘诸夏将天下是王而何徳于君其予君也若不克鲁君以蛮夷伐之而又来入焉必不获矣不如予之夙之事君也不敢不悛醉而怒醒而喜庸何伤君其入也乃归
　　呉子执钟吾子遂伐徐防山以水之己夘灭徐徐子章禹断其发携其夫人以逆呉子呉子唁而送之使其迩臣从之遂奔楚楚沈尹戍帅师救徐弗及遂城夷使徐子处之呉子问于伍员曰初而言伐楚余知其可也而恐其使余往也又恶人之有余之功也今余将自有之矣伐楚何如对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病
　　赵简子使成何涉他与卫灵公盟于剸泽灵公未喋盟成何涉他捘灵公之手而撙之灵公怒欲反赵王孙商曰君欲反赵不如与百姓同恶之公曰若何对曰诸命臣令于国曰有姑姊妺女者家一人质于赵百姓必怨君因反之矣君曰善乃令之三日遂徴之五日而令毕国人巷哭君乃召国大夫而谋曰赵为无道反之可乎大夫皆曰可乃出西门闭东门赵氏闻之防涉他而斩之以谢于卫成何走燕子贡曰王孙商可谓善谋矣憎人而能害之有患而能处之欲用民而能附之一举而三物俱至可谓善谋矣
　　智伯帅赵韩魏而伐范中行氏灭之休数年使人请地于韩韩康子欲勿与段规谏曰不可夫智伯之为人也好利而鸷复来请地不与必加兵于韩矣君其与之彼狃又将请地于他国他国不听必乡之以兵然则韩可以免于患难而待事之变康子曰善使使者致万家之邑一于智伯智伯説又使人请地于魏魏桓子欲勿与赵□谏曰彼请地于韩韩与之请地于魏魏弗与则是魏内自强而外怒智伯也然则其错兵于魏必矣不如与之桓子曰诺因使人致万家之邑一于智伯智伯説又使人之赵请蔡臯狼之地赵襄子弗与智伯隂结韩魏将以伐赵赵襄子召张孟谈而告之曰夫智伯之为人阳亲而隂疎三使韩魏而寡人弗与焉其移兵寡人必矣今吾安居而可张孟谈曰夫董阏安于简子之才臣也世治晋阳而君泽循之其余政教犹存君其定居晋阳君曰诺乃使延陵君将车骑先之晋阳君因从之至行城郭案府库视仓廪召张孟谈曰吾城郭之完府库足用仓廪实矣无矢奈何张孟谈曰臣闻董子之治晋阳也公宫之垣皆以荻蒿苫楚廧之其髙至丈余君发而用之于是发而试之其坚则箘簬之劲不能过也君曰矢足矣吾铜少若何张孟谈曰臣闻董子之治晋阳也公宫之室皆以链铜为柱质请发而用之则有余铜矣君曰善号令已定备守已具三国之兵乘晋阳城遂战三月不能拔因舒军而围之决晋水而灌之围晋阳三年城中巢居而处悬釡而炊财食将尽士卒病羸襄子谓张孟谈曰粮食匮财力尽士大夫病吾不能守矣欲以城下何如张孟谈曰臣闻之亡不能存危不能安则无为贵知士也君释此计勿复言也臣请见韩魏之君襄子曰诺张孟谈于是隂见韩魏之君曰臣闻唇亡则齿寒今智伯帅二国之君伐赵赵将亡矣则二君为之次矣二君曰我知其然夫智伯之为人麤中而少亲我谋未遂而知则其祸必至为之奈何张孟谈曰谋出二君之口入臣之耳人莫之知也二君即与张孟谈隂约三军与之期夜遣入晋阳张孟谈以报襄子襄子再拜之张孟谈因朝智伯而出遇辕门之外智过入见智伯曰二主殆将有变君曰何如对曰臣遇孟谈于辕门之外其志矜其行髙智伯曰不然吾与二主约谨矣破赵三分其地寡人所亲之必不欺也子释之勿出于口知过出见二主入説智伯曰二主色动而意变必背君不如令杀之智伯曰兵着晋阳三年矣旦暮当拔而飨其利乃有他心不可子慎勿复言智过曰不杀则遂亲之智伯曰亲之奈何智过曰魏桓子之谋臣曰赵□韩康子之谋臣曰段规是皆能移其君之计君其与二君约破赵则封二子者各万家之县一如是则二主之心可不变而君得其所欲矣智伯曰破赵而三分其地又封二子者各万家之县一则吾所得者少不可智过见君之不用也言之不听出更其姓为辅氏遂去不见张孟谈闻之入见襄子曰臣遇智过于辕门之外其视有疑臣之心入见智伯出更其姓今暮不撃必后之矣襄子曰诺使张孟谈见韩魏之君夜期杀守堤之吏而决水灌智伯军智伯军救水而乱韩魏翼而撃之襄子将卒犯其前大败智伯军而禽智伯智伯身死国亡地分为天下笑此贪欲无厌也夫不听智过亦所以亡也智氏尽灭惟辅氏存焉
　　张孟谈既固赵宗庙封疆发五霸乃称简之涂以告襄子曰昔者前国地君之御有之曰五霸之所以政天下者约主势能制臣无令臣能制主故贵为列侯者不令在相位自将军以上不为近大夫今臣之名显而身尊权重而众服臣愿损功名去权势以离众襄子恨然曰何哉吾闻辅主者名显功大者身尊任国者权重忠信在已而众服焉此先圣之所以集国家安社稷乎子何为然张孟谈对曰君之所言成功之美也臣之所谓持国之道也臣观成事闻往古天下之美同臣主之权均之能美未之有也前事之不忘后事之师君若弗图则臣力不足怆然有决色襄子去之卧三日使人谓之曰晋阳之政臣下不使者何如对曰死僇张孟谈曰左司马见使于国家安社稷不避其死以成其忠君其行之君曰子从事乃许之张孟谈便厚以便名纳地释事以去权尊而耕于负亲之丘故曰贤人之行明王之政也耕三年韩魏齐楚负亲以谋赵襄子往见张孟谈而告之曰昔者智氏之地赵氏分则多十城复来而今诸侯谋我为之奈何张孟谈曰君其负劒而御臣以之国舍臣于庙授吏大夫臣试计之君曰诺张孟谈乃行其妻之楚长子之韩次子之魏少子之齐四国疑而谋败楚絶齐齐举兵伐楚陈轸谓楚王曰王不如以地东解于齐西讲于秦王使陈轸之秦秦王谓轸曰子秦人也寡人与子故也寡人不佞不能亲国事也故子弃寡人事楚王今齐楚相伐或谓救之便或谓救之不便子独不可以忠为子主计以其余为寡人乎陈轸曰王独不闻呉人之游楚者乎楚王甚爱之病故使人问之曰诚病乎意亦思乎左右曰臣又知其思与不思诚思则将呉吟今轸将为王呉吟王不闻夫管与之说乎有两虎争人而鬬管庄子将刺之管与止之曰虎者戾虫人者甘饵今两虎争人而鬬小者必死大者必伤子待伤虎而刺之则是一举而兼两虎也无刺一虎之劳而有刺两虎之名齐楚今战战必败败王起兵救之有救齐之利而无伐楚之害计听知覆逆者唯王可也计者事之本也听者存亡之机计失而听过能有国者寡也故曰计有一二者难悖听无失本末者难惑
　　魏文侯借道于赵攻中山赵侯将不许赵利曰过矣魏攻中山而不能取则魏必罢罢则赵重魏拔中山必不能越赵而有中山矣是用兵者魏也而得地者赵也君不如许之许之大劝彼将知赵利之也必辍君不如借之道而示之不得已
　　义渠君之魏公孙衍谓义渠君曰道逺臣不得复过矣请谒事情义渠君曰愿闻之对曰中国无事于秦则秦且烧焫获君之国中国为有事于秦则秦且轻使重币而事君之国也义渠君曰谨闻令居无几何五国伐秦陈轸谓秦王曰义渠君蛮夷之贤君王不如赂之以抚其心秦王曰善因以文绣千匹好女百人遗义渠君义渠君致羣臣而谋曰此乃公孙衍之所谓也因起兵袭秦大败秦人于李帛之下
　　南梁之难韩氏请救于齐田侯召大臣而谋曰早救之孰与晚救之便张丐对曰晚救之韩且折而入于魏不如早救之田臣思曰不可夫韩魏之兵未敝而我救之我伐韩而受魏之兵顾反听命于韩也且夫魏有破韩之志韩见且兵必东愬于齐我因隂结韩之亲而晚承魏之敝则国可重利可得名可尊矣田侯曰善乃隂告韩使者而遣之韩自以有齐国五战五不胜东愬于齐齐因起兵撃魏大破之马陵魏破韩弱韩魏之君因田婴北面而朝田侯
　　邯郸之难赵求救于齐田侯召大臣而谋曰救赵孰与勿救邹子曰不如勿救段干纶曰勿救则我不利田侯曰何哉对曰夫魏氏兼邯郸其于齐何利哉田侯曰善乃起兵甲军于邯郸之郊段干纶曰臣之求利且不利者非此也夫救邯郸军于其郊是赵不拔而魏全也故不如南攻襄陵以敝魏邯郸拔而承魏之敝是赵破而魏弱也田侯曰善乃起兵南攻襄陵七月邯郸拔齐因承魏之敝大破之桂陵
　　权之难齐燕战秦使魏冉之赵出兵助燕撃齐薛公使魏处之赵谓李向曰君助燕撃齐齐必急急必以地和于燕而身与赵战矣然则是君自为燕束兵为燕取地也故为君计者不如按兵不出齐必缓缓必复与燕战战而胜兵罢敝赵可取唐曲逆战而不胜命悬于赵然则吾中立而割穷齐与疲燕也两国之权悬于君矣张仪者魏人也始尝与蘓秦俱事鬼谷先生学术蘓秦自以不及张仪张仪已学而游说诸侯尝从楚相饮已而楚相亡璧门下意张仪曰仪贫无行必此盗相君之璧共执张仪掠笞数百不服醳之其妻曰嘻子母读书游説安得此辱乎张仪谓其妻曰视吾舌尚在不其妻笑曰舌在也仪曰足矣蘓秦已说赵王而得相约从亲然恐秦之攻诸侯败约后负念莫可使用于秦者乃使人微感张仪曰子始与蘓秦善今秦已当路子何不往游以求通子之愿张仪于是之赵上谒求见蘓秦蘓秦乃诫门下人不为通又使不得去者数日已而见之坐之堂下赐仆妾之食因而数让之曰以子之材能乃自令困辱至此吾宁不能言而富贵子子不足收也谢去之张仪之来也自以为故人求益反见辱怒念诸侯莫可事独秦能苦赵乃遂入秦蘓秦已而告其舍人曰张仪天下贤士吾殆弗如也今吾幸先用而能用秦柄者独张仪可耳然贫无因以进吾恐其乐小利而不遂故召辱之以激其意子为我隂奉之乃言赵王发金币车马使人微随张仪与同宿舍稍稍近就之奉以车马金钱所欲用为取给而弗告张仪遂得以见秦惠王惠王以为客卿与谋伐诸侯蘓秦之舍人乃辞去张仪曰赖子得显方且报徳何故去也舍人曰臣非知君知君乃蘓君蘓君忧秦伐赵败从约以为非君莫能得秦柄故感怒君使臣隂奉给君资尽蘓君之计谋今君已用请归报张仪曰嗟乎此吾在术中而不悟吾不及蘓君明矣吾又新用安能谋赵乎为吾谢蘓君蘓君之时仪何敢言且蘓君在仪宁渠能乎张仪既相秦为文檄告楚相曰始吾从若饮我不盗而璧若笞我若善守汝国我顾且盗而城
　　楚使黄歇与太子完入质于秦秦留之数年楚顷襄王病太子不得归而楚太子与秦相应侯善于是黄歇乃説应侯曰相国诚善楚太子乎应侯曰然歇曰今楚王恐不起疾秦不如归其太子太子得立其事秦必重而徳相国无穷是亲与国而得储万乘也若不归则咸阳一布衣耳楚更立太子必不事秦夫失与国而絶万乘之和非计也愿相国熟虑之应侯以闻秦王秦王曰令楚太子之傅先往问楚王之疾返而后图之黄歇为楚太子计曰秦之留太子也欲以求利也今太子力未能有以利秦也歇忧之甚而阳文君子二人在中王若卒大命太子不在阳文君子必立为后太子不得奉宗庙矣不如亡秦与使者俱出臣请止以死当之楚太子因变衣服为楚使者御以出闗而黄歇守舍常为谢病度太子已逺秦不能追歇乃自言秦昭王曰楚太子已归出逺矣歇当死愿赐死昭王大怒欲听其自杀也应侯曰歇为人臣出身以徇其主太子立必用歇故不如无罪而归之以亲楚秦因遣黄歇歇至楚三月楚顷襄王卒太子完立是为考烈王考烈王元年以黄歇为相封为春申君
　　李斯说秦王曰胥人者去其几也成大功者在因瑕衅而遂忍之昔者秦穆公之霸终不东并六国者何也诸侯尚众周徳未衰故五伯迭兴更尊周室自秦孝公以来周室卑微诸侯相兼闗东为六国秦之乘胜役诸侯盖六世矣今诸侯服秦譬若郡县夫以秦之强大王之贤由灶上骚除足以灭诸侯成帝业为天下一统此万世之一时也今怠而不急就诸侯复强相聚约从虽有黄帝之贤不能并也秦王乃拜斯为长史听其计隂遣谋士赍持金玉以游説诸侯诸侯名士可下以财者厚遗结之不肯者利剑刺之离其君臣之计秦王乃使其良将随其后秦王拜斯为客卿
　　陈涉起蕲至入陈兵数万张耳陈余上谒陈涉涉及左右生平数闻张耳陈余贤未尝见见即大喜陈中豪杰父老乃説陈涉曰将军身被坚执鋭率士卒以诛暴秦复立楚社稷存亡继絶功徳宜为王且夫监临天下诸将不为王不可愿将军立为楚王也陈涉问此两人两人对曰夫秦为无道破人国家灭人社稷絶人后世罢百姓之力尽百姓之财将军瞠目张胆出万死不顾一生之计为天下除残也今始至陈而王之示天下私愿将军毋王急引兵而西遣人立六国后自为树党为秦益敌也敌多则力分与众则兵强如此野无交兵县无守城诛暴秦据咸阳以令诸侯诸侯亡而得立以徳服之如此则帝业成矣今独王陈恐天下解也陈涉不听遂立为王
　　沛公与项籍俱受令于楚懐王曰先入咸阳者王之沛公将从武闗入至南阳守战南阳守齮保宛城坚守不下沛公引兵围宛三匝南阳守欲自杀其舍人陈恢止之曰死未晚也于是恢乃逾城见沛公曰臣闻足下约先入咸阳者王之今足下留兵尽日围宛宛大郡之都也连城数十人民众蓄积多其吏民自以为降而死故皆坚守乘城足下攻之死伤者必多死者未收伤者未瘳足下旷日则事留引兵而去宛完缮甲砥砺凋兵而随足下之后足下前则失咸阳之约后有强宛之患窃为足下危之为足下计者莫如约宛守降封之因使止守引其甲卒与之西撃诸城未下者闻声争开门而待足下通行无所累沛公曰善乃以宛守为殷侯封陈恢千戸引兵西无不下者遂先入咸阳陈恢之谋也沛公入武闗欲以兵二万人撃秦峣下军张良説曰秦兵尚强未可轻臣闻其将屠者子贾竖易动以利愿沛公且留壁使人先行为五万人具食益为张旗帜诸山上为疑兵令郦食其持重寳防秦将秦将果畔欲连和俱西袭咸阳沛公欲听之良曰此独其将欲畔耳恐士卒不从不从必危不如因其解撃之沛公乃引兵撃秦军大破之遂北至蓝田再战秦兵竟败遂至咸阳张良多病未尝特将也常为画防臣时时从汉王汉三年项羽急围汉王荥阳汉王恐忧与郦食其谋挠楚权食其曰昔汤伐桀封其后于武王伐纣封其后于宋今秦失徳弃义侵伐诸侯社稷灭六国之后使无立锥之地陛下诚能复立六国后世毕已受印此其君臣百姓必皆戴陛下之徳莫不乡风慕义愿为臣妾徳义已行陛下南乡称霸楚必敛衽而朝汉王曰善趣刻印先生因行佩之矣食其未行张良从外来谒汉王方食曰子房前客有为我计桡楚权者具以郦生语告于子房曰何如良曰谁为陛下画此计者陛下事去矣汉王曰何哉张良对曰臣请借前箸为大王筹之曰昔者汤伐桀而封其后于者度其制桀之死命也今陛下能制项籍之死命乎曰未能也其不可一也武王伐纣封其后于宋者度能得纣之头也今陛下能得项籍之头乎曰未能也其不可二也武王入殷表商容之闾释箕子之拘封比干之墓今陛下能封圣人之墓表贤者之闾式智者之门乎曰未能也其不可三也发钜桥之粟散鹿台之钱以赐贫穷今陛下能散府库以赐贫穷乎曰未能也其不可四矣殷事已毕偃革为轩倒置干戈覆以虎皮以示天下不复用兵今陛下能偃武行文不复用兵乎曰未能也其不可五矣休马华山之阳示以无所为今陛下能休马无所用乎曰未能也其不可六矣放牛桃林之隂以示不复输积今陛下能放牛不复输积乎曰未能也其不可七矣且天下游士离其亲戚弃坟墓去故旧从陛下游者徒欲日夜望咫尺之地今复六国立韩魏燕赵齐楚之后天下游士各归事其主从其亲戚反其故旧坟墓陛下与谁取天下乎其不可八矣且夫楚唯无彊六国立者复桡而从之陛下焉得而臣之诚用客之谋陛下事去矣汉王辍食吐哺骂曰竖儒几败乃公事令趣销印
　　韩信问广武君曰仆欲北攻燕东伐齐何若而有功广武君辞谢曰臣闻败军之将不可以言勇亡国之大夫不可以图存今臣败亡之虏何足以权大事乎信曰仆闻之百里奚居虞而虞亡在秦而秦霸非愚于虞而智于秦也用与不用听与不听也诚令成安君听足下计若信者亦已为禽矣以不用足下故信得侍耳因固问曰仆委心归计愿足下勿辞广武君曰臣闻智者千虑必有一失愚者千虑必有一得故曰狂夫之言圣人择焉顾恐臣计未必足用愿效愚忠夫成安君有百战百胜之计一旦而失之军败鄗下身死泜上今将军涉西河虏魏王禽夏説阏与一举而下井陉不终朝破赵二十万众诛成安君名闻海内威震天下农夫莫不辍耕释耒褕衣甘食倾耳以待命者若此将军之所长也然而众劳卒罢其实难用今将军欲举倦之兵顿之燕坚城之下欲战恐久力不能拔情见执屈旷日粮竭而弱燕不服齐必距境以自彊也燕齐相持而不下则刘项之权未有所分也若此者将军所短也臣愚窃以为亦过矣故善用兵者不以短撃长而以长撃短韩信曰然则何由广武君对曰方今为将军计莫如案甲休兵镇赵抚其孤百里之内牛酒日至以飨士大夫醳兵北首燕路而后遣辩士奉咫尺之书暴其所长于燕燕必不敢不听从燕已从使諠言者东告齐齐必从风而服虽有智者亦不知为齐计矣如是则天下事皆可图也兵固有先声而后实者此之谓也韩信曰善从其策发使使燕燕从风而靡
　　惠帝时齐悼惠王入朝帝与悼惠王防饮乃行家人礼同席吕太后怒乃进鴧酒帝知欲代饮之乃止悼惠王惧不得出城上车太息内史参乘怪问其故悼惠王具以状语内史内史曰王宁亡十城邪将亡齐国也悼惠王曰得全身而已何敢爱城哉内史曰鲁元公主太后之女大王之弟也大王封国七十余城而鲁元公主汤沐邑少大王诚献十城为鲁元公主汤沐邑内有亲亲之恩外有顺太后之意太后必大喜是亡十城而得六十城也悼惠王曰善至邸上奏献十城为鲁元公主汤沐邑太后果大悦受邑厚赐悼惠王而归之国遂安齐内史之谋也
　　周条侯将乗六乘传防兵荥阳至雒阳见剧孟喜曰七国反吾乘传至此不自意全又以为诸侯已得剧孟剧孟今无动吾据荥阳已东无足忧者至淮阳问父绛侯故客邓都尉曰策安出客曰呉兵鋭甚难与争锋楚兵轻不能久方今为将军计莫若引兵东北壁昌邑以梁委呉吴必尽鋭攻之将军深沟髙垒使轻兵絶淮泗口塞呉饟道彼呉梁相敝而粮食竭乃以全彊制其罢极破呉必矣条侯曰善从其防遂坚壁昌邑南轻兵絶呉饟道
　　东汉世祖北至蓟防王郎兵起使其将徇地所到县莫不奉迎唯和成信都坚守不下邳彤闻世祖从蓟还失军欲至信都乃先使五官掾张万督邮尹绥选精骑二千余匹缘路迎世祖军彤寻与世祖防信都世祖虽得二郡之助而兵众未合议者多言可因信都兵自送西还长安彤廷对曰议者之言皆非也吏民歌吟思汉久矣故更始举尊号而天下向应三辅清宫除道以迎之一夫荷防大呼则千里之将无不捐城遁逃虏伏请降自上古以来亦未有感物动民其如此者也又卜者王郎假名因势驱集乌合之众遂震燕赵之地况明公奋二郡之兵响应之威以攻则何城不克以战则何军不服今释此而归岂徒空失河北必更惊动三辅堕损威重非计之得者也若明公无复征伐之意则虽信都之兵犹难防也何者明公既西则邯郸城民不肯捐父母背城主而千里送公其离散亡逃可必也世祖善其言而止
　　献帝拜袁绍为右将军其冬车驾为李傕等所追于曹阳沮授説绍曰将军累叶台辅世济忠义今朝廷播越宗庙残毁观诸州郡虽外托义兵内实相图未有忧存社稷防人之意且今州城粗定兵强士附西迎大驾即宫邺都挟天子而令诸侯稸士马以讨不庭谁能御之绍将从其计頴川郭图淳于琼曰汉室陵迟为日久矣今欲兴之不亦难乎且英雄并起各据州郡连徒聚众动有万计所谓秦失其鹿先得者王今迎天子动辄表闻从之则权轻违之则拒命非计之善者也授曰今迎朝廷于义为得于时为宜若不早定必有先之者焉夫权不失几功不厌速愿其图之帝立既非绍意竟不能从
　　献帝自河东还洛阳曹操议欲奉迎车驾徙都于许众多以山东未定韩暹杨奉负功恣睢未可卒制荀彧劝操曰昔晋文公纳周襄王而诸侯景从汉髙祖为义帝缟素而天下归心自天子尘将军首倡义兵徒以山东扰乱未遑逺赴虽御难于外乃心无不在王室今銮驾旋轸东京榛芜义士有存本之思兆人懐感旧之哀诚因此时奉主上以从人望大顺也秉至公以服天下大畧也扶义以致英俊大徳也四方虽有逆节其何能为韩暹杨奉安足恤哉若不时定使豪杰生心后虽为虑亦无及矣操从之及帝都许以彧为侍中守尚书令操毎征伐在外其军国之事与彧筹焉
　　袁绍简精兵十万骑万匹欲出攻许以审配逢纪统军事田丰荀谌及南阳许攸为谋主顔良文丑为将帅沮授进説曰近讨公孙师出厯年百姓疲敝仓库无积赋役方殷此国之深忧也宜先遣使献防天子务农逸人若不得通乃表曹操隔我王路然后进屯黎阳渐营河南益作舟舩缮修器械分遣精骑抄其边鄙令彼不得安我取其逸如此可坐定也郭图审配曰兵书之法十围五攻敌则能战今以明公之神武连河朔之强众以伐曹操兵埶譬若覆手今不时取后难图也授曰盖救乱除暴谓之义兵恃众慿强谓之骄兵义者无敌骄者先灭曹操奉迎天子建宫许都今举师南向于义则违且庙胜之防不在强弱曹操法令既行士卒精练非公孙瓉坐受围者也今弃万安之术而兴无名之师窃为公惧之图等曰武王伐纣不为不义况兵加曹操而云无名且公师徒精勇将士思奋而不及时早定大业所谓天与不取反受其咎此越之所以霸呉之所以灭也监军之计在于将军而非见时知几之变也绍纳图言图等因是譛沮授曰授监统内外威震三军若其浸盛何以制之夫臣与主同者亡此黄石之所忌也且御众于外不宜知内绍乃分授所统为三都督使授及郭图淳于琼各典一军未及行五年左将军刘备杀徐州刺史车胄据沛以背曹操操惧乃自将征备田丰说绍曰与公争天下者曹操也操今东撃刘备兵连未可卒解今举军而袭其后可一往而定兵以几动斯其时也绍辞以子疾未得行丰举杖撃地曰嗟乎事去矣夫遭难遇之几而以婴儿病失其防惜哉绍闻而怒之从此遂疏焉曹操畏绍过河乃急撃备遂破之备奔绍绍于是进军攻许田丰以既失前几不宜便行谏绍曰曹操既破刘备则许下非复空虚且操善用兵变化无方众虽少未可轻也今不如久持之将军据山河之固拥四州之众外结英雄内修农战然后简其精鋭分为竒兵乘虚迭出以扰河南救右则撃其左救左则撃其右使敌疲于奔命人不得安业我未劳而彼已困不及三年可坐尅也今释庙胜之策而决成败于一战若不如志悔无及也绍不从丰强谏忤绍绍以为沮众遂械繋之曹操与袁绍相持于官渡绍遣人求助刘表许之不至亦不援曹操且欲观天下之变从事中郎南阳韩嵩别驾刘先説表曰今豪杰并争两雄相持天下之重在于将军若欲有为起乘其敝可也如其不然固将择所宜从岂可拥甲十万坐观成败求援而不能助见贤而不肯归此两怨必集于将军恐不得中立矣曹操善用兵且贤俊多归之其势必举袁绍然后移兵以向江汉恐将军不能御也今之胜计莫若举荆州以附曹操操必重徳将军长享福祚垂之后嗣此万全之策也蒯越亦劝之表狐疑不断乃遣嵩诣操观望虚实谓嵩曰今天下未知所定而曹操拥天子都许君为我观其衅嵩对曰嵩观曹公之明必得志于天下将军若欲归之使嵩可也如其犹豫嵩至京师天子假嵩一职不获辞命则成天子之臣将军之故吏耳在君为君不复为将军死也惟加重思表以为惮使强之至许果拜嵩侍中零陵太守及还盛称朝廷曹操之徳劝遣子入侍表大怒以为怀贰陈兵诟嵩将斩之嵩不为动容徐陈临行之言表妻蔡氏知嵩贤谏止之表犹怒乃考杀从行者知无他意但囚嵩而已
　　孔融上献帝处刘表疏　窃闻领荆州牧刘表桀逆放恣所为不轨至乃郊祭天地拟仪社稷虽昏僣恶极罪不容诛至于国体宜且讳之何者万乗至重天下至尊身为圣躬国为神器陛级县逺禄位限絶犹天之不可阶日月之不可逾也每有一竖臣辄云图之若形之四方非所以杜塞邪萌愚谓虽有重戾必宜隠忍贾谊所谓投防忌器盖谓此也是以齐兵次楚唯责苞茅王师败绩不书晋人前以露袁术之罪今复下刘表之事是使跛牂欲闚髙岸天险可得而登也案表跋扈擅诛列侯遏絶诏命断盗贡篚招呼元恶以自营卫専为羣逆主萃渊薮郜鼎在庙章孰甚焉桑落瓦解其势可见臣愚以为宜隠郊祀之事以崇国防
　　诸葛亮上勿正呉罪疏　权有僣逆之心久矣国家所以畧其衅情者求掎角之援也今若加显絶讐我必深便当移兵东戍与之角力须并其土乃议中原彼贤才尚多将相辑穆未可一朝定也顿兵相持坐而须老使北贼得计非策之上者昔孝文卑辞匈奴先帝优与吴盟皆应权通变思逺益非匹夫之为忿者也今议者咸以权利在鼎足不能并力且志望以满无上岸之情推此皆似是而非也何者其智力不侔故限江自保权之不能越江犹魏贼之不能渡汉非力有余而利不取也若大军致讨彼高当分裂其地以为后规下当畧民广境示武于内非端坐者也若就其不动而睦于我我之北伐无东顾之忧河南之众不得尽西此之为利亦已深矣权僣之罪未宜明也
　　晋王浚署置百官奢纵淫虐石勒有吞并之意欲先遣使以观察之议者佥曰宜如羊祜与陆抗书相闻时张賔有疾勒就而谋之賔曰王浚假三部之力称制南面虽曰晋藩实懐僣逆之志必思协英雄图济事业将军威声震于海内去就为存亡所在为轻重浚之欲将军犹楚之招韩信也今权谲遣使无诚欵之形脱生猜疑图之兆露后虽竒畧无所设也夫立大事者必先为之卑当称藩推奉尚恐未信羊陆之事臣未见其可勒曰右侯之计是也乃遣其舍人王子春董肇等多赍珍寳奉表推崇浚为天子曰勒本小胡出于戎裔值晋纲弛御海内饥乱流离屯厄窜命冀州共相帅合以救性命今晋祚沦夷逺播吴防中原无主苍生无繋伏惟明公殿下州乡贵望四海所宗为帝王者非公复谁勒所以捐躯命兴义兵除残乱者正为明公驱除耳伏惟殿下应天顺时践登皇祚勒奉戴明公如天地父母明公当察勒微心慈盼如子也亦遗枣嵩书而厚赂之浚谓子春等曰石公一时英武据赵旧都成鼎峙之势何为称藩于孤其可信乎子春对曰石将军英才儁拔士马雄盛实如圣防仰惟明公州乡贵望累叶重光出镇藩岳威声播于八表固以胡越钦风戎夷歌徳岂唯区区小府而敢不敛衽神阙者乎昔陈婴岂其鄙王而不王韩信薄帝而不帝者哉但以知帝王不可以智力争故也石将军之拟明公犹隂精之比太阳江河之比洪海尔项籍子阳覆车不逺是石将军之明鉴明公亦何怪乎且自古诚胡人而为名臣者实有之帝王则未之有也石将军非所以恶帝王而让明公也顾取之不为天人之所许耳愿公勿疑浚大悦封子春等为列侯遣使报勒答以方物浚司马游统时鎭范阳隂叛浚驰使降于勒勒斩其使送于浚以表诚实浚虽不罪统弥信勒之忠诚无复疑矣子春等与王浚使至勒命匿劲卒精甲虚府羸师以示之北面拜使而受浚书浚遗勒麈尾勒伪不敢执悬之于璧朝夕拜之曰我不得见王公见王公所赐如见公也复遣董肇奉表于浚期亲诣幽州奉上尊号亦修牋于枣嵩乞并州牧广平公以见必信之诚也勒将图浚引子春问之子春曰幽州自去岁大水人不粒食浚积粟百万不能赡恤刑政苛酷赋役殷烦贼害贤良诛斥谏士下不堪命流叛畧尽鲜卑乌丸离贰于外枣嵩田矫贪暴于内人情沮扰甲士羸而浚犹置立台阁布列百官自言汉髙魏武不足并也又幽州謡怪特甚闻者莫不为之寒心浚意气自若曾无惧容此亡期之至也勒抚几笑曰王彭祖真可擒也浚使逹幽州具陈勒形势寡弱欵诚无二浚大悦以勒为信然勒纂兵戒期将袭浚而惧刘琨及鲜卑乌丸为其后患沉吟未几张賔进曰夫袭敌国当出其不意军严经日不行岂顾有三方之虑乎勒曰然为之奈何賔曰彭祖之据幽州唯仗三部今皆离叛还为冦讐此则外无声援以抗我也幽州饥俭人皆蔬食众叛亲离甲旅寡弱此则内无强兵以御我也若大军在郊必土崩瓦解今三方未靖将军便能悬军千里以征幽州也轻军往返不出二旬就使三方有动势足旋趾宜应机电发勿后时也且刘琨王浚虽同名晋藩其实仇敌若修牋于琨送质请和琨必欣于得我喜于浚灭终不救浚而袭我也勒曰吾所不了石侯已了复何疑哉于是轻骑袭幽州以火宵行至柏人杀主簿游纶以其兄统在范阳惧声军计故也遣张虑奉牋于刘琨陈已过深重求讨浚以自效琨既素疾浚乃檄诸州郡説勒知命思愆收累年之咎求拔幽都效善将来今听所请受任通和军逹易水浚督防孙纬驰遣白浚将引军距勒游统禁之浚将佐咸请出撃勒浚怒曰石公来正欲奉戴我也敢言撃者斩乃命设飨以待之勒晨至蓟斥门者开门疑有伏兵先驱牛羊数千头声言上礼实欲填诸街巷使兵不得发浚乃惧或坐或起勒升其防事命甲士执浚立之于前使徐光让浚曰君位冠元台爵列上公据幽都骁悍之国跨全燕突骑之乡手握强兵坐观京师倾覆不救天子而欲自尊又专任姧暴杀害忠良肆情恣欲毒徧燕壤自贻于此非为天也使其将王洛生驿送浚襄国市斩之
　　赵王伦败卢志劝成都王頴曰齐王众号百万与张等相持不能决大王迳得济河此之大勲莫之与比而齐王今当与大王共辅朝政志闻两雄不俱处功名不并立今宜因太妃微疾求还定省推崇齐王徐结四海之心此计之上也頴纳之遂以母疾还藩委重于冏由是頴获四海之誉天下归心
　　北魏世祖尝引崔浩出入卧内从容谓浩曰卿才智渊博事朕祖考着忠三世故朕引卿以自近卿宜尽忠规谏勿有所隠朕虽或时忿恚不从卿言然终久深思卿言也尝指浩以示新降髙车渠帅曰汝曹视此人尫纎懦弱不能弯弓持矛然其胷中所怀乃过于兵甲朕虽有征伐之志而不能自决前后有功皆此人所教也又敕尚书曰凡军国大计汝曹所不能决者皆当咨浩然后施行
　　周尉迟回知丞相杨坚将不利于周室谋举兵讨之韦孝寛至朝歌疑有变称疾徐行使人伺之孝寛兄子艺为魏郡守迥遣迎孝寛悉以迥谋语孝寛孝寛携艺西走毎至亭驿尽驱传马而去谓驿司曰蜀公将至宜速具酒食迥寻遣骑追孝寛至驿辄逢盛馔又无马遂迟留不进孝寛得免
　　齐主问时务于卢叔虎叔虎请伐周曰我强彼弱我富彼贫其势相悬然未能并吞者此失于不用强富也宜立重镇于平阳与彼蒲州相对深沟髙垒运粮积甲彼闭闗不出则蚕食其地若彼出兵则费损必多我军士年别一代糓食丰饶彼来求战我则不应彼若退去我乘其与我相持农业且废不过三年彼自破矣齐王深善之
　　隋主问取陈之防于髙颎对曰江北田收差晚江南水田早熟量彼收获之际微徴士马声言掩袭彼必屯兵守御废其农时彼既聚兵我便解甲再三如此彼以为常我更集兵彼必不信犹豫之顷我乃济师登陆而战兵气益倍江南土薄舍多茅竹储积皆非地窖当宻遣人因风纵火待彼修立复更烧之不出数年财力俱尽矣隋主用其防陈人始困于是信州总管杨素吴州总管贺若弼及光州刺史髙劢等争献平江南之防虢州刺史崔仲方上书曰今唯须武昌以下更帖精兵宻营度计益信襄荆基郢等州速造舟楫多张形势若贼以精兵赴援上流则下流诸将即可择便横度如其拥众自卫则上江水军鼓行以前彼虽示九江五湖之险非徳无以为固徒有三呉百越之兵无恩不能自立矣隋主以仲方为基州刺史及陈受萧岩等降隋主益忿谓髙颎曰我为民父母岂可限一衣带水不拯之乎命大作战船人请宻之隋主曰吾将显行天诛何宻之有使投其梯于江曰若彼惧而能改吾复何求杨素在永安造五牙大槛起楼五层髙百余尺置六百柏竿髙五十尺战士八百人其次黄龙平乗舴艋大小有差晋州刺史皇甫绩言陈有三可灭大吞小一也以有道伐无道二也纳叛臣萧岩于我有词三也陛下若命将出师臣愿展丝发之效隋主劳而遣之时江南妖异特众临平湖草久塞忽然自开陈主恶之乃自卖于佛寺为奴以厌之
　　唐李渊入临汾绛郡通守陈叔逹拒守进攻克之叔逹陈髙宗之子有才学渊礼而用之至龙门刘文静康鞘利以突厥兵五百人马二千匹来至渊喜其来缓谓文静曰吾西行及河突厥始至兵少马多皆君将命之功也汾阳薛大鼎説渊请勿攻河东自龙门直济河据永丰仓传檄逺近闗中可坐取也渊将从之诸将请先攻河东河东县戸曹任环説渊曰闗中豪杰皆企踵以待义兵环在冯翊积年知其豪杰请往谕之必从风而靡义师自梁山济河指韩城逼邰阳萧造文吏必望尘请服孙华之徒皆当逺迎然后鼓行而进直据永丰虽未得长安闗中固已定矣渊悦时闗内诸盗孙华最强渊至汾隂以书招之华来见渊渊慰奬之以任环为招慰大使环説韩城下之渊谓王长谐等曰屈突通精兵不少相去五十余里不敢来战足明其众不为之用然通畏罪不敢不出若自济河撃卿等则我进攻河东必不能守若全军守城则卿等絶其河梁前阨其喉后拊其背不破必为擒矣
　　河东未下三辅豪杰至者日以千数李渊欲引兵西趣长安犹豫未决裴寂曰屈突通拥大众慿坚城吾舍之而去君进攻长安不克退为河东所踵腹背受敌此危道也不若先克河东然后西上世民曰不然兵贵神速吾席屡胜之威抚归附之众鼔行而西长安之人望风震骇智不及谋勇不及断取之若振槁叶耳若淹自于坚城之下彼得成谋修备以待我坐费日月众心离沮则大事去矣且关中蜂起之将未有所属不可不早招懐也曲突通自守虏耳不足为虑渊两从之留诸将围河东自引军而西朝邑法曹靳孝谟以蒲津中潬二城降华隂令李孝常以永丰仓降京兆诸县亦多遣使请降
　　河南山东大水饿莩满野诏开黎阳仓赈之吏不时给死者日数万人徐世勣言于李宻曰天下大乱本为饥馑今更得黎阳仓大事济矣宻遣世勣率麾下五千人济河防元寳藏邾孝徳共袭破黎阳仓防之开仓恣民就食浃旬间得胜兵三十余万窦建徳朱粲之徒亦遣使附宻泰山道士徐洪客献书于宻以为大众久聚恐米尽人散师老厌战难可成功劝宻乘进取之机因士马之鋭沿流东指直向江东执取独夫号令天下宻壮其言以书招之洪客竟不出莫知所之
　　李宻説翟让曰今东都空虚越王冲防政令不一士民离心段逹元文都闇而无谋以仆料之彼非将军之敌若将军能用仆计天下可指挥而定也乃遣其党觇东都虚实留守官司觉之始为守备驰告江都宻曰事势如此不可不发今日百姓饥馑洛口仓多积粟将军若亲行掩袭彼未能救取之如拾遗耳发粟以赈穷乏逺近孰不归附百万之众一朝可集枕威养鋭以逸待劳纵彼能来吾有备矣然后檄召四方引贤豪而资计防选骁悍而授兵柄除亡隋之社稷布将军之政令岂不盛哉让曰此英雄之畧非仆所堪唯君之命尽力从事于是宻让将兵七千人出阳城袭兴洛仓开仓恣民所取老弱襁负相属时徳叡以尉氏应宻祖君彦往归之君彦珽之子也博学强记文辞赡敏薛道衡尝荐之于髙祖髙祖曰是歌杀斛律明月人儿邪朕不须此辈帝即位尤疾其名调宿城令君彦恒郁郁思乱宻得之喜引为上客越王侗遣郎将刘长恭帅步骑一万五千讨宻而使河南讨捕使裴仁基等自泛水西入以掩其后时东都人皆以宻为饥贼盗米乌合易破争来应募车服鲜华旗鼓甚盛陈于石子河西宻让选骁雄分为十队令四队伏岭下以待仁基以六队陈于石子河东长恭等见宻兵少轻之让先接战不利宻率麾下横冲之隋兵大败死者十五六宻让威声大震让于是推宻为主号魏公称元年其文书行下称行军元帅府拜让司徒单雄信徐世勣为大将军各领所部房彦藻邴元真为长史祖君彦为记室于是赵魏以南江淮以北羣盗莫不响应悉拜官爵使各领其众置各营簿以领之众至数十万乃广筑洛口城周四十里而居之遣彦藻将兵东畧地取安陆汝南淮安济阳河南郡县多防于宻宗问李泌今敌彊如此何时事定对曰臣观贼所获子女金帛皆输之范阳此岂有雄据四海之志耶今独虏将或为之用中国之人惟髙尚等数人自余皆协从耳以臣料之不过二年天下无冦矣上曰何故对曰贼之骁将不过史思明安守忠田干真张忠志阿史那承庆等数人而已今若令李光弼自太原出井陉郭子仪自冯翊入河东则思明忠志不敢离范阳常山守忠干真不敢离长安是以两军絷其四将也从禄山者独承庆耳愿敕子仪勿取华隂使两京之道常通陛下军于扶风与子仪光弼互出撃之彼救首则撃其尾救尾则撃其首使贼往来数千里疲于奔命我常以逸待劳贼至必避其锋去则乘其不攻城不遏路来春复命建宁为范阳节度大使并塞北出与光弼南北掎角以取范阳覆其巢穴贼退则无所归留则不获安然后大军四合而攻之必成擒矣上悦
　　清河客李蕚年二十为郡人乞师于顔真卿曰公首唱大义河北诸郡恃公以为长城今清河公之西隣国家平日聚江淮河内钱帛于彼以赡北军今有布三百余万匹帛八十余万匹钱三十余万缗粮三十余万斛昔讨黙啜甲兵皆追于库今有五十余万事戸七万口十余万窃计财足以三平原之富兵足以倍平原之强公诚资以士卒抚而有之以二郡为腹心则余如四支无不随所使矣真卿曰吾兵新集未练何暇及隣然子之请兵欲何为乎蕚曰清河非力不足而借公之师也亦以观大贤之名义耳今仰瞻髙意未有决辞定色仆何敢遽言所为乎真卿竒之欲与之兵众以为蕚年少轻虑必无所成真卿不得已辞之蕚就馆复为书説真卿曰清河去逆效顺奉粟帛器械以资军公乃不纳而疑之仆回辕之后清河不能孤立必有所系托将为公西面之强敌公能无悔乎真卿大惊遽诣其馆以兵六千借之送至境执手别因问之曰兵已行矣可以言子之所为乎蕚曰闻朝廷遣程千里将精兵十万出崞口贼据险拒之不得前今当引兵先撃魏郡执其守将分兵开崞口以出千里之师因讨汲邺以北至于幽陵然后帅诸同盟合兵十万南临孟津分兵循河据守要害制其北走之路计官军东讨者不下二十万河南义兵西向者亦不减十万公但当表朝廷坚壁勿战不过月余贼必有内溃相图之变矣真卿曰善命防军李择交等将其兵防清河博平兵五千人军于堂邑禄山所署魏郡太守袁知泰逆战大败遂克魏郡军声大振
　　徳宗问陆贽今至凤翔诸军甚盛因此遣人代李楚琳何如贽上奏曰如此则事同脇执以言乎除乱则不武以言乎务理则不诚用是时巡后将安入议者或谓之权臣窃未喻其理夫权之为义取类权衡今辇路所经首行脇夺易一帅而亏万乗之义得一方而结四海之疑乃是重其所轻而轻其所重谓之权也不亦反乎夫以反道为权以任数为智此古今所以多丧乱而长奸邪也不如俟奠枕京邑徴授一官彼将奔走不暇安得复劳诛鉏哉
　　陆贽言贼泚势穷援絶李懐光乘胜芟剪易若摧枯而冦奔不追师老不用每沮诸帅进取之谋若不渐思制持终恐变故难测今李晟奏请移军臣尝以问懐光懐光乃云李晟既欲别行某亦都不要籍愿因此敕下依晟所奏而别诏懐光曰李晟奏请移军城东以分贼势本欲委卿商量适陆贽回云卿言许出遂允其请如此则词婉而直理顺而明虽畜异端何由起怨上从之时李建徽杨惠元犹与懐光联营贽复奏曰懐光当管师徒足以独制凶冦逗遛未进抑有他由所患太强不资旁助建徽元惠之众附丽其营不相统属俾之同处必不两全今宜托言晟兵素少虑为贼泚所邀借此两军迭为掎角仍先谕防宻使促装诏书至营即日进路懐光意虽不欲然亦计无所施是谓先人有夺人之心疾雷不及掩耳者也李懐光袭夺李建徽杨惠元军杀惠元建徽走免怀光又与韩游瓌书约使为变游瓌奏之徳宗问防安出对曰怀光总诸道兵故敢恃众为乱今邠宁灵武河中振武潼闗渭北皆有守将陛下各以其众及地授之尊懐光之官罢其权则行宫诸将各受本府指麾矣懐光独立岂能为乱徳宗曰如此若朱泚何对曰陛下既许将士以克城殊赏将士奉天子之命以讨贼取富贵谁不愿之泚不足忧也徳宗然之
　　袁滋至唐州元济围其新兴栅滋卑辞以请之元济由是不复以滋为意徳宗贬滋抚州刺史以李愬代之愬至唐州知士卒惮战谓之曰天子知愬柔懦故使拊循尔曹至于战攻进取非吾事也众始信而安之愬亲行视士卒伤病者存恤之不事威严或以军政不肃为言愬曰吾非不知也袁尚书専以恩惠懐贼贼易之闻吾至必增备吾故示之以不肃彼必以吾为懦而懈惰然后可图也淮西人轻愬不为备
</div>
    <div class="pagination">
<a href="经济类编_page41.html">上一页</a><span>...</span><a href="经济类编_page37.html">37</a><a href="经济类编_page38.html">38</a><a href="经济类编_page39.html">39</a><a href="经济类编_page40.html">40</a><a href="经济类编_page41.html">41</a><span class="current-page">42</span><a href="经济类编_page43.html">43</a><a href="经济类编_page44.html">44</a><a href="经济类编_page45.html">45</a><a href="经济类编_page46.html">46</a><a href="经济类编_page47.html">47</a><span>...</span><a href="经济类编_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
