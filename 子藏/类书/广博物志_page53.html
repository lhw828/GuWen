<!DOCTYPE html>
<html>
<head>
    <meta charset="UTF-8">
    <title>广博物志 - 第 53 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 53 页/共 80 页</h1>
    <div class="content">　　轩辕臣伯陵始造钱刀夏禹始用龟贝银玉之货【物原】轩辕造钱而无文周景公改铸大钱始为有文公孙述始铸铁钱魏武帝始以年号铸钱【上】
　　秦始皇始禁私钱汉武帝始拘铜于官而禁私采珠玉金银铜铁锡越勾践始作金人
　　敎与俗改币与世易夏后以元贝周人以紫石后世或金钱刀布
　　古泉货太昊金尊卢氏币【纬畧】
　　南方有虫名一名蠋又名青蚨形似蝉而稍大味辛羙可食生子必依草叶大如蚕子取其子母即飞来不以逺近虽潜取其子母必知处以母血涂钱八十一文以子血涂钱八十一文每市物或先用母钱或先用子钱皆复飞归轮转无已故淮南子术以之还钱名曰青蚨【搜神记】
　　尧守岁之盈虚乘民之缓急正其甲令而御其大权烧山林焚沛泽以通刀布乃为金三等禺氏边山之玉赤野末光之珠以为上币汝汉右洿之金以为中币泉货以为下币
　　汤七年旱禹五年水汤以庄山禹以厯山之金并铸币以救人困至周太公立九府圜法始名以钱钱文以寳自周景王大钱始也以年自后魏孝文太和始也以銕为钱自公孙述据蜀始也【事始】
　　景王将铸大钱单穆公曰不可古者天灾降戾于是乎量资币权轻重以振救民民患轻则为之作重币以行之于是乎有母权子而行民皆得焉若不堪重则多作轻而行之亦不废重于是乎有子权母而行小大利之今王废轻而作重民失其资能无匮乎若匮王用将有所乏乏则将厚取于民民不给将有逺志是离民也且夫备有未至而设之有至而后救之是不相入也可先而不备谓之怠可后而先之谓之召灾周固羸国也天未厌祸焉而又离民以佐灾无乃不可乎将民之与处而离之将灾是备御而召之则何以经国国无经何以出令令之不从上之患也故圣王树德于民以除之夏书有之曰闗石和钧王府则有诗亦有之曰瞻彼旱麓榛楛济济恺悌君子干禄恺悌夫旱麓之榛楛殖故君子得以易乐干禄焉若夫山林匮竭林麓散亡薮泽肆既民力雕尽田畴荒芜资用匮乏君子将险哀之不暇而何易乐之有焉且絶民用以实王府犹塞川源而为横污也其竭也无日矣若民离而财匮灾至而备亾王其若之何吾周官之于灾备也其所怠弃者多矣而又夺之资以益其灾是去其藏而翳其人也王其图之王弗聼卒铸大钱【国语】
　　公曰何谓藏于民请散栈台之钱散诸城阳鹿台之布散诸济隂【管子】
　　项梁隂养士九十人叅木者所与计谋者也木佯疾于室中铸大钱以具甲兵【楚汉春秋】
　　桓帝时议改铸大钱刘陶上议曰当今之忧不在于货在于民饥葢民可百年无货不可一朝有饥故食为至急也议者不逹农殖之本多言冶铸之便故欲因缘行诈以贾国利国利将尽取者争竞造铸之端于是乎生葢万人铸之一人夺之犹不能给况一人铸之万人夺之乎夫欲民殷财阜是在止役禁夺则百姓不劳而足欲铸钱齐货以救其弊此犹养鱼沸笼之中栖鸟烈火之土水木本鱼鸟之所生也用之不时必致燋烂乃止不铸钱【后汉书】
　　灵帝中平三年铸四出文钱钱皆四道识者窃言侈虐已甚形象兆见此钱成必四道而去及京师乱钱果流布四海
　　王莽簒位罢五铢更作小钱文曰货泉其文反白水真人此则世祖中兴之瑞也【应劭汉官仪】
　　钟离意荐刘平等有诏征之特赐办装钱
　　阎敞字子张为郡五官掾太守第五尝被征以俸钱百三十万寄敞敞埋置堂上后尝举家病死唯孤孙九岁尝未死语孙云吾有钱三十万寄掾阎敞孙长大来求敞敞见之悲喜取钱还之孙曰祖唯言三十万今乃百三十万诚不敢取敞曰府君病困谬言耳郎君无疑【汝南先贤传】
　　项仲山饮马渭水毎投三钱【三辅决録】
　　范冉候姊病姊饭之留钱二百【后汉书】
　　郝子亷过姊饮留钱席下而去毎行饮水輙投一钱井中【风俗通】
　　汉世有人年老无子家富性俭啬恶衣蔬食侵晨而起侵夜而息营理产业聚敛无厌而不敢自用或人从之求丐者不得已而入内取钱十自堂而出随歩輙减比至于外才余半在闭目以授乞者寻复嘱云我倾家赡君慎勿他説复相效而来老人俄死田宅没官货财充于内帑矣【笑林】
　　陈重在郎署有郎负息数十万债主日至煎求无已重宻以钱代还郎后觉知厚辞谢之重曰非我之为将有同姓名者【谢承后汉书】
　　汉有厌胜钱藕心钱状如干盾长且方而不贠葢古刀布之变也
　　有周掔啧者贫而好道夫妇夜耕困卧梦天公过而哀之勅外有以给与司命案录籍云此人相贫限不过此唯有张车子应赐钱千万车子未生请以借之天公曰善曙觉言之于是夫妇戮力昼夜治生所为輙得赀至千万先时有张媪者常往掔啧家佣赁野合有身满月当孕便遣出外驻车屋下产得儿主人往视哀其孤寒作糜粥食之问当名汝儿作何姬曰今在车下而生梦天告之名为车子掔啧乃悟曰吾昔梦从天换钱外白以张车子钱借我必是子也财当归之矣自是居日衰减车子长大富于周家【搜神记】
　　张冲字长思炖煌人散家财巨万施之乡闾时人为之謡曰推财不疑张长思【前凉録】
　　晋义熈十二载淯阳县群童子浴于淯水忽见侧有钱出如流沙因兢取之手满放随流去又以衣盛褁各有所得又见流钱中有一铜车小牛牵之势甚奔迅儿等奔逐掣得一轮径可五寸猪毂有六辐通然青色缸内黄脱状如恒运于时沈敞守南阳求得此物然莫测之【治闻记】
　　晋太元中桂阳临武徐孙江行见岸有钱溢出即辇着船中须悉变成土【异苑】
　　孝武孝建初铸四铢文曰孝建一边为四铢其后稍去四铢专为孝建尚书右丞徐爰议曰货薄人贫公私俱罄宜应遵式古典收铜缮铸纳赎刋刑着在往防合宜以铜赎刑随罪为品诏可之所铸钱形式薄小轮郭不成就于是人间盗铸者云起襍以铅锡并不牢固又剪凿古钱以取其铜钱既转小稍违官式虽重制严刑人吏官长坐罪免者相系而盗铸弥甚乃立品格薄小无轮郭者悉加禁断时议者又以铜转难得欲铸二铢钱顔竣曰议者将谓官藏空虚宜更改变天下铜少宜减钱式以救灾赈国吊人愚以谓不然今铸二铢恣行新细于官无解于乏而人奸巧大兴天下之货将糜碎至尽空立严禁而利源难絶不过一二年间其不可复救此其不可一也今镕铸获利不见有顿得一二倍之理纵复得此必待弥年又不可二也人惩大钱之改兼畏近日新禁市井之间必生纷扰富商得志贫人困穷又不可三也况又未见其利而众如此失筭当时取诮百代上不聼【宋书】
　　宋文帝景和二年铸二铢钱文曰景和形式细人模效之剪凿者谓之耒子薄者谓之荇叶永光元年沈庆之启通私铸于是钱货乱一千钱长不盈三寸谓之鵞眼綖环【上】
　　宋世祖令小黄门于殿内埋钱以为私藏【南史】
　　赤仄钱一当五以赤铜为其郭所谓子绀钱也
　　吴兴沈充铸小钱谓之沈郎钱【上】
　　泰始中世祖于青谿宅得钱一枚文有北斗七星双节又有人形劒及治湓城又得一大钱文曰太平百岁【南齐书】
　　高帝建元四年奉朝请孔觊上书曰三吴国之闗间比岁被水潦而籴不贵是天下钱少非谷穰贱此不可不察也铸钱之在轻重屡更重钱患难用而难用为无累轻钱盗铸而盗铸为祸深人所盗铸严法不禁者由上铸钱惜铜爱工也惜铜爱工也者谓钱无用之器以通交易务欲令轻而数多使省工而易成不详虑其患也自汉铸五铢钱至宋文帝四百余年制度有废兴而不变五铢者其轻重可得货之宜也以为开铸钱府方督贡金大兴镕铸钱重五铢一依汉法府库以实国用有储乃量俸禄薄赋税则家给人足顷盗铸新钱者皆效作剪凿不铸大钱也若官钱已布于人使严断剪凿小轻破缺无周郭者悉不得行官钱细小者称合铢两销以为大利贫良之人塞奸巧之路钱货既均逺近则一百姓乐业市道无争衣食滋殖矣时议者以为钱货转少宜更广铸重其铢两以防人奸上乃使诸州大市铜会上崩乃止【齐书】
　　临川王宏恣意聚敛库室垂有百间性爱钱百万一聚黄榜标之千万一库悬以紫标如此三十余间豫章王综为钱愚论以讥之【南史】
　　晋平王休祐为荆州以短钱一百赋人田登求白米一斛
　　梁武帝铸钱肉好周郭文曰五铢重四铢三参一黍其文则重一斤三两又别铸除其肉郭谓之公式女钱径一寸文曰五铢重如新铸五铢二品并行百姓或私以古钱交易者其五铢径一寸一分重八铢文曰五铢三吴属县行之女钱径一寸重五铢无轮郭郡县皆通用太平百钱二种并径一寸重四铢源流本一但文字古今之殊耳文并曰太平百钱定平一百五铢径六分重一铢半文曰定平一稚钱五铢钱径七分半重三铢半文曰五朱源出稚钱但稍迁异以铢为朱耳三吴行之差少于余钱又有对文钱其源未闻丰货钱径一寸重四铢半代之谓之男钱云妇人佩之即生男也此等轻重不一天子频下诏书非新铸二种之钱并不许用而趋利之徒私用转甚至普通中乃议尽罢铜钱更铸銕钱人以銕钱易得并皆私铸所在铁钱遂如丘山物价腾贵自破岭以东八十为百名曰东钱江郢以上七十为百名曰西钱京师以九十为百名曰长钱大同元年天子乃诏通用足百诏下而人不从钱百益多至于末年遂以三十五为百
　　梁元帝幸洲苑见大虵盘屈于前羣小虵绕之皆黒色帝恶之宫人曰此非怪恐是钱龙以钱千万镇其处梁庾丹少有隽才父景休颇有资产丹负钱数百万债者填门景休怒不偿既而朝贤之丹不之景休景休恱悉为还之
　　江禄为武寻郡颇有赀产积钱于壁壁为之倒迮铜物皆鸣人戏之曰所谓铜山西倾洛钟东应者也【并上】刘类为农太守使人掘地求钱所在市里皆有孔穴【魏书】
　　永平三年冬铸五铢钱孝庄初私铸者益更薄小乃至风飘水浮【后魏书】
　　陈初承梁丧乱之后铁钱不行始梁末又有两柱钱及鵞眼钱人襍用其价同但两柱重而鵞眼轻私家多镕铸又间以锡钱兼以粟帛为货文帝元嘉五年改铸五铢初出一当鵞眼十【陈书】
　　后魏宣武景明年海陵人黄寻家贫忽风雨钱飞至家后巨富钱数万其后被诛【广五行记】
　　高祖禁恶钱有二人在市以恶钱易者上令斩之苏绰曰此人当杖上曰撼大木不动者当退对曰臣望感天心何论动木上乃止【隋书】
　　昔佛在世时舍卫城中有一长者其家巨富财寳无量不可称计生一男儿端正殊妙世所希有其儿两手各把金钱取已还生无有穷尽父母欢喜因为立字名曰寳手年渐长大慈悲孝顺好喜布施有人来乞申其两手出好金钱寻以施之后与诸人出城游观前到祗洹见佛相好心怀欢喜顶礼请佛及比丘僧愿受我供阿难语言设供须财于是寳手即申两手金钱雨落须防满地积聚过人佛勅阿难令为营供饮食讫佛为説法得须陀洹归辞父母求乞出家既出家已得阿罗汉果【百缘经】
　　昔有三人共贾衒各分得五百万余有一钱欲与一人则为不平欲破分之事有不然时沙门分卫三人共言布施沙门答言大佳手共持与沙门呪愿令汝今世后世竝得其福竝生罗阅国中各得豪富一人山中采金一人主耕田取金一人主井中汲取金为受前世布施之福【法苑珠林以下币帛】
　　太昊币谓之九棘
　　白氏帖伏羲作布是以神农有不织之令黄帝内传云黄帝斩蚩尤蚕神献丝乃称织维之功【路史】
　　黄庭为不死之道受者先齐九日然后受之结盟立誓期以勿泄盟以云之锦九十疋金简鳯文罗四十疋【黄庭经】
　　南海出鲛绡纱泉客潜织一名龙纱以为服入水不濡【述异记】
　　员峤山有氷蚕长七寸黑色有角有鳞以霜雪覆之然后作茧长一尺其色五彩织为文锦入水不濡以之投火经宿不燎唐尧之世海人献之尧以为黼黻【拾遗记】莵北有山山有花人取纺绩为布【中记】
　　益州有梧桐木其华采如丝人绩以为布名曰桐华布【华阳国志】
　　齐陶之缣南汉之布中国以一端缦得匈奴累金之物【盐銕论】
　　葛子升越筩中女布【潜夫论】
　　越王曰吴王好服之离体吾欲采葛使女工织细布献之以求吴王之心于子何如羣臣曰善乃使国中男女入山采葛以作黄丝之布欲献之未及遣使吴王闻越王尽心自守食不重味衣不重防虽有五台之游未尝一日登翫吾欲因而赐之以书增之以封东至于勾甬西至于檇李南至于姑末北至于平原纵横八百余里越王乃使大夫种索葛布十万甘蜜九党文笥七枚狐皮五双晋竹十廋以复封礼吴王得之曰以越僻狄之国无珍今举其贡货而以复礼此越小心念功不忘吴之效也夫越本兴国千里吾虽封之未尽其国子胥闻之退卧于舍谓侍者曰吾君释其石室之囚纵于南林之中今但因虎豹之野而与荒外之草于吾之心其无损也吴王得葛布之献乃复增越之封赐羽毛之饰几杖诸侯之服越国大恱采葛之妇伤越王用心之苦乃作诗曰葛不连蔓棻台台我君心苦命更之尝胆不苦甘如饴令我采葛以作丝女工织兮不敢迟弱于罗兮轻霏霏号絺素兮将献之越王悦兮忘罪除吴王欢兮飞尺书增封益地赐羽竒几杖茵褥诸侯仪群臣拜舞天顔舒吾王何忧能不移【吴越春秋】
　　吴赤市使于智氏假道于卫甯文子具纻絺三百制送之吴赤市至于智氏既得事将归吴知伯命造舟为梁吴赤市曰吾闻之天子济于水造舟为梁诸侯维舟为梁大夫方舟方舟臣之职也且敬太甚必有故使人视之视则用兵在后矣将以袭卫吴赤市曰卫假吾道而厚赠我我见难而不告是与为谋也称疾而留使人告卫卫人警戒智伯闻之乃止【说苑】
　　公仪休相鲁其妻织布休曰汝岂与世人争利哉遂燔其机【韩子】
　　苏秦如赵逢其隣子于易水上从贷一布布偿千金隣子不与【典畧】
　　尉陀献高祖鲛鱼荔枝高祖报以蒲桃锦四疋【西京杂记】汉武时西域献蛱蝶罗日本国贡麒麟锦金花人眼目【洞防记】
　　霍光妻遗淳于衍蒲桃锦二十四疋散花绫二十五疋绫出钜鹿陈寳光家寳光妻传其法霍显召入其第使作之机用一百二十镊六十日成一疋疋直万钱又与走珠一琲绿绫百端钱百万黄金百两衍犹怨曰吾为尔成何功而报我若是哉【西京襍记】
　　招僊阁中有霞光绣有藻龙绣有连烟绣有走龙锦有云凤锦有飜鸿锦阁上烧荃靡香屑烧粟许其气三月不絶【洞防记】
　　因祗之国去王都九万里献女工一人体貌轻洁被纤罗襍绣之衣长防修风至则结其衿带恐飘飖不能自止也其人善织以五色丝纳于口中手引而结之则成文锦其国人来献有云昆锦文似云从山岳中出有列堞锦文似云霞覆城雉楼堞襍珠锦文似贯珠佩也有篆文锦文似大篆之文也有列明锦文似列灯烛也幅皆广三尺【拾遗记】
　　亷范年十五至蜀迎祖母丧及到葭萌船没几死太守张穆持筒中布数箧与范范曰石生坚兰生香前后相违不忍行也遂不受【东观汉记】
　　前后毎得蜀锦殊不善鲜卑尚复不受也吴所织如意虎头连璧锦采至洛邑亦皆下恶是为下土之物皆有虚名【魏文帝诏】
　　马先生为博士居贫乃思绫机之变不言而世人知其巧矣旧绫机五十综者五十蹑六十综者六十蹑先生患其防功费日乃皆易以十二蹑其竒文异变因感而作者犹自然之成形隂阳之无穷【裴松之三国志注】
　　张仲舒为司空空中忽雨绛罗于其庭内张恶而焚之经宿抱病而死【异苑】
　　沈珩弟峻字叔山有名誉而性俭恡张温使蜀入内良久出语温曰向择一端布欲以送卿而无麤者温嘉其能显非【笑林】
　　锦有大登高小登高大明光小明光大博山小博山大茱萸小茱萸大交龙小交龙葡萄文锦班文锦鳯凰锦朱雀锦韬文锦桃核文锦其御有豹头文鹿子花或青绨或白绨或黄绨或绿绨或紫绨或蜀绨【十六国春秋】宋该为右长史太祖会群僚以该性贪故赐布百余疋令负而归重不能胜乃至僵顿以愧辱之【燕书】
　　沈休文雨夜斋中独坐风开竹扉有一女子擕络丝具入门便坐风飘细雨如丝女随风引络绎不断断时亦就口续之若真丝焉烛未及防得数两起赠沈曰此谓氷丝赠君造以为氷纨忽不见沈后织成纨鲜洁明净不异于氷制扇当夏日甫携在手不揺而自凉【琅环记】广州尝献入筒细布一端八丈帝恶其精丽劳人即付有司弹太守以布还之【宋书】
　　灵太后幸左藏赐布绢仪同陈留公李崇章武王融并以所负多颠俯于地崇乃伤腰融至损脚时人为之语曰陈留章武伤脚折股贪人败类秽我明主【北史】
　　祖珽与陈元康等为声色之游诸人常就珽宿出山东大文绫连珠孔雀罗等百余令诸姬赌之为戏乐【上】隋文帝开皇十五年夏六月焚绫文布【隋书】
　　狄士文常入朝遇上赐公卿入左藏任取多少士文口衔一疋绢两手各持一疋上问其故士文曰臣口手俱满余无所须上异之别赏物劳遣之【上】
　　越溪进耀光绫绫文突起有光彩越人乘樵风舟泛于石防山下收野茧缫之缫丝女夜梦神人告云禹穴三千年一开汝所得茧即江淹文集中壁鱼所化也丝织为裳必有竒文织成果符所梦【大业拾遗】
　　毗骞有燃火之洲有木可绩是谓火浣之布【覧】
　　海中有大洲洲上有诸薄国国东有马五洲复东行涨海千余里至自然大洲其上有树生火中洲左近人剥取其皮纺绩作布以为手巾与焦麻无异而色微青黒若小垢洿则投火中复更精洁或作灯炷用之不知尽【十洲记】
　　西域有火鼠之布【束晢发记】
　　晋太康元年白云起于灞水三日而灭有司奏云天下应太平帝问其故曰昔舜时黄云兴于郊野夏代白云蔽于都邑殷代云覆于林薮斯皆应世之休征殊乡絶域应有贡其方物也果有羽山之民献火浣布万疋其国人称羽山之山有文石生火烟色以随四时而见名为净火有不洁之衣投于火石之上皆如新浣当虞舜时其国献黄布汉末献赤布梁冀制为衣谓之丹衣史家云单衣今缝掖也【拾遗记】
　　公常与诸儒语云扶桑之蚕长七尺围七寸色如金四时不死五月八日呕黄丝布于条枝而不为蠒烧扶桑木灰汁煑之其丝坚韧四丝为系足胜一钩蚕卵大如燕雀卵产于扶桑下赍卵至句丽国蚕变小如中国蚕耳俄而扶桑国使使贡方物有黄丝三百斤即扶桑所吐之丝也帝有金鑪重五十斤系六丝以悬鑪丝有余力【四公记】
　　南海商人赍火浣布三端杰公遥识之曰此火浣布也二是缉木皮所作一是续鼠皮所作以诘商人具如杰公之说因问木鼠之异公曰木坚毛柔是可别也以阳燧火山隂柘木爇之木皮改常试之果验【上】









　　广博物志卷三十七
<子部,类书类,广博物志>
　　钦定四库全书
　　广博物志卷三十八
　　明　董斯张　撰
　　服餙【衣　冠　钗钏履　屐　鞾】
　　紫貂白狐制以为裘郁若庆云皎如荆玉此毳衣之美也压菅苍蒯编以蓑芒叶微疎絫黯若朽穰此卉服之恶也裘蓑虽异被服实同美恶虽殊适用则均今处绣戸洞房则蓑不如裘被雪沐雨则裘不及蓑以此观之适才所施随时成务各有宜也【新论】
　　霜风惨烈周弃不艺禾炎气赫曦胡曺不制裘知时不可也货章甫者不造闽越衒赤舄者不入跣防知俗不宜也【上】
　　先王法服不其深乎为冠所以庄其首也为履所以重其足也衣裳襜如剑佩锵如皆所以防其躁也以此防民犹有疾驱于道者今舍之曰不便是投鱼于渊寘猨于木也天下庸得不驰骋而狂乎引之者非其道也【文中子】
　　胡曹作衣【吕氏春秋　又淮南子云伯余作衣】
　　司裘掌为大裘以共王祀天之服【祀天尚质故用黒羔为裘】中秋献良裘【裘之美者王者所服】王乃行羽物【以羽鸟之物行赐羣臣】季秋献功裘【功裘致人功为之卿大夫所服】以待颁赐王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄　大丧廞裘餙皮车凡邦之皮事掌之　岁终则防唯王之裘与其皮事不防【周礼】
　　内司服掌王后之六服袆衣【袆与翚同伊雒而南素质五色皆备成章曰翚】揄狄【狄与翟同江淮而南青质五色皆备成章曰揄】阙狄【阙狄刻而不画此三者皆祭服】鞠衣【色象桑叶始生告桑之服也】展衣【以礼见王及賔客之服也】缘衣【御于王之服亦以宴居推次其色则缘衣黒展衣白鞠衣黄阙狄赤揄狄青袆衣】素沙【今之白绢也六服皆以素沙为里】辨外内命妇之服【外内命妇见内宰注】鞠衣展衣缘衣素沙【内命妇九嫔服鞠衣世妇服展衣女御服缘衣外命妇孤之妻服鞠衣卿大夫之妻服展衣士之妻服缘衣亦皆以素沙为里】凡祭祀賔客共后之衣服及九嫔世妇凡命妇共其衣服共丧衰亦如之后之丧共其衣服凡内具之物
　　缝人掌王宫之缝线之事以役女御【为女御所役使】以缝王及后之衣服　丧缝棺饰焉衣翣栁之材掌凡内之缝事染人掌染丝帛凡染春练【春阳燥逹故防晒其练】夏纁【夏暑润易可和释故染纁而为祭服】秋染夏【夏翟至秋五色皆备染者拟以为度秋气凉可以染五色】冬献功【冬至功成并献之于王也】　掌凡染事
　　追师掌王后之首服为副编次【副所以覆首为之饰编列髪为之次次第髪长短为之】追衡笄【追治也王后之衡笄以玉为之副配袆揄编配阙鞠次配展縁衡则维持冠而平之也笄则巻髪而节之使平也】为九嫔及内外命妇之首服【衣鞠衣展衣者服编衣縁衣者服次】以待祭祀賔客　丧纪及弁绖亦如之
　　司服掌王之吉凶衣服辨其名物与其用事【名以命之物以色之用事如祀昊天上帝之类】王之吉服【此下言祭祀之服】祀昊天上帝则服大裘而冕【大裘黑裘也内服大裘外服衮衣冕冠也其制后方前圜表朱里】祀五帝亦如之享先王则衮冕享先公飨射则鷩冕【鷩谓华虫以下其衣三章其裳四章】祀四望山川则毳冕【毳谓宗彛以下其衣三章其裳四章】祭社稷五祀则希冕【社土神稷谷神五祀门户灶行中霤也希但刺粉米以下无画也其衣一章其裳二章】祭羣小祀则冕【羣小祀谓林泽坟衍四方百物之属也者衣无文裳刺黼而已】凡军事韦弁服【韦谓革之熟者弁冠也其服用十五升白布积素以为裳王以为兵事之服】眡朝则皮弁服【衣裳与韦弁同但以鹿皮为弁也王以为眡朝之服】凡甸冠弁服【冠弁委貌也其服缁布衣亦积素以为裳王以为甸猎之服】　凡凶事服弁服凡吊事弁绖服凡丧为大王斩衰为王后齐衰王为三公六卿锡衰为诸侯缌衰为大夫士疑衰其首服皆弁绖大札大荒大烖素服　公之服【九命之服】自衮冕而下如王之服【其服九章】侯伯之服【七命之服】自鷩冕而下如公之服【其服七章】子男之服【五命之服】自毳冕而下如侯伯之服【其服五章】孤之服【公之孤四命之服】自希冕而下如子男之服【其服二章】卿大夫之服【公侯之卿三命其大夫再命子男之卿亦再命】自冕而下如孤之服【其服一章】　其凶服亦加以大功小功士之服自皮弁而下如大夫之服其凶服亦如之其齐服有端素端　凡大祭祀大賔客共其衣服而奉之【各共奉上之衣服而用之】　大丧共其复衣服敛衣服奠衣服廞衣服皆掌其陈序
</div>
    <div class="pagination">
<a href="广博物志_page52.html">上一页</a><span>...</span><a href="广博物志_page48.html">48</a><a href="广博物志_page49.html">49</a><a href="广博物志_page50.html">50</a><a href="广博物志_page51.html">51</a><a href="广博物志_page52.html">52</a><span class="current-page">53</span><a href="广博物志_page54.html">54</a><a href="广博物志_page55.html">55</a><a href="广博物志_page56.html">56</a><a href="广博物志_page57.html">57</a><a href="广博物志_page58.html">58</a><span>...</span><a href="广博物志_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
