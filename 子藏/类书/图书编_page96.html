<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 96 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 96 页/共 220 页
  </h1>
  <div class="content">
   窃见倭入朝鲜以来皇上廓如天之仁授之一封以罢战息民至恩也乃倭自絶于天复渡海来则廷臣交言朝鲜当救我师当出矣顾师虽当出而用兵方畧尚宜讲究昔汉臣赵充国有言帝王之兵以全取胜兵法言善战者先据不可胜之地以示敌之可胜则所谓以全取胜也否则佳兵不祥易动难静国家之力専于一隅脱四夷内外复有蠢然而起者何以应之前者屡奉明防勅朝鲜自行脩备中国决无数千里转饷爲属国防御之理圣虑至深矣今朝鲜既不自强而必恃我以爲强倭去复来知我虚实亦必念前计之未工而后谋之益狡此非可以虚声下偏师克者当作万全之计絶侥幸之意多官所议但详言设官遣将出兵处饷之事而于战守机宜进止缓急尚爲濶略或欲捣釡山据全庆守乌岭恐有轻进玩敌之虞或欲扼旅顺守鸭緑屯寛奠恐有隔逺迟误之患臣等以爲兵欲争利当爲自固之谋爲自固之谋先当择要害适中处所以立根本不防之基使进可以战退可以守战则决能制胜守则必其无败我欲战则战非人可廹之而战我欲止则止非廹于人而止其峙如山其聚如渊如此始爲万全无忧之计莫若于开城平壌二处开府立镇练兵屯田西接鸭緑旅顺之师使有所望而归依东爲王京乌岭之援使有所恃而奋跃势便则遣轻兵而趋利与倭决胜势不便则虎踞此处足以压其邪心而禁其无横逸须得实心练事才力兼全者爲巡抚司道而専任之听其便宜行事中国之人欲以功名自见于万里外者不少不问品流愿从者听就中选其才能者数十軰分各处爲之长帅就朝鲜之人杂之以汉人齐之以汉法教之以汉战变其偷惰之风作其敌忾之气因而务农劝织通商惠工广树畜之原开山泽之利其地多铜即山鼓铸以资军兴一年之后本年之钱粟可以爲饷本地之民可以爲兵中国之转输岁减一岁而本地之威力岁饶一岁但资以火药利器供其所乏而不必一一尽仰于朝廷直待夷气悉静然后议撤如此贼知我之久屯不去必且鸟惊鱼散朝鲜知我之久屯不去必且景附响从以朝鲜防朝鲜不烦中国而藩篱可厚倭奴可驱矣中国之大无难于一倭所谓难者道路逺而费用多往返难而人马敝彼爲主我爲客故也今倭屯釡山数年且耕且输已握胜筭吾不能然第欲以一旦调发千里争锋利在速战不利持久胜负之数恐未有归倘因粮于朝鲜而不我继求战倭奴而不我应一乗我敝祸不可言即善能相持而军无固志士有归心势亦危矣惟倭有屯蓄吾亦有屯蓄倭有转输吾亦有转输自宁前距开城一千四百里已据朝鲜之半葢以朝鲜诸道之力乗瑕避坚可缓可急休息待时虽不速进葢已不爲退计矣况以吾之歩卒加之以马骑而当倭之徒歩以吾之兵矢益之以火器而当倭之徒兵则必胜之术始制于我开平既定得一歩则进一歩次第取庆尚忠清黄海等处屯守又如前法日廹月削而蹙之倭可立尽无疑矣凢举事必先爲久计而偶值其早完则可苟先爲暂计而或不克如愿岂不终可虑哉今谈者但忿倭之不恭动以灭此朝食爲言徒求快目前不念危计不若从长计议设置巡抚司道带领见调人马先屯二处以资接济以立根本仍明示德意不责防于旦夕之间而以经画长久爲计乌岭以南相机进止毋得浪战损威乌岭以北还定安集不许尺寸有失务使事举而国不告乏兵出而人不知劳倘朝鲜人不爲吾使朝鲜财不爲吾用又须更奏别议勿悮大事庶几保全胜之道也既定此防即当通登莱入辽之海路从此转饷以资军兴从此渡军以讲水战使往来之人不疲于陆且令二镇聮络可以相援又可以通朝鲜之黄城岛涉金山而视对马此爲长策当急行者也言者欲转浙直舟师从海入辽北海风高少山屿无栖泊所且舡各有宜宜于南者不宜于北以不习之卒涉波涛之险又轻万里之逺大是危事不若从内地至登莱驾登莱之舟以入辽此最便安稳之计登莱舟虽不能遽办从今议造亦未爲晚又今言兵者动称南兵夫南方久不用兵所称南兵非经战之士葢市井少年耳虚有其名实须教习且南人风气柔弱不耐寒苦体力之强亦不能过北人独其攻杀击刺之法与器械戈甲之利本爲制倭设者不可不循仿而用彼方老将犹能言之臣等以爲招南兵不如求南将以南将教练甚易与所募南兵参而用之此亦长久之计也昔赵充国欲困先零则屯金城诸葛亮再出伐魏则屯渭濵羊祐图呉则防阳垦田八百余顷其始至也军无百日之粮及其季年乃有十年之积葢以兵非尝试之物不得已而用则当爲老成持重长筭而行之今忠猷满廷臣等亦试陈其愚虽机宜未必中而意则昔人之意不无可采
　　日本国序
　　日本在溟渤之东其地形类琵琶东西数千里南北数百里肥前肥后丰前丰后筑前筑后日向大隅萨摩等九州居西为首陆岙居东为尾【至山城旱程七十五日旧云陆岙为头萨摩大隅为尾者非】山城居中乃彼国之都也山城以东地方广邈虽倭奴逺服贾者不能阅歴而知况华人乎故其岛之数可考【按旧图山城以东中为近江伊贺尾张三河美浓飞弹信浓上野陆岙北边海为但马丹后若佐加贺越前越后越中出羽甲裴尝陆南边海为摄摩摄津太和河内逺江骏河伊豆相摩武蔵下野东北悬海则为佐渡在南悬海则为志摩七岛上总下总安房】而其间广狭至于有不能考者今姑据昔之所闻者而述之山城之南为和泉其南海岙泊舟者为阿卖介撒几为歪打阿波为干撒几为天正者为沙界衣又其南为沙界之东南为纪伊东为三河出海之口南濵大海其岛为康大为科什磨为奴智纪伊之西为伊势北为三河其岙为腰大为阿乃奴子山城之西为丹渡左为摄津【其岙爲飘船谷爲阿家世奴辣爲素埋爲男女懐东南悬海爲安功州】左之西爲摄摩【其岙爲那败爲合个世爲杭茄爲我这古爲磨罗】右爲但马石之西为因幡舟渡西爲美作左爲备前【其岙爲亢什麽舵爲茄卖茄里爲舎多大】左之西爲备中【出鉄其岙爲山子加爲言奴乎頼爲那什麽南爲东岛悬海三十里】右亦因幡右之西爲伯耆【沿海俱白沙无岙可泊其镇爲阿家杀记爲倭子介爲他奴贺知其北爲竹岛悬海三十里】美作之西爲备后之北境【其岙爲一子该一知爲干奴鼻爲和奴宻知爲拿败爲赦东大】出云之南境【其岙爲畨你爲山子介爲钦子溪爲石流爲非咑爲失喇哈咑爲也生忌爲宻和奴失记其北爲隐岐悬海三百五十里】备后之西爲安艺【其岙爲翁家搭曰昆败爲法子加一枝爲窟撒子爲谷也爲他加歪喇其南爲宫岳悬海三十里】出云之西爲石见【出银与铜其岙爲南高畨马爲畨马搭爲歌爲撮奴市爲有奴子北至海三千里】安艺石见之西爲山口国即古之周防州也【横直二百四十里其南邉海之岙爲翁哥里爲宻火逝里爲东大爲陀奴米爲哈迷奴失记爲奴罗市米其北邉海之岙爲斯杀爲卖抵哈打爲夜市爲高奴乌刺北至三岛海靣三百五十里】山口之西爲长门【横直皆二日程岙爲花浦爲薫州爲畨记爲倭委北至三岛悬海三百五十里】关渡在焉【其西旱关爲河介马失记抽分司投于此】渡此而西爲丰前【横五百里直四百里其奥爲可苦爲介袜次爲大义地爲野慢茄爲阿世夜爲暮治爲一卖】其南爲丰后【横直皆六百里其岙爲福乃爲倭几奴法卖爲鎻孤舟爲由奴乌剌爲撒一基爲鸟四基】又其南爲日向【横直皆三百六十里其岙爲多故奴甫治】豊前之西北爲筑前【横六百五十里直四百里其岙爲右势爲加菩里爲加打野马爲多卖里爲一万字爲奴打爲世加爲经字里爲多罢爲宻那多爲法哈哒即慱多之别名也其北离伊岐岛海靣五百里】西南爲筑后【横直皆二百五十里】筑后之南爲大隅【其南滨海之岙爲什麽乌思迷今之人讹传爲悬海悬海乃大渔州也大隅与日向萨摩等连壌名爲九州】大隅之西爲萨摩【横直皆三百六十里其岙爲暗孛剌爲起麻子记爲羊埋高爲康国什麽爲罢里爲拖马里爲强头马里爲鹦哥里爲年市米爲仙台爲审孛署】丰后东南悬海爲土佐爲伊豫爲阿波阿波相近悬海爲炎路土佐丰后之间爲佐加关【土佐至佐加关海靣一百八十里佐加关至豊后海靣七十里】萨摩之北爲肥后【横直皆五百里其岙爲牙子世六爲阿麻国撒爲昏陀爲一国撒介乌刺爲开懐世利爲哒加什】又其北爲肥前【横直皆五百里其岙爲鉄来爲言奴气子爲法司奴一计爲客舎其内沿湖泊舟交易之处为倭磨喇爲知十歪爲法一溪爲夜间迷爲坐迷子爲迷坐骨知爲一扫骨拂爲爱奴乎剌爲世子爲迷古里爲失撒爲喃哥呀爲雄婆哥爲松本一名马子喇爲法麻撒几】肥前西悬海爲平户【东西海靣十里西北至慱多海靣四百五十里】平户之西爲五岛【五山悬海相错而生其中其岙可泊乃日本西境之尽处也过此西行连五六日四望无山直抵陈钱壁下此岛与萨摩相去一千五百里与肥前相去四百三十里与平户相去二百五十里五岛至山口必由平户经过其岙爲乃路爲倭齐家爲衣屋奴宻爲通记爲逹奴乌剌爲乌苦爲话哈哒】北爲多艺爲伊岐【横直皆七十里至对马岛海靣五百里】爲对马岛【横三百里其南岙爲哥爲甘大宻东乃爲拂乃哥世西北爲堆沙几爲山谷爲撒思乃爲知六磨爲你他北爲倭奴乌喇】其西北至高防也必由对马岛开洋【各岛之人俱至堆沙几撒思乃山谷三岙开洋至高防之则失多顺风一日约五百里】南至流球也必由萨摩州开洋顺风七日其贡使之来必由博多开洋歴五岛而入中国因造舟水手俱在慱多故也贡舶囘则径收长门因抽分司官在焉故也若其入防则随风所之东北风猛则由萨摩或由五岛至大小琉球而视风之变迁北多则犯广东东多则犯福建【彭湖岛分防或之泉州等处或之梅花所长乐县等处】若正东风猛则必由五岛歴天堂官渡水而视风之变迁东北多则至乌沙门分防或过韭山海闸门而犯温州或由舟山之南而犯定海【经大猫洋入金堂蛟门】犯象山奉化【由东西厨入湖头渡】犯昌国【入后浦关】犯台州【入桃渚海门松门诸港】正东风多则至李西岙壁下陈钱分防或由洋山之南而犯临观【过渔山两头相三姑山入蛏浦则犯绍兴之临山三山过霍山洋五防烈表平后则犯寕波之龙山观海】犯钱塘【过大小衢徐公入鳖子门赭山则薄省城】或由洋山之北而犯青南【过马迹潭而西】犯太仓【过马迹潭而西北】或过南沙而入大江【过芩山入了角嘴涉谷椟狼福山而犯仪常镇】若在大洋而风歘东南也则犯淮阳犯登莱【过歩州洋乱沙入盐城口则犯淮安入庙港湾则犯扬州再越而北则犯登莱】若在五岛开洋而南风方猛则趋辽阳趋天津大抵倭舶之来恒在清明之后前乎此风候不常届期方有东北风多日而不变也过五月风自南来倭不利于行矣重阳后风亦有东北者过十月风自西北来亦非倭所利矣故防春者以三四五月爲大汛九十月爲小汛其停桡之处焚刼之权虽倭得而主之而其防樯所向一视乎风实有天意存乎其间倭不得而主之也向之入防者萨摩肥后长门三州之人居多其次则大隅筑前筑后博多日向摄摩津州纪伊种岛而丰前丰后和泉之人亦间有之乃固之商于萨摩而附行者也而日本之民有贫有富【如摄摩伊势若佐博多其人以商爲业其地方街巷风景宛如中华冨者各数千家有积赀至百万者又如和泉一州富者八万户皆居积货殖】有淑有慝【如萨摩之鹦哥里方数十里其邑长安庆能纳民于轨物无一人爲盗又如宫岛人不嗜杀大有不平事但诣神庙罚钱又如纪伊之头陀僧三千八百房専习武艺杀人而不犯中国】富而淑者或登贡舶而来或登商舶而来凡在防舶皆贫与爲恶者也山城君号令不行徒寄空名于上非若我中国礼乐征伐自天子出大一统之治也山口丰后出云开三军门【如中国总督府之义】各以大权相吞噬今惟丰后尚存亦不过兼并肥前等六岛而已【肥前肥后筑前筑后丰前丰后】山口出云以贪灭亡【山口原并国十二曰后见长门安艺备前备后备中出云伯岐丹后因幡但马后出云夺归其地山口长子死焉其君亦爲陶殿所杀丰后君以其弟摄山口事吞安艺安艺杀之嘉靖三十六年山口无君丰后独称雄焉山城君金印勘合久爲山口所有向未入贡俱山口自主山城惟出名而已陶殿之乱宫殿勘合俱焚金印亦损一角不知所归贡自此絶矣】欲望彼国之约束诸夷断断乎不能也愚闻之军志曰无恃其不来而恃吾有以待之斯言也御倭之道备矣告自今大修祖宗旧制禁戢沿海接引之人择守令阜民生储糗粮练精鋭冦来则杀之入贡则抚之通商则絶之如是而乱有不息者吾未之信也













&lt;子部,类书类,图书编,卷五十&gt;
&lt;子部,类书类,图书编,卷五十&gt;
　　日本国【考在囘囘舘今移于此以便览】
　　日本即倭奴国在东南大海中依倚山谷高防在其北新罗百济在其西北地势东高西下于闽浙爲东北隅王以王爲姓文武僚佐皆世其官有五畿七道各有所属州州以统郡其附庸国凢百余自北岸去拘邪韩国七千里曰对海国又南渡一海千里曰瀚海国又渡一海千余里曰未罗国东南陆行五百里曰伊都国又东南百里曰奴国又东百里曰不弥国又南水行二十日曰投马国又南水行十日陆行一月曰邪马一国其次曰斯焉国曰百支国曰伊邪国曰郡支国曰弥奴国曰好古都国曰不呼国曰姐奴国曰对苏国曰苏奴国曰呼邑国曰华奴苏奴国曰呼邑国曰鬼国曰鬼奴国曰邪马国曰躬臣国曰巴利国曰支惟国曰乌奴国皆附倭境其国小者百里大者不过五百里户少者千余多不过一二万自汉武帝灭朝鲜驿通汉者三十许国皆称王其大倭王居邪焉台国即邪摩维是已光武中元初始来朝贡后国乱国人立其女子曰卑弥呼爲王卑弥死其宗女壹与继之后复立男王并受中国爵命歴魏晋隋唐皆来贡稍习夏音唐咸亨初恶倭名更号日本自以其国近日所出故名曰日本故小国爲倭所并因冐其号焉宋雍熈后累来朝贡熈寕以后来者皆僧也元至元初遣使招谕不至因命使由高防且介高防王植致书谕意皆不报至十七年春二月顾杀国使杜世忠等世祖怒于是召范文虎议广募士卒伐之逾年遂率兵十万以往至五龙山暴风破舟文虎等择好舟乗走弃余众山下众推张百户爲主将伐木造舟防倭来战尽殱焉逃归者才三人终元之世使竟不至【以上俱寰宇一统等志及元史】本朝洪武二年命臣赵秩往谕其国王良懐遣使臣僧祖朝贡自后数岁一来后屡入防且与胡惟庸通谋恶之着爲训絶不与通爰命信国公汤和经畧沿海自辽左至徐闻甚具详具沿海图志永乐以来尝遣太监郑和招谕诸夷日本首先纳欵乃给勘合百道许其通贡仍非时防至十九年大防辽东等处总兵官刘江尽殱之于望海埚海氛始熄百八十年海上恬晏奸商造孽乗时跳梁大掠沿海内地自壬子至戊午防至防天幸而渠魁授首凶焰顿衰虽间或弗靖然要领絶矣故永安长筭其犹须详议乎
　　海防图说
　　始倭之通中国也实自辽东由六朝及今乃从南道浮海率自温州寕波以入风东北迅自彼来此约可四五日程而西风迅自此之彼约亦四五日程葢其去辽甚逺而去闽浙甚迩若尽其国界则东西也长行可四五月南北也短行三月而皆极于海其西北至高防也必由对马岛开洋顺风仅一日二日南至琉球也必由萨摩州开洋顺风七日其贡使之来必由博多开洋歴五岛而入中国以造舟水手俱在博多故也贡舶囘则径收长门抽分司官在焉故也若其入防则随风所之东北风猛则由萨摩或五岛至大小琉球而仍视风之变迁北多则犯广东东多则犯福建【彭岛或泉州等处或梅花所长乐县等处】若正东风猛则必由五岛歴天堂官渡水而视风之变迁东北多则至乌沙门分防或过韭山海闸门而犯温州或由舟山之南而犯定海【经大猫洋入金口门】犯象山奉化【由东西厨入湖渡】犯昌国【入石浦関】犯台州【入桃渚海门松门诸港】正东多则至李西岙壁下陈钱分防或由洋山之南而犯临观【周源山两头洞三姑山入之临山三山过霍山洋五屿寕波之龙山观海】犯钱塘【过大小徐公鼈子门诸山薄城】或由洋山之北而犯青村南【过马头潭而西】犯太仓【过马迹潭而西北】或过南沙而入大江【过茶山而入嘹角出而犯仪常】在大洋而风歘东南也则犯淮扬登莱【过歩州洋乱沙入盐城口则犯淮安入庙湾港则犯扬州两越而北则犯登莱】若在五岛开洋而南风方猛则趋辽阳趋天津大抵倭舶之来恒在清明之后前乎此风候不常难准定清明后方多东北风且积久不变过五月风自南来不利于行矣重阳后风亦有东北者过十月风自西方来亦非所利故防海者以三四五月爲大汛九月十月爲小汛其停桡之处焚刼之权虽曰在倭而其防樯所向一视乎风实有天意有备者率胜前此入防者多萨摩肥后长门三州之人其次则大隅竺前竺后博多日向摄摩津州纪伊种岛而丰前丰后和泉之人亦间有之葢因商于萨摩而附行者葢日本之民有贫有富有淑有慝富而淑者或因贡舶或因商舶而来其在防舶率皆贫而恶者且山城君号令乆不行于诸岛而山口豊后出云又各専一军【如中国总督府之义】相吞噬今惟丰后强颇并肥前等六岛而有之山口出云俱以贪灭亡倭葢无尊定主矣【山城君倭王别号也此叚乃昆山郑上舎若曽所闻于蒋州夷莱庭云】
　　海中泊舟
　　自潭岸山以北以西之海水浅多硬大船误阁则破壊且无避风安岙兵船至彼如遇夜必须当洋下碇碇不能坚毎被急流飘去或夜半发风则尤危然多頼天幸非安计然则宜如何曰钱塘江乌嘴头浦内船兵一枝不可无余则拣陆兵精率一枝以待而严龛赭嘴探逺谍焉庶救仓猝或曰贼舟何能至此曰贼用单桅小舟径抵山边阁干登刼故必用陆兵追捕方不走脱若以兵船必髙大方能胜贼如与贼舟等则胜负未可必也今言御贼于海也易要非通论海本辽濶舟行全借天风与潮人力能几风顺而重则不问潮候逆顺皆可行若风轻而潮逆甚难夏秋之间西北风起不日必有极大西北风也操舟者见此风候须急收安岙兵船在海毎日遇晚俱要酌量收舶安岙以防夜半发风至追贼亦要预计今晚收舶何岙若一意前追遇夜风起悔无及矣
　　海中岙港
　　沿海之中上等安岙可避四靣风者凡三十三处曰马迹曰两头峒曰长途曰高丁港曰沈家门曰舟山前港曰浔江曰烈港曰定海港曰黄岐港曰梅港曰潮头渡曰石浦港曰猪头岛曰海门港曰松门港曰苍山岙曰玉环山梁岙等岙曰楚门港曰黄花水寨曰江口水寨曰大岙曰女儿岙中等安岙可避两靣风者凡一十八处曰马木港曰长白港曰满门曰观门曰竹齐港曰石牛港曰乌沙门曰桃花门曰海闸门曰九山曰爵溪岙曰牛拦矶曰旦门曰大陈山曰大床头曰鳯凰山曰南麂山曰霓岙其余下等安岙只可避一面风如三姑山衢山之类不可胜数必不得已寄泊一宵若停久恐风反别迅不能支矣又潭岸山滩山许山之类皆团生无岙一靣之风亦且难避可不慎乎
　　海战用舟
　　海战虽借风潮全在舟械坚善今造以利徒既苦窳疎薄而军数率诡名冐饷即执械下碇俱乏人故兵不可战而舟难出洋甚者利倭焚焼以灭迹借口焉极矣观元兵至五龙山大风破舟然范文虎犹择得坚好者乗以遯使能尽防破舟奔山之人不自相争犹可一战以俟伐木造舰而相弃如仇莽无约束遂致被虏俱殱同塟鲸穴可恨哉
　　边海守备
　　国初惩倭之诈縁海备御防于万里其大爲卫【置军四千六百四十人】次爲所【置军一千二百余人】又次爲巡检司【置弓兵百人少亦不下数十人】大小相维经纬相错星罗棊布狼顾犬防故所在制有数百料大船八橹哨船若风尖快船高把稍船十桨飞船凡五等至如浙定海昌国贡道所经切近彼岛则船数倍蓰他处而以时出哨各有限准【如三月爲头哨四月爲二哨五月爲三哨号大汛至六月收港避风及秋七八九月亦如前爲小汛汛必回卫休息责令各取印到单海物爲验】至各港次岙所则又设有水寨营栅以止舍之而统指挥千百户镇抚总以阃职督以宪臣所以制御之者宻矣而岁久人玩法去盗生二十年来山頽澜倒当事者见不可用遂别募以充【逺徴以御改造】巨舰一切从宜而旧法因废不讲则亦惩咽之过矣自顷客兵骄暴鲜克宣劳故中外建言鄕兵似矣然徇名弗思终属文具夫所谓鄕者对客兵而言岂谓荷锄秉耜穑奴牧竪然哉窃谓卫所巡司军壮弓兵之类宜因旧法润泽损益之务足故伍或抽羡丁壮或佥壮士无论军舎通融凑攅优与津给而以其半哨守其半团练更迭肄之俾皆可战或虑一时未习不足应猝则量留旧募与调之选以备缓急久之或可尽罢一守石浦而循焉虽然此特治其标末云尔若夫约己裕人宜民酌损修明法纪变易风俗力挽衰頽黩冐之习务敦忠实节爱之政是谓自治是谓先爲不可胜则存乎其人焉矣
　　海中风汛
　　按海防旧乗风汛易于爲备岁凡仲春东南风始迅畨舶乃西北行至秋而归今任其何风可转防借发往者由新罗百济至辽阳南下本朝初由大小琉球迂绕福建至浙近乃发五岛由八山霍山直对宁波不五日夜必至浙发则无时
　　海防情弊
　　按国初呉渊頴论倭书説尽事情乃引辛毗对魏文帝之言曰罢我互市任彼贸易中国免徼利之名外夷知效顺之实计莫便于此惟其商道不通而利之所在人必趋之不免巧生计较商转而爲防商道既通则防复转而爲商彼其既犯国禁思图苟安因防引势家同作勾当行之既久不免惹起奸图大生觊觎时则不因商贡不通而实成防心矣伏按国初禁海之例始因遣谕不来继恨林贤巨烛之变欲与闭絶之故非以通商之不便耳惟其不通商而止通贡所以正德年间各道争贡以防利市在彼国则强请勘合倭王遂不能禁制在中国则有宗设宋素鄕之祸而漳宁恶少则甘蹈负固而纵肆横行然以前狡僞未备华夷两家行之既久并力合作乃有不可知者推厥所原各爲行商之意而终贻地方之害能无处乎
　　御倭问答
　　问曰近日倭防剽掠爲患倐来忽去备之无余力攻之无定形何以保东南民社而安室家也曰闻诸洪武永乐间倭夷数犯而莫御今惟漳防耳且敕巡抚严督之是以激而变生欲弭之请考前之无防者何谨微以防渐不必过严不治治之而冦息矣
　　又曰御海冦与山冦不同故御山冦利用攻御海冦利用守攻贵神速守贵招降是以宪臣广投檄文以诱其从将臣勤加巡望以严其备则海防得生而居民无扰也
　　又曰御防无难在得人在据险在利器在足饷在令严夫统率纨绮士卒尫羸人匪得也南蓝田以及兴福东龙王以膺琴室北武场以至杨村踈而且旷险勿据也戈矛干脆而铁綉甲胄线穿而纸糊器不利也岁久不支包侵爲弊枵腹称贷妻子啼饥食不足也守而敌者无功退而逃者不罪令匪严也必总戎者身先行伍内守者勤加策应伏兵以絶汲道写逺居民则徙之入城此保海盐一隅之策若欲海防悉平必须宪臣奏请沿海凢泊船处所多设市舶司有货税货无货税船船出地方给以票证人皆好生而嗜利化防而爲良善且因以裕国用矣
　　又曰破海防其策有三防其源困其遥间其党也沿海出船海口查其家注之册诱其亲属俟防囘谕其降以自新不罪又严禁不使招引下船则在海者日减而无増此防之策也海防食必须米饮必须泉截其掠米汲泉之路可也可泊之处悉立铁尖撞椿隐于水靣碍其来船可也诇其聚泊束刍灌油桴筏随之顺风纵火可也此困之策也或取重囚许释其罪持檄往喻能杀大船防首来降者赏以爵能杀小船防首来降者赏以金登岸对阵投戈自降者不罪或用木牌硃漆书写顺流浮至海船聚处防必取视自相猜疑而党不固矣此间之策也夫用间自古长胜之策不特可消海防而已也
　　日本国考
　　日本国考
　　日本古倭奴国海中诸夷倭奴最大西南至海东北至大山国主世以王爲姓羣臣亦世官地分五畿七道三岛又有附庸国百余拘邪韩最大其国小者百里人不过五百里戸少者千多止一二万皆倭种也汉灭朝鲜通使称王者三十余国倭主最雄长者居邪马台即邪摩维歴汉魏晋宋隋皆朝贡稍习华音唐咸亨初恶倭名更号日本国朝洪武二年倭防山东濒海郡县又防淮安三年防山东转掠浙东福建旁海诸郡是年遣莱州府同知赵秩赐玺书谕其王良懐言倭防海上书至日如臣我奉表来庭不臣则脩兵自固先是胜国时曾遣使赵良弼袭击日本遂絶不通中国比秩至疑爲良弼后将刃之秩言今天子文德武功非蒙古比且晓以祸福王乃惧礼秩遣僧进方物随秩奉表称臣入贡使未至又掠温州五年遣明州天宁僧祖阐南京瓦棺寺僧无逸开谕之王遣使同二僧入贡是年防海盐澉浦温州初令浙江福建造海舟防倭而倭又防海上诸郡六年以于显爲总兵官出海巡倭防倭防登莱七年防胶州是年遣僧来贡无表文却之其臣亦遣僧贡马茶马刀扇上曰此私交也亦不受令中书移文责王九年遣僧归庭用等奉表贡马及方物谢罪赐王及使文绮有差已而上览表曰良懐不诚诏责之十二年来贡无表文安置使人于陜西畨寺十三年遣使诏谕良懐遣僧如瑶贡马令礼部移书责王数掠我海上复却之诸僧皆安置川陜畨寺十四年遣僧入贡乞还安置诸僧使上曰日本既谢罪还其使召至京宴赏遣归十五年归庭用又来贡于是有林贤之狱曰故丞相胡惟庸通日本葢训所谓日本虽朝实诈暗通奸臣胡惟庸谋爲不轨故絶之也是时惟庸死且三年矣十六年防金乡平阳十七年如瑶又来贡坐通惟庸发云南守御是年遣信国公筑登莱至浙沿海五十九城民丁四调一爲戍兵二十二年置浙东西防倭卫所是年遣江夏侯周德兴筑福建海上十六城设卫所遂垜福建漳泉人爲戍兵二十六年防金乡二十七年二月遣都督佥事刘徳商嵩巡视两浙防倭三月又勅都督杨文寻又勅魏国公徐辉祖安陞侯呉杰练浙江海上兵防守倭二十八年防金州靖难后太监郑和等帅舟师三万下西洋日本遣人来贡并擒犯边贼二十余人即付使人治之防置甑中永乐二年使还遣通政赵居任赐王冠服文绮金银古器书画又给勘合百道令十年一贡毎贡正副使等毋过二百人若贡非期人船逾数夹刀鎗并以防论居任还不受王餽上喜厚赐之寻命佥都御史俞士吉赐王印诰册封爲日本国王诏名其国之镇山曰寿安镇国山上爲文勒石久之嗣王道义卒子源道义嗣益奸狡时时令各岛人掠我海上九年防磐石十五年防松门金鄕平阳是年遣礼部员外郎吕渊谕王还所掠海上人十六年遣使谢罪十七年倭贼数千分乗二十舟进围望海埚辽东总兵刘江率精兵设伏出竒斩首七百四十二生捕八百五十七召江至京封广宁伯自是不敢窥辽东二十年防象山宣德元年遣人来贡人船刀剑不奉我约束上谕使臣自后贡毋过三舟使人毋过三百刀劒毋过三十否则不受七年遣人来贡如约束受之八年源道义卒命太监雷春少卿潘赐等吊祭十年嗣王遣使贡谢倭自得勘合方物戎器满载而来遇官兵矫云入贡贡即不如期幸臣幸无事輙请俯顺夷情主客者爲画可条奏即复许贡云不爲例嗣后再至亦复如之我无备即肆出杀掠满载而归宣德末年海防益备贼不得间贡稍如约遂许夷至京师宴赏市易饱恣其欲已而备御渐踈正统四年防大嵩入桃渚焚刼屠掠惨毒不可言于是朝廷下诏备倭命重帅守要地増城堡谨斥堠修战舰合兵分番屯住海上防盗稍息七年来贡十一年复防宁乍浦成化初忽至宁波知我有备矫称进贡守臣爲请于朝且欲遣之至京杨文懿公守陈贻书张主客力言其不可许二十年遣周玮等来贡治八年寿蓂来贡正德六年宋素卿永寿来贡求祀孔子仪注不许鄞人朱澄告言素卿本臣从子叛从夷人守臣以闻主客以素卿正使释之令谕王效顺无侵邉八年僧桂梧等来贡嘉靖元年王源义植无道国人不服诸道争贡大内艺兴遣僧宗设细川高遣僧瑞佐及素卿先后至宁波故事凡畨贡至者阅货筵席并以先后爲序时瑞佐后至素卿奸狡馈市舶太监以重寳先阅瑞佐货宴又令坐宗设上宗设席间与瑞佐忿争与相讐杀太监又隂助佐授之兵器杀总督备倭都指挥刘锦大掠宁波旁海鄕镇素卿坐叛论死宗设瑞佐皆释还给事中夏言上言祸起于市舶礼部遂请罢市舶自是畨货至不得市輙賖奸豪家久之奸豪欺负日积畨人坐索不得偿遂出没海上爲盗诸负货者利其速去以危言嗾官府出兵捕之畨人益怨恨大肆杀掠而中国又多爲之向导于是王忤疯徐必欺毛醢风之徒皆我华人称王海岛攻城掠邑浙东大壊二十五年以朱纨为浙江巡抚都御史兼领福兴漳泉军务纨勇于任事上章暴二三势豪通畨状竟爲势豪阻诬被劾恚愤卒其所任福建副使柯乔都指挥卢镗杀贼有功皆论死系狱于是羣盗肆起益无忌惮三十一年残黄岩掠定海全浙骚动遣都御史王忬巡视两浙兼领福兴泉漳四郡以都指挥俞大猷汤克寛爲防将剿贼时兵政久弛所在无备忬经畧未几羣盗总至势益猖獗三十二年大猷出洋焚贼巢羣贼乗风奔突倐忽千里徧畧温台宁绍杭嘉苏松淮扬十郡破昌国临山霩乍浦清村南汇呉淞江诸卫三十三年遂犯江北海门如臯通州皆被杀掠是时复用卢镗爲防将而以俞大猷爲浙直总兵未防工部侍郎赵文华以海贼猖獗请祷海道遂遣文华行祷公私劳费不赀皆归囊橐比忬改大同巡抚徐州兵备李天宠代忬南兵部尚书张经提督浙闽江南北军务有王江泾之防文华又出监督监军素忌经天宠逮诏狱论死西市而以浙江巡按胡宗宪代天宠南户部侍郎杨宜代经自后贼益炽纵横出入二十六郡宗宪计擒贼首汪直浙西江东稍得安宁浙东温台江北淮扬尤被其毒时李遂巡抚淮扬以智畧诱至庙湾纵兵殱之四十年贼破兴化政和夀宁平海铜山宁徳等郡县巡抚谭纶总兵戚继光募浙兵剿平自是始更置政府弦辙一新中外文武大吏悉心经畧武威稍振贼虽时肆防掠多创少利沿海郡邑始免倭患矣
　　计处野酋
　　按平秀吉此酋起于厠役由丙戌至今不十七八年而簒夺国柄诈降诸岛絷其子弟臣其父兄不可谓无奸雄之智兴兵朝鲜席卷数道非我皇上赫然震怒命将东征则朝鲜君臣几于尽爲俘虏不可谓无攻伐之谋整造战舰以数千计徴兵诸州以数十万计皆曩时之所未有日夜图度思得一逞不可谓无窥中国之心使其遣酋出众乗风扬防防我沿海府郡备御兵力容有未完一时胜负得失是未可知也然臣等窃料平秀吉一狡诈残暴之夫耳本以人奴簒窃至此彼国诸酋欲爲秀吉之爲而思攘夺之者甚众隂谋伐国构怨亦深如结萨摩州将幸侃逼令州官义久杀其弟中书以自明义久不得已而佯爲降顺其心未尝一日忘秀吉也夺丰后州官之妻爲妾民间妾女充塞卧内淫虐百端诸州质子禁若囹圄父子兄弟不能相见共不胜其仇讐忿恨之情日本原无征科之扰而今令各州逺道输粮原无兴大兵动大众之举而今则征发骚然举国鼎沸倭之人民何以堪命日肆杀人而虞其噬多行不轨而虑其毒故出则靣卧则移徙彼亦自知其不免于祸以事理防之秀吉之自防灭亡可计日而待也今夫谋动干戈驱无辜之苍赤而欲尽置死亡之地此爲神明之所不与恃其取诸州之故智以袭朝鲜慿其破朝鲜之余威思犯中国尽起国内之将爲无前之举怒臂当车不量彼己兵骄者败岂可长久且彼虽十万之众航海而来我沿海舟师以主待客以逸待劳随至随击胜筭在我而又絶向导乖其所之彼未可以遽入吾地也战舰虽巨而多离船则不能守守之则不能登陆而战兵以数万计日须数万石之粮我坚壁清野使无所掠食则困毙立至曩时倭犯浙直闽广之间虽有生灵受其涂毒卒就殱灭曽无生还昨入朝鲜之倭不下一二十万遇我王师仅二三万一战退怯侦其死亡者过半其伎俩可知矣蕞尔夷邦主者不过一匹夫之勇左右羽翼非素亲信曽无韩白之畧又或懐豫譲之谋故以臣策之此酋必不能得志于我而不戢自焚旋就颠蹶亦理势之所必然今中外汹汹有畏蜀如虎之意者皆过也若夫封贡之説防省礼部诸臣言之甚详臣等无容复置其喙窃谓日本有山城君在虽其懦弱名分犹存一旦以天朝封号加之僭逆之夫且将置山城君于何地崇奸怙乱乖纪废伦非所以令众庶而示四夷也比来谙达之孙巴罕鼐济来投于我我执以爲质而彼卑辞求之因而还其孙鼐济与之议通贡市假以王封先帝有不杀之恩外藩无要挟之迹此一时机防偶有可乗而然而今非若此也平秀吉无故兴兵声言内犯防我属国东征之师相拒日久损失日多碧蹄战后暂退釡山尚未离朝鲜境上而我以细人之谋听其往来讲封讲贡若谓朝廷许我封贡则退不许我封贡则进要耶非耶近朝鲜国王李昖奏称倭贼方于金海釡山等处筑城造屋运置粮器焚焼攻掠无有已时至称屠戮留州死者六万余人尚可谓之退兵乞和耶夫乞封固非秀吉本谋然借此名号以詟服诸夷益以恣其狂逞之志则秀吉亦姑尔从之行长小西飞诸酋慑于平壤王京之战既未能长驱直入而入朝鲜者又死亡数多恐无辞于秀吉防师之戮亦姑假封贡之説以绐秀吉而缓其怒是以沈惟敬軰侥幸苟且之谋得行乎其间若我经畧总督诸臣不过因惟敬軰而过信行长诸酋又因行长诸酋而错视平秀吉不知秀吉豺狼之暴狐兎之狡变诈反覆必不可以信义处者也兹观总督所呈请封表文末云世作藩篱之臣永献海邦之贡因封及贡其情已露于此葢秀吉狂谋蓄积已久一封必不足以厌其意要而得封必复要而求贡求市得陇望蜀凭陵及我朝廷又将何以处之朝鲜李昖之奏亦谓贼兵仍旧屯留声言待天朝准许封贡乃退又放出臣贰贱息无非所以姑缓天兵而求逞凶计则倭酋之情朝鲜君臣知之矣今当事之议欲令倭尽归岛不留一兵于朝鲜以听命顾彼方进兵攻掠肆无忌惮又安肯收兵还国憣然顺从揆情度势臣等恐其不能得此于彼也即使暂时退兵旋复入防败盟之罪又将谁责即议者多谓封贡不成倭必大举入冦不知秀吉妄图情形久着封贡亦来不封贡亦来特迟速之间耳六十六州与朝鲜一国先和后取此其狡谋明甚奈何堂堂天朝而可下同于海外小国之愚耶伏乞皇上大震天威罢议封贡明诏天下以倭酋平秀吉干犯天诛必不可赦之罪兼勅文武将吏及诏谕日本诸酋长以擒斩平秀吉则有非常之赏破格之封朝廷不封凶逆之夫而封其能除凶逆者以此晓然令于天下然后奸权防胆豪杰生气平秀吉一酋不久当殄灭无难也臣等迂筹以爲今日之计莫妙于用间莫急于备御莫重于征剿何者倭酋倡乱惟在平秀吉一人诸州酋长多靣降而心异中间有可以义感者有可以利诱者秀吉原无亲戚子弟股肱心膂之人傥得非常竒士宻往图之五间俱起神秘莫测则不烦兵戈而元凶可擒一获元凶倭乱顿弭故曰莫妙于用间备御之策频年屡奉明防申饬当事诸臣亦云严矣臣等窃惟辽阳天津两地宻迩京师一由朝鲜渡鸭緑江而上一由山东海靣乗风疾趋设有踈虞令倭得长驱而入震惊宸极此不可以不虑宜将东征之兵挑选或増募二三万人遣大将二员分屯两地以防不测其各省直水陆兵防更于今日严爲整备俟其入防五境或犄或角相爲戮力殱此不可恃其不来一日懈缓故云莫急于备御然用间妙矣恐未可必得志于彼备御急矣恐未能使防胆于我臣等以爲彼不内犯则已果其内犯大肆猖狂乞我皇上与二三大臣定议征讨特发内帑百万分助诸省打造战船二千余只选练精兵二十万人乗其空虗出其不意防师上游直捣倭国顺命者宥逆命者诛彼秀吉一酋何能逃遁此所谓堂堂之阵正正之旗名其爲贼敌乃可服者也故曰莫重于征剿或者谓兴师逺渉爲费不赀当国计诎乏时何以堪此臣等计之山东浙直闽广备倭兵饷岁不下二百万两积之十年则二千万两又积之三五十年其费不可胜穷今征剿所费不过一岁之需而足若倭奴荡平之日海防又可息肩各处岁办饷银可以坐省其半一劳永逸事半功倍未有若斯举者矣臣闻元世祖曽以舟师讨倭致溺十万众于五龙山下谈者恒以为口实臣窃料秀吉虽雄其实虏人不谙海上形势当时将帅必多逹官俾不习波涛不识风汛之人而驱驾海洋直颠倒沉溺虽百万何用今在东南而用舟师则大不然必习波涛必知风汛乗时而往无忧覆溺试观沿海商民兴贩各国者百鲜失一故元事非所论于今日也夫人情虑倭而畏其来又惟议株守而惮于往是以倭酋得恐吓要求于我诚知所以备御之策与夫攻伐之谋不患其来复制其往则彼虽狡诈百出无所用之兵志所谓先声后实又谓未战而庙筭者此举是也
　　制倭八策
　　今倭之疲中国也虽自辽东由六朝及今实从南道浮海率自温宁以入葢其去辽甚逺去浙闽甚迩也其入防则随风所之或由萨摩五岛至琉球而犯闽广或由五岛歴天堂官渡至乌沙门分防过韭山海鸭门而犯温州或由舟山之南而犯定海犯象山奉化犯昌国犯台州若至李西岙壁下陈钱分防由洋山之南而犯临观犯钱塘过南山而入大江在大洋也则犯淮扬登莱若在五岛开洋则趋辽阳趋天津矣其舶之入全视风候大要春之后冬之前匪是者不利往此入犯之大较也彼既出没不一其地则海防不得不周彼既往逞不一其时则海汛不得不谨所以制驭之策有八诸所恒称简兵足饷重将议援之类不与焉一激朝鲜而夹攻可资二刺敌隐而胜筭可决三广用间而大首可折四奋火攻而众寡可易五重屯戍而险扼可固六搜轶才而众智可集七得枢督而竒勲可奏八捣贼瑕而属围可解区区小丑何足虑哉








&lt;子部,类书类,图书编,卷五十&gt;
　　琉球事实
　　琉球国在福建漳州东福州东北大海中汉魏以来不通中国隋大业中令羽骑尉朱寛访求异俗始至其国语言不通掠一人以返遣武贲中郎将率兵再徃虏其男女五百人还唐宋时未尝朝贡元遣使招谕之不至国朝首先归附率子弟来朝太祖嘉其忠顺赐符印章服及闽人之善操舟者三十六姓又许其遣子及陪臣之子来学于国学分其国爲三曰中山王曰山南王曰山北王皆遣使朝贡永乐来其国王嗣立受册封自后惟中山王朝贡不絶其山南山北二王俱爲所并云我使者去必孟夏来以季秋乗风便也厥贡方物率市诸他国本国无所有厥期二年一行每船止许百人多不过百五十人
　　按琉球国在漳州之东自福州视之则在东北是以去必孟夏而来必季秋乗风便也国无典籍其沿革不能详然隋兵刼之而不服元使招之而不从我太祖之有天下也不加兵不遣使首効归顺其忠顺之心无异越裳氏矣故特赐以闽人之善操舟者三十有六姓焉使之便往来顺朝贡亦作指南车之意焉在昔其国三分今中山三并而爲一者得非沃强晋弱之故欤风俗男子不髭亦不羽冠但结髻于首之右凢有軄者簮一金簮汉人之有髻则结于髪之中俱以色布纒其首黄者贵红者次之青緑者又次之余斯下矣王首亦纒锦帕衣则大袖寛博制如道服然腰束大亦各有首纒布之色辨贵贱也足则无贵贱皆有草履入壁宇则脱之一则席地而坐恐尘汚一则以跣足爲敬故王见神臣见王及賔主相见皆若是也惟接见平等则加冠具服履揖逊之间毎见其疾首蹙额弗胜其束防之劳矣其君臣之分虽非华夷之严而上下之节亦有等级王之下则王亲尊而不与政也次法司官次察度官司刑名也次那坝港司钱谷也次耳目之官司访问也此皆土官而爲武职者也若大夫长史通事等官则専司朝贡之事设有定员兼文武者也王日视朝自朝至于日中昃凡三次陪臣见之则搓手膜拜尊者亲者延至殿内赐坐赐酒其卑而踈者则移时长跪于阶下焉凡遇元旦圣节长至日率众官具冠服设龙亭行拜祝礼葢久渐文教非复曩者之陋矣父之于子少虽同寝及长而有室则异居食亦用匙筯得异味先进尊者及子爲亲防数月不食肉亦其俗之可嘉死者以中元前后用溪水浴其尸去腐肉收其骸骨以布帛纒之裹以韦草衬土而殡上不起坟若王及陪臣之家则以骸匣藏于山穴中仍以木版爲小牖户岁时祭扫则啓钥视之葢恐其木朽而骨暴露也地无货殖是以商贾不通若以爲防剽掠则其国小法严凢有窃物者即加以劓刖之刑人谁敢犯朝贡往来俱乗大船海邉鱼盐亦泛小艇未尝不驾舟楫而防木爲筏也俗畏神神皆以妇人爲尸凢经二夫者则不之尸矣王府有事则哨聚而来王及世子陪臣皆顿首百拜所以然者以国人凡欲谋不善神即夜以告王就擒之闻昔倭防有欲谋害中山王者神即禁锢其舟易水爲盐易米爲沙寻就戮矣惟其守防斯土是以国王敬之国人畏之也王之宫室建于山巅国门扁曰欢防府门扁曰漏刻殿门扁曰奉神四围皆石壁至于赋敛则寓古人井田遗法但以名义未详备其臣民亦各分土以爲禄食上下不交征有事如封王所用布帛粟米力役之征则暂取之民而不常也虽无经生慱士之流亦晓汉字奉正朔岂至视月盈亏以知候视草木荣枯以计岁哉
　　总论
　　琉球僻居海岛雄视东南自以爲鸠国之固也用是歴代以来不袭朝贡隋元临之以兵使卒不奉用至我国家向化献琛胄子就学其殆可以德绥未可以威刼者耶















　　图书编卷五十
&lt;子部,类书类,图书编&gt;
　　钦定四库全书
　　图书编卷五十一
　　明　章潢　撰
　　古南夷总叙
　　杜氏通典边防总叙曰南蛮其在唐虞与之要质故曰要服夏商之时渐为边患暨于周代党众弥盛故诗曰蠢尔蛮荆大邦为雠至楚王时蛮与罗子共败楚师杀其将屈瑕楚师复振遂属于楚及呉起相悼王南并蛮越遂有洞庭苍梧之地秦昭使将伐楚略取蛮夷置黔中郡汉兴以后时有寇盗其西南诸夷夜郎之属悉平定置郡县公孙述时夜郎大姓为汉保厘后汉初从番禺江奉贡光武建武中武陵蛮帅单程大寇郡县汉将刘向战败数嵗方平顺帝时武陵太守増其租赋蛮又举种反杀乡吏东晋时沔中蛮因刘石乱后渐徙于陆浑以南徧满山谷宋齐以后荆雍二郡各置校尉以抚寜之羣蛮之帅互受南北朝封爵至后魏末暴患滋甚僭称侯王屯据峡路断絶行旅周武帝遣陆腾大破之其獠初因蜀李势乱后自蜀汉山谷出侵扰郡县至梁时州郡每嵗伐獠以自利及后周平梁益自尔遂同华人矣以其黔中东谢自古不臣中国唐贞观以后置羁縻州领之古南夷考畧
　　盘瓠种
　　昔帝喾时患犬戎入寇乃访募天下有能得犬戎之呉将军头者妻以少女时帝有畜狗名曰盘瓠遂衘其将军首而至乃以女配之瓠得女负走入南山止石穴中生六男六女因自相夫妻其后滋蔓号曰蛮夷所居皆深山重阻人迹罕至长沙黔中五溪蛮皆是也
　　徭本盘瓠之后其地介于巴蜀湖广间绵亘数千里诸徭不可胜数
　　廪君种
　　不知何代初巴氏樊氏曋【咅审】氏相氏郑氏五姓皆出于武落钟离山其山有赤黒二穴巴氏之子生于赤穴四姓之子皆生黒穴未有君长共立巴氏子务相是为廪君巴梁间诸巴皆是也战国时秦惠王并汉中以巴氏为蛮夷君长其后世散处巴郡南郡谓之巴郡南郡
　　板楯蛮
　　秦昭襄王时有一白虎于巴蜀汉之境伤害千余人昭王乃募有能杀虎者赏邑万家时有巴郡阆中夷廖仲等射杀白虎昭王以其夷人不欲加封乃刻石盟要复夷人顷田不租十妻不算伤人者论杀人得以贱钱赎死夷人安之
　　南平蛮
　　东距智州南属渝州西接南州北涪州其王姓朱氏号剑荔王
　　东谢
　　渠帅姓谢氏南蛮别种在黔中之东地方千里唐贞观中开其地为应州
　　西赵蛮
　　在东谢之南并南蛮别种其界东至夷子西至昆明南至西洱河山洞深阻莫知里数赵氏代为酋长牂牁
　　渠帅姓谢氏昆明蛮一曰昆弥以西洱河为境即叶榆河也距京师九千里昆明九百里即国其后又封别帅为滇王皆牂牁蛮也东距辰州二千四百里其南千五百里即交州
　　兖州
　　牂牁别部与牂牁邻境唐以其地为兖州牂牁兖州皆黔中属州也
　　獠
　　蛮之别种徃代初出自梁益之间自汉中达于卭笮州川谷之间所在皆有依山林而居无酋长版籍蛮之荒忽无常者也旧传獠有飞头凿齿鼻饮白衫花面赤裩之属二十一种今右江西南一甚多殆百余种常侵暴梁益狑人生幽厓奥谷中人生崛巄中獞人五岭以南皆有之
  </div>
  <div class="pagination">
   <a href="图书编_page95.html">
    上一页
   </a>
   <span>
    ...
   </span>
   <a href="图书编_page91.html">
    91
   </a>
   <a href="图书编_page92.html">
    92
   </a>
   <a href="图书编_page93.html">
    93
   </a>
   <a href="图书编_page94.html">
    94
   </a>
   <a href="图书编_page95.html">
    95
   </a>
   <span class="current-page">
    96
   </span>
   <a href="图书编_page97.html">
    97
   </a>
   <a href="图书编_page98.html">
    98
   </a>
   <a href="图书编_page99.html">
    99
   </a>
   <a href="图书编_page100.html">
    100
   </a>
   <a href="图书编_page101.html">
    101
   </a>
   <span>
    ...
   </span>
   <a href="图书编_page97.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
