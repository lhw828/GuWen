<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 51 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 51 页/共 485 页</h1>
    <div class="content">　　老而仕
　　绛县人七十有三年矣赵孟仕之使为君复陶【主衣服之官】以为绛县师【左襄】
　　八十司徒
　　郑武公年过八十入为周司徒
　　六十始仕
　　公孙年六十以贤良徴为愽士至宰相封侯
　　八十召拜
　　武帝束帛加璧安车驷马迎申公时年已八十余矣天子以为中大夫【儒林】
　　大才晩成
　　马援兄况谓援曰汝大才当晚成【本传】
　　头白补郎
　　汉献帝诏曰今耆儒年逾六十去离本土结童入学白首空归长委农野永絶荣望朕甚悯焉其依科罢者聴为太子舍人时长安中为之謡曰头白皓然食不充粮裹衣褰裳当还故乡圣主愍念悉用补郎舍是布衣被服黄
　　七十而召
　　张东之以贤良召时年七十余矣狄仁杰荐曰荆州长史张柬之虽老宰相才也姚崇又荐曰其人老唯亟用之即日召拜平章事年已八十
　　立推恩法
　　至和间富公当国立一举三十年推恩之法盖公与河南进士段希元魏升平同场屋相善公作相不欲私之故为天下之制【闻见録】
　　推恩授官
　　特奏名第一等二名附前五甲余并登仕郎第二等京府助教第三等上州文学第四等下州文学并郊恩出官第五等诸州助教
　　古今文集
　　诗话
　　特奏赋诗
　　崇宁中特奏名状元徐遹琼林宴罢作诗曰白髪青衫晚得官琼林顿觉酒肠寛平康夜过无人问留得宫花醒后防【侯鲭録】













　　古今事文类聚前集卷二十七
　　钦定四库全书
　　古今事文类聚前集卷二十八
　　宋　祝穆　撰
　　仕进部
　　座主【赏举主　罚举主　门生座主门生同列　故吏并附】
　　羣书要语汉法所举主终身保任【薛谦光防】凡号门生而不知恩之所自者非人也【栁文】
　　诗句商山老皓虽休去终是留侯门下人【白集】我实门下士力薄蚋与蚊受恩不即报永负湘中坟【韩愈送陆畅】至今青霄人犹是门下客【髙达】
　　古今事实
　　举筦库家
　　赵文子所举于晋国筦库之士七十有余家生不交利死不属其子焉【檀弓】
　　达观所举
　　魏文侯谓李克曰先生尝教寡人曰家贫思良妻国乱思良相今所置非成则璜对曰居视其所亲富视其所与达视其所举穷视其所不为贫视其所不取五者足以定之文侯曰寡人之相定矣克出翟璜曰今者君召先生而卜相果谁为之克曰魏成子为相矣翟璜忿然作色曰臣何负于魏成子西河守臣之所进也君内以邺为忧臣进西门豹君谋欲伐中山臣进乐羊中山已防无使守之臣进先生君之子无傅臣进屈侯鲋克曰达视其所举是以知魏成子之为相也且子安得与魏成子比乎魏成子东得卜子夏田子方段干木此三人者君皆师之子之所进五人者君皆臣之翟璜逡廵再拜曰璜鄙人也失对【史记】
　　忠报举主
　　宣子赵盾言韩厥于灵公以为司马河曲之役宣子使人以其乘车干行厥执而戮之众咸曰韩厥必不没矣其主朝升之而暮戮其仆其谁安之宣子召而礼之谓诸大夫曰二三子以贺我矣吾举厥也忠吾乃今知免于罪矣【国语】
　　及贵荐贤
　　何武为人仁厚好进士奨人之善为楚内史厚两龚【胜舍】在沛郡厚南唐【林遵】及为公卿荐之朝廷此人显于世者何侯力也
　　至公见报
　　晋崔洪荐郄诜代已为左丞诜后纠洪洪谓人曰我举郄丞而还奏我是挽弓自射也诜间曰昔赵宣子任韩厥为司马以军戮宣子之仆崔侯固举才我以才见举惟官是视各明至公何故斯言乃至此洪闻其言而重之
　　以名为
　　杜审权知举放卢处权有之曰座主审权门生处权崔沆放崔瀣谈者称座主门生沆瀣一家【南部新书】
　　相为座主
　　李逢吉知贡举榜未放而入相及第人就中书见座主【因话録】
　　受门生谒
　　桑维翰亦裴皡之门生尝谒皥皥不迎不送或问之荅曰皥见翰于中书则庶僚也维翰见皥于私馆则门生也何送迎之有人亦重其耿介【郡国闻谈】
　　赏郤缺【以下系赏举主】
　　晋侯败狄于箕郤缺获白狄子初臼季过冀见冀缺耨其妻馌之敬相待如賔与之归言诸文公请用之文公以为下军大夫反自箕襄公以再命先茅之县赏胥臣曰举郤缺子之功也【左僖三十二】
　　赏狄臣
　　晋侯赏威子狄臣千室亦赏士伯以衍之县曰吾获狄土子之功也防子吾防伯氏矣羊舌职曰是赏也周书所谓庸庸祗祗者谓此物也【宣十五】
　　用王稽
　　秦昭王使谒者王稽于魏王稽载范雎入秦因言曰魏有张禄先生天下辩士臣故载来后昭王拜范睢为相睢言于昭王王召王稽拜河东太守【本传】
　　封鄂千秋
　　汉髙祖论功行封以萧何为第一上曰进贤受上赏因封鄂千秋安平侯
　　赏魏无知
　　髙祖封陈平为户牖侯平辞曰此非臣之功也上曰吾用先生计谋战胜克敌非功而何平曰非魏无知臣安得进上曰若子可谓不背本矣廼复赏无知
　　赏常何
　　马周至长安舍中郎常何家贞观间诏百官言得失何武臣不渉学周为条二十余事皆当世所切太宗怪问何曰此非臣所能家客马周教臣言之帝即召之间未至遣使四辈趍及谒见帝与语大悦拜监察御史帝以何得人赐帛三百匹
　　蔽贤有戮【以下系罚举主】
　　汉武帝诏进贤受上赏蔽贤显戮古之道也不贡士一则黜爵再则削地三则黜爵削地毕矣
　　坐削户
　　元帝诏列侯茂才张勃举陈汤司奏汤无行勃选举故不以实坐削户
　　坐迁官
　　何武举方正所举者召见槃辟雅拜有司以为诡众武坐迁楚内史
　　郡守坐免
　　顺帝令郡国举孝亷限年四十以上诸生通章句文吏能牋奏乃得应选其有茂才异等若顔渊子竒不拘年齿广陵举孝亷徐淑左雄诘之曰昔顔囘闻一知十孝亷闻一知防耶淑无以对郡守坐免
　　门生殆徧【以下系门生】
　　袁氏植恩四世门生旧吏徧于天下【魏袁绍传】
　　上下门生
　　唐杨嗣复领贡举父于陵入朝乃率门生出迎置酒第中于陵坐堂上嗣复与诸生坐两序始于陵在考功擢浙东观察李师稷及第时亦在焉人谓杨氏上下门生时以为荣
　　陆氏庄荒【见校文主司门】
　　玉笋班
　　玉笋班事不知正出处唐书载李宗敏知举门生多清秀俊茂唐伸薛庠袁郁軰时谓之玉笋【丛语】
　　鸾凤集门
　　杨嗣复权公集序正元中奉诏考定贤良草泽之士升名者十七人及礼部擢进士第者七十有二鸾凤杞梓举集其门而公所擢登辅相者十人
　　桃李在门【见荐举门】
　　报门生书
　　晏公殊不喜欧阳公故欧公自分镇叙谢有曰出门馆不为不旧受恩知不为不深然足迹不及于賔阶书问不通于执事岂非飘流之迹愈逺而弥踈孤拙之心易危而多畏动常得咎举輙累人故于退蔵非止自便偶因天幸得请郡符问遗老之所思流风未逺瞻大邦之为殿接壤相交晏公得之对賔客占十数语授书吏作报客曰欧公有文声似太草草晏公曰答一知举时门生已过矣是时欧守青社晏亦出殿宛丘晏公因欧公赋雪诗遂有语【闻见録】
　　不称门生
　　刘噐之晚居南京马防巨济作少尹巨济庭试日噐之作详定官所取也而巨济毎见噐之未尝脩门生之敬噐之不平因以语客客以讽巨济巨济曰不然凡省闱解送则有主文故所取士得以称门生殿试盖天子自为座主岂复可称门生于他人幸以此谢刘公也客以此告噐之叹服其説自是刘甚愧【挥麈録】
　　门生往奠【见祭奠门】
　　同升诸公【以下系座主门生同列】
　　公叔文子之臣大夫僎与文子同升诸公子闻之曰可以为文矣
　　门生毎避
　　胡广所辟命皆天下名士与故史陈蕃李咸并为三司蕃等毎朝防称疾避广时人荣之
　　置屏分隔
</div>
    <div class="pagination">
<a href="古今事文类聚_page50.html">上一页</a><span>...</span><a href="古今事文类聚_page46.html">46</a><a href="古今事文类聚_page47.html">47</a><a href="古今事文类聚_page48.html">48</a><a href="古今事文类聚_page49.html">49</a><a href="古今事文类聚_page50.html">50</a><span class="current-page">51</span><a href="古今事文类聚_page52.html">52</a><a href="古今事文类聚_page53.html">53</a><a href="古今事文类聚_page54.html">54</a><a href="古今事文类聚_page55.html">55</a><a href="古今事文类聚_page56.html">56</a><span>...</span><a href="古今事文类聚_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
