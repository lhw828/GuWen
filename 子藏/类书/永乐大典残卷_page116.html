<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 116 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 116 页/共 331 页</h1>
    <div class="content">　　【通志】
　　《氏族略》：庄子舜友北人无择吾，汉有侍御史西虚。
　　见英贤传厨人
　　【元和姓纂】
　　《周礼》：厨人因官为氏，宋有厨人濮。
　　见释例徒人
　　【元和姓纂】
　　《左传》：齐有徒人费。《国语》，又齐有徒人回。
　　子人
　　【元和姓纂】
　　《左传》：郑大夫子人氏。
　　【通志】
　　《氏族略》：郑子人九之后也，亦为子氏。
　　雍人
　　【元和姓纂】
　　《周礼雍人》：雍人以官为氏。鲁有雍人高，雍人擅。见左传
　　封人
　　【元和姓纂】
　　古封畿之后，其后为氏。《左传》：晋有萧封人，汉司空掾封人婴。
　　行人氏
　　【通志】
　　《氏族略》：周礼大行人也，又有行氏，即行人氏，《左传》：陈行人之仪，卫有行人烛过。
　　寺人氏
　　【通志】
　　《氏族略》：掌府寺之官，宋寺人惠墙之后。
　　会人人名
　　【通鉴外纪】
　　帝喾之祝融，吴回生陆终会人。生子六人，坼剖而产，其四曰会人。
　　商人
　　【古史】
　　《晋世家》：齐公子商人弑其君舍。
　　夷人外夷
　　【山海经】
　　《海内西经》：夷人，在东胡东。
　　列人
　　【山海经】
　　《海内南经》：列人之国，在西北。在旄马西北。《前汉书?地里志》列人，县名。属广平国。
　　大人
　　【山海经】
　　《海外东经》：大人国在其北，为人大坐而削舡，又为人兽身人面犬耳，珥两青蛇。以蛇贯耳也。
　　长人
　　【通志】
　　长人国在新罗之东，人类长三丈，锯牙驹爪，黑毛覆身，不火食，噬禽兽或搏人以食，得妇人以治衣服。其国连山数千里，有峡固以铁阖号关门，新罗常屯弩士数千守之。
　　人
　　【通志】
　　小人在大秦之南，躯才三尺。其耕稼之时，惧为鹤所食，大秦每卫助之，小人竭其珍以酬报。
　　【事林广记】
　　小人，国名曰，长九寸，海鹳吞之。
　　短人
　　【通志】
　　短人，魏时闻焉，在康居西北。男女皆长三尺，人众甚多，去奄蔡诸国甚远。康居《长老传》闻尝有商旅行北方，迷惑失道，而到斯国。国中甚多真珠，夜光明月珠，见者不知名此国号，言以意商度，此国去康居可万馀里。突厥《本末记》云：突厥窟北马行，一日有短人国，长者不逾三尺，亦有二尺者，头少毛发，若羊胞之状，突厥呼为羊胞头国。其傍无他种种类相侵，俗无寇盗，但有大鸟高七八尺，常伺短人啄而食之。短人皆持弓矢以为之备，按此亦在西北，即魏略云短人国是也。炎人
　　【张华博物志】
　　楚之南，炎人之国，其亲戚死刳肉，死弃之，然后埋其骨，乃成孝子。
　　敢人
　　【册府元龟】
　　敢人国在交趾西，生首子辄解而食之，谓之宜弟。味旨则以遗其君，君喜而赏其父。取妻美则让其兄，今乌浒人是。南州《异物志》曰：乌浒，地名也，在汉州之南，六趾之北，常出道间伺见行旅，辄出击之，利得人食之，不贪其财货。并以其内为杀苑髑髅破之以饮酒，以人掌趾为珍异，以食长老。
　　女人
　　【诸蕃志】
　　女人国水常东流，数年水一泛涨，或流出莲肉长尺馀，桃核长二尺，人得之则以献于女王。昔常有舶舟飘落其国，群女携以归，数日无不死。有一智者夜盗船女命得去，遂传其事。其国女人遇南风盛发裸而感风，即生女也。西海亦有女国，其地五男三女，以女为国王，妇人为吏职，男子为军士，女子贵则多有侍男，男子不得有侍女，生子从母姓。气候多寒，以射猎为业，出石朱砂麝香牛骏马，尤多盐，与大秦、天竺、博易，其利数倍。
　　【事林广记】
　　女人国，居东北海角，与奚部小如者部抵界。其国无男，每视井即生也。
　　氐人
　　【山海经】
　　氐人国，在建木西。其人面鱼身无足，自胸已上似人，已下似鱼也。
　　【图赞】
　　炎帝之苗，实生氐人，死则复苏，厥身为鳞，云南是托，浮游天津。
　　【罗泌路史】
　　后纪：吕八权之妻何女缘，妇胤三年生三子，曰又口、曰鼓、曰延。延始为使，又口戕后出臣尧，鼓兑头而鼻丘，与延同事，是始乐风为编钟，生灵恝，灵恝生氐人。注《山经》云：氐人能上下于天，氐，羌也。记传多作互，草书之缪。
　　一臂人
　　【山海经】
　　一臂国在西海外之一，其人一目一鼻一孔一臂一脚。《海外西经》奇肱之国，其人一臂三目，有阴有阳，乘文马，
　　阴在上阳在下一目人
　　【山海经】
　　一目国在北海外，其人一目当其面，手足皆具，又深目国，其为人一目。
　　反膝人
　　【山海经】
　　柔利国，在一目国东。其人一手反膝曲，足居上，一手一足。一云柔利之国，人足反折，又深目国，为人举一手。
　　三身人
　　【山海经】
　　三身国，在夏后启之北，其人一首三身。
　　长臂人
　　【山海经】
　　长臂国，在海内东，捕鱼水牙，其手各操一鱼。旧说云：其人垂手至地，黄初中，玄菟音徒太守王竹页音新讨高归王，穷追之，过沃沮国，尽其东界临大海，近日出之处，问其耆老，耆老曰：曾在海中得布褶衣，两袖长三丈有馀，即长臂之衣也。
　　长脚人
　　【山海经】
　　长脚人，常负长臂人入海捕鱼。今橇娇同人盖象此也。《海外西经》：长股之国，一曰长脚。
　　无肖人
　　【山海经】
　　无肖国在北海外，为人无肖。肖即肠也其人穴居，男女死即埋之，其心不朽，死经二千岁乃复生也。《海外北经》：无肠国，其为人长而无肠。为人长大，腹内无肠，所食之物直通过。
　　无腹人
　　【山海经】
　　无腹国，在深目国东，其人无腹。
　　三首人
　　【山海经】
　　三首国，在凿齿国东，一人三首。《海内西经》：服常，其上有三头人伺琅树。
　　毛民人
　　【山海经】
　　毛民国，在玄服之北，临海郡东二千里，居大海中洲岛上。为人短小，面体尽有毛，穴居无衣服，晋永嘉四年曾获此人。
　　【太平广记】
　　八荒之中，有毛人焉。长七八尺，皆如人形，身及头上皆有毛如猕猴，毛长尺馀，短生毛鹿丽毛，上音生，下音管。见人则具具古陌反目开口吐舌，上唇覆面，下唇覆胸。食人口鼻牵引共戏，不与即去。名曰髯公，俗曰髯丽，一名髯狎，小人髯狎可畏也。
</div>
    <div class="pagination">
<a href="永乐大典残卷_page115.html">上一页</a><span>...</span><a href="永乐大典残卷_page111.html">111</a><a href="永乐大典残卷_page112.html">112</a><a href="永乐大典残卷_page113.html">113</a><a href="永乐大典残卷_page114.html">114</a><a href="永乐大典残卷_page115.html">115</a><span class="current-page">116</span><a href="永乐大典残卷_page117.html">117</a><a href="永乐大典残卷_page118.html">118</a><a href="永乐大典残卷_page119.html">119</a><a href="永乐大典残卷_page120.html">120</a><a href="永乐大典残卷_page121.html">121</a><span>...</span><a href="永乐大典残卷_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
