<!DOCTYPE html>
<html>
<head>
    <meta charset="UTF-8">
    <title>艺文类聚 - 第 16 页/共 154 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺文类聚 - 第 16 页/共 154 页</h1>
    <div class="content">    孔灵符会稽记曰：赤城山内，则有天台灵岳，玉室台。
    【赋】晋孙绰游天台山赋序曰：天台山者，盖山岳之神秀者也，涉海则有方丈蓬莱，登陆则有四明天台，皆玄圣之所游化，灵仙之所窟宅，夫其峻极之状，嘉祥之美，穷山海之富，尽人神之壮丽矣，所以不列於五岳，阙载於常典者，岂不以其所立冥奥，其路幽迥，或倒景於重溟，或匿峰於千岭，始经魑魅之涂，卒践无人之境，举世罕能登陟，王者莫由祀，理无隐而不彰，启二奇以示兆，赤城霞起而建标，瀑布飞流以界道。
    ◇首阳山
    《毛诗》曰：采苓采苓，首阳之巅。
    《论语》曰：伯夷叔齐，饿于首阳之下。
    《史记》：伯夷叔齐，孤竹君之二子，让国逃去，隐於首阳山，采薇而食之，遂饿死首阳山，［事具让部。］
    【诗】魏阮籍诗曰：步出上东门，遥望首阳岑，下有采薇士，上有嘉树林。
    【赋】汉杜笃首阳山赋曰：嗟首阳之孤岭，形势窟其曲，面河源而抗岩陇。堆隈而相属，长松落落，卉木蒙蒙，青罗落漠而上覆，穴溜滴沥而下通，高岫带乎岩侧，洞房隐於云中，忽吾睹兮二老，时采薇以从容，於是乎，乃讯其所求，问其所，州域乡党，亲戚疋俦，何务何乐，而并兹游矣，其二老乃答余曰：吾殷之遗民也，厥胤孤竹，作蕃北湄，少名叔齐，长曰伯夷，闻西伯昌之善<求殳>，［○明本作教。］育年艾於胡，遂相携而随之，冀寄命乎馀寿，而天命之不常，伊事变而无方，昌伏事而毕命，子忽遘其不祥，乃兴师於牧野，遂干戈以伐商，乃弃之而来游，担［○明本作誓。］不步於其乡，余闭口而不食，并卒命於山傍。
    ◇燕然山
    汉书匈奴传曰：贰师引兵还，至燕然山，单于知汉军劳倦，自将五万骑遮击，贰师军大乱败，贰师降单于。
    【铭】後汉班固燕然山铭曰：勒以八阵，莅以威神，玄甲耀日，朱旗绛天，遂陵高阙，下鸡鹿，经碛卤，绝大漠，斩温禺以鼓，血尸逐以染锷，然後四校横徂，星流彗扫，萧条万里，野无遗寇，於是城灭区殚，反旆而旋，铄王师兮征荒裔，剿凶虐兮截海外，其邈兮亘地界，封神丘兮建隆曷，熙帝载兮振万世。
    ◇罗浮山
    茅君内传曰：大天之内，有地中之洞天三十六所，罗浮山之洞，周回五百里。名曰朱明曜真之天。
    袁彦伯罗浮山疏曰：遥望石楼直上，当十馀里许，石楼之於山顶，十分之一耳，去县三十里，便见山基，至所登处，当百里许，山皆平敞极目。
    《罗浮山记》曰：罗浮者，盖总称焉，罗，罗山也，浮，浮山也，二山合体，谓之罗浮，在增城博罗二县之境，旧说，罗浮高三千丈，有七十石室，七十二长溪，神明神禽，玉树朱草。
    【诗】宋王叔之游罗浮山诗曰：蔼灵岳，开景神封，绵界盘趾，中天举峰，孤楼侧挺，增岫回重，风云秀体，卉木媚容。
    【赋】宋谢灵运罗浮山赋曰：客夜梦见延陵茅山，在京之东南，明旦得洞经，所载罗浮山事云，茅山是洞庭口，南通罗浮，正与梦中意相会，遂感而作罗浮山赋曰：若乃茅公之说，神化是悉，数非亿度，道单悒忄，［古冗切，○冗当作穴，见广韵屑韵。］洞四有九，此惟其七，潜夜引辉，幽境朗日，故曰朱明之阳宫，耀真之阴室，洞穴之宝衢，海灵之云术，伊离情之易结，谅沉念之罗浮，发潜梦於永夜，若波而乘桴，越扶屿之缅涨，上增龙之合流，鼓兰以水宿，杖桂策以山游。
    ◇九疑山
    《山海经》曰：南方苍梧之丘，苍梧之川，其中有九疑山焉，舜之所葬，在长沙零陵界。
    楚辞九歌曰：九疑纷兮并近，［○九歌作迎。］
    《淮南子》曰：九疑之南，陆事寡而水事多。
    《汉书》曰：武帝南巡狩，至于盛唐，望祀虞舜于九疑，［事具巡狩部。］
    《湘中记》曰：九疑山，在营道县，九山相似，行者疑惑，故名九疑。
    《名山略记》曰：九疑山，汉末有张礼正，魏时有治明期，南游九疑，礼正服黄精，明期服泽写柏实，後俱西城君，受虹景方，兼以守一，内外洞澈，东华迎而乘云升天。
    【诗】庾阐采药诗曰：采药灵山氵急，结驾登九疑，悬岩漏石髓，芳谷挺丹芝，泠泠云珠落，ㄘㄘ玉蜜滋，鲜景染冰颜，妙气翼冥期。
    【碑】汉蔡邕九疑山碑曰：岩岩九疑，峻极于天，触石肤合，兴播建云，时风嘉雨，浸润下民，芒芒南土，实赖厥勋，逮于虞舜，圣德光明，克谐顽傲，以孝蒸蒸，师锡帝世，尧而授徵，受终文祖，璇玑是承，太阶以平，人以有终，遂葬九疑，解体而升，登此崔嵬，灵神仙。
    ●卷八 山部下、水部上
    ○虎丘山  蒜山  石帆山  石鼓山  石门山  太平山  岷山  会稽诸山  交广诸山
    ○总载水  海水  河水  江水  淮水  汉水  洛水
    ◇虎丘山
    《虎丘山铭》曰：晋司徒东亭献公王撰，云武丘山先名海涌山。
    《吴越春秋》曰：阖庐死，葬於国西北，名虎丘，穿土为川，积壤为丘，发五都之士十万人，共治千里，使象扌连土，冢池四周，水深丈馀，椁三重，倾水银为池，池广六十步，黄金珠玉为凫雁，扁诸之剑鱼肠三千在焉，葬之已三日，金精上杨，为白虎据坟，故曰虎丘。
    王虎丘记曰：山大势四面周岭，南则是山迳，两面壁立，交林上合，蹊路下通，升降窈窕，亦不卒至。
    【诗】张正见从永阳王游虎丘山诗曰：沧波壮郁岛，洛邑镇崇芒，未若兹山丽，擅水乡，地灵侔少室，涂艰像太行，重岩В虎据，九曲峻羊肠，溜深涧无底，风幽谷自凉，宝沉馀玉气，剑隐绝星光，白云多异影，丹桂有香，远看银台竦，洞塔耀山庄，瑞草生金地，天花照石梁。
    【序】晋顾恺之虎丘山序曰：吴城西北，有虎丘山者，含真藏古，体虚穷玄，隐嶙陵堆之中，望形不出常阜，至乃，绝於华峰。
    陈顾野王虎丘山序曰：夫少室作镇，以峻极而В奇，太华神掌，以削成而称贵，若兹山者，高不扌既云，深无藏影，卑非培娄，浅异棘林，秀壁数寻，被杜兰与苔藓，椿枝十仞，挂藤葛与悬萝，曲涧潺，篁荫英，路若绝而复通，石将颓而更缀，抑巨丽之名山，信大吴之胜壤，若乃九功六义之兴，依永和声之制，志由兴作，情以词宣，形言谐於韶夏，成文畅於钟律，由来尚矣，未有登高能赋，而韬斐丽之章，入谷忘归，而忽铿锵之节，故总辔齐镳，竞雕虫於山水，云合雾集，争歌颂於林泉，于时风清邃谷，景丽峦，兰佩堪纫，胡绳可索，林花翻洒，乍飘於兰皋，山禽啭响，时弄声於乔木，班草班荆，坐石之上，濯缨濯足，就沧浪之水，倾缥瓷而酌旨酒，剪绿叶而赋新诗，肃尔若与三迳齐踪，钅仓然似共九成偕韵，盛矣哉，聊述时事，寄之翰墨。
    【书】陈张种与沈书曰：虎丘山者，吴岳之神秀者也，虽复峻极异於九天。隐磷殊於太一，衿带城傍，独超众岭，控绕川泽，顾绝峰岑，若其峰崖刻削，穷造化之瑰诡，绝涧杳冥，若鬼神之仿佛，珍木灵草，茂琼枝与碧叶，飞禽走兽，必负义而膺仁，是以历代高贤，轻举栖，梵台云起，宝刹星悬，自非玉牒开祥，金精蕴耀，岂其神怪，若此者乎。
    陈沈答书曰：若乃三江五湖，洞庭巨丽，写长洲之茂苑，登九曲之层台，山高水深，云蒸雾吐，其中之秀异者，实虎丘之灵阜焉，冬桂夏柏，长萝竹，灵源秘洞，转侧超绝，远涧深崖，交罗户穴。
    ◇蒜山
    刘桢京口记曰：蒜山无峰岭，北悬临江中，魏文帝南望而致歌，［○太平御览四十六作叹。］
    山谦之南徐州记曰：蒜山北江中，有伏牛山。
    【诗】宋颜延之侍游蒜山诗曰：睿思缠故里，巡驾匝旧，陟峰腾辇路，寻云抗瑶薨，［○《文选》二十二作甍。］春江壮风涛，兰野茂荑英，宣游弘下济，穷远凝圣情。
    宋谢庄侍宴蒜山诗曰：龙旌拂纡景，凤盖起流云，转蕙方因委，层华正氛氲，烟竟山郊远，雾罢江天分，调石飞延露，裁金起承云。
    ◇石帆山
    盛弘之《荆州记》曰：武陵舞阳县，有石帆山，若数百幅帆。
    谢灵运游名山志曰：破石溪南二百馀里。又有石帆，广与破石等度，质色亦同，传云，古有人以破石之半为石帆，故名彼为石帆，此名破石。
    【铭】宋鲍昭石帆铭曰：应龙剖流，息石横波，下ぺ地轴，上犭葛星罗，牵湘引汉，合蠡吞沱，西历岷冢，北写淮河，渺淼泓蔼，积广连深，沦天测际，亘海穷阴，云旌未起，风柯不吟，崩涛山逐，郁浪雷沉，穆戎遂留，昭御不还，徒悲猿鹤，空驾沧烟。
    ◇石鼓山
    《临海记》曰：郡西白鹤山，有石鼓石扌追，世云石鼓鸣则土地寇乱，隆安初，此鼓屡鸣，果有孙恩之贼。
    旧说，邺西北有石鼓，悬著山旁，鸣则有军兵动，零陵永正乡，有鸣石二所，其一状如鼓，俗名石鼓，泉陵县有石鼓，旧闻数十里，今无声。
    王韶之《南康记》曰：宁都溪之西，有一山，状如鼓，相传谓之石鼓，去县三里，壁立百馀丈，赫然似朝霞初晖，异於凡石。
    盛弘之《荆州记》曰：建平郡南陵县有石鼓，南有五龙山，山峰焦，凌云济竦，状若龙形，故因为名。
    【诗】晋庾阐观石鼓诗曰：命驾观奇逸，径鹜造灵山，朝济清溪岸，夕憩五龙泉，鸣石含潜响，雷骇震九天，妙化非不有，莫知神自然，翔霄拂翠岭，缘涧漱岩间，手藻春泉洁，目玩阳葩鲜。
    ◇石门山
    远法师庐山记曰：西南有石门山，其形似双阙，壁立千馀仞，而瀑布流焉。
    周景式庐山记曰：石门山在康皇东北八十馀里，是一山之大谷，有涧水，亦名石门涧，吐源浚远，为众泉之宗，每夏霖秋潦，转石发树，声动数十里。
    刘桢京口记曰：石门，二山头相对，高二十馀丈，广六十馀步，谓为石门，行道所经。
    谢灵运名山志曰：石门山，两岩间微有门形，故以为称，瀑布飞泻，丹翠交曜。
    【诗】宋谢灵运登石门最高顶诗曰：晨策寻绝壁，夕宿在山栖，疏峰抗高馆，对岭临回溪，长林罗户穴，积石拥基阶，连岩觉路塞，密竹使迳迷，来人忘新术，去子惑故蹊，聒聒夕流驶，敫々夜猿啼，沉冥岂别理，守道自不携，心契九秋，目玩三春荑，惜无同怀客，共登青云梯。
    又石门岩上宿诗曰：朝搴苑中兰，畏彼霜下歇，暝还云际宿，弄此石上月。鸟鸣识夜栖，木落知风发，异音同致听，殊响俱清越，美人竟不来，阳阿徒发。
    【书】梁吴筠［○按当作均，後同。］与顾章书曰：仆去月谢病，还薜萝，梅溪之西，有石门山者，森壁争霞，孤峰限日，幽岫含云，深溪蓄翠，蝉吟鹤唳，水响猿啼，英英相杂，绵绵成韵，既素重幽居，遂葺宇其上，幸富菊花，偏饶竹实，山谷所资，於斯已办，仁智所乐，岂徒语哉。
    ◇太平山
    孔皋［○延四明志七作晔。又《太平御览》四十七引孔书皆作晔，後同。］会稽记曰：馀姚县南百里，有太平山，山形似纟散，四角各生一种木，木不杂糅，三阳之辰，华卉代发。
    孔灵符会稽记曰：馀姚江源出太平山，东至浃江口入海。
    【诗】齐孔稚游太平山诗曰：石险天分，林交日容缺，阴涧落春荣，寒岩留夏雪。
    【铭】晋孙绰太平山铭曰：隗太平，峻逾华霍，秀岭樊，奇峰挺，上干翠霞，下笼丹壑，有士冥游，默往奇，肃形枯林，映心幽漠，亦既觏止，涣焉融滞，悬栋翠微，飞宇云际，重峦蹇产，回溪萦带，被以青松，洒以素濑，流风伫芳，翔云停蔼。
    ◇岷山
    《尚书 禹贡》：岷山导江，东别为沱。
    《河图》曰：岷山之地为井络，帝以会昌，神以建福，上为天井。
    【赞】晋郭璞岷山赞曰：岷山之精，上络东井，始出一勺，终致淼溟，作纪南夏，天清地静。
    ◇会稽诸山
    《吴越春秋》曰：范蠡作城讫，怪山自至，怪山者，琅耶东武海中山也，一夕自来，百姓怪之，故曰怪山。
    《孔子家语》曰：禹会诸侯於涂山，防风氏後至，禹戮之，其骨专车。
    《越绝书》曰：鸡山豕山者，勾践以畜鸡豕，将伐吴，以食死士。
    孔皋会稽记，永兴县东北九十里，有余山，传曰：是涂山，案越书，禹娶於涂山，涂山去山阴五十里，捡其里数，似其处也。
    又县东南十八里，有射的山，远望的的如射侯，谓之射的。射的之西，有石室，壁方二丈，谓之射堂。传云，羽客之所游憩，土人常以此占食贵贱，射的明则米贱，ウ则贵。彦曰：射的白，一百，射的玄，一千。
    又曰：县东北六十里，有土城山，勾践索美女以献吴王，得诸暨罗山卖薪女西施郑旦，先教习於土城山，山边有石，云是西施瀚［○《太平御览》四十七作氵，沙石。］
    又曰：东有秦望山，昔秦始皇登此，使李斯勒石，其碑见在。
    孔灵符会稽山记曰：会稽山南，有宛委山，其上有石，俗呼石匮，壁立干云，有悬度之险，升者累梯，然後至焉，昔禹治洪水，厥功未就，乃跻於此山，发石匮，得金简玉字，以知山河体势，於是疏导百川，各尽其宜。
    又曰：射的山西南水中，有白鹤，常为仙人取箭，曾刮壤寻索，遂成此山也。
    【诗】晋王彪之登会稽刻石山诗曰：隆山，崇峦焦，傍觌沧洲，仰拂玄霄，文命远会，风淳道辽，秦皇遐巡，迈兹英豪，宅灵基阿，铭迹峻峤，青阳曜景，时和气淳，岭增鲜，长松挺新，飞鸿振羽，腾龙跃鳞。
    【赞】晋郭璞会稽山赞曰：禹徂会稽，爰朝群臣，不虔是讨，乃戮长人，玉匮表夏，玄石勒秦。
    ◇交广诸山
    顾微《广州记》曰：南海增城县，有白水山，有瀑布，悬注百许丈。
    又曰：南海始昌县，有一石，望之似牛向江，名曰牛鼻山，县西有夫卢山，高入云霄，世传云，上有湖水，至甲戌日，辄闻山上有鼓角笳箫鸣响。
    又曰：南海四会县，有金岗山，行人往往见金人见形岗侧。
    又曰：东莞宝安县，有参里山，传云，曾参纯孝，其所居山林，後以为名。
    又曰：郁林郡北，有大山，其高隐天，上有池，有石牛在池下，民常祀之，岁旱，百姓杀牛祈雨，以牛血和泥，厚泥石牛背，祠毕，天雨洪注，洗石牛背泥尽而後晴。
    刘欣期交州记曰：浮石山，海中而峙，高数十丈，浮在水上。
    又曰：有一山，神功刻镂，若射堋，去石堂口百步，夜常闻射声。
    裴氏《广州记》曰：苍梧彰平县，有石膏山，望之皎若霜雪。
    【赋】宋谢灵运岭表赋曰：若乃长山钦跨，外内乖隔，下无伏流，上无夷迹，兔望岗而旋归，鸿雁睹峰而反翮，既陟麓而践坂，遂升降於山畔，顾後路之倾，眺前磴之绝岸，看朝云之抱岫，听夕流之注涧，罗石棋布，怪谲横越，非山非阜，如楼如阙，斑采类绣，明白若月，萝蔓绝攀，苔衣流滑。
    ◇总载水
    《易说卦》曰：坎为水，润万物者，莫润於水。
    《尚书》曰：汤汤洪水方割，荡荡怀山襄陵，浩浩滔天。
    《梁传》曰：水北为阳，水南为阴。
    《左传》：潦之水，可荐於鬼神，可羞於王公。
    《左传》曰：共工氏以水纪官，故为水师而水名。
    说文，浦，水滨也。
    《礼记》曰：水曰清涤。
</div>
    <div class="pagination">
<a href="艺文类聚_page15.html">上一页</a><span>...</span><a href="艺文类聚_page11.html">11</a><a href="艺文类聚_page12.html">12</a><a href="艺文类聚_page13.html">13</a><a href="艺文类聚_page14.html">14</a><a href="艺文类聚_page15.html">15</a><span class="current-page">16</span><a href="艺文类聚_page17.html">17</a><a href="艺文类聚_page18.html">18</a><a href="艺文类聚_page19.html">19</a><a href="艺文类聚_page20.html">20</a><a href="艺文类聚_page21.html">21</a><span>...</span><a href="艺文类聚_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
