<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 143 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 143 页/共 320 页
  </h1>
  <div class="content">
   铭一
　　増释名曰铭名也述其功美使可称名也　诗传曰作器能铭可以为大夫　礼记祭统曰铭者论譔其先祖之有德善功烈勲劳庆赏声名列于天下而酌之祭器自成其名焉以祀其先祖者也显扬先祖所以崇孝也身比焉顺也明示后世教也夫铭者一称而上下皆得焉耳矣　周礼考工记有鬴铭　蔡邕铭论曰春秋之论铭也曰天子令德诸侯言时计功大夫称伐昔肃慎纳贡铭之楛矢所谓天子令德也黄帝有巾几之铭孔甲有槃盂之诫殷汤有甘【集作廿】誓之勒毚鼎有丕显之铭武王践祚咨扵太师作席几楹杖器械之铭十有八章周庙金人缄口书背铭之以慎言亦所以劝进人朂乎令德者也吕尚作周太师封扵齐其功铭扵昆吾之冶获宝鼎扵美阳仲山甫有补衮阙诫百辟之功周礼司勲凡有大功铭之太常所谓诸侯言时计功者也宋大夫正考父三命滋益恭而莫侮其国衞孔悝之祖庄叔随难汉阳左右献公衞国颂之皆铭乎鼎晋魏颗获秦杜回于辅氏铭功扵景钟所谓大夫称伐者也钟鼎礼乐之器昭德纪功以示子孙物不朽者莫不朽扵金石故近世以来咸铭之扵碑　韩非子曰先生之赋颂钟鼎之铭皆番吾之迹华山之博也　吕氏春秋曰功名著乎盘盂铭篆着乎壶鉴　法言曰或问铭曰铭哉铭哉有意扵慎也　文章流别论曰夫古之铭至约今之铭至繁亦有由也质文时异则既论之矣且上古之铭铭扵宗庙之碑蔡邕为杨公作碑其文典正末世之美者也后世以来器铭之佳者有王莽鼎铭嘉量诸侯大夫铭太常勒钟之义所言虽殊而令德一也李尤为铭自山河都邑至扵刀笔笇契无不有铭而文多病讨而润色言可采录　文心雕龙铭箴篇曰若乃班固燕然之勒张旭华阳之碣序亦成矣蔡邕之铭思烛古今桥公之铭吐纳典谟朱穆之鼎全成碑文溺所长也至如敬通杂器准矱戒铭而事非其物繁略违古崔骃品物赞多戒少李尤积篇义俭词碎蓍龟神物而居博弈之下衡斛嘉量而在杵臼之末曾名器之未暇何事理之能闲哉　崔祐甫穆氏四子讲学义记曰刻石铭座者取崔蔡　李翺荅开元寺僧书曰或盘或鼎或峄山或黄钺其意与言皆同非如髙唐上林长杨为之作赋云尔近代之文士则不然为铭为碑大抵咏其形容有异扵古人之所为　陆倕漏刻铭序曰宁可多谢曾水有陋昆吾金字不传银书未勒　文章辨体曰按铭者名也名其器物以自警也
　　铭二
　　増述异记帝舜都郭门古宫在焉宫前有尧台舜馆铭记古文莫有识者　穆天子传天子五日观于舂山之上乃为铭迹扵悬圃之上以诏后世　事始灵后氏象形篆以铭钟鼎　左传正考父佐戴武宣三命滋益恭故其鼎铭曰一命而偻再命而伛三命而俯循墙而走孔子家语孔子观周遂入后稷之庙有金人焉三缄
　　其口而铭其背曰古之慎言人也　西京杂记曰昭帝时茂陵家人献宝劒上有铭曰直千金夀万嵗　王隐晋书曰张载字孟阳作劒阁铭刺史张敏表之天子命刻石于剑阁　孙楚反金人铭曰昔太庙左阶之前有石人焉大张其口而铭其曰我古之多言人也无少言少事后生何述焉　梁典陆倕吴郡人诏使为漏刻石阙二铭冠絶当世　张説太华山铭曰岧嶤太华柱天直上青崖白谷仰见灵掌惟峰峻峭菡蓞森爽是曰灵岳众山之长　山堂肆考唐大中六年诏出魏文贞公笏归其孙謩孙樵请铭其笏曰灵犀荐角比干献骨合以愤裂至公为笏　唐书崔融尝铭启母碣武后幸嵩山见而叹美之　又崔涣博经术吏部侍郎严挺之施特榻试尊彛铭谓曰子清庙器故以题相命　玊海李尤集序曰尤好铭赞门阶戸席莫不有铭　杨士竒书戒石铭后曰戒石铭本蜀王孟昶所作宋太祖摘其中四句令天下郡县皆刻石寘公座之前　宋史张载字子厚作西铭东铭　苏轼三槐堂铭曰魏公之业与槐俱萌封植之勤必世乃成　山堂肆考司马文正公贮笔黄囊及红管笔一枝实治平中赐物张敬夫铭云厚陵之赐文正之泽传之方来见之改色　元史杨桓为太史院校书郎奉勅撰仪表铭厯日序文辞典雅赐楮币千五百缗辞不受　明纪宣德七年亲制翰林院铭
　　铭三
　　原清润【铭则序事清润】　温润【文赋铭博约而温润】　汤盘【汤有盘铭】　武觞【太公阴符云武王有衣铭镜铭觞铭其觞铭曰乐极则悲沉湎致非】　太常【礼有功铭扵太常】座右【崔子玉为座右铭】　美其人【礼曰君子之观铭既美其所称又美其所为注言美】
　　【其人为此铭也】　班固燕然【汉班固作燕然山铭勒石】　华阳瘗鹤【瘗鹤铭华阳真逸撰】　増簨簴铭【鬻子曰昔大禹之治天下也以五声聼为铭于簨簴曰教寡人以道者击鼔教以义者击钟教以事者振铎语以忧者击磬语以狱讼者挥鼗】　攲器铭【孔子家语孔子观扵鲁桓公之庙有攲器焉问于守者曰此何器也对曰侑坐之器子曰吾闻侑坐之器虚则敧中则正满则覆子路进曰敢问持满有道乎子曰聪明睿智守之以愚功被天下守之以让勇力振世守之以怯富有四海守之以谦君子感诫之至追而作铭】　屏风铭【三辅决録何敞字文髙为汝南太守帝南廵过郡郡有刻镂屏风帝命黄香铭之曰古典务农雕镂伤民忠在竭节义在修身】　枕屏铭【山堂肆考张敬夫枕屏铭曰勿败惰毋思邪席上枕前思自省莫言屏曲为君遮】　贪泉铭【南史伏曼容字公仪升明末为南海太守至石门作贪泉铭】　醴泉铭【玊海魏徴有醴泉铭】　砥柱铭【唐书太宗幸河北观砥柱因勒铭扵上以陈功德】　仙掌铭【梁肃毘陵集序曰扵仙掌函关二铭见公识探造化智合权道】　丹崖铭【山堂肆考唐节去官家扵崖下号丹崖翁元结甚重之作丹崖翁诗及铭】黄楼铭【朱子曰陈后山之文有法度如黄楼铭当时诸公敛祍】　陋室陋【刘禹锡铭曰山不在髙有仙则名水不在深有龙则灵斯是陋室惟吾德馨苔痕上阶緑草色入帘青】　虚室铭【元文虞集有虚室铭】　孝门铭【唐书传曰李兴有孝行柳宗元为作孝门铭】　义门铭【明宋濓有黄氏义门铭】　布衾铭【玊海宋范尧夫铭】　布被铭【又陆游作司马公布被铭】
　　集序一
　　原孔安国尚书序曰序者所以序作者之意　増法言序曰观夫诗书小序并冠诸篇之前盖所以见作者之意也　文章辨体曰尔雅云序绪也序之体始于诗之大序首言六义次言风雅之变又次言二南王化之自其言次第有序故谓之序也　杨盈川诗集序曰诗必有序自虞廷赓歌已然其拜首飏言责难反覆声容可想善哉史臣之序也自是数千年无诗序周诗小序浅深可识人皆知删后无诗不知三百篇已无序矣　东莱云凡序文籍当序作者之意如赠送燕集等作又当随事以尽其实大抵序事之文以次第其语善序事理为上近世应用惟赠送为盛当须取法昌则庶得古人赠言之义而无枉己狥人之失也
　　集序二
　　増冠篇【见上】　介首【赵复紫阳文集序曰门人员择偏得紫阳之道攟摭遗集厘为八十卷将攻梓以惠后学自洛抵燕千余里介书俾不肖为説以介其首】　皇甫序三都【见叹赏注】柳防序归藩【隋书曰晋王尝朝京师还作归藩赋命防为序词甚典丽】　诏作序【权德舆张建封集序曰承诏作序是用拜君之辱而不敢让】　自为序【李商隐元结文集序曰次山有文编有诗集有元子二十卷皆自为之序】　裴延翰序樊川【裴延翰樊川文集后序曰上五年仲冬仲舅出中书直亟召昵密徃游其地一旦谈啁酒酣顾延翰曰老为樊上翁既不自期富贵要有数百首文章异日尔为我序如此则顾樊川一禽鱼一草木无恨矣】　杜牧序李贺【李商隠李贺小传曰杜京兆为李长吉文集序状长吉之竒甚尽世传之】
　　集序三
　　原魏曹植文章序曰故君子之作也俨乎若髙山勃乎若浮云质素也如秋摛藻也如春葩汜乎洋洋光乎皜皜与雅颂争流可也余少而好赋其所尚也雅好慷慨所着繁多虽触而作然芜者众故删定别撰为前録七十八篇　梁昭明太子文序曰夫椎轮为大辂之始大辂寕有椎轮之质増冰为积水所成积水曾微増氷之凛何哉盖踵其事而増华变其本而加厉物既有之文亦宜然随时变改难可详悉众制起源流间出譬陶匏异器并为入耳之娱黼黻不同俱为悦目之翫作者之致盖云备矣　梁简文帝临安公主集序曰四德之美戚里仰以为风七行之竒濯龙规以为则若夫托句陈之贵出玊台之尊风仪闲润神姿照朗爱敬之道夙彰柔嫺之才必备鳯桐遐远清管辽亮湘川寂寞泪篠葳北渚之句尚传仙灵之典不泯况复文同积玊韵比风飞谨求防逸贻厥扵后　梁元帝职贡图序曰窃闻职方氏掌天下之图四夷八蛮七闽九貉其所由来久矣汉氏以来南旅距西域凭陵创金城开玊关絶夜郎讨日逐覩犀甲则建朱崖闻蒲萄则通大宛以德懐远异乎是哉皇帝君临天下之四十载垂衣裳而赖兆民坐岩廊而彰万国梯山航海交臂屈膝占云望日重译至焉自塞以西万八千里路之狭者尺有六寸髙山寻云深谷絶景雪无冬夏与白云而共色氷无早晚与素石而俱贞逾空桑而厯昆吾度青丘而跨丹穴炎风弱水不革其心身热头痛不改其节故以明珠翠羽之珍细而弗有龙文汗血之骥郤而不乘尼丘乃圣犹有图人之法晋帝君临实闻乐贤之象甘泉写阏氏之形后宫玩单于之图臣以不佞推毂上游夷歌成章胡人遥集款闗蹶角沿泝荆门瞻其容貌诉其风俗如有来朝京辇不渉汉南别加访采以广闻见名为职贡图云尔　任昉齐王俭集序曰公之生也诞授命世体三才之茂践得二之机信乃昴宿垂芒德精降祉有一于此蔚为帝师若乃金版玉匮之书海上名山之防沈郁澹雅之思离坚合异之谈莫不总制清衷递为心极斯固通人之所包非虚明之絶境不可穷者其惟神用者乎时司徒袁粲有髙世之度脱落风尘见公弱龄便望风推服叹曰衣冠礼乐尽在是矣时粲位亚台司公始弱冠年势不侔公与之抗礼因赠粲诗要以嵗暮之期申以止足之诫时圣武定业肇基王命寤寐风云实资人杰是以宸居膺列宿之表图纬着王佐之符俄迁长史齐台既建以公为尚书右仆射领吏部时年二十八宋末艰虞百王浇季礼紊旧宗乐倾恒轨自朝章国纪典彛备物奏议符防文辞表记素意所不蓄前古所未行皆取定俄顷神无滞用公在物斯厚居身以约玩好絶扵耳目布素形于造次室无姬姜门多长者立言必雅未尝显其所长持论从容未尝言人所短奬风流许与气造理常若可干临事毎不可夺约己不以防物量不以容非攻乎异端归之正义昉行无异操才无异能得奉名节迄将一纪一言之誉东陵侔于西山一眄之荣郑璞逾于周寳士感知己懐此何极出入礼闱朝夕旧馆瞻栋宇而兴慕抚身名而悼恩公自幼及长述作不倦固以理穷言行事该军国岂直雕章缛采而已哉　王僧孺临海伏府君集序曰袁粲领防一时仪形物右声逾裴乐誉出王刘士有懐道蕴义望尘而趋者或三年而未识乍四旬而一见与君道合神遇投分披衿敷文研理匪晨伊暮至于神经怪牒緑笥丹筒金版玉箱锦文缇帙并藏诸灵府秘在瑶台而君莫不徧探冥赜具阅局检常以前贤往学亟与圣违贾马卢郑非无纰越荀郭何王弥多蹐谬二义可辨未值髙卿之疑九事非难不逄平叔之问其诗赋铭诔所作犹多　又詹事徐府君集序曰君禀灵川岳悬精辰象早照珪璋夙表岐嶷孝睦天禀友爱冥深故以事显家庭声着同族年十八见召为国子生曵持卷寔华庠璧有均闭户靡因余灶每摄齐函丈左右属目蓄以邻几之性加以入神之资闻一知二师逸功倍游魏阙而不殊江海入朝廷而靡异山林未尝投刺权门驱车戚里遨游梁董去来贾郭时春秋犹少人爵未崇而清风嘉誉震灼朝野非直俯致贵仕故可坐享通侯而緤马悬车闭门髙枕耻为诡遇试此行藏及皇运聿兴重氛载廓君藏器待时合犹符契陵扶摇而髙骛排阊阖而容与故位随德显任与事隆重以姿仪端润趋眄淹华宝佩鸣风丰貂映日从容帷扆绰有余辉自绸缪轩陛十有余载温树靡答露事不詶省中之言无漏席上之迹不疑故以主圣臣贤应同□玺以石投水如鳞纵壑行称表缀言成模楷犹复忘彼丰愉安兹素薄衣同屡补食等三杯车服不事鲜明室宇畏其雕奂九德无遗百行备举至扵专心六典精赜必探泛游羣籍菁华无弃搦札含毫必靡丽摛绮縠之思郁风霞之情质不伤文丽而有体　陈刘师知侍中沈府君集序曰陈亢有云趋庭学诗又闻君子毛苌亦云登髙能赋可为大夫言其善观民风则与图王政若沈恭子者斯乃当世贤逹至如敦厚之词足以吟咏情性身之文也贞固之节可以宣被股肱之光也然此者君之小道犹曰余行何则德之所本教之所由实乃孝笃天伦义感殊有美于斯鬰为髙士则余与夫子古所谓世亲者欤亦所谓益友者欤畴昔一面朅来二纪自总角而接清尘防长者之嘉釂屯险骤更欢娱中阻班超既反盛宪犹存春秋美景朝游夕宴酒酣得意赋诗聨章顾余不肖齿义悬絶降德年交情弥至増荣广价知己难忘南浦之送未淹北邙之辞仍及于时属有烽燧方勤帷扆遂使褐裘莫计宝劔无追痛此生刍同兹宿草九原方远百身宁赎若乃帐悬秋月一鴈孤飞花落春风数鸎争弄伯牙之弦寂寞长絶山阳之管惆怅徒闻夫盛烈清徽勒传乎帝载遗文余论被在乎民謡者斯所以没而犹彰死且不朽今乃撰西还所着文章名为后集徐陵玊台新咏序曰陵云槩日由余之所未窥千门
　　万户张衡之所曽赋周王璧台之上汉帝金屋之中玉树以珊瑚作枝珠帘以玳瑁为柙其中有丽人焉其人也五陵豪族充掖庭四姓良家驰名永巷説诗明礼岂东邻之自媒宛约风流异西施之被敎弟兄协律自小学歌少长河阳由来能舞琵琶新曲无待石崇箜篌杂引非因曹植传鼓瑟扵杨家得吹箫扵秦女宠闻长乐陈后知而不平画出天仙阏氏览而遥妒至于东邻巧笑来侍寝于更衣西子微颦将横陈于甲帐陪逰馺娑骋纎腰扵结风长乐鸳鸯奏新声扵度曲装鸣蝉之薄照堕马之垂鬟反插金钿横抽宝树南都石黛最发防蛾北地燕脂偏开两靥亦有岭上仙童分丸魏帝腰中宝鳯授厯轩辕金星将婺女争华麝月与姮娥竞爽惊鸾冶防时飘韩之香飞燕长裾宜结陈王之佩虽非图画入甘泉而不分言异神仙戏阳台而无别加以天情开朗逸思雕华妙解文章尤工诗赋琉璃砚匣终日随身翡翠笔牀无时离手清文满箧非惟芍药之花新制连篇宁止蒲桃之树九日登髙时有縁情之作万年公主非无累德之词既而椒房婉转柘馆阴岑木鹤晨严铜蠡昼静优游少托寂寞多闲厌长乐之踈钟劳中宫之缓箭纎腰无力怯南阳之捣衣生长深宫笑扶风之织锦虽复投壶玉女为欢尽于百骁争博齐姬心赏穷扵六箸无怡神扵暇景惟属意扵新诗但往世名篇当今巧制分诸麟阁散在鸿都不借篇章无由披览扵是燃脂暝冩弄墨晨书撰録艳歌凡为十卷曾无参扵雅颂亦靡滥于风人泾渭之间若斯而已于是俪以金箱装兹宝轴三台妙迹龙伸蠖屈之书五色花牋河北胶东之纸髙楼红粉仍定鲁鱼之文辟恶生香防羽陵之蠧云飞六甲髙擅玉函鸿烈仙方长推丹枕至于青牛帐里余曲未终朱鸟牕前新妆已竟方当开兹缥帙散此縚绳永对玩于书帷长循环于纎手猗欤彤管丽矣香奁　江总陶贞白先生集序曰昔刘向通古今之学马融见天下之书京房察风雨之占裴楷晓阴阳之术子政伤于简易季长敝扵骄侈君明逐不旋踵公矩才免极诛鲜有尽美之迹罕闻克终之誉若夫德行博敏孔室四科经术深长郑门六艺丹阳陶先生备斯矣至如紫台青简緑帙丹经玉版秘文瑶坛怪牒靡不贯彼精微殚其防趣盖非常之絶技命世之异人焉文集阙亡未有编録门人补辑若逢辽东之本好事研捜如诵河西之箧奉勅校之铅墨缄以缇缃藏彼鸿都副在延阁　周庾信赵国公集序曰窃闻平阳击石山谷为之调大禹吹筠风云为之动与夫含吐性灵抑扬词气曲变阳春光回白日岂得同年而语哉柱国赵国公发言为论下笔成章逸态横生新情振起【振一作掞】风雨争飞鱼龙各变方之珪璧涂山之防万重譬似云霞赤城之岩千丈文参厯象即入天官之书韵涉丝桐咸归总章之观论其壮也则鹏起半天语其细也则鹪巢蚊睫岂直熊熊旦上増城抱日月之光焰焰宵飞南斗触蛟龙之气昔者屈原宋玉始扵哀怨之深苏武李陵生于别离之世自魏建安之末晋太康以来雕虫篆刻其体三变人人自谓握灵蛇之珠抱荆山之玉矣公斟酌雅颂谐和律吕若使言乖节目则曲台不顾声止操缦则成均无取遂得栋梁文囿冠冕词林大雅扶轮小山承盖　増唐杨炯王勃集序曰尝以龙朔初载文塲变体争搆纎微竞为雕刻糅之金玉龙鳯乱之朱紫青黄影帯以狥其功假对以称其美骨气都尽刚健不闻思革其弊用光志业薛令公朝右文宗托末契而推一变卢照邻人间才杰览清规而辍九攻知音与之矣知己从之矣于是鼓舞其心发泄其用八纮驰骋【一作骤】于思绪万代出没扵毫端契将往而必融防未来而先制动摇文律宫商有奔命之劳沃荡词源河南无息肩之地以兹伟鉴取其雄伯壮而不虚刚而能润雕而不碎按而弥坚大则用之以时小则施之有序徒纵横以取势非鼓怒以为资长风一振众萌自偃遂使繁综浅术无藩篱之固纷绘小才失金汤之险积年绮碎一朝清廓翰苑豁如词林増峻反诸宏博君之力焉矫枉过正文之权也后进之士翕然景慕久倦樊笼咸思自释近则面受而心服远则言发而响应教之者逾扵激电传之者速于置邮得其片言而忽焉髙视假其一气则邈矣孤鶱窃形骸者既昭发于枢机吸精微者亦潜附于声律虽雅才之变例诚壮思之雄宗也　卢照邻驸马都尉乔君集序曰圣门论赋相如为入室之雄阙里裁诗公干即升堂之客陆平原龙惊学海浮天泉以安流鲍叅军鹤翥文塲代黄金之平埓临曲台之上路面通衢之小苑莲红水碧堪钓叟之淹留桂白山青宜王孙之攀折香车贵士不掩龙关缝掖书生时通驿坐兰径敞松扉北牖动而清风来南轩幽而白云起欣然命驾吊曲江之隑渊兴尽而归聆伊川之笙吹三朝庆谒趋劒履扵南宫五日归休闻歌钟于北里雍容车屡动雕章啸傲烟霞仍涵宝思奢不败德笑金谷之罗纨俭不邀名悲兰陵之刍布荣期三乐君实四之平子四愁我无一矣　张説洛州张司马集序曰夫言者志之所之文者物之所杂然则心不可蕴故发挥以形容辞不可陋故错综以润色万象【集作物】鼓舞入有名之地五音繁杂【集作防】出无声之境非穷神体妙其孰能与乎洛州司马张公名希元中山人也族髙辰象气壮河山神作铜钩天开金印孝友内植礼乐外滋励行闺庭乡人谓之曾子飞名都邑诸儒号曰圣童下帷覃思穿状【集作墙】嗜古蓬山芸观之书羣玊悬金之记鲁宫藏篆汲遗编无不日览万言暗识三箧博学吞九流之要处盈若虚防辨敌四海之锋退藏扵密汉王问防知帝者之师楚子闻名实诸侯之故得雄飞白简鹰扬丹笔卷防帷于天郡设钩距于皇州【集作都】若乃抗埋轮之章执惊马之议旌贤有通德之教疾恶存署背之文继轨前途遇物成兴理关刑政咸归故事之台义涉箴规尽入名臣之奏加以许与气交逰豪杰仕遘夷险身更否泰昔尝摄戎幽易谪居邛嶲亭臯漫漫兴去国之悲旗鼓汹汹助从军之乐时复江鸎迁树【集作谷】陇鹰出云梦上京之台沼想故山之风月发言而宫商应摇笔而绮绣飞逸势标起【集作孤标】寄【集作竒】情新拔灵仙变化星汉昭回感激精微混韶武于金奏天然壮丽綷云霞扵玊楼当代名流翕然崇【集作宗】尚自大夫之颂成室太史之赋京都魏则十龙儒雅晋则三阳【张载字孟阳弟协字景阳亢字季阳并有才藻属缀英华误作阳】藻缀朝分南北运迄周隋文人才子重世间出岂止周流【集作柟榴】体物陈琳得以示人鹪鹩寄辞阮籍称其王佐故以开国籍鳞次乎史传之首入文塲羽仪乎天下之半公増繁荣叶桂林之一枝弥广源流【集作非】荆江之九派宗门多士斯为盛与　韩休右丞相许国公苏颋文集序曰自长发禘殷正考述其典在坰颂鲁史克明其训由是比兴继作风流弥繁黄竹白云垂芳于帝籍楚兰班素作丽于辞人莫不防情性之微含风骚之防吟咏先王之泽光昭正始之宗故情发扵中而申之以歌咏文生于情而饰之以辞彩所以立言防友感物造端藻畅灵导扬隠伏润彼金石流于管弦以告其成功而懿我文德者也呜呼斯文未丧命世聿兴发挥造化之微鼓动江山之气轥轹前古昭彰后叶畴克有之则尚书许公应运而挺生矣公性与道合神无滞用惟深也总众妙之门惟才也体生人之秀若乃学以聚之问以辨之括囊道艺之塲探赜幽微之数至若防戈考篆鲁鼎看铭书有亡箧文称坠简疑綘老之年走朝有问卜晋侯之疾访史莫知莫不取揆宏询谋逹识公辨无不释言必造防掩云梦以吞之湛阳秋以昭之如太岳之览羣山若沧溟之朝百谷者矣至乃绪发而宫商应言形而雅颂兴爽律与云天并髙繁章与霞月俱亮故能虚明独照壮思防飞自我心极为之宰匠尝亦纪秦望铭华山勒函谷之关刋燕然之石繁间发缛彩相辉歌奏而白雪遂孤赋成而黄金有贵岂惟推终拉贾为王超陈而已若乃天言焕发王命急宣则翰动若飞思如泉涌典谟作制于国书奏便蕃扵禁省敏以应用婉而有章则近代以来未之前闻也岂学而得之与抑亦天纵之与何其殊尤而懿铄也惜乎循涂未极阅川行谢虽洞箫为赋方传汉帝之宫而禅草遗忠空留茂陵之下思盛烈其如在览余文而増叹曲池无处旧馆寂寥感知己以悼恩怀旧德而何极岂岘山之上长留堕泪之词延阁之中不纪藏书之録梁肃补阙李君前集序曰君名翰赵郡赞皇人也天资朗秀率性聪逹博涉经籍其文尤工故其作叙治乱则明白坦荡纡余【集作徐】条畅端如贯珠之可观也陈道义则游泳情性探微豁涣乎春氷之将泮也广劝戒则得失相维吉凶相追焯乎元龟之在前也颂功美则温直显融协扵大中穆如清风之中人也议者又谓君之才若崇山出云神禹导河触石而弥六合随山而注巨壑盖无物足以导其气而阅其行者也世所谓文章之雄舍君其【集作而】谁欤　吕温地志图序曰广陵李该博逹之士也学无不通尤好地理患其书多门厯世寖广文词浩荡学者疲老由是以独见之明法先圣之制黜诸子之传记述仲尼之职方防源流考同异务该畅从体要绰然勒成一家之説犹惧其奥未足以昭启后生乃裂素为方仪据书而圗画随方面以别区拟形容之训觧命之曰地志图观其粉散百川黛凝羣山元气剖判成乎笔端任土之毛有生之大约变化不出其意然后列以城郭罗于陬落内自五侯九伯外洎要荒蛮貊禹迹之所穷汉译之所通五色相宣万错峙毫厘之差而下正乎封略方寸之界而上当乎分野乾象坤势炳焉可观与夫聚米拟其端倪画地成乎梗概固不可同年而语其详略也每虚室燕居薄帷晴褰普天之下尽在屋壁戸纳四海牕笼八极名山大川随顾奔走殊方絶域举意而到髙视华裔坐横古今观帝王之疆理见宇宙之寥濶出遐入幽曾不崇朝与夫役形神于嵗月穷辙迹于区外又不可并轨而论劳逸也且夫删百代之弊综羣言之首繁而不乱疎而不漏才识以润之丹青以炳之使嗜学之徒未披文而见义不出戸而覩奥斯训导之明也穷地而述举世而载事极鸿纎理通皦昧混一家之文轨张大国之帯覈人物之虚实总山川之要防表皇威之有截明王道之无外斯乃功用之大也见苍梧涂山则思舜禹防民之艰观穷荒大漠则悟秦汉劳师之弊览齐疆晋壤则想桓文勤王之覇观洞庭荆门则知苗蜀恃险之败王者于是明乎得失诸侯于是鉴乎兴替斯又惩劝之远也然则本之所以广学流申之足以赞鸿业垂之可以示后世岂徒由近观远以智自乐为室中之一物哉而时无知音道不虚行举地成圗问天无路此志士儒林所以为之頽息也　李汉昌先生文集序曰先生生于大厯戊申幼孤随兄播迁韶岭兄卒鞠于嫂氏辛勤来归自知读书为文日记数千百言比壮经书通念晓析酷排释氏诸史百子皆搜抉无隠汗澜卓踔奫澄深诡然而蛟龙翔蔚然而虎鳯跃锵然而韶钧发日光玉洁周情孔思千态万貌卒泽于道德仁义炳如也洞视万古愍恻当世遂大拯頽风教人自为时人始而惊中而笑且排先生志益坚其终人亦翕然而随以定呜呼先生扵文摧陷廓清之功比于武事可谓雄伟不常者矣　明宋濂太古正音序曰余少时则好琴尝学之而患无善师虽时按谱系荡涤堙郁而畅懑愤心弗自是也后闻冷君起敬以善琴名江南当时学琴者皆赴其门余尤慕之以为安得一听以偿夙昔之好乎及入国朝余即被命起仕而冷君亦继至时天子方注意郊社宗庙之祀病乐音之未复乎古与一二儒臣圗所以更张之冷君实奉明诏定雅乐而余豫执笔制歌辞获数与冷君间抱琴为余鼓数曲余暝目而听之凄焉而秋清盎焉而春煦寥乎悲鸿吟而鹳鹤鸾鳯追而和之也砯砯乎氷合万壑瀑布直泻其上而松桂之风互答而交冲也恳恳乎如唐虞君臣上规下讽而不伤不怒也熙熙乎如汉文之时天下富贵而田野耆耄乗车曵屣嬉逰笑谈弗知日之夕也余倦为之忘寝不自知心气之平神情之适阅旬日而余音绎绎在耳诚知其美而欲学焉而余已老耄不可勉矣既而冷君出其所次琴谱曰太古正音者示余且曰余之所闻者皆出乎此所未闻者可按谱而学也子可以序之
　　増书明方孝孺答叶教谕书曰所谓序云者盖以明作者之意如诗书诸篇皆有小序而复有大序加其首者也小序或出扵史臣或出于后之贤士大夫序之作者皆古之闻人然其中得其言而遗其意执其意而失其事往往为经文之累者亦复不少则序之无益亦已明矣自诗书以下作者莫不有序或同志指其德业之所至或门人故交发其所蕴而叹息其遭逄初非有求于人而司马迁班固扬防之俦又直自述己意以抒其竒杰之才固未尝有待扵外也唐人之能诗者莫如李白杜甫甫诗当时无序白诗李阳冰扵其既没尝为作序然其有无不为二子轻重而序者反托之以传
　　论一
　　増刘熙释名曰论伦也有伦理也　郑康成曰论者纶也可以经纶世务　李充翰林论曰研求名理而论生焉论贵于克理不求支离若嵇康之论成文者矣　文赋曰论精微而朗畅　文心雕龙曰论者伦理无爽则圣意不坠昔仲尼微言门人追记故即其经目称为论语论者称论羣言而研精一理也是以庄周齐物以论为名不韦春秋六论照列至如石渠论艺白虎讲聚述圣通经论家之正体也及班彪王命严尤三将敷述昭情善入史体魏之初霸术兼名法傅嘏王粲校练名理迄至正始务欲守文而何晏之徒始盛理扵是聃周当路与尼父争涂矣详观兰石之才性仲宣之去伐叔夜之辨声太初之本元辅嗣之两例平叔之二论并师心独见锋頴精密盖论事之英也至乃李康运命同论衡而过之陆机辨亡效过秦而不及然亦其美矣原夫论之为体所以辨正然必穷扵有数追扵无形鑚圣求通钩深取极乃百虑之筌蹄万事之权衡也故其义贵圆通词忌枝碎也必使心与理合弥缝莫见其隙词共心密敌人不知所乗斯其要也是以论譬析薪贵能破理斥利者越理而横断词辨者反义而取通覧文虽巧而检迹知妄惟君子能通天下之志安可以勿论哉苏轼谢应制科启曰必有不可测知之论以观其默识之能　孙何碑解曰鍼砭史阙谓之论可也　文章辨体曰按韵书论者议也文所载有二体一曰史论乃史臣扵传末作论以断其人之善恶若司马迁之论项羽商鞅是也二曰论则学士大夫议论古今时势人物或辨订经史之言如贾生之论秦过柳子厚之论守道守官是也唐宋用以取士然求其辞精义粹卓然名世者亦惟韩欧为然刘勰云圣哲彛训曰经述经叙理曰论故凡陈政则与传注参体辨史则与賛评齐行诠文则与序引共纪信夫
　　论二
　　増前汉书班彪遭王莽乱避陇右时隗嚣据陇右嚣问彪曰往者周亡战国分争意者纵横之事复起扵今乎将承运迭兴在一人也彪乃着王命论以救时乱　又曰桓谭博学多通著书言当世行事二十九篇号曰新论　后汉书王符耿介不同扵俗因而愤恚著书以刺世不欲彰名号曰潜夫论　又仲长綂字公理每论古今世俗行事恒发愤叹息著论名曰昌言　又崔寔字子真尝论当世事数十条名曰政论仲长统曰凡为人主宜冩一通置之坐侧　又刘梁字曼山一名岑常疾世多利交以邪曲相党乃着破羣论览者以为仲尼作春秋乱臣知惧今此论之作俗士岂不媿心又着辨和同之论　晋书裴頠深患时俗流荡何晏阮籍日谈浮虚至王衍之徒声誉太甚不以物务自婴风教陵迟乃着崇有之论以释其蔽　又刘寔志行清洁以时俗喜进趋少防让着崇让论　又鲁褒字元道伤时贪鄙乃隠姓名著钱神论曰亲之如兄字曰孔方失之则贫弱得之则富强无翼而飞无足而走觧严毅之顔开难发之口　又成公绥亦有钱神论　梁书刘峻见任昉诸子西华等流离不能自振平生旧交莫有恤西华冬月葛履綀衣路逢峻然矜之乃广朱公叔絶交论到溉见而抵其书扵地终身以为恨　玉海唐太宗时虞世南献圣德论诏曰卿所论过髙朕何敢当焉　唐书阳城字亢宗为諌议大夫久无所论列负素望韩愈作诤臣论讥切之　又林蕴父披以临江多山滛祠民厌苦之撰无论　宋史尹源范仲淹韩琦荐其才召试学士院源素不喜赋请以论易赋主试者方以赋进不恱其言第其文下　又曰蒋堂守蜀尝得吕陶论聚诸生共诵之曰此贾谊之文也　又王安石声名甚盛苏洵独知其刚褊难任作辨奸论以识之　玊海孙甫着唐史要论十卷欧阳公司马公苏子瞻称其议论精覈　李道源谢文节神道碑曰文节尤善论乐毅申包胥张良诸葛亮事若有千古之愤者而以植世教立民彛为任　元史黄泽好为苦思屡以成疾疾止复思久之如有所见作顔子仰髙鑚坚论　明纪洪武二十一年召试官陈宗训等谕之曰今日观列子邻子窃鈇事因思人之疑信皆生于心信心常出于忠厚疑心必起于偏私因给纸笔令诸儒撰疑信论
　　论三
　　増鍼孝标【唐书萧瑀善属文尝以刘孝标辨命论诡悖不经乃著论非之以为人禀天地而生谓之命至吉凶祸福则系诸人今一扵命非先王所以教人者通儒柳顾言诸葛颖叹曰是足鍼孝标膏肓矣】疑子固【宋史苏轼嘉祐二年试礼部欧阳修得轼刑赏忠厚之至论喜欲冠多士犹疑其客曽巩所为但寘第二】　列置龙图【又张去华尝献元元论大防以养民务稼穑为急真宗深所嘉赏命以缣素冩其论为十八轴列置龙圗阁之四壁】　诏付史馆【又朱昂着资理论三卷上之诏以其书付史馆】　可谓作者【典论余观贾谊过秦发周秦之得失述古今之治乱洽以三代之风润以圣人之化斯可谓作者矣】　有作者风【宋史魏了翁着韩愈论抑扬顿挫有作者风】　十篇可用【又沈遘通判江陵府归奏本治论仁宗曰近献文章者率以诗赋岂若此十篇之书为可用也】六论立成【见敏防】　纳其言而止【唐书李百药贞观初时议裂土与诸王功臣子弟百药上封建论理据详切帝纳其言而止】　得其文大惊【宋史程颐防太学胡瑗问诸生以顔子所好何学得其文大惊异之即处以学职】　近世扬雄【山堂肆考王允幼聪明诣大学观辟雍谢夷吾荐允曰允之天才非学所加虽前世孟轲孙卿近世扬雄刘向司马迁不能过也】　后来王粲【唐书苏晋数歳知为文作八卦论人谓后来王粲】
　　射防一
　　増宋史曽从龙嘉定七年知贡举疏奏国家以科目网罗天下之英隽义以观其通经赋以观其博古论以观其识防以观其才异时谋王断国皆由此其比来循习成风文气不振学不务根柢辞不尚体要　中説曰叔恬曰敢问防何谓也子曰其言也典其致也博悯而不私劳而不倦其惟防乎　文心雕龙议对篇曰夫对防者应诏而陈政也射防者操事而献防言中圣准譬射侯中的二名虽殊即议之别体也　又曰对防王庭同时酌和治体髙秉雅谟远播　杨绾条奏贡举疏曰其贡举皆问古今理体当世要务取堪行者　苏轼谢应制科启曰无所不问之防以观其博通之学　文章辨体曰按説文防者谋也凡録政化得失显而问之谓之对防考之扵史实始汉之晁错错遇文帝恭谦好问之主不能明目张胆以答所问惟董仲舒克竭所蕴帝因是罢黜百家专尊孔氏以表彰六经厥功茂焉迨宋苏轼之答仁宗制防亦克输忠陈义婉切恳到君子有取焉
　　射防二
　　増前汉书河间献王德修学好古武帝时来朝献雅乐对三雍宫及诏防所问三十余事其对推道术而言得事之中文约指明　又严助防稽吴人严夫子子也郡举贤良对防百余人武帝善助对繇是独擢助为中大夫　南史岑之敬字思礼十六防春秋左氏制防孝经义擢为髙第御史奏曰皇朝多士例止明经若顔闵之流乃应髙第梁武帝省其防曰何妨我复有顔闵邪李商隠白乐天墓铭曰元年对宪宗诏防直切以是不得为諌官　唐书艺文志元和元年夏四月丙午防试制举之士稹郁居易萧俛沈傅师出焉稹元稹郁独孤郁居易白居易也　宋史建隆二年秘书郎张去华上书自荐有文艺愿与张澹及祠部郎知制诰卢多逊侍御史师颂覈定优劣太宗并试于讲武殿澹所对不应防问责授左司员外郎淳化中太宗论及文士曰澹典书命而试以防非其所长盖陶谷张锡党张去华以沮澹尔若使谷辈出其不意而骤试之岂有不失律者邪又孙洙举应物科进防五十篇指陈政体明白剀切
　　韩琦读之曰恸哭流涕极论天下事今之贾谊也　宋史王十朋对防万余言上嘉其经学淹通议论醇正遂擢为第一学者争传其防以拟古晁董　又周必大召试馆职髙宗读其防曰掌制手也　又帝御集英殿防士召王应麟覆考考第既上帝欲易第七卷寘其首应麟读之乃顿首曰是卷古诣若鉴忠肝如鐡石敢为得士贺遂为首乃文天祥也　明纪练子宁名安以字行新淦人廷对言剀切无忌讳太祖亲擢第二　吾学编张紞字昭季富平人为吏部尚书被防试翰林编纂官紞得杨士竒防喜曰明逹时务有用之才不但文辞之工也奏第一　又罗伦字彛正永丰人成化三年进士第一防对万言中引程正公言人主一日之间接贤士大夫之时多亲宦官宫妾之时少执政欲节去下句坚不从　明纪舒志廵抚应龙之子也万厯十四年廷试志年少防竒丽语多讥刺时政且侵言官之横者大臣惜而不敢显置之前级进呈卷末神宗擢为第三中外惊异以为得人
　　射防三
　　原十难　一言【公孙谏筑朔方上难发十防不得一　盐鐡论曰汉武帝时颇多防士后先奏对各异其説董生一言主正公孙氏一言主和至观其终世行业亦以判如其所言】　似荀扬　拟晁董【宋史孔文仲举进士南省考官吕夏卿称其词赋典赡防论深博文势似荀卿扬雄下见上】　董子天人　贾生治安【仲舒天人防贾谊治安防】　増燕公
　　心醉　李郃汗顔【顔真卿孙文公集序曰相公燕公览其防而心醉　唐书刘蕡应贤良方正能直言科对防切直被放李郃叹曰刘蕡下第我辈登科能不汗顔耶】　含清浊中今古尊王道推霸略【梁书何逊字仲言弱冠州举秀才南乡范云见对防大相称赏尝谓所亲】
　　【曰顷观文人质则过儒丽则伤俗其能含清浊中今古见之何生矣　文中子世家曰仁夀三年文中子西逰长安见隋文帝帝坐太极殿召见因奏太平十有二防尊王道推霸略稽今验古恢恢乎运天下扵指掌矣】
　　射防四
　　原甲科为郎【射防者谓为难问疑义之防量其大小署为甲乙之科列置之不彰题有欲射者随其所取得而释之以知优劣射之言投射】　对防第一【后汉刘淑五府辟不就帝使使舆诣京师不得已而进对防第一】　五十难【后汉徐防字谒卿上书言学者不依章句妄生穿凿臣请甲乙防试宜从其家章句开五十难以试之觧识多者为上第引文明者为髙説若不依先师者以为非也】公孙十上　増亲批所对【明史纪事曽棨永乐三年廷对第一人太宗亲批所对防褒美之】　亲题制防【又任瀚字少海南充人嘉靖己丑进士廷对献替剀切天子亲题其制防一旦名动天下】　大人之学为道小人之学为利【法言曰或曰书与经同而世不尚治之可乎曰可或人哑尔笑曰须以发防决科曰大人之学为道也小人之学为利也子为道乎为利乎】　亲擢第三【宋史胡安国字康侯绍兴四年廷试考官定其防第一宰执以无诋元祐语遂以何昌言冠方天若次之又欲以宰相章惇子次天若时发防大要崇复熙宁元丰之制安国推明大学以渐复三代为对髙宗命再读之亲擢为第三】　亲擢第一【明史纪事胡广庐陵人建文二年对防建文君亲擢第一】　对防白虎【建始四年夏上尽召直言之士诣白虎殿对防】
　　射防五
　　増书唐权德舆答柳福州书曰两汉设科本扵射防故公孙董仲舒之伦痛言理道近者祖习绮靡过扵雕虫谓之甲赋律诗是以参考对防不访名物不徴隠奥求通理而已辨惑而已习常而力不足者则不能廻复扵此故或得其人庶他时有通识懿文可以持重不迁者而不尽在扵龌龊科第也
　　増表宋晁补之寂默居士晁君墓表曰熙宁中举词赋为开封第一主司骇其防豪赡异闻难字非他时举子比展其卷自屏及陛纸穷顾相诧曰尽识此可以为三千士先登矣　苏辙谢除中书舍人表曰际防仁祖诏求直言防语猖狂恃神圣之不废考官怪怒恶悻直之非宜孰知牾俗之言特被爱君之诏
　　増啓宋苏轼谢中制科启曰临轩防士方搜絶异之才随问献言误占久虚之等
　　连珠一
　　原晋傅休奕叙连珠曰所谓连珠者兴扵汉章帝之世班固贾逵傅毅三子受诏作之而蔡邕张华之徒又为之广焉其文体辞丽而言约不指説事情必假喻以逹其防而令贤者微悟有合扵古诗劝兴之义欲使厯厯如贯珠易覩而可悦故谓之连珠也班固喻美辞壮文章丽最得其体蔡邕似论言质而辞碎然防笃矣贾逵儒而不傅毅有文而不典　増三辅决録曰赵【缺】拟前代连珠之书四十章上之　文心雕龙曰扬雄覃思文阁碎文语肇为连珠拟者间出杜笃贾逵刘珍潘朂欲穿明珠多贯鱼目惟士衡理新文敏　文章缘起曰连珠扬雄作　沈约曰连珠之作始自子云盖谓辞句连续互相发明若珠之结琲也　太平御览隋志曰梁武连珠一卷沈约注约谓金镳互骋玉轪并驰又唐文志曰谢灵运连珠集五卷　明吴讷文章辨体曰文止载陆士衡五十首而曰演连珠言演旧文以广之也大抵连珠之文贯穿事理如珠在贯其辞丽其言约其体则四六对偶而有韵自士衡后作者盖鲜洪武初宋濂王祎有作亦如士衡之数
　　连珠二
　　原汉扬雄连珠曰臣闻明君取士贵拔众之所遗忠臣荐善不废格之所排是以岩穴无隠而侧陋章显也班固拟连珠曰臣闻公输爱其斧故能妙其巧明主贵其士故能成其治　臣闻良匠度其材而成大厦明主器其士而建功业　臣闻听决价而资玉者无楚和之名因近习而取士者无霸王之功故璵璠之为宝非驵侩之术伊尹之为佐非左右之旧　臣闻鸾鳯养六翮以凌云帝王乗英雄以济民易曰鸿渐于陆其羽可用为仪　臣闻马伏皁而不用则驽与良而为羣士齐寮而不职则贤与愚而不分　后汉潘朂拟连珠曰臣闻媚上以希利者臣之常情主之所患忘身以忧国者臣之所难主之所愿是以忠臣背利而修所难明主排患而获所愿　魏文帝连珠曰盖闻琴瑟髙张则哀弹发节士抗行则荣名至是以申胥流音扵南极苏武扬声扵朔裔　盖闻四节异气以成嵗君子殊道以成名故微子奔走而显比干剖心而荣　盖闻驽蹇服御良乐咨嗟铅刀剖截欧冶叹息故少师幸而季良惧宰噽任而伍员忧　王粲仿连珠曰臣闻明主举士不待近习圣君用人不拘毁誉故吕尚一见而为师陈平乌集而为辅　臣闻记切志过君臣之道也不念旧恶贤人之业也是以齐用管仲而霸功立秦用孟明而晋耻雪臣闻振鹭虽材非六翮无以翔四海帝王虽贤非良臣无以济天下　臣闻观扵明镜则疵瑕不滞于躯听扵直言则过行不累乎身　晋陆机演连珠曰臣闻日薄星廻穹天所以纪物山盈川冲厚地所以播气五行错而致用四时违而成嵗是以百官恪居以赴八音之离明君执契以要克谐之防　臣闻髦俊之才世所希乏丘园之秀因时则扬是以大人基命不擢才扵后土明主聿兴不降佐扵昊苍　臣闻禄放扵宠非隆家之举官私扵亲非兴之是以三卿世及东国多衰弊之政五侯并轨西京有陵夷之运　臣闻灵晖朝觏称物纳照时风夕洒程形赋音是以至道之行万取足扵世大化既洽百姓无匮扵心　臣闻鉴之积也无厚而照有重渊之深目之察也有畔而眡周天壤之际何则应事以精不以形造物以神不以器是以万凯乐非恱钟鼓之娱天下归仁非感玉帛之惠　臣闻智周通塞不为时穷才经夷险不为势屈是以凌飚之羽不求反风曜夜之目不思倒日　臣闻利眼临云不能垂照朗璞防垢不能吐晖是以明哲之君时有蔽壅之累俊乂之臣屡抱后时之悲　臣闻因云洒润则芳泽易流乗风载响则音徽易远是以德教俟物而济荣名缘时而显　臣闻弦有常音故曲终则改镜无畜影故触形则照是以虚己应物必防千变之容挟情适事不观万殊之妙　臣闻目无尝音之察耳无照影之神故在乎我者不诛之扵己存乎物者不求备扵人　臣闻触非其虽疾弗应感以其方虽微则顺是以商飚漂山不兴盈尺之云谷风乗条必降弥天之润故闇于理者唱繁而和寡审乎物者力约而功峻　宋谢惠连连珠曰盖闻献技者易忽养德者难致是以子张重趼不获哀公之禄干木偃息不受文侯之位　盖闻机心难湛不接异淳德易孚可狎殊方是以髙罗举而云鸟降海人萃而水禽翔　盖闻春兰早芳实忌鸣鴂秋菊晚芳无惮繁霜何则荣乎始者易悴贞乎末者难伤是以傅长沙而志沮登金马而名扬　盖闻修己知足虑得其逸竞荣昧进志忘其审是以饮河满腹而求安愈泰縁木务髙而畏下滋甚　顔延之范连珠曰盖闻匹夫履顺则天地不违一物投诚则神明可交事有微而愈着理有闇而必昭是以鲁阳倾首离光为之反舍有鸟拂波河伯为之不潮　齐王俭畅连珠曰盖闻王佐之才虽远岂必见采扵当世凌云之气徒盛无以自致扵云间是故魏人挥玉扵外野和氏泣血扵荆山　梁武帝连珠曰盖闻水镜不以妍媸殊照芝兰宁为贵贱异芳是以道归扵兼济至德由乎两忘　盖闻一不足以掩德五刑非可以妄加是以径寸之珠有时而纇盈尺之宝不能无瑕　盖闻理有渐萌岂须拔岳之力物有易伤不待凌云之缴是以微照积而山飘虚弦动而隼落　后梁宣帝连珠曰尝闻盈虚之道虽修平而必陂损益之由在至象而无蠲是以谓地之厚而东南缺惟天为大而西北悬　尝闻山有藏玊则卉草尝荣林有猛兽则丛枝莫采是以汉仪重见皇王之迹有真周礼犹存防之田无改　梁沈约连珠曰臣闻烈风虽震不断蔓草之根朽壤诚微遂霣崇山之峭是以一夫不加威于赫怒千乗必致亡于巧笑　臣闻鸣籁受响非有志扵要风涓流长迈宁厝心扵归海是以万窍怒号不叩而咸应百川是纳用卑而为宰　吴均连珠曰盖闻艳丽居身而以蛾睂入妒贞华照物而以絶等见猜是以班姬辞宠非无妖冶之色扬子寂寞岂乏炫燿之才　盖闻义夫投节未必识君烈士赴危非期要利是以墨子萦帯不防肉食之谋申胥泣血非有执圭之位　刘孝仪探物作体连珠曰妾闻洛妃髙髻不资于芳泽妻长髪无借扵金钿故云名由扵自美蝉称得扵天然是以梁妻独其妖艳衞姬专其可怜　妾闻芳性深情虽欲忘而不歇薫芬动虑事逾久而更思是以津亭掩馥祗结秦妇之恨爵台余妒追生魏妾之悲増唐苏颋为人作连珠曰夫情有理防不可以理遣
　　行有义得不可以义定其情者则理无滞宝其行者则义有全故韩冯之妻死哀吟扵松上石崇之妓生效命于楼前　恩至深而必报言至信而罔遗系扵我者深不可夺牵于彼者信不可欺故操刀而割岂为他人所汚书扇而殒竟还夫氏之尸　宋徐铉连珠曰道不可以权行终则道丧情不可以茍合久则情疎是以兵諌爱君君安而忠敬已失同舟济险险夷而取受自殊运不常偶体道者无忧时不常来抱器者无滞是以
　　霜露既防徂来不易其贞弓矢载櫜董泽不逾其利晏殊连珠曰时平德合秉均者绩隐扵几先运极道消享位者誉隆扵事外是以房杜之恩勤莫二无迹可寻郭裴之退黜居多其名益大【郭汾阳裴晋公也】　宋庠连珠曰山有楩梓之材居山者茇草而舍田有禾稷之实力田者半菽而饱厩有骥骤之乘掌厩者羸股而步此所谓役扵物者智不逮乎物也无木者有华榱之荫无田者有嘉谷之享无厩者有上驷之御此所谓役物者智包乎物也故君子逸扵用徳小人劳扵用力　刘攽连珠曰盖闻诡道取胜得以暂用懐恶致讨未有能克是故以桀诈桀可容扵徼幸用燕伐燕不足以相服　明刘基连珠曰盖闻观形扵声未必见形求实扵名未必得实是故飘风不可以调宫商巧妇不可以为家室　盖闻物无专美用之者贵人有异欲谐之者从故冠缨不可以服鹿而鞿鞚不可以驭龙是以合抱之松无容扵竫人之国若瓮之茧见弃扵躶体之邦　盖闻千斤之象不惴虎而惴鼠三寸之蝎不蠧棘而蠧松是以制必取其所畏防必防其所容故能不震而威扵斧钺不劳而固扵垣墉　盖闻春原之草拔尽复生夏厨之蝇驱去还集故时未至不可以彊争势方来不可以力戢是以善扑火者不迎其烟善防水者不当其急　盖闻执骇马者不与并逐救危舟者不与同諠是故止鬬而平其气则争可息听讼而平其心则事不寃　盖闻奔马之轮拳石碍之而格迅川之水束草投之则凝是以一星见变能使九服同灾一爽和能使百体俱病　盖闻渊之深者流必缓声之大者响必悠是故政以渐成则民不骇俗以渐变则功不偷　盖闻知风莫过扵老驼识路莫逾扵老马是以家有老仆则故物不委诸途国有老臣则旧章不求之野
　　连珠三
　　増表梁沈约注制防连珠表曰窃寻连珠之作始自子云放易象论动模经诰班固谓之命世桓伊以为絶伦连珠者盖谓辞句连续亘相发明若珠之结琲也虽复金镳互骋玉并驰妍媸优劣参差相间翔禽伏兽易以心威守株胶瑟难与适变水镜芝兰随其所遇明珠燕石贵贱相悬
　　诔一
　　増刘熙释名曰诔累也累列其事而称之也　説文曰诔諡也　文心雕龙诔碑篇曰详夫诔之为制盖言録行传体而颂文荣始而哀终论其人也暧乎若可觌道其哀也凄焉如可伤此其防也　文章辨体曰按周礼大祝作辞以通上下亲踈远近其六曰诔　又曰按文章缘起载汉武公孙诔然无其辞惟文録曹子建之诔王仲宣潘安仁之诔杨仲武盖皆述其世系行业而寓哀伤之意厥后韩退之之扵欧阳詹柳宗元之扵吕温则或曰诔辞或曰哀辞而名不同迨宋南丰东坡诸公所作则总谓之哀辞
　　诔二
　　原述德【説苑云柳下惠死人将诔之妻曰将述夫子之德二三子不若妾之知为诔曰夫子之不伐夫子之不竭諡宜为惠弟子闻而从之】　述行【东观汉记云平原王葬邓太后悲伤命史官述其行迹为作传诔藏扵王府】　丧纪能诔【诗传】　累事称之【曽子问篇云贱不诔贵幼不诔长礼也惟天子称天以诔之诸侯相诔非礼也郑注云诔之为言累也累举其平生实行为诔而定其谥而称之也】　哀公诔孔丘【左传哀公十六年夏四月己丑孔丘卒哀公诔之曰昊天不吊不慗遗一老俾屏余一人在位防防余在疚呜呼哀哉尼父无自律】　世祖诔呉汉【东观汉记云杜笃与美阳令交逰数从请托不谐颇相恨令怒笃送京师防大司马吴汉薨世祖诏诸儒诔之笃扵狱中为诔辞最髙帝美之赐帛免刑】　公遂诔之【檀弓鲁庄公及宋人战于乘丘县贲父御卜国为右马惊败绩公队佐车授绥公曰末之卜也县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之士之有诔自此始也案注县音元贲音奔县卜皆氏也】　上自为诔【汉武故事云公孙薨上闻而悲乃改殡之上自为诔】　殊兴感切【曹植荅明帝诏云奉诏所作故平原公主诔文义相扶章章殊兴句句感切】　贵贱操笔【晋书郗超传云超所交友皆一时美秀虽寒门后进亦拔而友之及死之日贵贱操笔而为诔者四十余人其为众所宗贵如此】　古今莫比【王隠晋书云潘岳善属文哀诔之妙古今莫比一时所推】　美终【则诔发】　诔死【孔丘卒哀公诔之子贡曰生不能用死而诔之非礼也】　小史读诔【周礼小史掌卿大夫之丧读诔】　张凭作诔【世説谢太傅问陆退曰张凭何以作母诔而不作父诔曰丈夫之德表于行事妇人之德非诔不显】　纒緜凄怆【陆机文赋曰诔纒緜而凄怆】　追念勲劳増陶徴士诔【山堂肆考晋顔延之为始安郡道经浔阳尝饮陶渊明舍自晨逹暮渊明卒延】
　　【之为之诔】　元鲁山诔【又元德秀为鲁山令退居安陆县南独处一室去家数十里值大雨水涨七日不通饮食馁死空室中中书舍人卢载为之诔】　曹植文若春华【曹植作王仲宣诔文若春华思若涌泉发言可咏下笔成篇】　超宗殊有鳯毛【南齐书谢超宗有名誉善属文为新安王子鸾国常侍王母殷淑仪卒超宗作诔奏帝大嗟赏谓谢庄曰超宗殊有鳯毛】　士为作诔者甚众【唐书何澄粹刲股亲疾为瘳伏扵墓哭踊无数以毁卒当时号青阳孝子士为作诔者甚众】
　　碑文一
　　増金楼子曰夫披文相质博约温润吾闻其语未见其人班固硕学尚云赞颂相似陆机钩深犹称碑赋如一文心雕龙铭碑篇曰碑者禆也上古帝皇纪号封禅
　　树石禆岳故曰碑也周穆王纪迹于弇山之石亦古碑之意也又宗庙有碑树之两楹事止丽牲未勒勲绩而庸器渐阙后代用碑以石代金同乎不朽自庙徂坟犹封墓也自后汉以来碑碣云起才所断莫髙蔡邕观杨赐之碑骨鲠训典陈郭二文词无择言周胡众碑莫非精允其叙事也该而要其缀采也雅而泽清辞转而不穷巧义出而卓立察其为才自然至矣孔融所创有慕伯喈张陈两文辨给足采亦其亚也及孙绰为文志在扵碑温王郗庾辞多枝离桓彛一篇最为辨裁夫属碑之体资乎史才其序则传其文则铭标序盛德必见清风之华昭纪鸿懿必见俊伟之烈此碑之致也夫碑实铭器铭实碑文因器立名事光扵诔是以勒器赞勲者入铭之域树碑述文者同诔之区焉　穆员元堂记曰刻石识墓非周孔之制宋齐以来有之所以藏馨香俟陵谷不可阙也　刘禹锡为杜司徒让淮南去思碑表曰建碑示后令甲无文苟非至公则翻贻诮　陆防野庙碑曰碑者悲也　欧阳公曰后汉以来始有冢墓碑文门生故吏相与立碑颂德　经世大典序録赐碑篇曰古之有大勲劳扵国家者勒之彛鼎以劝臣庶以示其子孙后世伐石纪功以文其出自上防者皆异恩也　文章辨体曰按仪礼士昏礼入门当碑揖又礼记祭义云牲入丽扵碑贾氏注云宫庙皆有碑以识日影以知早晚説文注云古宗庙立碑系牲后人因扵上纪功德是则宫室之碑所以识日影而宗庙则系牲也秦汉以来始谓刻石曰碑其盖始扵李斯峄山之刻耳
　　碑文二
　　増事始曰无懐氏封泰山刻石纪功此碑之始　述异记曰崆峒山中有尧碑禹碣皆籀文焉伏滔述帝功德铭曰厯古不昧　汉书郡国志曰沛有泗水亭亭有高祖碑班固为文　高士传曰高车山上有四皓碑及祠汉惠帝所立　语林曰孙兴公作永嘉郡郡人甚轻之桓公令作敬夫人碑郡人云故当有才不尔桓公那令作碑扵此重之　隋书史万嵗为行军总管击南宁蛮见诸葛亮纪功碑铭其背曰万歳之后胜我者过此文中子宿禹庙观其碑首曰先君献公所作也典而逹唐书张説为文搆思精敏长扵碑志世所不逮　又
　　李邕长于碑颂虽贬外中朝衣冠及天下寺观多赍金帛往求其文前后所制数百首　又肃宗立命崔圆赴行在所明皇为制遗爱碑扵蜀以宠之　又杨炎与常衮同知制诰称常杨德宗在东宫雅知其名又尝得炎所为李楷洛碑置扵壁日讽玩之　又杨玚在官清白吏请立石纪德玚曰事益扵人书名史氏足矣若碑颂者徒遗后人作矴石耳　又李华尝为鲁山令元德秀墓碑顔真卿书李阳氷篆额人争模冩号为三絶碑又曰皇甫湜为裴度判官度修荐福寺求文扵白居易湜怒曰近舍湜而远求居易请从此辞度谢之湜即请斗酒饮酣援笔立就度赠以车马缯防甚厚湜大怒曰自吾为顾况集序未尝许人今碑字三千字三缣何遇我之薄耶　又曰长平中源寂使新罗国见其国人传写讽念冯定所为黒水碑画鹤记　宋史李澣尝代杨凝撰吴越王钱镠神道碑凡万余言文采遒丽时辈称之　又任谅为怀州教授徽宗见其所作新学碑曰文士也擢提举防路学事　金史韩昉虽贵读书未尝去手善属文作太祖睿德神功碑当世称之　又刘从益为叶县令修学励俗有古良吏风未几被召逾月卒叶人闻以端午罢酒为位而哭且立石颂德以致哀思又曰王竞诏作金源郡王完顔罗索碑以行状未尽其实乃请国史刋正之时人以为法　元史揭徯斯至正三年致仕诏追及于漷南寻复奉上尊谕防还撰明宗神御殿碑文成赐楮帛万缗白金五十两　吾学编洪武十五年时建太学上幸学龚斆执经祭酒吴融进讲上喜召呉讷至奉天门令为文立碑太学　明史纪事张羽字来仪以字行浔阳人喜为文洪武十六年上亲槀滁阳王事实命来仪撰庙碑当时大制作推任如此吾学编仁宗雅志儒术务学问诸经皆通扵书尤
　　尝録太祖皇陵碑文授诸子俾熟诵
　　碑文三
　　原臣子述功　史官颂德【释名云碑被也此本王莽时所设也施其辘轳以绳被其上以引棺也臣子追述君上之功美以书其上后人因焉乃建于道陌之头显见之处名其文就谓之碑也东观汉纪云窦章女年十二能属文以才貌掖庭有宠与梁皇后并为贵人早卒帝追思之诏史官树碑颂德帝自为之辞】　有道无媿　文肃不虚【后汉郭泰传泰卒四方之士千余人皆来防葬同志者乃共刻石立碑蔡邕为文既而谓卢植曰吾为碑铭多矣皆有慙德惟郭有道无媿色耳　防稽典録云虞歆字文肃厯郡守节操髙厉魏曹植为东阿王东阿先有三十碑铭多非实植皆毁除之以歆碑不虚独全焉】　増初无文字　不重官阶【李绰尚书故实曰东晋谢太傅碑树贞石初无文字盖重难制述之意　裴敬李白墓碑曰贵尽皆然名存则难予重名不重官作李翰林碑十五字而已】　寒山片石　荐福千钱【世説庾信自南朝至北方惟爱温子升寒山寺碑后还人问北方何如曰惟寒山一片石堪共语余驴鸣犬吠耳　题何工卷诗曰延陵墓上止十字荐福寺里须千钱】　不肯辱文　未尝苟作【苏舜钦穆修哀文曰张文节守亳亳之士豪者作佛庙文节使以召先生作记记成竟不窜士名士以白金五斥遗之终不受尝语人曰宁区区糊口为旅人不为匪人辱吾文也　元史虞集字伯生碑版之文未尝茍作南昌富民有伍真父者资产甲一方娶诸王女充本位下郡总管既卒其子属丰城令逹勒济求文铭父墓奉中统钞五百锭准礼物集不许懿乃愧叹而还】命有司刻石　令儒臣制词【元史文宗纪赦天下赐诸王茂图等十七人并】
　　【赐功臣号及官阶爵諡仍命有司刻其功于碑　又曼济勒台十二年特命改封德王令翰臣制辞立碑仍赐旌忠明德之额】　非李澣无可秉笔　须孙绰然后刋石【上见制诰晋书孙绰以文才垂称扵时文士绰为其冠桓王郗庾诸公之薨必湏绰为碑文然后刋石焉】碑文四
　　原刻石立祠【魏志贾逵传云逵死豫州吏民追思之为刻石立祠青龙中帝东征乗辇入逵祠诏曰昨过豫州见贾逵碑像念之怆然】　刋石立碑【后汉书陈寔传云寔卒于家何进遣使吊祭海内赴者三万余人制衰麻者以百数共刋石立碑谥为文范先生】　铭功纪德【齐道记云琅琊城始皇东逰至此立碑铭纪秦功德云是李斯所刻】　述咏功德【袁兴万年书云夫碑铭将以述咏功德流美千载】　归于实録【李充起居戒云古之为碑者盖以述德纪功归扵实録也】絶妙好辞【世説云魏武尝过曹娥碑下杨修从碑背上见题作黄绢防妇外孙韲臼八字魏武谓修觧不修曰觧黄绢色丝也扵字为絶幼妇少女也扵字为妙外孙女子也扵字为好韲臼受辛也于字为辞所谓絶妙好辞也】　建碑扵门【虞氏家记云虞潭值乱逆之世义守封疆泽洽庶故民沈尹等共建碑扵门】　立碑扵墓【文章流别论云古有宗庙之碑后世立碑扵墓显之衢路其所载者铭辞也】　民共立碑【陈留耆旧传云王业为荆州府有德政卒扵湘江有二白虎共衞其墓民共立碑号曰湘江白虎墓】　参佐立碑【荆州图记云羊叔子与邹润甫尝登岘山羊泣曰有宇宙便有此山由来贤逹登此望如我与卿者多矣皆湮灭无闻念此使人悲伤润甫曰公德冠四海道嗣前哲令闻令望当与此山俱传若湛辈乃当如公语耳后参佐为立碑在其望处百姓每行望碑莫不悲感杜预名为堕泪碑】　翠碑表坟【曹毗郄公墓诗云青松罗前隧翠碑表髙坟玉顔无余映薫风有余薫】石碑生金【王隠晋书石瑞记云永嘉初陈国项县贾逵石碑中生金人盗取尽复生此江东之瑞】立碑思贤【豫章记云孙子墓在南郡永安中太守夏侯嵩于墓边立思贤碑今存】　读
　　碑改字【魏志邓艾字文载至颍川读陈寔碑文言文为世范士为世则艾遂自改名为范字世则后族有与同者故改焉】　西戎涕泣【晋诸公赞云司马骏镇西戎既西戎之人每见碑无不涕泣】百姓悲感【详上】　水至加上【徐州记云徐州取徐山为名古温伯大彭国春秋时】
　　【为宋邑有秦始皇碑水至加上三尺见东北顷石长丈八尺厚三尺八寸一行十二字也】　刋其碑阴【荆州记云冠军县有张唐墓七世孝防刻其碑背曰白楸之棺易朽之裳铜鐡不入瓦器不藏嗟尔后人幸勿见伤】　披文相质【文赋碑披文以相质】　书事于上【盛之荆州记云晋城南有曹仁记汉水溢碑后杜元凯因其伐吴事书扵碑上】　蔡邕自书丹【后汉书蔡邕传云以经籍去圣久文字多谬奏求正定六经文字灵帝许之邕乃自书丹扵碑使工镌刻立扵太学门外】　钟公题年月【述征记云华岳三庙前立碑叚煨所刻其文农张昶所造仍自书之钟公题年月二十余字】　刻石既精书亦甚工【又云曹真祠堂在北邙山刻石既精书亦甚工】　文既绮藻器亦妙絶【晋中兴书云戴逵总角时以鸡卵汁溲白瓦屑作郑康成碑又为文而自刻之文既绮藻器亦妙絶时人莫不惊叹】　増无字碑【泰山记上有秦始皇无字碑】　没字碑【五代史安叔千状貌堂堂而不通文字所为鄙陋时人谓之没字碑】　碑生玉【王肃荅诏问为瑞表曰太和六年上将幸许昌过繁昌诏问受禅碑生黄金白玉应瑞不肃奏以始改之元年嘉瑞见扵于践之坛宜矣】　泰伯庙碑【见叹赏】　龙川庙碑【三国典略曰宗懔少聪敏好读书语輙引其事郷里呼为小学士梁王使制龙川庙碑一夜便就诘朝呈上梁王美之】　诏为刻石【唐书王博武防昌中侍母至广州及沙涌口暴风母溺死博武自投扵水岭南节度使卢贞使吏沉罟获二尸乃葬之表其墓曰孝子诏为刻石】　诏为刻碑【又宣宗读元和实録见韦丹政事卓然他日与宰相语元和时治民孰第一周墀对曰臣尝守江西韦丹有大功德被八州没四十年老幼思之不乃诏观察使纥干泉上丹功状命刻功扵碑】　叩阙立碑【又李珏为淮南节度使淮南之人德之珏已没叩阙下愿立碑颂其遗爱】　起祠立碑【五代史刘审交为海州防御使有能名干祐三年卒家人聚哭柩前上疏乞留葬近郊使民得嵗时祠祭特赠太尉起祠立碑】　一夕碎碑【韵府羣玉宋宣和殿立党人碑一夕雷击碎】　一夕祭碑【吾学编程济朝邑人建文初上言某月某日西北兵起朝廷谓非所宜言絷至京将杀济召入仰面大呼曰且囚臣至期无兵死未晚遂下狱已而果騐赦济以为军师防诸将北行徐州之防诸将树碑叙战功及统军者姓名济一夕往祭碑人莫测其故后文皇过徐见碑大怒趣左右铁椎椎碑再椎遽曰止止为我録碑文来已而按碑族之济名适在椎处获免】　磨班超碑【唐书李确字行本髙昌之役确为行军副总管出伊州距柳谷百里依山造攻械其处有汉班超纪功碑行本磨去古刻更刋颂陈国威灵】　碎李陵碑【陈敬宗王文安公传曰太宗尝亲征扈从还过李陵城已四十里召问公曰闻李陵城有石碑可往观之至则北门有石出尺余掘土拭视额曰李陵台驿令谢君德政之碑其文可读明日公备奏其故上曰此碑既镌有防古姓名异日见之必以此为己物耳宜再往击碎之】　倒淮西碑【罗隠石烈士説曰石忠孝者生长韩魏间猛悍负力事李愬为愬前驱蔡平诏韩愈撰平蔡碑归功裴度忠孝一旦熟视见文大恚怒因作力推去其碑天子赦弗诛】哭宁州碑【唐书狄仁杰字懐英出为豫州刺史时越王兵败支党二千人论死仁杰释其械密疏申理有诏悉谪戍边因出宁州父老迎劳曰狄使君活汝耶出相与哭碑下因斋三日乃去】　诏虞世南勒文【唐书杜如晦卒帝手诏虞世南勒文使言君臣痛悼之意】　诏苏廷硕为文【又卢懐慎帝因校猎鄠杜间经其墓碑表未立停跸临视然流涕诏官为立碑令侍书侍郎苏颋为之文帝自书】　立碑着其德【又韦抗景云初为永昌令辇毂繁要不事威刑而治前令无及者迁御史中丞邑民诣阙留不听乃立碑着其德】　立碑着其功【又韦景骏神龙中厯肥郷令漳水溢赈饥及去人立碑着其功】　太学立石纪德【又阳城字亢宗出为道州刺史太学生何蕃等二百人顿首阙下请留城不得既行皆涕泣立石纪德】　蜀人镵文尊讳【又韦臯没蜀人德之见画像必拜凡刻石着臯名者皆镵其文尊讳之】　景州刻石颂德【辽史耶律俨大安初为景州刺史未数月善政流播郡人刻石颂徳】　蠡州立石颂德【金史完顔衷大定中授代州宣鋭军都指挥使嵗旱州奏祷雨于五台山灵泽步致其水雨随下人为刻石纪之其在宁州蠡州平赋役无扰民立石颂德】　亲制皇陵碑【明纪洪武二年二月诏立皇陵碑自为文】　亲制孔庙碑【又永乐十五年九月修孔子庙讫工亲制碑文刻于石】　取文扵心【杨植许由庙碑曰再拜刻石取文扵心】　奚求于石【宋本绩溪县张尹大德旧政记曰张公尹吾邑有善政去二十二年吾民未尝忘耄语壮壮语弱弱语稚固不忘也奚求坚于石】
　　碑文五
　　増诗唐李商隐韩碑诗曰防窜尧典舜典字涂改清庙生民诗文成破体书在纸清晨再拜铺丹墀表曰臣愈昧死上咏神圣功书之碑碑髙三丈字如掌负以灵鼇蟠以螭句竒语重喻者少谗之天子言其私长绳百尺拽碑倒麤沙大石相磨治公之斯文若元气先时已入人肝脾　髙适观李少府翥封宓子贱神庙碑诗曰于焉见层碑突兀长林东作者无媿色行人载遗风片石勿谓轻斯言固难穷龙盘色丝外鹊顾偃波中　杜甫送翰林张司马南海勒碑诗曰冠冕通南极文章落上台诏从三殿去碑到百蛮开野馆浓花发春帆细雨来不知沧海上天遣防时回　白居易立碑诗曰勲德既下衰文章亦陵夷但见山中石刻作路傍碑铭勲悉太公叙德皆仲尼
　　増解宋孙何碑解曰碑非文章之谓也盖后人假以载其铭耳铭之不能尽者复前以序而编録者通谓之文斯失矣陆机曰碑披文而相质则本末无据焉铭之所始盖始扵论譔祖考称述器用因其镌刻而垂乎鉴戒焉盟于嘉量者曰量铭可也谓其文为量不可也铭扵景钟者曰钟铭斯可矣谓其文为钟不可也铭扵庙鼎者曰鼎铭斯可矣谓其文为鼎不可也古者盘盂几杖皆有铭就而称之曰盘铭盂铭几铭杖铭则庶几乎正若指其文曰盘曰盂曰几曰杖则三尺童子皆将笑之今人之为碑亦犹是矣
　　増铭唐权德舆赠太师韦公先庙碑铭曰古者揭其功烈铭于祭器近古以来鲁钟衞鼎追琢先德不若镂文字扵丽牲之碑之为详也
　　哀辞
　　増寓辞【富弼哭尹舍人辞曰苏而复哭哭又不足聊以冩吾之哭声而寓于辞】　写衷【汪革毘陵张先生哀辞曰目极东南涕沾胸兮伸之以辞冩予衷兮】　述事【苏舜钦穆先生哀辞曰痛夫道不光予又次其一二行事以鉴扵世而为文哀之】　寄声【金寔文肃徐公哀辞曰呜呼夫子孰与抗衡素昔好言辽邈九京光风霁月想见仪刑爰述众美寄之哭声】　原诔之流【挚虞文章流别论云哀辞者诔之流也崔瑗苏顺马融等为之率以施扵童殇夭折不以夀终者建安中文帝与临淄侯各失稚子命徐干刘桢等为之哀辞之体以哀痛为主缘以叹心之辞】　马上三十歩【班固马仲都哀辞曰车将军顺文侯马仲都明帝舅也从车驾扵洛水浮桥马惊入水溺死帝顾谓侍御史班固扵马上三十歩遂为哀辞】　见之乃阁笔【南史曰刘孝绰三妹一适东海徐悱悱为晋安郡卒丧还建业妻为祭文词甚凄怆悱父勉欲为哀辞见之乃阁笔】　増贾余于哀诔【文心雕龙才略篇曰潘岳敏给辞以和畅钟美扵西京贾余于哀诔非自外也】　何足以辱命【林希谢人求哀辞书曰尝谓君子无茍扵人患其无情也孔子犹曰恶夫泪之无从希扵某氏之葬为非其故不得与执绋之后使为之词其将何从以称哀之无从小人所不敢为者何足以辱命】　书以遗羣【唐书欧阳詹卒崔羣哭之甚哀韩愈为詹哀辞书以遗羣】　衢知我心【王逹哀唐衢辞曰作哀辞扵千载之下凄风西来吾知衢不能不知吾心也】
　　吊文一
　　増文心雕龙哀吊篇曰吊者至也诗云神之吊矣言神至也君子令终定諡事极理哀故賔之慰主以至为言也压溺乖道所以不吊又宋水郑火行人奉辞国灾民羸故用吊也自贾谊浮湘发愤吊屈体同而事覈辞清而理长盖首出之作也及相如之吊二世全为赋体桓谭以为其言恻怆读者叹息及卒章要切断而能悲扬雄吊屈思积功寡意深文略故辞韵沉膇班彪蔡邕并敏于致语然影附贾氏难为并驱耳胡阮之吊夷齐褒而无闻仲宣所制讥诃实工则胡阮嘉其清王子伤其隘者也祢衡之吊平子缛丽而轻清陆机之吊魏武序巧而文繁降斯以下未有可称者矣
　　吊文二
　　原瞻首阳【阮籍吊伯夷文云余以王事适彼洛师瞻望首阳敬吊伯夷求仁得仁见叹仲尼没而不朽身没名飞】　由西鄂【祢衡吊张衡文云余今反国命驾言归路由西鄂道吊平子】　寄之山冈【麋元吊夷齐文云侧闻先生饿扵首阳敢不敬吊寄之山冈】　寄之渌水【晋书庾阐出补零陵太守入湘川吊贾谊其辞曰悠悠太素存亡一指道来斯通世往斯圯吾哀其生未见其死敢不敬吊寄之渌水】　投江流以吊屈【汉书扬雄作书往往摭离骚文而反之自岷山投诸江流以吊屈原名曰反离骚】　托白水而腾文【蔡邕吊屈原文云囗迥世而遥吊托白水而腾文】　度湘为赋以吊屈原【汉书云贾谊为长沙太傅及度湘水为赋以吊屈原】搦纸申辞以吊始皇【傅咸吊始皇赋文】　正平倚柱【祢衡别传云南】
　　【阳寇柏松尝待遇刘景升景升尝暂小出属守长胡政令给视之柏松父子宿与政不佳景升不在胡政因而杀之景升还惭悼无已即治杀胡政为作二牲以祭正平为作板书吊之驻马援笔倚柱而作焉】　文度挥翰【王文度吊龚胜文云宿慕遗芳遐仰徽烈登封远慨有伤髙节挥翰欲吊灵其明察】　托仁风而永念【陆机吊蔡伯喈文云慨矣永叹敬吊于君托仁风而永念考遗烈于旧文】　虽邈而追伤【王文度吊范増文云余以升平五年正月庚申自下邳北征乃想项籍之往辙惟楚汉之荥阳瞻鸿门而増慨忆曩昔而兴叹登亚父之故陇景忠谅之流芳感前烈而长思虽邈而追伤】悼繐帐之冥漠【陆机吊魏武文云悼繐帐之冥漠怨西陵之茫茫登雀台而羣悲伫美目其何望既晞古以遗累信礼简而薄葬彼裘绂扵何有贻尘谤扵后王】　絶琅琅之金声【李充吊嵇中散文曰嗟乎先生逢时命之不丁冀后雕扵嵗寒遭繁霜而夏零灭皎皎之玉质絶琅琅之金声】长游幽冥【王隠晋书安虑字仲元使蜀吊孔明曰适子之墓冥漠无声庙堂犹在松柏冬青遐哉邈矣长防幽】　翼挂密网【李颙吊平升叔文云翼挂密网命絶霜刀】　宝碎兰焚【卞敬宗吊二陆文云寳碎白刃兰焚原火岂不惜哉】　玉碎氷摧【阮籍吊□公文云沈渐茶酷仁义同违如何不吊玉碎氷摧】　増麋元吊比干【麋元吊比干文曰予感比干亢辞进諌不顾其身而无益扵是复责而吊之】　柳识吊夷齐【柳识吊夷齐文曰青苔古木苍然秋水魂兮来何依兮去何止掇涧谿之毛荐诚而已】　柳宗元吊乐生【柳宗元吊乐生文曰许纵自燕来曰燕之南有墓焉其志曰乐生之墓余闻而哀之其返也与之文使吊焉】　卢藏用吊纪信【卢藏用吊纪信文曰摄提贞嵗兮奉扬仁风跋涉草莽兮词吊纪公善彼勇兮杀身为忠九原不作兮予将焉同】　韩愈吊塞上翁【韩愈吊塞上翁文曰居南海四百里有南骍戍土人云是塞上翁城辞曰魂魄何家不归其郷叟乎叟乎何心之伤】　李华吊古战塲【李华吊古战塲文曰浩浩乎平沙无垠河水萦带羣山纠纷黯兮惨悴风悲日曛蓬断草枯凛若霜晨鸟飞不下兽挺亡羣亭长告余曰此古战塲也】　敬吊忠甫【柳宗元吊苌文曰古固有一死兮贤者乐得其所大夫死忠兮君子所与呜呼哀哉兮敬吊忠甫】












　　御定渊鉴函卷二百
　　钦定四库全书
　　御定渊鉴函卷二百一
　　文学部十【儒术　儒教　理学并载劝学　善诱】
　　儒术一
　　原周礼曰太宰之职以九两系邦国之民四曰儒以道得民【郑注儒诸侯保氏有六艺以教民者】　礼儒行曰哀公问于孔子曰夫子之服其儒服与对曰丘少居鲁衣逢掖之衣长居宋冠章甫之冠丘闻君子之学也博其服也乡不知儒服哀公曰敢问儒行对曰儒有席上之珍以待聘夙夜强学以待问懐忠信以待举力行以待取其自立有如此者儒有衣冠中动作慎大让如慢小让如伪大则如威小则如愧其难进而易退也粥粥若无能也其容貎有如此者儒有居处齐难坐起恭敬言必先信行必中正爱其死以有待也养其身以有为也其备豫有如此者儒有不宝金玉忠信以为宝不祈土地立义以为土地不祈多积多文以为富难得而易禄也其近人有如
　　此者儒有忠信以为甲胄礼义以为干橹戴仁而行抱义而处虽有暴政不更其所其自立有如此者儒有一亩之宫环堵之室荜门圭窬戸瓮牖易衣而出并日而食上答之不敢以疑上不答不敢以謟其仕有如此者儒有今人与居古人与稽今世行之后世以为楷适弗逢世虽危起居竟信其志犹将不忘百姓之病也其忧思有如此者儒有博学而不穷笃行而不倦幽居而不淫上通而不困慕贤而容众毁方而瓦合其寛裕有如此者儒有内称不辟亲外举不辟怨程功积事推贤而进达之不望其报其举贤援能有如此者儒有澡身而浴德陈言而伏静而正之上弗知也麤而翘之又不急为也不临深而为髙不加少而为多世治不轻世乱不沮同弗与异弗非也其特立独行有如此者儒有慎静而尚寛强毅以与人博学以知服近文章砥砺防隅其规为有如此者儒有合志同方营道同术并立则乐相下不厌久不相见闻流言不信其行本方立义同而进不同而退其交友有如此者儒有不陨获扵贫贱不充诎扵富贵不慁君王不累长上不闵有司故曰儒今众人之命儒也妄常以儒相诟病哀公闻此言也不敢以儒为戏　増春秋公羊传序疏曰能通一经曰儒生博览羣书号曰洪儒又曰教授扵世谓之儒　史记儒林传序曰天下并争扵战国儒术既绌焉然齐鲁之间学者独不废也　原汉书艺文志曰儒家者流盖出扵司徒之官助人君顺阴阳明教化游文扵六经之中留意扵仁义之际宗师仲尼以重其言扵道最为髙也又儒林传序曰古之儒者博学乎六艺之文六学者王教之典籍先圣所以明天道正人伦致至治之成法也増后汉书儒林传论曰光武中年以后专事经学其
　　服儒衣称先王游庠序聚横塾者盖布之扵域矣若乃经生所处不远万里之路精庐暂建赢粮动有千百其耆名髙义开门受徒者编牒不下万人皆专相传祖至有分争主庭穿求崖穴以合一家之説然所谈者仁义所传者圣法也故人识君臣父子之纲家知违邪归正之路　晋书儒林传序曰汉武崇尚文儒创甲乙之科擢贤良之举莫不纡青拖紫服冕乗轩或徒步而取公卿或累旬以膺台鼎洎当涂草创深务兵权而主好斯文朝多君子鸿儒硕学无乏扵时　梁书儒林传序曰砥身砺行由乎经术　周书儒林传序曰秦承累世之基任刑法而殄灭汉无尺土之业崇经术而长久雕虫是贵魏道所以陵夷元风既兴晋纲扵焉大壊考九流之殿最校四代之兴衰正君臣明贵贱美教化移风俗莫尚扵儒故皇王以之致刑措而反淳朴贤逹以之镂金石而雕竹素儒之时义大矣哉　隋书儒林传序曰儒之为教大矣其利物博矣以笃父子以正君臣尚忠节重仁义贵防譲贱贪鄙开政化之本原凿生灵之耳目百王损益一以贯之虽世或污隆而斯文不坠涉其流者无禄而富懐其道者无位而尊　又经籍志曰圣人之教非家至戸説故有儒者宣而明之大抵本于仁义及五常之道黄帝尧舜禹汤文武咸由此其后陵夷衰乱儒道废阙仲尼祖述前代修正六经子思孟轲之流宗而师之各有著述发明其指所谓中庸之教百王不易者也俗儒不顾其本茍欲哗众多设问难故曰博而寡要　唐书儒学传序曰举天下一之于仁义莫若儒儒待其人乃能光明厥功宰相大臣是已　宋史道学传序曰宋儒之学度越诸子上接孟氏其于世代之污隆气化之荣悴所关甚大道学盛扵宋宋弗防其用后之欲复天德王道之治必来此取法矣　又道学传陈淳语学者曰须明三代法度通之于当今而无不宜然后为全儒可语王佐事业　金史文艺传序曰世宗章宗之世儒风丕变庠序日盛士由科第位至宰辅者接踵　名山藏儒林记曰明兴髙帝因文见道使天下之士一尊朱氏为功令士之防闲于道域优游扵德圃者非朱氏之言不尊故当时有质行之士无同异之説有共学之方无颛门之教　庄子曰庄子见鲁哀公曰鲁少儒哀公曰举鲁国而儒服可谓少乎庄子曰儒者冠圜冠者知天时履方屦者知地形缓佩玦者事至而断为其服者未必知其道也公何不号于国中曰无此道而为此服者其罪死哀公号之五日无敢儒服者独有一丈夫儒服而立公门公即召而问以国事千转万变而不穷庄子曰以鲁国而儒者一人可谓多乎荀子儒效篇曰儒者法先王隆礼义谨乎臣子而致贵其上者也无置锥之地而明扵持社稷之大计呜呼而莫之能应然而通于财万物养百姓之经纪势在人上则王公之材也在人下则社稷之臣国君之宝也　又曰彼大儒者虽隠于穷阎陋屋而王公不能与之争名用百里之地而千里之国不能与之争胜笞捶暴国齐一天下而莫能倾也是大儒之征也其言有其行有礼其举事无悔其持险应变曲当与时迁徙与世偃仰千举万变其道一也是大儒之稽也【稽考也考成也】通则一天下穷则独立贵名　又曰有俗人者有俗儒者有雅儒者有大儒者法先王綂礼义一制度以浅持博以古持今以一持万茍仁义之也虽在鸟兽之中若别白黒是大儒者也故人主用俗人则万乘之国亡用俗儒则万乘之国存用雅儒则千乗之国安用大儒则百里之地久　又曰志忍私然后能公行忍情性然后能修知而好问然后能才公修而才可谓小儒矣志安公行安修知通统如是则可谓大儒矣大儒者天子之三公也小儒者诸侯之大夫也　扬子曰天之道不在仲尼乎仲尼驾説者也不在兹儒乎如将复驾其所説则莫若使诸儒金口而木舌【注金口木舌铎也后世如将复驾仲尼之説则莫如使诸儒比木铎而宣扬之也】　又曰通天地人曰儒　韩愈进学解曰觝排异端攘斥佛老补苴罅漏张皇幽寻坠绪之茫茫独旁搜而远绍障百川而东之廻狂澜扵既倒先生之于儒可谓劳矣先生曰孟轲好辩孔道以明辙环天下卒死于行荀卿守正大论是逃谗于楚废死兰陵是二儒者吐辞为经举足为法絶离伦优入圣域其遇扵世何如也　刘轲与马植书曰言泉百氏腹笥九经以是为驾説之儒曷若为行道之儒耶贮之扵心有经实施之于事有古道犹不愈于堆案满架矻矻于笔砚间耶　性理大全朱子曰吾儒万理皆实释氏万理皆空　又西铭注曰儒者之道必至扵参天地赞化育然后为功用之全而非有所强于外也　又真西山曰我宋大儒继出以主张斯文为己任
　　儒术二【儒教　理学并载】
　　増扬子曰或问鲁用儒而削何也曰昔在姬公用于周四海皇皇奠枕扵京孔子用于鲁齐人章章归其侵疆鲁不用真儒故也如用真儒无敌于天下安得削　陶潜羣辅録曰八儒夫子殁后散于天下设于中国成百氏之源为纲纪之儒居环堵之室荜门圭窦瓮牖绳枢并日而食以道自居者有道之儒子思氏之所行也衣冠中动作顺大让如慢小让如伪者子张氏之所行也顔氏传诗为道为讽谏之儒孟氏传书为道为踈通致远之儒漆雕氏传礼为道为恭俭庄敬之儒仲梁氏传乐为道以和阴阳为移风易俗之儒乐正氏传春秋为道为属辞比事之儒公孙氏传易为道为洁净精微之儒　春秋谷梁传序疏曰左丘明与圣同耻恐诸弟子各安其意为经作传公羊子名髙受经于子夏孝经説云春秋属商是也为经作传谷梁子名赤受经扵子夏为经作传郑康成六艺论云左氏善于礼公羊善于谶谷梁善于经是先儒同遵之义也　原史记曰伏生故为秦博士文帝时欲求能治尚书者闻伏生能治时年九十余使掌故鼂错往受之秦时焚书伏生壁藏之汉定伏生求其书亡数十篇独得二十九篇即以教扵齐鲁之间学者由是颇能言尚书　増又曰诸学者多言礼而鲁髙堂生最本礼固自孔子时而其经不具及至秦焚书书防亡益多于今独有士礼髙堂生能言之又曰孔氏有古文尚书孔安国以今文读之因以起其家逸书得十余篇盖尚书滋多扵是矣　汉书曰毛公赵人也治诗为河间献王博士　又曰董仲舒少治春秋孝景时为博士仲舒遭汉承秦灭学之后六经离析下帷发愤潜心大业令后学者有所统一为羣儒首先儒像赞曰汉杜子春通周官教授乡里时郑众贾逵往受其业为发明其説着周礼解后马融作周官传以授郑康成康成作周官注皆祖子春焉查道赞曰学穷周制誉蔼儒宗　原汉书曰后苍説礼数万言号曰后氏曲台记【注在曲台考书着记因以为名】　増杜淹撰文中子世家曰子续诗书正礼乐修元经赞易道门人自远而至咸称师北面受王佐之道隋季文中子之教兴于河汾雍雍如也　唐书唐承五代剖分文蔽质穷讨究儒术以兴典宪贞元元和间韩愈遂以六经之文为诸儒倡又曰自晋汔隋佛老显行圣道不断如帯诸儒倚天下正议助为怪神愈独喟然引圣争四海之惑虽蒙讪笑跲而复奋始若未之信卒大显扵时学者仰之如泰山北斗宋史唐之文涉五季而弊至欧阳修振起之挽百川
　　之頽波息千古之邪説使斯文之正气可以羽翼大道扶持人心　又胡瑗以经术教授吴中景祐初以保宁节度推官教授湖州科条纤悉备具庆厯中兴太学下湖州取其法着为令　张南轩曰自孟子没圣学失传厯世久远其间儒者非不知讲习六经不越扵诂训文义之间而止惟周茂叔出乎千载之后而有得于太极之妙今其图与书具存道学有传实在乎此　宋史曰程颢殁弟颐序之曰道不行百世无善治学不传千载无真儒先生得不传之学扵遗经以兴起斯文为己任孟子后一人而已又曰先生幼闻周茂叔论道未知其要泛滥扵诸家出入扵老释者防十年反求诸六经而后得之辨异端似是之非开百代未明之惑　司马光曰吕公着尝言扵朝曰程颐道德纯备学问渊博有经天纬地之才制礼作乐之具实天民之先觉圣代之真儒　蔡西山曰邵康节之学虽作用不同实伏羲所画之卦也故其书以元防运世嵗月日辰尽天地之终始以皇帝王覇易书诗春秋尽圣贤之事业自秦汉以来一人而已　宋史张载尊礼贵德乐天安命以易为宗以中庸为体以孔孟为法为关中士人宗师着正蒙西铭　又司马光自少至老语未尝妄平生所为未尝有不可对人言者扵物澹然无所好于学无所不通惟不喜释老曰其微言不能出吾书其诞吾不信也　又曰杨时幼颖异潜心经史闻程颢与弟颐讲孔孟絶学扵熙丰之际以师礼见颢于颍昌其归也颢目送之曰吾道南矣东南学者推时为程氏正宗　朱子曰胡安国传道伊洛志在春秋著书立言格君垂后所以明天理正人心扶三纲叙九法者深切着明体用该贯　宋史朱熹尝谓经防不明道始晦扵是研穷经训着易本义诗集传大学中庸章句论语孟子集注熹殁朝廷以其大学语孟中庸训説立扵学官黄榦曰道之正綂待人而传由孔子而后曽子子思继其微至孟子而始着由孟子而后周程张子继其絶至熹而始着　又吕祖谦学以关洛为宗而旁稽载籍不见涯涘朱子赞曰以一身备四气之和以一心涵千古之秘推其有足以尊主而庇民出其余足以范俗而垂世　又张栻以古圣贤自期作希顔録朱子赞曰扩仁义之端至扵可以弥六合谨义利之辨至于可以析秋毫　又蔡元定子沉少从朱熹防熹晚欲著书传未及为遂以属沉洪范之数学者久失其传元定独心得之未及论著曰成吾书者沉也沉受父师之托沉潜反复者数十年然后成书发明先儒之所未及　虞集曰真德秀大学衍义之书本诸圣贤之学以明帝王之治君臣之轨范盖莫备扵斯焉　又曰南北未一许文正公衡先得朱子之书伏读而深信之持其説以事世祖儒者之道不废许公实启之　吾学编曰薛瑄粹学饬躬进无所求退无所累实君子之儒　名山藏曰胡居仁学以主忠信为本求放心为要以圣学成始成终在敬因以敬名斋陆瑞家曰本朝理学之臣居仁完璧也
　　儒术三【儒教　理学附】
　　原治六经　综六艺【庄子孔子谓老耼曰丘治诗书礼乐易春秋六经久矣以奸者七十二君论先王之道明周召之迹一君无所钩用甚矣夫人之难説也道之难明耶老子曰幸矣子之不遇治世之君也夫六经先王之陈迹也岂其所以迹哉今子之所言犹迹也夫迹履之所出而迹岂履哉　王粲七释缀诂训之纪综六艺之纲下理九土上步三光】　强学待问　依经守义【上详儒术一　谢承后汉书郑兴数言政事依经守义文辞温雅】　精究七经　博通五经【华阳国志杨充字盛国少好学求师受古学于扶风马季长南阳朱明叔颍川白仲职精究七经　后汉书姜肱博通五经兼明星纬】　齐鲁之説　贾马之学【汉书艺文志汉兴论语有齐鲁之説传齐论者昌邑中尉王吉少府宋畸御史大夫贡禹等传鲁论者常山都尉龚奋长信少府夏侯胜丞相韦贤安昌侯张禹等皆名家张氏最后而行于世　魏志王肃善贾马之学而不好郑氏采防同异为尚书诗论语二礼左氏解】　命世雄儒　当世名儒【刘梁七举曰仲尼亢意素道信而不疑命世之雄儒也　后汉书伏湛字惠公父理为当世名儒】　天下名儒　海内名儒【孟轲传轲字子舆邹人勤学不息私淑孔子遂称天下名儒　后汉书左雄传雄奏徴海内名儒为博士于是负笈来学者云集京师】　东州大儒　上邑俊儒【魏志乐安孙叔然授学郑康成之门人称东州大儒徴为秘书监不就王肃集圣证论以讥短康成叔然駮而释之　崔骃七依乃有上邑俊儒俨然而造】　明经至丞相　明经举孝廉【汉书韦贤字长孺鲁国邹人也笃志于学兼通礼尚书以诗教授号称邹鲁大儒以昭帝师为丞相少子少翁复以明经厯位至丞相故邹鲁谚曰遗子黄金满籯不如一经　后汉书刘宠少受父业以明经举孝廉除东平令】　解经不穷戴侍中　问事不休贾长头【后汉书戴凭以明经位至侍中京师语云云又贾逵弱冠能诵左氏传及五经本文以大夏侯尚书教授虽为古学兼通五家谷梁之説自为儿童常在太学不通人间事身长八尺二寸诸人为之语曰问事不休贾长头注曰五家谓尹更始刘向周庆丁姓王彦皆为谷梁见前汉书】　五经纷纶井大春　五经纵横周宣光【三辅决録井丹字大春少通五经善谈论故京师为之语云云　周举字宣光短陋而博学洽闻为儒者所宗京师语曰五经纵横周宣光】　五经复兴鲁叔陵　五经无双许叔重【东观汉记鲁平字叔陵性沉深好学孳孳不倦兼通五经以鲁诗尚书教授为当世大儒拜赵相门生就学者百余人关东号之云云　后汉许慎字叔重性淳笃少博学经籍马融常推敬之时人为之语云云】　説经铿铿杨子行　道德彬彬冯仲文【后汉书杨政字子行少好学从代郡范升受梁丘易善説经书京师为之语云云　又冯豹字仲文长好儒学以诗春秋教丽山下乡里为之语云云】　道髙　学博【并汉书详儒术一】　明天道　翫经文【上详儒术一　古之学者耕且养三年而通一艺者存其大体翫经文而已是故用日少而蓄德多三十而五经立也】秦皇坑　汉王憎【始皇坑儒　汉王入彭城叔孙通儒服降汉王憎之乃变服服短衣】
　　【楚制】　不能易　不敢戏【儒者六艺传以千万数世不能通其学当年不能究其理故曰博而寡要劳而少功若夫列君臣父子之礼序夫妇长幼之序虽百家不能易也　下详儒术一】　拥书抱籍　是古非今【蔡邕杨复碑文学之徒拥书抱籍自逺而至禀采丰华斟酌洪流者雍雍焉訚訚焉　宣帝曰俗儒好是古非今使人扵名实不知所守注言厯览不专】　僻儒醇儒【汉艺文志惑者既失精微僻者又随时抑扬违离道本苟以哗众取宠后进循之是以五经乖析此僻儒之患　贾山涉猎书记不能为醇儒醇不杂也涉猎厯览不专精也】　腐儒　防儒【郦食其劝汉王立六国后张良言不可王骂曰防儒防败乃公事】　鸿儒　英儒　儒风儒流　云屯文士　草偃儒风　四科崇儒　九流
  </div>
  <div class="pagination">
   <a href="御定渊鉴类函_page142.html">
    上一页
   </a>
   <span>
    ...
   </span>
   <a href="御定渊鉴类函_page138.html">
    138
   </a>
   <a href="御定渊鉴类函_page139.html">
    139
   </a>
   <a href="御定渊鉴类函_page140.html">
    140
   </a>
   <a href="御定渊鉴类函_page141.html">
    141
   </a>
   <a href="御定渊鉴类函_page142.html">
    142
   </a>
   <span class="current-page">
    143
   </span>
   <a href="御定渊鉴类函_page144.html">
    144
   </a>
   <a href="御定渊鉴类函_page145.html">
    145
   </a>
   <a href="御定渊鉴类函_page146.html">
    146
   </a>
   <a href="御定渊鉴类函_page147.html">
    147
   </a>
   <a href="御定渊鉴类函_page148.html">
    148
   </a>
   <span>
    ...
   </span>
   <a href="御定渊鉴类函_page144.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
