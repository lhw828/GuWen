<!DOCTYPE html>
<html>
 <head>
  <meta charset="utf-8"/>
  <title>
   北堂书钞 - 第 20 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北堂书钞 - 第 20 页/共 42 页
  </h1>
  <div class="content">
   ○贺十三 

　　非君赐不贺 【礼记少仪篇云有庆非君赐不贺○今案此见玉藻篇少仪无此文】 先朝而后贺 【王肃家训云四尊长皆当先朝而后贺拜不得因朝饮当贺也○今案陈俞本无四字贺拜作拜贺饮作以】 贺者在闾 【刘向与子歆书云董生有言吊者在门贺者在闾言忧则恐惧敬事敬事则有善功又曰贺者在闾吊者在门言骄惰则福不至也○今案百三家本向集及陈俞本惰作奢福不至作祸至又曰以下作贺者在门吊者在闾又善功句脱敬字二字及有字】 束帛贺 【韩诗外传云晋平王藏宝之台烧公子晏子束帛而贺曰今天降央于藏台君之福也○今案央当作殃陈俞本及新安周氏本学津讨原本外传央作灾】 豪杰往贺 【史记高祖在沛中豪杰闻命有客皆往贺高祖乃绐为贺钱万实不持一钱○今案见史记高祖纪】 主簿拜贺 【谢承后汉书郑弘传云为淮郡守两鹿随车主簿拜贺曰闻三公交车轓画作鹿明府必为宰相○严氏校以原钞明府误鸣舟斜勒二字未改已补订今案初学记十一引同类聚九十五引轓误辎汪辑谢书两鹿句作白鹿方夹毂而行余同陈本轓误轖弘误玄俞本亦误玄谢改后】 四境皆贺 【吕氏春秋云人主得地百里则喜四境皆贺得土则不喜不为相贺不庭轻重也○今案吕氏春秋季冬纪不为作不知庭作通陈本已照改本钞主下有簿字系沿上条误入今删】 主求贤是以贺 【国语简子问杜驰兹曰东方之土孰为愈兹再拜曰敢贺曰臣闻之国家将兴也其君自以为不足今主求贤是以贺也○王石华校慈改兹今案晋语九及陈俞本杜作壮拜上无再字又陈俞本愈作愈】 家国所赖以是贺 【会稽典录云盛宪字孝章与孔融结为兄弟升堂见亲宪自为寿以贺其母母曰何贺宪曰母昔有宪宪今有弟家国所赖以是贺也○今案御览五百四十三引典录升作升余同】 朱鲔破诸将贺 【东观记朱鲔传云鲔破河内上大喜诸将军贺思上尊号○今案聚珍本姚辑本东观记及俞本无河内二字军贺作贺之思作恳陈本亦作贺之无上尊句】 刘备死羣臣皆贺 【魏志袁涣传云刘备死羣臣皆贺涣独不贺也○今案魏志袁涣传同本钞志误忠袁涣误奂表陈俞本不误】 北泽烧火管子入贺 【管子云北泽烧火光照室下管子入贺公私问之对曰国不能无薪而炊今北泽烧是农夫得卖其薪荛也○今案管子轻重甲篇室作堂余同陈俞本亦作堂惟对曰以下别易他语】 探鷇反之晏子拜贺 【晏子云探雀鷇鷇弱故反之晏子逡巡再拜贺曰吾君有圣人之道也○今案吴氏仿宋本晏子内五第九章作鷇陈俞本亦然】 正贺璇玑改度臈贺庆福维新 【王肃家训云贺正言正首之祚璇玑改度伏称万寿贺腊言大腊之祚庆福维新○王石华校标目补正字贺臈改臈贺今案陈本贺正言七字作为岁首无万寿句贺腊言七字作腊当大腊余同俞本删去贺腊二句余从陈本】 冬至日长欢喜 【王肃家训云贺冬至言日阳南至短冬至而始长宜欢喜也○今案陈俞本删阳南二字短字】 冬至君道长故贺 【汉杂事云冬至阳气起君道长故贺夏至阴气起君道衰故不贺也○今案事物纪原卷一引汉杂事脱夏至以下无气字君下有子字】 

　　○吊十四 

　　吊生曰唁吊死曰吊 【礼统云吊生曰唁吊死曰吊生谓之唁何非为丧之位哭泣之事但嗟叹以言故为之唁吊死谓之吊何谓也素有恩礼无服属但致伤哀痛故谓之吊也○今案陈本玉函山房辑本无谓也二字又作但致哀伤无痛字余同】 知生者吊 【曲礼篇云知生者吊知死者伤知生而不知死吊而不伤知死而不知生伤而不吊○今案陈本同】 吊于人是曰不乐 【檀弓云吊于人是日不乐郑玄注云君子哀乐不同日也○今案礼记擅弓同】 无车不吊 【擅弓篇云五十无车者不越疆而吊人大夫吊当事而至则辞焉○今案大夫以下疑另条】 玄冠不吊 【擅弓篇云羔裘玄冠夫子不以吊郑玄注云不以吉服而吊也○今案陈本夫子作天子非也今擅弓注而吊作吊丧】 齐衰不吊 【擅弓云子张死曾子有母之丧齐衰而往哭之或曰齐衰不以吊曾子曰我吊也欤哉○今案陈本同】 不踰封而吊 【擅弓云妇人非三年之丧不踰封而吊郑注云踰封越境也谨案封疆界也妇人非父母之丧不越疆而吊也○今案陈本脱郑注以下考檀弓篇但有妇人不越疆而吊人一句且已见本钞下条此条当改注杂记下篇】 不越疆而吊人 【檀弓云妇人不越疆而吊人郑注不通于外也○今案见檀弓注】 王吊则与巫前 【周礼丧祝职云王吊则与巫前郑众注丧祝与巫以桃厉执戈在王前○今案陈本同】 后吊则与祝前 【周礼女巫职云若后吊则与祝前郑玄注曰女巫与祝前后如王○王石华校标目后改后今案周礼注同】 天子爵笄纯衣 【白虎通云天子哭诸侯爵笄纯衣又曰遣大夫吊辞曰皇天降灾子独离之呜呼哀哉○今案白虎通卷四崩薨篇笄作弁离之下有难字陈俞本亦作弁】 琪琚鼓盆歌 【庄子妻死惠子吊之庄子方琪琚鼓盆而歌○今案古佚丛书本庄子至乐篇作箕琚余同本钞一百六歌篇引作箕据】 嵎蹲遣彻故笑 【符子云陶之富者朱公丧其中子邻人往吊朱文公方拥膝嵎蹲遣彻而笑○今案陈俞本玉函山房辑本符子嵎蹲作蹲踞遣彻作捧头】 来吊其器甚哀 【汉书龚胜传云胜死有父老来吊其哭甚哀既而曰嗟乎熏以香自烧膏以明自销龚生竟天非吾之从者也○今案汉书七十二非吾句作非吾徒也陈本已照改】 哭不胜其痛 【世说云顾彦先丧张鹰往哭不胜其痛○今案惜阴轩本伤逝篇张下有季字痛作恸陈俞本已照改】 袁粲独哭而出 【王隐晋书何劭传云劭薨袁粲吊其嗣岐岐辞粲独哭而出曰今年决计下婢子品王铨谓之曰知死而吊何必见生者○今案御览五百六十一引王晋书无计字铨作诠而吊作吊死陈俞本已改今晋书】 裴楷独哭而反 【裴楷别传云阮籍遭母丧楷往吊籍乃离丧位神气晏然纵情啸咏傍若无人楷便率情独哭哭毕而退○今案御览五百六十一引裴楷别传气作志陈俞本毕上脱一哭字】 又大水 【左传云宋大水公使吊焉曰天作淫雨害于粢盛若之何不吊对曰孤实不德天降之灾又以为君忧拜命之辱○今案左传庄十一年德作敬余同】 吊贵骄 【说苑云孙叔敖为令尹吏民贺之有一老父衣麄衣冠白冠后来吊曰身贵而骄人者民去之位已高而擅权者人恶之○今案王谟本说苑卷十敬慎篇人恶作君恶陈本作民恶】 哀祸灾 【周礼大宗伯职云以吊礼哀灾郑玄注云祸灾谓遭水火○今案春官灾作烖陈俞本已照改】 哀寇乱 【周礼大宗伯职云以恤礼哀寇乱郑玄注曰恤忧也邻国相忧也兵作于外为寇作于内为乱○今案春官注同】 

　　北堂书钞卷第八十五



●北堂书钞卷第八十六　　　礼仪部七 

　　隋秘书郎虞世南撰 
　　南海孔广陶校注 
　　法则十五 

　　○法则十五 

　　医不三世不服其药 【郑注慎物齐也○案见礼记曲礼下】 尊贤不过二代 【礼记郊特牲云天子存二代之后犹尊贤也云云○今案俞本以天子二句为礼记注非是】 无田禄者不设祭器有田禄者先为祭服 【郑注云祭器可假祭服宜自有○今案见曲礼下】 外事以刚日内事以柔日 【郑云顺其出为阳也出郊为外事内事顺其居内为阴也○今案见礼记曲礼上篇注】 祭服敝则焚之祭器敝则埋之 【郑云皆不欲人亵之也焚之必已不用埋之则不知鬼神之所为也○今案见曲礼上篇注】 牲死则埋之龟筴敝则埋之 【郑云皆不欲人亵之也○今案见曲礼上注】 乘路马必朝服 【郑注云路马君所乘之马也○今案陈俞本同曲礼上注无所乘二字】 耆老不徒行 【郑注徒犹空也○今案见王制注陈俞本脱犹字】 顾不过毂 【郑注云为掩在后也○今案见曲礼上注陈俞本同】 视不过衡 【论语包咸注云车中不内顾者前视不过衡轭旁视不过輢毂也郑注云疾言亲指惊众也○今案论语乡党篇何氏集解未收此郑注余同陈俞本脱包咸二字陈本删郑注以下俞本删疾言四字惊上补恐字】 客车不入大门 【郑注谦也○今案见曲礼上注】 偏驾不入王门 【仪礼觐礼郑注云在旁与己同曰偏偏驾之车不入王门舍之于馆与○今案觐礼注同陈本多增改】 使摈色勃如也 【论语郑注云勃矜庄儿也??婴如逡巡?谨案摈主人之相者也○王石华校犊改摈今案陈本脱何晏集解未收郑注此文?古貌字也俞本已改貌】 私觌愉愉如也 【论语享礼有容色郑注云享献也既聘而享用圭璧有庭实皮马相闲也觌见也既享乃以私礼见用束帛乘马者也○今案陈本脱俞本既聘而享作聘既有享余同何氏集解采郑注仍未收皮马句束帛句】 升堂鞠躬如也 【郑注鞠躬自敛之?也屏气自静以待君言也○今案陈本无注俞本自敛作歙敛自静作者静今何氏集解未收此郑注】 凡奉者当心提者当带 【郑注曲礼云高下之节也○今案见曲礼下注】 执天子之器则上衡 【郑玄云高于心弥敬也此衡谓与心平○今案见曲礼下注】 执主器执轻如不克 【郑注云重慎之也主君也克胜也○今案见曲礼下注】 授立不跪授坐不立 【郑注云由便也○今案由便二字是少仪郑注永兴借引以注曲礼】 执玉不趋 【郑注志重玉也○今案见曲礼上注】 执圭鞠躬 【论语郑注云执圭谓以君命聘于邻国如不胜者敬之至也上如揖授玉宜敬也下如授不敢忘礼也勃如战色恐辱君命也如有循举前曳踵行之慎也○今案陈本无注俞本脱宜敬句余同何氏集解执圭节引郑注只得如揖如授二句与旧钞同战色句引郑云敬也则有删落矣如有循句引郑云举前曳踵行五字脱之慎也三字足见隋时本之可贵也】 操璧上左手 【郑玄注云重慎也上左手尊左也○今案曲礼上篇作尚左陈本已照改】 凡有刺刃者以授人则辟刃 【少仪郑玄注不以刃正向人也○今案少仪注同陈俞本脱正字向作乡】 削授拊 【郑玄云辟用时也拊谓把也○今案见少仪注】 刃授颖 【郑玄云颖镮也○今案见少仪注】 其无篚则皆坐奠之 【谨案篚盛物也○今案见内则篇盛物句亦引用郑注】 献民虏者操右袂 【郑注云凡操执者谓手所举以告者也○今案见曲礼上注】 献车马者执策绥 【郑云凡操执者谓手所举以告者也设其大者举其小者便也○今案见曲礼上注】 献鸟者拂其首 【郑注云为其喙害人也拂戾也盖为小竹笼以冒之也○今案曲礼上及陈俞本拂作佛释文云拂本又作佛是陆氏所见本正作拂与旧钞脗合】 马则执靮 【郑云靮所以系制之也谨案此为赐人若献人者也○今案见少仪注谨案以下则永兴引申语也陈俞本脱谨案十一字下二条亦然】 牛则执靷 【郑云靷所以系制之者谨案此为赐人若献人者也○今案见少仪注陈俞本靷作纼】 犬则执绁 【郑云绁所以系制之者谨案此为赐人若献人者也○今案见少仪注余详上】 献杖者执末 【郑注凡操执者谓手所举以告也○王石华校宋改末今案见曲礼上】 献甲者执冑 【郑云操执者谓手所举以为告者胃兜鍪也○今案见曲礼上】 君赐食必正席先尝也 【论语孔安国注曰敬君惠也既尝之乃以班赐荐之荐其先祖也○今案乡党篇集解引孔安国注同陈本脱此条】 有庆非君赐不贺 【郑注唯君赐为荣也○今案见玉藻注陈本注少仪篇并删郑注以下】 入国而问俗 【郑注云俗谓常所行与所恶也国城中也○今案曲礼上注同陈俞本脱城中句】 入国不驰 【郑云爱人也驰善蔺人也○今案曲礼上注同阮氏校勘记云闽监毛本作躏卫氏集说作躏陈俞本脱驰善句】 入里必式 【郑云不诬十室○今案见曲礼上注】 城上不呼 【郑云为惑人也○今案见曲礼上注】 城上不趋 【郑云狭无所容也○今案曲礼上注作为其道也惟少仪注有此文】 道路男由右女由左 【郑注道有三途远别也谨案道左右也○王石华校案道改案遒非也今案陈本道有作道中无谨案以下近本王制注亦作道中阮氏校勘记云惠定宇校宋本中作有与旧钞合足见隋时本之可贵】 班白者不提挈 【郑云皆谓以与少者班白杂色也○今案王制注作杂色曰班陈本已照改】 堂上不趋 【郑云谓其迫也堂下则趋○今案见曲礼上注俞本删郑云以下陈本改注少仪】 室中不翔 【郑注云又为其迫也行而张供曰翔○今案见曲礼上】 堂上接武 【郑云武迹也迹相接谓每移足半蹑之中人之迹尺二寸○今案见曲礼上郑注】 堂下布武 【郑云武谓每移足各自成迹不相蹑也○今案见曲礼上注阮氏校勘记云武谓上当从岳本加布字陈本删武谓二字尤非】 将上堂声必扬 【郑注云警内人也○今案见曲礼上注】 将即席容无怍 【郑云怍颜色变也○今案见曲礼上注】 衣无拨 【郑云拨发扬貌○今案曲礼上及陈本无作母下五条皆然】 足无蹶 【郑云蹶行遽貌○今案见曲礼上注】 劳无袒 【谨案袒露形体○王石华校祖改袒今案见曲礼上谨案以下则永兴引申语也陈本删去别注毋唳应数十字】 立无跛 【郑云跛谓偏倚也○今案曲礼上注及陈本倚皆作任】 无怠荒 【郑云为其不敬也怠荒放散身体也○今案见曲礼上注】 无淫视 【郑云为其不敬也淫视睇眄也○今案见曲礼上注】 折旋中矩 【郑云周旋反行也宜圆折旋曲行也宜方○今案见玉藻注陈本脱周旋九字】 立必正方 【自端正也○今案见曲礼上篇郑注】 立视五巂 【郑云立平视也巂规也谓轮转之度也○今案见曲礼上注】 凡视上于面则敖下于带则忧 【郑云则仰也夏则低也谨案则忧谓凡视下者必有忧戚也○今案见曲礼下注谨案以下是永兴引申语也陈本脱去】 在朝言朝 【郑云君臣谋政事之处也○今案见曲礼下注】 在朝言礼 【郑云于朝廷言无所不用礼也○今案见曲礼下注】 在官言官 【郑云官谓板图文书之处也○今案见曲礼下注】 在府言府 【郑云府谓宝藏货贿之处也○今案见曲礼下注】 在库言库 【郑注云库谓车马兵甲之处也○今案见曲礼下注】 男不言内女不言外 【郑云谓事业之次序○王石华校棠改业今案见内则注】 内言不出外言不入 【谨案重别防淫乱也○今案见曲礼上篇重别五字亦本郑注】 请业则起请益则起 【郑注尊师重道也起苦今抠衣前请也业谓篇卷也益有益也○王石华校羕改业今案曲礼上篇注有益句作益谓受说不了欲师更明说之与旧钞所引陈本已照改】 公庭不言妇女 【郑云非其时也○今案见曲礼下注】 朝言不及犬马 【郑云非公议也○今案见曲礼下注】 不苟訾不苟笑 【郑云人之性不欲见毁□不欲见笑○王石华校算改笑今案见曲礼上注】 无儳言 【郑云儳杂人之言也○今案曲礼上篇郑注与本钞不同陈俞本已照今本改】 无剿说 【郑云剿犹擥也谓取人之说为己说也○今案见曲礼上注】 诗书不讳临文不讳 【郑云谓失其正也○今案曲礼上注作谓其失事正也陈本已照改】 居不容 【论语云郑注曰为室家之敬难久也○今案陈本脱何氏集解未收郑注】 寝不尸 【郑注恶其死也○今案陈本脱何氏集解未收郑注】 食不语寝不言 【郑云为其不敬也○今案陈本脱何氏集解未收郑注】 食至起 【曲礼云谓馔至必变色作也○今案见曲礼上篇谓馔句非注文陈本改郑注云为馔变】 烛至起 【郑注异昼夜也○王石华校独改烛今案南昌本曲礼下注无也字余同】 当食不叹 【郑云食或以乐非叹所也○今案曲礼上注亦无也字】 盛馔而作 【论语孔安国注云作起也敬主人之亲馈也○今案何氏集解乡党篇同】 席不正不坐 【论语云云○今案见乡党篇】 客践席乃坐 【曲礼郑云客安主人乃敢安也讲问宜坐○今案陈本】 客跪抚席 【郑云抚之者答主人之亲正席○今案见曲礼注陈本正下脱席字阮校勘记云闽监毛本正下无席字惟通解则有】 客彻重席 【谦也再辞曰固○今案见曲礼注本钞误入上条注中陈俞本皆脱此条】 主人不问客不先举 【郑云客自外来宜问安否无恙及所来之故也○今案曲礼上注来之作为来陈本已照改及误反】 主人敬客则先拜客 【郑云尊贤○今案见曲礼下注陈本脱郑云以下】 见人弗能馆不问其所舍 【郑注云辟有言而无实也○今案曲礼上注无此文下二条同陈本已改郑注他语】 问疾弗能遗不问其所欲 【亦辟有言而无实也○今案同上】 吊丧不能赙不问其所费 【郑注云辟有言而无实也○今案同上】 邻有丧舂不相里有殡不巷歌 【郑注助哀也相谓送杵声音也○今案曲礼上篇郑注无音也二字陈本已照删并脱声字则非矣】 临丧不笑 【郑云临丧必有哀色○今案见曲礼上注】 望柩不歌 【郑云哀伤之无容乐也○今案见曲礼上注】 助葬必执绋 【郑云葬丧之大事也绋引车索也○今案见曲礼上注】 适墓不登垄 【郑注诔累也累列生时行迹读之以作谥谥当由尊者成也○今案见曾子问郑注】 六十不亲学 【郑注不能备弟子之礼也○今案见王制注】 八十月告存 【郑注每月致膳○今案见王制郑注】 大夫无故不彻悬士无故不彻琴瑟 【郑注忧乐不相干也故谓灾患丧病也○今案见曲礼下注】 父子皆异室 【郑云异室崇□也○今案内则及陈本室皆作宫】 父子不同席 【郑云不同崇敬○今案曲礼上注不同四字作异尊卑也陈本已照改】 凡父在孙见于祖祖亦名之 【郑云凡见子于祖父在则无辞有适子者无适孙与见庶子同也父卒而有适孙则有辞与见冢子同父虽卒而庶孙犹无辞也○今案内则注见上无凡字余同陈本删郑注别增案语】 子于父母则自名也 【郑云名父母所为也言子者男女通称也○今案曲礼下注男女通称作通男女余同】 子事父母鸡初鸣咸盥■〈口敕〉 【郑云咸皆也谨案子事父母早起皆盥见也○今案见内则注】 为人子者居不主奥 【郑云谓与父母同室者不敢当其尊处室中西南隅谓之奥○今案曲礼上注室作宫陈本已照改同上并删母字】 不登高不临深 【郑云为其近危辱也○今案见曲礼上注】 不有私财 【谨案为人子之道不得私有财也○今案见曲礼上谨案以下是永兴引申语】 不敢私与 【郑玄注家事统于尊也○今案见内则注】 父母存不许友以死 【郑云为忘亲也死谓报仇雠○今案见曲礼上注】 亲有疾饮药子先尝之 【郑注尝度其所堪○今案见曲礼下注】 父母唾洟不见 【郑云辄刷去之○今案见内则注】 具父母衣纯以缋 【郑云尊者存以多饰为孝缋画文也○今案见深衣篇注】 孤子衣纯以素 【郑云三十以下无父称孤○今案见深衣篇注】 父之齿随行兄之齿雁行 【郑云谓于途中谨案齿年齿也随行谓在途从随也○今案见王制注谨案以下是永兴引申语陈本脱去○】 子甚宜其妻父母不悦 【郑云宜善也○今案见内则注】 已孤暴贵不为父作谥 【郑云子事父无贵贱也○今案见曲礼下注】 男角女羁不则男左女右 【郑云鬐所以遗发也夹囟曰角午达曰羁也○今案内则不作否囟作八?凶阮氏校勘记云闽监本作囟卢文弨校释文亦作囟陈本误胷并多窜乱】 执右手孩而名之 【礼帅初无辞谨案此婴儿立名时也○今案此文内则两见一云执子之右手咳而名之此标目之出典也一云咳而名之礼帅初无时此小注之出典也释文云孤孩又作咳是德明所见隋本作孩也陈本删礼帅以下】 二十而冠可以衣裘帛 【谨案二十冠而成人可以衣裘帛○今案见内则陈本同】 男鞶革女鞶丝 【郑云鞶小囊盛帨巾者男用韦女用缯有饰缘之则是鞶裂与○今案见内则注】 非先王之法服不敢服 【孝经郑注云法服谓日月星辰山龙华虫藻火粉米黼黻皆文绣○今案见卿大夫章第四今注疏本无郑注此条陈本脱皆文绣三字】 礼不盛服不充 【郑注玉藻云礼盛者服充大事不崇曲敬○今案陈本同】 朝服虽敝加于上 【谷梁传云公会王人齐侯宋公盟于洮王人之先诸侯贵王命也朝服虽敝必加于上弁冕虽旧必加于首周室虽衰必先诸侯○王石华校襄改衰今案见谷梁传僖八年】 不有敬事不敢袒裼 【郑注内则云父党无容也谨案袒裼见美亦敬者也○王石华校租杨改袒裼今案陈本脱谨案以下】 亵衣衾不见里 【郑云为其可秽也谨案亵是常着体之衣也○严氏校以标目脱绤字斜勒未补今案见内则注谨案以下是永兴引申语】 红紫不以为亵服 【王肃注论语云亵服私衣非公会之服也皆不正亵尚不衣正服无所施也○今案陈本脱何氏集解采肃注私服作私居服】 袗絺绤必表而出 【孔安国注论语云暑则单衣絺绤葛也必表而出加于上衣也○今案陈本脱何氏集解采孔安国注单衣作单服】 诸侯曰夫人 【曲礼郑注云夫之言扶也○今案陈本同】 大夫曰孺人 【郑云孺之言属○今案见曲礼下注】 士曰妇人 【郑云妇之言服○今案见曲礼下注】 夫人自称于天子曰老妇 【郑注云自称于天子谓畿内诸侯之夫人助祭若时事见之也○今案见曲礼下郑注】 邦君之妻君称之曰夫人 【孔安国注论语云小君君夫人之称也对异邦谦故称之也当此之时诸侯嫡妾不正称号不审故孔子正言其礼也○今案何晏集解季氏篇同】 自称于其君曰小童 【郑注曲礼下云小童若言未成人也○今案陈本同】 自称于诸侯曰寡小君 【郑注谓向来朝诸侯之时○今案见曲礼下篇注】 自世妇以下自称婢子 【郑注婢之言卑也于其君称此以接见体敌嫌其当也○今案陈本脱体敌六字今本曲礼下注体作礼阮氏校勘记云毛本岳本作体孔正义亦作体与旧钞脗合】 国君不名卿老世妇 【郑云虽贵于其国犹有所尊也卿老上卿也○今案见曲礼下注】 周礼君不抚仆妾 【郑注略于贱也谨案仆妾若死君不亲自临抚其尸也○今案见杂记上篇郑注谨案以下是永兴引申语】 大夫不名世臣侄娣 【郑云虽贵于其家犹有所尊也世臣父时老臣也○今案见曲礼下注】 士不名家相长妾 【敬也○今案见曲礼下敬也二字非郑注文是永兴引申语耳】 冢妇每事请于姑 【郑云谓传家事于长妇也妇虽受传犹不敢专行也谨案冢大也○王石华校家传改传家今案见内则注陈本脱谨案以下】 介妇毋敢敌于冢妇 【郑云虽有勤劳不敢掉磬○今案见内则注】 西宫御女撞白钟 【淮南子云孟秋之月西宫御女白色衣白采橦白钟注金玉西故处西宫○今案见淮南子时则训陈本孟作季】 北宫御女击磬石 【又云孟冬之月北宫御女黑色衣黑采击磬石○今案亦见淮南子时则训】 妻将生子居侧室 【郑云侧室谓夫之室次燕寝者也○今案内则郑注夫之室作夹之室阮氏校勘记云惠定宇校宋本夹作夫考文引古文及通典六十八引皆作夫与旧钞脗合足见隋本之可贵陈本已依俗本窜改】 作而问之使姆对 【郑云作有感动○王石华校删云下来南六字衍文也今案见内则注】 子生设弧于门左女子设帨于门右 【郑注表男女也弧者示有事于武也帨事人之佩巾也○今案见内则注陈本同】 敢用时曰祗见孺子 【郑注某妻姓若言姜氏也祇敬也帅循也言教之敬使有循也执右手明将受之事也记犹识也识夫之言使之有成也○王石华校以标目用时日误问持曰三字皆旁勒未改今案见内则注陈本但注祇敬也三字】 

　　北堂书钞卷第八十六 

　　●北堂书钞卷第八十七　　　礼仪部八 

　　隋秘书郎虞世南撰 
　　南海孔广陶校注 
　　宗庙十六　　　　　　社稷十七 

　　○宗庙十六 

　　王假有庙 【周易萃卦辞云王假有庙谨案假至也萃聚也王至大之时故有宗庙祭祀也○今案陈本脱谨案以下别引注疏他语】 象生之居 【白虎通云宗庙所以有屋何所以象生之居也所以屋何来神备也○今案近本白虎通脱此条陈本及御览五百三十一引只有居也以上二句】 缘生以事死敬亡若事存 【白虎通云王者所以立宗庙何缘生以事死敬亡若事存此孝子之心所以追继养也○今案近本白虎通脱此条陈本及御览五百三十一引与旧钞同】 宗庙致敬鬼神已着 【蔡邕礼乐志云国之大事实在典祀云云孝经云宗庙致敬不忘亲也○今案陈本但存孝经二句并改标目】 形貌所在 【释名云庙也先祖形貌在○今案见毕本释宫室篇】 衣服藏焉 【周礼守祧职云掌守先王先公之庙祧其遗衣服藏焉郑注云庙为太祖之庙及三昭三穆也迁主所藏曰祧先公之迁主藏于后稷之庙先王之迁主藏于文武之庙遗衣服大敛之余也○今案春官守祧注同】 可以观德 【尚书云七世之庙可以观德孔安国传曰天子立七庙有德之主则为祖宗其庙不毁故可观德○今案咸有一德孔传同陈本尚作商七上无立字】 所以尊祖 【孝经援神契云庙者所以尊祖也○今案御览八百三十一引援神契同陈本庙者作宗庙】 教令由祖 【郑注云教令由祖下者也谨案祖是仁义所生降下也○今案陈本脱考礼运注同】 冠娶必告 【礼记文王世子云五庙之孙祖庙未毁虽为庶人冠娶妻必告死必赴不忘亲者也○今案不忘亲句是永兴引申语】 天子七庙 【郑注云王制天子七庙七也者太祖及文王武王之祧与亲庙四○今案王制注同】 诸侯五庙 【郑云王制○今案见王制注】 大夫三庙士二庙 【郑云谓诸侯之中士下士名曰官师者上士二庙也○今案王制注同】 夏曰世室世世祀之 【王婴古今通语曰夏曰世室世世祭祀之谨案夏谓庙为世室也○今案御览五百三十一引古今通语同本钞下文引语作论】 殷人重屋若大寝也 【周礼考工记匠人职云殷人重屋郑注云重屋者王宫正堂若大寝者也○王石华校居改屋今案匠人注同陈本大误夫】 周公称庙羣公称宫 【公羊传曰世室屋坏鲁公之庙也周公称太庙鲁公称世室羣公称宫○今案见文十三年】 正室 【郑云出疆谓朝觐会同也正室适子也太庙太祖之庙○今案见文王世子注】 下宫下室 【郑注文王世子云下宫亲庙也下室燕寝也○王石华校删云下若出十一字衍文也今案文王世子注同】 姜嫄曰神宫 【毛诗郑笺云閟神也美嫄神所依故庙曰神宫之谓也○今案鲁颂閟宫笺无之谓二字余同】 景帝名德阳 【帝王世纪云汉孝景皇帝庙名德阳○今案御览八十八及五百三十一引帝王世纪同】 孝宣曰长寿 【又云汉孝宣帝庙名长寿王莽尊为高宗后以为非礼废○今案御览五百三十一引帝王世纪无王莽以下陈本亦然】 孝武名龙渊 【又云汉孝武皇帝庙名龙渊号世宗○今案御览五百三十一引无号世宗三字陈本亦然】 文帝名顾城 【又云汉文武皇帝庙名顾城号太宗○今案御览五百三十一引帝王世纪无号太宗三字陈本亦然又城作成】 昭帝徘徊 【又曰孝昭帝庙名徘徊○今案御览五百三十一引帝王世纪同】 将营宫室宗庙为先 【曲礼同上】 规矩天地拟则阴阳 【孙敏表云太平既登改作宗庙规矩天地拟则阴阳○今案陈本脱太平二句】 雉门之外 【周礼小宗伯掌□□之神位右社稷左宗庙郑注云库门内雉门外之左右○今案小宗伯注同】 地形显敞 【晋起居注云武帝太康八年诏守曰往者仍魏氏旧庙处立庙既壅翳不显又林木弱小太仆寺地形显敞更于此营之○今案御览五百三十一引晋起居注康八年作安中诏下无守字仍误乃林作材】 徂徕之松新之柏 【毛诗閟宫篇毛传徂徕新甫二山谨案二山出松柏故僖公取作寝庙也○今案见鲁颂閟宫篇谨案以下是永兴引申语】 南致荆山之木西采华山之石 【晋阳秋云正帝营太庙南致荆山之木西采华山之石铸铜柱十二涂以黄金镂以百物填之以丹缀之以珠玉○今案陈本镂误楼丹下有青字御览五百三十一引汉晋阳秋填之句作填以丹青余同今晋书卷三无南字西字及以丹句珠玉作明珠】 复庙重檐 【礼明堂位复庙重檐刮楹达乡郑云崇坫亢所受圭奠于上焉屏谓之树今桴思也刻之为云气虫兽如今阙上为之矣○今案明堂位注同陈本脱郑云以下】 大夫苍士黈 【谷梁云丹桓公楹礼天子诸侯黝垩大夫苍士黈丹楹非礼也何休注云桓公庙也黝垩黑色也苍青黈黄色也○王石华校标目补大字难改黈小注恶改垩今案见庄廿三年范宁集解无桓公句无苍青二字余同旧钞何休二字是转写者之误陈本径删去】 铜柱金镂 【桓谭新论云王公起九庙铜柱镂金错杂其上○今案陈本改注晋阳秋御览五百三十一引桓谭新论公作莽镂金作梦带金银杂作镂】 图画神灵 【楚辞天问序云楚有先王之庙及公卿祠堂图画天地山川神灵琦玮谲诡及古贤圣怪物也○今案毛本明吴氏刻本同陈本脱琦玮句】 新庙奕奕 【毛诗闳宫云○今案见鲁颂】 奕奕寝庙君子作之 【毛诗云谨案奕奕美大夫寝庙君子之人乃能作也○今案见小雅巧言篇陈本改注小宛误矣】 诸侯不得祔于天子 【礼丧服小记谨案诸侯卑故不得祔于天子庙也○今案陈本同】 天子谨侯可附于士 【又郑云人莫敢卑其祖○今案丧服小记注同】 神无依据以主继心 【白虎通云祭有主何神无依据孝子以主继心焉○今案陈本脱何字曲礼疏引何作者王谟本白虎通脱此条】 宗庙之主亦当尽敬 【礼云宗庙之主以木为之长尺二寸象先祖孝子入宗庙之中虽知木主非亲亦当尽敬也○今案陈本脱象先祖三字考论衡十六乱龙篇礼下脱云字象上有以字入庙句脱宗之中三字余同】 主状四寸 【五经异义云主状四寸穿中央达四方刻谥于背也○今案陈本异作要四寸作四方考类聚三十八初学记十三通典吉礼七引异义四方作正方】 方明六面 【又云诸侯大会同则以方明为主觐篇礼云方明木也其形六面上玄下黄东青南赤西白北黑加方明木也其形六面上玄下黄东青南赤西白北黑加方明于其上神明之象也○严氏校木改水非也今案陈本大会同作会天子方明木也误作明未也六面误作四面方六考仪礼觐礼加方明句在木也之上而神明之象句又郑注文也其形六面作方四尺设六色】 虞主用桑 【又云凡虞主用桑丧礼取其名也国礼云周襄王赐晋文公命及其受于武宫设桑主布几筵贾逵注斯受命日武宫祖公东宫祖武公庙也○今案又云二字蒙上五经异义也祭法正义引五经异义有虞主用桑句国礼当作国语此晋语文也贾逵以下是国语贾注佚文有讹脱矣陈俞本皆改注公羊】 练主用栗 【又云练主用栗栗敬也告主子练也○今案御览五百三十一引五经异义告主句作祭礼取其恭五字陈俞本改注公羊】 世世祭之 【王婴古今通论云夏日世室世世祭祀也○今案本钞上文引论作语御览五百三十一引亦作语】 四时享祀 【魏书云有司奏立二庙亲尽以次毁特立武皇帝庙四时享祀为魏太祖万载不毁○今案魏志文纪注引魏书奏立作奏造余同陈本脱二庙九字及为魏八字】 羞含桃 【礼月令仲夏之月天子乃以雏尝黍羞以含桃先荐寝庙郑云含桃樱桃也○今案月令注同】 献樱桃 【汉书叔孙通传云惠帝尝出游离宫通曰古者有春尝菓方今樱桃熟可献愿陛下出因取樱桃献宗庙上许之诸果献由此兴○今案见汉书四十三】 献羔开冰先荐寝庙 【月令仲春之月○严氏校以原钞?误水旁勒未改今案礼记月令篇献作鲜郑玄注云鲜当作献】 天子乘舟荐鲔于庙 【月令季春之月天子始乘舟荐鲔于寝庙郑玄云进时物之美者也○今案始乘二句旧钞混入条注中今移正陈本但注进时美物也五字】 以彘尝麦先荐寝庙 【又云孟夏之月以彘尝麦郑云登进也麦之新气尤盛以彘水畜也○今案月令注同】 以犬尝麻先荐寝庙 【又云仲秋之月天子乃难以达秋气以犬尝麻先荐寝庙郑注云麻始熟也○今案月令注同】 白虎衔肉 【汉武故事云宣帝于河东立孝武庙告祠之日白虎衔肉置殿前○王石华校孝改武今案御览八十八引汉武故事同陈本河东作东宫】 白龙夜见 【又云宣帝于东莱立孝武庙有大鸟迹白龙夜见○今案御览八十八引汉武故事同陈本东莱作东宫无大鸟句】 鹤集后庭 【汉书郊祀志宣帝即位告祠世宗庙有白鹤集于后庭○王石华校效改郊今案见汉书廿五下】 鴈集殿前 【又云宣帝即位告孝昭寝庙有鴈五色集于殿前○今案汉书廿五下无庙字】 神光满殿 【汉武故事云宣帝于西河立孝武庙由是神光满于殿中○今案御览八十八引汉武故事宣帝十一字作西河立庙四字陈本西河作东宫】 神光兴殿 【汉书郊祀志云宣帝即位于西河筑世宗庙神兴于殿旁有鸟如白鹤前赤后青神光又兴于房中如烛火○○今案汉书廿五下烛火作烛状陈本已照改】 虚有唱善 【汉武故事宣帝即位尊孝武庙虚中有唱善者告祠之日白鹤羣飞集后庭○今案陈本脱御览八十八引汉武故事鹤作鹄然汉书郊祀志亦作鹤】 上有锺音 【郊祀志宣帝即位告祠世宗庙庙殿上有钟音房户大开夜有光殿上尽明○今案汉书卷廿五下房户作门户】 札变为金 【汉武故事云宣帝立孝武庙于河东告祠之日有一人骑白马马异于常马持一尺札赐将作丞文曰汝绩克成赐汝金一斤因忽不见札乃变为金秤有一斤○严氏校以原钞脱庙字加斜勤未补今案御览八十八引汉武故事脱白字文字尺字秤作称陈本一尺作尺一丞作匠俞本绩克误赁客】 先驱剑挺 【汉书夏侯始昌传云八月祠孝昭庙先驱剑梃随首始齿泥抑指为甲马惊召公孙驾施之有兵不谋告示时任宣子奇欲为逆伏诛政事上帝夜入庙其后待时明自此始也○今案陈俞本脱考近本汉书夏侯始昌传无此文】 

　　○社稷十七 

　　句龙为社 【左传云共工氏有子曰句龙为后土杜预注其工在太皞后神农前以水名官也其子句龙能平水故死为社之神也○王石华校小注两白字改句今案昭廿九年杜注故死句作故死而见祀】 周弃为稷 【礼记祭法云厉山氏之有天下也其子曰后稷能殖百谷夏之衰也周弃继之故祀以为稷谨案弃后稷之名也○今案祭法篇作其子曰农余同陈本已照改】 禹为社 【淮南子云禹勤天下故死而为社也○今案淮南子泛论训勤作劳陈本社也作社神】 柱为稷 【左传烈山氏之子曰柱为稷自夏以上祀之杜预注曰烈山氏神农世诸侯也○今案见昭廿九年】 国之神 【周礼小宗伯职云小宗伯掌建国之神位左宗庙云库门内雉门外之左右者也○今案陈本脱左宗以下】 土地之主 【郑注礼运云谓教令由社下者也社土地之主谨案法地下教者也○今案陈本脱谨案句】 主阴气 【礼记郊特牲云社祭土而主阴气也君南向于北墉下答阴之义也郑云社内北墙也○今案郊特牲注同】 实阴祗 【左传杜预云社实阴祗稷唯谷元帅敬万类协赞乾坤之位也○今案陈本脱俞本预下有注字无之位也三也】 位上公 【五经异义云今民谓社为上公非地祇○今案陈恭甫疏证本五经异义据郊特牲正义引同】 尊田主 【张华朽社赋云伊兹槐之挺殖得托尊于田主朱夏当阳蓊蔼萧森征夫云会行旅归心揖轸停盖轻舆托阴○今案百三家本张华集殖作植揖轸作輶轩陈本已照改又百三家本朽社误朽杜陈本主误王】 择元日命民社 【月令云仲春之月命民社郑云社后土也使民祀焉祈其农业也○今案月令注祈其作神其陈本已照改】 卜来岁之稼 【周礼肆师职云社之日莅卜来岁之稼郑云祉祭土为取财也卜者问来岁稼所宜也○今案周礼疏卷十九同】 五谷之长 【孝经云稷五谷之长也五谷不可徧祭故立稷以祭之○今案风俗通卷八引孝经授神契徧下无祭字余同周礼大司徒疏引孝经援神契徧祭作徧敬陈本俞本求之孝经十八章无之乃改注周礼大司徒郑注俱夫之犬】 百谷之主 【汉书郊祀志云宗庙王者所居稷者百谷之主○严氏校稷者居改居稷者今案见卷廿五下】 殖百谷 【礼祭法云已见上注○今案详本篇上周弃为稷注】 平九州岛 【祭法云共工氏之霸九州岛也其子曰后土能平九州岛○今案陈本末句下有故祀以为社句】 达天地之气 【礼郊特牲云天子大社必受霜露风雨以达天地之气也○今案郊特牲同陈本标目脱地字】 神地之道 【礼祭法云社者所以神地之道也地载万物天垂象取财于地取法于天尊天而亲地故教民美报焉○今案陈本同考近本礼记此文是郊特牲非祭法也】 春求秋报 【白虎通云社稷者得阴阳中和之气而用尤多故为长也岁再祭何春求秋报也○今案近本白虎通社稷篇稷者上脱社字秋报作谷之义不及旧钞之完好也俞本秋报下增义字陈本求改祈并改注毛诗谬矣】 求福报功 【又云王者所以有社稷者何为天地求福报功也○今案白虎通社稷篇及陈本天地作天下】 报本反始 【礼郊特牲云云郑注单出里皆往祭社于都鄙○今案陈本多窜改俞本同】 尊天亲地 【己见上说○今案此见郊特牲陈本注祭法非也】 社于新邑 【尚书洛诰云戊午乃社于新邑牛一羊一豕一孔安国传云吉立社稷之位用太宰也○今案此见召诰本钞作洛诰非也陈本已改召惟邑字误色耳】 社于洛阳 【续汉书百官志云建武元年立太社稷于洛阳在宗庙之右也○今案此见续汉书郊祀志非百官志也详下文】 为畿封树 【周礼地官职云制其畿疆而沟封之设其社稷之壝而树之郑云壝坛与堳埒也○今案大司徒职同】 为羣姓立 【礼记郊特牲云王为羣姓立社曰大社○今案此见祭法本钞作郊特牲系转写之误也陈本已改正】 乃建大社 【周书云诸侯受命于周乃建大社于国之中其壝东青土南赤土西白土北黑土中央舋以黄土明建诸侯凿取其方一面之土焘以黄土白茅封之故曰受列土于周室○王石华校柜改壝今案周书作雒解黑作骊明作将列作则陈逢衡补注从则土之说惟卢本从御览作列土与旧钞脗合陈本舋作冒列上脱受字】 乃立冢土 【毛诗云乃立冢土戎丑攸行肆不殄厥亦不殒厥问○严氏校珍改殄今案见大雅绵之篇】 国社 【礼记郊特牲云诸侯为百姓立社曰国社○今案此见祭法本钞郊特牲三字是转写之误以下三条亦然】 王社 【又曰王自为立社曰王社】 侯社 【又云诸侯自为立社曰侯社】 置社 【又云大夫以下成羣立祉曰置社郑注云羣众也大夫以下至庶人也大夫不得特立社与民族居百家以上则共立一社今时里社也】 王者封五色土为社 【尚书禹贡云海岱及淮唯徐州厥贡惟土五色孔安国传云古者封五色土为社建诸侯则各割其方色土与之使立社○今案禹贡徐州孔传同】 天孔五色土为坛 【蔡邕独断云天子大社以五色土为坛皇子封为王者受之大社之土以所封之方色藉以白茅归国以立社故谓之茅土者也○今案王谟本独断受之句作受天子之社土不及旧钞之完好也藉作苴陈本与王谟本同】 在外门之内 【白虎通云社稷在中门之外外门之内者何尊而亲之与祖宗同也不在中门内何乃敬之不渎也所以在外门之内也○今案白虎通社稷篇祖宗作先祖渎上有亵字陈本已照改】 在宗庙之右 【续汉书百官志云建武二年立大社稷于洛阳在宗庙之右皆方坛无屋○今案陈本无稷字考续汉书百官志无此文惟见郊祀志下洛作雒余同】 高七仞 【庄子云匠石之齐至乎曲辕见社栎树其大蔽牛其高临七仞而后有枝可以为舟者旁十数观者如市○今案古佚丛书刻宋本人间世篇社栎作栎社七作十陈本已改又临下陈本衍山字】 方坛无屋 【续汉书百官志云建武二年立大社稷于洛阳在宗庙之右皆方坛无室有坛门而已○今案此见续汉郊祀志已详上文小注室当作屋】 配天地以作范并造化以垂制 【徐邈社稷云诸前典句龙平序九壤而托灵后土弃敷殖百谷而协飨是宜配天地以作范并造化以垂制宗庙赖其弘赞之勋有生资其日月之惠也○今案陈本稷云作赞云闻诸十六字作句龙后土四字无而协五字宗庙作宇宙】 封土以报功 【孝经纬云社土地之主也土地阔博不可尽敬封土为社以报功也○今案陈本脱博字御览三十一引孝经援神契尽作遍风俗通八引阔作广本钞作阔者避隋讳也】 有树以表功 【白虎通云社稷所以有树何尊而执之使人望即敬之所以表功也○今案白虎通社稷篇执作识即作而余同陈本执作职望下有见字即作师】 南社为梓北社为槐 【尚书无逸篇云大社惟松东社惟柏南社惟梓西社惟栗北社为槐天子之社阔五丈诸侯社半之○王石华校旁圈无逸二字今案陈本尚书五字改白虎通阔改广本钞作阔者详本篇上考北史刘芳传及类聚御览皆引作尚书逸篇脱无字白虎通亦然惟初学记及郊特牲正义引俱作无逸但脱天子以下耳石华旁圈无逸二字盖亦以为古本之可贵矣】 殷人以柏周人以栗 【论语云夏后氏以松殷人以柏周人以栗曰使民战栗孔安国注凡建邦立社各以其土所宜之木宰我不达其意妄为之说因周用栗便云使民战栗哀公鲁君之谥也○今案哀公以下是永兴自知案语但脱谨案二字耳陈本无注】 匠石见栎社 【庄子云匠石之齐至干曲辕见栎２社树其大蔽牛百围其高则临七仞○今案详本篇上高七仞注】 威辇在白社 【习凿齿逸民传云董威辇传云不知何许人其洛阳白祉社中○今案御览五百三十二引逸民传其洛作忽见于洛陈本改注戴延之西征记与下条相混矣】 白社 【戴延之西征记云洛阳建春门外道北有白社董威辇所住也出门三里○今案御览五百三十二引西征记云里社鸣则教令行呴鸣之怒也○今案文选运命论注引潜谭巴同陈本脱】 行旅归心 【张华赋已见上○今案详本篇上】 帗舞社稷 【周礼舞师职云舞师教帗舞帅而舞社稷之祭祀郑玄云皇折五采羽为之亦如帗者也○今案舞师注同】 血祭祭社稷 【周礼大宗伯职云以血祭祭社稷郑云阴祀血血起贵气臭也社稷之神有德者配食焉共工氏之子曰句龙食于社有厉山氏之子曰柱食于稷汤迁之而祀弃谨案句龙弃有功于社稷故用以祭祀者也○今案陈本脱共工以下谨案二句则永兴引申语也】 上日用甲 【礼记郊等牲云社稷上日用甲用日之始也○今案郊特牲无上字陈本脱此条】 吉辰上戊 【王廙春可乐云吉辰兮上戊明灵朽惟社伯室兮必集新祭兮树下濯茆兮葅韭啮??秝兮擗鲊缥醪兮浮蚁交觞兮并坐气和兮体适心怡兮地可○今案陈俞本脱此条御览三百三十二引伯作百新作祈余同】 祭以酒脯 【太公金匮云武王问太公曰天下精神甚众恐后有试予者也将何以等之师尚父曰请树槐于王门内王路之右起西社筑垣坛祭以酒脯食以牺牲尊之日社客有非常先与之语乃命太公祝社曰如有山客勑享有益者距岁告以水旱与其风雨泽流悉行除民所苦○今案陈本脱武王问廿九字树作植西作两又脱客有非常以下俞本删此条御览五百三十二引金匮后下有复字无将字西作面坛作墙乃命十六字作客有益者人无益者八字余同】 社之羊羹 【汉书郊祀志云高祖诏于丰治枌榆社当春以羊羹祭之○今案汉书郊祀志上羹祭作彘祭陈本已照改】 皆太牢 【礼记王制云天子社稷皆太牢诸侯社稷皆少牢○今案陈本同】 以三牲 【孝经援神契云仲春获禾祭社稷以三牲何重功也○今案玉函山房辑本脱陈本获作获祭社稷作报功祭稷】 陈俎豆 【礼记曾子问曰诸侯之祭社稷俎豆既陈○今案陈本脱之字】 施金石 【又云施于金石越于声音用于宗庙社稷○今案礼记乐记施上有若夫礼乐之五字】 陈宰肉 【陈平传云里中社平为宰分肉食甚均里父老曰善陈孺子之为宰平曰嗟乎使平得宰天下当如此肉○今案史记陈丞相世家父老上无里字本钞引陈平传则汉书文也汉书有里字本钞公正篇引亦有里字】 邴君行 【邴原别传云原避地辽东得遗钱拾以系树人系者尤多原怪问之答者谓是神树原乃辨之里中遂敛其钱为社供里人为之诵曰邴君行仁邑无虎邴君行路树成社○今案魏志十一裴注引邴原别传避地作到陈本亦作到又脱诵曰三句】 宰相继踵咸出斯里 【蔡邕陈留昏东库上里社碑云唯斯库上里古阳武之户牖乡也秦时有池子华为宰相汉兴陈平由此宰社随高祖克定天下为右丞相孝平之世虞延为太尉延熹中曾孙放为尚书令佥以为宰相继踵咸出斯里虽有积德修身之致亦斯社之所相也乃树碑作颂○今案陈本牖作■〈片庸〉无华字致作政严辑蔡中郎集据书钞御览引宰社作社宰随高作佐高宰相作丞相余同】 诸子宦学并有才名 【搜神记云后汉中兴初有应妪者生四子而昼见神光临社试探之乃得黄金自是诸子宦学并有才名○今案见学津讨原本搜神记陈本临作照】 贺瑀得剑 【录异传云会稽贺瑀曾得疾不知人死三日苏云吏将上天见官府吏人将瑀入曹房中有层架其上有印其中有剑使瑀唯意取之瑀短不及上层取剑以出门下问何得曰得剑吏日得印可以駈慑百神今得剑唯使社公耳疾愈果有鬼来白事自称社公○今案初学记十三引录异传吏人作使人吏曰下脱得印十一字无白事二字陈本瑀误璃余亦多脱】 应妪得金 【搜神记云中兴初有应妪者生四子昼见神光照社试采之乃得黄金自是诸子宦学并有才名○今案详本篇上诸子宦学条下】 子路搏鸟 【博物志云子路与子贡过郑社社树有鸟子路搏之鸟神牵率子路子贡说之乃止○王石华校惣至是改物志云率宰改牵率今案明吴管校本稗海本博物志皆脱子路搏之鸟五字陈本鸟作乌】 汤蕤逃疟 【列异传云大司马河内汤蕤字圣卿少时病疟逃神社中有人呼社邱社邱圣卿应声曰诺起至户口人曰取此书去得素书一卷乃谴劾百鬼法也○王石华校马司改司马自改字今案御览五百三十二引列异传汤作陵口作中又七百四十三引汤作阳邸作卸】 桃杖奏章入社检护 【述异记云逢桃杖居江夏病疾困笃频上奏章夜中有物若豕赤色从十余人皆操绳入门周床一匝而去往问道士张玄冥冥曰见者崇物伏罪乌衣入宅里社检护耳疾寻当除自是平复也○今案陈本脱俞本乌衣作冯依】 郭凝二心为所责 【述异记云庾邈与女子郭凝私通诣社约取为妾二心者死邈遂不肯婚娉经二载忽闻凝暴亡邈出门瞻望有人来乃是凝敛手叹息之凝告郎从北邹还道遇强人抽刃逼凝惧死从之未能守节为社神所责卒得心痛一宿而绝邈云将今且停宿凝答曰人鬼异路毋劳尔思因涕泣下沾襟○今案御览五百三十二及　　　钦定图书集成神异典三十二引述异记多删节陈本亦然】 穷乡之社扣盆而歌 【淮南子云夫穷乡之社扣盆拊缻相和而歌自以为乐者也○今案近本淮南子精神训乡作鄙缻作瓴余同陈本盆作瓮御览五百三十二引盆作瓫】 芜国之稷易为求福 【又云荒乡之社易为黍肉芜国之稷易为求福注曰芜乱不经于神而享祀之故易为黍肉易从求福也○今案近本淮南子说林训荒芜俱作无乱作祀享作卒从作为陈本脱注曰以下】 莅事而哭 【左传云鲁大夫叔孙辄莅事于社而哭叔孙昭子曰外将死非哭也○今案陈本脱】 割羊以祠 【续汉书礼仪制云日有变割羊以祠社用救日变执事者冠长冠皂单衣以行礼者也○今案近本续汉志同】 丧国之社屋之 【礼郊特牲云丧国之社屋之不受天阳也薄社北牖使阴明也郑注绝其阳通阴而已○今案郊特牲注同】 亡国之社掩土 【公羊传云薄社灾亡国之社盖掩其土而柴其下何休云柴其下何故火德烧之也○今案哀四年薄作蒲土作上注内无柴其四字陈本脱薄社灾三字及何休以下土已改上】 为宗庙屏 【白虎通白云亡国之社稷盖掩之以为宗庙之屏示贱也○今案白虎通社稷篇无盖掩之三字陈本已照删】 以朱丝营 【公羊传云日有食之鼓用牲于社求乎阴之道也以朱丝营社或曰胁之或曰为闇恐人犯之故营之也出公羊传中○王石华校纟改丝今案见庄廿五年末句是转写者误入或是旧校者之语】 用鄫子 【左传云宋公使邾文公用鄫子于次睢之社杜预云此水有妖神东夷皆祀之盖煞人而祭之也○王石华校补朱字社字今案见僖十九年】 顾贫人 【伍辑之从征记云临沂有次睢社常以人祭宋襄公使煞用鄫子处相承顾贫人命齐洁祭时缚着社前如见牺牲魏初乃止○王石华校平改贫后改从林改临今案陈本脱类聚三十九引从征记无宋字】 

　　北堂书钞卷第八十七 

　　●北堂书钞卷第八十八　　　礼仪部九 

　　隋秘书郎虞世南撰 
　　南海孔广陶校注 
　　祭祀惣上十八 

　　○祭祀惣上十八 

　　祀国之大事 【左传云文公二年有事于太庙跻僖公逆祀也君子以为失礼礼无不顺祀国之大事也逆之可谓礼乎○今案陈本谓误为】 祭者教之本 【礼记祭统云是故君子之教也必由其本顺之至也故曰祭者教之本也已○今案陈本同】 祭有三重 【又云夫祭有三重焉献之属莫重于祼声莫重于升歌舞艾重于武宿夜此周道也郑云武宿夜舞曲名周道由周礼也○今案祭统舞曲作武曲由作犹陈本已照改】 祭有十伦 【又云见祀鬼神之道焉见君臣之义焉见父母之伦焉见贵贱之等焉见亲疏之杀焉见爵赏之施焉见夫妇之别焉见政事之均焉见长幼之序焉见上下之际焉此之谓十伦郑云伦备也○严氏校标目周改有今案祭统篇祀作事母作子疏作疏备作犹义陈本已照改阮校勘记云石经作疏】 祭有报焉 【礼记郊特牲云谓若获禾报社也○今案此见郊特牲注】 祭有祈焉 【又云郑注祈犹求也谓祈福祥求永贞也○今案郊特牲注同】 贤者能尽祭义 【礼记祭统云祭者非物自外至者也自中出生于心也心怵而奉之以礼是故唯贤者能尽祭之义也○严氏校标目补尽字今案祭统术■〈忄木〉作???阮氏校勘记云释文作■〈忄木〉不加点惠氏校宋本亦无点与旧钞脗合】 孝子惟能飨亲 【郑注云谓祭之能使之飨也○今案见祭义注】 贤者之祭受福 【祭统云是故贤者之祭也必受其福○今案祭统无是故二字】 贤者之祭致其诚 【又云是故贤者之祭也致其诚敬与其忠敬○今案祭统诚敬作诚信】 祀礼教敬则民不苟 【周礼大司徒职云因施十二教焉一曰以祀礼教敬则民不苟谨案苟且也行阶也○今案陈本脱谨案以下然行阶也三字必是转写之误】 祀乎明堂而民知孝 【礼记乐记云武王克殷祀乎明堂而民知孝郑注云文王之庙为明堂制谨案祀乎明堂示教养之教也○今案乐记注同】 敬恭明神 【毛诗谨案悔恨也言宣王肃事明神宜不恨怒今何由遭此旱乎○今案见大雅云汉篇悔恨句是传肃事以下是笺】 祭祀主敬 【礼记少仪郑注敬在心也○今案少仪注同】 祭观其敬 【礼记祭统云是故孝子之事亲也有三道焉生则养没则哀丧毕则祭养则观其慎也丧则观其哀也祭则观其敬而时也尽此三道者孝子之行也○今案祭统慎作顺顺慎古通字】 祭则致其严 【孝经郑注云斋必变食居必迁坐敬忌踧踖若亲存也○严氏校云案孝经释文作敬忌据补忌字今案孝经纪孝行章今邢疏不载此郑注】 神不歆非类民不祀非族 【左传云狐突适下国遇太子使登仆而告之曰夷吾无礼余得请于帝矣将以晋畀秦将祀余对曰臣闻之神不歆非类民不祀非族君祀无乃殄乎○今案见僖公十年】 祭死如生 【又礼记祭义云文王之祭也○今案祭义作事死者如事生】 祭神如在 【出论语云○今案八佾篇如下有神字】 必见其位必闻其声 【礼记祭统云祭之日入室僾然必有见乎其位周旋出户肃然必有闻乎其声○今案祭统旋作还】 春秋匪解享祀不忒 【毛诗閟宫云谨案春秋祭谓四时也忒变也春则有夏道秋则有冬道举四时之祭不解所以四时享祭之体不忒变也○今案忒变句以上是参用閟宫笺】 春秋祭祀以时思之 【孝经郑注云皆变易成熟将欲饮食之先祖念之若生不忘亲○今案此见丧亲章第十八郑注以下有讹脱今孝经疏无之】 建邦天神之礼 【周礼大宗伯职云掌建邦之天神地祇之礼郑云建立也立天神地祇之礼者祭之祀之吉礼是也○今案大宗伯作地示】 宗伯建地祇之礼 【又云掌建邦之天神人鬼地祇之礼郑云建地祇之礼享之吉礼是也○今案详上条】 崇明祀 【左传邾人灭须句须句子来奔成风言于公曰崇明祀保小寡周礼也蛮夷猾夏周祸也○王石华校补须句二字掌改崇祭改祀礼改祸今案见僖二十一年】 事神祇 【周礼大宗伯云以吉礼事邦国之鬼神祇郑云事谓祀之祭之者也○今案大宗伯职注同】 明德恤祀 【尚书多士云孔安国传自帝乙以上无不显用有德忧念齐敬奉其祭祀言能保其宗庙社稷也○今案多士传同】 盛德必祀 【左传晋侯问于史赵曰陈其遂亡乎对曰陈颛顼之后舜重之以明德胡公不淫故周赐之姓使祀虞帝臣闻盛德必百世祀虞之世数示也陈文子之礼而已○王石华校故工改胡公是改祀今案昭八年无陈文句之后作之族阮氏校勘记云宋本族作后此与旧钞脗合】 咸秩无文 【尚书洛诰云祀于新邑咸秩无文孔安国传云以礼典祀于新邑皆次秩不在礼文者而祀之○今案洛诰传同】 咸秩羣祀 【国语云天子徧祀羣臣品物诸侯祭天地三长及其土地之山川○今案楚语下篇土下无地字余同惟标目咸秩二字当沿上条误入陈本脱此条】 徧于羣臣 【尚书舜典孔安国传谓在远者祭之羣神?陵坟衍之属○王石华校或改舜臣改神今案孔传无在远句及之属二字】 怀濡百神 【毛诗时迈云谨案怀来也言武王巡狩至方岳之下来安羣神祭于山川皆以尊卑次第祭之也○今案时迈篇作怀柔陈本亦然考释文云柔本亦作濡陆氏书亦成于隋盖隋时古本如此】 靡神不举 【毛诗云汉篇谨案靡无也言宣王为旱之故无不祭也举者求羣神而更祀之无所爱于三牲也○今案靡无以下是参用郑笺】 告祭柴望 【毛诗时迈篇谨案巡循也狩守也诸侯为天子至故循省之至方岳之下燔柴祭告望秩于羣神○今案标目四字见时遭诗序谨案以下是永兴引申语】 克禋克祀 【毛诗生民篇毛苌传云禋敬也弗去也去无子求有子郑玄笺云克能也弗之言祓也姜嫄生后稷如何乎乃禋祀上帝于郊禖以除其无子之疾而得其福也○今案生民传笺同】 天子祭四方 【礼记曲礼云天子祭天地祭四方祭山川祭五祀岁徧郑注云祭四方谓祭五官之神于四郊也句芒在东祝融后土在南蓐收在西玄冥在北○今案曲礼注同】 天子祭四极 【尸子云先王之祠也天子祭四极诸侯祭山川大夫祭五祀士祭其庙者也○今案平津本尸子祠下有礼字陈本无先王句】 天子祭天地诸侯祭山川 【曲礼云】 天子祭天诸侯祭土 【公羊传云鲁郊非礼也天子祭天诸侯祭土天子有方望之事无所不通诸侯山川有不在封内者则不祭也何休注云天子所祭莫重于社方望祭四方山川星辰○今案僖三十一年天子所祭句下有莫重于郊诸侯所祭二句余同陈本脱何休以下】 王立七祀 【祭法云曰司命曰中溜曰国门曰国行日泰厉曰户曰灶王自为立七祀○今案陈本同】 诸侯五祀 【曰司命曰中溜曰国门曰国行曰公厉诸侯自为立五祀○今案见祭法】 士二祀 【曰门曰行○今案见祭法】 宜乎社 【又郑云宜祭名○今案见王制注】 祠黄帝 【汉书郊祀志云古者天子常以春解祠祠黄帝用一枭破镜○今案见汉书卷二十五上】 祈上帝 【毛诗噫嘻序云春夏祈谷子上帝也郑云祈犹祷也求也○今案周颂诗序同】 祭五帝 【汉旧仪云祭五帝于雍畤在山西望不见四方故曰自雍畤至虚阳十里一举烽火以望祭五帝○今案平津馆辑本脱此条惟祭五帝句见史记封禅书索隐引烽火句见太平寰宇记三十引陈本改注别条】 祭八神 【汉书郊祀志云祀八神一日天主祀天齐天齐渊水居临淄南郊山下二曰地主祀泰山梁父盖天好阴祠之必于山南之下地贵阳祭之必于泽中圆丘三曰兵主祀蚩尤在东平陆监乡齐之西境也四曰阴主祠三山五曰阳主祠梁山六曰月主祠莱山七曰日主祠盛山盛山中斗入海最居齐东北阳近日出八曰四时主祠琅琊在齐东北盖岁之祈始皆用牢具祠○今案汉书二十五上山南作高山近作迎祈作所梁山作之罘陈本已照改又陈本牢误宗】 孟春祭户 【月令孟春之月其祭户郑云春阳气出祀之于户内阳也祀之先祭脾者春为阳中于藏直脾脾为尊也○今案月令祭作祀】 孟夏祭灶 【孟夏之月其祀灶祭先肺郑云夏阳气盛热于外祀之于灶从热类也祠之先肺者阳位在上肺亦在上肺为尊也○今案月令注同标目祭字当作祀】 孟秋祭门 【孟秋之月其祀门祭先肝郑云秋阴气出祀于门外阴也祀之先祭肝者秋为阴中于藏直肝肝为尊也○今案标目祭门与小注异当作祀】 孟冬祀行 【孟冬之月其祀行祭先肾郑云冬阴气盛寒于水祀之于行从辟除之类祀先肾者阴位在下肾亦在下肾为尊者也○今案月令无气字】 祭不越望 【左云楚昭王有疾卜曰河为崇王曰三代命祀祭不越望江汉沮漳楚之望也不谷虽不德河非所获罪也遂弗祭孔子曰楚昭王知天道矣其不失国也宜乎○今案哀六年沮作雎天作大释文云大道本或作天道盖隋本有作天者本钞及释文皆成于隋者也】 祭在其地 【礼记王制云郑注鲁人祭太山晋人祭河是也○今案王制注同】 春祭三江秋祭五湖 【越记云越王既得平吴春祭三江秋祭五湖因以其时为之立祀垂之末世○王石华校者改世今案吴管校本越绝书外传春申君第十七祀作祠】 法施于民则祭 【礼记祭法云圣王之制祭祀也法施于民则祀之○今案标目则祭二字与小注异当作则祀之】 以死勤事则祭 【同上义○今案则祭二字祭法作则祀之】 以劳定国则祀之 【同上义】 能御大灾则祀之 【同上义○今案祭法灾作菑】 能捍大患则祀之 【同上义】 祀五畤 【汉书武帝纪云元光二年行幸雍丘祀五畤○今案见汉书卷六】 祠三户 【又云宣帝即位祀三户山于下密○今案见汉书卷二十五下郊祀志陈本无下字】 成山祠曰 【又云宣帝即位于成山祠日○今案见汉书卷二十五下】 莱山祠月 【又云宣帝即位于莱山祠月○今案见汉书卷二十五下】 密畤祭青帝 【又云秦宣公作密寺于渭南祭青帝○今案见汉书卷二十五上】 鄜畤祭白帝 【又云文公梦黄虵自天下属地其口止于鄜衍文公问史敦敦曰此上帝之征君其祠之于是作鄜畤郊祭白帝○今案见汉书卷二十五上】 上畤祭黄帝 【古史考云秦初伯作吴阳上畤祭黄帝下畤祭炎帝○今案伯即霸字初伯谓始霸也此条亦见汉书郊祀志及史记封禅书平津馆辑本古史考脱收此条】 游云梦祠虞舜 【史记云始皇出游至云梦望祠虞舜于九疑山○今案见史记始皇本纪】 幸阙里祠孔子 【孔丛子云元和七年春帝东巡狩还过鲁幸阙里以太牢祠孔子及七十弟子作六代之乐大会孔子男子年二十以上六十二人命儒者讲论经义○严氏校祠牢改牢祠今案陈本七年作二年无还字孔子男子作孔丈夫二人作三人类聚三十八引孔丛子七误一六代作八代又作六十人无末句余与原钞同】 巡朔方祭黄帝 【汉书武本纪云帝北巡朔方还祭黄帝之冢于桥山下○今案卷六武帝纪无下字亦见卷二十五上郊祀志】 临东海祀蓬莱 【又云太初元年十二月东临渤海望祀蓬莱○今案见汉书卷六及卷二十五下】 幸河东祀后土 【又云元封四年自岱还幸河东春三月祀后土神光三烛○今案汉书卷六岱作代】 巡盛唐祠虞帝 【又云元封五年冬帝南巡狩至于盛唐望祀虞帝舜于九嶷○今案见汉书卷六武帝纪】 祀上帝于北河 【十二州记云昔禹治洪水既毕乃乘侨车到东山祀上帝于北河归大功九天○王石华校云河归二字当小写因旧钞误大写故也今案御览五百二十六引东作锺九天作九河陈本亦作锺九天作九湖十二作十三二酉丛书张辑十三州记亦引御览作锺作北阿余同】 祭先圣于太学 【挚虞新礼仪云故事祀皋陶于廷尉祭先圣于太学也○今案类聚四十九引新礼仪尉下有新礼移祀于律寺以同九字】 祭蚩尤于沛庭 【汉高祖本纪云高祖立为沛公祀黄帝祭蚩尤于沛庭而衅鼓旗帜皆赤○今案汉书卷一上同】 祀皋陶于廷尉 【挚虞新礼仪云故事祀皋陶于廷尉同祭先圣于太学也○今案详本篇上文】 祠唐尧于成阳 【侯获汉皇德傅云章帝诏使者奉太牢致祠唐尧于成阳灵台○今案御览五百二十六引灵作云陈本改注范书成作咸无灵台二字二酉丛书张辑皇德传亦据御览】 祀黄老于濯龙 【东观汉记云皇帝九年九月祀黄老于濯龙中以文罽为坛饰金钿器祠用三牲作倡乐○今案聚珍本东观记卷三九年作元年钿作银御览五百二十六引钿作扣】 祠子胥于江滨 【吴越春秋云二月癸未夫差饰诸羣臣祠子胥于江滨夫差曰昔不听相国之言用谗佞之辞令远没江滨自亡以来莫谁与言○王石华校补神字今案秘书二十一种本古今逸史本汉魏丛书本皆脱此条御览五百二十六引吴越春秋于江作江水饰作帅】 □□□□ 【乐触自酒又言日用国岂可留神一于寡人相见首既从中出曰生时为人死时为神飨远大在王复重祭臣请诸持杯动酒郑左右羣臣莫闻见之也矣○今案案此条失书名并多讹误旧钞混入上条注中今移正陈俞本皆脱】 祭诸葛于道陌 【襄阳记云诸葛亮亡所在各求为立庙议以不合百姓遂因时节祠祭之于道陌○今案蜀志五裴注引襄阳记不合作礼秩不听祠作私陈本亦作私议以作朝议】 王下祭殇五 【礼记祭法云适子适孙适曾孙适玄孙来孙也谨案殇者未成人而死可殇也○王石华校触改殇今案见祭法谨案以下是永兴引申语】 诸侯下祭殇三 【又适子适孙适曾孙大夫下祭殇二适子适孙○今案见祭法】 士祭其先 【又云士祭其先○今案见礼记曲礼】 庶人祭乎 【又云适士及庶人祭子而止○今案见祭法】 五年再祭 【公羊传云大事于太庙跻僖公大祫者何合祭也毁庙之主陈于太祖未毁庙之主皆升合食于太祖五年而再殷祭跻僖公升也何言乎升僖公逆祀也○今案文二年跻僖公升也五字作跻者何升也余同】 因时而祭 【春秋繁露云古一岁四祭因四时之所生熟而祭其先祖父母也○今案见渎曙注本繁露四祭篇】 有闰加祠 【汉旧仪云原庙一岁十二祠有闰加一祠皆太牢者也○王石华校如改加今案文献通考宗庙七引汉旧仪太牢上有用字】 祠春享先王 【周礼大宗伯职云以祠春享先王谨案祠四时春祭之名祠者食也祠道追远享食也○王石华校相改祠今案以下四条皆大宗伯文谨案以下皆永兴引申语也陈本并注在第一条增入郑注删去各谨案等语】 礿夏享先王 【又云以礿夏享先王谨案礿者薄也夏时万物初长进宗庙少故曰礿也○王石华校初改礿今案大宗伯礿作禴陈本已照改】 尝秋享先王 【又云以尝秋享先王谨案尝者万物新成可尝以享宗庙○严氏校庙宗改宗庙】 蒸冬享先王 【又云以蒸冬享先王谨案蒸者众也冬时万物皆成可以荐宗庙者众也】 天子造乎祢 【礼记王制郑云造祭名○今案陈本同】 王者禘其祖 【礼记大传云郑注禘大祭也始祖感虚而生祭天则以配之制别至者无主不止也○今案大传注感虚而生句作感太微五帝之精以生余亦大同小异陈本已照改】 黩于祭祀时谓弗钦 【尚书说命云孔安国传祭不欲数数则黩黩则不敬○今案见说命中篇】 君子之祭敬而不黩 【公羊传曰己卯烝常事不书此何以书讥亟也亟则黩黩则不敬君子之祭也敬而不黩疏则怠怠则忘士不及兹四者则冬不裘夏不葛何休注云亟数也显亵黩也士有公事不及此四时祭则不敢美其衣服盖思亲之志也○今案桓八年何注亵作渫思下有念字】 祭不欲疏疏则怠 【礼记祭义云郑注疏则违礼莫大焉○王石华校忌改怠今案祭义注同】 祭不欲数数则烦 【又云烦则不敬郑玄云不敬违礼莫大焉○今案祭义同】 岂年不奢凶年不俭 【王制云如上言○今案王制丰上有祭字】 有其举之莫敢废也 【曲礼云○今案见曲礼下篇】 有其废之莫敢举也 【又云郑氏注为其黩神也若殷废农祀弃后不可复废弃祀农也○王石华校标目补敢字今案曲礼下注黩作渎陈本已改】 非其所祭而祭之淫祀无福 【郑云妄祭神不享也○王石华校勒去上句非也今案曲礼下注享作飨余与旧钞同】 非其鬼而祭之谄也 【论语郑注云人神曰鬼非其祖考而祭之谄求福也○今案何晏集解采郑注谄求上有是字】 祀齐五日 【汉旧仪云制祀天齐七日宗庙五日小祀三日○今案聚珍本汉旧脱平津辑本补遗一卷据书钞引云大祀齐五日小祀齐三日此乃陈本耳后得此影宋钞未及追改】 祭齐六曰 【黄帝问玄女兵法云六甲将及夫人姓名服色其耐皆着赤帻小冠带白绶夫人足皆各象其禽兽足凡欲招致神当于帛上书诸神名如法祭齐事六日见形○今案御览五百廿六引黄帝问元女兵法色下有白字绶下有绞字招误治齐事上有荫字余同陈本赤作青无招字当上有格字】 礼不卜常祀 【左传夏四月四十郊不从乃免牲非礼也犹三望亦非礼也礼不卜常祀而卜其牲日望郊之细也不郊亦无望可也○今案见僖三十一年】 大飨不问卜 【曲礼郑注祭五帝于明堂莫适卜也○今案曲礼下注同】 宗甫之事君亲割夫人亲舂敬之至也 【谷梁云太室屋坏礼宗庙云云如上言为社稷之主而先君之庙朝坏极称之志不敬也徐邈注极直也志记也○今案文十三年无朝字徐邈以下玉函山房辑本未收此条】 二王助祭 【毛诗振鹭序云振鹭二王之后来助祭也毛苌云二王夏殷也白鸟集于西雍之泽言所集得处也喻杞宋之君有洁白之德来助祭周之宗庙得礼之宜也○今案周颂传庙上无宗字陈本照删】 百蛮助祭 【典略云永平二年祠五帝以先帝光武配羣僚百蛮皆来祭也○今案陈本改注续汉书】 诸侯王祭 【汉书平帝纪云元始五年春祫祭明堂诸侯王二十八人列侯百二十二人宗室子九百余人征助祭礼毕○今案汉书卷十二平纪作百二十人无下二字】 食诸侯酎金 【汉旧仪云皇会侯王酎金庙中以上计议设九宾倍位○今案陈本脱平津辑本补遗一卷据初学记类聚引侯王作诸侯议作仪】 朝奠日出夕奠逮日 【礼檀弓云郑注阴阳交接庶几遇之○今案礼记注同】 室事交乎户堂事交乎阶 【檀弓云○今案檀弓二字是沿上条而误当作礼器】 饮酒于序以正齿位 【周礼党正云国索鬼神而祭祀则以礼属民饮酒于序以正齿位三命而不齿郑注不齿者席于尊东所谓遵○今案地官注同】 饮酒于序三命不齿 【周礼党正职云不齿者席于尊东所谓遵○今案不齿者席于尊东所谓遵○今案不齿者二句见党正注】 商曰彤 【尔雅云商曰彤尚书高宗彤日者也○今案见释天注本钞此条混入上条注中今移正陈本脱】 周曰绎 【尔雅注春秋经云壬午犹绎○今案释天郭注同】 祭天曰燔柴 【尔雅注曰布散于地祭之○今案此条标目与小注不符合当分二条燔柴郭注是既祭积薪烧之六字此注布散句乃释天祭星曰布之郭注也陈本但存燔柴一条误矣】 祭风曰磔 【尔雅注曰今俗当大道中碟狗云以止风此其象○今案此见释天郭注陈本象上有遗字】 祭山曰庪悬 【尔雅注曰或庪或悬置之于山也○今案此见释天郭注】 祭川曰浮 【尔雅注曰祭于川中或浮或沈○今案释天篇浮下有沈字祭于作投祭】 是禷是禡师祭也 【尔雅禷禡师祭也○今案此见释天】 五年大祭 【尔雅注云五年一大祭○今案此见释天郭注禘大祭也句郭注】 一岁五祠 【缪袭祭仪春祠夏禴秋尝冬蒸每祀依其时而行尝尚也蒸岁大孰一岁五祠时常用仲月名之曰祭其实在庙者也○今案陈俞本脱】 夏祭曰礿 【尔雅注云新菜可礿也○王石华校初改礿来改菜今案见释天郭注作可汋】 秋祭曰尝冬祭曰蒸 【尔雅注云□品物也诗云礿祠蒸尝○今案诗云以下非郭注文盖永兴再引诗天保篇】 太祝辨九祭 【周礼春官云太祝辨九祭一曰命祭二曰衍祭三曰炮祭四曰周祭五曰振祭六曰濡祭七曰绝祭八曰缭祭九曰共祭○今案太祝濡作擩】 太祝辨六号 【又曰太祝辨六号一曰神号二曰鬼号三曰祇号四曰牲号五曰齍号六曰币号○今案太祝祇作示】 太祝掌六祈 【又曰太祝掌六祈以同鬼神祇一曰类二曰造三曰绘四曰禜五曰攻六曰说○今案春官太祝同】 太祝掌六祝 【又云春官职云太祝掌六祝之辞以事神祇祈福祥求永贞一曰顺祝二曰年祝三曰吉祝四曰化祝五曰瑞祝六曰筴祝○今案太祝职同】 祝将命 【礼记郊特牲谨案用传主人之命于神尸也○今案陈本删尸字】 史荐信 【左传齐侯欲诛祝史晏子曰若有德行之君内外不废上下无怨动无违事其祝史荐信无愧心是以鬼神用享国受其福祝史与焉其所以蕃祉老寿者为信君使也○今案左传昭二十年有德下无行字内外作外内余同】 称孝孙 【郊特牲云祭称孝孙孝子以其义称也郑云谓事祖祢也○今案礼记注同】 称曾孙 【又云称曾孙某谓国家也于曾祖以上称曾孙而已○今案于曾祖以下是郊特牲注文】 祝以孝告是谓大祥 【礼运注云此谓荐今世之食于人道为善毛诗云○今案毛诗云三字非郑注本文盖别引他书也陈本已删此三字】 

　　北堂书钞卷第八十八 


　　●北堂书钞卷第八十九　　　礼仪部十 

　　隋秘书郎虞世南撰 
　　南海孔广陶校注 
　　祭祀惣下十八 

　　○祭祀惣下十八 

　　祭有三重献之属莫重于祼 【礼记祭统云谨案是祼鬯殷酒初祭以灌求神也○今案陈本脱谨案七字直以初祭句为祭统文非也】 殷士虏敏祼将于京 【毛诗毛苌传云殷士殷之诸侯也肤大也敏疾也祼灌鬯也周人尚臭将行也谨案殷侯皆有美德疾归之于周助祭行灌鬯之礼于天地也○今案文王篇毛传无之诸二字大作美陈本无注】 甸师共萧 【甸师职祭祀共萧茅郑注云萧香蒿也茅以共祭之苴亦以缩酒缩酒泲酒也○今案天官甸师注香蒿句是郑大夫注茅以共祭句上有元谓二字盖以下是郑元注也】 缩酌用茅 【礼郊特牲郑注云谓泲醴齐以明酌也盖事酒之上名曰明者事酒今之醳酒皆新成者也○严氏柱云注改注云】 取萧祭脂取羝以軷 【毛诗生民郑注云言后稷既为郊祀之酒取萧草与祭牲之脂爇之于行神之位馨香既闻取羝羊之体以祭神祇也○今案生民笺无祇字】 陈其簠簋 【孝经郑注云簠簋祭器受一斗二升内圆外方祭不见亲故哀戚也○今案孝经疏引郑元注略同】 笾豆既设 【礼记曾子问曰○严氏校补子字今案见礼疏十九】 醢人掌四豆 【周礼醢人职云掌四豆之实朝事之豆馈食之豆加豆之实羞豆之实○今案见天官醢人同】 司尊彝掌六尊 【周礼司尊彝职云掌六尊六彝之位诏其酌办其用与其实春祀夏禴祼用鸡彝鸟彝皆有舟其朝践用两献尊其再献用两象尊皆有罍诸臣之所酢也冬蒸秋尝祼用斝彝黄彝皆有舟其朝献用两着尊其馈献用两壶尊皆有罍诸臣之所酢也凡四时之闲祀追享朝享祼用虎彝蜼彝皆有舟其朝践用两大尊其再献用两山尊皆有罍诸臣之所酢也○今案春官司尊彝所酢作所昨郑注云昨读为酢字之误也今旧钞作酢甚是惟上一诸臣作诸神下两诸臣作诸侯均非今据本钞下文引订】 祼用鸡彝 【又云祼用鸡彝郑注云刻而画之为脽形彝法也用器之有法也○今案彝法二句非郑注文当加谨案二字以别之】 朝践用献 【又云郑注云献读为牺牺尊饰以翡翠欲其美矣○今未欲其四字非司尊彝注文当加谨案二字以别之】 再献用两山 【周礼司尊彝职云掌六彝之位诏其酌办其用与其实朝践用两大尊其再献用两山尊皆有罍诸臣之所酢也○今案详本篇上文】 朝献用着尊 【又云郑注云着尊着地无足也○今案司尊彝注同】 馈献用两壶 【郑注司尊彝职云壶尊者以壶为尊者也○今案陈本馈作馈】 朝事之笾白黑形盐 【周礼笾人职云朝事之笾其实麷蕡白黑形盐膴鲍鱼鱐郑注云朝事祭宗庙献血腥之事也熬麦曰麷稻曰白黍曰黑形盐似虎○王石华校以改似今案朝事十一字是郑元注熬麦以下是郑司农众注】 馈食之笾枣栗桃■〈艹橑〉 【又云郑注馈食荐熟者也○今案天官笾人注同】 笾豆大房 【毛诗郑注閟宫云大房玉饰俎也其制足间有横下有柎似于堂后有房然也○王石华校推改拊今案閟宫笺似于作似乎】 笾豆静嘉 【毛诗既醉篇郑笺公尸所以善言告之乃用笾豆之物絜清而美○今案既醉笺同】 疏布幂八尊 【周礼天官幂人职云祭祀以疏布巾幕八尊郑玄注以疏布者天地之神尚质也尊器也○王石华校人改八若改者今案见天官幂人注与幕人不同亦无尊器句】 画布幂六彝 【又郑玄注宗庙可以文画者画其云你杝○今案此见幂人职文】 天子以牺牛 【曲礼郑注牺纯毛也○今案见曲礼下】 天子用太牢 【汉书郊祀志云有上书言古者天子三年一用太牢祠神三一天一地一泰一天子许之○今案见汉书卷二十五上】 天地之牛角茧栗 【礼记王制】 宗庙之牛角握 【王制云握谓长不出肤○今案出肤句是王制注文】 牲颁五官 【周礼小宗伯云毛六牲而颁之于五官郑众注云毛择毛也司徒主牛宗伯主鸡司马主马司寇主犬司空主豕者也○今案择毛句是郑元注司徒以下乃郑众注也】 展牲则告牲 【周礼充人职云郑注展具也谨案牲充也展牲者视之也○王石华校振改展今案地官注同】 尔牲则具 【毛诗无羊篇云谨案异毛色也牛羊异毛色者三十言祭祀索则有之也○今案异毛以下是参用笺语】 禳饰其牲 【周礼小子云凡沈宰侯禳饰其牲郑注云沈谓祭川辜谓磔牲以祭也侯禳者候四时恶气禳去之也○今案夏官小子注同】 享以骍牲 【毛诗云○今案閟宫篇牲作牺释文云牺纯毛牲】 善牲以祀 【越绝云益死之后夏启善献牺牲以祠○今案王谟本卷三越绝书善献作岁善陈本已照改】 阳祀用骍牲阴祀用黝牲 【周礼牧人职云郑注骍赤色毛之取纯毛也阳祀祭天南郊宗庙之祭也阴祀祭地北郊及社稷者也黝黑也尚书云骍牛一○今案地官牧人职注同尚书句见洛诰】 馈食享先王 【又大宗伯职云郑注馈食在四时上是禘也禘言馈食者着有黍稷互相备也谨案此是禘祀亦荐熟馈食议其黍稷各备也禘者审也郑注云昭穆未毁之主升合食于太庙禘小于祫也○今案互相句以上春官注同谨按以下有脱误】 肆献享先王 【郑注云肆者进所解牲体荐熟时也献醴谓荐血腥也○今案见太宗伯注】 为酒为醴烝畀祖妣 【毛诗丰年云郑注烝送也畀与也言丰年所获之物酿为酒醴与先祖先妣谓祭祀者也○今案丰年笺与作子言丰以下是永兴引申语】 吉蠲为饎是用孝享 【毛诗天保篇毛苌曰吉善也蠲洁也饎酒食也○今案旧钞蠲洁上有谨案二字系衍文今删】 有椒其馨胡考之寍 【毛诗载芟云毛苌曰椒犹飶也胡考之寍得寿也谨案寍安也苾芬香酒祭于祖妣则得寿考又安寍者也○严氏校寍安改安寍今案戴芟传得寿作胡寿谨案以下亦参用郑笺】 苾芬孝祀神嗜饮食 【毛诗楚茨云谨案此则为祭祀时也言饮食苾芬有馨香也为鬼神所歆也○今案见小雅谷风之什陈本脱谨案以下】 泽虞共泽物 【周礼泽虞职云凡祭祀宾客之奠郑云泽物之奠亦笾豆之实芹茅菱茨之属也○今案地官注茅作茆茨作芡】 廪人共粢 【周礼廪人职云郑注扱以受舂人舂之大祭祀之谷藉田之收藏神仓者也不以给小用○今案地官共粢作共其接盛】 司烜明水 【周礼司桓职云掌共明水郑注云陈明水以为玄酒○今案贾疏以陈字属上句据旧钞则永兴是属下句也】 盐人共盐 【盐人职云杜子春谓出盐直用不涷治○今案见周礼天官】 亨人共大羹 【周礼亨人职云祭祀共大羹宾客亦如之郑众云大羹不致五味也铏羹加盐菜也○今案周礼疏卷四同】 粟纳三宫 【谷梁传徐邈注云甸掌田之官也纳粟于三宫者三夫人也当春之礼王后六宫诸侯夫人三宫甸粟者循其品物厯兼舂事及供也○今案见桓十四年玉函山房辑徐邈注一卷脱此条陈本亦脱】 祀用赤黍 【尚书大传云祀之礼散齐七日致斋亲器洁祀用赤黍三日之朝于中庭祀四方从东方始卒于北方○今案御览五百二十四引大传致斋下有三日两字仪礼通解续文献通考引并无陈恭甫编定本云玩注文亦应无三日二字又御览通解续通考亲皆作新】 殷尚醴周尚酒 【礼明堂位云郑注此皆其时之用也○今案明堂位注同】 虞祭首夏祭心殷祭肝周祭肺 【礼明堂位郑云皆气王盛也○今案明堂位注作主盛】 祭以清酒 【毛诗信南山云○今案见小雅谷风之什】 既载清酤 【毛诗烈祖云毛苌云酤酒也郑云赉读为来既载清酤以尊酌以祼献神灵来至我致齐所思则用成也○今案烈祖笺作读为往来之来】 醆酒涗清 【礼郊特牲云郑注涗清酒也五齐浊泲之使清谓之涗齐及取明水皆新也○严氏校之沛改泲之今案此非醆酒之注盖由下条羼入耳】 明水涗齐 【又郑注云涗犹清也五齐浊泲之使清谓之涗齐及取明水皆贵新也○今案郊特牲注同】 禽享礿 【周礼大司马职注云礿宗庙之夏祭也冬夏田主于祭宗庙者阴阳始起象神之在内也○王石华校初改礿今案夏官作献禽以享礿】 从以骍牡 【毛诗信南山谨案清谓玄酒也酒郁鬯之酒也周尚赤故祭骍牡也○今案见小雅谷风之什】 骍牡既备 【郑笺毛诗既载谓已在樽中也祭祀之事先为清酒其次择牲故举二者也○严氏校涂去巳字恐非今案见大雅旱麓笺樽作尊】 祀有执膰戎有受脤 【左传云云神之大节也谨案膰祭祭以祀诸侯者也○今案见成十三年】 执其鸾刀以启其毛 【毛诗信南山谨案鸾刀刀之有铃者言割中节也○今案见小雅谷风之什】 牛曰大武豕曰刚鼠 【曲礼郑云号牲物者异于人用也元头也武迹也○今案曲礼注同陈本脱用字】 鸡酒薄祭 【谢承后汉书云徐孺子尝为太尉黄琼所辟不就及琼卒归葬穉乃负粮徒步到琼所赴之设鸡酒脯祭卒哭而去不告姓名○今案姚鲁斯辑本太尉句作前后为诸公所辟余亦略有不同又弣附注云范书但载黄琼葬何耶汪辑谢书亦与姚同祗据本传注世说注与御览引而不及书钞惜之想朱氏潜采堂本亦脱此矣】 鱼菽之祭 【盐铁论云古者庶人鱼菽之祭春秋循其祖祠○今案近本盐铁论散不足篇循作修是也陈本作祀又菽误椒】 鱼首以祭 【孔融于国文云节士辞国食而终于海遣门下掾驷驷坚奉饘一盛鱼首以祭○今案此文有残缺陈俞本删】 米??饼为殽 【黄帝问玄女兵法凡欲致神当于帛上书神名祭以白茅为藉饼枣为脯置藉上○王石华校有共改女兵第改茅今案陈本无为殽句御览五百二十六及本钞祭祀惣上篇引亦无此句又御览引为脯作并脯】 酌彼行潦 【诗洞酌云毛传曰洞远也行潦流潦也??奔馏也谨案流潦水之薄者远酌取之以为彼酒取之饎而荐也鬼神享德合信也○今案见大雅生民之什谨案以下是永兴引申语然薄者二句亦参用郑笺】 进兹行潦 【曹植鹿生公云野无旨酒进兹行潦○今案陈俞本百三家本皆脱疑是郦生颂之佚文也】 荐式苹藻 【王脂祭徐聘士文云古人荐式苹藻藉白茅岂必珍羞所以致之者诚也○今案陈俞本■〈田旬〉作■〈日旬〉羞作修】 苹藻是歆 【殷元祭徐孺子文云夫诚素自中微物将礼苹藻是歆实过牲牢○今案陈俞本只存微物二句类聚三十八引此文作殷允将礼作为重余同】 黄琮礼地 【周礼典瑞职云以玉作六器以礼天地四方以苍璧礼天以黄琮礼地以青珪礼东方以赤璋礼南方以白琥礼西方以玄璜礼北方○今案典瑞无此文惟见春官大宗伯职珪作圭余同本钞郊祀篇引苍璧二句亦误作典瑞此则旧钞藁本如此不尽因转写之讹】 玄珪宾河 【纪年云后荒即位年以玄珪宾于河命九东狩于海获大鸟○今案读骚楼本竹书纪年荒作芒无命九两字东作冬鸟作鱼】 四珪有邸以祀天旅上帝 【周礼典瑞职云郑注于中央为璧珪着其四面一玉俱成也珪本着于璧故四珪有邸有四角也○今案典瑞职珪作圭】 两珪有邸以祀地旅四望 【周礼典瑞职云郑注两珪者象地数二舜而同邸者也○今案春官典瑞珪作圭】 珪璧以祀日月 【又云郑注珪其邸为璧取杀于上帝○今案典瑞珪作圭】 璋邸射以祀山川 【又郑注云射剡也璋有邸而射取杀于四望也半璧圭曰璋也○今案半璧句非郑注文】 降三分璧沈于洛水 【尚书中候云汤降三分璧沈洛注曰降下也以兀精三分之璧沉于洛水○今案陈本汤误阳脱元精二字御览八十三引中候注元精作厚字但此段正文本有元精天乙句则二字不可删】 搴长菱兮湛美玉 【出汉武帝瓠子歌云○今案史记河渠书菱作茭湛作沈陈本亦作茭】 齐车鹿幦 【礼记玉藻篇大夫齐车鹿幦豹直郑云幦覆苓也直谓缘也○王石华校标目补鹿字今案玉藻直作犆】 龙旗承祀 【毛诗閟宫云郑注交龙为旗承祀谓亲祭祀事四马故六辔也○今案閟宫笺亲作视无祀字陈本亦作视】 龙旗十乘大糦是承 【郑笺玄鸟云交龙为旗糦黍稷也言诸侯建龙旗十乘奉黍稷而进之宗庙言得诸侯之欢心十乘者二王后八州之大国也○今案玄鸟笺同陈本二王误三王】 祀设重案 【周礼掌次职云祀五帝则张大次小次设重帟重案郑注云重案床重席也○今案天官注同】 坐以蒲荐 【虚谌祭法云坐以蒲荐青布缘朱角夏则加练褥其俭则是从约也○今案玉函山房辑本无缘朱六字其俭四字作其事此特据陈本耳】 齐必有明衣布 【论语云明衣者新浴所以自洁净也则以常布○今案新浴以下不见何晏集解盖是永兴引申语】 常服黼哻 【毛诗文王篇云白与黑谓之黼哻殷冠也言殷诸侯来助周祭祀服殷冠明文王以德绥远不以淫服来者也○严氏校来服改服来今案殷冠以上是毛传言殷以下则永兴略参郑笺文也】 有虞氏服韨夏后氏山 【明堂位郑注云韨冕服之韠也舜始作之以尊祭服禹汤至周增以画文后王弥饰也○案陈本韨作■〈革犮〉】 祭以诸侯其尸服以士服 【丧服小记郑注云祭以天子诸侯养以子道也尸服土服父本无爵子不敢以己爵加之嫌于卑也○严氏校己以作以己今案陈本无注士服误作侯服】 祭以士尸服以士服 【郑注丧服小纪谓父以罪诛也尸服以土服不成为君也天子之子当封为王者后以祀其受命之祖云为士者则择其宗之贤者若微子者不必封其子为王者后及所立为诸侯者祀其先君以礼卒者尸服天子诸侯之服而遂无所封立则尸也祭也皆如士不敢愆用尊者衣物○今案郑注而遂作如遂愆用作僭用陈本无注】 祭上帝乐用神 【桓子新论注云吴人来攻楚其国人告急而灵王教舞自若顾应之曰寡人方祭上帝明乐用神当蒙福佑不敢赴救而吴兵遂至俘其太子及后○严氏校改作攻去作告虚作灵今案御览五百廿六引桓子新论及陈本明乐用神句作乐明神三字教舞作鼓舞】 大雩帝用盛乐 【月令仲夏之月用盛乐郑注云雩吁嗟求雨之祭也雩帝谓立坛南郊之旁雩五精之帝配以先帝也自鼗鞞至柷敔皆作曰盛乐○今案月令注立作为】 靁皷皷神祀 【周礼人皷人职云以靁皷八面皷也神祀祀天神也○今案地官注同】 路皷皷鬼享 【又郑注云路皷六面皷也鬼享享宗庙也○今案见地官鼓人注】 羽舞帅而舞四方之祭祀 【郑注云羽析白羽为之形如祓也四方之祭祀谓四望也○今案见地官舞师注】 兵舞帅而舞山川之祭祀 【郑又云析白羽为之形如帗也○今案舞师职兵舞无注此本钞所引乃羽舞注耳】 皇舞帅而舞旱叹之事 【郑又云旱叹之事谓雩也皇舞析五彩羽为之形如蛂之状○今案见舞师注】 祈年田祖击土皷 【周礼钥章职云凡国祈年于田祖击土皷郑注云田祖始耕田者谓神农也吹之以钥为之声也豳雅豳风七月于耜举趾馌彼南亩之事歌其类也为之雅者以其言男女之正也杜子春曰土皷以瓦为匡以革为两面可击也○今案春官注同】 琴瑟击皷以御田祖 【毛诗大田云谨案御迎也田祖先啬谓神农也设乐迎祭先啬谓郊后始耕也○今案御迎以下参用传笺语】 登歌击拊 【周礼小师职云郑注拊者击石也谨案登歌者升歌于堂上石罄也○今案春官小师注同谨案以下是永兴引申语罄磬古通用】 下管击应鼓 【小师郑注云应小皷管于堂下者也○今案管于句非小师注文】 设业设虡崇牙树羽 【毛诗有瞽云谨案业大板也所以饰此栒而为县也崇牙刻之如锯齿植者为虡横者为栒崇牙上饰卷然可以悬皷罄树五采之羽以为文饰者也○今案见周颂有瞽篇谨案以下多参毛传文】 锺皷喤喤罄筦将将 【毛诗执竞云毛苌曰喤喤和也将将集也○今案执竞篇注同】 皷锺送尸神保聿归 【毛诗楚茨云谨案尸象神也尸出入奏肆夏击皷锺而送尸也保安也归于天地而清也○今案诗正义本作锺皷宋书乐志两引亦然惟唐石经引作皷锺与今本及旧钞合】 雍禘太祖也 【毛诗雍篇云郑云禘大祭也大于四时而小于祫太祖谓卜王谨案祫祭文王之庙歌此雍诗禘百审谛也祫者合也毁庙之主与未毁庙之主同升合食于太祖后稷之庙谓之祫禘也三年一祫五年一禘每五年之内有此二祀谓之殷祭○王石华校标目帝改禘今案雍诗注同谨案以下是永兴引申语】 那祀成汤也 【毛诗那篇序云有正考父得商颂十二篇于周之太师以那为首○今案陈本有增注】 清庙祀文王也 【毛诗清庙云郑注清庙者祭有清明之德者之宫也天德清明文王象焉祭之而歌此诗也○王石华校标目济改清今案清庙笺同】 执竞祀武王也 【毛诗执竞云郑注竞强也能持强道者唯武王也○今案周颂笺强作强】 祭祀之容济济惶惶 【周礼保氏职云养国子以道乃教之六义一曰祭祀之容郑注云如上言也○今案保氏注作齐齐皇皇】 有来雍雍至止肃肃 【毛诗雍云郑注来时雍雍然既至止而肃然者谨案此助祭者仪容也○今案周颂笺同谨案以下是永兴引申语】 奉璋峩峩 【毛诗传云峩峩盛壮也谨案璋瓒也臣助君祭执圭璋瓒其容仪峩峩然○今案见大雅棫朴传同】 执爨踖踖 【毛诗楚茨云谨案此明祭之人恭敬踖踖爨灶有容○今案见小雅谷风之什】 肃雍显相 【毛诗清庙云毛苌传曰于叹辞也穆深远也肃敬雝和也谨案此言美哉清庙之祭乃诸侯有文王之德者皆来助祭于此也○今案周颂传深远作美字谨案以下是永兴自加案语】 左右趍之 【毛诗棫朴云毛苌传曰趣趋也辟君也君王谓文王也文王临祭祀其容济济然其左右之臣皆促疾敬其事谓助祭也○今案辟君也以下多用郑笺文】 骏奔在庙 【毛诗清庙谨案文王之庙以对越在天诸侯乐受文王之化长奔走文王之庙法文王之德光于四方○今案陈本脱谨案以下】 肃肃在庙 【毛诗思齐篇谨案肃肃敬也言诸侯助文王祭祀则尚敬言得礼之宜也○今案敬也句是毛传助祭以下是用郑笺】 以享以祀以介景福 【又毛苌传云介助也景大也○今案楚茨传同】 卜尔百福如几如式 【毛诗楚茨云卜尔百福如几如式谨案卜与也几期也式法也祭祀为神所歆故神之百福其来如几其多如法也○今案见小雅谷风之什】 君曰卜尔万寿无疆 【毛诗天保云毛苌传曰君先公王也卜子也谨案祭祀立尸象神君曰者尸传神意以福及祭主也○今案小雅天保传先公王作先君然上文有于公先王句谓先公先王也旧钞先公王三字未可厚非或是隋本如此】 永锡尔极时万时亿 【毛诗楚茨云永长也锡与也言主祭者礼容庄敬故报尔以众善之极使尔无一事以不得所○今案永长也本郑笺余是永兴引申语】 祈福祥顺丰年 【周礼小祝职云掌小祭祀以祈福祥顺丰年注云顺丰年而顺为之祝辞也○今案春官注同】 祭得宜五谷丰 【礼稽命征云天子祭天地宗庙六宗五岳得其宜则五谷丰雷雨时至四夷共物○今案御览三十五及五百二十五引稽命征共作贡陈本已照改】 汉武帝祠五畤获白麟 【汉书武帝纪云元年冬十月行幸雍祠五畤获白麟○王石华校标目畴改畤今案汉书卷六元年上有元狩二字】 高宗彤日越有雊雉 【尚书高宗彤日云孔安国传云于彤日有异雉○王石华校标目月改日】 黄鹤来坛 【谨案侯德传云章帝至于岱宗柴望既毕黄鹤三十从西南来经祠坛上东北近于宫室者也○今案本钞封禅篇引续汉书侯作黄望作祭近作道余同陈本改注范书章帝纪脱侯德传三字望作告上作土近作过室作屋】 紫气散殿 【汉武故事云宣帝亲祠武帝甘泉有紫黄气从西来散于殿前○今案御览八十八引汉武故事紫上有顷字西下有北字本钞云篇引紫黄气作紫云陈本改注后汉书谬甚】 赤光如祀 【列异传云陈仓祠时有赤光长十余丈从雉城来入陈仓祠中有音声如雄雉○今案类聚九十引列异传城作县无音字陈本脱有音句】 光如流星 【古史考云泰文伯东猎至汧渭之会乃卜吉即营邑之梦大蛇从天下属地其口止鄜以为上帝之征于是作鄜畤祀白帝其夜光如流星○严氏校谓改渭出麟改止鄜今案亦见本钞祭祀惣上篇引平津馆辑本未收此条】 神光三烛 【汉书武帝纪云元封六年诏曰朕祀首山昆田出珍物或化为金祭后土神光三烛其赦汾阴殊死以下○今案汉书卷六朕祀作朕礼化为作为黄陈本已照改】 文公逆祀去者三人 【公羊传曰从祀先公顺祀也文公逆祀去者三人定公顺祀畔者五人何休注云三人谏不从而去也○王石华校达土改逆祀今案定八年畔作叛余同陈本改注论衡是移后注为前注谬甚】 定公顺祀去者五人 【论衡云鲁文公逆祀去者三人定公顺祀去者五人实于俗者则谓礼焉逃者寡则知是去之也○今案王谟本论衡定贤篇实作贯则谓以下作则谓礼为非晓礼者寡则知是者希余同陈本实作贯则谓四字作非礼则去余与王谟本同】 张宽从祀甘泉女子乳长七尺 【益部耆旧传云蜀郡张宽汉武时为侍中从祀甘泉至渭桥有女子宿于渭乳长七尺上怪而异之遣问女曰帝后第七车知我宽在第七车对曰天星主祭祀者斋戒不严则见其形者也○今案说郛本益部传宿作浴严作洁】 辛有适伊川见被发而祭于野 【左传云初平王东迁辛有适伊川见被发而祭于野者曰不及百年此其戎乎其礼先亡矣秋秦晋迁六浑之戎于伊川柆预注云辛有周大夫也○王石华校幸改辛之改亡今案见僖二十二年】 索氏亡牲 【家语鲁公索氏将祭而亡其牲孔子闻之曰公索氏不及三年必亡之矣○王石华校六改亡今案家语好生篇三年作二年陈本已照改】 

　　北堂书钞卷第八十九 

　　●北堂书钞卷第九十　　　　礼仪部十一 

　　隋秘书郎虞世南撰 
　　南海孔广陶校注 
　　郊祀十九　　　　　　　禘祫二十 
　　六宗二十一　　　　　　五祀二十二 
　　四望二十三　　　　　　高禖二十四 
　　灵星二十五　　　　　　祈祷二十六 
　　齐戒二十七 

　　○郊祀十九 

　　天地者帝王所受设祀而敬之 【袁子正论曰天地者帝王同上文云○今案陈本玉函山房辑本同】 帝王之事莫大乎郊 【汉书郊祀志云成帝初即位丞相匡衡御史大夫谭奏言帝王之事莫大乎承天之序莫重乎郊○今案汉书二十五下序字下更有承天之序四字郊下有祀字又标目莫大句郊字有误】 承天之郊 【又云承帝王所受也故制郊祀而敬之也○今案此条有误陈本标目郊改序但注见上二字俞本全删】 帝王之事莫重于郊 【又云成帝初即位丞相匡衡御史大夫谭奏言帝王之事莫大乎承天之序承天之序莫重于郊○今案详本篇上文】 所以承天 【礼含文嘉曰五祀南北郊东西郊郊中以正禖五者天子公侯伯子男卿大夫所以承天者也○今案陈俞本以正禖作兆正谋大夫下有士字玉函山房辑本脱东字余同陈俞本】 定天位也 【礼郊特牲云祭帝于郊所以定天位也○今案陈本同考郊特牲无此文当改注礼运】 通天义也 【郭璞上疏云郊祀者以通夫天之义也○王石华校标目补义字今案陈俞本同】 明天道也 【又云所以明天道也郑云明谓则之以示人也○今案见郊特牲注陈俞本脱郑云以下又此条当在通天义也一条之前观又曰二字便知】 飨帝于郊 【礼器云因吉土以飨帝于郊郑云吉土王者所卜而居之士也飨帝于郊以四时所兆飨于四郊也○今案礼器注兆飨作兆祭】 祭天于郊 【春秋繁露云古者一岁祭天于郊今案抱经堂本繁露一岁作岁一】 以享上帝 【周易鼎卦彖辞云圣人亨以享上帝而大烹以养圣贤谨案烹煮也享献也上帝天也明圣人用鼎煮牲物先以献享于天后以养于圣贤矣○严氏校先以享献改献享今案陈俞本脱谨案以下】 禋祀上帝 【周礼大宗伯职云以禋祀祀昊天上帝以实柴祀日月星辰○今案春官同】 郊报天 【礼记郊特牲曰郊之祭也迎长日之至也大报天而主日也○今案陈俞本同】 郊社迎日 【如上注○今案陈本社作祭是也】 缘祀父以祭天 【白虎通云王者以祭天何缘祀父以祭天也○今案陈俞本王作主】 推事父母以祀天 【又云天所以明者人推事父母以祀天也○严氏校以明字在人下移正今案陈俞本皆改注五经通义】 受命于祖 【礼记郊特牲云卜郊受命于祖庙作龟于祢宫○今案陈本同】 必以祖配 【白虎通云祭天必以祖配何自内出者无足不行自外至者无主不止故推其始祖配以宾主顺天意也○今案陈俞本同考王谟本脱惟巡狩篇大将出告天类祭以祖配二句】 启蛰而郊 【左传曰凡祀启蛰而郊龙见而雩谨案启蛰夏正建寅之月蛰启户乃郊祀天以祈谷龙见建巳之月苍龙星咰建东方万物始盛待雨而大故雩祭天以求雨也○今案见桓五年谨案以下多参杜注文】 孟冬郊祀 【司马相如封禅书云孟冬十月君徂郊祀驰我君车帝以享祉○今案史记本传车作舆】 郊以正月 【白虎通云春秋传曰郊以正月上辛日也○今案陈本同】 一用夏正 【又曰五帝三王祭天一用夏正何天地交万物通始终之正故易干凿度云三王郊祀用夏正也○今案陈俞本同】 上辛郊祀 【公羊传曰九月辛丑用郊用者何不宜用也九月非所用郊也然则郊曷用用正月上辛○今案见成十七年传】 上丁祀郊 【续汉书礼仪志云正月上丁祀南郊○今案见礼仪志上】 十月上宿郊 【汉书郊祀志云三年一郊秦以十月为岁首故常以十月上宿郊见通推火也○今案汉书卷廿五上及陈本推火作权火】 四月郊泰畤 【汉书武纪云元封五年四月还幸甘泉郊泰畤○王石华校畴改畤今案见汉书卷六】 因吉土 【礼记礼器云因吉土以飨帝于郊郑云吉土王者所卜而居之土也飨帝于郊以四时所兆祭于四郊也○今案礼器注同】 就阳位 【礼记郊特牲云兆于南郊就阳位也○今案陈本删礼记二字】 兆于南郊 【周书作雒云设兆于南郊以祀上帝○今案读骚楼本周书作雒解兆上有丘字】 祭于云阳 【汉旧仪云汉法三岁祭天于云阳○王石华校书改旧今案聚珍本汉旧仪补遗一卷祭天作一祭阳下有宫字】 徙祀长安 【汉书郊祀志云成帝即位匡衡奏徙郊祀于长安○今案汉书卷二十五作徙置匡字缺笔宋钞避太祖讳也】 必因丘陵 【礼记郑注云为高必因丘陵谓冬至天于圜丘之上也丘陵起土高地者也○今案礼器注无丘陵起土八字陈本已照删】 地上圜丘 【周礼大司乐云冬日至于地上之圜丘奏之郑注云此禘大祭也天神则主北辰祭法曰周人禘喾而郊稷谓此祭天圜丘以喾配之也○今案春官注同】 紫坛帷幄 【汉旧仪云皇帝自行群臣从斋皆百日祭天紫坛惟幄高帝配天居堂下西乡绀幄绀席○今案初学记十三引汉旧仪高下有皇字余同类聚三十八引居误后陈俞本帷幄作幄帷又陈本绀幄误何帐俞本作组帷账本钞一百三十二幄篇引旧仪作绀幄】 方坛四陛 【汉书郊祀志云郊坛在雒阳城北四里方坛四陛○今案陈俞本同考汉书郊祀志无此文惟见续汉书祭祀志卷中】 王被卷 【礼郊特牲郑注云谓有日月星辰也○严氏校云注改注云今案陈本卷作衮辰下有之章二字】 御蝉帻 【顾弘集云至尊新郊当着何服昔成皇帝初郊上宫时尚在外辄访问并不能详唯御蝉帻衮服愚谓郊祀当被法服衮冕之礼不宜别施者也○今案陈俞本脱当着二十三字唯御当作御又无衮冕四字】 乘素车 【礼郊特牲云乘素车贵其质也郑玄注云素车殷辂也○今案礼记辂作路】 乘大辂 【礼记明堂位云成王封周公于鲁命鲁公世世祀周公以天子之礼乐是以鲁君孟春乘大辂冕有十二旒日月之章祀帝于郊配以后稷○今案明堂位篇鲁作曲阜辂作路无冕字】 张毡案 【周礼掌次职云王大旅上帝则张毡案设皇邸郑注云祭张毡案以毡为床于幄中也○今案天官掌次注同】 用绮席 【汉旧仪云祭天用六采绮席六重长一丈中一幅四周缘之○今案史记封禅书正义引旧仪采作彩余同陈本长误上】 苍璧礼天 【周礼典瑞职云苍璧礼天璜琮礼地○今案此书春官大宗伯文典瑞无之本钞八十九祭祀总下亦引作典瑞则旧钞当日己误不尽因转写之讹矣】 四圭旅帝 【又云四圭有邸以祀天旅上帝○今案见周礼典瑞】 祭用六采 【汉旧仪云祭天用六采绮席六重长一丈中一幅四周缘之○今案详本篇上文】 作乐降神 【白虎通云作乐者为天作乐者为降神也今案此文有误考白虎通礼乐篇有云降神之乐在上何为鬼神举二句陈俞本云下删作乐者三字为天作祭天】 作乐圜丘 【周礼大司乐云作乐于圜丘之上天神皆降可得而礼矣○今案大司乐职作乐句小异】 舞云门歌大吕 【又云奏黄锺歌大吕舞云门以祀天神○今案见春官大司乐】 柴祭天 【礼器郑注云名犹大也升上也谓巡狩至于方岳燔柴祭天告以诸侯之成功也○今案礼器注同】 燔柴泰坛 【礼记祭法云云祭天也○今案陈本删礼记二字】 以千石柴 【白虎通云祭天燔柴祀在上不可得节也故以千石燔柴升烟为高也○严氏校天祭改祭天今案此文有讹脱陈俞本皆删】 升烟为高 【如上说○今案陈俞本删】 太羹不和 【礼记郊特牲云云贵其质也○今案陈本脱其字】 器用陶匏 【郊特牲云以象天地之性也白虎通云祭天用职何郑云幼小者谨敬洁净也○今案此条有窜乱陈本删白虎以下】 鼠食牛角 【左传云鼷鼠食郊牛角○今案见成七年传】 郊牛口伤 【又宣公三年春王正月郊牛之口伤改卜牛○今案见左氏宣三年传】 卜郊免牲 【又云僖公三十一年四卜郊不从乃免牲犹三望非礼也○今案见左传僖三十一年传】 南郊暴雨 【谢承后汉书云方储传云储丹阳人善天文为洛阳令章帝欲出南郊储上言当有疾风暴雨乘舆不可出上疑其妄令储饮鸩而死果月大风暴雨○王石华校以原钞舆误与疑其误赴庭皆旁勒今案御览五百二十七引疾风句作疾雨暴风余同姚辑汪辑谢书末句作暴雨大风余亦同又姚本脱令字陈本已改范书】 

　　○禘祫二十 

　　所及弥远谓之禘 【白虎通云位尊所及弥远谓之禘祫何禘之为言谛也序昭穆谛父子也祫合也○今案陈俞本尊下有德盛二字言谛误言让】 禘祫及迁庙以其能继体 【又云禘祫及迁庙者以能世世继君之体持其统不离间由亲及远不忘先祖○今案陈俞本脱不离间三字】 尊人君 【又云祭宗庙所以禘祫者何以尊人君贵道德也○今案陈俞本贵道德三字作贵功德广孝道】 序尊卑 【又云祭宗庙所以五月之节者何尊阳也五月止卑在下尊贵故于是禘之春秋七月禘于太庙比夏之五月也○严氏校月也下删传或二字今案陈俞本脱此条窃谓传字当在七月之上偶脱在段末耳】 审谛昭穆 【傅咸奏云先儒解禘者谛也谛审昭穆故也○严氏校成改咸是也谛改禘非也今案傅节子辑本同陈俞本审上删谛字】 合食太祖 【白虎通云禘者毁庙之主皆合食乎太祖也○今案陈俞本乎作于】 三年一祫五年一禘 【礼稽命曜云三年一祫五年一禘续汉书祭祀志云建武二十六年诏张纯言禘祫之礼纯奏言三年一祫五年一禘也○今案初学记十三引礼纬此条作稽命潜又张纯一条见续汉志卷十九陈俞本脱续汉以下】 天道小备故三年一祫天道大备故五年一禘 【五经通义云王者诸侯所以三年一闰天道小备孝子缘先人意无不欲相对为饮食故三年一祫五岁再闰天道大卫故五年而一禘者也○今案御览五百二十八引及陈俞本脱孝子十三字又御览所以下有三年一祫五年一禘何九字陈俞本脱所字余同】 禘祭以夏祫祭以冬 【东观汉记张纯传曰字伯仁建武二十六年纯奏议云三年一祫五年一禘禘之为言谛谛定昭穆尊卑之义也禘祭以夏四月夏者阳气在上阴气在下故正尊卑之义也禘祭以冬十二月冬者五谷成熟时备礼成骨肉合聚饮食也○今案聚珍本卷十三及姚辑本东观记无议字十二月作十月时备作物备骨肉作故字余同】 无同四时常祭 【圣证论云太和六年尚书问禘祫之礼王肃对曰祫禘之云无同四时常祭先贤以为皆于太祖庙先献人心郑云以禘祫合其庙记非礼者也○严氏校元改六今案此条有讹误陈俞本脱主谟汉魏遗书钞本马竹吾玉函山房辑本圣证论均未收此条】 丰于四时之祭 【挚虞决疑要注云禘丰于四时之祭而约于禘祫之祭也○严氏校云注改注云今案陈俞本丰上脱禘字】 夏禘周公 【礼记明堂云季夏六月以禘礼祀周公于太庙○今案堂下当补位字】 春禘武公 【左传云昭十五年春将禘子武公戒百官○今案南昌本同】 有来雍雍至止肃肃 【毛诗雍篇云雍禘太祖也○严氏校于改止今案此见雍诗序陈本篇下补传字非也】 

　　○六宗二十一 

　　禋于六宗 【尚书舜典孔安国传云所宗者六谓四时也寒暑也日也月也星也水旱也埋少半于太昭祭时也相近于坎坛祭寒暑也王宫祭日也夜明祭月也幽禜祭星也雩荧祭水旱也六者此之谓也○今案埋少牢以下非孔传文见礼记祭法篇永兴自加引申语也】 所宗者六 【秀子张纯六宗表云臣谓禋于六宗礼祖考所宗者六尊宗三昭三穆也○王石华校旁勒秀子二字今案陈俞本亦删秀子二字礼作祝所宗作所尊六下删尊字考御览五百二十八引张纯六宗表礼作祀余同陈俞本】 上不谓天下不谓地 【汉书王莽奏禋于六宗欧阳大小夏侯说六宗上不谓天下不谓地旁不谓四方在六者之闲取阴阳变化实一而名六然则日月星宿山泽所谓六宗者也○今案汉书郊祀志下三谓字作及星宿作靁风余同陈俞本皆改五经典义】 非天不生非地不载 【尚书大传云万物非天不生非地不载非春不动非夏不长非秋不收非冬不藏○今案御览十八及仪礼经传通解续廿六上引大传同】 乾坤六子 【圣证论云魏明帝诏王肃六宗之神意有几乎对曰坎为水离为火震为雷巽为风艮为山兑为泽先师所说曰六宗此乾坤六子也○今案陈俞本证误政诏作问之神意六字误作竟几二字又脱先师八字玉函山房辑圣证论误沿陈本】 天地惣三 【五经异义尚书说曰六宗者天惣三日月北辰也地惣三岱山河海也○今案陈俞本异误典惣作宗陈恭甫疏证本异义据大宗伯疏引亦作宗北作星又夹注云祭法正义引作北辰】 礼北大社 【续汉书祭祀志曰安帝元初六年三月更立六宗祠于洛阳城西北兑地礼北大社○今案续汉祭祀志中大作大兑地作戍亥之地陈俞本已照改戌作戍】 不应特立 【吴高益司马罢六宗祀云藉览司马所表上六宗之礼不应特立又论先儒之说远失厥中○今案此条有讹字陈俞本皆脱】 太极冲和之气 【挚虞新礼仪云散骑常侍邵以为万物负阴而抱阳其气冲和六宗者太极冲和之气六气之宗也○今案陈俞本邵作郎无其气四字】 气以致诚 【袁子正论禋者云气絪缊先王体远因禋气之上以致其诚也○洪氏校标目识改诚今案蜀志诸葛亮传注引正论云气四字作烟气烟熅先王作天之禋气作烟气余同陈俞本皆脱此条】 

　　○五祀二十二 

　　五祀五行之官 【汉旧仪云祀五祀谓五行之官金木水火土也○今案陈俞本同平津辑本据御览引脱之官二字】 五祀五色之官 【圣证论云郑众说五祀五色之官于王者官中○今案陈俞本玉函山房辑本官作帝】 天子祭五祀 【曲礼天子祭天地祭四方山川五祀岁徧王制云卿大夫祭五祀也○今案礼记曲礼篇同王制篇近本脱卿字】 诸侯立五祀 【祭法云王为诸侯立五祀】 祈于五祀 【周礼小子职云而掌珥于社稷祈于五祀郑注云祈或为刉刉衈者衅礼之事也用毛甡曰刉五祀谓始成其宫兆时也谨案刉者牲血以衅祭五祀者户行灶中溜也○今案夏官注同谨案以下是永兴引申语】 腊于五祀 【月令孟冬之月腊先祖五祀○今案陈俞本多增注】 五祀之神王者所祭 【白虎通云五祀者何为门户井灶中雨留也所以祭之何人之所居处出入为饮食故神而祭之者礼也○今案白虎通五祀篇及陈俞本脱居字及者礼也三字为饮作所饮故下有为字】 血祭五祀 【周礼大宗伯职云以血祭祭社稷五祀郑注阴祀自血起贵气臭也五官之神在四郊金时迎五行之气于四郊而祭五德之神亦食此神焉重为勾芒食于木黎为祝融后土食于火该为蓐收食于金修及熙为玄冥食于水○今案春官注同】 诸侯祭以牛 【白虎通云祭五祀天子诸侯以牛卿大夫以羊因四时祭牲也○今案白虎通五祀篇及陈俞本牲上无祭字】 

　　○四望二十三 

　　小宗伯掌四望 【周礼小宗伯职云小宗伯之职掌兆五帝于四郊四望亦如之○今案春官小宗伯同】 国有故旅四望 【又大宗伯职云掌建邦之天神人鬼地祗之礼国有大故则旅上帝及四望注曰四望五岳四镇四渎也○今案春官注同陈俞本多窜易】 南吕祀四望 【周礼大司乐职奏姑洗歌南吕舞大??召以祀四望○今案陈本大误夫】 东巡狩岱宗望秩山川 【五经异义云春秋公羊传说三望祭河海泰山日月星也博士孔朝义曰尧典云二月东巡狩岱宗望秩山川即位山川遂望而祭者也○洪氏校末句升改望今案陈俞本只有望祭河海至星也十字余皆脱陈恭甫疏证本异义三望四望脱收此条】 山川能润秩而祭之 【公羊传云僖公十四年四月四卜郊不从乃免牲犹三望三望者何望祭也山川有能润乎旦里者天子秩而祭之○今案此见公羊僖三十一年传陈俞本及旧钞皆作十四者误也】 

　　○高禖二十四 

　　仲春之月祀高祺 【月令仲春之月玄鸟至至之日以太牢祀于高禖天子亲往郑云玄鸟燕也燕以施生时来巢当宇而孚乳嫁娶之象也媒氏之官以为候高辛氏之出玄鸟遗卵简狄吞之而生契后王以为媒官嘉祥而立其祠焉变媒言禖神之也○今案月令注作燕作娀简吞之俞本当作皇】 天子所御带以弓韣 【郑注云御谓从往侍祀也天子所御谓今有娠者于祀太祝酌酒饮于高媒之庭以神惠显之也带以弓韣求男之祥也○今案见月令仲春注祀作祠余同】 后祀郊高禖 【五经异义云王者一岁七祭天地仲春后妃郊高媒亦祭天地也○严氏校春仲改仲春今案御览五百二十九引异义也上无地字陈恭甫疏证本亦然陈俞本异误通一岁误十岁】 简狄高禖 【又云契母简狄以玄鸟至自祀高禖生契也○今案陈恭甫异义疏证本脱收此条陈俞本改注五经要义误也】 方朔作禖祀 【汉书戾太子传云戾太子据元狩五年立为皇太子年七岁矣初上元二十九乃得太子甚喜为立禖使东方朔枚皋作禖祀注曰禖者求也月令祀乎高禖○洪氏校标目补朔字今案见汉书六十三武五子传无注曰以下惟枚皋传师古注亦引禖者求子之神也】 束皙议禖坛 【束皙高禖坛石议云元康六年高禖坛上石破为二段诏书问致此石来几年出何经典今应复否○严氏校云案一百六十卷石篇引王隐晋书亦作六年今晋书作八年今案陈本今误金百三家本束集致作置几年作几时】
  </div>
  <div class="pagination">
   <a href="北堂书钞_page19.html">
    上一页
   </a>
   <span>
    ...
   </span>
   <a href="北堂书钞_page15.html">
    15
   </a>
   <a href="北堂书钞_page16.html">
    16
   </a>
   <a href="北堂书钞_page17.html">
    17
   </a>
   <a href="北堂书钞_page18.html">
    18
   </a>
   <a href="北堂书钞_page19.html">
    19
   </a>
   <span class="current-page">
    20
   </span>
   <a href="北堂书钞_page21.html">
    21
   </a>
   <a href="北堂书钞_page22.html">
    22
   </a>
   <a href="北堂书钞_page23.html">
    23
   </a>
   <a href="北堂书钞_page24.html">
    24
   </a>
   <a href="北堂书钞_page25.html">
    25
   </a>
   <span>
    ...
   </span>
   <a href="北堂书钞_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
