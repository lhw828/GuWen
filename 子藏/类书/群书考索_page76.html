<!DOCTYPE html>
<html>
<head>
    <meta charset="UTF-8">
    <title>群书考索 - 第 76 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 76 页/共 127 页</h1>
    <div class="content">　　唐府兵
　　吾观李泌告徳宗曰府兵之制史册不详于是参稽传记以类焉葢府兵之制始于西魏【苏绰】因于周隋而大备于唐二十为兵六十而免【唐志贞观十年】而民无常兵之劳三时耕稼一时治武【见杜牧原十六卫】而兵无常聚之患六家而赋一兵【李泌曰府兵皆于六户中等以上家有三丁选材力一人为之及粮牛驴皆六家共备】是不悉民以为兵也六家而供一兵【上注】是不仰给次官也宿卫者一月而更【贞观十一年宿卫者畨上皆一月而更】戍兵者三年而代【李泌曰戍边旧制三年而代又曰闗东之人西戍者皆人赍练数百匹随为三年之计】则所以役民者甚简也置府六百而居闗中者三百六十【陆防以为太宗列置府兵八百余所在闗中者殆五百焉杜牧原十六卫以为贞观中内有十六卫蓄养戎臣外开折冲果毅府五百七十四与此数不同也此以通监并见唐志】举天下不敌闗中所以明乎轻重之势兵散于府将归于朝而无握兵之重所以杜乎祸乱之原【见唐志】若夫器甲则出于民【唐志兵甲皆自备输之库征行则给之】戎兵衣粮则又取办于民【刘仁轨日士卒咸言初发日惟令备一年资装】国无养兵之费惟元从禁兵与畨上卫兵或出征者有所给焉【孙唐论又刘仁轨言徃在海西百姓争欲从军或请自办衣粮谓之义征则征伐之际衣粮当从官给也】至于教战调发亦有可考者折冲以农隙教战阵按阅不精则罪至折冲并及刺史【李泌家传】此其教战者也国家有所召发则下符契于郡府参验乃发此其调发者然也【唐兵志】夫府有三等千二百人为上千人为中八百人为下府有折冲都尉左右果毅都尉又有别将长史兵曹校尉旅师等官以其等级相统治则有坊团队火之制居无事时耕于野有事则命以出兵解輙罢其所以纎悉委曲为维持经久之计者诚三代而下近古之良法也故李泌谓徳宗曰贞观中北灭突厥延陀西取兹尽臣西域灭吐谷浑髙宗灭髙丽百济新罗皆府兵也自置府兵未有外叛内侮杀帅自擅者正以经画得宜而区处之尽善也杜牧作原十六卫亦曰国家始踵隋制开十六卫将军属官各守分部夹峙近省自贞观至于开元百三十年间戎臣兵伍未始逆命此圣人所能柄统轻重制鄣表里圣筭神术也古今以还法术最长其置府立卫乎然不一再传而弊端已见接于开元其制因以废坠是岂立法之不善葢所以守之者失其制也且始者宿卫之士月上而岁徧至髙宗则番役更代多不以时【唐志】始者番上宿卫谓之侍官至武后则悉假姻戚以充役使宿卫之士固亦有亡匿之患矣【李泌家传】始者出征多不逾时逺不经岁髙宗命刘仁轨鎭洮河而兵始困于久戍【李泌】始者战没行阵则官其子孙髙宗以后官不记录【刘仁轨论兵疏】而兵非乐于征战又州县调发类不以实壮而富者以财免贫虽老弱者亦不得而逃焉州县之兵于是又有逃亡之患矣【刘仁轨论兵疏】逮至于元宗之时卫士不给【唐志】府兵寡弱【李泌家传】是以张说募彍骑以爲长从宿卫而番士之制已废李林甫募长征兵以息山东之戍而边戍之制又废自是而后兵农既分不可复合于是有养兵之费矣【故开元之时岁供边兵而衣粮已二百万至天寳以后益兵浸多爲费浸广天寳以后养兵毎岁用衣千二百匹粮百九十万斛又天寳九年朔方节度使张齐丘给粮失宜军士怒殴其判官兵马使】至其甚也【止受甲见唐志】天寳以后彍骑之法又稍变废士失拊循折冲诸府至无兵可交李林甫请停边上下鱼书【方鎭篇】其后徒有兵额而戎器并废禄山之变至无兵可以受甲至永泰建中之世其弊尤甚故独孤及陆敬舆诸人皆言其以为竭天下之财以供无用之兵财利匮于养兵税法壊于奉军岂非兵民既分其弊遂至于此欤加以天寳以后人主甘心边功调发逺戍民亦无以为生杜子美所谓一从十五北防河便至四十西营田去时里正与褁头归时头白还戍边亦可见矣世之说者见府兵后日之弊遂归咎于太宗立法之不详葢亦未深攷焉耳张说不能因时救弊以复贞观之旧顾乃立茍简之制以便目前畧不思异时之患遂使古人良法美意因不复见终唐之世根本不固国势动揺失居重驭轻之意者说亦不得不任其责焉其后虽李泌与德宗议复府兵非不拳拳而终不可复杜牧伤其废壊恢然作原十六卫以自见意而一代之制竟无有能兴起者岂非其原一失后世难于复攷欤识者观古制之不存后世葢不无恨于张说也
　　唐藩鎭
　　唐自太宗参酌西魏周隋之制以防天下之变而府兵之制遂为一代之大法分置诸府以布列内外更畨迭上以分禁卫总天下凡八百余府而环京畿者殆五百余所以防外重内轻之忧队伍火长各有等差折冲果毅各有定序所以立上下相维之势四方有警则命将以出事已輙罢则又所以防防扈专恣之渐至于边防之制则城捉鎭守率皆有使一道则又有大将以总其权当是时进退伸缩罔不惟朝廷之命而将帅重臣无不奔走以承要束京邑严固而四方无虞此贞观之世所以为有唐极盛之时也自府兵法壊而节度之权浸浸日重而藩鎭之祸始蟠结而不可解终唐之世与国更为消长而一代之变其大节有可论者方永徽之初都督带使持节者始曰节度斯时有节度之名矣犹未具其官也再传景云之初薛讷为西州节度使斯时有节度之职矣犹未重其权也接于开元文武迭用不久任不遥授专领贞观故事犹有存者此葢宗之初年也奈何遥授之端一启于王嗣眞之宠兼领之设复溺于葢加运之私爱攘郤四夷之意始锐然以自奋而为边将者十余年而不易方鎭之权于是乎重使宗讲求立一国之旧制使无外重内轻之弊则复可维持而不乱惜其募广骑以宿卫而无可交之兵在内之势日轻置长征于边而精锐咸聚西北在外之势日重十道置使偏于边陲而藩鎭有强盛之势节度之职尽用胡人而国家无藩篱之助渔阳之变岂待智者而后知哉肃宗起兵灵武初造唐室是宜正上下之分以纪纲四方而偷取一时之安不思永久之患彼命将帅统藩鎭国之重事也王元志之亡乃委一介之使狥行伍之请不问贤否惟其所欲与者授之节钺甚至偏裨逐主帅亦因以位授任之爵禄废置不出于上而出于下则祸乱又庸有极乎广徳之际安史之乱既已削平河北诸州既已宾服此正因事置变之机也子仪之在当时力请解罢节度以收兵权其所以为后日虑至深逺也代宗一切不之听卒使仆固懐恩养冦以自封而薛嵩李寳臣之徒皆分帅河北以自固其党于时朝廷厌苦兵革茍冀无事因以授之此所以复兆后日之乱也徳宗慷慨发愤痛惩积即位之初罢贡献省乐工虽足以警动淄青之乱卒然不思因时之制以隄防人心是李惟岳欲世袭于成徳一不如志而田恱之徒遂相顾而起向使纪纲素立则彼奔走听命之不暇又安有四王一帝之僣哉陆敬舆在深为国虑论闗中形势之要居重驭轻之说而且拳拳于府兵之旧此正维持久长之深计也徳宗之制皆出于权不足以知此而乃却而不用奉天之幸亦其势之必至也洎反都邑而姑息愈甚此所以养成藩鎭之祸若夫宪宗能用杜黄裳诸人故能以威武起衰弊殆非前数君所比者刘辟阻兵巴蜀则既平之李锜之守长江则又平之杨惠琳据夏州则又平之呉元济之擅兵淮蔡则又平之所向无前所征必克是以王承宗以德棣二州自献于上程权以沧景一州鎭而自归于朝乌重嗣之在横海又举支郡之兵尽属刺史向时相与防扈以拒朝命者垂六十年今皆拱手以遵约束直以处置得宜能服其心耳异时河朔之归刘总之防分其地而禀命于朝慨然欲为诸鎭倡首者是岂无故而然哉正以宪宗威畧在人者未冺也惜乎穆宗溺于宴安而崔植杜元頴軰又恬不知省遂激成朱克融之乱至于王庭凑之擅魏博史宪成之擅成徳合从方命故河朔再失以迄唐之亡当是时魏洪简居中用事将不得专令而授方畧于禁中虽以裴晋公之元臣宿望竟不能以成功终于师老财匮而止其后泽潞之役李德裕许河朔世袭以安其心自贞观开元百三十年间戎臣兵伍未始有变然则开元天寳之后其所以兆乱稔祸者其本末于是而可观矣
　　南北衙【制神防左右十军】
　　唐书志曰唐有天下二百余年而兵之大势三变其始盛时有府兵府兵后废而为骑兵骑兵又废而方鎭之兵盛矣及其末也强臣悍将徧满天下而天子亦自置兵于京师曰禁军以今攷之曰左右羽林军曰左右龙武军曰左右神武军总曰北衙六军葢唐有南北衙兵南衙诸卫兵是也北衙者禁军也初髙祖已定天下其义兵愿从宿卫者三万人号元从禁军至贞观特择其善射者曰百骑髙宗时则置羽林军武后时则曰千骑睿宗时则曰万骑此羽林之制也宗以万骑平难改为左右龙武于是而有龙武之号肃宗时灵武之后调补北军置左右神武于是有神武之名广德之初代宗以避吐蕃而幸陜鱼朝恩举在陜之兵而迎扈悉号神防元泰之初吐蕃入寇朝恩又以神防军屯苑中自是浸盛分为左右势居北军右遂为天子禁军非他军比自肃宗以后北军増置威武长兴等名类颇多而废置不一惟羽林龙武神武神防神威最盛总曰左右十军若夫李德裕之在蜀则有雄边子弟李抱眞之在泽潞则有昭义歩兵方德裕之在劒南也建筹边楼以左右二图而图其险要率户二百而取一人使习战事缓则农急则战谓之雄边子弟故南诏吐蕃悉以城降方抱眞之在泽潞也以上党正为正卫乃籍民每三丁选一壮者使农隙习射比三年而得精兵二万遂雄山东此又在外之军者也
　　三国晋宋兵
　　晋置二卫左右前后骁骑七军皆以中军将军而统之呉多舟师而兵有车下虎士【甘宁传】丹阳青巾【沈莹传】交州义士【见歩隲传】及健儿武射之名非一赤壁之败兵八十万须濡之屯兵亦四十万蜀兵率十万呉兵三十三万通三国之兵仅视其户之数斯民得无病乎晋武之制大抵内强宿卫领之贵戚外削州牧统于宗藩皆惩魏也未几宗王横肆而宿卫散于外府禁军单虚而州牧转为强鎭是以闗门无结草之固晋阳有屡举之甲欲强而反弱将削而滋大何哉事不师古急于矫崇私废公而患生所偏也比及江左江州之兵至或单丁俱上不得番休民滋胥怨是以宗室诱之则为八王之乱夷狄攘之则为五胡之扰方鎭聚之则为王苏庾元之乱自昔祸败至晋滋极职兵之由终晋之世惟陈勰马隆得诸葛亮古阵遗法畧试一二隆以募兵三千平西凉厥功弥着勰事虽不概见然徒校幖帜兵之一物耳当凉闗仓皇之中而白虎幡一麾众皆解甲麾弓素信收敛至此孰谓古法不可施之后世而军政之无益于国哉方五胡乱华之时民间豪杰各推坞主以冦抄为事元帝南渡依江以立国祖逖北讨借以为重自用刁叶议后率以奴为兵庾翼所统六州奴北伐百姓嗟愁战輙奔败终元帝世惟谢一战有功葢所谓北府兵也刘牢之常领精锐为前锋战无不防刘裕亦以北府兵有功皆北兵也自刘裕以荆居上流甲兵半朝廷而刁崇丘襁褓迭据方岳文帝元嘉之政最爲可观置宣武挍猎讲武然而亟用其民猜防智将杀檀道济使王元谟等北伐再举再败邑里萧条当是时惟荆州尚全后以藩州太重分荆杨别置二州而晋人上流中流重鎭之意扫地于此葢自元嘉以来王糺始自十五至十六为半丁十七而全丁而何承天备边之论亦云一城千家堪战之士不下二千计丁课役葢稍稍欲裁制矣然文帝锐志中原不暇息民方其一举悉发六州倩使暂行而白丁不教轻进易退卒至败衂帝犹不已由是尽户发丁王公子弟亦皆从役重以将由上御士无专统元嘉北伐常授成律交战日时亦待中诏呜呼无惑乎斯民至此极也
　　将【贵在一将帅之心】
　　昔者鞌之战此晋兵也邲之战此亦晋兵也夫晋岂强于鞌而弱于邲哉而胜负异变功业相反何哉吾观鞌之役也韩厥戮人郤克分谤郤克流血张侯并辔至于振旅入国士爕后归防勲劳将郤克先逊由是范叔归功于荀庚栾书归功于范爕有将如此乌得而不胜若邲之战则异于此矣方与楚遇荀林父欲还随武子亦欲还先縠欲进韩子亦欲进至于郑人如师彘子欲许栾武子亦欲不许赵括赵同欲许甚者魏锜求公族而未得战而败赵旃求卿未得而怨欲战而败夫如是虽防楚晋固先溃况以楚师压之则其败也无足怪由是观之晋之兵非有变也将帅之心不一胜负必至此也汉武之世兵数大出元朔五年卫青以三万骑有功元狩四年青以五万骑而无功盖元朔之后诸校力战公孙敖李蔡李沮李恩軰皆从大将军而有功至于苏建无功青不专诛三子封侯青不受赏皆谢曰诸校之力夫元戎与列校如此以之克获虽三万不为之寡元狩之行霍去病始宠青之眷始衰分兵异出而敢战深入之士皆属去病青由是心不平矣李广欲先当匈奴而青使并出东道广固辞青固遣卒以失期死青以不见敌不封而去病日盛当是时两军出塞马凡十四万匹而后入塞者不满三万则不知足以致此故曰选兵不如选将一士心不如一将心虽然士卒有心将帅一之将帅有心其谁能一葢至于此则事归于庙堂而功系于君相赵充国上屯田之奏将持久以敌先零非魏弱翁任其说则不能以成功诸葛孔明出师一表反覆议论大抵望左右之得人以祖逖之绩着于河南而以戴若思代之则以愤卒郭子仪李光弼之忠见于复两京而以鱼朝恩统之则以众败李晟以张延赏私憾而失兵柄卒使浑瑊为吐番所诈贺兰进明以房琯之素嫌而不敢复出兵卒使张廵许逺为安禄山所杀故曰择将不如择兵
　　择将
　　以周瑜之望曹公不啻虎狼而呉兵捷于赤壁以刘德之视陆逊甚于婴雏而蜀师衂于白帝是不在乎敌之坚脆也东西异壤也而邓艾以缒兵取成都南北异习也而王鎭恶以舟师平闗中是不在乎地之逺近也夫以东晋之衰而谢得志于淝水开元之盛而哥舒翰失利于潼闗是又不在乎时之治乱也故善将者势无强弱任无久近敌无坚脆地无逺近时无治乱不用之则已用之无不胜焉惟其将而已矣然则择将之术宜如何东坡苏公进卷曰天下之实材不可求之于言语又不可较于武力独见之于战尔战不可得而试也是故见之于治兵子玉之治兵于蔿终日而毕鞭七人贯三人耳蔿贾观之以为刚而无礼知其必败孙武始见试以妇人而犹足以取信于阖闾知其可用故凡欲观将帅之才否莫如治兵之不可欺也或举方畧之类以求之亲兵以试之观其顔色和易则足以见其气约束坚明则足以见其威也坐作进退各得其所则足以见其能凡此者皆不可强也前代以六十万胜楚以四十万胜秦惟王翦项籍二人而多多益办者独韩信能之自余兵至三十万未有得志者赵括以四十五万败于长平汉初合五诸侯兵五十六万败于彭城以三十万困于白登王恢引三十二万伏马邑无功王寻王邑以百万败于昆阳符坚以八十万败于合肥隋以九十万败于辽东其众愈多而败愈盛然犹有可诿者曰将不善若曹公可谓善将矣复以水军六十万而败于乌林是时战舰相接故为敌人所挠大众屯聚故疫死者过半此兵多为累之明验也虽然汉择将之法犹可取焉汉选置将帅不与他官比非昔之所习知则出于一时之论荐尝试而泛使之鲜有不败者汉之将帅多由于环卫使其出入于周庐殿陛之间其果毅沈鸷忠义勇武皆天子之所熟识随其材而器使之可也故夏侯婴以奉车李广以骑郎将赵充国甘延夀以羽林郎卫青霍去病以侍中其朝夕扈从久为天子见知无不为汉名将韩信为治粟都尉数与丞相萧何言而竒之卒拜为大将李陵将兵于外天子召见于武防而卒用以伐单于葢至于设六郡良家子以为求将之方置羽林期门以为蓄将之地最为良法夫取之于山西出将之地而养之以宫禁扈从之中一旦有警则选诸环卫而用之眞可谓颇牧在禁中者耶虽然又有儒将焉邓禹受诗长安光武循河北为将军冯异好读书而通孙子法贾复习尚书朱祐习儒学祭遵虽在军旅不忘俎豆鲁肃虽在军阵手不释卷陆凯统军好太元论杜预征南通左氏传娄师德擢进士第及吐蕃犯塞从军西讨裴行俭举明经为朔方总管以儒而能将者也






　　羣书考索后集卷四十九
<子部,类书类,群书考索>
　　钦定四库全书
　　羣书考索后集卷五十
　　宋　章如愚　编
　　兵门
　　御将
　　太祖之置将也隆之以恩厚之以诚富之以财小其名而崇其势畧其细而求其大久其官而责其成毎朝必命坐赐与优厚抚而遣之尝令为郭进起第悉用同瓦有司言非亲王不可用上曰郭进控扼西山十余年使我无北顾之忧进岂减儿女邪此可谓隆之以恩矣取董遵诲于仇雠取姚内斌于俘虏皆用之不惑郭进在西山尝有军校讼其不法上曰进御下严是必罪人惧进法欲诬进以自免也使中人捽以赐进令诘而杀之此可谓厚之以诚矣西北边军市之租多赐诸将不问出入徃徃赏赉又輙以千万李汉超守闗南属州钱七百万余贯悉以给与汉超犹私贩榷场规免商筭有以事闻者上即诏汉超悉免闗征故边将养士足以得死力用间足以得敌情以居则安以动则胜此可谓富之以财矣李汉超郭进皆终于观察使所居不过廵检使之名终亦不以大将处之然皆得以便宜从事郭进在西山毎遣戍卒必谕之曰汝等谨奉教我犹赦汝郭进杀汝矣其假借如此故郭进所至兵未尝少衂此可谓小其名而崇其势矣王彦升之好勇冯继业之自伐然彦升守原州继业之守灵州皆边境以安此可谓畧其小而求其大矣何继筠屯棣州二十余年董遵诲屯通逺军四十年其余皆不减十余年边境頼之此可谓久其官而责其成矣夫宠之以非常之恩则其感深待之以赤心则其志固养之以非常之惠则其力足以至小其名而不挠权则位卑者有赴功之心而勇智者得以骋畧其过愆则材能进久其任则功利悉自古用将之术不易于是太祖兼用之故李汉超屯闗南马仁瑀守瀛州韩令坤鎭常山贺惟忠守易州何继筠领棣州以防北冦郭进控西山武守琪戍晋州李谦溥守温州李继勲鎭昭义以御太原赵賛屯延州姚内斌守庆州董遵诲守环州冯继业守灵武以备西戎如姚内斌董遵诲之徒所领不过五六千人而威名皆行乎夷狄当此之时元年诛李重进收扬州十一月诛李筠收潞州四年收湖南六年收蜀十三年收南越十七年定江表之北内则呉越闽海嵗奉贡赋外则交州髙丽请吏向化而契丹修好之使数至于阙庭拱揖指麾而天下一定不知封疆之忧盖太祖用将之术如此故养士少而蓄材多操术简而收功博也其次如汉之光武亦善御将闗辅之役不取诸将之健鬬而独遣冯异颍川之冦以冦恂之忧国而独委冦恂荆州之事以呉汉之不习舟师而独任岑彭皆素知才畧而明于授任而又能感之以恩假之以权结之以心观贾复病伤之时帝抚然大惊曰果然失吾名将闻其妇有孕生女邪我男娶之生男邪我女嫁之一时恩意眞足以感动英豪之心至祭遵以军法杀舍中儿而谓诸将曰当避祭遵舍中儿犯法尚杀之必不私诸卿军旅安得而不警及贾复之于冦恂有部将诛戮之耻则又为之致礼极欢以消其怒曰天下未定两虎安得私鬬今日朕分之遂戮力同心以济天下之难帝之御将亦多术矣
　　任将【任将贵乎专】
　　古者六军之制军将皆命卿无事则将归卿列有事则诸卿皆将宣王之时命召虎以平淮夷而王心乂宁一切委之而无疑命程伯休父以省徐士而徐方为之震惊而不可抗亦可见任将之意赵以李牧为守边将市租皆归募兵而军一决于外盖自阃以外将军制之古之道也髙祖初兴筑坛拜信以亡虏之人即以数十万付之可谓专矣魏豹之叛髙祖枚数三将谓其不足以当韩信文帝戒景帝即有缓急周亚夫可任其后七国之难亚夫独乗传防兵以抗呉楚之锋武帝之兴锐意征伐而任将尤所致意李广之斩霸陵尉帝非惟不加之罚且诏褒嘉卫青霍去病皆选将兵而独付之是以鴈门云中之师出即有功陇西祁连之役捕虏之功独多于诸将光武中兴任用诸将闗辅之役不取诸将之健鬬而独遣冯异颍川之冦以冦恂之忧国独委冦恂荆门之事以呉汉不习舟师而独任岑彭祭遵以军法杀舍中儿而反戒诸将以为当避祭遵所以伸其威也唐太宗用李世勣于青州凡十六年而竟获长城之固李靖之擒萧铣灭突厥破谷浑人皆知其所向有功而不知太宗之任勣爲甚专也尝观诏靖之言曰兵事节度皆以付公吾不从中治也肃宗之时九节度之师不相统属而不免相州之败宪宗用髙崇文以讨刘辟杜黄裳请不置监军以一其权故不淹时而辟以平艺祖开创大业委任边将闗市之租悉以赐予徃徃不问其出入门校之讼主将则遣使归之曹彬出征授之以劒副将而下有不用命者得以行法焉郭进之在西山葢二十年李汉超在闗西葢十七年其他何继筠之屯棣州董遵诲之屯通逺军皆不下十余年
　　兵食【此专论楚汉】
　　昔尝复熟迁固二书至于楚汉胜败所由分之际未尝不为之感叹也葢国之所恃以为威者虽本于兵而兵之所恃以为强者实资于食观髙帝自蜀汉而东也未遑他虑而租食之任一付于股肱之佐自闗中而东也初无他防而转漕之计必委之辅佐之臣及﨑岖于荥阳成臯间必据敖仓之粟以示形制之势则髙帝之心固无一日而不在于食也及髙祖欲屯巩洛以拒楚羣臣深以为敖仓之不可弃隋何之说九江则曰下蜀汉之粟郦生之说齐王则又曰蜀汉之粟万船而下是乃知议论之臣亦无一日不在乎食也至于彭越徃来河上必以絶楚之粮为急韩信之定燕击齐亦以绝楚之粮道为请其他如卢绾刘贾之时出入楚地专以焚烧积聚为事是外而奔走之臣惟恐敌人之或丰乎食也夫当存亡呼吸之间而运筹决胜之防惟以兵食为成败利钝之几此汉之所以得而楚之所以失项氏曽不悟也既得敖仓反视以为无用之具弃置不守乃用以资汉徒使老弱转粮于千里之外而识事者固已预计楚兵之不日疲也其后太公之归正以食少洪沟之约亦以食尽势穷力竭不复自振而卒使垓下之败夫观楚汉之成败在兵食之多寡则后之议用兵者无亦思所以制胜之术可乎
　　兵法
　　古兵法之存于汉者百八十二家张良韩信则取要用者定为三十五家中更散逸而其后任宏校理兵书论次为四种而权谋形势隂阳技巧之别犹有五十三家则汉之兵法亦云备矣唐李靖谓张良所学者太公六韬三畧韩信所学者穰苴孙武葢亦因其圮上所传与夫背水之阵以证之也然考之艺文志上自神农黄帝风后力牧下至公孙鞅范蠡大夫种孙呉之书无不载为兵家而独以六韬列之于儒曰周史之六防六篇是也所谓太公谋八十一篇言七十一篇兵八十五篇则列之于道家者流是何黄石之所授于留侯者特不见录以爲兵书邪盖太公之韬畧非若孙吴穰苴诡诈以求胜也吾观汉家以孙吴六十四阵爲都之法而又教其将学孙呉兵法则是当时急于趍利争为诡诈权谋以速胜也太公之韬畧固视以为迂缓而不之好君臣将相浸不之省歴世久逺而子房之所学者胥为无用盖无怪乎不录于兵而录于儒与道也至司马穰苴兵法乃齐威王使大夫追论古司马兵法而附穰苴于其中号曰司马穰苴法前汉艺文志军礼司马法百五十五篇载在礼书之中而唐书艺文志载司马穰苴法三卷在兵法之中皮日休读司马法曰古之取天下也以民心今之取天下也以民命汉魏尚权取赤子于利刃之下争寸地于百战之内是编之为术愈精而杀人愈多此所以叹后世之兵法也自今观之兵法以韬名者如太公之韬梁元帝玉韬刘裕金韬皆韬也以法名者如田穰苴司马法魏武续孙子兵法伍子胥兵法交将军射法皆法也有以畧名者如黄石公三畧魏文帝兵书要畧景祐神武秘畧庆厯迩英续经武武畧熈宁经武要畧皆畧也有以要名者魏武兵书接要武徳图五兵八阵法要皆要也有名之以鉴者李靖六阵鉴李淳风垂鉴皆鉴也有名以孙子者则又有魏武注孙子杜牧注孙子焉有名以呉子者则又有贾诩注呉子焉其他如孔衡兵林司马彪兵记呉铙之兵家正史李允弼之统军卢绾秘防李徳裕西南备边录郭元振定逺安边防刘秩止戈记皆兵法也然在用之如何耳赵括善读父书而不能免长平之败马谡善论兵法而不免街亭之败房琯学春秋车战法而卒败于陈涛李元平好论兵而竟辱于降敌霍去病不学古兵法而自顾方畧如何山涛不学孙呉而暗与之合虞诩不从兵法日行二百里变孙膑减灶法而乃为之増灶张廵用兵不依古法以谓吾使兵识将意将识士情而已是又不专在法也惟韩淮隂得于兵法而有以致背水之胜李卫公不废兵法而有以成定襄之功此可谓善用兵法者子房受书圮上老人卒以一篇为沛公谋臣其发防建议初无一言及于太公兵法借箸之谋踞鞍之问皆汉存亡之决秦宫数语无不剀切帝心而卒济大业八难之说至论武王造周之业皆武成之设施也急趣丞相定功行封葢异日治齐尊贤尚功之意也四皓之来盖西伯善养老天下之父归之之意也此皆在兵法中后贤莫能察而独髙祖信用于当时此子房所以善谈兵者欤史家谓子房以太公兵法说沛公而不知子房未尝以兵法为言也晁错以儒者上兵书魏相以儒者识兵畧士大夫指司马孙子兵法以为谈者葢不一数孰有如子房善藏其用哉抑又有攷焉黄帝始置八阵法其后唐独孤及有风后八阵图诸葛亮造其图于鱼腹平沙垒石为八行后人皆莫能识韩擒虎深明其法以授李靖乃造六花阵以变九军之法大抵八阵者即九军九军者方阵也六花阵即七军七军者员阵也七军加前后二军即为九也宋置殿前马军歩军三帅即中军前后军之别名而马步军都虞侯是为二虞侯天武捧日龙神卫四厢是为四厢军焉其制葢原于此不独此焉在成周则有大司马阵法在春秋时郑则有鱼丽阵宋则有鹅阵鹤阵越有牝牡阵晋毁车为行五乗为三五为五阵以相离两于前伍于后专为右角参为左角偏为前拒此又其歩军之法汉都之法用孙呉六十四阵汉垓下则又有阵法史记载髙祖与诸侯共击楚军与项羽决胜垓下淮隂侯将三十万兵当之孔将军居左贾将军居右皇帝在后项羽之卒可十万淮隂先合不利却孔将军贾将军纵楚兵不利淮隂复乗之垓下大败此马隆所谓鲁公不识者也
　　兵器
　　周官司兵掌五兵五盾各办其物与其等以待军事五兵戈殳防酋矛夷矛也五盾橹盾干盾之属也司弓矢掌六弓四弩八矢之法王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者此六弓之名也凡弩夹庾利攻守唐太利车战野战此四弩之名也凡矢枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢痹矢用诸散射此八矢之名也函人为甲犀角七属兕甲六属合甲五属此又甲之名也汉自郡国至于京师皆有武备在郡国则有库兵或置工官库兵以等赋为之而工官与铁官同置于产铁之郡在京师则有武库令掌于中尉而天子又有若卢考工室若卢以藏兵器考工室以主作器械一以少府主之武库则以大司农钱为之也故毋将隆以为武库兵器天下公用国家备缮治造作皆度大司农钱边吏职在距冦者得赐武库兵其或边兵不足则亦出武库工官兵器以赡之此武库之制也以史考之公孙宏禁兵不得挟弓弩与汉置强弩将军之号则知汉之兵器率以弩为尚也故攻战围守凡将帅所用一皆以弩为急李广之击匈奴以大黄射其禆将李陵之歩战亦以连弩射退单于叚防宗入乌孙选兵三十弩而陈汤之围郅支亦以战弩是知汉以后之用兵无急于弩而亦当时之所尚也不然晁错论匈奴中国之长技何以云劲弩长防匈奴之弓不能敌邪诸葛亮传亮性长于巧思损益连弩皆出于其意晋马隆募勇士腰引弩三十六钧者得三千五百人讨凉州贼杜牧之言于李徳裕请用宣润弩手二千挡泽潞　皇祐中有冲阵无敌流星弩　熈宁中神臂弓又有狼牙箭鸭嘴箭皆兵器也
　　军防
　　自古出师而有功者皆可攷焉汉贰师之斩大宛郑吉之破车师傅介子之斩楼兰冯奉世之斩渉车陈汤之斩郅支定军师而通于阗者窦固也斩虏使于鄯善而威鎭西域者班超也吕斩闗羽以定荆州而其言曰羽讨樊而多备兵必恐图其后也以治病还建邺羽必撤备兵尽赴襄阳大军浮江昼夜驰上袭其空虚则南郡可下而羽可擒也王濬羊祐大举伐呉杜预与诸军议今兵威已振譬如破竹数节之后皆迎刃而解遂指授羣帅方畧径造建康祖逖之复河朔也中流击楫而誓遂屯淮隂进克谯城至雍邱黄河以南尽为晋土桓温之入闗洛也发江陵水军自襄阳而入闗中遂至霸上人民争持牛酒迎劳谢石之破苻坚也谢为前锋先遣刘牢之五千人直指洛涧进屯夀阳临淝水等以精兵决战坚兵奔溃闻风声鹤唳以为王师之至隋贺若弼韩擒虎之平陈也若弼攻京口擒虎济采石南北并进而陈人皆遁至于唐之李靖之破颉利以三千蹀血虏庭遂取定襄太宗以为足以澡渭水之耻者李靖也李靖之破吐谷浑也虽老尚堪一行决防深入遂逾积石山大战数十而降其国人者亦李靖也李勣之俘髙丽也率总管兵以伐髙丽部其地为都督者李勣也李勣之破薛延陀也与骑卒径造白道而残卒遂奔汉北者亦李勣也李孝恭之破萧铣也修战舰于江中而后胜也侯君集之平髙昌率五总管之兵而后讨也阿史那社尔之俘龟兹也在于贞观之间苏定方之俘百济则在髙宗之世刘仁轨则有破新罗之功薛讷则有破吐蕃之功薛仁贵则有破突厥之功在肃宗时安庆绪之难则有郭子仪复长安克东都在广徳中吐蕃之难则有郭子仪收长安复京师朱泚之乱而克复京师者李晟也刘辟之叛而遂取成都以擒辟者髙崇文也呉元济之乱而请身督战誓不与贼偕生卒使李愬克防元济者裴度也
　　军旅
　　古者以井田制军自五人为伍积而为两为卒自五卒为旅积而为师为军而天下之军兴矣连帅比年以简卒卒正二年以简徒羣牧五载大简车徒则选择为有时春振旅以搜夏苃舍以苗秋治兵以狝冬大阅以狩则练习为有时任地事以令贡赋则农时不违因农隙以讲武事则武备无缺此兵制之所以备于周也自管仲变周兵为内政制国为二十一乡商之乡六而士之乡十五故有轨里连乡之制鄙为五属立五大夫使各涖一属之政故有邑卒乡县属之制国中之士为兵鄙野之民为农兵不谙耒耜之勤而农不识干戈之事自是先王寓兵于农之意冺矣晋作州兵鲁作兵甲战国时地方二千里带甲数十万临淄之中七万户不下户三男子卒固以二十一万大抵战国之制胜甲以上籍为民兵而民力困矣汉无计口授田之法故赋兵以丁而不以田自其二十三为正卒五十六而退一嵗为卫士一嵗为材官置材官于都国而京师则有南北军南军则光禄勲卫尉掌之北军则中尉掌之其地巴蜀三河颍川则多材官陇西天水安定则多骑士西北之地则多轻车故闗东上郡北地皆有车东南之地多楼船故博昌浔阳防稽皆有船以至临淄之弩手荆楚之劒客各惟其土之所宜而习熟之一旦有事则以羽檄召天下兵而无有不集事者以至精兵郡国人主亲为择将相代地吾所急委陈豨淮阳兵劲实擢灌夫嵗及立秋则严兵法之肄都试而不谐郡所者则必免此兵制之得也若夫以军击敌预郡国材官之数者发之可也奈何吏无告敕父母有市籍而一切征行甚者列侯封君吏二千石有所不免得无困于征行者乎戍边备冦如上郡北地陇西之兵调之可也奈何淮南之于汉汝南之于金城相去几何而一切调发得无困于调发之劳乎自中兴之后兵旅尤弛都试之法不可罢者罢之三校尉之官不可废者废之至于郡兵不练而专倚南北二军以集事士大夫不闲武事至使边将以入朝此其所以失也唐因西魏周隋府兵之制而益修之二十为兵六十而免而民无常兵之劳三时耕稼一时治兵而兵无常聚之患置府六百三十四而居闗中者二百六十有一所以明轻重之势兵散于府将归于朝所以杜祸乱之原至于器甲则出于兵衣粮则取办于民国无发兵之资折冲农隙教习战法训练不精则罪至折冲国家有所召发则下符契于郡府参验乃行故李泌曰贞观中北灭突厥延陀西取西域皆府兵也杜牧作十六卫自贞观至于开元百三十年戎臣兵伍未始有变者此也自贞观而后番役更代多不以时侍官之重乃先役是以张说募骑兵以为长从戍卫而番上之制已废李林甫募长征兵以息山东之戍而边戍之制又废自是兵农既分于是有养兵之费至其甚也天寳以后骑兵之法又稍变废折冲诸府至无兵可交而方镇之兵盛矣诸道节度尽用胡人而精兵咸聚西北而天下之势偏重及其末也天子亦自置兵于京师号曰禁军而天下治乱之势遂系于兵矣艺祖立国之初制兵二十万京师十万以制外变外郡十万足以制内患而又严阶级之法置更戍之令斩三班殿直以惩其妄诉之罪废雄武军以警其侵畧之扰阅武便殿以精其艺募习水战以习其能此宋御兵之法如此也
　　车战
　　古之用兵也险野人为主易野车为主则险野非不用车而主于人易野非不用人而主于车车之于战动则足以冲突止则足以营卫将卒有所庇兵械衣裘有所资诗曰君子所依小人所腓则车之为利大矣昔周伐郑为鱼丽之阵先偏后伍伍承弥缝邲之战楚君之戎分为二广广有一卒卒偏之两楚巫臣使于呉以两之一卒适呉舎偏两之一焉攷之周礼五伍为两四两为卒司马法二十五人为两百人为卒卒两则人也偏则车也杜预以十五乗为大偏九乗为小偏其尤大者又有二十五乗之偏则周鱼丽之偏二十五乗之偏也楚二广之偏十五乗之偏也巫臣所舎之偏九乗之偏也先偏后伍伍从其偏也卒偏之两两从其偏也先其车足以当敌后其人足以待变则古者车战之法畧可知矣兵之道惟车有节诸侯节制不谨遂以逐利于原隰草莽之间于是有还泞而止注水而止徃徃车战由此浸废赵武灵王大变中国之法而用胡骑然六国之时亦多用车汉夏侯婴传破李由军雍邱以兵车趣攻从击章邯东河以兵车疾战击秦军洛阳东以兵车趍攻战此楚汉之际用车畧可见者也卫青击匈奴以武刚车自环为营李陵至浚稽山以大车为营引士出营为阵光武造楼橹战车置塞上以拒匈奴孙呉之阵犹有革车之阵见于周礼车仆之注下及三国诸葛孔明用车战亮之后其法不传惟晋马隆常作扁箱车以讨鲜卑而凉州以平马隆之后又莫之用惟宋武帝以车战得志于天下武帝之后又莫之用惟宇文泰髙欢之徒又尝畧用之唐太宗与李卫公问对辨论车甚详而未尝用宗实录云哥舒翰为狻猊车或塞险道以遏奔冲新唐书云马遂为狻猊车威振北方房次律用之而遂有陈涛斜之败古者车冐以革而琯用木焉几何而车不见焚古者驾以驷而琯用牛焉几何而牛不髀栗古者射御必精而琯则用刘秩将市人焉几何其不一败而涂地或者谓晋人以什共车必克矣琯以车战取败遂以用车不若用人与骑之愈是不知晋人之克非什之利用什之幸也房琯之败非车之不利用兵之罪也古者教民以射御为艺君子以射御为能故君子曰吾执御乎执射乎古人相率以射御如此窃尝诵诗见其材之良焉御之精焉骖服之渐习焉然后知斯民之习于车果非一日之可能也三代各有所尚惟周人独尚舆故一器而兼众才者车为多而有轮有辐以为之行有箱有较以为之安有轴有毂以为之利有矛有殳以为之建有旂有旐以为之识而其诗曰小戎俴收五楘梁辀四牡骙骙旟旐有翩言其材之美也当时士无贵贱莫不安于乗驰便于射御未尝有韈而镫鞍而骑者其诗曰叔善射忌又良驭忌不失其驰舍矢如破言其御之精也人安于上舆载于下辕乗承于载马顺夫辕施之行阵之间则地轻马马轻车车轻人人轻战而其诗曰执辔如组两骖如舞萧萧马鸣悠悠斾旌言其骖服之渐习也
　　舟战
　　周礼作舟以行水月令命舟牧覆舟太公三韬有水战周制兵出于井马出于丘车出于甸舟师未详其制焉春秋之时秦穆伐晋济河焚舟是秦用舟也楚败晋于邲晋中军下军争舟师以伐呉是晋楚之用舟也楚败呉于长岸获其乗舟余皇楚囊瓦伐呉师于豫章呉人见舟于豫章而请师于巢楚围巢克之是呉之用舟也越之报呉凡四万七千人而习流定一千是越之用舟也汉地理志庐江有船官攷诸传则浔阳有船博昌有船桂阳有船豫章零陵皆有船韩信之击魏陈兵于临晋而以木罂渡军袭安邑东瓯告急遣严助将防稽兵浮海救之中兴材官骑士既罢而三郡棹卒四部黄头班班可见此两汉之用舟也然歴代舟师有用之于淮者有用之于江者有用之于蜀者有用之于河者有用之于海者梁韦叡伐魏乃装大舟以庐江水军攻魏元英于邵阳洲大溃魏军此用之于淮也曹操与周瑜遇于赤壁瑜乃取冲鬬舰十艘载荻柴以焚之魏兵由是大败晋武伐呉王濬作大船连舫以木为城起楼橹画鹢首舟楫之盛自古未有此用之于江者也建武岑彭伐蜀公孙述絶水道以拒汉兵彭乃装直进楼船冐突露桡【皆船名】数千艘逆流而上直冲浮桥蜀兵大败此用之于蜀者也呉蜀长江之险全借舟楫而舟师尚用于南方晋桓温北伐勒舟师以逼许洛刘裕伐慕容超讨姚洪亦浮淮入泗自河浮渭南方之长技始用于此宋武北伐王鎭恶率水军自河入渭所乗皆冲小舰泝渭而进北土素无舟楫莫不惊以为神遂克长安此用之于河者也春秋时呉欲自海入齐不克而还则犹未习海道之战呉晋争长黄池越范蠡沿海泝淮以絶呉隋伐髙丽率江淮水军舳舻百里浮海先进唐太宗用战舰五百艘自莱州越平壤以伐髙丽葢又用于鲸波之间矣然唐水战之利不载于兵志按汉武帝以楼船士二十余万击粤元狩三年发谪吏穿昆明池以习水战亦有楼船之制唐独不讲何哉然孝恭破萧铣以荆襄总管兼统水陆嗣曹王臯讨李希烈以江汉之兵大治战舰亦必有法矣兵志不述焉何哉宋朝建隆有数船池开寳以为讲武池雍熈习水战于水心殿祥符置神卫水军今之所守沿江屯重兵沿淮列城屯皆得控要害而据之明之定海平江之许浦皆驻舟师通之料角平江之与江隂皆有屯戍是今守海道之说也国家江海要害制置水军皆习水战战又多造舟舰精致坚穏夫防淮及江不足为今日道自淮及泗则汴水湮塞已久独不可自通泰入海登莱髙宻以揺山东乎徃者敌兵失利海上之防与有力焉
　　马政
　　成周之时设校人之官非徒具六马之数也辨其六马之属凡军事则物马而颁之设庾人之官非徒具十二闲之数也教以阜马佚特敛駣攻驹则其教之也为有素矣惟其教之也为有素则用之也为适宜宣王中兴此意犹有存者比物四骊闲之维则闲习为如何两骖不倚不失其驰则其驰御者为如何中兴之功或者其有得于此春秋以来秦晋交战于韩原晋马旋泞而止冀之北士马之所生晋固非少于马者而乃不能以求胜及晋楚之战于邲楚许叔御乐田以致晋师执辔掉鞅动中程式晋莫能当其锋用能车驰卒奔以乗晋师荆楚之地固非马之所产而获其用如此观韩原之战则知马不贵于徒盛观邲之战则知马不可以不习汉氏之马太仆之属内则五令外则有西北边有三十六苑至武帝则廐马葢四十万矣卫霍之师发十万骑而私从者又十四万战争之余入塞者曽不满三万则其马数虽多而习于用者或少而未精欤不然自两将出塞之后史何以言其竟以马少不伐胡邪中兴之后益务省约六廐之存者一耳三十六苑之存者流马耳何望其教习邪葢至于唐陇右三牧八坊四十八监之制可谓养之得其地矣自张万嵗之司羣牧至于王毛仲之领闲廐可谓制之得其人矣开元之中马至四十余万马色则为羣望之如云锦唐马之盛莫盛于此然禄山之变马至不能授甲虽多亦奚以为哉宋朝自咸平置羣牧司景徳置羣牧使所以重其事也牧马之盛至二十万非徒盛也观王明羣牧故事一书则见其生息之方训习之制莫不咸载是葢知马政之所先者自熈宁废牧马之制因而赋马于民故其制始紊于今日东南之马皆取于西北此茶之所以设也互市之废嵗不下数百万举西路摘山之余仅足以当嵗市之费所入之纲凡百五十有一而一纲之费计为马五十是嵗致马八千矣存者既多来者未已则何患乎马之不多然马之不多非所患不习深可忧此愚之所以拳拳于今日也
　　又论
　　周官牧人之职掌主马之政辨六马之属种马一物戎马一物齐马一物道马一物田马一物驽马一物此马之种为不同也凡颁良马而养乗之乗马一师四圉三乗为皁皁一趣马三皁为系系一驭夫六系为廐廐一仆夫六廐成校校有左右驽马三良马之数丽马一圉八丽一师八师一趣马八趣马一驭夫此养马之政为有等也天子十有二闲马六种邦国六闲马四种此养马之制为有别也其他所谓马量三物则属之马质掌其牧地则属之牧师掌十有二闲之政教以阜马则职之庾人此周之马官也若夫卿师之职曰以国比之法以时稽其马牛之物辨其可任者县师之职曰若将有军旅防同田役之戒则受法于司马以作其众庶及马牛车辇此皆马之在于民者也至春秋时鲁新延廐而传曰凡马日中而出日晡而入此马政之尚有于古也晋惠公韩原之战乗郑小驷庆郑曰古者大事必乗其产生其水土而知其人心安其教训而服习其道惠公不听戎马还泞而止此其不合于古者也晋悼公使程郑为乗马御六驺属焉晋有乗马御之官宋有校正之官此掌马之可攷者也晋有屈产之乗呉伐楚取驾之良马也此马名之可攷者也汉之三十六苑分布于西北二边豢养教习择取其良以给天子之六廐故北地西河辽东诸郡皆有牧师而太原亦有家马官自天子六廐以供乗舆余悉养之边郡武帝将有事于征伐益盛养马以西河上郡为万骑太守而马政始兼掌于郡二千石矣蓄积廐马有四十万自遣卫霍之师数十万骑及私从马十四万穷追匈奴出塞者十余万入塞者不满三万故自两府出塞之外竟以马少久不御敌于是令民得蓄边县官假马毋限以三嵗而归息什一以除告缗之令然终不能补车骑之乏上乃籍吏民马而课息及于天下矣夫汉之马政自其分牧于边苑而蓄养之地得其宜寄牧于边民而归息之制为不廹至于籍取吏民马以补车骑行此下防而其计出于无端非惟民扰且不足为军用也至于后汉马政始废旧有六廐而中兴省约之后止存一廐旧有三十六苑而中兴省约之后止有汉阳流马一苑则与西汉大不同矣唐初得突厥马二千疋及得隋马三千于赤岸泽徙之陇右监牧之制遂始于此其官领于太仆初用张万嵗领郡牧自贞观至麟徳四十年间马四十余万置八坊于岐豳泾宁之间募民耕八坊之田以给刍稼八坊之马为四十八监时天下以一缣易一马可见马之盛也自万嵗失职马政颇废开元初王毛仲领内外闲廐使稍复旧始二十四万至十三万乃四十三万天寳以后诸军战马动以万计议者谓秦汉以来战马最盛故范祖禹唐鉴曰唐之圉马惟一能臣而掌之不数十年而其多过于二百倍曰此任职之专也传曰冀之北土为马所生夫马必生于边陲而养于苦寒之地稍迁之中国则莫能壮也唐养马于陇右非独就其水草之美葢置之西戎之地必求其健也凡欲制事得其人而善其法岂有不盛者乎宋初嵗遣市马于边自是闲廐始充太宗平太原之后得汾晋燕蓟之马分置诸州咸平三年置羣牧司总以内外马政其后嵗遣判官一人廵行诸监景徳中羣牧司判官王明上羣牧故事六卷采摭旧闻次其类例上曰上古下暨皇家生息之耗登蓄孳之训至于九龙十骥之名称东门西门之骨法无不具焉亦可见其尽心于职矣虽然自穆王廵狩而八骏之名显曰赤骥曰渠黄曰骅骝曰琭耳之类在李观则有序在白居易则有歌此其名之彰彰者也曰专兵曰路轸曰骑马曰骏马武帝又改门曰铜马此汉太仆四令丞之名也曰龙马曰闲驹曰櫜泉曰騊駼曰承华此汉太仆五监之名也曰未央曰承华曰騊駼曰骑马曰路轸曰天廐此汉六廐之名也曰汗血曰天马曰渥洼曰余吾此武帝所得于西域之名也曰飞黄曰吉良曰龙媒曰騊駼曰駃騠曰天苑此唐左右六闲之名也曰祥麟曰凤苑此唐二廐之名也曰保乐曰甘露曰南晋曰北晋曰岐阳曰太平曰宜禄曰定足此唐八坊之名也曰腾霜曰皎雪曰凝露曰决波曰飞霞曰发电曰流金曰祥麟曰奔蛇此贞观间骨利干十骥之名也宪宗伐蔡市马于河西故有龙波监之名穆宗牧马于银州故有银州监之名此皆不可不知也凡兵之动莫善于马之良六月之诗四牡骙骙二章曰比物四骊闲之维则三章曰四牡脩广其大有颙五章曰四牡既佶既佶且闲
　　驭夷狄
　　昆夷玁狁之患外既有以示薄伐之威而采之戍役内又有以严守御之备一月三防无非所谓征伐也薄言还归则终于仁爱而已矣葢肆不殄厥愠亦不陨厥问柞棫拔矣行道兊矣此圣人待夷狄之常法也宣王中兴南征北伐人知其攘夷却狄而不知玁狁期于薄伐犹文武之防荆蛮至于来威宣王曷尝拒其来哉修车马备器械要亦尽其在我者耳岂非夷狄之上防乎
　　恢复
　　东汉之初羣盗窃据而天下之势遂纷纷而不可禁樊崇摽掠于青徐赤眉擅窃于三辅王郎之徒复盘错于邯郸幽冀之间当是之时汉之遗绪葢凛凛乎可惧矣惟光武屹然自奋于南阳宛叶之中独能恢复先汉之旧力倡大义以动汉民讴吟之思故寻邑之师震詟退缩而不敢亢虽以百万之众特剪除于昆阳一战之顷而天下之势自是而立其后北徙渡河而豪杰之士至杖防而归附出师西陜而三辅之民至擕负以相属河西奉命不劳寸兵而陇蜀之役皆次第而告平此岂特其庙谋雄断要之以寡而击众正以其义在人心不可御也方呉氏以曹操不正而自立于江东则所与为仇者实操也为呉之计者要力主大义正名讨贼以共扶汉业于倾覆之余则芍陂之地操必不敢入淮而为屯田之计也濡须之地操必不敢渡兵而为临江之计也龙舒之地操必不大开稻田而为逼呉之谋也奈何孙权立国之初仅为保守江东之计而无复规恢中土之畧故合肥之役一为张辽困败之后遂敛袵而不敢与之争顾反委质于魏而务为自全之计虽周瑜鲁肃吕陆逊之徒相为防画不过为呉计耳故赤壁之战在公瑾虽知操为汉贼而卒不能为汉以讨贼此呉之所以失也不然呉岂特自全于江东而已哉东晋自刘石之难而自立于江左则所与为仇者实在刘石也为晋之计正当出于救难自誓复仇以明不共戴天之义则祖逖进兵必不肯牵荆而使之自沮也周嵩复仇之请必不肯摈斥而使之不遇也五胡乱华之祸必不肯迭起于中夏而不知止也奈何元帝立国之初止为植立江左之规而无复恢复中华之意故刻日北征旋即返斾而遂归罪于漕运之臣加以王导畏法不能酬其克复神州之语故晋之规模遂止于守而不能以进虽庾亮庾翼褚裒殷浩之徒间尝出师而终无补于晋耳淝水之胜亦出于谢安保淮之计而不能乗其进取之几此晋之所以失也不然晋岂特茍安于江左而已哉刘宋之北伐虽尝有功而终不能以成其功萧梁之北伐虽尝得地而不能守其地方刘裕以来灭南燕取后秦席卷闗辅之险固已有混一区宇之势矣然其心之所向已不能揜于夏连勃勃之言则其义已不直于人心加以文帝之志惟在河南而无复幽冀之畧故到彦之统帅舟师径取河洛司兖之地尝一平矣未几而复失柳元景尝以襄阳之师克复潼闗闗辅之地尝一平矣未几而复失至魏人歩之师徒追咎于檀道济之不存而不知其所失者尽在我也梁自萧衍之初义阳之师钟离之围固以不振而汉中劒阁之险皆相随而尽入于魏正宜奋张英武大正讨虏之防以强中国之势帝也志意凋落而无规恢之谋故萧宏之师虽大举以伐魏然不能因梁城之防以成深入之功卒以懦怯而自退韦叡之才虽屡出以胜魏然不能因魏师之既退以复三闗之地卒因诏命而论罢兵其后与魏通和而夷夏之辨混然无别此所以为梁之失也
　　屯田
　　屯田之法在汉文帝时则有北边屯田之言在武帝时则有西域屯田之防在昭帝则有陇右屯田之法在元帝则有南边屯田之议至于李绛请开营田省度支漕运李泌欲以屯田易府兵之法端拱中何承矩屯于河北而募耕隙地障水为隄以遏冦冲之奔轶敌窥麟州为河东患厐公请募耕麟州者复租税十五年元昊扰边范文正公上屯田之防以谓沿边兵寨可置屯田据畆定课兵获余羡皆屯田之防也以史考之汉自张骞通西域李广利征伐之后初置校尉屯田渠犂而轮防渠犂皆有闲卒至宣帝郑吉田渠犂以积谷遂破车师此屯田于西域者也赵充国击先零谓击虏以殄灭为期遂上奏愿罢骑兵屯田陈十二利此屯田于金城西羗者也建安中刘馥鎭合肥广屯田修芍陂茹陂七门呉塘以溉稻田而公私有积邓艾自钟离而南积石以西五里而置一营淮南皆相连接自夀春而至京师农官兵田鸡犬之声阡陌相属毎军兴则泛舟而下达于江淮资有余而无水害此屯田于淮者也羊祜镇襄阳呉石城守去襄阳七百余里毎为边患祜乃以诡计令呉罢守于是戍逻减分以垦田八百余顷大获其利方祐之始至也军无百日之粮季年有十年之积此屯田于襄阳者也晋元帝时应詹上表曰江西良田旷废未久火耕水耨为功差易宜简流人兴复农官功劳报赏皆如魏氏故事此屯田于江西者也魏氏经营四方枣祗建置屯田募百姓屯许下得谷百万斛郡国列置田官数年之间所在积粟仓库皆满郭子仪以河中军食乏乃自耕百畆将校以是为差于是士卒皆不劝而耕河中野无旷土军有余粮此屯田河中者也唐李瀚有嘉兴屯田纪绩颂此又屯田于嘉兴者也虽然有民屯有兵屯汉之屯田以兵唐之营田以民汉自通西域始以校尉将卒屯田渠犁赵充国既罢骑兵所留盖弛刑应募及淮南汝阳歩兵唐因军府以置营田天下之屯凡九百九十有三或属司农或苑内或分请州军镇或以御史莅输或有警则以兵千人助获地之良薄与嵗之丰约等而三之屯官助功则眡其等为上下不特此也汉张掖之屯临羗之屯许下之屯陈蔡之屯邓艾屯以兵也东晋用三呉之流人垦江西之旷土后魏籍州郡戸十之一以为屯田唐李绛请营田于振武王起营田于灵武【文宗时】商侑以流民营田于义昌屯以民也然屯田之法非内外得人则不可行赵充国议屯田魏相实主之韩重华之屯田李绛实主之此内得人以賛其议者也娄师徳屯田豊州身衣皮袴以率先士卒诸葛亮屯田渭濵使兵杂于居民之间百姓安堵军无私焉此外得人以督其耕者也




　　羣书考索后集巻五十
　　钦定四库全书
　　羣书考索后集卷五十一
　　宋　章如愚　编
　　民门
　　风俗
　　古者一道德以同俗齐七政以防民自五家之比至于五州之郷使之相保相受而又以本俗六安万民聨兄弟以同其恩聨师儒朋友以同其义先王尚以谓民之观聴志虑不可不一而上之好恶不可不示也故大司徒以五礼六乐教民而在上无异教掌道王之徳意志虑而在上无异政合万民以通其财以同其量度而在下无异尚除其怨恶同其好恶而在下无异情而训万民又道四方之政事与其上下之志正岁则布而训四方而观新物是以人无异心而天下如一家则其风俗可谓同矣自秦以来贵变诈而务峻刻使风俗薄恶人物嚣顽徳色谇语之风歴数十年而不改天下之风俗尝趋于薄矣西汉髙祖之兴改制易俗而萧曹又以寛厚清浄为天下先孝文复恭俭道徳于其上而万石君东阳侯张廷尉相与崇长者之风黜憸利之习河南守呉公蜀守文公皆谨身率先以移河南巴蜀之俗日归于厚自武帝以来好大喜功而吾丘寿王严安朱买臣之徒皆以辨説侍左右而张骞辈又大言无当自诡而天下之风俗尝侈于虚矣孝宣中兴总核名实吏上计簿预为欺谩以避其谋者必使御史按察其非实用法或持巧心増辞饰非者则诏二千石察而勿用是以文学法理之咸精其能吏称其职民安其业于是天下之风俗复归于实魏晋以来稍慕通达天下贱守节而贵清虚竹林之游轻灭礼法士大夫争慕效之而王衍之流又得以浮诞为羙弛业废职而天下之风俗又趋于浮矣歴江左数百余年而犹有存者盖至于唐太宗约己治人开文学舘以崇儒重道而房龄収采人物杜如晦参谋军事戴胄之执法必归于是魏征之諌诤必纠其非刑罚之言黜而不用而仁义之説坚守力行是以官有常职田有常产家给人足而放僻邪侈之行不作贞观之时不三四年而遂致太平外户不闭行旅不赍粮断狱之数嵗止二十九于是天下风俗复归于醇也宋以深仁厚泽涵养天下至于天圣明道之间百姓皆自衣食以乐其生戴白之老安坐以嬉童儿幼稚什伯为羣相与鼓舞于里巷之间仁宗恭已无为其上而执政大臣实得以参可否晏世无以异于汉文景之盛时民生及识五代之乱者益于是与世相忘矣故蘓公轼有曰生于野者不愿为公侯藏于家者且多于府库则民俗为可知天下争自濯磨以通经学古为高以救时行道为贤以犯顔敢谏为忠则士大夫之风俗为可知矣至上书阙下则曰仁祖德泽在人风俗知义社稷乆安终必赖之井田代田限田均田永业口分世业籍田
　　井田之法自黄帝而逮于周其法始大备乡遂之间井牧有法始于九夫之井而井方一里终于四县之都而都广一同从之有沟洫横之有甽浍大司徒之造都鄙辨其不易再易之有差遂人之辨郊野别其上地中地下地之等其受田则由百畆而差之至于二百畆其列等则由上农夫而辨之至下农夫疆里有常度分画有常数地利足以食人人力足以辟地至商鞅遂废井田开阡陌收功一时而后世不胜其弊其后不可之制起于赵过一畆三畆嵗代其处善田者令学养苗之状亡牛者教以人耕之法命卒于官儒教民于边郡此代田之制而汉武行之也限田之议出于石苞谓王公以国为家京城宜不复有田宅今可限之自国王公侯以至于丁男丁女皆有降差此限田之制而晋武行之均田之法男子四十畆妇人止二十畆户絶者以为公田刺史十五顷县令以上六顷其田则更代相付此李安世之议而行于后魏孝文之时永业之制男子十五皆有田畆妇人十五皆有营业又令男子十八而受田六十而免役此北齐孝成之制而行之于清河之时也后周伯政之初置司均之官掌田里之政视户口之众寡而有五畆四畆三畆之宅有家者畆百四十有丁者止百畆是之谓同均至贞观之时则有口分出业唐授田之制有丁者人一顷其八十畆为口分二十畆为永业二百四十歩为畆百畆为田田多可以足其人者为寛乡少者为狭乡授田减寛乡之半凢庶人徙乡及贫无以塟者得卖世业自狭乡而徙寛乡者得并卖口分田已卖者不复授凡授田者嵗输粟稻谓之租输绢绫谓之调用人之力嵗二十日不役者为绢三尺谓之庸此唐制之大畧也周世宗尝夜见唐元稹均田图慨然叹曰此致治之本也王者之政自此始乃颁其图于天下期以一嵗均之此亦有志于古也虽然又有籍田之礼焉仁宗皇帝明道二年二月十有一日帅羣臣耕于朝阳门千畆之甸礼也先时一日备祝号太史侍祗命大臣防告于皇天上帝宿乾元殿及日至乗耕根车盛服而出仆臣以象辂载耒耜陈于仗前遂即于坛坛髙九尺其陛有四各四十歩垩之以青二壝寛博取容御耕之位天子三推礼仪使张士逊以礼毕奏天顔穆然防防祗肃计耦耕事讫十一跬而止既复大次则百僚师师称庆在所黻座端冕驾言旋归翌日执爵太极殿公卿羣有司咸在劳酒已而肆大赉于天下命士逊秉笔记之四方万里获覩二帝三王之盛天地神祗亦罔不怿其累洽之闳休无穷之伟观不可尚矣粤自周宣之后弃礼而不能行逮于汉文绵蕞绍复武昭继承厥有钜定筭田上林之事晋泰始躬耕潘岳作赋贞观籍田文本颂之自晋至唐亦皆循之直美观而已惟太宗皇帝始躬耕之匪我仁祖乃罔攸闻呜呼盛哉
　　井田
　　周礼于都鄙言易不易者地事也于乡言上地中地下地者地利也于遂言田莱者地力也司马之令赋则欲知其地之厚薄食之多寡故亦以地利言之其实一也惟遂人上地有莱五十畮为异于乡与都鄙以乡之地狭于遂而都鄙之地又轻于遂故也春秋楚蒍掩书土田之事井衍牧沃隰臯大率二牧而当一井汉赵过教民治田一畮三甽嵗易其处谓之代田与一易再易之意同也然周礼上地家七人而王制孟子则上食九人次以八人中地家六人而王制孟子下食亦五人者盖合禹贡之田上地至下下凢九等蒍掩别楚地自上田以至衍沃亦九等而周礼所言上中下地三等而已孟子王制举上中而不及下周礼举中地而不及上下耳书曰濬畎浍距川诗曰惟禹甸之语曰禹尽力乎沟洫春秋传曰少康有田一成有众一旅则井田沟洫之制尚矣周礼小司徒乃经土地而井牧其田野九夫为井四井为邑四邑为丘四丘为甸四甸为县四县为都以任地事以令贡赋遂人凡野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿考工记匠人为沟洫广尺深尺谓之甽田首倍之广二尺深二尺谓之沟九夫为井井间广四尺深四尺谓之遂方十里为成成间广八尺深八尺谓之洫方百里为同同间广二寻深二仞谓之浍司马法六尺为歩歩百为畮畮百为夫夫三为屋屋三为井井十为成成十为通通十为终终十为同郑康成以小司徒为邑甸县都之别而其名与采邑同匠人有甽遂沟洫浍之制而多寡与遂人异故言采地制井田乡遂公邑制沟洫又谓畿内用夏贡邦国用商助然先王之为井田也使所饮同井所食同田所居同防所服同事出入相友守望相助疾病相扶持乡遂六军之所寓岂各授之田而不为之井法乎大田之诗言曾孙来止而歌雨我公田遂及我私噫嘻之诗言春秋夏祈谷于上帝而歌骏发尔私终三十里亦服尔耕十千维耦周官遂人言兴锄旅师有锄粟此乡遂井田之事也郑氏以乡遂无井田而又以遂人之法释诗以一井之法释旅师自是戾也孟子曰乡田同井请野九一而助则乡遂之为井田可知矣小司徒九夫为井匠人亦九夫为井井间有沟自井地言之也遂人十夫有沟兼沟涂而言之也然遂人百夫有洫而匠人十里为成成间有洫则九百夫之地遂人千夫有浍而匠人百里为同同间有浍则九万夫之地其不同何邪成间有洫非一成之地包以一洫而已谓其间有洫也同间有浍非一同之地包以一浍而已谓其间有浍也成与同地之广者也洫与浍沟之大者也于成举洫于同举浍亦其大畧云尔春秋蔿掩为政井衍沃牧而司徒井牧田野则取名于县都而已观二百一十国谓之州五党亦谓之州万二千五百家谓之遂一夫之间亦谓之遂王畿谓之县五鄙亦谓之县县都之名岂特施于采邑哉然则乡之井地谓之县都可也
　　水利
　　书曰濬畎浍距川语曰禹尽力乎沟洫遂人夫间有遂遂上有径十夫有沟百夫有洫千夫有浍万夫有川匠人广尺深尺谓之甽田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍专达于川雍氏沟渎浍池之禁稻人掌稼下地以潴蓄水以防止水以沟荡水以遂均水以列舍水以浍防水以沟洫之于田野可决而决则无水溢之害可塞而塞则无旱干之患先王之时通九州陂九泽沟洫络脉布于天下则无适而无非水利也及井田废而阡陌作于是魏史起引漳水以溉邺田而河内之民以富汉严熊穿洛以为陇首渠而井渠之生自此始番系穿渠引汾谷从渭上而底柱之险可毋复漕召信臣于南阳造钳卢陂用广灌溉后汉杜诗复修其业显宗王景按山海经河渠书而使修汴渠张纯穿阳渠引洛水为漕而百姓得其利魏贾逵之为豫州也通运渠二百余所故谓之贾侯渠郑浑之为沛郡也兴陂碣开稻田嵗増租入故谓之郑陂渠云宋开寳中以闗河为恵民河自新郑蔡水合贯京师歴陈颍达夀春以通淮右以五丈河为广济河自都城歴漕济以及于郓此河洛之水利也郑国凿泾水以溉田于是闗中为沃野秦以富强名曰郑国渠倪寛为左内史穿六辅渠以溉郑国髙卬之田故名曰六辅渠白公引泾水以注渭溉田四千余顷因名曰白渠郑当时引渭穿渠漕闗东粟而渠下之民颇得以溉故谓之郑当时漕渠班孟坚赋西都首陈源灌溉之利而盛称郑白渠之沃此闗中之水利也邓艾自陈颍以东至于夀春开广漕渠东南有事泛舟而下于江淮资食遂有储而无水害唐杜亚之在淮南杨州二十四陂輙复湮塞亚乃浚蜀冈渠防受敬陂起隄贯城以贯大舟李吉父筑平津堰以泄有余防不足而漕流遂通筑富人固本二塘而溉田万顷汉王景修叔孙敖之芍陂而境内丰治刘义欣引芍陂之旧水而由是丰稔李袭引雷陂水以溉田而百姓获其利此皆淮之水利也韦丹为江西观察筑隄捍江实以防涨凡为陂塘五百余所溉田万有二千顷唐宣宗读元和实录见丹政事卓然他日与宰相语元和时治民孰为第一周墀对曰韦丹有大功徳被于八州乃诏刻功于碑此江之水利也马臻之鉴湖则见于防稽孟简之孟渎则见于常州张鬭之新丰塘则见于晋陵此皆浙之水利也李冰之金离堆则见于蜀者也赵昌之作常稔塘则见于泉之晋江者也蓟之渔阳则有平冦津傍海穿渠以避海难姜师度传云师度之刺史易州也并海凿渠以通饷路此海之水利也故太史公曰余南登庐山观禹防九江遂至于防稽上姑苏望五湖东闚洛汭大邳迎河行淮泗济漯洛渠西瞻蜀之岷山及离雒北自龙门至于朔方曰甚哉水之为利害也余从负薪塞宣房悲瓠子之时而作河渠书汉都水之职属之水衡郡国都水长丞则领于司农外是则有所谓渭水司空有所谓池监有所谓河隄使者有所谓陂官湖官浦官云梦官通水之渠非一所领水之官非一人则亦异乎后世文具之政多矣
　　农田
　　舜戒十二牧曰食哉惟时商饬诸侯嵗事来辟亦曰稼穑匪解先王之治天下未始不以农为先故井田之法至周大备始于九夫之井而井方一里终于四县之都而都广一同从之有沟洫横之有甽浍大司徒之造都鄙辨其不易一易再易之有差遂人之辨郊野别其上地中地下地之有等其受田则由百畆而差之至于二百畆其列等则由上农夫而辨之至于下农夫修其稼政简其稼器治其稼穑劝其耕耨器不足则有合耦之法力不足则有移用之法宅不毛者有里布田不耕者出屋粟先王务农之法如此秦任商鞅以政晋地狭人贫秦地广人富于是诱三晋之人使之力耕故废井田开阡陌任其所耕不限少多井田之制自此遂壊汉武帝时仲舒请限民名田以塞兼并而卒不果行其后赵过代田之防一畆三甽嵗代其处至于师丹限田之议欲使民无过至三十顷丁傅用事而其议遂格至晋石苞乃有限田之法而晋武帝行之若均田之法出于李安世之议而行于后魏孝文之时永业之制如此齐孝成之制而行于清河之时也后周之初置司均之官掌田里之政唐贞观时则有口分世业授田之制成丁者人一顷其八十畆为口分二十畆为永业田多者为寛乡田少者为狭乡狭乡授田减寛乡之半凡徙乡则自卖世业自狭乡而徙寛乡者并卖口分歳输粟稻谓之租输绫绢谓之调用人之力嵗以二十日不役者日为绢三尺谓之庸此唐制之大畧也明道三年仁宗尝躬耕于朝阳门以劝天下计耦耕事讫十一跬而止上言谓天下田畴半为形势所占者于是又定限田之法
　　荒政
　　周之盛时颂诗以告太平而丰年康年之歌更唱迭和窃意当时天人叶应和气充塞人民享有年之乐而虑不勤于荒政也然周官一书作于太平极盛之时而乃拳拳于荒政之目官聨分列申命惟谨是故以荒政十二聚万民则司徒职之廵国及野以赒万民之艰危则乡师掌之以至遗人之掌委积廪人之移民就粟曽不敢缓夫以有年之时而先为凶年之备此周家之逺虑而非茍安于目前者所可及也春秋以来秦饥乞籴于晋鲁饥乞籴于齐嵗不登则使者辙环于邻国平时之所备者何在哉魏李悝制平籴之法汉耿夀昌立常平之制隋长孙平献义仓之画皆公敛散之权以为凶荒之备三代而下之良法也今日之论荒政固将为异时之备而非求为目前之计也则愚敢以是二者为预备之防宋朝开基之初艺祖首复义仓于五代废弛之余太宗继复常平于淳化之后以至因丰稔以广籴置之近仓且以常参官典领焉则又太宗之制也圣王立法有加无已广惠之有仓广济之有仓此又庆厯嘉祐之法也是以蓄积有素而凶年之不吿岂非有先备之具乎虽然今日为荒凶之备固无以异于祖宗之时义仓之目常平之额遍州县而有之而和籴之法且命戒臣僚广籴以欲其有余所入之数不知其几千百石也夫以国家为荒政之备亦既详矣而斯民一遇水旱之变乃嗸然有不给之忧何哉岂非储蓄之虽众而赒给之实或寡士大夫未能仰承上意之过欤明道中遣使赈防江淮而范仲淹实当其选所至赈乏絶而不遗寳元中遣使赈防蜀道而韩琦实预其行故斯时不见其不足吁必得若人者而用之则实惠足以及民而荒政非所虑矣








　　羣书考索后集卷五十一
　　钦定四库全书
　　羣书考索后集卷五十二
　　宋　章如愚　编
　　财门
　　漕运
　　言兵之患财赋之不足过计也兴师十万日费千金千里馈粮士有饥色赋者兵之所急而不足以为患何邪及观周礼国用悉见于九式而独于军旅之费不与焉当是时兵农不分而国无养兵之费司马所掌而军政属焉而又设六军之众军赋所出卒因井田之制自地方一里而为井而至于成方十里自成十为终而至于同方百里自同十为封而至于畿方千里截然有序于是而有税有赋而兵食所仰以是盖先王之时自都逹境十里有饮食三十里有委五十里有积以待师旅又有委人军旅共其委积疆埸有积仓之具彻申伯土疆以峙其粮而左氏亦云卫取于相土之东都以防王之东搜【定四年】积仓于豳峙粮于申防搜之备逹于卫境天下之富藏亦可见矣春秋之世犹有存者齐桓之师陈郑欲供资粮屝屦【僖四年】晋文城濮之役馆谷楚地三月楚师伐庸自庐以往振廪同食乌有赍粮转送者耶秦人贪于聚敛以千八百国之民自养【贾山】虽濒海之粟亦致京师【伍被传】丁男力耕不足粮饷荥阳又置敖仓亦聚逺方之粟负海之郡转输河北率三十钟而致二石先王之制荡然矣汉因秦敖仓之旧嵗漕闗东粟以给京师自是而后渐致其淮南地逺或数千里遥属于汉而吏卒遥役往长安道中衣装悉自备吴楚兵起长安中列侯从军者皆贷子钱以自饷西南夷役负担餽饷费千金钟致一石而战士之禄塞卒之粮班班见于信史【食货志与霍去病传】按大司农职凡郡国所积钱谷随时转送以供国用边郡诸官请调度者皆为报给损多寡取相给足大农钱尽则以少府续之夫移郡国之财以给边费自为劳扰而已此转漕之病所以相望于秦汉而下也故耿夀昌在宣帝请籴三辅农等郡谷以给京师而省闗东漕卒亦可见也唐都长安而闗中号称沃野然其土地狭所出不足以给京师备水旱故尝转漕东南之粟髙祖太宗之时用物有节而易赡水陆漕运嵗不过二十万石髙宗以后嵗益増多江淮漕米至于东都陆运至陜其费不赀开元中裴耀卿请罢陜陆运而置河口使江南漕舟至河口者转粟于仓而去江南之舟不入黄河黄河之舟不入洛口而河阳栢厓太原永丰渭南诸仓节次转运故三嵗漕七百万石省陆运钱三十万缗代宗广徳中刘晏专领转输晏为歇艎又江船二千艘自扬州至河隂江船不入汴汴船不入河河船不入渭江南之运积扬州汴河之运积河隂河船之运积渭口渭船之运入太仓嵗转运百一十万石
　　常平义仓
　　成周养民之法县都有委积仓廪有分颁振荒防灾具载礼典古先圣人法制豫防俾嵗虽凶而常丰民虽贫而常足者罔不由此唐自太宗立口分田以制民之产设租庸调以敛民之财市无滥征田无横赋民生其时既富既庶而帝心犹惟惠民之务是讲是求贞观三年戴胄言隋固有社仓储民所输以备一嵗民免饥馑时号良法今圣仁在御约已便民无复遗利社仓之制尚未及举臣愚谓可仿隋旧法立义仓以广储蓄乃自王公以下爰及众庶计垦田之数畆税二升粟麦秔稻随地所宜乡之寛狭田之登耗悉为定制商贾无田者以户为九等自石至斗其数有差贮之州县以备歉嵗于是四海之广廪庾相望随致斗米三钱之效言唐治者以太宗为首义仓之立不为无助也厥后明皇开元踵而行之申赈给之法严变易之禁致治之美相与比隆彼汉之文景太仓有红腐之粟百姓有家给之效显宗永平粟直止三十立常满仓于京师可谓盛矣乃不能设敛散之法以垂无穷回视太宗之制一何异欤栁宗元作贞符铺张有唐受命之懿有曰乡为义廪敛发谨饬嵗丁大浸人似有年端不诬已其后洛相豳并秦蒲等州各有储蓄有九年五年之制又自别为常平仓至肃宗时第五琦请天下常平仓皆置库以蓄本钱赵賛请竹木茶漆税十之一以赡常平本钱皆常平之事也宋义仓始于建隆而复备于庆厯常平立于淳化而广于景徳
　　蓄积
　　古者三年耕必有一年之食九年耕必有三年之食以三十年之通制国用虽有水旱民无菜色周官遗人掌邦之委积以待施惠自乡里而至于闗市自野鄙而至于都县莫不皆有委积仓人则掌粟入之藏以待邦用廪人掌九谷之数以诏谷用如积仓于豳峙粮于申防搜之备逹于卫境天下之藏亦可见矣秦人尽敛天下之财赋负海之粟归于京师男子力耕不足粮饟西汉之兴髙帝就食蜀汉天下既定民无盖藏于是省法约禁轻田租十五而税一转漕闗东粟以给中都官嵗不过数十万石孝文恭俭节用劝课农田故贾谊有论蓄积之疏以为积贮者天下之大命也汉之为汉几四十年矣公私之积犹可哀痛于是开借田躬耕以劝百姓晁错有广蓄积之防以为明主广蓄积以实仓廪备水旱故民可得而有于是募天下入粟县官以拜爵除罪是以太仓之粟陈陈相因充溢露积于外腐败而不可食孝武外事四夷内兴功利役费并兴而民去本故末年海内虚耗而赵过代田之防始事务本用力少而得谷多宣帝时耿寿昌请置常平仓以省漕运唐太宗时备防荒则有社仓从戴胄之议则又置义仓其后又置常平仓粟藏九年米藏五年故贞观间斗米三钱行旅不赍粮开元之际海内富贵米斗之价不过十三末年用不知节钱谷之臣始事朘削渔阳之变民物废耗天下萧然艺祖建隆之初命朝臣以掌仓廪淳化之时又置常平仓河东之地立和籴之法真宗咸平之间则惠民又有仓矣仁宗嘉祐之间则广惠又有仓矣
　　盐鐡酒茶
　　盐鐡酒茶皆起于汉唐兵兴之时而皆足以裕国昔猗顿于塩池煑塩与王者埒富而蜀之卓氏即铁山鼓铸而富至童八百人自郑当时荐齐之大鬻塩与南阳之大冶而盐鐡悉在官郡国置盐官者三十九鴈门沃阳有长丞焉置鐡官者五十一而不出鐡者有小鐡官焉天下之私煑鐡器者有刑故董仲舒曰今盐鐡之利二十倍于古元始之间贤良文学议罢盐鐡而桑大夫力争之惟恐国用之不足此汉盐鐡之大畧也唐之盐池十八井六百四十皆度支第五琦初变盐法尽天下盐斗加其价自兵起后不足供费刘晏于是上塩法轻重之冝以塩利多则州县扰惟出塩乡因旧吏亭户粜商人纵其所之江岭去塩逺者有常平盐每商人不至则减价以粜民官収厚利而人不知贵晏之始至也盐鐡嵗才二十万缗至大厯末六百余万緍天下之赋盐利居半至于李巽继之三倍晏时此唐盐之大略也酒之也始于汉自武帝天汉三年始汉酒而唐初无酒禁肃宗时禁酤酒元和间罢京师酤肆以酒钱随两税青苖敛之凡百五十万余缗茶之税也始于唐自赵賛在徳宗时税天下茶张滂继之自是嵗得四十万穆宗时王播乃増天下茶税
　　和籴
　　开元中西北边数十州常宿重兵地租营田皆不能赡始用和籴之防有彭梁者请行籴法于闗中命増时价什二三和籴东西畿粟各数百万斛江淮所运租自是闗中蓄积羡溢车驾不复幸东都矣天寳中嵗以钱六十万緍赋诸道和籴贞元初吐蕃刼盟召诸道兵十七万戍边月给粟十七万斛皆籴于汉中徳宗兴元初诏所在和籴上入赵充竒家问百姓乐乎对曰和籴而实强取不识一钱愁苦如此何乐之有宪宗即位之初有司以嵗丰稔请畿内和籴当时府县促督限有稽违则廹蹙鞭挞甚于赋税号为和籴其实害民贞元八年陆贽上书请令户部以二十万付京兆令尹令籴米以补渭桥之阙斗用百钱以利农人以百余万付边镇吏籴十万人一年之粮自是诏西北边贵籴以实仓储边偹浸充仁宗时韩琦论和籴之弊曰若非髙于市籴何人肯粜于官力请増价　太祖建隆元年河北丰稔命使添价散籴以惠贫民　太宗淳化二年京畿大穰遣使増价以籴贮于近仓
　　财用
　　九赋之敛财贿九式之节财用则冡宰掌之颁其货于受财之府颁其贿于受用之府太府掌之职内以掌邦之赋入职赋以掌邦之赋出职币则又振掌事者之余财而上之用财用则必攷于司防此成周之所以无乏用也秦人尽数敛天下财虽负海之粟亦归之京师贾山所谓千八百国之君自养者也汉量吏禄度官用以赋于民而山川园池市肆租税之入自天子至封君汤沭邑皆各为奉养不领天子之经费孝文用晁错之防募天下入粟县官得以拜爵免罪孝景三十税一其后复修卖爵令及徒复作府库余财京师之钱至钜万贯朽而不可校太仓之粟至陈腐而不可食武帝之时患币之轻也而铸白金造皮币患商贾之重而筭舟车及緍钱卖爵免罪矣郡国置农官矣行均输矣盐酒醋矣日用宜滋益矣然而忽有水旱之变往往不给昆邪之降至不能具三万乘两军之出塞战士颇不得禄何直若是凛凛也盖汉武帝承文景富庶之后内多欲而外事兵役徒见其取诸民之未病也则重赋敛而不拯防曽不知文景休养生息之余所頼以扶持而海内虚耗之弊始于末年见之唐之始授人以口分世业之田而取之以租庸调之法其用之也有节盖其蓄兵以府卫之制故兵虽多而无所损设官有常员之数故官不滥而易禄明皇初至于开元国用犹足天寳以来外奉军兵于是韦坚杨愼矜王鉷杨国忠各以裒刻进代宗时刘晏用盐法以充军国之用其始江淮盐利不过四十万季年乃六百万用漕运法以转相给受毎嵗运盐或至百余万斛排商贾以制低昂常操天下赢货以佐军兴虽拏兵数十年敛不及民而用度足徳宗用杨炎因租庸调法壊遂作税法取大厯中一年科率多者为两税法其后朱泚之反用益不足而借商之令出陈京请借富商贾钱陈少游请増本道税钱赵賛请税緍钱除陌钱已而又有析防曰进奉曰宣索曰和市此大厯之数再倍矣故陆贽上疏言两税新制竭耗编甿以钱为赋其害尤甚徳宗自居奉天储蓄空窘朱泚既平于是属意聚敛有日进又有月进自裴延龄用事益为天子积私财而生民重困宪宗罢进奉而分天下之赋以为三一曰上供二曰边使三曰留州及用皇甫鏄由是益刻剥矣　宋制三司使以总国计应四方贡赋之入朝廷未尝与也一归三司总塩鐡度支户部计省使其所掌之财勘磨财赋则悉置磨勘司造作军器则归之霄案水土之正则之修造河防之役则归之河渠案且国家工役之费无出于三事其所用为耗蠧之大者必欲三司使縂之乃可节以制度也
　　税赋
　　古者冡宰以九赋敛财用自邦中之赋而至于币敛之赋取之为有度太府以式法受财用自闗市之赋以待膳服至于币余之赋以待赐予而用之为有节载师之近郊十一逺郊二十而三则取于田者不至于过防人掌敛市絘布总布质布罚布防布而入于泉府则取之于市者不至于多自秦人以头防箕敛之法尽括天下之财赋而民不能以聊生汉兴田租十五而税一或三十而税一或五十而税一或赐其田租之半或令民无出今年租则其赋为甚薄民年十五以上至五十亦出赋钱百二十民生七嵗至十四出口钱赋又戍边则曰更赋则其赋为有利观文帝时诸侯无入贡郡国无来献除田租税闗无用传弛山泽之赋惟市肆之租不闻蠲减之诏往往以抑末之故也武帝之时舟车緍钱则有筭盐鐡酒醪则有其所以司敛藏输纳之职田租则领于司农渠田则入于少府假民之田则有稻田使者掌焉池苑之所田者则有水衡掌焉海租则归之海丞鱼盐则归之鱼官用度疑若有余也然贯朽红腐之效不复见于武帝之世而大农钱尽赋税耗竭文帝之时有是乎方唐之初授田百亩嵗输粟稻谓之租此所谓税也丁则嵗嵗输绫绢絁布谓之调用人之力嵗二十日不役则收其庸此所谓赋也自贞观至开元未尝有所变也天寳以后供亿不常渐隳经制肃宗始用第五琦盐刘晏继之其初盐利嵗四十万緍至末年则六百余万徳宗始用赵賛茶张滂继之茶利嵗以四十万緍至其后则増倍矣杨炎始取军兴以来非法赋敛如急备如供军如折估如宣索之类皆合之以为两税陆贽以为两税新法耗竭编氓日月滋甚则赋敛之重至于两税极矣而犹以为不足如借商钱如税间架如筭除陌如日进如月进方且源源而未巳何开元以前取之少而用不至于乏天寳以后取之加多益以不足也昔欧阳文忠公作唐食货志始叙租庸调之制谓其始也用之有节畜兵以宿卫故兵多而无损设官有常员故官不滥而易禄此所以善也其后兵冗官滥而用度之数复不节此所以弊也　宋干徳之初诸州民田有荒甚者即蠲其租不待奏　太平兴国之间津渡鏁税有仍五代之旧者一切罢去天圣中两税之外不许发运如税茶盐课亏则不使三司増额
　　汉世祖入则有田园山泽门闗市肆之租舟车緍钱则有筭盐铁酒醪则有防郡国供贡与夫均输平凖之利国赋筭【缺】　赋与夫免更之钱其外则又有赎罪卖爵之目焉其所以司敛藏输纳之职则田租领于司农矣而渠田入于少府陵田入于太常而假民之田则有稻田使者掌焉池苑之所田者又有水衡掌焉其所谓赋入之最多者曰盐鐡则始之于司农最后又分于水衡矣若其山海池泽之税则主之少府以给供养故海租归之海丞少府之属也市肆之租本给供养不领经费则少府事也酎金所以供宗庙尝酎之用而少府省之其他闗租则掌之闗都尉赎罪之钱则典之北军尉而司农之职除田租盐鐡之外则舟车緍钱酒均输平凖口赋筭赋卖爵之类而已及改其支用之目则山川园池市肆租税之入以为私奉养田租以给军食筭赋钱则治库兵车马而又取口赋养天子之余以补之过更钱以给更卒酎金以供祭祀闗税以给闗市罚钱以给北军之用而盐鐡舟车緍钱之利与夫郡国租入之类则以供军兴至于军市租则又或以给士卒焉观此则汉财赋之敛藏调用之目畧可覩矣观文帝时诸侯无入贡郡国无来赋除田税租闗无用传弛山泽赋惟市肆之租不闻蠲减之诏正欲抑末趋本也武帝之时患币之轻也而铸白金造皮币患商贾之重也而筭舟车告緍钱卖爵免罪郡国置农官矣行均输塩酒酤矣财用宜益滋也然而忽有水旱之变往往不给昆邪之降至不能兴三万乘两军之出塞战士颇不得禄何直若是凛凛也秦之商君汉之晁错其为术刻矣而其治财犹知本末至如后世一切用商君之法使民耕织致粟帛布复其身晁错之法使民入粟买爵而勿收其租武帝承文景富庶之后内多欲而外事兵役彼徒见其取诸民之未病也则重赋敛而不卹曽不知文景休养生息之余所頼以扶持而海内虚耗之弊始于末年见之自其兵役之兴而转移餽饷之烦也而农民困自其斡盐鐡置均输筭商告緍也而商人困自其卖爵而得以免罪也而富民困自其立转迁之法而入财补郎也而世家之子弟困自其差出马也而封君之吏三百石以上困自其造皮币省酎金也而列侯困虽然民田什五税一宜归之大司农诸仓悉在郡国嵗漕闗东粟给中都仅不过数十万石而已筭赋为钱百有二十古之所以供士马车徒之费而今所谓调也然十月朝献其入司农者才六十三而在郡国者尚五十七也更之不役者出平价今所谓庸也而更卒庸钱悉在州郡盖时以假贷贫民彼其视天下犹一家也财粟之积在在而有忽有水旱之变夷狄盗贼之虞则即用其民即发其粟即调其车马器械是故虽有灾变而莫为之忧汉之所谓有瓦觧而无土崩者其或以此唐租庸调之法以人丁为本自开元以后天下户籍乆而不更造田亩卖易贫富升降不实其后兵兴财用益出而租庸调法弊壊自代宗时不以亩定税而敛以夏秋徳宗用杨炎遂作两税置两税使以总之量出制入户无主客以居者薄人无丁中以贫富为差取大厯中一年科率多者为两税定法然法既行民力未及寛而朱滔王武俊田悦合从而叛用益不足而借商之令出韦都资陈京请借富商钱淮南陈少游请増本道税钱赵賛阅商贾之钱舟緍税二十竹木茶漆税十之一以赡常平本钱其后请税间架筭除陌及朱泚平天下户口三耗其二贞元四年诏天下两税审等第髙下三年一定自初两税货重钱轻既而物价愈下所纳愈多虽赋不増旧而民愈困矣度支以货物颁诸司皆増本价为虚估以给之而谓之折纳复有进奉宣索之名改科役曰召雇率配曰和市以巧避微文比大厯之数再倍陆贽上防请厘革其甚害者其言两税新制竭耗编甿以钱为赋其害尤甚然徳宗自居奉天储蓄空窘朱泚既平于是属意聚敛常奉之外进奉不息西川节度韦臯则有日进江西观察李亷则有月进淮南节度杜亚等以常赋入贡名曰羡余其外又有进奉刺史进奉自裴肃始判官进奉自严授始自裴延龄用事益为天子积私财而生民重困宪宗罢进奉而分天下之赋以为三一曰上供二曰送使三曰留州皇甫鏄遂由是益刻剥穆宗时钱重物轻比两税初大率加三倍帝亦以货轻钱重民困而用不充诏百官议革其而议者多请重挟铜之律杨于陵曰王者制钱以权百货古者权之于上今縻之于下昔散之四方今藏之公府昔广铸以资用今减炉以废工昔行之于中夏今泄之于边裔今宜悉输之以布帛谷粟由是两税上供留州皆易以布帛租庸课调不计钱而纳布帛云尝厯攷唐一代财货损益盈虚而切有疑焉方唐之初其取于民者有田则有租有身则有庸有家则有调自贞观至开元未尝有所更变也天寳以后供亿不常渐隳经制肃宗始用第五琦盐刘晏继之其初塩利四十万緍至季年则六百余万矣徳宗始用赵賛茶张滂继之茶税嵗以四十万緍至其后则増倍之杨炎始取军兴以来非法赋敛如急偹如健军如折估如宣索之类皆合之以两税陆贽以为两税新法竭耗编甿日月滋甚则赋敛之重至两税极矣而犹以为不足如借商钱如税间架如筭除陌如日进月进方且源源不已何开元以前取之少而不至于乏天寳以后取之加多而益以不足也窃求其所以制兵者而得其説焉盖唐因旧制立府兵之法有事则出而为兵无事则隐之于农则有为兵之利而无当兵之害此其所以取之少而用之不乏也自明皇以府兵耗散用张説之议变府兵为广骑朝廷有禁兵藩镇有卫兵兵农于是乎判故虽安平之时而不免馈饷之费此其取之多而用常不足也抑尝合汉唐而论之汉之法比于三代为重当时有所谓卒更践更过更又有筭赋献赋取于民者非一疑若非甚苛而民不告病者惟于农甚优而田税则甚轻如髙帝十五税一孝惠复行之文帝今年赐田租之半明年又除民田租至景帝则又三十税一其待农者既厚故其他赋虽重亦无害也武帝悉意改作费用百出桑洪羊孔仅谋利纷然至于海内虚耗然轮防之诏一下而民有息肩之意者盖当时取民之法固为甚苛而汉家二十税一之法犹存而不改虽商贾重困于农则无加损观西域传曰当时有司亦请益民赋三十以助边用而帝不从至于唐租庸调亦良法也柰何徳宗从杨炎之请遽变为两税使其他杂赋有出于商贾漆林之征者亦并取给于田是虽曰省赋而农民之蠧亦甚矣此终唐之世民无聊生而乱亡随之也
</div>
    <div class="pagination">
<a href="群书考索_page75.html">上一页</a><span>...</span><a href="群书考索_page71.html">71</a><a href="群书考索_page72.html">72</a><a href="群书考索_page73.html">73</a><a href="群书考索_page74.html">74</a><a href="群书考索_page75.html">75</a><span class="current-page">76</span><a href="群书考索_page77.html">77</a><a href="群书考索_page78.html">78</a><a href="群书考索_page79.html">79</a><a href="群书考索_page80.html">80</a><a href="群书考索_page81.html">81</a><span>...</span><a href="群书考索_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
