<!DOCTYPE html>
<html>
<head>
    <meta charset="UTF-8">
    <title>太平御览 - 第 204 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 204 页/共 737 页</h1>
    <div class="content">《梁史》曰：沈警，字世明。笃有行，业学通左氏《春秋》，家累千金。後将军谢安命为参军，甚相敬重。警内足於财，为东南豪士，无进仕意，谢病归。安固留不止，乃谓曰：“沈参军，卿有独善之志，不亦高乎！”警曰：“使君以道御物，前所以怀德而至，既无用佐时，故遂饮啄之愿耳。”还家，积载以坟索自娱。
《後秦记》云：姚襄遣参军薛瓒使桓温，温以胡戏瓒，瓒曰：“在北曰狐，居南曰貉，何所问也？”
《後周书》曰：梁昕以三辅望族上谒。太祖见昕容貌瑰伟，深赏异之。即授右府长流参军。
《文章志》云：顾凯之，字长康。博学有文章，性迟钝。为桓温参军，甚被亲昵。温尝语人云：“凯之体中有痴黠各半，合而论之，只得平平耳。”
干宝《司徒仪》曰：行参军之职掌，凡使命及督察覆行之事，弹劾、补遗、献纳、闻见、以达视听。
《世语》曰：王子猷作桓温车骑参军。桓谓王曰：“卿在府久，此当相料理。”初不答，直高视，以手版柱颊云：“西山朝来，致有爽气。”
又曰：郝隆为桓公南蛮参军。三月三日作诗，不能者，罚三升。隆初以不能受罚，既饮，览笔便作，其一句云：“И（子瑜反。）隅跃清池。”桓问И隅是何语，答云：“蛮名鱼为И隅。”桓公曰：“作诗何以为蛮语？”隆答曰：“千里投君，始得为府参军，那得不作蛮语？”
《魏武选令》曰：今诏书省司隶官锺校尉，材智决洞，通敏先觉，可上请参军，以辅ウ政。
《俗说》曰：陶夔为王孝伯参军。三日曲水集，陶在前行坐，有一参军督护在坐。陶於坐作诗，随得五三句。後坐参军督护随写取诗，成；陶犹更思补缀。後坐写其诗者先呈，陶诗经日方成。王怪，笑陶参军，乃复写人诗；陶愧愕不知所以。王後知陶非滥，遂弹去写诗者。
诸葛亮《与参军掾属教》曰：任重才轻，固多阙漏。前参军董幼宰，每言辄尽，数有谏云。虽性鄙薄，不能悉纳。幼宰参署七年，事有不至，至於十反，未有忠於国。如亮可以少过矣。
《孙绰为功曹参军驳事笺》曰：纲纪居管辖之任，以纠司外内，驳议弹射，诚无所拘。然亦所以献可替否，举直绳违而已。
卷二百五十　职官部四十八
司隶校尉
《通典》曰：司隶，周官也。掌五隶之法。辨其物而掌其政令，（五隶，谓罪隶、蛮隶、闽隶、夷隶貉隶也。物谓衣服、兵器之属。）帅其民而捕其盗贼。
《汉书》曰：诸葛丰为司隶校尉，无所回避，京师为之语曰：“间何阔，逢诸葛。”言间者何久阔不相见，以逢诸葛故也。侍中许章以外属贵幸，宾客犯法，与章相连。丰欲劾奏，适逢章出，丰驻车举节招章曰：“下！”欲收之。章驰去，丰奔车逐之。章突入殿得免，由此成帝遂收丰节也。
又曰：鲍宣，字子都。明经，为司隶。丞相孔光行园陵，官属行驰道中，宣使钩止丞相掾史，没入其车马，以摧辱宰相。事下御史中丞，官欲捕从事，闭门不内。宣坐闭拒使者，大不敬，下狱。博士弟子王咸举幡太学下，曰：“欲救鲍司隶者，会此下。”诸生会者千馀人。朝日，遮丞相孔光自言，丞相车不得行。宣罪减死一等。
又曰：盖宽饶，字次公。为司隶校尉，子常步行。好直言犯上，无所回避。
又曰：王骏为司隶校尉，奏免丞相匡衡。
《东观汉记》曰：鲍永为司隶校尉。时赵王良从上送中郎将来歙丧还，入夏城门中，与五官将车相逢，道迫，良怒，召门候岑遵，叩头马前。永劾奏良曰：“今月二十七日，车驾临故中郎将来歙丧还，车驾过，须臾赵王良从後到，与右中郎将张邯相逢城门中，道迫狭，叱邯旋车，又召门候岑遵诘责，使前走数十步。按良诸侯藩臣，蒙恩入侍，知遵帝城门候吏六百石，而肆意加怒，令叩头都道，走马头前。无藩臣之礼，大不敬也。”
《後汉书》曰：鲍昱为隶，在职奉法守正，有父风。永平五年，坐救火迟，免。
又曰：鲍永为司隶，鲍恢为都官从事，并不避强御。诏策曰：“贵戚且当敛手，以避二鲍。”其见惮如此。永子昱，复为司隶，初拜使封胡降檄。世祖遣问昱曰：“有所怪否？”对曰：“臣闻故事，通官文书不著姓名。又当司徒露布，怪使司隶下书而著姓也。”上曰：“吾故欲令天下知忠臣之子复为司隶。”
又曰：李膺，字元礼，拜司隶校尉。时张让弟朔为野王令，贪残无道，畏膺而逃，藏让舍柱中。膺率将吏破柱取朔，付狱杀之。让冤於帝，帝诏诘膺，膺曰：“昔仲尼为鲁司寇，七日而诛少正卯。今臣到官已积旬，惧以淹留为愆，不意获速疾之罪。乞留五日，克殄元恶。”帝谓让曰：“汝弟之罪也。”自是宦官屏气，休沐不敢复出。帝问其故，并叩头泣曰：“畏李司隶也。”
又曰：司隶校尉下邳赵兴，亦不恤讳忌，（恤，忧也。）每入官舍，辄更缮修馆宇，移穿改筑，故犯妖禁，而家人爵禄益用丰炽，官至颍川太守。子峻太傅，以才器称。孙安代鲁相，三叶皆为司隶，时称其盛。
又曰：江冯上言，宜令司隶校尉督察三公；陈元议以为不宜使有司省察公辅，乃止。
《续汉书》曰：阳球，字方正，渔阳人也。少有勇气，尚书令中常侍王甫、曹节等秉权势，球常唾手拊髀曰：“阳球作司隶，此曹子何得尔耶！”寻为司隶，明日诣阙谢恩。甫时休下在舍，球报甫罪，收至洛阳诏狱，自临拷之。甫子萌亦见收。
又曰：牟融拜司隶校尉，典司京都，执宪持平，多所举正。百僚莫不敬惮。
又曰：《百官志》曰：“司隶校尉一人，比千石。孝武持节，常察举百僚以下及京师近都犯法者。”
谢承《後汉书》曰：华松擢为司隶校尉。是时贵戚专势，有司软弱，莫敢纠罚。松下车闭阁，不通私书，不与豪右相见，奸慝犯者辄死，奏马氏三侯，群豪敛手。
应劭《汉官仪》曰：司隶校尉，纠皇太子、三公以下，及旁州郡国无不统。陛坐见诸卿皆独席。
《魏志》曰：徐宣迁司隶校尉，转散骑常侍，从至广陵。大军乘舟，风浪暴起，帝船回到，宣船在後，凌波而前，群寮无先至者。帝壮之。
又曰：锺会为司隶校尉。虽在外司，时政损益，当世与夺，无不毕综。
《晋书》曰：傅玄转司隶校尉。献皇后崩於弘训宫，设丧位。旧制，司隶於端门外坐，在诸卿上，绝席。而入殿按本品秩，在诸卿下。以次坐，不绝席。而谒者以弘训宫为殿内，制玄位在卿下。玄恚怒，厉声色而责谒者。谒者妄称尚书所处，玄对百寮而骂尚书以下。御史中丞庾纯奏玄不敬，玄又自表不以实，坐免官。然玄天性峻急，不能有所容；每有奏劾，或值日暮，捧白简，整簪带，竦踊不寐，坐而待旦。於是贵游慑伏，台阁生风。
臧荣绪《晋书》曰：傅咸以议郎长兼司隶校尉。咸前後固辞，辞旨恳切。上不听，切敕使者逼就拜授。咸悲鲠伤咽，以身无兄弟，职无假，到官之日丧祭无主，重自陈乞，遂不见听。乃於官舍设灵坐，朔望奉祭。咸卧病治职。时朝廷宽弛，豪右放恣，郡县容纵，寇盗充仞，攻篡囚徒，掠夺市道。公私情托，朝野溷淆。咸於是奏免河南尹，京都肃然，贵戚惮之。数月之间，三奏免选官。奏按謇谔，终无曲挠，虽不见从，有司肃然。
《晋志》曰：汉武帝初置十三州刺史各一人，又置司隶校尉，察三辅、三河、弘农七郡。
《晋诸公赞》曰：刘毅，字仲雄。为司隶，奏太尉何曾、尚书刘实父子及羊、张他等，所犯狼藉。司部守令事相连及，睹风投印绶者甚众，皆以为毅能继诸葛丰、盖宽饶也。
崔鸿《十六国春秋□前秦录》曰：王猛望燕师之众，恶之，谓邓羌曰：“今日之事非将军莫可以捷也，成败之机在斯一举，将军其勉之！”羌曰：“若以司隶见与者，公无以为忧。”
《唐书□官品志》曰：司隶台大夫一人，正四品，掌诸巡察。其所掌六条：一察品官以上理政能不；二察官人贪残害政；三察豪强奸猾侵害下人及田宅逾制官司不能禁止者；四察水旱虫灾不以实言，枉征赋役及无灾妄蠲免者；五察部内贼盗不能穷逐，隐而不申者；六察德行、孝悌、茂才、异行隐而不贡者。每年二月乘轺巡郡县，十月入奏。
《英雄记》曰：董卓谓王允曰：“欲得一快司隶校尉，谁可作者？”允曰：“惟有盖勋元、周京兆耳。”卓曰：“此明智有馀，不可假以雄职。”
《列异传》曰：故司隶尉上党鲍子都，少时为上计掾，於道中遇一书生独行。时无伴，卒得心痛。子都下车为按摩，奄忽而亡，不知姓名。有素书一卷，银十饼。即卖一饼以殡，其馀银及素书着腹上，咒之曰：“若子魂灵有知，当令子家知子在此。今使命不获久留。”遂辞而去。至京师，有骢马随之，人莫能得近，惟子都得近。子都归行失道，遇一关内侯家。日暮往宿，见主人呼奴，通刺。奴出见马，入白侯曰：“外客盗骑昔所失骢马。”侯曰：“鲍子都上党高士，必应有语。”侯曰：“若此，乃吾马，昔年无故失之。”子都曰：“昔年上计遇一书生，卒死道中……”具述其事，侯乃惊愕曰：“此吾儿也。”侯迎丧开椁，视银书如言。侯乃举家诣阙上荐子都，声名遂显。至子永、孙昱，并为司隶。及其为公，皆乘骢马，故京师歌曰：“鲍氏骢，三入司隶再入公；马虽疲，行步转工。”
《傅咸集□叙》曰：司隶校尉，旧号卧虎，诚以举纲而万目理，提领而众毛顺。
州牧
《汉书》曰：何武与翟方进共奏曰：“古选诸侯贤者以为州伯。今部刺史居牧伯之位，选第大吏，所荐位高至九卿，所恶立退，任重职大。《春秋》之义，用贵治贱，不以卑临尊。刺史位下大夫，而临二千石，轻重不相准。请罢刺史，更置州牧，以应古制。”奏可。
《续汉书》曰：皇甫嵩领冀州牧，奏请一年租以赈饥民。民歌曰：“天下乱兮，市为墟；母不保子兮，妻失夫；赖有皇甫兮，复安居。”
《吴志》曰：吕范拜扬州牧。性好威仪，州民如陆逊、全琮及贵公子，皆修敬虔肃，不敢轻脱也。其居家服饰，于时奢靡，然勤事奉法，故权悦其忠，不怪其侈。
又曰：《吕岱传》：“廖式作乱，围城邑，零陵、苍梧、茂林诸郡骚扰。岱自表辄行，星夜兼路。权遣使追拜岱交州牧。”
《晋书》曰：张茂为凉州牧，武公轨之子也。筑灵钧台，周轮八十馀堵，其高九仞。武陵人阎曾夜叩门呼曰：“武公遣我来，曰：何故劳百姓而筑台乎？”姑臧令辛岩以增妖妄，请杀之。茂曰：“吾信劳人。曾称先君之令，何为妖乎？”太府主簿马鲂谏曰：“今世难未夷，惟当弘尚道业，不宜劳役崇饰台榭。且比年已来，转觉众务日奢於往，每所经营，轻违雅度，实非士女所望於明公也。”茂曰：“吾过也。”命止作役。
又曰：张骏为凉州牧，刑清国富，群僚劝进称凉王，领秦、凉二州牧，置公卿百官，如魏武、晋文故事。骏曰：“此非人臣所宜言也。敢有言此者，罪在不赦。”然境内皆称之为王。
《北史》曰：裴侠尝与诸牧守俱谒周文，文命侠别立，谓诸牧守曰：“裴侯清慎奉公，为天下之最，令众中有如侠者，可与之俱立。”众皆默然，无敢应者。周文乃厚赐侠，朝野欢服焉，号为独立使君。
《北史》曰：後魏广阳王嘉迁司州牧，嘉表请於京四面筑坊三百二十三，各周一千二百步，乞发三正复丁以充兹役，虽有暂劳，奸盗永止。诏从之。
《後周书》曰：苏绰为六条诏书，奏施行之。太祖甚重之，常置诸座右。又令百司习诵之。其牧守令长，非通六条计帐者，不得居守。
卷二百五十一　职官部四十九
都督
《晋书》曰：杜预为都督荆州诸军事，南土美而谣之曰：“後世无叛由杜翁，孰识智名与勇功。”
又曰：陶侃为都督荆、雍、益、梁四州诸军事。是时荆州大饥，百姓多饥死。侃至秋熟辄籴，至饥复价粜之，士庶欢悦。咸蒙济赖。
又曰：羊祜都督荆州诸军事。招俊以礼，怀远以德，吴人悦服，呼为羊公。
又曰：庾翼都督江、荆、益三州刺史，制度规模每出於人。数年之中，军国充实，人情翕然，称其才明。由是自河以南，皆怀归附。
又曰：陈勰为陶侃广州长史。侃梦有司马以铠与侃，勰以为司马国姓，铠者捍国之器，节下当进位。果除都督交州。
又曰：张实都督凉州，下令曰：“忝继前踪，庶几刑政不为百姓之患；而比年饥旱，殆由庶事有缺。窃慕箴诵之言，以补不逮。自今有面刺孤罪者，酬以束帛；翰墨陈孤过者，答以筐篚；谤言於市者，报以羊米。”
又曰：石苞都督扬州诸军事。苞因入朝。当还，辞高贵乡公，留语尽日。既出，白文帝曰：“非常主也。”数日而有成济之事。
又曰：刘胤代温峤都督江州诸军事，领江州刺史、假节。胤位任转高，放豪日甚，纵酒耽乐，不恤政事，大殖财货，商贩百万。初，胤之代峤也，远近皆谓非选。陶侃、郄鉴咸云胤非方伯才，朝廷不从。或问王悦曰：“今大难之後，绳纪顿绝。自江陵至於建康，三千馀里，流人万计，布在江州。江州，国之南藩，要害之地，而胤以侈汰之性，卧而对之，不有外变，必有内患。”悦曰：“闻温平南语家公云，连得恶梦，思见代者。寻云可用刘胤。此乃温意，非家公也。”是时朝廷空罄，百官无禄，惟资江州运漕。而胤商旅继路，以私废公。有司奏免胤官。书始下，而为郭默所害。
又曰：王恭为都督兖、青、冀、幽并徐州、晋陵诸军事，平北将军，假节，镇京口。初，都督以北为号者，累有不祥，故桓冲、王坦之、桓彝之后，不受镇北之号。恭表让军号，以超授为辞，而实恶其名，於是改号前将军。
《北史》曰：贺兰祥除都督荆州刺史，见有发掘古冢，暴露骸骨，乃谓守令曰：“此岂仁者为政耶！”命所在收藏。时夏亢阳，即日降雨。
《唐书》曰：宋转广州都督，仍为五府经略使。广州旧俗，皆以竹茅为屋，屡有火灾。教人烧瓦，改造店肆，自是无复延烧之患，夷夏怀惠，立碑以纪其政。
又曰：王方翼为夏州都督。属牛疫，无以营农，方翼造人耕之法，施关键使人推之，百姓赖焉。
总管
《後周书》曰：长孙俭为荆州总管，尝诣阙奏事。时值大雪，遂立於雪中待报，自旦达暮，竟无惰容。其奉公勤至，皆此类也。
又曰：赫连达迁大将军、夏州总管、三州五防诸军事。达虽非文吏，然性质直，遵守法度，轻於鞭挞，而重慎死罪。性又廉俭，边境胡民或馈达以羊者，达欲招纳异类，报以缯帛。主司请用官物，达曰：“羊入我厨，物出官库，是欺上也。”命取私帛与之。识者嘉其仁恕焉。
《北史》曰：韦孝宽为延州总管。兄至州，与孝宽相见，将别，孝宽以所乘马及辔勒与。以其华饰，心不欲之，谓孝宽曰：昔人不弃遗簪坠履者，恶与之同出而不与同归。吾之操行虽不逮前烈，然舍旧策新，亦非吾志也。”乃乘旧马以归。
《隋书》曰：元褒为原州总管。有商人为贼所劫，其人疑同宿者而执之，褒察其色宽其辞正，遂舍其人。商诣阙讼褒受金纵贼，上遣使穷治之。使者簿责褒曰：“何故利金而舍盗也？”褒便即引咎，初无异词。使者与褒俱诣京师，遂坐免官。其盗寻发於他所，上谓褒曰：“公朝廷旧人，位望隆重，受金舍贼非善事，何至自诬也？”曰：“臣受委一州，不能息盗贼，臣之罪一也。州民为人所谤，不付法司，悬即放免，臣之罪二也。牵率愚臣，不顾刑法，不恃文书约束，至今为物所疑，臣之罪三也。臣有三罪，何所逃责？臣又不言受赂，使者复将有所穷究，然则缧绁横及良善，重臣之罪，是以自诬。”上叹异之，称为长者。
又曰：元景山为毫州总管。先是，州民王回洛、张季真等聚结亡命，每为劫盗，前後牧守不能制。景山下车遂捕之，回洛、季真挺身奔江南。擒其党与数百人，皆斩之。法令明肃，盗贼屏迹，称为大治。
又曰：韦世康尝因侍宴，再拜陈让曰：“臣无尺寸之功，位亚台铉。今犬马齿截，不益明时，恐先朝露，无以塞责。愿乞骸骨，退避贤能。”上曰：“朕夙夜庶几求贤若渴，冀与公共治天下，以致太平。今之所请，深乖本望，纵令筋力衰谢，犹屈公卧治一隅。”於是出拜荆州总管。时天下惟置四大总管，并、扬、益三州，并亲王临统，惟荆州委於世康，时论以为美。世康为政简静，百姓爱悦，合境无讼。
又曰：韦艺迁营州总管。艺容貌瑰伟，每夷狄参谒，必整仪卫，盛服以见之，独坐满一榻。蕃人畏惧，莫敢仰视。
又曰：薛道衡，声名藉甚一时。仁寿中，杨素专掌朝政，道衡既与素善，上不欲道衡久知机密，因而检校襄州总管。道衡久蒙驱策，一旦违离，不胜悲恋，言之哽咽。高祖怆然改容曰：“尔光阴晚暮，侍奉诚劳。朕欲令尔将摄，兼抚氓俗。今尔之去，朕如断一臂。”於是赍物三百并，九环金带，并时服一袭，马十匹，慰勉遣之。
又曰：樊子盖转循州总管，许以便宜从事。十八年，入朝奏岭南地图，赐以良马、杂物。
又曰：令孤熙拜桂州总管十七州诸军事，许以便宜从事，刺史已下官得承制补授。给帐内五百人，赐帛五百匹，发传送其家累，改封武康郡公。熙至部，大弘恩信，其溪洞渠帅更相谓曰：“前时总管皆以兵威相胁，今者乃以手教相谕，我辈其可违乎？”於是相率归附。先是，州县生梗，长吏多不得之官，寄政於总管府。熙悉遣之，为建城邑，开设学校，华夷感激，称为大化。
又曰：李安领行军总管，率蜀兵顺流东下。时陈人屯白沙，安谓诸将曰：“水战非北人所长。今陈人依险泊船，必轻我而无备。以夜袭之，贼可破也。”诸将以为然。安率众先锋，大破陈师。高祖嘉之。
《唐书》曰：田留安拜魏州总管。刘闼之乱也，来攻州城。於时山东豪猾多杀长吏以应贼，百姓、凶人咸怀异志。凡诸守皆以心腹自卫，多所猜防。由是上下情隔，怨叛者多。留安独抚结所部，示无疑阻。凡有白事者，无间疏远，皆至卧内。谓人曰：“吾与卿辈，同为国守，自宜一心，无为疑贰也。必欲弃同即异，背顺归逆，亦任卿辈斩吾头而去矣。”城中父老递相诫励子弟曰：“田公以赤心相付，何得负之。”由是人情遂固。州人苑竹林者，刘闼之党也。初有异图，留安阴知之而不发其事，因引置左右，委以关钥。竹林感其意，遂归心焉。卒收其力用。
又曰：刘世让拜广州总管，将之官，高祖问以备边之策。世让答曰：“突厥比数南寇者，徒以马邑为其中路耳。如臣计者，於崞城置一智勇之将，多贮金帛，有来降者厚赏赐之。数出奇兵，掠其城下，践其禾稼，败其生业。不出岁馀，彼当无食，马邑不足图也。”高祖曰：“非公无可任者。可驰驿至彼，善为经略。”世让於是以兵临马邑。高满政以其地来降，突厥患之，遣曹繁陀来诣中国，言世让与可汗通谋，将为乱。由是得罪，籍没其家。及突厥来降，言世让无逆谋，始原其妻子。
都督护
《汉书》曰：宣帝时，匈奴日逐王欲降汉，使人与郑吉相闻。吉发渠犁、龟兹诸国五万人迎日逐王，吉送三千人、小王将十三人随吉至河曲，颇有亡者，吉追斩之，将诣京。汉封日逐王为归德侯。吉既破车师，降日逐，威震西域，遂并护车师以西，故号为都护。都护之置，自吉始焉。上嘉其功，乃下诏曰：“都护西域骑都尉郑吉，抚循外蛮，宣明威信。封吉为安远侯。”汉之号令班於西域，始自张骞，成於郑吉也。
又曰：段会宗为人好大节，矜功名，为西域都护，与谷永相友善。永闵其老复远出，与书戒之曰：“足下以柔远之灵德，复典都护之重职，甚休！愿吾子因循旧贯，无求奇功，万里之外，以身为本。愿详思愚言。”
又曰：元帝时，甘延寿为西域都护，陈汤为副。郅支单于数困辱汉使，汤与延寿谋曰：“郅支所在绝远，无金城强弩之守，如发屯田吏士，从乌孙直指其城，可以成功。”延寿欲奏之，汤曰：“国家与公卿议大策，非凡所见，必不从。”会延寿久病，汤独矫制发兵，延寿闻之欲止焉。汤怒，按剑叱延寿曰：“大众已集，竖子欲阻众耶？”延寿遂从之，部勒行阵，益置扬威、白虎、合骑之校，（张晏曰：西域阵法之名也。）即日引军分行。遂斩郅支单于头送京师。延寿封茂成侯，汤封关内侯。功大赏少，为石显、匡衡所抑。
应邵《汉官仪》曰：西域都护，武皇帝始开通西域三十六国，其後稍分至五十馀国，置使者校尉以领护之。宣帝神雀三年，改曰都护，秩二千石。平帝时省都护，令戊巳校尉领之。
沈约《宋书》曰：初，汉宣帝置西域都护，以加骑都尉，若谏大夫，护西域诸国。光武建武初，始有督军诸使。至献帝建安中，魏武相汉，遣大将外出督十军二十军者，始号都督。曹、袁、张、杨之徒，虽以三公假节领州郡，然无都督之号也。三国时亦有都护、中都护左右都护，将军兼督诸军，犹是旧制意也。黄初三年，上军大将曹真始都督中外诸军事，总诸军。高贵乡公正元二年，晋文帝都督中外诸军事，寻加大都督之号。太始中置小都督，江左亦时有也。吴朝镇将总兵亦曰都督，大军出为二部，则曰左、右都督。分武昌为两部，亦曰左、右部大督，其总一者，则曰大都督。又绕帐、羽林、无难之属，随事有督，无常号也。至诸葛恪以下辅政乃都督中外诸军事。蜀关羽在江陵亦督军、州，至张飞、姜维亦为中外都督，如吴、魏也。晋氏以来，宰辅任重者为中外大都督；方伯望隆者，亦如大都督之号。凡诸都督，虽军号有轻重，无假节也。
《唐书》曰：马总为安南都护。总敦儒学，长於政术，在南海累年，清廉不挠，夷獠便之。於汉所立铜柱之处，以铜一千五百斤特铸二柱，刻书唐德，以继伏波之迹。
卷二百五十二　职官部五十
尹
《春秋传》曰：周公相王室以尹天下。（尹，正也。）
《汉书》曰：内史，周官，秦因之，掌治京师。景帝二年，分置左、右内史。武帝太初元年，更名京兆尹。（张晏曰：地高曰京。《左传》曰：“莫之与京。”十亿曰兆。尹者正也。）秩二千石，银印、青绶、进贤两梁冠、绛朝服，佩水苍玉。
又曰：赵广汉，字子都，涿郡人也，守京兆尹。广汉为人强力，天性精於吏职。见使吏民，或夜不寝至旦。尤善为钩距，以得事情。（苏峻曰：钩得其情，吏不得去。）钩距者，设如欲知马价，则先问狗，次问羊，又问牛，然後及马，参伍其价，以类相准，则知马之贱贵不失实矣。铢两之奸，皆知之。长安少年数人会穷里空会谋共劫人，坐语未讫，广汉使捕治，具服。廉明，威制豪强，百姓追思，歌之至今。
又曰：元始五年，有一男子乘黄犊车，建黄，衣黄プ迳来。诣北阙，自谓卫太子。京兆隽不疑後到，叱从吏，使收缚之，曰：“昔蒯聩违命出奔，辄距而不纳，《春秋》是之。卫太子得罪，先帝亡，不即死，今来自诣，此罪人也。”遂送诏狱，由是名声重於朝廷。在位者皆自以不及。廷尉验治，何人竟得奸诈。本夏阳人，姓成名方遂，貌一似戾太子。
又曰：张敞为京兆尹。朝廷每有大议，引古今，处便宜，公卿皆服。敞无威仪，时罢朝会，过走马章台街，（或曰：在长安中，在章台下街。）使御史驱，自以便面拊马。又为妇画眉，长安中传张京兆眉怃。（怃，大也。孟康曰：怃音诩，北方人谓为妍。）有司以奏，上问之，对曰：“臣闻闺房之内，夫妇之私，有过於画眉者。”上爱其能，然不得大位。为京兆尹九年，与杨恽厚，坐恽大逆诛。
又曰：张敞冬为尹，一日捕诸偷得数百人，由是市无偷盗。
又曰：王尊、王章、王骏并为京兆，有名，京师称曰：“前有赵、张，後有三王。”
《後汉书》曰：袁安为河南尹。政号严明，然未曾以赃罪鞫人，常称曰“凡学士者，高则望宰相，下则希牧守。锢人於圣世，曰尹不忍为也。”闻之者感激自厉。在职十年，京师肃然，名重於朝廷。
又曰：张入为河南尹。窦景家人复击伤市卒，吏捕得之，景怒，遣缇骑侯海等五百人殴伤市丞。（《说文》曰：缇，帛丹黄色也。《汉宫仪》曰：执金吾有缇骑。）部吏杨章等穷究，正海罪，徙朔方。景忿怨，乃移书辟章等六人为执金吾吏，欲固执之。章等惶恐，入白，愿自引赃罪，以辞景命。即上言其状。窦太后诏报：“自今执金吾辟吏，皆勿遣。”
又曰：杨彪迁侍中、京兆尹。光和中，黄门令王甫使门生於郡界辜扌官财物七千馀万，（《华峤书》曰：甫使门生翘辜扌解。见《灵帝纪》。）彪发其奸，言之司隶校尉阳球，因此奏诛甫，天下莫不惬心。
又曰：延笃，字叔固，及边凤皆为京兆尹，并有能名。语曰：“前有张、赵，後有边、延。”张、赵即赵广汉及张敞也。
又曰：梁冀为河南尹，居职暴恣，多非法。父商所亲客洛阳令吕放，颇与商言及冀之短，商以让冀，冀即遣人於道刺杀放。而恐商知之，乃推疑于放怨仇，请以放弟禹为洛阳令。（安尉放家，欲以灭口。）使捕之，尽灭其宗亲、宾客百馀人。
又曰：王梁为河南尹，穿渠引谷水注洛阳城下，东写巩川，及渠成而水不流。七年，有司劾奏之，梁惭惧，上书乞骸骨。
</div>
    <div class="pagination">
<a href="太平御览_page203.html">上一页</a><span>...</span><a href="太平御览_page199.html">199</a><a href="太平御览_page200.html">200</a><a href="太平御览_page201.html">201</a><a href="太平御览_page202.html">202</a><a href="太平御览_page203.html">203</a><span class="current-page">204</span><a href="太平御览_page205.html">205</a><a href="太平御览_page206.html">206</a><a href="太平御览_page207.html">207</a><a href="太平御览_page208.html">208</a><a href="太平御览_page209.html">209</a><span>...</span><a href="太平御览_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
