<!DOCTYPE html>
<html>
<head>
    <meta charset="UTF-8">
    <title>群书考索 - 第 18 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 18 页/共 127 页</h1>
    <div class="content">　　燕射射义云古者诸侯之射也必先行燕礼卿大夫士之射也必先行乡饮酒之礼故燕礼者所以重君臣之义也乡饮酒之礼者所以明长幼之序也　梓人云张兽侯则王以息燕及仪礼乡射记云天子熊侯白质之等皆燕射之侯也【周礼疏】
　　宾射周礼射人掌国之三公孤卿大夫之位三公北面孤东面卿大夫西面其贽三公执璧孤执皮帛卿执羔大夫鴈注云位者将射始入见君之位不言士者此与诸侯之宾射士不与也　射人云王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻侯一获一容乐以采蘩五节二正注云谓之三侯者五正三正二正之侯也二侯者三正二正之侯也一侯者二正而已此皆与宾射于朝之礼也考工梓人职云张五采之侯五采即五正之侯也正之言正也射者内志正则能中焉画五正之侯中朱次白次苍次黄居外三正损黄二正去白苍而画以朱录今之儒家云四尺曰正二尺曰鹄鹄乃用皮其大如正此说失之矣九节七节五节者奏乐以爲射节之差也疏曰言容者据唱获者容身于其中据人而言梓人云张五采之侯则逺国属及此五正之等皆宾射之侯也郑氏注仪礼大射仪云正亦鸟名也齐鲁之间名题肩爲正正鹄皆鸟之捷黠者礼记正义云天子宾射用五正三正二正之侯畿内诸侯宾射用三正之侯卿大夫用二正之侯士亦用二正之侯又饰以豻畿外诸侯以下宾射其侯无明文大射诸侯既同天子张三侯则宾射亦同天子用五正三正二正之侯其卿大夫射亦三正二正之侯士射二正之侯若五正者同虎侯九十弓三正者同熊侯七十弓二正者同豹侯五十弓
　　乡射乡射谓卿大夫贡贤能之后行乡射之礼而询众庶故乡大夫职云献贤能之书于王退而以乡射之礼五物询众庶是也【礼记正义】　仪礼乡射礼主人戒宾宾出迎再拜主人答拜乃请无介乃席宾南面东上众宾之席继而西注云主人州长也乡大夫若在焉则称乡大夫也不谋宾者时不献贤能事轻也周礼乡老及乡大夫献贤能之书于王退而以乡射之礼五物询众庶亦用此礼射而询众庶乎疏云州长春献以礼会民而射于州序之礼谓之乡射者州乡之属乡大夫或在焉不改其礼射礼于五礼属嘉礼也案乡大夫是诸侯之乡大夫则此州长亦诸侯之州长以士爲之若天子州长中大夫爲之乡饮酒之礼有介二人以辅宾此无介者主于射序宾之礼畧故无介以辅宾也　又云工四人二瑟笙入立于垂中西面乃合乐周南关雎葛覃卷耳召南鹊巢采蘩采苹　又云司正爲司马注云兼官也司正爲涖酒尔正义云不烦余官也　又云乐正东面命太师曰奏驺虞间若一　又云大夫与则公士爲宾注云不敢使乡人加尊于大夫也公士在官之士乡宾主用处士　仪礼乡射云凡侯天子熊侯白质诸侯麋侯赤质大夫布侯画以虎豹士布侯画以鹿豕凡画者丹质注云此所谓兽侯也燕射则张之乡射及宾射当张采侯二正而记此者天子诸侯之燕射各以其乡射之礼而张此侯由是之焉君画一臣画二隂阳竒耦之数也丹质者宾射燕射之侯皆画云气于侧以爲饰必先以丹采其地　乡射云乡侯上个五寻【上个谓最上幅也上幅用布四丈】中十尺【方者也用布五尺考工记曰梓人爲侯广与崇方谓中也】侯道五十弓弓二寸爲侯中【言侯中乃取数也量侯道以爲貍步而云弓者侯之所取数宜于射器也】倍中以爲躬【躬身也谓中之上下幅也用布各二丈】倍躬以爲左右舌【谓上个也居两旁谓之个左右出谓之舌】下舌半上舌【半者半其出于躬者也用三丈所以半上舌者侯人之形类也上个象臂下个象足张臂八尺张足六尺五八四十五六三十以此爲率也】箭筹八十【箭篠筹也算八十者畧以十耦爲正贵全数】
　　周乡射乡大夫之职以乡射之礼五物询众庶一曰和二曰容三曰主皮四曰和容五曰兴舞郑司农云和谓闺门由行也容谓容貌也汉甘露石渠议黄门侍郎临奏乡射合乐大射否何也诸儒各以所见对韦成曰乡人无乐故合之朝廷君臣固有乐矣时以爲然射服司服王祀先公飨射则鷩冕贾公彦曰王飨食在庙故服鷩冕大射在西郊虞庠亦服鷩冕燕射在寝则朝服宾射在朝则皮弁服然王燕以朝服则燕亦皮弁也
　　射乐射义曰驺虞乐官备也貍首乐会时也采苹乐循法也采蘩乐不失职也然则王射以驺虞大夫之乡射亦以驺虞者乡射之询众庶也亦欲官备于天子也乡射合乐大射不合乐者乡射属民欲同其意故合乐大射择士与祭欲严其事故不合乐　射义云天子以驺虞爲节诸侯以貍首爲节卿大夫以采苹爲节士以采蘩爲节驺虞者乐官备也貍首者乐会时也采苹者乐循法也采蘩者乐不失职也正义云此节明天子以下射礼乐章之异驺虞者歌驺虞之诗射人云驺虞九节貍首者歌貍首也射人云貍首七节采苹采蘩者射人云皆五节案乡射注云五节歌五终四节四拾其一节先以听也若然则九节者五节先以听七节者三节先以听皆以四节应乗矢拾发也乐官备者谓射一发而得五豝喻得贤人多贤人多则官备乐会时者诸侯不来朝射其首是乐会及时也　射义云故诗曰曽孙侯氏四正具举大夫君子凡以庶士小大莫处御于君所以燕以射则燕则誉言君臣相与尽志于射以习礼乐也注云此曽孙之诗诸侯之射节也四行者献宾献公献卿献大夫乃乐作而射也正义曰诸侯射以貍首之篇谓今诗文无貍首射义有载曽孙之诗故知是貍首也
　　射侯射人祭侯则爲位祭侯献获者【献获谓射中者射中则献也】其祝则天子之礼曰惟若宁侯毋或若汝不宁侯不属于王所故抗其射汝强饮强食诏汝曽孙诸侯百福诸侯以下之祝不可考也其荐俎则乡射大射荐有脯醢俎有折脊肺臑天子之礼不可考也获者北面受爵司马西面拜送爵然射人祭侯爲位则三祭与获者受爵之位乡射记获者之俎皆有祭则脊胁肺臑皆有祭也
　　射地天子诸侯皆燕射在国又天子宾射在朝亦在国士大夫燕射宾射不在国大夫亦得行大射虽无郊学亦不得在国是以孔子爲乡射于矍相之圃是其一隅也
　　射中君国中射则皮中于郊则闾中于境则虎中大夫射则兕中士则鹿中惟君有射于国中而燕射大射宾射异中大夫士射必于郊而燕射宾射同中　后汉明帝永平二年临辟雍行大射之礼晋咸康五年行乡射之礼依周制唐制皇帝射于射宫三月九日赐百寮射贞观五年三月三日赐文武五品以上射于武徳殿本朝淳化中参酌古礼爲射图如朝谒元会之制开乐架设熊虎侯
　　弓矢易曰木爲弧剡木爲矢书曰和之弓垂之竹矢周礼司弓矢掌六弓四弩八矢之法凡弩夹庾利攻守唐大利车战野战凡矢枉矢洁矢利火射用诸城守车战杀矢鍭矢用诸近射田猎矰矢茀矢用诸弋射常矢庳矢用诸散射古者射矢之材以木若竹弓以木爲上以竹爲下矢以竹爲常以楛爲异弓材谓之榦矢材谓之藁弓之长短视人之形体弓之强弱因人之志气矢之安危以济人之强弱往体寡来体多者王弓弧弓也【诗之雕弓是也】往体多来体寡者夹弓庾弓也往体来体若一唐弓大弓也【诗之彤弓是也】　尔雅曰金镞翦羽谓之镞骨镞不翦羽谓之志君子志于中而不志于杀故礼射习射之矢皆谓之志也射必翦羽尚疾也志不翦羽尚舒也尚疾则以金镞而必其入尚舒则以骨镞而防其伤




　　羣书考索巻三十七
　　钦定四库全书
　　羣书考索巻三十八　　　宋　章如愚　撰礼门
　　旌旗类
　　黄帝振兵教熊罴貔貅防虎豹制阵法设五旗五麾夏后氏奚仲爲车正建旗斿旐以别尊卑等级释名曰旗期也言与众期于下明堂位曰有虞氏之緌夏后氏之绸练商之崇牙周之璧翣则制有自矣周制司常掌九旗之物王建太常诸侯建旂孤卿建旜大夫士建物师都建旗州里建旟县鄙建旐道车建旞斿车载旌日月爲常交龙爲旂通帛爲旜杂帛爲物熊虎爲旗鸟隼爲旟蛇爲旐全羽爲旞析羽爲旌则其等有辨矣然熊虎爲旗而九旗亦谓之旗经传凡言旌旗是也日月爲常而诸侯之旂亦谓之常行人之上公建常九斿诸侯建常七斿是也交龙爲旂天子之常亦谓之旂觐礼天子载大旂是也析羽爲旌天子至大夫士之旗亦谓之旌乐记龙旂天子之旌是也尝观大司马中秋教治兵旌旗物之用言王载太常诸侯载旂与司常同其他军吏载旗而司常则师都建旗师都载旜而司常则孤卿建旜乡遂载物而司常则大夫士建物郊野载旐而司常则县鄙建旐百官载旟而司常则州里建旟载旞载旌则建于司常而司马又皆缺焉抑治兵大阅其礼各异欤陆农师礼象曰初之集众也故有师都而未有军将有州里县都鄙而未有乡遂郊野及其民大和集也正以治民则军吏于是载旗以总别之师都乡遂无非将也更建旂物乡乡大夫也州里在焉遂遂大夫也县鄙在焉故大司马乡遂载物若夫郊野载旐百官载旟则方是时孤卿大夫皆各以其属衞王而公邑之吏又别将其众焉由是言之司常所建是其正也大司马所建言其暂而已虽然九旂亦旂也犹五侯皆谓之侯五沟皆谓之沟五涂皆谓之涂八法皆谓之法也周礼言旂言大旂言旂物言旌旂言旂鼓则旂与大旂云者熊虎之旗也旂物旌旂旂鼓云者有非熊虎之旗也故乡邑以旂物及田之前期致民则以司徒之大旂鄼长之作民以鼓旂遂人起野役致民则以遂之大旂然则熊虎之旗岂卑者所得而有耶旂之所用不特军旅田猎野役之事而已凡祭祀各建其旂会同宾客亦如之盖众之所会使各视旂而知所从也然则虞人有虞旂虞旌何也山虞掌山林之政令山林者兽之所集故有虞旂以致禽泽虞掌国泽之政令泽者禽之所集故有虞旌以属禽先王之于旗分之采物而礼意存焉春秋时楚围令尹也而爲王旌田宣子晋卿也而假羽毛于齐或以蟊弧而先登或建大斾之左旃后世秦于四时各有所旂故月令于春则青旂于夏则赤旂于中央则黄旂于秋则白旂于冬则黒旂汉髙祖初爲沛公旂帜皆赤韩信伐赵立汉赤帜自公孙臣谓汉土徳当改服色而文帝听之则旂帜皆黄光武中兴始用火徳色尚赤于是复故乗舆金根则建大旂十二斿画以日月升龙大驾前驱则有九斿云防东京赋曰云防九斿诸侯王则旂旂九斿公列侯则亦九斿卿以五斿皆以降龙后周太常画三辰旗画青龙旟画朱雀旌画黄麟旗画白兽旐画武其旜物在军亦画其事号徽帜亦如之若司常则掌旗物之藏通帛之旗六以供郊丘之祀一曰苍旗二曰青旗三曰朱旗四曰黄旗五曰白旗六曰旗画缋之旗六以充玉辂之等一曰三辰之常二曰青龙之旗三曰朱鸟之旟四曰黄麟之旌五曰白兽之旗六曰武之旐皆左建旗而右建搨防又有继旗四以施军旅一曰麾以供军将二曰旞以供师帅三曰□以供旅帅四曰斾以供卒长唐天子之车五辂黄屋左纛左建旂十二旒或载阘防旌旗皆从路质故扬雄之在汉杜甫之在唐皆言军旗之盛如曰登凤凰而翳华芝驷苍螭而六素虬流星旌以电烛咸翠盖而鸾旗玉车千乗轻先疾雷此扬雄献甘泉赋于成帝之语也如拟翠毛于华盖比黄屋于勾陈命雷公以挟辀堕旄头以设斾车之轇转旗之葳蕤此杜甫奏太清宫赋于明皇之语也其夸耀泰侈爲何如哉夫三代之时诗人之辞所以颂车旗之盛不过曰元戎十乗白斾央央不过曰其旂淠淠鸾声哕哕耳不过曰我车既攻我马既同耳二子之所褒扬赞咏者如此未闻明先王之礼制以制其灾者此后世之不能如古也
　　佩绶带
　　周官玉府掌共王之佩玉诗渭阳曰琼瑰玉佩采芑曰服其命服有玱葱珩公刘曰何以舟之维玉及瑶记玉藻曰将适君所既服习容观玉声古之君子必佩玉右徴角左宫羽趋以采齐行以肆夏周旋中规折旋中矩进则抑之退则扬之然后玉锵鸣也故君子在车则闻鸾和之声行则鸣佩玉之音是以非僻之心无自而入也君在不佩玉左结佩右设佩居则设佩朝则结佩齐则綪结佩而爵凡带必有佩玉佩玉有冲牙君子无故玉不去身君子于玉比徳焉天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而緼组绶盖古者佩玉之制上有双衡下有双璜中有琚瑀下有冲牙贯之以组绶纳之以蠙珠而其色有白苍赤之辨其声有角徴宫羽之应其象有仁智礼乐忠信道徳之备或结或垂所以着屈伸之理或设或否所以适文质之仪此所以纯固之徳不内迁也盖衡以平其心璜以中其徳琚欲其有所安牙欲其有所制右徴角所以象事与民左宫羽所以象君与物趋以采齐行以肆夏所以比于乐周旋中规折旋中矩所以比于礼进则揖之于前退则扬之于后则佩之爲物奚适而非道耶然古者有徳佩有事佩徳佩则左右皆玉事佩则左纷帨右玦捍之类左佩皆有五右佩皆有六以左阳而竒右隂而耦故也左佩者小右佩者大以左不如右之强也先设事佩后设徳佩以事成而下徳成而上故也诗言佩觿佩韘乃言容兮遂兮是先设事佩而后徳佩也自五霸迭兴战兵不息佩非战器韨非兵旗于是解去绶佩而韨佩遂废韨佩既废秦乃以采组连结于璲光明章表转相结受故谓之绶汉承秦制用而不改故加之以双印佩刀之饰至孝明皇帝乃爲大佩冲牙双璜瑀皆以白玉而古制尚存然汉之印绶则有五等诸侯王金玺盭绶丞相太尉则金印紫绶比二千石以上银印青绶比六百石以上铜印墨绶比二百石以上铜印黄绶亦有无印绶者此其别也朱博之刺冀州也使从事明敇告吏民欲言县丞尉者刺史不察黄绶各自诣郡欲言二千石长吏者行部还诣治所然则黄绶盖县丞尉之属而墨绶则长吏二千石者是也东汉盭绶易爲赤绶余并因之凡除官受印绶而佩之迁官上印绶而易之兼官累印绶而服之免官解印绶而归之张奂自谓前后仕进十要银艾此除官者受印绶而要之也元帝策萧望之曰诏左迁君爲太子太傅授印其上故印使者此迁官者上印绶而易之也武帝谓杨仆懐银黄垂三组此兼官者累印绶而服之也石庆爲丞相封侯乞骸骨则请归丞相侯印此免官者解印绶而归之也夏侯胜言士病不明经术经术茍明其取青紫如俛拾地芥者谓紫绶青绶也顔注以爲卿大夫之服岂以印绶亦可言服耶若夫古之带则又有大带浅带博带之别素带练带锦带缟带杂带之辨大戴礼曰黄帝黼黻衣大带此大带之谓也荀子曰逢衣浅带隽不疑曰褒衣博带盖浅带即博带也玉藻曰天子素带朱里终辟诸侯素带终辟大夫素带辟垂士练带率下辟居士锦带弟子缟带杂带君朱縁大夫元华士缁辟此素带练带锦带缟带杂带之谓也古者革带大带皆谓之鞶内则所谓男鞶革带也左传曰鞶厉游缨昭其数也此之谓也
　　冠带
　　礼记正义曰世本云黄帝造火食旃冕则冕盖起于黄帝也黄帝以前则以羽皮爲之冠黄帝以后则以布帛爲之饰荀卿言鲁公问舜冠于孔子孔子曰古者有务而拘领汉舆服志曰上古衣毛而冒皮后世圣人见鸟兽有冠角胡之制遂作冠冕缨緌以爲首饰则古者冒皮而已及冠冕缨緌之作皆有所象也古者冠其饰有缘其贯有笄其束有武其系有缨其垂有緌古之冠其饰不过緌武缘其名不过母追章甫委貌而已礼曰委貌周道也章甫商道也母追夏后氏之道也白虎通曰夏十三月爲正其饰最大故曰母追商十二月爲正其饰微大故曰章甫周十一月爲正万物萌小冠饰最小故曰委貌汉舆服志曰委貌冠皮弁冠同制所谓夏之毋追殷之章甫者也然攷白虎通所言则三冠之制异舆服志所言则三冠之制同礼文残阙其制度名义莫究其详儒行曰孔子冠章甫之冠庄子曰孔子冠枝木之冠盖枝木之冠即章甫也后世有长冠通天逺游髙山竹皮进贤方山巧士却非却敌之制而其异者有若鹬冠鹖冠其怪者有漉酒有垫角之类非古也今攷之史在秦则有曰通天曰逺游而执法者之所服则曰法冠獬豸冠柱后惠文冠夫言柱后惠文则法冠也但言惠文则侍中冠也夫惠文之名盖起于赵自赵武灵王改胡服以金珰饰前前插貂尾以爲贵职后代效之故名惠文至汉因之亦名武弁或曰大冠诸武官冠之侍中中常侍加黄金珰附蝉爲文貂尾爲饰侍中插右及于晋曰繁冠曰建冠笼冠者即惠文之制也唐之乗舆加金附蝉侍中中书令加貂蝉以及于诸武官府衞领军者亦惠文之制也其他在汉则有曰长冠刘氏冠斋冠则爲享庙之服髙山冠则爲乗舆之服方山冠则爲祠宗庙乐人之服却非冠则爲殿门吏之服樊哙冠则爲衞士之服巧士冠则爲黄门之服隽不疑冠进贤冠则有进贤冠郦食其衣儒冠侧注则又有侧注冠显宗冠通天冠则天子有通天冠在晋衞士之服则曰却敌冠在唐视朝之服则曰翼善冠以赐贵臣则曰进徳冠盖太宗尝以幞头之制创于后周以便武事及天下偃武遂采古制而爲翼善以自服之又制进徳冠以赐贵臣制如弁服及开元以来朔望朝颛用常服而弁服翼善之制遂废不用今载于唐车服志者可攷也
　　衣裘
　　周礼司裘掌爲大裘以共王祀天之服则有所谓大裘玉藻惟君有黼裘以誓省则有所谓黼裘司裘曰仲秋献良裘王乃行羽物季秋献功裘以待颁赐则有良裘功裘之辨玉藻曰君衣狐白裘锦衣以裼之君子狐青裘豹褎绡衣以裼之则有狐白狐青之别羔裘豹饰缁衣以裼之而诗又曰羔裘如濡洵直且侯此以羔爲裘者也狐裘黄衣以裼之而诗又曰君子至止锦衣狐裘此又以狐爲裘者也麛裘青豻褎绞衣以裼之此又以麛而爲之也犬羊之裘不裼此又以犬羊而爲之也大东曰熊罴是裘是又以熊罴而爲之也论语曰素衣麑裘此又以麑而爲之也玉藻曰君之右虎裘厥左狼裘夫士谓之虎士门谓之虎门旗有熊虎之文车有虎幦之饰则左右虎狼之裘宜矣至于衣也有曰韨曰韠曰韎韐之名诗曰朱芾斯皇三百赤芾易曰朱韨方来困于赤绂玉藻曰一命緼韨幽衡再命赤韨幽衡三命赤韨葱衡此所谓韨也玉藻又曰韠君朱大夫素士爵韦此所谓韠也诗曰韎韐有奭传曰有韎韦之跗注此所谓韎韐也郑康成曰古者佃渔而食之衣其皮先知蔽前后知蔽后后王易之以布帛而独存其蔽前者不忘本也盖韠之作也在衣之先其服也在衣之后韠之爲物以其弗前则曰韨以其一巾足矣故曰韠以色则曰緼以韫质则曰韎韐及战国连兵而韨非兵饰故去而不用汉明帝复制韨天子素皮蔽膝魏晋以来或用绛纱爲之皆古之遗制也
　　卤簿仪衞
　　五经精义曰卤者盾也以大盾领一部之人故名爲卤簿蔡邕独断曰汉天子出车驾次第谓之卤簿官有注名曰甘泉卤簿国朝宋绶序卤簿图谓有文事必有武备故整法物之驾严师兵之衞总名之卤簿焉古者诸侯贰车九乗秦灭九国兼其车服故大驾属车八十一乗法驾半之最后一车乗垂豹尾豹尾以前爲省中汉之甘泉自古祭天圜丘之处也本秦林光宫自文帝时郊五畤武帝立泰畤三歳一郊车驾必幸雍幸甘泉故有甘泉卤簿武帝天汉四年始定车服郊祀谓之大驾车千乗马万匹东都行祠天郊以法驾祠明堂省什三祠宗庙尤省谓之小驾每出太仆奉驾上卤簿侍御史兰台令史副皆执法以督整车骑谓之防驾东晋属车五乗而已宋孝建中田宏议属车以爲江左五乗则俭不中礼帝王文物旗旒皆十二爲节宜依礼十二乗爲制隋之大业复备八十一乗唐大驾属车十二乗大驾行幸则分前后施于卤簿之内若大陈设则分左右施于衞内其卤簿具于开元礼导驾则先万年县其次则自京兆而下而至于豹尾车又其次则左右厢黄麾仗左右领军黄麾仗若法驾则减于大驾小驾则又减于法驾汉之大驾公卿奉引大将军参乗太仆御光武中兴止陈法驾公卿不在卤簿中惟河南尹执金吾雒阳令奉引侍中参乗奉车郎御至唐则兼列六引唐朝会之仪三衞番上分爲五仗号衙内五衞一曰供奉仗二曰亲仗三曰勲仗四曰翊仗五曰散手仗列坐东西下每月立内廊閤外号曰内仗以左右金吾将军一人押之有押官有知队仗官有押引驾官国家肇造之初承五季草创之后法驾之制警跸之衞大率尚仍简畧虽得长兴南郊卤簿图字仅可攷正而阔畧滋多自陶谷爲礼仪使奏言金吾诸衞将军暨押仗导驾等官服皆以紫于礼未称请按开元礼咸用绣袍至若执仗之士旧服五色画衣先后靡伦无所准式请以黒爲先而青赤黄白以次分列始定卤簿之制其导驾押仗之服则从开元绣袍之制其执仗次第之色则从五行相生之次其乗舆则増造五路其奉引则备用六引始造于干德之四年而告备于开宝之三年越明年谒款圜丘实始用之想夫防弰前驱五路増副里以鼓记南以车指鸡翘豹尾夭矫婀娜公卿执事前导后陪细仗大角壮其容幰盖繖扇备其节耋老幼稚族观聚叹向也目熟乎刀兵今乃窥文物旂常之美向也耳厌乎金鼓今乃闻钖鸾和铃之音皇皇哉治世之钜典华夏之伟观也窃读三朝宝训而知艺祖恭俭之徳出于天资衣用澣濯器御质素齐官无三服之献织室罢纂组之工顾于羽衞乃显设藩饰如此得无意乎盖躬节俭者帝王之盛徳也备羽衞者国家之上仪也在汉孝文殿设书囊之帷身以示朴爲先及其诏令则曰鸾旗在前属车在后仪物明盛犹可想于千载之下然则圣人所以奉已与夫华国者固自殊辙是以知艺祖之意有在也列圣继承制作益详曰大驾曰法驾曰鸾驾曰黄麾仗大驾则用之于郊祀用之于耤田法驾则用之于明堂用之于恭谢鸾驾则或用之于封祀或用之于太清玉清黄麾仗则或用之于亲征或用之于省方若是者皆各有制焉揆厥所元皆自绣衣发之故郊祀耤田毕陈大驾明堂祫享率用三引声名法度着矣
　　门观　宫殿
　　易曰上古穴居而野处后世圣人易之以宫室盖取诸大壮则宫室之设尚矣故自其门阙之制言之考工记曰匠人营国方九里旁三门郑氏之注以爲旁三门者天子十二门也月令曰毋出九门先儒谓天子外门四关门也逺近郊门之与国门也内门五曰臯曰库曰雉曰应曰路是也路者大也王之路车路马路寝路鼓皆名曰路则大寝之门谓之路门宜矣然路门者书则谓之毕门又谓之南门帅氏则谓之虎门春秋之时齐晏子端委于虎门得非末世诸侯之门亦效其名乎应门者发政以应物也尔雅谓之正门明堂位亦曰应门臯门者以缓爲义也臯鼓臯舞皆以臯为缓则门之逺者谓之臯宜矣毛氏以臯门爲郭门非也公羊传曰五版爲堵五堵爲雉盖城雉之制在是焉此岂非雉门之意欤诸侯之外门有四与天子同内门有三则曰库曰雉曰路而与天子异诗以天子之礼追太王之事明堂位以鲁之门取天子之制故皆有臯门应门之名也鲁僖公二十年新作南门谷梁曰南门者法门也雉门之说不见于经然周礼阍人掌中门之禁则中门者岂雉门欤臯门之内外朝也朝士建其法小司冦掌其政列三槐之与九棘设嘉石之与肺石而朝诸侯听讼询大事在焉应门之内治朝也司士正其位宰夫掌其法太仆正王之位而王日视朝在焉路门之内燕朝也太仆正其位掌摈相而族人朝焉玉藻曰朝服以视朝退适路寝听政然则王日视朝于治朝而退听政于燕朝矣雉门之外垂治象所以待万民应门之外设宗庙社稷所以严神位路门之外则九室九卿朝焉路寝之内亦九室九嫔居焉三代而后所以名其门者亦不一矣汉都城之门载于三辅黄图者凡十有二曰霸城曰清明曰宣平曰覆盎曰安门曰西安曰章城曰直城曰雍门曰洛城曰厨城曰横门而直城则旧谓之龙楼霸城又谓之青门宣平则又谓之东都安门则又谓之鼎路章城则又谓之光华洛门则又谓之髙门而清明则又有耤田凯门之号西安则又有便门平门之目东汉雒阳城门亦十有二上应月位中东惟卯上西惟戌开阳平城巳午顺方若雍若殳若拜若津曰上东夏门曰广阳上苑骈罗错峙周于子亥而李尤尝爲之铭汉未央宫有金马青锁两门武帝时东门京作铜马法献之立于鲁班门外乃更其名而谓之金马则金马者因班门之旧而公孙东方朔之徒尝所待诏者也建章宫之门曰阊阖亦曰壁门未央长乐甘泉诸宫皆有司马门武帝置酒甘泉北宫令董偃从东司马门而更其名曰东交则以私情易之者也若乃啓南端之特闱而端门之名于是乎显建氷室之謻门而謻门之名于是乎彰云龙神虎之门则又列于徳阳殿之东西是盖后汉之制而见于张平子之赋东京者也唐之京城左河华右陇坻前终南后九嵕南三门曰明徳曰啓夏曰安化东三门曰春明曰通化曰延兴西三门曰金光曰开逺曰延平皇城在京城之中南三门曰朱雀曰安上曰含光东西二门曰延喜曰景风西二门曰安福曰顺义其中左宗庙右社稷百僚之廨列乎其间凡省六寺九台一监四衞十有八东宫官属宫城在皇城之北南三门曰承天曰长乐曰永安若元正冬至受万国之朝贡则御承天门以聴政盖古之外朝也其北曰太极门其内曰太极殿朔望则坐而视朝焉盖古之中朝也又北曰两仪门其内曰两仪殿常日聴朝而视事焉盖古之内朝也大明宫在禁苑之东南正南曰丹凤门门内正殿曰含元殿开元时元正冬至乃于此而聴朝也其北曰宣政门门内曰宣政殿殿东曰日华门门东门下省西曰月华门门西中书省宣政之左曰东上閤右曰西上閤次西曰延英门其内之左曰延英殿右曰含象殿宣政北曰紫宸门其内曰紫宸殿兴庆宫在皇城之东南宫之西曰兴庆门门内曰兴庆殿本朝之宫门曰宣徳曰左右掖曰东西华门曰左右景徳门此皆其门之可攷者也尔雅曰观谓之阙周礼垂法于象魏礼器曰天子诸侯台门郊特牲曰台门而旅屏大夫之僭礼也诸侯有台门而无两观鲁有两观以周公之故也何休曰天子外阙两观诸侯内阙一观然天子外阙于经无见也春秋书新作雉门及两观盖讥其加度云尔子家驹以鲁设两观爲僭误矣先王之时门皆南向萧何治未央宫立东阙北阙顔师古以爲未央殿虽南向而上书奏事谒见之徒皆诣北阙公车司马亦在北焉以北阙爲正门盖出于萧何厌胜之术非古典也三辅黄图以爲未央有元武苍龙二阙其东阙北阙者欤汉之建章宫则有凤阙圆阙别风嶕峣之阙甘泉宫则造赤阙于南以象方色后汉亦建象魏之两观见于张平子之赋者皆其观阙之可攷者也自其宫殿之制言之合宫则作于黄帝蕲年宫则作于秦穆棫阳宫则作于秦昭王萯阳宫则作于秦文王阿房宫则作于始皇若西垂若平阳封宫若橐泉若梁山若林光皆所谓秦宫者也始皇宫曰兴乐而汉髙帝修饰之以爲长乐宫叔孙通与鲁两生共起朝仪而诸侯羣臣皆朝十月者即此地也其后太后常居之而惠帝以来皆居未央因龙首山爲之而台殿四十有三纪于西京杂记则壮丽可知矣曰雒阳南宫则髙帝命通侯诸将以言刘项得失与夫张良请封雍齿之地也曰沛宫则髙祖召父老子弟而歌大风之地也自是而后宫室之盛莫过于武帝曰龙渊宫则因救河而作也曰宣防宫则因塞河而作也甘泉宫一曰云阳秦始皇作甘泉前殿载于史记至武帝尽増广之是盖黄帝以来圆丘祀天之地而汉帝受计及诸侯朝者皆在此也扬雄作甘泉赋以讽成帝而雄传之所载以爲石关封峦枝鹊露寒棠梨时得游观屈竒瑰伟则其奢丽爲何如建章宫本于越巫厌胜之说东方朔有曰今陛下以城中爲小图起建章左凤阙右神明号爲千门万戸则其奢丽爲如何若明光若首山若交门若桂宫又皆文帝之所作者汉之宫有曰万歳者武帝所造尝见于宣帝之幸而有神爵之瑞者也曰步夀者宣帝神爵二年凤凰集于祋栩所集之地复获玉宝而建以爲宫者也其他如宜春宣曲则述于子虚之赋黄山池阳则见于东方朔之传以至长杨五柞回中大台竹宫北宫之类亦皆散见于书史若乃三雍宫者所谓明堂灵台辟雍者也明帝即位亲行其礼坐明堂而朝羣后登灵台以望云物袒割辟雍之上尊养三老五更则其礼制盛矣后汉之宫有曰南宫曰大驾宫则作于光武曰北宫则作于显宗而南宫则图二十八将者也东晋之宫如咸和所作新宫则成于王导所以破温峤辈迁都豫章会稽之二论如太原新宫则作于谢安所谓仰模元象合体宸极者也元魏之宫曰金墉则又作于孝文而以爲迁洛之举也唐天子所居之宫太极则以大内目之【会要】曰大明则以东内目之曰兴庆则以南内目之自龙朔而后人主常居大明谓之大内而太极乃谓之西内大明创于贞观始谓之永安继谓之大明改谓之蓬莱而卒定于大明之号兴庆创于宗而因乎藩邸龙池之祥至于武徳之营洪义宫而后易之以大安武徳以旧第爲武功宅而其后易之以庆善贞观以隋之仁夀宫爲九成宫而其后易之以万年开元置温泉宫于骊山而其后易之以华清其他如太和仁智之造于武徳玉华翠微飞山襄城之作于贞观合璧之作于显庆紫桂之作于仪鳯奉天之作于永淳啓圣之作于开元而通义宫者则武徳以旧第爲之跃龙宫者则武徳以奉义监爲之而唐又有宫曰长春此皆其宫之可攷者也西汉之殿其在长乐宫者则曰临华曰神仙其在未央宫者则曰清凉曰宣室曰长年曰玉堂曰麒麟白虎【西都赋注三辅黄图】孟坚西都赋所谓区宇若兹不可殚论者也王商传云成帝世单于来朝引见于白虎殿杜钦传云上尽召直言之士诣白虎殿对防而杜钦谷永皆于此对六经之问即所谓白虎通也未央之殿若承明则以爲著述之所孟坚所谓承明金马著作之庭者武帝赐严助书云君厌承明之庐成帝世客有荐扬雄文似相如者召待诏承明之庭其在是欤若金华则以爲讲授之地郑寛中张禹朝夕入说尚书论语而班伯之所受业者其在是欤以至武台通光之名曲台宣明之号神明髙门昭阳之属皆其殿之列于未央者若明光殿则作于桂宫者也若函徳殿作于建章宫而宣帝之世金芝九茎产于铜池者也若凤凰殿则又宣帝叶其嘉瑞而作者也光武即位之初车驾入洛幸南宫却非殿遂以定都又作南宫前殿而显宗亦有徳阳之作其他如含徳章台天禄宣明之类纪于张平子之赋者皆东汉之殿也唐室之殿若太极者则见之于太极宫若含元紫宸宣政延英则见之于大明宫若乾元则见之于洛阳宫以至庆善宫之有披香而椒风披香已见于孟坚之赋则汉已有此名也开元鹡鸰集白虎庭木则是唐亦有白虎之号也宋朝之殿以文徳爲正衙而又有大庆紫宸集英在景徳则有玉宸殿即偃息之所而聚书真宗谓此惟正史累校定者小说他书不置于此在景祐则有崇政殿以贾昌朝杨安国等爲崇政殿说书日以二人入讲说者盖自此始也皇祐中以迩英后殿爲隆儒明道中以承明爲端明以端明爲延和庆厯中改文明爲紫宸以延恩爲观文在治平则有钦明殿命王广渊书洪范于屏而广渊因有三徳爲驭臣之柄之说此皆其殿之可攷者也
　　台观　馆阁　楼室
　　台观之作逺矣若周之灵台鲁之观台汉长乐宫之鸿台未央宫之玉台赵王宫之丛台武帝之柏梁建章之神明甘泉之通天殿中之兰台上林之清台后汉之灵台云台唐显庆之讲武开元之测景此皆其台之可见者也　若汉之甲观属玉观后汉之东观而刘珍刘騊駼马融蔡邕张衡曹褒黄香皆尝入焉至于白虎观则章帝建初中博士议郎诸生诸儒如魏应淳于恭之徒会于此地讲议五经同异帝亲临决作爲白虎议奏者也魏明帝之聴唐之嵩阳此皆观之可见也　馆阁之作也亦逺矣汉武帝爲飞廉馆于长安而后汉明帝则取飞廉以爲平乐馆考之汉纪武帝元封六年京师民观角觝于上林平乐馆则平乐之名在武帝时固已有之也武帝又于甘泉作迎风露寒储胥之馆曰射熊曰茧馆亦皆汉世之所有而平津开东阁营客馆以招天下贤士有所谓钦贤翘材接士之号则汉之人臣盖亦有列馆者矣齐王俭之学士馆唐之六馆宋之三馆曰集贤昭文史馆此皆其馆之可考者也　汉有石渠天禄麒麟三阁皆萧何之所创造石渠在未央殿北以藏入关所得秦之图籍其后又藏秘书而天禄麒麟皆在未央宫中三辅黄图亦爲藏书之地刘向专精校书而有青藜之异者即天禄也宣帝思股肱之美而图画霍光辈者即麒麟也班孟坚西都赋曰天禄石渠典籍之府故老名儒讲论乎六艺稽合乎同异者盖谓此也杜佑曰汉凡图书所在有石渠石室广内延阁贮之于外府又有御史中丞居殿中掌兰台秘书及麒麟天禄二阁藏之于内禁及考三辅旧事石渠阁在未央大殿北以藏秘书则石渠不得谓之外府刘歆七畧亦云外有太常太史博士之藏内有延阁广内秘室之府则延阁广内皆爲禁中之藏明矣是以汉之秘书多在于天禄非大夫侍中不预此选刘向以光禄大夫刘歆以侍中扬雄以大夫校书天禄阁而石渠则爲诸儒讲论五经之地而以博士处之也施讐爲博士甘露中与诸儒讲论同异于石渠欧阳生薛广徳王式戴圣皆以博士论经石渠者也兰台石室则在殿中而爲史官著述之所而兰台则掌图籍故汉之校书讲筵修史三者皆处于内禁云唐之阁曰凝晖则尝置浑仪于其中曰凌烟则图画功臣于其中曰秘书阁曰蓬莱书阁则以爲崇儒待士之所宋自龙图阁而下皆以爲祖宗宸章之奉太宗肇新秘阁则以之彚聚典籍育养英才仁宗景祐初开创迩英延义二阁列峙于迎阳门崇政殿之东西又以爲训习道艺之地此非其阁之可攷者欤　至于楼室之制若井榦楼则作于汉武之建章北顾楼则起于梁之京口花萼相辉勤政务本则唐宗作之于兴庆筹边楼则李徳裕作之于剑南宋之楼曰紫云则艺祖与赵普等议论民事之地曰太清则真宗天禧中召近臣观书之地也此皆其楼之可见者也　汉以宣室爲聴政之所三辅黄图曰宣室者未央前殿正室也文帝思贾谊召之入见上方受厘坐宣室因感鬼神事而问鬼神之本何武传言武与杨覆众等习歌中和乐职诗宣帝求通达茂异之士召见武等于宣室刑法志亦云宣帝因路温舒之言季秋请谳时上常幸宣室斋居而决事刑号爲平则汉之人主受厘访问总览万几裁断庶狱一皆在是焉东方朔传曰武帝爲窦太主置酒宣室使谒者纳董偃朔辟防而前曰夫宣室者帝王之正处非法度之政不得入焉其严盖可知矣汉百官表有织室属之少府而后汉礼仪志祠祭先蚕亦有织室三辅黄图以爲此室在未央宫有所谓东西织室者若乃凌室亦在未央而用以爲藏氷者焉此皆其室之可见者然也
　　唐车舆衣服令
　　车舆衣服定着于令唐制也夫三王制作莫盛于苍姬考之礼经玉金象革洎夫木路是爲王车若翟车而下至于子篆缦墨栈则后与诸臣各有制焉大裘而下洎夫冠弁是爲王服若袆衣揄翟至于衮冕希毳则后与诸臣亦有制焉嬴秦变古改商瑞山名爲金根属车之众至于九九汰侈斯甚已无足稽衣服之制亦弗之见炎刘定宪金根一车御爲乗舆爵非公乗刘氏勿冠锦绣绮縠贾人有禁尊卑有制颇亦详密号登天汉郊于甘泉千乗万骑其仪特盛中间荡析武车诸子绣贻笑三辅一时文物埃灭无余世祖中兴葆车轝辇法物始备永平之时玉佩絇屦冠冕行事范史登载亦既周悉繇晋迨隋随世改更定令弗闻微乎不足论已唐自髙祖开创垂意制作武徳四载首着斯令上由天子下达庶人常尊等威厥有定制故天子五辂则仿周制而耕根安车白鹭记里指南之属是爲属车后太子所谓车乗制则详已天子之服自大裘衮冕而下亦仿周制通天绛纱朝会以服后与诸臣制已详已垂宪作则简牍且存上得兼下下毋儗上截然画一凛莫可犯隆杀有经贵贱斯殊所以严分守而杜僭侈者繄斯令之设唐一代之制于是有攷焉若乃翼善进徳尝创厥冠朱明雕袍亦制厥服品官服色旧止黄紫马周建议始更厥制而其后又以色之浅深爲品秩髙卑之辨兹虽出于一时之宜史氏备载灼爲丕范亦以昭唐家定令之详始终不茍盖如此
　　唐洪文定制礼仪
　　唐会要太宗改修文爲洪文垂意文学精选贤良之士如虞世南禇亮姚思廉欧阳询蔡允恭萧宗徳言之徒皆以学士讲论政事天策学士其登是选者殆半焉是以贞观之修改五礼此礼官之职也而必诏学士参预贞观之有事泰山公卿预议可也必参以学士之详定永徽之际明堂制度非特下之诸曹详考而洪文馆实与议焉封嵩山之仪禇无量爲学士中宗亦诏其定南郊仪典不特此也马嘉运之删正义蘩苹姚思防之撰述陈梁二史刘嗣之修次国史实录皆以洪文学士职之又尝攷之唐自封国初命祀四室因仍至于贞观莫有更易至九年朱子奢以谏议兼洪文始建三昭三穆之议一代大典因之以立盖唐自太宗即位殿左置洪文馆而学士无定员馆中有四部书及图籍正诸儒讲论之地也
　　洪文沿革
　　武徳四年置修文馆于门下省九年改曰洪文其后又置诸经博士仪凤中置详正学士校理图籍武徳后五品以上曰学士六品以上曰直学士又有文学直馆皆他官领之垂拱以后以宰相兼领馆务号主给事中一人判馆事神龙元年改洪文曰昭文二年曰修文景龙二年置大学士四人以象四时学士八人以象八节直学士十二人以象十二时景云中减其员数复爲昭文馆开元七年洪文馆置校书郎又有校理雠校错误等官长庆二年详正学士讲经学士皆罢专以五品以上曰学士六品以下曰直学士未登朝爲直馆大抵学士掌详正图籍教授生徒朝廷制度沿革礼仪轻重皆参议
　　王俭学士馆
　　齐武帝时王俭领国子祭酒诏于俭宅开学士馆以总明观四部书目充之自宋世祖好文章士大夫悉以文章爲尚无专经者俭少好礼学及春秋由是衣冠翕然更尚儒术矣
　　宋朝三馆
　　按唐武徳中始置修文馆隶门下省贞观中建史馆于禁中专掌国史开元十二年改集仙殿爲集贤书馆三馆之名肇于此矣自是集贤昭文置大学士史馆置修国史以宰相兼领之昭文集贤又置学士直学士史馆集贤修撰史馆有直馆检讨集贤有直院校理崇文院又有检讨校理皆以他官领之初昭文馆隶门下省史馆寓于集贤后合爲一矣太平兴国二年太宗幸三馆后増栋宇之制天禧八年诏崇文外院以三馆爲额
　　龙图
　　真宗景徳二年阁下列六阁曰经典曰史传曰子书曰文集曰天文曰图画祥符初建以奉太宗御书取龙马负图之义太宗同此阁中
　　天章
　　真宗天禧五年作奉安真宗御书取云汉爲章之义一云天圣末间作此
　　宝文
　　旧曰寿昌庆厯初改今名嘉祐八年诏以仁宗御书藏于阁取宝书爲训之义英宗同此阁
　　显谟
　　藏神宗御书取丕显文谟之义政和四年阁初成
　　徽猷
　　哲宗取君子徽猷之义大观二年诏以哲宗号令之指陈若掲日月缉熙绍复之故
　　敷文
　　徽宗取诞敷文徳之义绍兴十年诏以徽宗宸章奎炳发爲号令着在简编
　　焕章
　　髙宗取焕乎其有文章之义
　　华文
　　孝宗取重华协帝之义

　　羣书考索巻三十八
<子部,类书类,群书考索>
　　钦定四库全书
　　羣书考索巻三十九　　　宋　章如愚　撰礼门
　　祭祀
　　先王顾諟天之明命以承上下神示洪范八政其三曰祀大宗伯之职以吉礼祀邦国之鬼神示故祭天曰燔柴祭地曰瘗埋祭山林川泽曰貍沈祭风师雨师曰槱燎祭四方百物曰疈辜秦则兴鄜密上下之四畤以祠上帝至汉则増之以北畤以祀五帝汉之祀天不于南郊而于甘泉其祀地不于北郊而于汾隂河东礼文一切从事侈靡文帝切于爱民谓禬禳之事足以佑民也广坛场増圭币除秘祝之官以爲民祈福其爲事已失先成民而后致力于神之义矣宣室之问未遑他事而急于鬼神之问至于武帝巡海之求神仙人筑室封太一祝史祠官相望于名山大川之上一切妄祭淫祠以徼福于己终汉之世一歳凡三万七千祠胡广谓班固郊祀志宜去鬼神神仙之语置韦贤宗庙迭毁议于其中则其祀事庶得以类相从夫孟坚舎宗庙之议而专志于郊祀固未爲得至于汉武之淫祀以爲后世戒其防深哉后汉防纬之书出以乱经自郑之徒号称大儒皆主其说由是郊丘明堂之论至于纷然而莫知所止礼曰以禋祀祀昊天上帝皆天也以爲天皇大帝者北辰耀魄宝也又曰兆五帝于四郊此五行精气之神也以爲灵威仰叶光纪之属后世莫能废焉唐初贞观礼冬至祀昊天上帝于圜丘正月辛日祀感生帝于南郊以祈谷而孟夏雩于南郊季秋大享于明堂皆祀天帝髙宗显庆中许敬宗尽黜郑说而皆祀昊天上帝开元中王仲丘议以爲宜于祈谷祭昊天而兼祭五帝既而萧嵩撰开元礼虽未能合古而天神之位别矣宋朝自仁宗以来三歳一郊始爲定制明道嘉祐问又有恭谢天地之礼即大庆殿行之如明堂故事
　　礼制
　　成周宗伯之职实掌邦礼而五礼之目于是始备禋祀上帝之礼禴祠烝尝之仪朝觐宗遇之节师田冠昏乡射之事罔不备具及周之衰两观大路朱干玉戚天子之礼在诸侯塞门反坫素衣朱襮诸侯之礼在大夫随武子不知殽烝孟僖子不知相礼范献子不知问讳鲁不知尚羔则知礼者鲜矣秦灭礼法而古制荡然汉兴叔孙通之绵蕞礼仪徒规当时之近功而其法失于太卑齐鲁二生之论礼必期百年然后兴而其言失于太髙贾谊有修礼之志而困于绛灌仲舒以教化爲大务而武帝不暇礼文王吉欲述旧礼明王制而宣帝不纳刘向请兴辟雍陈礼乐而成帝不用后汉肃宗有曹褒新礼次序礼事而乃杂以五经防记之文安帝时有应劭汉官礼仪故事而朝廷制度于此始立唐太宗用房龄魏徴因隋之礼増以养老大射讲武读时令之仪次爲吉凶军宾嘉之目而号曰贞观礼髙宗诏长孙无忌之徒増贞观礼爲显庆礼其文杂以令式而义府敬宗多希防傅会议者非之由是贞观显庆二礼兼行而有司临事连引古义无复定制宗开元时王嵒请删去礼记旧文而益以今事张说非之而乃折衷诸礼以爲唐礼于是撰述于徐坚李锐而定于萧嵩王仲丘爲大唐开元礼由是唐五礼之文稍备而用之虽时有损益不能过也宋朝建隆聂崇义重修三礼开宝刘温叟之徒则有开宝通礼嘉祐欧阳修苏洵则有太常因革礼此本朝之礼也
　　礼器
　　自空虚浮诞之说胜而儒生无考古之实学礼器之不明于后世也久矣惟我太祖皇帝肇造区夏之初未遑他务首命儒臣计论尊爵笾豆之用簠簋鼎俎之制而聂崇义实膺是选于是采唐六家之传以定三礼之制作爲画图以成一代之缛典猗欤盛哉皇祐中王洙又尝作周礼礼器图而上之凡品物纎悉皆有考订意义明达皆有据援可谓详而备矣其后陆佃又爲礼象陈祥道又爲礼书皆能考古以求意非但记名数之末而已是以议礼之学至我宋而大盛此岂非儒者务实之功乎自后世学者好爲浮诞之言谈空说髙而俗日以胜乃谓笾豆之事皆有司之常职制度名物皆道徳之土苴而古人器以藏礼礼以辨义之意茫然而不可知矣其言彜也则有所谓鸡彜鸟彜有所谓斚彜黄彜又有所谓虎彜蜼彜者则槩之曰彜耳初不思古人于春祠夏禴祼用鸡彜鸟彜于秋尝冬烝祼用斚彜黄彜于四时之间祀追享朝享祼用虎彜蜼彜者各有义也其言尊也则有所谓献尊象尊有所谓着尊壶尊又有所谓大尊山尊者则槩之曰尊耳初不思古人于春祠夏禴其朝践用两献尊其再献用两象尊于秋尝冬烝其朝献用两着尊其馈献用两壶尊于四时之间祀追享朝享其朝践用两大尊其再献用两山尊者各有义也爵一也而有玉爵匏爵之异礼曰赞玉爵诗曰酌之用匏宁无意乎瓒一也而有大璋中璋边璋之别礼曰大璋中璋九寸边璋七寸得无意乎　鼎之有鼐鼎也有陪鼎也有铏鼎也古人之意各有在也故诗曰鼐鼎及鼒　俎之有嶡俎也有椇俎也有房俎也古人之意各有在也故记曰俎夏后氏以嶡殷以椇周以房乌得而不考其所以异簠簋之爲黍稷稻梁之器人孰不知之至于或外方而内圆或外圆而内方诸儒之说不可忽也笾豆之爲果实葅醢之器人孰不知之至于或以竹或以木诸儒之说不可忽也其他如社稷之用大罍禜门之用瓢赍则大罍也瓢赍也此又古人制器之深意如祼事用概疈事用散则概也散也此又古人制器之深意也今其制详载于周礼仪礼之书者皆学者之所当考也是以郑康成杜子春之徒则释之于注孔颖达之徒则详之于正义歴代诸儒不敢畧也昔太史公适鲁观仲尼庙堂车服礼器低回而不忍去梁之刘杳博物洽闻无所不通至宗庙之牺尊说者不一杳独以齐尊之牛形爲古之遗制而说者之妄于是判然而不能惑盖古人察物之精审类如此愚是以深叹近世之虚浮也
　　冕服
　　冕服之作尚矣书称舜曰予欲观古人之象日月星辰山龙华虫作会宗彜藻火粉米黼黻絺绣则黼黻而上象服也象服有冕礼记曰有虞氏皇而祭夏后氏收而祭商人冔而祭周人冕而祭则皇收而下者皆冕也孔子称禹致美乎黻冕书称伊尹以冕服奉嗣王诗称商之孙子常服黼冔则夏商服章盖与古同矣古之服章十有二而日月星辰山龙华虫绘于衣宗彛藻火粉米黼黻绣于裳盖日月星辰在天成象者也山龙华虫虎蜼藻火粉米黼黻在地成形者也然则古者合三辰以在服备十二章以则天数后世判三辰以在旗而服止九章以法阳数郑康成谓周服九章登龙于山登火于宗彜以尊其神明理或然也左传臧哀伯曰三辰旂旗昭其明也火龙黼黻昭其文也子太叔曰爲九文六采五章以奉五色夫哀伯言服止于火龙太叔言色止于九文则周之衮服止于九章而无日月星辰明矣周礼典命上公九命其衣服以九爲节侯伯七命其衣服以七爲节子男五命其衣服以五爲节王之三公八命其卿六命其大夫四命及其出封皆加一等其衣服亦如之司服掌王之衣服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕公之服则衮冕而下侯伯之服自鷩冕而下子男之服自毳冕而下孤之服自希冕而下卿大夫之服自冕而下士之服自皮弁而下如大夫之服弁师掌王之五冕皆冕朱里綖纽五采缫十有二就皆五采玉有十二玉笄朱纮诸侯之缫斿九就瑉玉三采其余如王之事缫斿皆九就玉瑱玉笄诸侯及孤卿大夫之冕韦弁皮弁弁绖各以其等爲之而掌其禁令夫所谓大裘者何也郑司农云大裘黒羔裘服以祀天示质也而记曰郊之祭王被衮以象天戴冕璪十有二旒则天数也合二礼而言之王之祀天内服大裘外被龙衮所以袭大裘也记曰裘之裼也见美也服之袭也充美也礼不盛服不充故大裘不裼则龙衮可知故冕服有六冕而弁师云掌王之五冕也服饰于下隂也故司服六冕饰于上阳也故弁师之冕五而已犹王后之服六而追师之首饰三而已则大裘衮衣同冕犹三翟同副也康成谓大裘无衮其冕无旒于经无据故唐开元废大裘之冕宋神宗用陆佃之说制黒羔以爲裘而被以衮此岂非大裘与衮衣同冕者乎夫所谓鷩冕者何也鷩冕士章鷩雉也雉之爲物五色备而成章故曰夏翟亦曰华虫犹中国谓之夏亦谓之华也司服又谓之鷩者别其名也鷩冕以祀先公飨射然先公尊矣所服止于此者非卑之先王以爲祭则各以其服授尸尸服如是而王服衮以临之非所以爲敬故弗敢也飨射亦以鷩冕者王朝觐诸侯以衮冕故飨与宾射以鷩冕祭祀以衮冕故大射亦以鷩冕以飨与宾射杀于朝觐而大射杀于祭祀也此岂非鷩冕之制乎夫所谓毳冕者何也毳冕五章说文云毳兽细毛也宗彜有虎蜼之节而毳衣又有宗彜之章故书谓之宗彛周礼谓之毳冕毳冕王所祀四望山川之服也诗曰毳衣如菼毳衣如璊此岂非毳冕之制乎所谓希冕者何也希冕三章王祭祀社稷五祀之服非卑之于享射也以社稷五祀之所主止于利人故衣粉米而已谓之希以其章少故也郑氏以希爲絺以絺爲刺唐以希冕爲绣冕盖以袭郑氏之失欤此岂非希冕之制乎所谓冕者何也冕一章王祭羣小祀之服其衣而无文裳黻而已其章不足道也故以名之夫干居西北而天事武故黼之色白黒艮居东北而成始终故黻之色青黒天下之理归于所断成于所辨故服章以黻终焉舜命九官终于黜陟分北周官六计终于廉辨皆六服终黻之意也然刚断者先王之所沈潜非向而上之也故黼依设于后席用黼纯设于下而中衣绣黼设于中皆六服后黼之意也诗曰衮及黼黻衣绣裳常服黼冔语曰致美乎黻冕凡此言举其章之末者则余章着矣此岂非冕之制乎唐杨景当仪凤中论服色制度而言虞书十二章之义宋陈祥道之在元祐作爲礼书而详言六冕之防皆所以发明古人作服之意自是而外则有所谓禆冕山冕之号如玉藻曰诸侯禆冕以朝乐记曰禆冕搢笏而虎贲之士说剑荀卿曰大夫禆冕此禆冕之可见者也考工记曰山以章荀卿曰天子山冕此山冕之可见者也其于弁也则又有所谓端皮弁韦弁之别古者端衣或施之于冕或施之于冠大戴礼曰武王端冕而受丹书乐记曰魏文侯端冕而聴古乐荀卿曰端衣裳絻而乗路此施之于冕者也冠礼既冠易服二冠端刘定公曰吾端委以治民公西华曰端章甫晏平仲以端委立于虎门此施之于冠者也诸侯与士以爲祭服玉藻曰端以祭郊特牲冠端是也大夫士以为私朝之服玉藻朝端是也天子至士亦以爲燕衣玉藻天子端而居内则事父母端禆是也然则端衣所用固不一矣此之谓端之制也司服视朝则皮弁服弁师王一皮弁会五采玉璂士冠礼皮弁服素积聘礼宾皮弁聘诗会弁如星玉藻天子皮弁以日视朝郊特牲王皮弁以听祭报盖皮弁天子以视朝以宴以听郊报诸侯以听朔以巡牲卿大夫以聘士以冠学士以释菜凡士大夫之朔月皆皮弁服则皮弁之所施者众矣此之谓皮弁之制也司服凡兵事韦弁服弁师诸侯及孤卿大夫之冕韦弁或曰周礼有韦弁无爵弁书与冠礼礼记有爵弁无韦弁士之服止于爵弁而荀卿曰士韦弁则爵弁即韦弁也此之谓韦弁之制也后汉舆服志曰上古穴居而野处衣毛而冒皮后世圣人观翚翟之文荣阳之色乃染帛以效之成以爲服见鸟兽有冠角胡之制遂作冠冕缨蕤凡十二章至周九章秦灭礼学郊祀之服皆以袀汉髙之兴本以断蛇而受命之符叶于火徳宜尚赤矣公孙臣以爲水徳宜尚黒张苍以爲土徳宜尚黄至文帝时贾谊亦欲改服色卒无定尚故以旂帜则尚赤以朝服则尚黒观魏相举髙祖衣服之制曰春夏秋冬天子所服以法天地之数而如淳以爲百官皆有五时服则汉之百官其所常服者莫不顺时之宜而至于朝服则惟其所尚之色而不敢变也顔氏注云虽有五时服至朝服皆皂衣张敞爲列卿则曰敞备皂衣二十年谷永爲光禄大夫亦曰擢之皂衣之吏此则朝服尚黒之证也后汉光武践祚至于显宗始服旒冕衣裳文章以祠天地养三老五更于三雍于时致治平矣天子三公九卿特进侯侍祠侯天地明堂皆冠旒冕衣裳上纁下乗舆备文日月星辰十二章三公诸侯用山龙九章九卿以下用华虫七章皆备五采孝明皇帝永平二年初诏有司采周官礼记尚书乗舆服从欧阳氏说公卿以下从大小夏侯说祀天地明堂则冠旒冕后魏明帝以公卿衮衣公卿之文拟于至尊复损畧之宋齐王公皆平冕后周设司服之官掌皇帝十二服祀昊天上帝则苍衣苍冕祀东方及朝日则青衣青冕祀南方则朱衣朱冕祭土祀中央则黄衣黄冕祀西方及夕月则素衣素冕祀北方祭神州社稷则衣冕享先王庙诸侯则象衣象冕十有二章衮冕自龙以下凡有七章山冕八章鷩冕七章通十有二旒诸公之服九曰方冕曰衮冕曰山冕曰鷩冕曰火冕曰毳冕曰韦弁曰皮弁曰冠侯伯而次则自方冕而下各有制度改后魏制度大业初牛虞世基等宪章古制创造衣冠自天子等差始令五品以上通服朱紫唐初平服皆因隋旧武徳四年始着衣服之令天子之服自大裘冕而下凡十有四曰大裘冕曰衮冕曰鷩冕曰毳冕曰絺冕曰冕曰通天冠曰缁衣冠曰武弁曰弁服曰黒介帻曰白纱防曰平巾帻曰白帢祀天地服大裘显庆中长孙无忌乃请服衮冕罢大裘又新礼祭社稷则服冕四旒三章祭日月则服冕三旒二章无忌以爲四品五品之服也天子十二爲节以法天乌有四旒三章之服且三公亚献皆服衮衣孤卿服毳及鷩君少臣多非礼之中请诸祭用衮自是鷩冕以下天子不复用矣品官服色旧止黄紫贞观四年用马周之议制三品以上服紫四品以上服绯六品七品以上服绿八品九品以上青至龙朔中孙茂道则又有改青爲碧之说上元中又有改【阙】服绯深绿浅绿深青浅青之制唐史特以平服自爲一志大畧亦可攷矣
　　大裘冕【祀天地之服】　　　衮冕【践祚享庙征还遣将饮至加元服纳后元日受朝贺临轩册拜王公之
　　服】　　　　　　　　　　鷩冕【有事逺祖之服】
　　毳冕【祭海岳之服】　　　　絺冕【祭社稷享先农之
　　服】　　　　　　　　　　冕【蜡祭百神朝日夕
　　月之服】　　　　　　　　通天冠【冬至受朝贺祭还燕羣臣养老之服】　　　缁衣冠【始冠之服也】武弁【讲武出征搜狩大射祃类宜社赏祖罚社至严
　　之服也】　　　　　　　　弁服【朔日受朝之服也】黒介帻【拜陵之服也】　　　白纱帽【视朝聴讼宴见
　　宾客之服也】　　　　　　平巾帻【乗马之服也】白帢【临丧之服】
　　车
　　后汉车服志曰上古圣人见转蓬始知爲轮轮行可载复爲之舆舆轮相乗流运罔极任重致逺天下享其利后世圣人观于天见斗周旋魁方柄曲以携龙角爲帝车于是乃曲其辀乗牛驾马通典载云黄帝作车至少昊始驾牛及陶唐氏制彤车乗白马则马驾之初也有虞氏因彤车而制鸾车夏后氏因鸾车而制钩车奚仲爲夏车正建其斿旐尊卑上下各有等级商因钩车而制大路周因商辂以制木辂约木以加饰爲玉巾车五辂一曰玉辂锡樊缨十有再就建太常十有二斿以祀金路钩樊缨九就建大旂以宾同姓以封象路朱樊缨七就建大赤以朝异姓以封革路龙勒绦缨五就建大白以即戎以封四衞木路前樊鹄缨建大麾以田以封蕃国故周人尚舆一器而工聚焉车爲多轸之方也以象地也盖之圜也以象天也轮辐三十以象日月也盖弓二十有八以象星也龙旂九斿以象大火也鸟旟七斿以象鹑火也熊旗六斿以象伐也蛇四斿以象营室也弧旌枉矢以象弧也然月令于春则曰乗鸾辂于夏则曰乗朱辂于中央土则曰乗大路于秋则曰乗戎辂于冬则曰乗元辂何耶郑氏曰凡此车马皆取于商时而有变焉非周制也秦平九国荡灭典籍旧制多亡改商瑞山车爲金根车以金爲饰谓爲帝轸元旗皂斿以从水徳法水之数驾马以六至汉武帝天汉中始定舆服之制自是以来故有乗舆有金根有安有立有耕有戎有猎有軿有轻有青盖皂盖之名有大驾法驾小驾之仪朱班重牙贰毂两辖金簿缪龙爲舆倚较文虎伏轼龙首衔轭之饰郊祀所乗千乗万骑其仪特盛舆服志云五时副车亦曰五帝车鸾旗车亦曰鸡翘车耕根车亦曰芝车曰三盖车桓谭谓扬雄曰君爲黄门郎居殿中数见舆辇玉蚤华芝及凤皇三盖之属此之谓也司马相如赋曰前皮轩后道游此皮轩车道游车之可见者也贾捐之传曰鸾旗在前属车在后此鸾旗车之可见者也扬雄传曰豹尾以前皆爲省中此豹尾车之可见者也光武平公孙述始获葆车舆辇因仍旧制若指南车虽起于黄帝时而张衡亦尝复之于汉矣然天子之车辂大抵多袭秦制而金根之车未始废也其所以制之者所以拟周之玉辂最尊者也是爲徳车魏武受汉亦乗金根东晋则始建大辂戎辂宋孝武始建五辂后周置司辂之官掌公车之政皇帝之辂十有二等曰苍辂曰青辂曰朱辂曰黄辂曰白辂曰辂曰玉辂曰碧辂曰金辂曰象辂曰革辂曰木辂唐因隋制玉金象革木是爲天子五辂武徳之初五辂之外加以属车十乗指南记里鼓白鹭鸾旂辟恶皮轩羊车与耕根四望安车皆属车之名也贞观元年始加黄钺豹尾二车通爲十二乗以爲仪仗之用天子之辇凡七曰大凤大芳然避小轻芳亭大玉小玉皆辇名也天子之举凡三曰五色曰常平曰腰轝皆轝名也髙祖太宗于大礼则乗辂髙宗于大礼则御辇宗以辇不中礼而开元十一年复乗辂以南郊宋朝太仆所藏玉辂自唐显庆中传之号曰显庆辂干徳之初陶谷创意造成大辇其后金辂玉辂作于庆厯而五辂之制备于元丰此皆歴代人主车辂之制也○若夫诸侯大夫士之制则在周之巾车有曰服车五乗孤乗夏篆卿乗夏缦大夫乗墨车士乗栈车庶人乗役车各有定制也然明堂位何以曰鸾车有虞氏之路也钩车夏后氏之路也大路商路也乗路周路也有虞氏之旂夏后氏之绥商之大白周之大赤耶盖鲁得用四代之礼乐所以异于他国也春秋之时郑小国也而乗轩者至于三百人秦鍼公子也车之多至于一千乗或朱马鬛或光可以鉴汉初以将相之尊或乗牛车长吏至不吏服入闾里自景武以后其制渐立景帝诏二千石者车朱两旛千石至六百石者朱左幡三百石以上皂盖二千石以上白盖此景帝所定之制也通典谓武帝天汉四年始定舆服之制令诸侯王大国朱轮特虎居前左兕右鹿小国特熊居前麋皆居于左右此武帝所定之制也然所乗之车其名不一皇孙乗绿车丞相乗髙盖车三公皆乗使车列侯乗安车太守乗藩车刺史乗传车大夫乗官车使者追捕考按则乗小使车佐吏则乗小车致仕者则或赐安车贾人毋得乗马车然文帝乗舆以朝东宫而使赵谈骖乗而共载成帝乗大驾以郊泰畤而使昭仪常从于豹尾中鲍宣爲豫州牧行部去法驾乃一马而宿于乡亭陈遵初除河南太守至乗藩车出入闾巷则车舆之制亦不可不讲也今观杜延年传云延年病笃赐安车驷马此安车之可见者也萧育传曰帝以育耆老旧臣以三臣使车载育入殿中受防此使车之可见者也至晋之赐王公则有云母车三公有勲徳者有皂轮车而位至公者或四望或三望或夹望或油幢车至后周诸侯则有辂或九方或碧或金或象或犀或贝或革或篆或木之属而唐自一品则有象辂二品三品则有革辂四品则有木辂五品则有轺车而车辂皆藏于太仆受制行册则紷之余皆以骑代车云此唐车服志之所载也陈祥道礼书曰古者车之制象天以爲盖象地以爲舆象斗以爲杠毂象二十八星以爲盖弓象日月以爲轮辐前轼而后户前轨而后轸轭之上平谓之衡衡之才与舆之下木皆曰任其爲车也有长毂者有短毂者有杼轮者有侔轮者有反揉者有仄揉者有两轮者有四轮者有辐者有无辐者有曲辕者有直辕者有直舆者有曲舆者有广箱者有方箱者有重较者有单较者或驾以马或驾以牛或挽以人或饰以物或饰以漆或朴以素皆因宜以爲之制称事以爲之文也

　　羣书考索巻三十九
　　钦定四库全书
　　羣书考索卷四十　　　　宋　章如愚　撰仪衞门
　　卤簿类
　　秦制大驾属车八十一乗法驾半之左右分行其车皆皂盖赤里木轓辎戈矛弮箙尚书御史所载最后一乗悬豹尾豹尾以前爲省中
　　汉制乗舆大驾备车千乗骑万匹属车八十一乗公卿奉引太仆大将军参乗祀天于甘泉用之
　　后汉明帝上原陵大丧并因前代爲大驾用八十一乗祀天南郊则法驾用三十六乗河南尹执金吾雒阳令奉引奉车郎御史侍中参乗前驱有九斿云罕凤皇车阘防车皮轩车鸾旗车后有金钲车黄钺车黄门鼓车黄门令校驾祀天南郊祀地明堂宗庙左省谓之小驾每出太仆奉驾中常侍小黄门副尚书主者郎令史副侍御史兰台令史副皆执注以督整车骑谓之防驾春秋上陵尤省于小驾直事尚书一人从
　　晋制大驾卤簿先象车鼓吹一部十三人中道次静屋令驾一中道或道候二人驾一分左右次洛阳尉二人骑分左右次洛阳亭院长九人赤车驾一分三道鼓吹正二人引次洛阳令皂车驾一中道次河南中部掾中道河桥掾在左功曹史在右并驾一次河南尹驾驷防吏六人次河南主簿驾一中道次河南主记驾一中道次司部河南从事中道都部从事居左别驾从事居右并驾一次司校尉驾三防吏六人次司主簿驾一中道次司主记驾一中道次廷尉明法掾中道五官掾居左功曹史居右并驾一次廷尉驾驷防吏六人次廷尉主簿主记驾一在左太仆引从如廷尉在中宗正引从如廷尉在右次太常驾驷防中道吏六人太常外部掾居左五官掾功曹吏居右并驾一次光禄引从中道太常主记居左衞尉居右并驾一次太尉外督令史驾一中道次东西捕贼仓户等曹属驾一列从次太尉驾驷中道太尉主簿舎人各一人祭酒二人并驾一在左右次司徒引从驾驷中道次司空引从驾驷中道三公骑令史防各八人鼓吹各一部七人次中防军中道驾驷卤簿左右各二行防楯在外弓矢在内鼓吹一部七人次步兵校尉在左长水校尉在右并驾一卤簿左右二行防楯在外刀楯在内鼓吹各一部七人次骁骑将军在左游击将军在右并驾一皆卤簿左右各二行防楯在外刀楯在内鼓吹各一部七人骑队五在左五在右队各五匹命中督二人分领左右各有防吏二人麾幢掲鼓在队前次左将军在左前将军在右并驾一皆卤簿左右各二行防楯在外刀楯在内鼔吹各一部七人次黄麾骑中道次黄门前部鼓吹左右各一部十三人驾驷八校左右各四行外大防楯次九尺楯弓矢弩并熊渠佽飞督领之次司南车驾驷中道防驾御史骑夹左右次谒者仆射驾驷中道次御史中丞驾一中道次武贲郎将骑中道次九游车中道武刚车夹左右并驾驷次云罕驾驷中道次阘防车驾驷中道长防邪偃向后次皮轩车驾驷中道次鸾旗车中道建华车分左右并驾驷次防驾尚书郎三人都官郎中道驾部在左中兵在右并骑又有防驾尚书一人骑督摄前后无常次相风中道次司马督在前中道左右各司马史三人引仗左右各九尺楯弓矢弩次五时车左右有遮列骑次典兵中郎中道督摄前却无常左殿中御史右殿中监并骑次髙盖中道左罩右罕次御史中道左右节郎各四人次华盖中道次殿中司马中道殿中都尉在左殿中校尉在右左右各四行细楯一行在弩内又殿中司马一行殿中都尉一行殿中校尉一行次桐鼓中道次金根车驾六马中道太仆大将军参左右又各増三行爲九行司马史九人引大防楯二行九尺楯一行刃楯一行细弩一行细迹禽一行槌斧一行刀楯一行连细楯殿中司马都尉殿中校尉爲左右十三行金根车建青斾斿十二左将军骑右殿中将军持凿脑斧夹车车后衣书主职步徒六行合左右三十二行次曲华盖中道侍中骑常侍黄门侍郎并骑分左右次黄钺车驾一在左御麾骑在右次相风中道次中书监骑左秘书监骑右次殿中御史骑左殿中监骑右次五牛旗赤青在左黄在中白黒在右次大辇中道太官令丞在左太医令丞在右次青立车次青安车次赤立车次赤安车次黄立车次黄安车次白立车次白安车次黒立车次黒安车合十乗并驾驷建旗十二斿如其色立车正竖旗安车邪拖之次阘猪车驾驷中道无旗衣耕根车驾驷中道赤旗十二斿熊渠督左佽飞督右次御轺车次御衣车次御书车次御药车并驾牛中道次尚书令在左尚书仆射在右又尚书郎六人分左右并驾一又治书侍御史二人分左右又侍御史二人分左右又兰台令史分左右并骑次豹尾车驾一自豹尾车后而卤簿尽矣但以神弩二十张夹道至后部鼔吹其五张神弩置一将左右各二将次轻车二十乗左右分驾次旒苏马六十匹次金钺车驾三中道左右防驾尚书郎并令史并骑各一人次金钲车驾三中道左右防驾侍御史并令史并骑各一人次黄门后部鼓吹左右各十三人次卓鼓车驾牛二乗分左右次左大鸿胪外部掾右五官掾功曹史并驾一次大鸿胪驾驷防吏六人次大司农引从中道大鸿胪主簿主记右少府引从次三卿并骑吏四人铃下二人执马鞭辟车六人执方扇羽林十人朱衣次领军将军中道卤簿左右各二行九尺楯在外弓矢在内鼓吹如防车次后军将军在左右军将军在右各卤簿鼓吹如左军前后次越骑校尉在左屯骑校尉在右各卤簿鼓吹如步兵射声次领防骑游军校尉皆骑吏四人乗马夹道都督兵曹各一人乗马在中骑将军四人骑校鞉角金鼓铃下信幡军校并驾一功曹史主簿并骑并从伞扇幢麾各一骑鼓吹一部七骑次领防军加大车斧五官掾骑从次骑十队队各五十匹将一人持幢一人执鞉一人并骑在前督战伯长各一人并骑在后郎簿十队队各五十人绛袍将一人骑鞉各一人在前督战伯长一人步在后骑皆持矟次大防一队九尺楯一队刀楯一队弓一队弩一队五队队各五十人黒袴褶将一人骑校鞉角各一人步在前督战伯长各一人步在后金顔督将并领之其属车因后汉制
　　东晋属车五乗而已加绿油幢朱丝络青交路黄金涂五朱轮毂犹素两箱无金锦之饰其一车又是轺车旧仪天子所乗驾六元兴中属车唯九乗苻坚败又得伪车辇増爲十二乗
　　宋孝建中尚书令王宏议属车起秦八十一及三十六乗并不出经典自胡广蔡邕传说尔又是从官所乗非常副车正数江左五乗则俭不中礼帝王文物旗旒皆十二爲节今宜依礼十二乗爲制
　　后魏道武皇帝天兴二年命礼官采古法制三驾卤簿一曰大驾设五辂建太常属车八十一乗平城令代尹司校尉丞相奉引太尉陪乗太仆御从轻车介士千乗万骑鱼丽鴈行前驱皮轩阘防芝盖云罕指南后殿豹尾鸣笳唱上不作鼔吹军戎大祠则设之二曰法驾属车三十六乗平城令代尹太尉奉引侍中陪乗奉车都尉御巡狩小祠则设之三曰小驾属车十二乗平城令太仆奉引常侍陪乗奉车郎御游宴离宫则设之天赐二年初改大驾鱼丽鴈行更爲方阵卤簿列步骑内外爲四重列标建旌通门建五色车旗各处其方诸王导从在中骑内公在幢内侯在步矟内子在刀楯内五品朝臣夹列乗舆前两箱官卑者先引王公侯子车旒麾盖信旛及散官礼服一皆绛黒
　　隋炀帝大业初复备八十一乗并加犊车紫通幰朱丝络黄金饰驾一牛在卤簿中单行正道后帝嫌多大驾减爲三十六乗法驾宜用十二小驾除之可也
　　唐大驾属车十二乗大驾行幸则分前后施于卤簿之内若大陈设则分左右施于衞内其卤簿制具开元礼宋国初将举郊祀以五礼草创官籍散落始命有司考制度惟得长兴南郊卤簿字图校以今文颇有阔畧违戾者翰林学士承防陶谷爲礼仪使建议卤簿内金吾将军乃诸衞将军导驾及押仗旧服紫衣请依开元礼各服本色绣袍旧执仗军士悉衣五色画衣无有准式请以五行相生爲次黒色先之青色次之赤黄白又次之又増造五辂副车服殿中辇舆备用六引本品卤簿又増置旗名凡马步仪仗共万一千二百二十二人悉用禁军旧用绢布采画者悉以纻绣絁文代之干徳四年始作至开宝三年而毕明年郊祀始用之谓之绣衣卤簿军衞羽仪自是浸盛大驾卤簿自定通礼后弥有増益礼容大备每大祀卤簿使专掌定字图排列仪仗使纠督之大礼使及余使同披阅致斋日巡仗凡车辂太仆寺主之车舆伞扇御马殿中省主之皂纛襮矟十六引驾细仗角牙门金吾主之钟漏司天台主之鼓吹太常鼓吹局主之器仗名物衣冠幰盖锦绣等饰朝物法库出焉甲弩弓箭兵器库出焉总卤簿大驾二万六十一人凡法驾减太常卿司徒兵部尚书白鹭车崇徳车辇五副辂进贤车明逺车又减属车余并三分减一鸾驾又减县令州牧御史大夫指南车记里车鸾旗车皮轩车象辂革辂木辂耕根车羊车钺车豹尾车小辇小舆余并减半凡兵部黄麾仗用太常鼓吹部太仆寺金玉辂殿中省大辇奉迎其制无定然减于鸾驾凡卤簿四等大驾法驾鸾驾黄麾仗大驾部郊祀耤田荐献玉清昭应景灵用之法驾泰山汾隂行礼明堂大庆殿恭谢用之鸾驾朝陵迎泰山天书东封西祀庙谒太清宫奏告玉清昭应宫奉迎刻玉天书恭谢太庙皆用之黄麾仗御楼车驾亲征或省方还京迎禁中天书五岳上册建安军迎奉圣像六朝上册皆用之【法驾万二千八十八人鸾驾旧二千人大中祥符五年闰十一月告太庙増至七千人大驾二万六十一人六引开封令仗太常卿司徒御史大夫兵部尚书始于金吾纛矟】绣衣卤簿艺祖皇帝以上圣之姿受天眷命用肇我区夏不譓者威宾服者懐武功既成文治斯广躬郊禋正会朝祲威盛容以次毕行惟是承五季抢攘之后卤簿虽设蹖駮爲甚易而新之兹惟其时于是制诏臣质臣昭等正其缪盭参定典式已而礼仪使臣谷奏言金吾诸衞将军暨押仗导驾等官服皆以紫于礼未称请按开元礼咸用绣袍至若执仗之士旧服五色画衣先后靡伦无所准式请以黒爲先而青赤黄白以次分列用协五行相生之序逮有司以仪注来上帝御便殿陈而阅之凡马步仪仗总万有一千二百二十有二人悉以纻絁绣文代彩画之服扬辉绚彩丕厘旧弊亹亹三代两汉之盛矣稽诸会要始造于干徳之四年而告备于开宝之三年越明年谒欵圆丘实始用之想夫防矟前驱五辂増副里以鼓记南以车指鸡翘豹尾夭矫婀娜公卿执事前导后陪细仗大角壮其容幰盖伞扇备其饰耋老幼穉族观聚叹向也目熟乎刀兵今乃窥文物旗常之美向也耳厌乎金鼓今乃闻钖鸾和铃之音皇皇哉治世之钜典华夏之伟观也臣愚不肖靡所知识然窃读三朝宝训而知艺祖恭俭之徳出于天资衣用澣濯器御质素斋官无三服之献织室罢纂组之工顾于羽衞乃显设藩饰如此得无意乎盖躬节俭者帝王之盛徳也备羽衞者国家之上仪也在汉孝文殿设书囊之帷身以示朴爲先及其诏令则曰鸾旗在前属车在后仪物明盛尤可想于千载之下然则圣人所以奉巳与夫华国者固自殊辙此臣是以知艺祖之意有在也列圣继承制作益详曰大驾曰法驾曰鸾驾曰黄麾仗或施之躬郊或用之封祀或设之朝觐其多寡有差其先后有序揆厥所先皆自绣衣啓之贻谋垂裕永永无极肆皇帝陛下聪明文武绍复祖宗之大业偃戢干戈搜讲缛仪典章制度灿然毕举乃绍兴十有三年筑坛南郊寅恭天地卤簿之制实纂干徳至于歳用癸亥则视建隆初郊之歳若合符节夐观简册未之攸闻盖莫爲于前无以彰异时创业之功莫继于后无以见今日中兴之治是不可以不特书也【周必大记】
　　景徳卤簿二年九月上封者言国家郊祀有期仗衞中司天监十二神与行漏殿中有芳停凤辇等旧制太重望减制稍轻诏卤簿使王钦若与内侍同详阅修饰十一月王钦若上三卷
　　天圣卤簿六年十一月翰林学士宋缓等以郊祀摄太仆卿侍玉辂上问仪物典故悉以对因命撰天圣卤簿十卷上之其序云在太祖时易画衣爲文绣在太宗时诏词臣侍图饰仪衞寘在中秘其名数见于令式而先后之次见于兵部其图歴朝亦罕所损益上谕辅臣曰比以旧记因循不存故命别撰之所引典故详备可观乗舆常出入仪康定元年九月七日参知政事宋庠上言车驾行幸自非郊庙大礼具陈卤簿外其常日导从惟前有驾头拥扇繖而已其侍从及百官属下于厮役皆杂行道中步辇之后但以亲事官百许人执挝以殿谓之禁衞诸班劲骑颇与乗舆相逺而士庶观者率随扈从之人夹道驰走喧呼不禁非所谓旄头先驱清道后行之说且自黄帝以神功盛徳犹假师兵爲营衞则防微御变古今一体按汉魏有大驾小驾之仪至唐又分殿中诸衞黄麾赤仗名数次第各有施设国朝承五姓荒残之弊事从简畧仪衞寡薄欲望专委一二博学近臣检讨前代仪注及卤簿令以乗舆常时出入比之三驾诸仗斟酌仪物増严条禁上以示尊极下以防未然诏太常礼院与两制详定遂合奏诸班直禁兵步骑爲禁衞仍旧数复増清道马百匹左右并骑百六十二人文武官执政爲一重亲从官三百人爲一重殿前指挥使二百爲一重左右相对开二门臣僚起居并令中道候起居于左右门出其诸色人止令牙门旗前道傍起居不得便入禁衞也○应曰天下之分愈严由夫天下之制愈备也愈备而愈严惟善反者爲能制其后古之圣人其初爲是君臣也非以綦贵自私而居天下以綦贱也生而羣羣而欲欲而假物以争也其势必有所听于是戴吾而君之附吾而臣之盖其不得不尔也夫既君其身而天下且臣属乎我矣不爲其分以闲其易而杜其渐则僭且攘之患吾恐末如之何故居处服食之际每每特异于天下天下亦安之于其分曰必圣人而后可以食此必圣人而后可以服此必圣人而后可以居此否则皆非其宜君臣之道至是始得无废圣人之虑盖亦至是足矣
　　车辂类
　　后汉舆服志上古圣人见转蓬始知爲轮轮行可载因物知生复爲之舆舆轮相乗流运罔极任重致逺天下获其利后世圣人观于天视斗周旋魁方杓曲以携龙角爲帝车于是乃曲其辀乗牛驾马登险赴难周覧八极故易震乗干谓之大壮言器莫能有上之者也自是以来世加其饰至奚仲爲夏车正建其斿旐尊卑上下各有等级周室大备官有六职百工与居一焉一器而羣工致巧者车最多是故具物以时六材皆良舆方法地盖圆象天三十幅象日月盖弓二十八以象列星○前视则聴鸾和之音傍观则覩四时之运等威既辨贵贱有序故书曰明试以功车服以庸洎乎魏晋僭逾莫禁代有变改异制殊状不可毕载故攷其制作爲车舆篇云【通鉴典】　古史考云黄帝作车至少昊始驾牛及陶唐氏制彤车乗马有虞氏因彤车而制鸾车夏后氏因鸾车而制钩车俾车正奚仲建斿旐尊卑上下各有等级商人因钩车而制大辂【昔成汤用而郊祀有山车之瑞山车亦谓之桑根车似金根之色亦谓之大辂或以爲木辂】周人因商辂以制五辂一曰玉路钖樊缨十有再就建太常十有二斿以祀金路钩樊缨九就建大旂以宾同姓以封象路朱樊缨七就建大赤以朝异姓以封革路龙勒绦缨五就建大白以即戎以封四衞木路前樊鹄缨建大麾以田以封蕃国秦因金根车用金爲饰旗皂斿以从水徳复法水数驾车以六汉书应劭曰古者诸侯属车九乗秦灭九国兼其车服于是属车八十一乗矣汉制因秦大驾八十一乗法驾三十六乗自髙至文车骑服御无所损益至武帝天汉中始定舆服之制郊祀所乗谓之大驾又备车千乗骑万匹旧制以金根车爲最尊比周之玉路至后汉大驾则御凤凰车以金根爲副东汉上原陵用大驾八十一乗祀天南郊则法驾晋武帝始设金玉象革木五路并爲法驾东晋俭不中礼副车惟设五乗宋则十二乗魏道武命礼官采古制三驾卤簿一曰大驾设五辂建太常属车八十一乗法驾属车三十六乗小驾属车十二乗十二乗起于宋王宏之议而罢于隋大业之中唐制武徳着令五路属车十乗【指南黄帝作　记里鼔刘裕　白鹭隋　鸾旂汉　辟恶秦　皮轩汉　耕根汉　安车周四望齐　羊车晋】　贞观中始加黄钺　【晋制】豹尾【周制】　二车通爲十二乗髙宗不喜乗辂每大礼则
　　御辇宗以辇不中礼开元冬祀南郊乗辂礼毕骑还自是行幸郊祀皆骑于仪仗之内五辂腰舆皆陈于卤簿而已本朝车辂舆辇多从唐旧元丰虽置局造辂而玉辂亦仍唐制盖自唐显庆中传之号显庆辂当时说者谓古五辂皆载旗谓之道徳之车考工记车防崇于殳酋矛崇于防各四尺防矛皆插车骑谓之兵车战国尚武故増插四防谓之阘防则知徳车武车固异用矣汉卤簿前驱有凤凰阘防犹未施于五辂江左以来五辂乃加棨防于车之右韬以锦绣之衣后周司辂左建旗右建阘防方六尺而被之以黼皆戾于古请去五辂阘防以应道徳之称而建太常于车后又言法驾之行必有共舆者盖以承清问袁盎曰天子所与共六尺舆皆天下豪俊此汉用古制也国朝之制乗舆有太仆而无参乘请増近臣一员立车右备顾问【四朝志】　宋朝卤簿四等大驾法驾鸾驾黄麾仗大驾郊祀耤田荐献玉清昭应景灵用之法驾泰山汾隂行礼明堂大庆殿恭谢用之鸾驾朝陵迎天书东封西祀奏告玉清恭谢太庙用之兵部黄麾仗御楼亲征省方还京用之【会要】车制古者服牛乗马引重致逺以利天下则车之作尚矣或曰黄帝作轩冕不可攷也车之制象天以爲盖象地以爲舆象斗以爲杠毂象二十八星以爲盖弓象日月以爲轮辐前轼而后户前轨而后轸旁輢而首以较下轴而御以幞对人者谓之对车如舟者谓之辀揉而相迎者谓之牙辀之曲中谓之前疾轭之上平谓之冲衡之材舆之下木皆曰任以其力任于此也毂之端与輢之下木皆曰轵以其旁止于此也轸可以名山可以名车达常者可以名部轸前横木可以名辂此又因一材而通名之也其爲车也有长毂有短毂有杼轮有侔轮有反揉有仄揉有两轮有四轮有有辐有无辐有曲辕有直辕【辇直辕】有一辕有两辕有直舆有曲舆【钩牛曲舆】有广箱有方箱有重较有单较或驾以马或驾以牛或挽以人或饰以物或饰以漆或朴以素皆因宜以爲之制称车以爲之文【礼书】　大车牛车也牛车大则柏车中羊车小矣大车以行泽柏车以行山羊车以行宫中周礼车人爲车皆掌之　陈礼书引书曰大辂在宾阶面缀辂在阼阶面先辂在左塾之前次辂在右塾之前与巾车之名不同何也盖周官驭玉辂者谓之大驭则玉辂谓之大辂矣缀辂金辂也以其缀于玉辂也先辂象辂也以其行道之所先也次辂革车木辂也以其次于象辂也【或曰革辂】兵革以即戎【不陈于寝故五辂所陈只四辂】薛论五路曰玉路一曰大路言其于金路爲大金路一曰先路言其于象路爲先象路次金路革路次象路故同谓之次路木路最后缀于诸路之末故曰缀路方其以多爲贵则玉路樊缨十有二就金路九就象路七就革路五就木路三就方其以少爲贵则大路繁缨一就先路三就次路五就次路七就缀路九就车辂之制尚矣有虞氏之鸾车夏后氏之钩车商之大辂周之乗辂皆辂也孔子独取夫商之辂何哉盖前乎商者质而少文后乎商者华而近丽孔子独取夫商者以其得车之中也
　　汉金根车商之瑞车秦改曰金根汉承秦制御爲乗舆所谓乗殷之辂也轮者朱班重牙贰毂两辖金薄缪龙爲舆倚较文虎伏轼龙首衔轭左右吉阳筩鸾雀立衡文画辀羽盖华蚤建大旂十有二斿画日月升龙驾六马五时车安车立车亦皆如之各如方色所御驾六余皆驾四后从爲副车○逸礼王度记曰天子驾六马诸侯驾四马大夫三士二庶人一周礼四马爲乗毛诗天子至大夫同驾四牡彭彭是也士驾二易京氏春秋公羊说皆云天子驾六许慎以爲天子驾六诸侯及卿驾四大夫驾三士驾二庶人驾一史记曰秦始皇以水数制乗六马郑以爲天子四马周礼乗马有四围各养一马也诸侯亦四马顾命时诸侯皆献乗黄朱紫亦四马也今帝者驾六此自汉制与古异耳蔡邕表志曰以文义不着之故俗人多失其名五时副车曰五帝车驾旗曰鸡翘耕根曰三盖其比非一也【通典云夏五子歌若朽索之驭六马六马非始于秦制但法水数相符耳】
　　五时车金根者以金爲饰或云安车立车各五爲五时车
　　耕车【一名三盖车】亦名芝车有三盖其饰如金根车置【音福】耒耜载之天子亲耕所乗也　桓谭谓扬雄曰君之爲黄门郎居殿中数见舆辇玉蚤华芝及凤凰三盖之属皆元黄五色饰以金翠羽珠络锦绣茵席者也东京赋云介御间以剡耜而薛综谓耜耒金也广五寸着耒耜而载之天子车参乗帝在左御在中介处右以耒置御之右【唐制耕根车八鸾青质】
</div>
    <div class="pagination">
<a href="群书考索_page17.html">上一页</a><span>...</span><a href="群书考索_page13.html">13</a><a href="群书考索_page14.html">14</a><a href="群书考索_page15.html">15</a><a href="群书考索_page16.html">16</a><a href="群书考索_page17.html">17</a><span class="current-page">18</span><a href="群书考索_page19.html">19</a><a href="群书考索_page20.html">20</a><a href="群书考索_page21.html">21</a><a href="群书考索_page22.html">22</a><a href="群书考索_page23.html">23</a><span>...</span><a href="群书考索_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
