<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 255 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 255 页/共 331 页</h1>
    <div class="content">　　【沈云卿集】
　　《扈从出长安应制》：汉宅规模壮，周都景命隆。西宾让东主，法驾幸天中。太史占星应，春官奏日同。旌门起长乐，帐殿出新丰。翕习黄山下，余清渭东。金麾张画月，珠戴相风。是节严阴始，寒郊散野蓬。薄霜沾上路，残雪绕离宫。赐帛矜耆老，褰旒问小童。复除恩载洽，望礼新崇。臣忝承明召，多惭献赋雄。
　　【唐李翰林集】
　　《送贺临归四明应制》：久辞荣禄遂初衣，曾向长生说息机。真诀自从茅氏得，恩波应阻洞庭归。瑶台含雾星辰满，仙峤浮空岛屿微。借问欲栖珠树鹤，何年却向帝城飞。
　　【唐李君虞集】
　　《中桥北送穆质兄弟，应制戏赠萧二策》：洛水桥边雁影疏，陆机兄弟驻行车。欲阵汉帝登封草，犹待萧郎寄内书。
　　【唐王维类说】
　　《重阳应制》：四海方无事，三秋有大年。无穷菊花节，长奉百梁篇。
　　【建宁志】
　　《逊逖正月十五日，夜应制》：洛城三五夜，天子万年春。彩仗移双阙，琼筵会九宾。舞成苍颉字，灯作法王轮。不觉东方日，遥随御藻新。
　　【古今诗统】
　　《曹翰赐韵应制》：三十年前学六韬，英名常得预时髦。曾因国难披金甲，不为家贫卖宝刀。臂弱尚嫌弓力软，眼昏犹识阵云高。庭前昨夜秋风起，羞见团花旧战袍。
　　【宋夏文庄公集】
　　《观唐明皇山水字流杯石应制》：开元留翠刻，昭代奉宸游。绿酒联杯，红泉满字流。澄清涵玉宇，潋滟转银钩。霄奎傅布，龟图洛尽浮。堰波分密坐，垂露直前旒。若许铭天德，园青岂易俦。
　　【赵孟松雪斋集】
　　《应制月中仙》：春满皇州，见祥烟拥日，初照龙楼宫。花苑柳映，仙仗云移。金鼎香浮，光生玉斧。听鸣凤箫韶乐奏，德与和气游。天生圣人，千载希有，祥瑞雹绕虹流。有云成五色，芝生三秀，四海太平。致民物雍熙，朝野歌讴。千官齐拜舞，王杯进长生，春酒愿皇庆万年，天子与天齐寿。《应制万年欢》：阊阖初开，正苍苍曙色，天上春回。绛愤鸡人，时报禁漏频催，九奏钧天帝乐。御香惹千官，环佩鸣鞘静嵩岳。三呼万岁，声震如雷。殊方异域尽来。满彤庭贡琼。皇化无外，日绕龙颜云，近绛阙蓬莱。四海欢欣鼓舞，圣德过唐虞三代。年年宴王母瑶池，紫霞长进琼杯。
　　【晁次应集】
　　《应制黄河消慢》：晴景初升风细细，云收天，淡如洗，望外凤皇城阙，葱葱佳气。朝罢香烟满袖，侍臣报天颜有喜。夜来连得封章奏，大河彻底清。君王寿与天齐，声香动，上穹频降祥瑞。大晟奏功，六乐初调宫微。合殿薰风乍转，万花覆千官尽醉，内家傅诏重开宴，未央宫里。
　　【能改斋谩录】
　　王观应制《清平乐》：黄金殿里，烛影双龙戏。动得官家真个醉，进酒犹呼万岁。折旋舞彻伊洲，君恩与整搔头，一夜御前宣住，六宫多少人愁。
　　【中州乐府】
　　王内翰应制《清平乐》：琼枝瑶月，帘卷黄金阙。宫鬓蛾儿双翠叶，点缀离南闹雪。东风扇影低还，红云不隔天颜。夜夜华灯万树，年年碧海三山。
　　【晏元献公类要】
　　应制吕公应制，擢居第一，独荷殊旌，御札垂褒。吕讼表云：去年春。陛下与太子诸王赋诗，赐宴中书宽付遍示百寮，凡在朝臣无不奉和，擢居第一，唯臣一人独荷殊旌，仍蒙厚赐，光生御札荣溢天衢。有虞之世，百工实和于卿云。《尚书大传》曰：舜时百工相和为卿云之歌。卿云烂兮，日月光华旦复旦兮。“贞元好文简文士而应制。贞元应制之篇，特加考第。仰和宸篇异太真，李纾之上等，敢冀鲍防之次等。刘太真尤长于诗句，出一篇人皆讽诵。德宗大思俊拔，每有御制，即朝臣华和。贞元四年九月，赐宴曲江亭，帝为诗序曰：因重阳之会，聊示所怀。因诏曰：御等重阳会宴，朕想欢洽，欣慰良多情发于中，因制诗序，今赐乡等一本，可令中书、门下简定文词士三五十人应制，同用清字，明日内于延英门进来，由是百寮皆和。上自考第其诗，以太真及李纾等四人为上等，鲍防于劭等四人为次等，张氵蒙殷亮等二十三人为下等。又元龟曰：鲍防于倾为次等，张氵蒙刘滋等二十二人为平等，李晟马燧李秘三人，宰相不加考第，瞻仰昊天，天注众星也。召云者，龙命吕者，律（例）隆墀永叹远壑必盈。墀水中墀也。处高墀而长叹远壑之中，盈而响应也。九五尊高喻于隆墀，六二卑下同于远壑，唱和相应也。命宫相应，善迩而远至略例。草乐府之新词，宜徵太白。李白天宾初待诏翰林，日兴饮徒醉于酒肆，玄宗度曲，欲造乐府新词，亟召白，白己卧于肆矣。召入以水洒面，即令秉笔，顷之成十余章，帝颇嘉之。赓绪赓扬《尔雅》曰：庸扬续也。唐帝御诗，停晋公之唱和。唐纪曰。斐度病，文宗赐诗御札曰：朕诗集中，要有卿唱和诗，疾恙未痊，固无心力，诗及门而卒。武士弯弓，文人下笔。后魏书曰：南安祯为镇北大将军，相州刺史，帝议于羊林都亭，诏左右赋诗，不能者并可听，射当使武士弯弓，文人下笔。下臣某敢拜君命之辱，而为之词云：萧置公主碑云：诏内署司文之臣论次，懿实云云。枚皋，字少孺，为郎。从行至甘泉，雍河东东巡狩封泰山，塞决河宣房。游观三辅离宫馆。临山泽戈。猎射驭，狗马就鞠刻镂上有所感。辄使赋之。为文疾受诏辄成。故所赋者多。司马相如善为文而选故所作少而善于皋，皋赋辞中自言为赋不如，相如又言为赋乃俳见规如倡。自悔类倡也。故其赋有底毁也。绮音欺丑也。东方朔，又自诋绮其文委字韣，音被言屈曲也。曲随其事，皆得其意。颇谈笑，不甚闲靡。凡可读者百二十篇。其尤女曼戏不可读者，尚数十篇。柏梁台诗，太官令预焉。太官令曰：祖梁橘栗桃李梅。朝廷大手笔中，敕以付崔融。《中宗实录》曰：融字安成，为文典丽，当时罕有其比，朝廷所以洛出宝图，颂天皇后哀册文，及诸大手笔，并中敕付融撰之。宗懔龙川庙碑，一夜便就。《三国典略》曰：梁宗懔少聪敏，好读书，语辄引古事，乡里呼为小学士梁主，使制龙川庙碑，一夜便就，诘朝呈上，梁主美之。太液沧波起长杨高树秋。柳恽为侍中，高祖曲宴必被诏赋诗。尝奉和高祖登景杨楼中篇云：翠家承汉远，雕辇逐风游。深为高祖所美。刘劭，宇孔才，为散骑常侍。尝作《赵都赋》，明帝美之。诏劭作《许都洛都赋》。时外兴军旅，内营宫室，劭作二赋皆讽谏焉。第从臣之嘉，颂王褒与张子侨等。善选《西都赋》曰云云，注《汉书》曰：宣帝颇好儒业云云，并待诏。所幸宫馆辄为歌颂，第其高下。以差赐帛也。严忽奇《汉艺文志》常侍郎严忽奇赋十一篇，注云枚皋同时，或云助之昆弟。从行，至茂陵。《诏造赋》王筠《梁书》云：筠字元礼为文、能压高韵，每公宴，并作辞，必妍美。沈约常从容启，高祖曰：晓来名家唯见。王筠独步，赵充国《文选》云：充国为将，屡有大功。尽形于未央宫。成帝时，以西羌有警。上思将帅之臣追美充国，召杨雄为充国图画之。颂。今赵充国颂是也。日月出矣，而爝爵火不息。《庄子》：尧让天下于许由曰云云，其于光也不亦。难乎至尊所改，善陆锤石阙铭曰：盘石郁窟重轩穹隆，邑流上负制模十四字，是云云。诏使为漏，刻石阙二铭。人曰字左公云云，冠绝当世，赐以东帛朝野荣之。韩安国作几赋不成。《西京杂记》云：梁孝王游于亡夏之观，集记游士各使为赋云云，邹阳代宗。安国邹阳皆罚酒三斗空。藏盾以诗不成，罚酒一斗。《南史?萧介传》曰：梁武总廷后进二十余伤。置酒赋诗盾饮，尽颜色不变，言笑自若，介染翰便成。文无加点，帝两美之曰：藏盾之饮，萧介之文，即席之美也。
　　矫制
　　【汉制丛录】
　　春秋之义大夫亡，遂事汉，因此意立为矫制之法曰：矫诏者，谓托言受诏也。按功臣表注，律矫制大害要斩。有矫制害，矫制不害，武帝世浩侯王恢坐矫制，害当死。宜春侯卫抗坐矫制，不害免侯，而博士徐偃使行风俗，矫制使胶。东鲁国鼓铸盐铁，张汤劾以桥制大害，法至死，此其别也。其后孙宝出广汉，群盗坐矫制免官，冯奉世斩莎车王甘延寿，陈汤斩郅支单于坐矫制，皆不得封观是，则知汉家矫制之法重矣。
　　【西汉书】
　　《高五王传》：矫制以令天下。师古曰：矫托也，托天子之制诏也。桥音矫。
　　【西汉会要】
　　武帝即位汲黯为谒者，东粤相攻上使黯往视之，至吴而还报曰：粤人相攻，固其俗。不足以辱天子使者。河内失火烧千余家，上使黯往视之，还报曰：家人失火，屋比延烧，不足忧，臣过河内，贫人伤水旱万余家，或父子相食。臣谨以便宜持节发河内仓粟，以振贫民。请归节伏矫制，皋上贤而释之。本传元鼎中，博士徐偃使行风俗，偃矫制，使胶东鲁国鼓铸盐铁还奏事，从为太常丞御史大夫。张汤劾偃矫制，大害法至死，偃以为春秋之义，大夫出疆有可以安社稷，存万民，颛之可也。汤以致其法不能诎其义。有诏下，终军问状，军诘偃曰：古者诸侯国异俗，分百里不通，时有聘会之事，安危之势呼吸成变，故有不受辞造命颛己之宜。今天下为一万里同风，故春秋王者无外偃巡封域之中，称以出疆何也？且盐铁郡有余臧正二国，度国家不足以为利害，而以安社稷、存万民为辞何也。又诘偃：胶东南近琅邪，北接北海鲁国，西枕泰山。东有东海受其盐铁，偃度四郡口数田地，率其用器食盐不足以并给二郡，邪将势宜有余，而吏不能也。何以言之，偃矫制而鼓铸者，欲及春耕种赡民器也。今鲁国之鼓，当先具其备至秋，乃能举火。此其与实反者，非偃已前在奏无诏，不惟所为，不许而直，矫作威福以从民。望千名采誉，此明圣所必加诛也。枉尺直寻，孟子称其不可。今所犯罪重，所就者小，偃自予必死而为之邪，将幸诛不加，欲以采名也。偃穷诎服罪当死，军奏偃矫制颛行非奉使体，请下御史召偃即罪。奏可，上善其诘，有诏示御史大夫，《终军传》浩侯王恢坐使酒泉矫制，害当死。《功臣表》：宣帝元康元年，上令群臣举可使西域者，前将军韩增举上党冯奉世以卫侯，使持节送大宛诸国，客至伊修城会故莎车，王弟呼屠证与旁国共杀其王万年及汉。使者，奚充国自立为王。时多匈奴又发兵攻车师城，不能下而去，莎车遣使杨言：北道诸国己属匈奴矣。于是攻劫南道与歃盟畔汉从鄯善以西皆绝不通，都护郑吉，校尉司马意皆在北道诸国间，奉世与其副严昌计，以为不亟击之，则莎车日疆，其势难制，必危西域。遂以节谕告诸国王，因发其兵南北道合万五千人，进击莎车，攻拔其城，莎车王自杀。傅其首诣长安，更立它昆弟子为莎车王，诸国悉平威振西域，奉世乃罢兵。以闻帝召见韩增曰：贺将军所举得其人，奉世遂西至大宛，大宛闻其斩莎车王，敬之异于它使，得其名马、象、龙而还。上甚说，议封奉世，丞相将军皆以为可，独少府萧望之，以为奉世奉使有指，而擅矫制，违命发诸国兵，虽有功效，不可以为后法，即封奉世，开后奉使者，利以奉世为比，争逐发兵要功万里之外，为国家生事于夷狄，渐不可长，奉世不宜受封。上善望之议，以奉世为光禄大夫。《冯奉世传》：元帝建昭三年，使西域都护骑都尉甘延寿副校尉，陈汤共诛斩匈奴至支单于于康居，始至支单于困辱使者，上书骄慢。汤为人沈勇，有大虑，多策谋，喜奇功。每过城邑山川，常登望，既领外国与延寿谋曰：夷狄畏服大种，其天性也。西域本属匈奴、今至支单于威名远闻，侵陵乌孙大宛，常为康居，昼计欲降服之，如得此二国，北击伊列，西取安息，南排月氏，山离鸟弋、数年之间，城郭诸国危矣。且其人剽悍好战，伐数取胜久蓄之，必为西域患。至支单于虽所在绝远，蛮夷无金城强弩之守，如发屯田吏士，欧从鸟孙众兵直指其城下，彼亡则无所之。守则不足自保，千载之功，可一朝而成也。延寿亦以为然，欲奏请之，汤曰：国家与公卿议大策，非凡所见，事必不从，延寿犹与不听，会其久病，汤独矫制，发城郭诸国兵车，师戊已校尉屯田吏士。延寿闻之惊起，欲止焉。汤怒按剑叱延寿曰：大众已集会，孺子欲沮众，邪延寿遂从之。部勒行陈，益置阳威白虑合骑之，校汉兵胡兵合四万余人。延寿汤上疏自劾奏，矫制陈言兵状，遂斩单于首。既至论功，石显康衡以为延寿汤擅兴师矫制，幸得不诛。如复加爵土，则后奉使者争欲乘危。侥幸生事于蛮夷，为国招难，渐不可开，元帝内嘉延寿汤功，而重违衡显之议，议久不决，故宗正刘向上疏曰：至支单于囚杀使者，吏士以百数，事暴扬外国，伤威毁重，群臣皆闵焉。陛下赫然欲诛之意，朱尝有忘西域，都护延寿，副校尉汤、承圣指，倚神灵总百蛮之君，城郭之兵，出百死，入绝域。遂蹈康居，屠五重城。搴歙侯之旗，斩至支之首，垂旌万里之外，扬威昆山之西，扫谷言之耻，立昭明之功，万夷习伏，莫不惧震，呼韩邪单于见至支已诛，且喜且惧，乡风驰义稽首来宾，愿守北藩累世称臣，立千载之功，建万世之安，群臣之勋莫大焉。昔周大夫方叔吉甫为宣王诛猃狁，而百蛮从其诗曰：单单，如霆如雷。显允方叔，征伐猃狁，蛮荆来威。《易》曰：有嘉折首，获匪其丑。言美诛首恶之人，而诸不顺者，皆来从也。今延寿汤所诛震。虽易之折首，诗之雷霆不能及也。论大功者不录小过，举大美者不疵细瑕。司马法曰：军赏不逾月，欲民速得为善之利也。盖急武功重用人也。吉甫之归周，厚赐之。其诗曰：吉甫宴喜，既多受祉。来归自镐，我行永久。千里之镐，犹以为远、况万里之外，其勤至矣。延寿汤既未获，受祉之报，反屈捐命之功，久挫于刀笔之前，非所以动有功厉戎士也。昔齐威前有尊周之功，后有灭项之罪，君子以功覆过而为之讳，行事贰帅。将军李广利捐五万之师，靡亿万之费，经四年之劳，而仅获骏马三十疋。虽斩宛王母鼓之首，犹不足以复费，其私罪恶甚多。孝武以为万里征伐，不录其过，遂封拜两侯三卿二千石，百有余人。今康居国疆于大宛，至支之号重于宛，王杀使者罪甚于留马。而延寿汤不烦汉士，不费斗粮，比于贰师，功德百之。且常惠随欲击之乌孙，郑吉迎自来之日逐，犹皆裂土受爵。故言：威武勤劳，则大于方叔吉甫。列功覆过，则优于齐威贰师，近事之功，则高于安远长罗。而大功未著，小恶数布，臣窃痛之。宜以时解县通籍除过，勿治尊宠爵位以劝有功。于是天子下诏曰：匈奴至支单于背畔礼义，留杀汉使者吏士，甚逆道理，朕岂忘之哉。所以优游而不征者，重动师众。劳将率，故隐忍而未有云也。今延寿汤睹便宜乘时利，结城郭诸国，擅兴师矫制而征之，赖天地宗庙之灵，诛讨至支单于，斩获其首，及阏氏贵人名王以下千数，虽跃义千法，内不烦一夫之役，不开府库之藏，因敌之量以赡军用，立功万里之外，威震百蛮，名显四海，为国除残兵革之原，息边竟得以安然，犹不免死亡之患，罪当在于奉宪，朕甚闵之，其赦延寿汤罪，勿治诏公卿议封焉议者以为宜。如军法捕斩单于令，康衡，石显。以为至支本亡逃失国，窃号绝域非真单于，元帝取安远侯郑吉故事，封千户衡显复，争乃封延寿为义，成侯赐汤爵关内侯，食邑各三百户，加黄金百斤，告上帝宗庙，天赦天下，拜延寿为长水校尉，汤为射声校尉。《陈汤传》
　　【两汉蒙求】
　　宋均字叔痒。会武陵蛮反，围武威将军刘尚，诏使均乘傅发江夏，奔命三千人往救之，既至，而尚已没马援卒于师，军士多温泾疾病，死者太半，均虑军遂不反，乃与诸将议曰：夫忠臣出，竟有可以安国家，专之可也。乃矫制，调伏波司马吕种守沅陵长，命种奉诏书入虏营，告以恩信，因勒兵随其后。蛮夷震怖，即共斩其大师而降。于是入贼营，散其众，遗归本郡，为置长吏而还。
　　【新唐书】
　　《李傅》：孙敬业历太仆少卿，龚英国公诸武擅命，唐子孙诛戮天下愤之，敬业等乘人怨谋起兵，先谕其党。盐察御史薛璋求使江都，及至令雍人韦超，告州长史陈敬之反，璋乃收系之敬业即矫制，杀敬之，自称州司马。
　　【宋史】
　　《衡肤敏传》：清康初，高丽遣使来贺，命肤敏假太常少卿往接之，朝论欲改称宣问使，肤敏曰：国家厚过高丽久矣，今边事方作，不可遽削其礼，失远人心，愿姑仍旧。乃复称接伴使，既至明州，会京师多难，乃便宜称诏厚赐，使者遣还。建炎元年，复命自劾矫制之罪，高宗嘉赏。《程大昌传》：孝宗锐意事功贵近，或预密议命令四出。程大昌奏曰：汉石显知元帝信已，请夜开宫门之诏。他日故夜还称诏启关，或言矫制，帝以前诏示之，自是显真矫制，人不复言。诘自今御前直降文书，皆申三省审奏，以合祖宗之规，以防石显之奸。上然之。
　　墨制
　　【宋史】
　　《西蜀孟昶世家》：昶父知祥事。后唐皇明宗即位，命知祥讨平东川知祥，自领两川节度，明宗即以授之。长兴四年，封蜀行符墨制。
　　【马明叟实宾录】
　　五代刘守光据幽州讽诸镇，共推尊乙。于是晋王率诸镇以墨制册，尊守光为尚书令。
　　遗制
　　【旧唐书】
　　《中宗官昭容传》：中宗崩，昭容草遗制，曲叙其功而加褒赏。
　　改革制
　　【文苑英华】
　　改尚书省、中书、门下省，九寺十二卫名及官称号，改正朔，改钱文字、钱斤两、详审删定，申理冤屈，减大理丞，废刑部狱制，一作改元光宅赦。鸾台。朕闻上皇建极体元气，以育群生大圣，承天法，开阳而陶庶类，与时舒卷叶三正而推移，随道污隆应五铃以通变，故能牢笼宇宙，埏埴入灵，符景运而财成，契体期以光宅。昔有隋标季，率土沦胥，才狼肆吞噬之灾，亿兆被虔刘之酷，高祖神尧，皇帝披国汾水，仗钺参墟，廊氛寝而安四维，扫搀枪而清六合，太宗文武圣皇帝负日月而膺运，鼓雷霆而震威，荡海夷山，功浃八荒之外，救焚拯溺，仁沾万域之表，乐和礼洽，天平地成，茂续光于遂初，鸿名冠于开辟。高高宗天皇太帝云房诞睿虹渚，降灵受绿错之祯，符应朱弟之景。命飞车乘毳，臣轩项之不臣，没羽浮金禹汤之未，开边服远，更阐寓于先基，富国宁人重，增辉于前烈，抚临当宁，调五气于明堂，考瑞升中，朝百神于日。观茫茫众俗，宁知覆焘之恩，蠢蠢庶萌，孰辨陶甄之力。固已千年启旦，三圣重光，历选前书，无闻往载，岂谓道隆，金镜运迫，鼎湖方延，翠渚之祥，遽托白云之驾，以社稷之大，任属荒渺之微，躬钦奉遗言载深悲惧，遂以兹菲德开导，嗣的于式综万机，载宣风化，所以赖王公卿士，各竭乃诚若济，巨川实凭舟楫。然自恭临朝序，己积炎凉。教靡致移风，道尚惭于变俗。良以哀迷在疚，荼棘缠身。二作心陵庙未安，匪遑专虑。今者凤京遥践，龙驭上升。既因大礼之终，宜更中区之始。朕母临赤县，求瘼之志。每盈子育苍生，恤隐之怀镇切。唯我励精为政，克已化人。使宗社固北辰之安，区寓致南刚之泰。以斯酬眷命，用此报先恩。冀上不负于尊灵，下微申于至恳。夫五行迭一作递用，列代相承。欲崇其德，先遵所尚。故夏以金运，乘骊而尚玄。周以木行，贵马卒而尚赤。将隆母德，必欲子扶。近者地及藏王尔，山无秘宝，皇家土德，胜气弥彰。宜崇白贲之象，以辅黄中之运。自今以后，旗帜皆从金色，仍饰之以紫，书以杂文。其应合改者，所司详依典故。供奉帷幔，咸用紫色。自录府卫所，旗并改以皂。八品以下旧服青者，并改以碧。其在京诸司，文官职事五品已上清官，并六品七品清官，并每日入朝之时，常服褶。诸州县长宫，在公衙亦准此。自余官朔望朝参皆依旧，其色皆依本品。又镇星之在太微已历年，载著土精之美应，表坤祚之元符。宜同成帝，以时荐享。又东都宜改为神都，宫名太初宫。但列署分司，各因时而立号，建官置职，咸适事以标名。而今曹僚之中，称谓多爽，宜改尚书省为文昌台，左仆射为文昌左相，右仆射为文昌右相，吏部尚书为天官尚书，户部尚书为地官尚书，礼部尚书为春官尚书，兵部尚书为夏官尚书，刑部尚书为秋官尚书，工部尚书为冬官尚书，门下省改为鸾台，中书省改为凤阁，侍中改为纳中，中书令改为内史，太常寺改为司礼寺，鸿肤寺改为司宾寺，宗正寺改为司属寺，光禄寺改为司膳寺，太府寺改为司府寺，太仆寺改为司仆寺，卫尉寺改为司卫寺，大理寺改为司刑寺，司农寺依旧，左右卫亦依旧，左右骁卫为左右武卫，左右武卫为左右鹰扬卫，左右威卫为左右豹韬卫，左右领军卫为左右玉铃卫，左右金吾卫依旧。其余曹司及官寮名未改者，所司速制名奏闻。又司隶之官，监郡之职，所以巡省风俗，刺举愆违。今人物殷繁，区寓遐旷，而所在州县未能澄肃，可置右肃政御史台、一司，其职员一准御史台，专知诸州按察。其旧御史台改为左肃政御史台，专知在京百司及监诸军旅并出使。其诸州录事参军宜依旧。仍今在京五品已上清官，每日于章善显福等门各一人待诏，朕当亲访正道，详求得失。又玄元皇一无皇子帝者，皇室之源。韫道德而无为，冠灵仙而不测。业光众妙，仁覃庶品。岂使宾胤见御宸居，先母竟无尊位。可上尊号，曰先天太后。宜于老君庙所敬立尊像，以申诚荐。又洛州界内所有帝王之陵，及自古清直之臣，忠廉之佐，并令州县就其莹域，一申祭享。又自武德已来，元勋佐命，或以忠鲠事主，或以道德臣君。非身有犯，缘子孙绝封者，前诏虽已处分，或恐尚有阙遗，宜降霈泽，重申前命。又往日先朝圣武，荡定遐方，日月照临，咸为郡县。皆荷生成之惠，无复远近之殊。朕矜抚之怀，岂隔中外。每念其殄嗣，愍怆良深。继绝兴亡，惟本志。宜各求其后胤，立以承嗣。一作享献其诸都护汉官及镇兵等，并悉放还其营。奉山陵使，及卤簿使等，并依别敕处分。又两京之所，徭赋繁。亦令所司作优量法，使劳逸得所。灵驾所涉，千里斯遥。在路黎氓，一作萌莫不哀奉。念其劳弊，情增感恻。其缘供颇及山陵者，并免今年课税。又比来诸道军行，叙勋多滥。或端居不出，以货买勋，真伪相蒙，深为巨蠹。自今以后，所司宜明为条例，务今禁断。责成斯在，可不勉欤！如更有违，必越法科处分。又比命放出宫女，已降诏书。然以在内多时，咸悉原住。但念其各有亲属，岂可久致分离。宜准前恩，即令放出。又隆平日久，户口滋多。物务既繁，欺隐斯众。其上州万户已上，大县万户已上，各宜析出，别置州县。雄雍洛二州，不在此限。又济时之道，求贤是务。其官人及百姓等，或器标瑚琏，材堪栋干，或在职清慎，或抱德幽栖，或武艺驰声，或文藻流誉。宜令京官九品已上，及诸州长宫，各举一人。咸以名荐，务取得贤之实，无贻滥吹之讥。又前者诏，具述内外官寮，备陈行事，以申劝沮。仍恐百官在职，尚有亏违。今欲重降霈一作深恩，更垂宽宥。弃瑕录用，罔责于前非；涤罪论功，必期于后善。若又不悛已过，重挂疏罗。当使置以严刑，倍加其罚。思与士庶共此惟新，可大赦天下，改文明元年为光宅元年。自九月一日昧爽已前，大辟罪已下，罪无轻重，已发觉，未发觉，已结正，未结正，系囚见徒，皆赦除之。流人来达前所者，放还。其犯十恶，官人枉法，受财监临，主守自盗所监临，刃贼杀人，故杀人，谋杀人，及反逆缘坐，并军将临戎，挫威丧律，镇遏失所，亏损师徒，及常赦所不原免者，并不在赦例。亡官失爵，量加收叙。诸年八十已上，各赐粟二石，绵帛二段。九十已上，赐粟三石，绵帛三段。百岁已上，赐粟五石，绵帛五段。并依旧例，板授孝子顺孙，义夫节妇，旌一作咸表门闾。鳏寡茕独，笃疾之徒，不能事相告言者，以其罪罪之。布告天下，咸使闻知、其诏书内事有未书者，仍令所司作条例处分。《安养百姓及诸改革制》：敕爱人者，天地之德。育物者，阳和之气。朕立极行政，体元顺时，期于缉熙，致彼仁寿。今永惟春令，庆在发生。当万有之遂心，虑一物之失所。救人恤隐，虽已著于成式；施惠布德，俾更弘于新令。其天下百姓，有灼然单贫，不存济者，缘租庸，先立长行，每乡量放十丁，犹恐编户之中，悬磬者众限数既少，或未优洽。若有此色，尚轸于怀，特宜每乡前放三十丁，仍准旨条处分，待资产稍成，任依恒式，其所放丁，委县令对村乡一一审定，务须得实。仍令太守仔细案覆本道，使察访，如有不当者，本里正村正先决一百配入军团，县令解太守本道使不举者，量贬降七德为武，必先禁暴五材，并用谁能去兵。自古盖非获已，关山远戍，虽多恋本之情，禄位高悬，终有懋功之赏，若能感激信，可优矜其诸，征行人家有兼丁，如载限向满，情愿自相替者，宜听其家内应合，更差防及诸杂科，一切放免古者，黜陟幽明廉问风俗，匪唯察吏亦以恤人，今考绩之期已过，于三载求瘼之意，欲观于四方，宜即选择使臣，分往诸道，访察官吏善恶，巡问百姓疾苦，兼太守悬令老耄者，比问诸郡，或悬损匆寻，令赈恤犹虑难辛，须更优矜务使周济其。开元二十九载，内外官所举太守县令等，朕抚字之任急于用贤，特令举亲务欲求实，翘车既至，顷纲无遗不限登科，皆令效职，既推心而无负，期济理而有成，一自守官向已终秩思闻为政之绩，以观推荐之义，先有处分，必行赏罚，尤须审察，将复前言乃日，并具状闻奏，且量地制邑，大小虽殊，置吏养人，远近如一。比来中下县令，或非精选吏曹因循，但务填阙天下大率小县，稍多至于苍生，讵免其弊，若无优奖，岂致循良，既在得人，宁拘格限，宜于选人内取中外清资，是明经进士应制明法并资，荫出身有干局书判者，各于当邑内量减一两选注拟。赴任之日，仍令引见，朕当察审去就，其老弱者，更不得，辄注考满之后，准几官等例三选，听集在任，有政绩尤异者，三考外委本道采访，使与通状，应是下县，仍并为中，下县又令长字人，不可踅阙，比来补授，直至选时。亦有县在僻远，多不情愿，遂虚其位累载阙人，既无本官为政，不一户口逃散，莫不由兹，自今已后，宜令选司先量才，注拟如非，时有事故等阙，具所由当月牒中书门下于内外官，中简择进拟遣，今在京员外人数，稍众既无职事，颇亦滞才，其高品者，宜简择量授郡守。六品已下堪理人者，亦授县令俾其效用。冀有成绩天下郡县，先有欠公厢本处。今既分税钱，并准式依本足例支给，使厚其禄以竭其心，经国之制，省官为本，况分司揆务，既有常员授职任人，须存定限，若逾程式实，紊纪纲其内外，六品已下员外官，至考满后，一切并停，各依选例。自今已后，更不得注拟其皇亲，诸亲、幼小及诸色承恩授官军功技术，内省左右，龙武军并诸蕃官等不在此限，所司仍具作条件处分，且礼经垂训篇目攸殊，或未尽于通体，是有垂于大义，借如尧命四子所以授时。周分六官，鲁不系月。先王行令，盖取于斯。苟分至之可言，何弦望之足举。其《礼记》月令宜改为时令。但五方定位，岳镇总其灵；万物阜成。云雨施其润。上帝攸宅，家区是仰。且岱宗西岳，先以封崇。其中岳等三方，典礼犹阙。朕以渺身，绍膺鸿绪。紫机凤让，黄屋非尊。属天衢未亨，王室多难，载迫公乡之议，遂历数之重。凛乎驭朽，若涉泉。自临万邦，斯焉三载。顷者居遏密之际，莫议郊之礼。霜露之思，日月增深。今三元告辰，万物伊始。假于清庙，彼园丘。躬耕祈谷，率体斯备。太官视膳而牲吉，奉常陈乐而邕和。爰自降制之始，迄于礼华之际。祥凤候律，瑞日扬光。卿云纷集于坛场，甘雨傍流于郊甸。非常之庆，岂独在予。宜因天地之心，式覃雷雨之泽，可大赦天下。
　　抚问制
　　【宋胡寅斐然集】
　　《抚问张浚制》：卿心存社稷，志殄寇仇。初陪端揆之司，未皇暖席；首念大江之险，请往视师。豹虎奋其积威，旌旗改其旧观。思夙驾，行次上流。裴度勤劳，克底蔡方之绩；孔明开济，先收赤壁之功。惟尔忠诚，体子忧顾。规模既定，委付得宜。式遄其归，母久于外。运筹决胜，方资帷幄之谋；论道经邦，何独兵甲之问。今俾信使，往谕朕怀。
　　取应制
　　【宋任希夷斯庵集】
　　《取应宗子制》：朕念属籍之蕃衍，开数路以兼妆，设为取应之科。俾奉大廷之对，其方可采。爰命以官益厉，尔修钦承予渥。
　　迎上皇制
　　【旧唐书】
　　《迎上皇制》：我国家出震乘乾，立极开统，讴歌历数，启圣千龄。文物声名，握图六叶。安禄山夷羯贱类，粗立边功。遂肆凶残，变起仓卒而毒流四海，涂炭万灵。朕兴言痛愤，提戈问罪。自灵武聚一旅之众，至凤翔合百万之师。亲总元戎，扫清群孽。广平王受委元帅，能振天声。子仪决胜无前，克成大业。兼回纥叶护云南子弟诸蕃兵马，力战平凶，势若摧枯，易同破竹。朕早承圣训，尝读礼经。义切奉先，恐不克荷。今复宗庙于函洛，迎上皇于巴蜀。导銮舆而反正，朝寝门而问安。寰宇载宁，朕原毕矣。且复人将有主，敬当天地之心，兴岂在予，实冯社稷之。今两京无虞，三灵通庆。可以昭事，宜在覃恩。待上皇到日，当取处分。
　　进请尚书制
　　【宋王东牟先生集】
　　《巫进讲尚书制》：具官某，讲筵高三侍之选，藏壁出四代之书。尧舜之治垂衣裳，其稽古文武之政，在方册可以验。今顾惟儒宗，宜备画访。以尔多见守约，资深逢原，宪台持纠察之公，谏省有弥缝之益。入侍经幄，详闻起辞。谅学术之该通，尤典谟之淹贯。于五十八篇之定，举大义以敷陈。若十余万言之繁，鉴空文之无补，庶裨圣治，日停英猷。
　　劳慰勋熙制
　　【旧唐书】
　　《穆宗纪》，《劳慰勋臣制》：朕闻帝王之宅四海子育群生，如天无不覆，如日无不烛。乃卷冀方，初丧戎帅。念乎三军之士，洎于四州之人。或怀忠积诚，而思用莫展；或灾荒兵役，而望恤何阶。今则昌运一开诚节，咸著王承元，首陈章疏，原赴阙庭。永念父兄之忠，克固君臣之义。已加殊奖，别委重藩。又念成德军将士等，叶谋向义，丹载申。万欲效其器能，各以列这爵秩。大将史重归，牛元翼，已超授宠荣，今更都如厚赐。宜令谏议大夫郑覃，往镇州宣慰，赐钱一百万贯。王泽所洽，天网方恢。宥过释冤，与人休泰。其管内旯禁囚徒，罪无轻重，并宜释放。朕以武后之勋劳，光于彝鼎；士真之恭恪，继被节旄。承宗感恩，亦克立效。永言十代之宥，俾锡一门之荣。承宗兄弟已授官爵，其承宗葬事。亦差官监视，务令周厚。
　　免租减罪制
　　【五代薛史】
　　《免租税课利减罪制》：王者爱育万方，慈养百姓。恨不驱之以仁寿，抚之淳和。而灾黄有战伐之师，尧舜有干戈之用。谅不护已，其犹病诸，然则去寤除妖，兴兵动众。杀黑龙而济中土，刑白马而誓诸侯。终能永逸暂劳，以至同文兵轨。古今无异，方册具存。朕以眇末之身，托亿兆之上。四海未，八年于兹。业业兢兢，日慎一日。虽跃山越海，肃慎方来；而召雨徵风，蚩尤尚在。顾兹残孽，劳我大邦将士，久于载征，黎庶疲于力役。木牛暂息，则师人有乏爨之夏；流马尽行，则丁壮有无聊之苦。况青春告谢，朱夏已临。妨我农时，迫我戎事。永言大计，恩致小康。宜覃在宥之恩，稍示殷夏之旨。用兵之地，赋役实烦。不有蠲除，何使存济。除两京已放免外，应宋亳颖郓齐滑郑濮沂密青登莱淄陈许均房襄郑沁随陕华雍晋绛怀汝商等三十二州，应欠贞明四年终已前夏秋两税，并郓齐滑濮襄晋辉等七州，兼欠贞明四年已前营田课利物色等，并委租佃，使逐州其名额数目，矜放所在官不得淹停制命，徵督下民，致恩泽不及于乡闾，租税虚捐于帐籍。其有衷私远年债负，生利过倍，自违格条，所在州县不在更与微理之限。衮州城内，自张守进违背朝廷，结连蕃寇，久劳攻讨，颇困生灵。言念伤残，寻加给复。应天下见禁罪人，如犯大辟合抵极刑者，宜示好生，特令减死。除准格律，常赦不原外，徒流递减一等。左降官未经量移者，与量移，已量移者，便与复资云。
　　巡察本管制
　　【文苑英华】
　　《遣王志等各巡察本管内制》：上天降祸大行，太上皇厌代升遐，俾子一人，壳壳在疚。攀号荼毒，触向摧陨。百辟乡士等上遵遗诰，下徇群心，家区任殷，社稷务重，资于听断，不可暂缺。遂立哀迷逋从，勤请恭惟顾托之旨，思致和平之化。虽在荒辽，敢忘负荷，是用泣血抚应。执丧视事，夫后王者，代天理物。师长者，助朕理人物之所以，茂育人之所以蕃庶，盖欲遂其性而安其业也。朕每置旌进善，反席翘贤，恐闾阎有愁苦之声，草泽无明殷之举，吏或慢法官，或非才，因之致理。且未为得其何以廉庶。诏令作败。政恤冤刑，问茕婺招茂异宽赋敛节征。诏令作更徭使天下为无为事，无事也。顷分连率则曰：使臣将求人，瘼克宣，朕命诸道按察使，扬州长史王志，广州都督宋，益州长史韦、杭张州都督诏令作蒲州刺史。程行谌，汴州刺史倪若水，魏州刺史杨茂谦，诏令作钦灵州都督强循，润州刺史李，荆州长史任昭理，秦州都督张嘉贞，洪州都督杨虚受，梁州都督张守洁等，并迈迹垂宪伟才，通识有其直方，无所回避，宜令各巡，本管内官人有清介独立，可以标映士林，或文吏兼优，可以润益邦政者，百姓中有文儒异等道极专门，或武力超伦声侔敌国者，并精加访择具以名闻其官，人有老弱及久病，妨于政事，并才用劣下全不称职者，上佐已下，委使人便停务，其官交要者，便简清勤人权摄其京官，及几内州。委御史大夫，及吏部长官，准此详察录奏诸道，僻远州及岭南道，委使人量差判官分道巡按其天下囚徒，虑有冤滞，宜令大理寺及本巡使所在按理流罪已。诏令作以下非犯名教及官典取受，并听减一等收赎。即是非理均事可疑者，并杖已下罪并宜放免。绿山陵所科夫匠等，有父母年老，家无中男已上者，容其侍养不须差遣、其河南河北遭蝗虫，州十分损二已上者，差科杂役量事矜恤。诏令作放百姓间有不稳，便事委按察使与本州长官商度随事处分，奏闻布告遐迩令知，朕意主者施行。
　　宣谕大理制
　　【元王恽秋涧集】
　　授贺某宣谕大理国制。幼怀奇节筮仕昌，时及知遇于先朝，遂抚绥于大理，扬威绝域。昔收定远之功，服事彤庭，屡抗伏波之，请宜旌前效俾焕纶章，汝其宣畅皇猷洋溢，方外爰体绥怀之意，以安遐迩之情，转为招徕式副所托。
　　祠官母有所祈制
　　【史记】
　　《孝文纪》：母有所祈制。朕获执牺牲币以事上帝宗庙，十四年于今，历日县长，是以不敏不明，而久抚临天下。朕甚自愧，其广增诸祀场币，昔先王远施不求其报，望祀不祈其福，右贤左戚，先民后已。至明之极也。今吾闻祠官祝厘皆归福，朕躬不为百姓，朕甚愧之。夫以朕不德而躬享，独美其福，百姓不与焉。是重吾不德也。其令祠官致敬母有所祈。
永乐大典
卷之一万三千九百九十一
卷之一万三千九百九十一
　　三未戏
　　戏文二十七
　　【小孙屠】
　　古杭书会编撰。题目：李琼梅设计丽春园，孙必达相会成夫妇。朱邦杰识法明犯法，遭盆吊没兴小孙屠。
　　（末白。）满庭芳
　　白发相催，青春不再，劝君莫羡精神。赏心乐事，乘兴莫因循。浮世落花流水，镇长是会少离频。须知道，转头吉梦，谁是百年人，雍容弦诵罢，试追搜古传，往事闲凭。想像梨园格范，编撰出乐府新声，喧华静，贮看欢笑，和气蔼阳春。后行子弟，不如敷演甚传奇？众应：《遭盆吊没兴小孙屠》。（再白）。满庭芳
　　昔日孙家，双名必达，花朝行乐春风。琼梅李氏，卖酒亭上幸相逢。从此娉为夫妇，兄弟谋苦不相从。因往外，琼梅水性，再续旧情浓。暗去梅香首级，潜奔它处，夫主劳笼。陷兄弟必贵，盆吊死郊中。幸得天教再活，逢嫂妇，说破狂踪。三见鬼，一齐擒住，迢断在开封。（末下）。（生唱）粉蝶儿
　　生长开封，诗书尽皆历遍，奈功中，五行薄浅。论荣华，随分有，称吾心愿。且开怀，共诗朋酒侣欢宴。（白）一生不得文章力，欲上青天未有因。圣朝不负男儿志，嫦娥为伴一枝春。凤凰阁下颁诏礼，豹虎标中奋此身。自欢绿袍难挂体，腰金衣紫是何人？自家姓孙，双名必达。祖居开封，不幸家父先亡，堂上只有萱亲，年纪高迈；有兄弟孙必贵；至亲者止有三人。谢荷老天，可以安居。幸遇时丰岁稔，日霁风和。曾约几个朋友，因时行乐，如何不见来？（净末上。）（相见传问挨介）。（生唱）惜奴娇
　　同出西郊，听乳莺枝上，一声啼起。萦情惹恨，恰似报人明媚。偏宜，两两三三穿花去，载传樽酬乐意。（和）我共你趁此青春，日日宴酌，对花沉醉。（净）同前换头欢聚。草嫩轻黄，弄丝丝暗织，素肠千缕。夭桃张锦，无烟禁火烧拔。凝观，万卉争开春罗绮，步芳郊真得趣。（和同前）（末唱）锦衣香
　　见浪子，闲游戏。并艳质，闲游戏。都趁玉勒金鞍，共寻佳致。小桥芳草柳阴堤，鼎沸笙歌，坠簪遗耳，玩江山景致，此身在画图里。（和）马嘶芳草地，粉蝶交飞。双双往来，游人如蚁。（生）同前傍柳边莺飞，度小桥，临绿水。一簇魏紫姚黄，竞舒罗绮。海棠枝上染胭脂，是谁家院宇？燕子来去，引青春浪子，小苍头斗草携垒。（和）看双双秋迁架起，粉墙阴笑声鼎沸。（同唱）浆水令
　　四时中春光最美，共游赏更莫待迟。暖风逐好天气，莫蹉跎过了，谩自伤悲。花深处，酒望垂，可惜解貂留佩。同欢会，同欢会，同欢醉归。扶归去，扶归去，带好花枝。（生白）莫负媚景艳阳天。（净）弃却西郊使万钱。（末）花谢尚有重开日，（合）人老终无再少年。（并下）（旦上唱）破阵子
　　自怜生来薄命，一身误落风尘。多想前缘悭福分，今世夫妻少至诚，何时得称心。（白）妾身是开封府上庭角妓李琼梅的便是。自恨身如柳絮，无情狂嫁东风。貌若春花，空吁白昼。几度沉吟弹粉泪，对人空滴悲多情。对此三春好景，就西郊这丽春园内沽买香醪，一来赴时玩赏，二来恐遇得个情人，亦是天假其便。奴家身畔，只有一使唤梅香在此，就教它整顿酒器。正是：莺花尤怕春光老，不肯教人枉度春。（旦唱）破阵子
　　天若怜人孤苦，令樽前遇个良人。（梅上接唱）
　　满目春光堪遣兴，莫怨东风泪似倾。当垆自遣情。（旦白）
　　此身不幸坠烟花，（梅）最苦春来越叹嗟。（合）柳陌寻芳人似蚁，粉墙题恨字如鸦。（旦唱）渔家傲
　　长吁嗟辜负朱颜枉度春，愁听得别院垂杨，黄鹂数声。两眉暗锁新愁恨，自慵临鸾镜。奈天不早从人，镇常是泪雨愁云。对东风泪滴新愁间旧愁。（梅唱）剔银灯
　　春山映秋波暗动情，何须虑孤衾闲枕？香醪路远人沽饮，娇貌美风流厮称。日日，同欢共饮，尤强似嫦娥不嫁人。（旦唱）从锦花
　　懒能临掠乌云鬓，慵点峰唇。对谩当垆效学文君。暗想文君，何时遇得知音？一片至诚心，奈何天也不由人。（同唱）麻婆子
　　对景对景空题恨，赢得闷上心。止愁愁青春过，年华暗逐人。殷勤回首问东君：桃花开谢逢春，怕奴容颜老，何时遇个人。（旦白）梅香，怕有赏春佳客来买酒，你与我安排了酒器，整顿则个。（梅下）（生末净上唱）水底鱼儿
　　柳绿花红，名园里风景多。杏开如锦绣，夭桃如喷火。王孙仕女，笑嬉嬉同宴乐。寻芳拾翠，弃倾杯沉醉呵。（生末净相见行令介）（旦唱）乔合笙
　　群花破蕊，破蕊红白竞妆，无限春光明媚。香醪韵恁奇，不须推拒。（和）共陪笑语，君还有意，作画栏为花主。（梅）同前
　　官人看取，看取蜂蝶对对，相逐花间游戏。何防对此时，猛弃沉醉。（和同前）（生唱）忒忒令
</div>
    <div class="pagination">
<a href="永乐大典残卷_page254.html">上一页</a><span>...</span><a href="永乐大典残卷_page250.html">250</a><a href="永乐大典残卷_page251.html">251</a><a href="永乐大典残卷_page252.html">252</a><a href="永乐大典残卷_page253.html">253</a><a href="永乐大典残卷_page254.html">254</a><span class="current-page">255</span><a href="永乐大典残卷_page256.html">256</a><a href="永乐大典残卷_page257.html">257</a><a href="永乐大典残卷_page258.html">258</a><a href="永乐大典残卷_page259.html">259</a><a href="永乐大典残卷_page260.html">260</a><span>...</span><a href="永乐大典残卷_page256.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
