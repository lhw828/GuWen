<!DOCTYPE html>
<html>
<head>
    <meta charset="UTF-8">
    <title>稗编 - 第 21 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稗编 - 第 21 页/共 67 页</h1>
    <div class="content">





　　稗编卷三十九
<子部,类书类,稗编>
　　钦定四库全书
　　稗编卷四十　　　　　　明　唐顺之　撰乐五
　　乐律问答　　　　　　　　朱　熹
　　律管只吹得中声为定若谓用周尺或羊头山黍虽应准则不得中声终不是大抵声太髙则焦杀低则盎缓又云此不可容易杜撰刘歆为王莽造乐乐成而莽死后荀朂造于晋武帝时即有五胡之乱和岘造于周世宗时世宗亦死惟本朝太祖神圣特异初不曾理防乐律但聼乐声嫌其太髙令降一分其声遂和唐太宗所定乐及本朝乐皆平和所以世祚久长　问国语云律者立均出度韦昭注云均谓均钟木长七尺系之以弦不知其制如何曰韦昭是个不分晓底人国语本自不分晓更着他不晓事愈见鹘突均只是七均如以黄钟为宫便用林钟为徴太簇为商南吕为羽姑洗为角应钟为变宫蕤宾为变徴这七律自成一均其声自相谐应古人要合声先须吹律使众声皆合律方可用后来人想不解去逐律吹得京房始有律准乃是先做下一个母子调得正了后来只依此为准国语谓之均梁武帝谓之通其制十三弦一弦是全律底黄钟只是散声又自黄钟起至应钟有十二弦要取其声用柱子来逐弦分寸上柱定取声立均之意本只是如此　音律如尖塔様濶者浊声尖者清声宫以下则太浊羽以上则太轻皆不为乐惟五声者中声也　音律只是气人亦只是气故相闗　黄问周礼祀天神地人鬼之乐何以无商音曰五音无一则不成乐非是无商音只是无商调先儒谓商调是杀声鬼神畏商调　问周礼祭不用商音或以为是武王用厌胜之术切疑圣人恐无此意曰这个也难晓须是问乐家如何不用商尝见乐家言是有杀伐之意故祭不用然也恐是无商调不是无商音他那奏起来五音依旧皆在又问向见一乐书温公言本朝无徴音切谓五音如四时代谢不可缺一若无徴音则本朝之乐大段不成説话曰不特本朝从来无那徴不特徴无角亦无之然只是太常乐无宴乐依旧有这个也只是无徴调无角调不是无徴音角音如今人曲子所谓黄钟宫大吕羽这便是调谓如头一声是宫声尾后一声亦是宫声这便是宫调若是其中接拍处五音依旧都用不只是全用宫如説无徴便只是头声与尾声不是徴这却不知是如何其中有个甚麽欠缺处所以做那徴不成徽宗尝令人硬去做然后来做得成却只是头一声是徴尾后一声依旧不是依旧走了不知是如何平日也不曾去理防这须是乐家辨得声音底方理防得只是这个别是一项未消得理防　且如乐今皆不可复考今人只防説得凡音之生由人心之动物使之然也到得制度便都説不去问通书注云而其制作之妙真有以得乎声气之元不知而今尚可寻究否曰今所争祗是黄钟一宫耳这里髙则都髙这里低则都低盖难得其中耳问胡安定乐如何曰他亦是一家　自唐以前乐律尚有制度可考唐以后都无可考如杜祐通典所筭分数极精但通典用十分为寸作筭法颇难筭蔡季通只以九分筭本朝范马诸公非惟不识古制自是于唐制亦不曾详看通典又不是隠僻底书不知当时诸公何故皆不防只如沈存中博览笔谈所考器数甚精亦不曾防使其见此则所论过于范马逺甚吕伯恭不喜笔谈以为皆是乱说某与言未可恁地説恐老兄欺他未得在只是他做人不甚好耳因令将五音十二律写作图子云且须晓得这个其他却又商量　问乐曰古声只是和后来多以悲恨为佳温公与范蜀公胡安定与阮逸李照争辨其实都自理防不得却不曾去防通典通典説得极分明盖此事在唐犹有者至唐末遂失其王朴当五代之末杜撰得个乐如此当时有几钟名为哑钟不曾击得盖是八十四调朴调其声令一一击之其实那个哑底却是古人制此不击以避宫声若一例皆击便有陵节之患汉礼乐志刘歆説乐处亦好唐人俗舞谓之打令其状有四曰招曰揺曰送其一记不得盖招则邀之之意揺则揺手呼唤之意送者送酒之意旧尝见深村父老为余言其祖父尝为之收得谱子因兵火失去舞时皆裹幞头列坐饮酒少刻起舞有四句号云送揺招由三方一圆分成四片送在揺前人多不知皆以为瓦谜汉卿云张滋约齐亦是张家好子弟曰见君举説其人大晓音律因言今日到詹元善处见其教乐又以管吹习古诗二南七月之属其歌调却只用太常谱然亦只做得今乐若古乐必不恁地美人聼他在行在录得谱子大凡压入音律只以首尾二字章首一字是某调章尾即以某调终之如闗雎闗字合作无射调结尾亦著作无射声应之葛覃葛字合作黄钟调结尾亦著作黄钟声应之如七月流火三章皆七字起七字则是清声调末亦以清声调结之如五月斯螽动股二之日凿氷冲冲五字二字皆是浊声黄钟调末以浊声结之元善理防事都不要理防个是只信口胡乱説事事唤做曾经理防来如宫商角徴羽固是就喉舌唇齿上分他便道只此便了元不知道喉舌唇齿上亦各自有宫商角徴羽何者盖自有个疾徐髙下
　　律吕新书纂　　　　　　　蔡元定
　　按天地之数始于一终于十其一三五七九为阳九者阳之成也其二四六八十为隂十者隂之成也黄钟者阳声之始阳气之动也故其数九分寸之数具于声气之元不可得而见及断竹为管吹之而声和之而气应而后数始形焉均其长得九寸审其围得九分积其实得八百一十分长九寸围九分积八百一十分是为律本度量衡权于是而受法十一律由是而损益焉按黄钟九寸以三分为损益故以三歴十二辰得一十七万七千一百四十七为黄钟之实其十二辰所得之数在子寅辰午申戌六阳辰为黄钟寸分厘毫丝之数在亥酉未巳卯丑六隂辰为黄钟寸分厘毫丝之法其寸分厘毫丝之法皆用九数故九丝为毫九毫为厘九厘为分九分为寸为黄钟盖黄钟之实一十七万七千一百四十七之数以三约之为丝者五万九千四十九以二十七约之为毫者六千五百六十一以二百四十三约之为厘者七百二十九以二千一百八十七约之为分者八十一以一万九千六百八十三约之为寸者九由是三分损益以生十一律焉或曰径围之分以十为法而相生之分厘毫丝以九为法何也曰以十为法者天地之全数也以九为法者因三分损益而立也全数者即十而取九相生者约十而为九即十而取九者体之所以立约十而为九者用之所以行体者所以定中声用者所以生十一律也　按黄钟生十一律子寅辰午申戌六阳辰皆下生丑卯巳未酉亥六隂辰皆上生其上以三歴十二辰者皆黄钟之全数其下隂数以倍者三分本律而损其一也阳数以四者三分本律而增其一也六阳辰当位自得六隂辰则居其冲其林钟南吕应钟三吕在隂无所增损其大吕夹钟仲吕三吕在阳则用倍数方与十二月之气相应盖隂之从阳自然之理也　按十二律之实约以寸法则黄钟林钟太簇得全寸约以分法则南吕姑洗得全分约以厘法则应钟蕤宾得全厘约以毫法则大吕夷则得全毫约以丝法则夹钟无射得全丝至仲吕之实十三万一千七十二以三分之不尽二算其数不行此律之所以止于十二也　按十二律各自为宫以生五声二变其黄钟林钟太簇南吕姑洗应钟六律则能具足至蕤宾大吕夷则夹钟无射仲吕六律则取黄钟林钟太簇南吕姑洗应钟六律之声少下不和故有变律变律者其声近正而少髙于正律也然仲吕之实一十三万一千□□七十二以三分之不尽二算既不可行当有以通之律当变者有六故置一而六三之得七百二十九以七百二十九因仲吕之实十三万一千□□七十二为九千五百五十五万一千四百八十八三分益一再生黄钟林钟太簇南吕姑洗应钟六律又以七百二十九归之以从十二律之数纪其余分以为忽秒然后洪纎髙下不相夺伦至应钟之实六千七百一十□万八千八百六十四以三分之又不尽一算数又不可行此变律之所以止于六也变律非正律故不为宫也　按黄钟之数九九八十一是为五声之本三分损一以下生徴徴三分益一以上生商商三分损一以下生羽羽三分益一以上生角至角声之数六十四以三分之不尽一算数不可行此声之数所以止于五也或曰此黄钟一均五声之数他律不然曰置本律之实以九九因之三分损益以为五声再以本律之实约之则宫固八十一商亦七十二角亦六十四徴亦五十四羽亦四十八矣按五声宫与商商与角徴与羽相去各一律至角与徴羽与宫相去乃二律相去一律则音节利相去二律则音节逺故角徴之间近徴收一声比徴少下故谓之变徴羽宫之间近宫收一声少髙于宫故谓之变宫也角声之实六十有四以三分之不尽一算既不可行当有以通之声之变者二故置一而两三之得九以九因角声之实六十有四得五百七十六三分损益再生变徴变宫二声以九归之以从五声之数存其余数以为强弱至变徴之数五百一十二以三分之又不尽二算其数又不行此变声所以止于二也变宫变徴宫不成宫徴不成徴古人谓之和缪又曰所以济五声不及也变声非正故不为调也　按律之数往而不返故黄钟不复为他律役所用七声皆正律无空积忽微自林钟而下则有半声自蕤宾而下则有变律皆有空积忽微不得其正故黄钟独为声气之元虽十二律八十四声皆黄钟所生然黄钟一均所谓纯粹中之纯粹者也八十四声正律六十三变律二十一六十三者九七之数也二十一者三七之数也　按十二律旋相为宫各有七声合八十四声宫声十二商声十二角声十二徴声十二羽声十二凡六十声为六十调其变宫十二在羽声之后宫声之前变徴十二在角声之后徴声之前宫不成宫徴不成徴凡二十四声不可为调黄钟宫至夹钟羽并用黄钟起调黄钟毕曲大吕宫至姑洗羽并用大吕起调大吕毕曲太簇宫至仲吕羽并用太簇起调太簇毕曲夹钟宫至蕤宾羽并用夹钟起调夹钟毕曲姑洗宫至林钟羽并用姑洗起调姑洗毕曲仲吕宫至夷则羽并用仲吕起调仲吕毕曲蕤宾宫至南吕羽并用蕤宾起调蕤宾毕曲林钟宫至无射羽并用林钟起调林钟毕曲夷则宫至应钟羽并用夷则起调夷则毕曲南吕宫至黄钟羽并用南吕起调南吕毕曲无射宫至大吕羽并用无射起调无射毕曲应钟宫至太簇羽并用应钟起调应钟毕曲是为六十调六十调十二律也十二律即一黄钟也黄钟生十二律十二律生五声二变五声各为纲纪以成六十调六十调皆黄钟损益之变也宫商角三十六调老阳也其徴羽二十四调老隂也调成而隂阳备也或曰日辰之数由天五地六错综而生律吕之数由黄钟九寸损益而生二者不同至数之成则日有六甲辰有五子为六十日律吕有六律五声为六十调若合符节何也曰即上文之所谓调成而隂阳备也夫理必有对待数之自然也以天五地六合隂与阳言之则六甲五子究于六十其三十六为阳二十四为隂以黄钟九寸纪阳不纪隂言之则六律五声究于六十亦三十六为阳二十四为隂盖一阳之中又自有隂阳也非知天地之化育者不能与于此　按阳生于复隂生于姤如环无端今律吕之数三分损益终不复始何也曰阳之升始于子午虽隂生而阳之升于上者未巳至亥而后穷上反下隂之升始于午子虽阳生而隂之升于上者亦未巳至巳而后穷上反下律于隂则不书故终不复始也是以升阳之数自子至巳差彊在律为尤彊在吕为少弱自午至亥渐弱在律为尤弱在吕为差彊分数多寡虽若不齐然其丝分毫别各有条理此气之所以飞灰声之所以中律也或曰易以道隂阳而律不书隂何也曰易者尽天下之变善与恶无不备也律者致中和之用止于至善者也以声言之大而至于雷霆细而至于蠛蠓无非声也易则无不备也律则写其所谓黄钟一声而已矣虽有十二律六十调然一黄钟也是理也在声为中声在气为中气在人则喜怒哀乐未发与发而中节也此圣人所以一天人赞化育之道也　按律吕散亡其器不可复见然古人所以制作之意则犹可攷也太史公曰细若气微若声圣人因神而存之虽妙必効言黄钟始于声气之元也班固所谓黄帝使伶伦取竹断两节间吹之以为黄钟之宫又曰天地之风气正而十二律定刘昭所谓伏羲纪阳气之初以为律法又曰吹以攷声列以气皆以声之清浊气之先后求黄钟者也是古人制作之意也夫律长则声浊而气先至极长则不成声而气不应律短则声清而气后至极短则不成声而气不应此其大凡也今欲求声气之中而莫适为准则莫若且多截竹以拟黄钟之管或极其短或极其长长短之内毎差一分以为一管皆即以其长权为九寸而度其围径如黄钟之法焉如是而更迭以吹则中声可得浅深以列则中气可验茍声和气应则黄钟之为黄钟者信矣黄钟者信则十一律与度量衡权者得矣后世不知出此而唯尺之求晋氏而下则多求之金石梁隋以来又参之秬黍下至王朴刚果自用遂専恃累黍而金石亦不复攷矣夫金石真伪固难尽信若秬黍则嵗有凶丰地有肥瘠种有长短小大圆妥不同尤不可恃况古人谓子谷秬黍中者实其籥则是先得黄钟而后度之以黍不足则易之以大有余则易之以小约九十黍之长中容千二百黍之实以见周径之广以生度量衡权之数而已非律生于黍也百世之下欲求百世之前之律者其亦求之于声气之元而毋必之于秬黍则得之矣
　　辩三分损益之误　　　　　欧阳之秀
　　宜春欧阳之秀着律通其自序曰自律度数不见于经而释经者反援汉志以为据盖滥觞于管子吕氏春秋流衍于淮南子司马迁之书而波助于刘歆京房之学班固汉志尽歆所出也司马彪志尽房所出也后世协律者类皆执守以为定法歴代合乐不为无人而终不足以得天地隂阳之和声所以不能追还于隆古之盛者大抵由三分损益之说拘之也夫律固不能舍损益之説以求之由其有损有益而后有上生下生之异至其専用三分以为损益之法则失之未免乎声与数之不相合有非天成之自然耳盖尝因其损益上下生之义而去其専用三分之蔽乃多为分法以求之自黄钟以往其下生者盈十而上生者止一而已此其数之或损或益出于自然而与旧法固不侔矣若谓相生之法一下必一上既上而复下则其法之穷也于蕤宾大吕间见之夫黄钟而降转以相生至于姑洗则下生应钟而应钟之上生蕤宾者法也今乃蕤宾之生大吕又从而上生焉此班志所载所以变其説为下生大吕而大吕之长遂用倍法矣夫律之相生而用倍法犹为有理独専用三分以为损益则律之长短不中乎天地自然之数尔生律之分盖不止于三分损益之一端以一律而分为三此生律之极数特一求徴声之法耳茍以三分损益一下生而一上生则声律殆无穷矣何至于十二而止也乎夫十二律之生也十律皆下生一律独上生唯其下生者损之极也而后上生者益焉上生则律穷矣此穷上反下穷下反上之理也琴一弦之间具十二律皆用下生之法而末以上生法终之若以七弦而慢之为旋宫之法则应钟一均之律宫声之外多用倍法生一律矣此天地声音自然而然不可拘扵一而不知通变也故正律止于十二而已窃意十二律之度数当具于周礼之冬官如考工记鳬氏为钟磬氏为磬之类各有一职然冬官一篇既亡则世无以考其度数之详而三分损益之説散见于书者恐或得之目击而不及识其全或得之口授而未能究其误或求诸耳决而不能究其真因是遂着为定论夫人皆以为法之尽善矣岂知三分损益所生之律乃仅得其声之近似而未真盖非师旷之聪则耳不能齐其声之近似者足以惑人之聼是以不复求其法之未尽善者此蔡邕所以不如耳决之明者亦不能尽信其法也后世之制乐者不知律法之固有未善而毎患其声音髙下之不协以至取古昔遗亡之器而求之盖亦不知本矣声以数而数以声而定二者皆有自然之则如侈者声必咋弇者声必郁髙者数必短下者数必长侈弇者数也未闻其声而已知其有咋郁之分髙下者声也未见其数而已知其有长短之异故不得其自然之声则数不可得而考不得其自然之数则声不可得而言今之制律者不知出此而顾先区区于秬黍之纵横古尺之修短斛斗之广狭钟磬之髙下谋之是何足以得其声之和哉邵雍曰世人所见者汉律厯耳然则三分损益之法为未善亦隠然矣近世蔡元定特着一书可谓究心然其説亦有可用与否其可用者多其所自得而又有证于古凡载于吾书者可见矣其否者皆由习熟于三分上下生之説而不于声器之近似者察之也岂尝察之而未有法以易之乎此律通之所以作也盖律之所以长短不止乎三分损益之一端自四分以往推而至于有二十分之法管之所以广狭必限于千二百黍之定数因其容受有方分圜分之异与黍体不相合而遂分辩其空籥有实积隙积之理其还相为宫之法有以推见其为一隂一阳相继之道而非一上一下相生之谓也嗟乎观吾书者能知其数之出于自然而然则知由先汉以前至于今日上下几二千年凡史所述三分损益一定之说者可以删而去之矣使其説之可用也则累世律可协乐可和何承天刘焯軰不改其法矣故京房六十律不足以和乐而况钱乐之衍为三百六十之非法徒増多而无用乎是其数非出于自然之无所加损益而徒欲傅防于当期之日数云尔古之圣人所以定律止于十二者自然之理数也茍不因自然之理数也则以三分损益之法衍之声律殆不特三百六十而已也而况京房之六十乎且房之律吾意其自为之也而托言受之焦延夀以欺乎人以售其説使律法之善何必曰受诸人律法不善矣虽焦延夀何益哉所谓善不善者亦顾其法之可用与否耳曩者魏汉津尝创用指尺以制律乃窃京房之故智上以取君之信下以遏人之议能行之于一日岂能使一世而用之乎今律通之作其数之损益可以互相生总为百四十四以为之体或变之又可得二百一十有六以为之用乾坤之策具矣世不用则已用则声必和亦因古黄钟九寸法审之以人物之声而稍更定之耳或曰律止十二胡为复衍百四十四律乎应之曰十二者正声也百四十四者变声也使不为百四十四者何以见十二宫七声长短之有定数而宫商角徴羽清浊之有定分乎其要至于和而已故有正声则有变声也通其变然后可与论律矣【律通上下二篇十二律名数第一黄钟起数第二生律分正法第三生律分变法第四正变生律分起筭法第五十二宫百四十四律数第六律数傍通法第七律数傍通别法第八九分为寸法辩第九第十五十九律防同第十一空围籥实辩第十二十二律分隂阳图説第十三阳声隂声配乾坤图第十四五声配五行之序第十五七声配五行之序第十六七声分类第十七十二宫七声倡和第十八六十调图説第十九辩三律声法第二十真徳秀赵以夫皆盛称之】
　　辩司马光范镇论乐之误　　李如箎
　　镇得蜀人房庻言尺法庻言尝得古本汉书云度起于黄钟之长以子谷秬黍中者一黍之起积一千二百黍之广度之九十分黄钟之长一为一分今文脱去之起积一千二百黍八字故自前世累黍为之纵置之则太长横置之则太短今新尺横置之不能容一千二百黍则大其空径四厘六毫是以乐声太髙皆由儒者误以一黍为一分其法非是不若以千二百黍实管中随其短长断之以为黄钟九寸之管九十分其长一为一分取三分以度空径数合则律正矣镇盛称此论以为先儒用意皆不能到其意谓制律之法必以一千二百黍实黄钟九寸之管九十分其管之长一为一分是度由律起也光则据汉书正本之度起于黄钟之长以子谷秬黍中者一黍之广九十分黄钟之长一为一分本无之起积一千二百黍八字其意谓制律之法必以一黍之广定为一分九十分则得黄钟之长是律由度起也书云同律度量衡先言律而后及度量衡是度起于律信矣然则镇之説是而光之説非也然庻之论积一千二百黍之广之説则非必如其説则是律非起于度而起于量也光之説虽非先王作律之本而后之为律者不先定其分寸亦无以起律又其法本之汉志之文则光之説亦不得谓其非是也故尝论之律者述气之管也其气之法十有二月毎月为管置于地中气之来至有深有浅而管之入地者有短有长十二月之气至各验其当月之管气至则灰飞也其为管之长短与其气至之浅深或不相当则不验上古之圣制为十二管以十二辰之气而十二辰之音亦因而出焉以十二管较之则黄钟之管最长应钟之管至短以林钟比于黄钟则短其三分之一以太簇比之林钟则长其三分之一其余或长或短皆上下于三分之一之数其黙符于声气自然之应者如此也当时恶睹所谓三分损益哉又恶睹夫一千二百黍为黄钟容受之量与夫一黍之广一为一分之説哉古之圣人既为律矣欲因之以起度量衡之法遂取秬黍之中者以实黄钟之管满龠倾而数之得黍一千有二百因以制量以一黍之广而度之得黄钟管九十分之一因以起度以一龠之黍之重而两之因以生衡去古既逺先王作律之本始其法不而犹有所谓一千二百黍为一龠容受之量与夫一黍之广一为一分者可考也推其容受而度分寸则律可得而成也先王之本于律以起度量衡者自源而生流也后人以度量衡而起律者寻流而及源也光镇争论往复前后三十年不决大槩言以律起度以度起律之不同镇深辟光以度起律之説不知后世舍去度数安得如古昔圣人黙符声气之验自然而成律也哉至若庻之增益汉志八字以为脱误及其他纷纷之议皆穿凿以为新竒虽镇力主之非至当之论有补于律法者也
　　辩新志论乐之非　　　　　叶　适
　　新志言古之作乐者多为之法始求声者以律而造律者以黍度量权衡皆自黍积之以为古之君子知物之终始而忧世之虑深按书周官左氏论语孟子论乐皆无此惟国语载伶州鸠答问律称古之神瞽考中声而量以制无所谓君子者欧阳氏所据盖汉志王莽时钟律家所定刘歆所典领工师相非君子之言也学者最患论世不明转溺卑近由汉至今无不以制乐为极致尺律起深争且璇玑玉衡舜实在之以齐七政后世尚不能其法而律度量衡自天地以来所同有乃必曰皆起于黍夫有律而后有黍耶有黍而后有律耶以圣人君子之学驱而求工师瞽人之所能又谓乐旷世而不可作宰我言三年不为乐乐必崩夫乐何尝絶于天下而亦何时而不崩谓知器之必敝而声不可以言亦非也祖孝孙张文收既定乐太宗乃谓圣人因人情以作乐人和则乐和隋末防乱虽改音律而乐不和若百姓安乐金石自谐矣魏徴遂言乐在人和不在声音便欲决了此论盖太宗以治自矜言和则由己无预于乐徴不知其指殆浅率矣夫乐疑非以致人和而非人和则不足以制乐太宗不以时之治乱责效于乐可也而谓我能造治使乐随以和虽圣人不敢当而太宗偃然当之非泰乎舜闻律音在治忽正恐乐有未谐则治有未至既以已致治复以乐察治此道之宻微非太宗与徴之所能知也又言将亡之政其民苦故闻乐而悲今玉树伴侣之曲尚存为公奏之知必不悲此尤非也因政成乐政往乐存人聼其音如在其时季札歴观众乐不问存亡孔子闻韶久而忘味安有奏亡国之音而不悲者太宗此言亦谓当我之时悦我之政无悲前代衰乱之心何其意之鄙近也充太宗之治力行不已宜若可以语乐而其见处卑下如此新志所谓时君褊廹不足以堪其事者正应太宗耳若隋文则未论也
　　胡氏律论序　　　　　　　熊朋来【后同】
　　上古造律其次聼律其后算律虞书周礼有聼律之官无算律之法典同所谓数度为乐器言之至于律同合声阳左旋而隂右转观其次序不以算法论矣六觚一握自秦柱下史得此书以行于汉至今惟班马犹可徴其余言上下生异同甄汉中以礼运旋宫着在算术因除如法而不免承后汉志之误后志误于京氏准法礼记疏亦与吕春秋淮南子同一説是上下生且不定何以算律哉律吕各自为法则乾坤六体之序定矣同位娶妻隔八生子之象着矣倍因四因一损一益之算均矣若曰自子至午上生者七自未至亥下生者五既非子午中分使丑午连并上生而三吕用倍之意荒矣后志十二律之实襍以准法而算家輙因仍用之以蕤宾夷则无射四因三除为大吕夹钟中吕之算非律生吕算例矣甄氏能辩其终于南事之非而不自知袭用后志之误也或谓大吕为六吕之首从后志则大吕得算为多是不然阳得当位隂得对冲律生吕自林钟始非先林钟也乃所以先大吕也十二宫终于中吕非中吕之穷也当应钟之次也是故天统以黄钟人统以太簇地统宜以大吕而以林钟抗林钟于大吕之位所以妃黄钟而母太簇则大吕夹钟中吕在未酉亥之次皆从下生之算入用则加倍有律之半所以必有吕之倍也知此则上下生之误不足辩用倍者其本法不用倍者算家取疾约法其实一也若四清二变昔者固亦疑之李照范景仁不能争况陈旸以下托之空言乎乐器惟瑟有十二清而四清在其中不能通行于他器也吾观中吕黄钟之交知声音有出于度数之外者无射之商夷则之角夹钟之羽中吕之徴若弹丝吹竹击拊金石声音至此流转自若也算家以中吕求黄钟殚其术而不能合乎十七万七千一百四十七之算有以倍数四因之者则三分之不尽二算而亏数已多有以正数四因之者则亦有一算不行而亏数且过半矣三分不行之算既未有以处之纪其余分终有不尽之处持未定之算而谓之黄钟变律又推以为林钟太簇南吕之变甚者托名执始不自信其为黄钟徒使人得以窥筹术之涯涘而黄钟流行诸律本无间断也算法之起殆因律琯有长短此算家因律以命术非律命于算也犹之方田焉田生五谷岂知我为圭箕弧环律和五声岂知我为正变倍半皆算家命之尔故曰古之为钟律者以耳齐其声后人不能始假数以正其度雅乐之不可兴声音之学不也古者自小学以教之六乐九数今耄且罔知岂惟算律哉若字音之学于儒者事最近而喉唇二音宫羽异説羽有喻母而或以从角音徴有知母而或以从商音矧曰其有能协于皇极之律吕哉豫章胡先生夙擢儒科隠居彭蠡之滨四十年矣使其得为礼乐之官未必无补于制作而今老矣先生不求知于世世亦莫之知也朋方杜门弦瑟是日以蕤宾之角歌考槃有儒服来聼问其姓名曰桂山问从何来曰从胡先生来于是袖出方册曰先生知子惟子其序之昔西山蔡氏固疑吕春秋淮南子非本法本法则三吕用倍矣此书黍命于律律不命于黍吾于算法亦云又谓空围九分乃算家内用非空中容九方分律有半吕有倍使用半用倍用变各有伦理凡以羽翼蔡氏之书非求异也当与本原辩证并世无所事雅乐则已傥有志于制作将于是乎证焉先生深于卦象声韵非止算律也姑以是传世亦贤于汉中太守矣
　　律同合声
　　周礼六律六同之序与算家三分损益之序不同六阳律从子至戌左行六隂吕从丑至卯右行不以后世算法论也算法始于张苍其术有穷不如周公合声之法一隂一阳流转不可胜穷周礼掌乐之官以合声为主大同乐分乐而序之皆奏阳歌隂律吕相应大师掌六律六同以合隂阳之声阳声黄钟太簇姑洗蕤賔夷则无射隂声大吕应钟南吕函钟小吕夹钟其序与司乐同函钟即林钟小吕即中吕也大胥颁学合声教国子者亦以合声之法教之与同辩天地四方隂阳之声制乐器者亦以合声之法辩之盖一均之中止用五正律常虚七律不用隂不自成阳不自生合声则具二均之声而隂阳之声始备诸儒言合声至项氏益详其法与乾坤世应纳甲之六辰及斗之所建日月之所防皆相应黄钟大吕子与丑在纳甲为干初甲子应坤四癸丑在天为斗建子而日月防星纪斗建丑而日月防枵太簇应钟寅与亥合在纳甲为干二甲寅应坤五癸亥在天为斗建寅而日月防娵訾斗建亥而日月防析木姑洗南吕辰与酉合在纳甲为干三甲辰应坤上癸酉在天为斗建辰而日月防大梁斗建酉而日月防夀星蕤宾林钟午与未合在纳甲为干四甲午应坤初乙未在天为斗建午而日月防鹑首斗建未而日月防鹑火夷则中吕申与巳合在纳甲为干五壬申应坤二乙巳在天为斗建申而日月防鹑尾斗建巳而日月防实沈无射夹钟戌与卯合在纳甲为干上壬戌应坤三乙卯在天为斗建戌而日月防大火斗建卯而日月防降娄斗常左行日月常右行干六阳自子左行坤六隂自未右行合声之法与天文易象相应愚按六阳律左行自子至戌在乾卦六爻纳甲亦是子至戌所谓阳得当位也六隂吕右行本是自丑至卯在坤卦六爻纳甲乃自未至酉所谓隂得对冲也通五声二变言之子丑二律合而十二律皆备其次寅亥合而十二律独虚子未二辰其次辰酉合而十二律又虚子未寅巳四辰然子有丑未有午寅有亥巳有申复为午未二律相合而十二律又皆备其次甲己合而十二律独虚丑午二辰其次戌卯合而十二律又虚丑午申亥四辰然丑有子午有未申有巳亥有寅复为子丑二律相合而十二律又皆备何以子丑午未四律合而十二律皆在焉试以十二宫横推之子之于丑午之于未为隂阳之初子有父道未有母道最相近切而合故十二律具备于三均之中寅亥越子丑而合本是虚子丑二辰丑取对冲则虚子未也巳申越午未而合本是虚午未二辰未取对冲则虚丑午也辰酉越巳午未申而合本是虚巳午未申四辰巳未取对冲则虚丑午申亥也卯戌越亥子丑寅而合本是虚亥子丑寅四辰亥丑取对冲则虚子未寅巳也十二宫隔八数之固可以见诸律之流若以六隂辰对冲易位而布于六阳律之间可以流水顺数十二均周而复始无有间断之处若去二变止存五声则黄钟退取应钟至大吕复为黄钟如日月转而合气左转也明乎合声之法则阳常为主隂常为合矣愚尝谓算家执中吕不生黄钟为説此乃算术之穷非律吕之穷观声之法起黄钟而止于夹钟循环无端何莫非黄钟之流行六隂辰必须对冲必须逆行正如干兊离震巽坎艮坤逆取其逆行也乃所以为顺行也术家但见十二支横合而从不合若知律吕之位则从横皆合矣古者中春之月日躔奎而后习乐取中气之应卯戌之合也自合声之法废算律之教兴后世郊庙之乐宫调孤行不知按月用律不取律吕合气或以非配偶相尅制之律错杂歌奏何以召天地之和哉况周礼奏阳歌隂奏用金石匏竹而在堂下歌用丝竹和之而作于堂上用隂吕为宫而歌者在上用阳律为宫而奏者在下取隂阳交泰之象非深于周公之典者不足以言乐
　　律吕别名
　　十二律吕之名经典中惟周礼言之最详在当时已有别名如夹钟又名圜钟林钟又名函钟中吕又名小吕各有其説十二律以阳声为序而隂声为合始于黄钟而止于夹钟集律吕之成故夹钟又名圜钟而祀天用之为宫林钟者黄钟之配而居大吕之位隂声莫先焉故祭地用之为宫不曰夹钟而曰圜钟者象其周圜也不曰林钟而曰函钟者象其函洪也惟中吕一名小吕对大吕而言黄钟三分损益相生至此而极是以中吕亦以别名在周之盛时三吕之名称已不一后世俗调盛行以无射为黄钟宫林钟为南吕宫夹钟为中吕宫乐书注引王氏琵琶女梦异人授道调歇指等调今俗名多在其中盖琵琶之教流入中华尔因鸡识华沙识华之语而以大石小石分商角之调石识音相近也因般赡华之语而以般渉称羽调赡渉音相近也呜呼其来久矣
　　三宫无商调
　　大司乐圜钟函钟黄钟三宫求神之乐皆无商调郑氏谓祭尚柔而商坚刚恐未必然其他诸儒有别为説者亦多穿凿陈旸乐书引荀卿説大师审诗商避所尅为稍近理周以木徳王而商为金佩玉左徴角右宫羽亦不言商皆周人之言也大师五声未尝不言商审商者特不用于起调毕曲故商调缺焉近代俗乐无徴调其初必有审徴者更代易世因仍不知改作唐以土徳不知审角而但依周礼审商至宋尚仍唐制皆不知审音宜革而因者也乐书注引琵琶女梦异人授谱后有湘妃怨哭顔回二徴调疑当时胡琴无徴调则不用徴声起调盖有自来矣大司乐三宫之律为宫为角为徴为羽旋宫不相管摄且大簇为徴重出此处必有错简姜防议乐请各用本均宫角徴羽正为此然其称为徴为羽可见古人已备六十调矣汉艺文志言孝文帝时得魏文侯乐人窦公年百八十嵗两目皆瞽献其书为周官宗伯之大司乐章能无错简乎
　　八音缺匏
　　八音之有笙宜以竹称而乃以匏称是所重在匏也自隋以降笙工以木代匏遂缺八音之一俗谓匏脆不如木坚可窍以受管愚谓用匏作魁以存古而以银若铜固其受管处而窍之可也今瑟与筝或以铜及骨角固其受之处者风雅中多以瑟与笙并言琴瑟受笙均王氏琴书引朱文公云先以合字管色定宫盖取此意丝声尚宫琴瑟第一为黄钟竹声尚商笙第一管为夹钟瑟有不鼔之极清是也笙有不吹之管幇指管是也笙虽以夹钟管第一黄钟管最长亦主于宫也乐为笙以匏为母国语曰匏竹利制笙以匏竹合而成声古者造笙必曲沃之匏汶阳之竹汉大学槐市各持方物列磬县匏八音之有匏于卦为艮于风为融于气为立春匏音啾以立清缺之则清亷者鲜矣匏音正则人思敬不正则忠敬者鲜矣唐协律郎刘贶作大乐令壁记谓女蜗氏列管于匏以应立春今以木易匏而漆之无匏音矣惟荆梁之南尚仍古制欲待其人之改正不知自唐以至今日虽荆梁之南亦以漆木为笙魁匏音之废不可复清亷忠敬者之不多见宜也自刘贶为唐协律郎欲改定而不能况不在其位者乎为礼乐之官者尚申请而改正之
　　辩房庻累黍之误　　　　　马端临
　　按古人言律为万事本度量衡皆由焉律以和声度以审度量以嘉量衡以权衡度有长短量有小大衡有轻重虽庸愚之人皆能知之至律之于声其或雅或淫或和或乖则虽贤哲之士不能遽晓盖四者之中议律为难度或长或短量或小或大衡或轻或重三物皆生民日用不可阙者然以四海九州观之未有千里而同一度量衡者也以古往今来观之未有千年而同一度量衡者也盖随世立法随地从宜取其适于用而初无害于事固不必尽同也至律则差之丝忽不能以谐声声不谐不足以为乐乐不和不足以致治盖四者之中制律为尤难是以古人之于律或求之于丝竹伶伦之管京房之准是也或求之于金石编钟编磬鏄钟簴磬之属是也虽曰假器物以求之然心之精微口不能授性所解悟笔不能尽假如有人与后防伶伦并世而生亦岂能尽得其协律和声之法乎后之儒者病乐之不和议欲更律而更律之法或取之絫黍或求之古之度量然絫黍之法汉制特以较度量衡所谓黄钟之长黄钟之龠黄钟之重云者特以明三物之与律相表里耳未尝専言絫黍以为律也至于古之度与量则周鬴汉斛与魏晋以来尺十有五种相去且千年其流传至于今者是乎非乎不可得而详也倘其果为古器则不知造此器之时其于虞朝之同律度量衡周王之攷制度果无纎毫之差乎亦不可得而详也而方伥伥然于千百载之后捜求古雅之器于荒丘古墓之中而自以为得之盖亦疎矣盖律度量衡虽曰相为表里然至易晓者度量衡也至难知者律也随时而变易屡易而不害于事者度量衡也【假如古者度短量小衡轻后世度长量大衡重则当其或短或小或轻之时多取之或长或大或重之时少取之而敛散同此一器何害于事乎周取民之制什一汉取其五秦取其大半盖病在于重敛不必大其器也】一定而不易易则害于乐者律也今失其难者而反取则于其易者失其不可易者而反取则于其屡易者何哉窃以为必欲制律必如杜防荀朂阮咸张文收之徒自有宿悟神解如聼牛铎而知其可以谐音聼玉磬而知其为闰月所造之类而后可以语此如其不然或専求之于累黍或専求之于周鬴汉斛魏尺之属毋异刻舟而寻劔也李照胡瑗房庻之説皆以黍求律者也范蜀公力主房庻之説以为照以纵黍累尺管空径三分容黍千七百三十则太长瑗以横黍累尺管容黍一千二百而空径三分四厘六毫则太短皆以尺生律不合古法今庻所言实千二百黍于管以为黄钟之长就三分则为空径则无容受不合之差校前二説为是累千百言大要不过如此愚请得而诘之夫古人之制律管皆有分寸如十二律管皆径三分围九分黄钟之管长九寸自大吕以下以次降杀是也然则欲制律必先定分寸而古今之分寸不可攷矣是以隋书因汉制之説以一黍为一分则是十黍为一寸分寸既定然后管之径围可定径围既定然后律之长短可定瑗与照虽有纵横之异然以黍定分以黍之分定管之径围则一也今庻既尽辟纵横之説而欲以是千二百黍乱实之管中随其短长断之以为黄钟九寸之管取三分以度空径则不知庻之所谓空径三分之管既非纵黍之分复非横黍之分则何以为分乎未有分寸不先定而可以制律者如庻之所谓分既非纵黍复非横黍则必别有一物为度以起分倘别有一物为度以起分则只须以其三分为径以九十分其长为黄钟之管而律本不因于黍矣何烦实黍于管又何烦于汉书中増益八字以求合千二百黍之数乎此愚所以未敢以为通论也古律以竹为管然竹有大小其大者容千二百不能以寸其小者不及千二百黍而盈尺矣故必先以黍为分度之三分为径然后实以千二百黍则九十分其长为黄钟之管矣愚虽不能晓钟律窃意古人以黍定律其法如此
　　气【隋志二则】　　　　　　　　魏　徴
　　后齐神武霸府田曹参军信都芳深有巧思能以管气仰观云色尝与人对语即指天曰孟春之气至矣人往验管而飞灰已应毎月所言皆无爽又为轮扇二十四埋地中以测二十四气毎一气感则一扇自动他扇并住与管灰相应若符契焉开皇九年平陈后髙祖遣毛爽及蔡子元于普明等以节气依古于三重宻屋之内以木为案十有二具毎取律吕之管随十二辰位置于案上而以土埋之上平于地中实葭莩之灰以轻缇素覆律口毎其月气至与律防符则灰飞冲素散出于外而气应有早晩灰飞有多少或初入月其气即应或至中下旬间气始应者或灰飞出三五夜而尽或终一月才飞少许者髙祖异之以问牛对曰灰飞半出为和气吹灰全出为猛气吹灰不能出为衰气和气应者其政平猛气应者其臣纵衰气应者其君暴髙祖駮之曰臣纵君暴其政不平非月别而有异也今十二月律于一嵗内应并不同安得暴君纵臣若斯之甚也不能对
　　今正十二管在太乐者阳下生隂始于黄钟隂上生阳终于中吕而一嵗之气毕于此矣中吕上生执始执始下生去灭终于南事六十律毕于此矣仲冬之月律中黄钟黄钟者首于冬至阳之始也应天之数而长九寸十一月气至则黄钟之律应所以宣养六气缉和九徳也自此之后并用京房律准长短宫徴次日而用凡十二律各有所摄引而申之至于六十亦由八卦衍而重之以为六十四也相生者相变如黄钟之管下生林钟以阳生隂故变也相摄者相通如中吕之管摄于物应以母权子故相变者异时而各应相通者同月而继应应有早晩者非正律气乃子律相感寄母中应也其律大业末于江都沦防【淮南子曰水胜故夏至湿火胜故冬至燥燥故灰轻湿故灰重】
　　气之法
　　司马彪续汉书气之法于宻室中以木为案置十二律琯各如其方实以葭灰覆以缇縠气至则一律飞灰世皆疑其所置诸律方不逾数尺气至独本律应何也或谓古人自有术或谓短长至数防符造化或谓支干方位自相感召皆非也盖彪説得其畧耳唯隋书志论之甚详其法先治一室令地极平乃埋律琯皆使上齐入地则有浅深冬至阳气距地面九寸而止唯黄钟一琯逹之故黄钟为之应正月阳气距地面八寸而止自太簇以上皆逹黄钟大吕先已虚故唯太簇一律飞灰如人用鍼彻其经渠则气随鍼而出矣地有疎宻则不能无差忒故先以木案隔之然后实土案上令坚宻均一其上以水平其槩然后埋律其下虽有疎宻为木案所节其气自平但在调其案上之土耳
　　备数【隋志】　　　　　　　　魏　徴
　　五数者一十百千万也曰物生而后有象滋而后有数是以言律者云数起于建子黄钟之律始一而毎辰三之歴九辰至酉得一万九千六百八十三而五数备成以为律法又参之终亥凡歴十二辰得十有七万七千一百四十七而辰数该矣以为律积以成法除该积得九寸即黄钟宫律之长也此则数因律起律以数成故可歴管万事综覈气象其筭用竹广二分长三寸正策三亷积二百一十六枚成六觚干之策也负策四亷积一百四十四枚成方坤之策也觚方皆经十二天地之大数也是故探赜索隠钩深致逺莫不用焉一十百千万所同由也律度量衡歴率其别用也故体有长短检之以度则不失毫厘物有多少受之以器则不失圭撮量有轻重平以权衡则不失黍丝声有清浊协以律吕则不失宫商三光运行纪以厯数则不差晷刻事物糅见御之以率则不乖其本故幽隠之情精微之变可得而综也夫所谓率者有九流焉一曰方田以御田畴界域二曰粟米以御交质变易三曰裒分以御贵贱禀税四曰少广以御积羃方圆五曰商功以御功程积实六曰均输以御逺近劳费七曰盈朒以御隠杂互见八曰方程以御错糅正圆九曰勾股以御髙深广逺皆乘以散之除以聚之齐同以通之今有以贯之则算数之方尽于斯矣古之九数圆周率三圆径率一其术疏舛自刘歆张衡刘徽王蕃皮延宗之徒各设新率未臻折宋末南徐州从事史祖冲之更开宻法以圆径一亿为一丈圆周盈数三丈一尺四寸一分五厘九毫二秒七忽朒数三丈一尺四寸一分五厘九毫二秒六忽正数在盈朒二限之间宻率圆径一百一十三圆周三百三十五约率圆径七周二十二又设开差羃开差立兼以正圆参之指要精宻算氏之最者也所着之书名为缀术学官莫能究其深奥是故废而不理
　　律尺【唐志三则】　　　　　　　　欧阳修
　　起度之正汉志言之详矣武帝泰始九年中书监荀朂校大乐八音不和始知后汉至魏尺长于古四分有余朂乃部著作郎刘恭依周礼制尺所谓古尺也依古尺更铸铜律吕以调声韵以尺量古器与本铭尺寸无差又汲郡盗发六国时魏襄王冢得古周时玉律及钟磬与新律声韵闇同于时郡国或得汉时故钟吹律命之皆应朂铭其尺曰晋泰始十年中书考古器揆校今尺长四分半所校古法有七品一曰姑洗玉律二曰小吕玉律三曰两京铜望臬四曰金错望臬五曰铜斛六曰古钱七曰建武钱八曰逹武铜尺姑洗微彊西京望臬微弱其余与此尺同【铭八十二字】此尺者朂新尺也今尺者杜防尺也
　　荀朂造新钟律与古器谐韵时人称其精宻惟散骑侍郎陈留阮咸讥其声髙声髙则悲非兴国之音亡国之音亡国之音哀以思其人困今声不合雅惧非徳正至和之音必古今尺有长短所致也防咸病卒武帝以朂律与周汉器合故施用之后始平掘地得古铜尺嵗久欲腐不知所出何代果长朂尺四分时人咸服其妙而莫能厝意焉
　　史臣按朂于千载之外推百代之法度数既防声韵又契可谓切宻信而有徴也而时人寡识据无闻之一尺忽周汉之两器雷同臧否何其谬哉世説称有田父于野地中得周时玉尺便是天下正尺荀朂试以校己尺所造金石丝竹皆短校一米又汉章帝时零陵文学史奚景于泠道舜祠下得玉律度以为尺相谓之汉官尺以校荀朂尺朂尺短四分汉官始平两尺长短度同又杜防所用调律尺比朂新尺得一尺四分七厘魏景元四年刘徽注九章云王莽时刘歆斛尺弱于今尺四分五厘比魏尺其斛深九寸五分五厘即荀朂所谓今尺长四分半是也元帝后江东用尺比荀朂尺一尺六分二厘赵刘曜光初四年铸浑仪八年铸土圭其尺比荀朂尺一尺五分荀朂新尺惟以调音律至于人间未甚流布故江左及刘曜仪表并与魏尺畧相依准
　　制管之法
　　元不师古无足道者惟太史院景表尺乃郭守敬所造守敬精于律厯决非茍作今钦天监表尺是也比市尺止得八寸强愚尝取黒黍拣其中者一千二百粒日干之秤重五钱者以九十粒横累之命为九寸与表尺合又截竹为管长同黍寸其窍上下均容一千二百黍者吹之其声与人之最下一声合是为黄钟之声制管之法可谓简易而无难矣
　　黄钟宫俗呼正宫　　　商俗呼大石调
　　角俗呼大石角调　　羽俗呼般渉调
　　大吕宫俗呼髙宫　　　商俗呼髙大石调
　　角俗呼髙大石角　　羽俗呼髙般渉
　　大簇宫俗呼中管髙宫　商俗呼中管髙大石角俗呼中管髙大石角　羽俗呼中管髙般渉
　　夹钟宫俗呼中吕宫　　商俗呼双调
　　角俗呼双调角　　　羽俗呼中吕调
　　姑洗宫俗呼中管中吕宫　商俗呼双调
　　角俗呼中管双角调　羽俗呼中吕调
　　仲吕宫俗呼道调宫　　商俗呼小石调
　　角俗呼小石角调　　羽俗呼正平调
　　蕤宾宫俗呼中管道调宫　商俗呼中管小石调角俗呼中管小石角调　羽俗呼中管正平调
　　林钟宫俗呼南吕宫　　商俗呼歇指调
　　角俗呼歇指角调　　羽俗呼髙平调
　　夷则宫俗呼仙吕宫　　商俗呼商调
　　角俗呼商角调　　　羽俗呼仙吕调
　　南吕宫俗呼中管仙吕宫　商俗呼中管商调角俗呼中管商角调　羽俗呼中管仙吕调
　　无射宫俗呼黄钟宫　　商俗呼越调
　　角俗呼越角调　　　羽俗呼羽调
　　应钟宫俗呼中管黄钟宫　商俗呼中管越调角俗呼中管越角调　羽俗呼中管羽调





　　稗编卷四十
<子部,类书类,稗编>
　　钦定四库全书
　　稗编卷四十一　　　　　明　唐顺之　撰乐六
　　琴辩　　　　　　　　　　朱　熹【后同】
　　陈淳言琴只可弹黄钟一均而不可旋相为宫此説犹可至谓琴之泛声为六律又谓六律为六同则妄矣今人弹琴都不知孰为正声若正得一弦则其余皆可正今调弦者云如此为宫声如此为商声安知是正与不正此须审音人方晓得古人所以吹管声在琴上如吹管起黄钟之指则以琴之黄钟声合之声合无差然后以次徧合诸声五声既正然后不用管只以琴之五声为准而他乐皆取正焉季通书来説近已晓得但絣定七弦不用调弦皆可以弹十一宫【琴之体是黄钟一均故可以弹十一宫】如此则大吕太簇夹钟以下声声皆用按徽都无散声盖才不按即是黄钟声矣亦安得许多指按耶兼如其説则大吕以下亦不可对徽须挨近第九徽里按之此后愈挨下去方合大吕诸声盖按着正徽复是黄钟声矣渠云顷问之太常乐工工亦云然恐无此理古人弹琴随月调弦如十一月调黄钟十二月调大吕正月调太簇二月调夹钟但此后声愈至十月调应钟则弦急甚恐絶矣不知古人如何季通不能琴他只是思量得不知弹出便不可行这便是无下学工夫吾人皆坐此病古人朝夕习于此故以之上逹不难盖下学中上逹之理皆具矣
　　琴律説
　　太史公五声数曰九九八十一以为宫【散声】三分去一得五十四以为徴【为九徽】三分益一得七十二以为商【为十三徽】三分去一得四十八以为羽【为八徽】三分益一得六十四以为角【为十一徽】十二律数曰黄钟九寸为宫【琴长九尺而折其半故为四尺五寸而下生林钟】林钟六寸为徴【为第九徽徽内三尺徽外一尺五寸上生太簇】太簇八寸为商【为第十三徽徽内四尺徽外五寸下生南吕】南吕五寸一分为羽【为第八徽徽内二尺七寸徽外一尺八寸上生姑洗】姑洗七寸一分为角【为第十一徽徽内三尺五寸徽外九寸下生应钟】应钟四寸六分六厘【位在八徽内二寸七分内二尺四寸外二尺一寸上生宾】蕤宾六寸二分八厘【位在十徽九徽之间内三尺一寸五分外一尺三寸五分上生大吕】大吕八寸三分七厘六毫【在龙龈内二寸半内四尺二寸半外二寸半下生夷则】夷则五寸五分五厘一毫【在九徽八徽之间内二尺八寸半外一尺六寸半下生夹钟】夹钟七寸四分三厘七毫三丝【为第十二徽徽内三尺八寸徽外七寸下生无射】无射四寸八分八厘八丝【在八徽内徽内二尺五寸徽外二尺上生中吕】中吕六寸五分八厘三毫四丝六忽【为第十徽亦为角徽内三尺四寸徽外一尺一寸复生变黄钟八寸七分八厘有竒今少宫以下即其半声为四寸三分八厘有竒也以上十二律并用太史公九分寸法约定周礼郑注以从简便凡律寸皆九分分皆九厘厘皆九丝丝皆九忽琴尺皆十寸寸皆十分分皆十厘厘以下不收】
　　按此以上为自龙龈之内至于七徽左方十二律之位而七徽以后之説亦附其后盖琴之有徽所以分五声之位而配以当位之律以待抑按而取声而其布徽之法则当随其声数之多少律管之长短而三分损益上下相生以定其位如前之説焉今人殊不知此其布徽也但以四折取中为法盖亦下俚立成之小数虽于声律之应若简切而易知但于自然之法象懵不知其所自来则恐不免有未尽耳或曰若子之言声数也律分也徽寸也三者之相与皆迂回屈曲而难通无乃出于傅防牵合之私耶曰律之九分也数之八十一也琴之八尺一寸也三者之相与固未尝有异焉今以琴之太长而不适于用也故十其九而为九尺又析其半而为四尺五寸则四尺五寸之琴与夫九寸之律八十一之数亦未始有异也盖初弦黄钟之宫次弦太簇之商三弦中吕之角四弦林钟之徴五弦南吕之羽六弦黄清之少宫七弦太清之少商皆起于龙龈皆终于临岳其长皆四尺五寸是皆不待抑按而为本律自然之散声者也而是七弦者一弦之中又各有五声十二律者凡三焉且以初弦五声之初言之则黄钟之律固起于龙龈而为宫声之初矣太簇则应于十三徽之左而为商姑洗则应于十一徽而为角林钟则应于九而为徴南吕则应于八而为羽次弦则太簇之律固起于龙龈而为商之初矣而其姑角应于十三之左林徴应于十南羽应于九黄清少宫应于八之右三弦则姑洗之律固起于龙龈而为角之初矣而林徴应于十三南羽应于十一黄清少宫应于九太清少商应于八四弦则林钟之律固起于龙龈而为徴之初矣而南羽应于十三黄清少宫应于十太清少商应于九少角应于八五弦则南吕之律固起于龙龈而为羽之初矣黄清少宫则应于十二少商应于十少角应于八九之间六弦之黄清则固起于龙龈而为少宫之初矣少商则应于十三少角则应于十少征则应于九少羽则应于八七弦之太清则固起于龙龈而为少商之初矣少角则应于十二少徴则应于十少羽则应于九少宫之少则应于七八之间故皆按其应处而鼔之然后其声可得而见而声数律分与其徽内之长无不合焉然此皆黄钟一均之声也若大吕夹钟蕤宾夷则无射应钟之为律则无所用于黄钟故必因旋宫而后合于五声之位其在于此则虽有定位而未当其用也若自七徽之后以至四徽之前则五声十二律之应亦各于其初之次而半之四徽之后以至一徽之前则其声律之应次第又如其初而又半之【此一节声难取而用处希不能尽载然其大槩次第亦与上两节不异但加促宻耳凡五弦起于龙龈初弦五声次弦四声三弦三声四弦二声五弦一声凡十五声皆正声初弦七徽次弦八徽三弦九徽四弦十徽五弦十二徽六弦龙龈以后为第二宫各五声七弦龙龈以后四声凡三十四声皆少声初弦四徽以下至七弦八七间以后为第三宫各五声凡三十五声皆少少声初弦一徽之后下至七弦四五之间初弦一声次弦二声三弦三声四弦四声五弦五声六弦五声七弦四声凡十九声犹为少少入前三十五声数内唯六弦一声七弦二声凡三声为第四宫又别为少少少声通为三十八声合一琴而计之为百十有三声】但七徽之左为声律之初气厚身长声和节缓故琴之取声多在于此七徽则为正声正律初气之余承徴羽既尽之后而黄钟之宫复有应于此者且其下六弦之为声律亦皆承其已应之次以复于初而得其齐焉气已消而复息声已散而复圆是以虽不及始初之全盛而君子犹有取焉过此则其气愈散地愈廹声愈髙节愈促而愈不可用矣此六徽以后所以为用之少虽四徽亦承已应之次以复于初而得其齐而终有所不能反也【此处但泛声多取之自当别论而俗曲繁声亦或有取则亦非君子所宜聼也】大抵琴徽之分布声律正与气同是一法而亦不能无少异气之法阙地为坎盈尺之下先施木案乃植十二管于其上而实土埋之上距地面皆取一寸而止其管之底则各随其律之短长以为浅深黄钟最长故最深而最先应应钟最短故最浅而最后应今移其法于琴而论之则所谓龙龈即木案之地也所谓临岳即地面之平也声应之处即其律管之短长距案之逺近也故按此鼔之而其声可见此其所同也但律之次第左起而右行者以气应先后为之序自地中而言之也徽之次第右起而左行者以律管入地浅深为之序据人在地上目所见者而言之也此其似异而实同者也其甚异者则管虚而弦实管有长短而无大小【围者九分径者三分】弦有大小而无短长管上平而下不齐弦则下齐而同起于龙龈也是以气者异管而应不同时既应则其气遂逹于上而无复升进之渐布徽者亦异弦而应于同时既应则各得其量之所受【如以弦大小为五声之序】而循序以渐进至于三周而后已此其甚不同者也然明者观之以其所异乘除准望而求其所同则是乃所以益见其同而无可疑者但自有琴以来通儒名师未有为此説者余乃独以荒浅之学聋瞆之耳一旦臆度而诵言之宜子之骇于聼闻而莫之信也然吾岂以是而必信于当世之人哉姑以记余之所疑焉耳抑此七弦既有散弦所取五声之位又有按徽所取五声之位二者错综相为经纬其自上而下者皆自上弦递降一等其自左而右者则终始循环或先或后毎至上弦之宫而一齐焉盖散声阳也通体之全声也无所受命而受命于天者也七徽隂也全律之半声也受命于人而人之所贵者也但以全声自然无形数之可见故今人不察反以中徽为重而不知散声之为尊甚矣其惑也至其三宫之位则左阳而右隂阳大而隂小阳一而隂二故其取类左以象君右以象臣而二臣之分又有左右左者阳明故为君子而近君右者隂浊故为小人而在逺以一君而御二臣能亲贤臣逺小人则顺此理而国以兴隆亲小人逺贤臣则咈此理而世以衰乱是乃事理之当然而非人之所能为也又凡既立此律以为宫则凡律之当徽而有声者皆本宫用事之律也其不当徽而无声者皆本宫不用之律也【唯第十二徽有徽无声亦不当用未详其説】律旋而宫变则时异而事殊其遭时而偶俗者自当进据可为之防而发其鸣声其背时而忤俗者自当退伏无人之境而箝其颊舌此亦理势之当然而其详则旋宫之图説尽之矣
　　论沈括以管色合字定律
　　沈氏笔谈据唐人琵琶録以为调琴之法须先以管色合字定宫弦乃以宫弦下生徴徴上生商上下相生终于少商凡下生者隔二弦上生者隔一弦取之凡丝声皆当如此但今人茍简不复以管定声故其髙下无法出于临时
　　按沈氏此言可救流俗茍简之弊世之言琴者徒务布爪取声之巧其韵胜者乃能以萧散闲逺为髙耳岂复知礼乐精微之际其为法之严宻乃如此而不可茍哉然其曰以合声定宫者亦黄钟一均之法耳不知沈氏之意姑举一隅以见其余耶抑以琴声之变为尽于此而遂已也若曰姑举一隅而当别用旋宫之法以尽其变则又当各以其字命之而不得定以合声为宫也盖今俗乐之谱厶则合之为黄也则四下之为大也则四上之为大也二则一下之为夹也二则一上之为姑也则上之为中也□则勾之为蕤也厶则尺之为林也乛则乙下之为夷也□则乙上之为南也则凡下之为无也则凡上之为应也六则六之为黄清也丌则五下之为太清也丌则五上之为太清也【阙】则上之为夹清也此声俗工皆能知之但或未识古律之名不能移彼以为此故附见其説云【按今俗乐或谓髙于古雅乐三律则合字乃夹钟也沈氏后章即言今教坊燕乐比律髙二均弱合字比太簇徽下却以凡字当宫声比宫之清宫徽髙外方乐又髙教坊一均以来惟契丹乐声比教坊乐下二均疑唐之遗声也若如沈説则方外合字真为夹钟矣若便以此为黄钟恐声已髙急更用旋宫至辰巳位即巳为林夷非唯不容弹亦不可得而上矣更详之】
　　调弦之法
　　调弦之法散声隔四而得二声【宫与少宫商与少商】中徽亦如之而得四声【按上散下得二声按下散上得二声其弦则同】八徽隔三而得六声【宫与羽商与少宫角与少商按上得三声按下得三声】九徽按上者隔二而得四声【宫与徴商与羽角与少宫征与少商为四内角声在九十间四之一少浊】按下者隔一而得五声【少商与羽少宫与徴羽与角征与商角与宫为五内角声在九八间四之一少清】十徽按上者隔一而得五声【宫与角商与徴角与羽徴与少宫羽与少商为五内角声在十一徽少浊】按下者隔二而得四声【少商与徴少宫与角羽与商徴与宫为四内角声在十一徽少浊】十三徽之左比弦相应而得六声【宫与商商与角角与徴徴与羽羽与少宫少宫与少商凡六】
　　右调弦之法大槩如此然唯九徽为得其相生之序十徽则虽律吕相得而其伦序倒置若有未谐故沈氏説以隔二者为下生隔一者为上生盖九徽之宫隔二者生散徴而散徴隔一上生十徽之商九徽之商隔二下生散羽而散羽隔一上生十一徽之角九徽之角隔二下生散少宫而散少宫隔一上生十徽之徴九徽之徴隔二下生散少商而散少商隔一上生十徽之羽也如此则九徽之隔二者常以木声命散声十徽之隔一者常以散声命木声然后十徽之按上按下者亦皆得以协其相生之序此又不可不知也此外诸弦号为相应者则但以散声木声同于一律而自相酬酢至于相生之序则无取焉然散声者全律之首七徽者散声之贰故其应声浑厚寛平最为谐韵特以中三弦者孤孑特立无上下之交焉则其为用有所不周若八徽之三声十三徽之六声则为律虽同而丝木有异是以其声虽应而不和如人心不同而强相然诺外虽和悦而中实乖离求其天属自然真诚和协则惟九徽十徽与十一徽之三弦为然此调弦之法所以必于此而取之亦非人力之所能为也或者见其如此而不深求其故遂以己意强为之説以为九徽者林钟之位十徽者中吕之位林钟为黄钟之所生而中吕又为能反生黄钟者所以得为调弦之地而非他徽之可及此其为説亦巧矣然使果有是理则曷为不直于黄钟焉调之而必为此依傍假托之计耶若角声二律之説则予尝窃怪古之为乐者通用三分损益隔八相生之法若以黄钟为宫则姑洗之为角有不可以毫髪差者而今世琴家独以中吕为黄钟之角故于众乐常必髙其一律然后和唯第三弦本是角声乃得守其旧而不变流既久虽不知其所自来然聼以心耳亦知其非人力之所能为也昔人亦有为之説者皆无足取其曰五声之象角实为民以民为贵故于此焉上之者其穿凿而迂疎固已甚矣又以为姑洗为正角中吕为慢角者则恐此等变调随世而生又非独此为然也近世惟长乐王氏之书所言礼乐最为近古然其説琴亦但以第三弦为律中中吕而不言其所以然者予于是益以为疑乃为之深思而有得焉然后知古人所以破去三分损益隔八相生之明法而俛焉以就此位之僭差者乃为廹于声律自然之变有不得已而然也盖建乐立均之法诸律相距间皆一律而独宫羽徴角之间各间二律相距既逺则其声势隔濶而有不能相通之患然犹幸其隔八之序五声既备即有二律介于宫羽徴角之间于是作乐者因而取之谓之二变然后彼四声者乃得连续无间而七均备焉唯琴则専用正声不取二变故于二位之阙无以异乎众乐之初然又以其别有二少而少宫之分寸地位近于变宫故宫羽之间有以补之而不至于大阙惟徴角之间既为濶逺欲以少商补之则其分寸地位相望甚逺而不可用是以己午二位特以空阙而角声之势必将乘其间隙进而干之以求合于林徴然其本位若遂空虚而无主则姑夹两位又成旷阔而商角二声将不能以相通幸而三弦姑洗之本声与十一徽姑洗之本位自有相得而不能相离者乃独固守其所而不肯去于是姑前中后皆得秪间一律而无空阙之患是亦律吕性情自然之变有如此者而非人力所能为也然非古之哲人机神明鉴有以尽其曲折之微则亦孰能发其精蕴着为明法以幸后世之人哉深究其端殆未易以常理论也今好事者乃有见二律之兼用遂通五均数为六律而谓凡周礼孟子之单言六律者皆以是言而非六律六同之谓果如其言则是周礼孟子皆为专指琴之一器而言且使众乐之七均皆废而所谓七音七始亦皆虚语矣呜呼异哉
　　论乐　　　　　　　　　　沈　括【后同】
　　前世遗事时有于古人文章中见之元稹诗有琵琶宫调八十一三调弦中弹不出琵琶共有八十四调盖十二律各七均乃成八十四调稹诗言八十一调人多不喻所谓予于金陵丞相家得唐贺懐智琵琶谱一册其序云琵琶八十四调内黄钟太簇林钟宫声弦中弹不出须管色定弦其余八十一调皆以此三调为准更不用管色定弦始喻稹诗言如今之调琴须先用管色合字定宫乃以宫弦下生徴徴弦上生商上下相生终于少商凡下生者隔二弦上生者隔一弦取之凡弦声皆如此古人仍须以金石为准商颂依我磬声是也今人茍简不复以弦管定声故其髙下无准出于临时懐智琵琶谱调格与今乐全不同唐人乐学精深尚有雅律遗法今之燕乐古声多亡而新声大率皆无法度乐工自不能言其义如何得其声和
　　今教坊燕乐比律髙二均弱合字比太簇微下却以凡字当宫声比宫之清宫微髙外方乐尤无法求体又髙教坊一均以来唯北狄乐声比教坊乐下二均大凡北人衣冠文物多用唐俗此乐疑亦唐之遗声也
　　今之燕乐二十八调布在十一律唯黄钟中吕林钟三律各具宫商角羽四音其余或有一调至二三调独蕤宾一律都无内中管仙吕调乃是蕤宾声亦不正当本律其间声音出入亦不全应古法畧可配合而已如今之中吕宫却是古夹钟宫南吕宫乃古林钟宫今林钟商乃古无射宫今大吕调乃古林钟羽虽国工亦莫能知其所因
　　十二律并清宫当有十六声今之燕乐止有十五声盖今乐髙于古乐二律以下故无正黄钟声只以合字当大吕犹差髙当在大吕太簇之间下四字近太簇髙四字近夹钟下一字近姑洗髙一字近中吕上字近蕤宾勾字近林钟尺字近夷则工字近南吕髙工字近无射六字近应钟凡字为黄钟清髙凡字为大吕清下五字为太簇清髙五字为夹钟清法虽如此然诸调杀声不能尽归本律故有偏杀侧杀寄杀元杀之类虽与古法不同推之亦皆有理知声者皆能言之此不备载也古法钟磬毎簴十六乃十六律也然一簴又自应一律有黄钟之簴有大吕之簴其他乐皆然且以琴言之虽皆清实其间有声重者有声轻者材中自有五音故古人名琴或谓之清徴或谓之清角不独五音也又应诸调予友人家有一琵琶置之虚室以管瑟奏双调琵琶弦輙有声应之奏他调则不应宝之以为异物殊不知此乃常理二十八调但有声同者即应若编二十八调而不应则是逸调声也古法一律有七音十二律共八十四调更细分之尚不止八十四逸调至多偶在二十八调中人见其应则以为怪此常理耳此声学至要妙处也今人不知此理故不能极天地至和之声世之乐工弦上音调尚不能知何暇及此
　　琴瑟笙箫埙
　　琴八音中属丝七弦舜时则五弦乃宫商角徴羽五音文武増二弦名少宫少商故七弦也徽十有三【阙】乐则用第七徽其第一弦黄钟律合字应之左手中指按右手中指勾第二弦太簇律四字应之左手食指按右手中指勾第四弦林钟律尺字应之左手大指按右手食指剔第四弦七徽半仲吕律上字应之左手无名指按右手中指勾第五弦南吕律工字应之左手大指按右手食指剔第六弦黄钟清律六字应之左手大指按右手食指剔
　　瑟八音中属丝古瑟五十弦黄帝命素女鼔之其音哀怨故破其二十五弦内外各十二以朱中一弦名君弦以黄总二十五弦各设一柱游移前后以和其音外十二弦用右手食指鼔内十二弦用左手食指鼓外第一弦黄钟律以合字应之用右手食指顺勾凡鼔此字必与内第一弦六字并鼔取清浊相应二三弦太簇律以四字应用右手食指连勾六弦仲吕律以上字应右手食指顺勾七八弦林钟律以尺字应用右手食指连勾内一弦黄钟清律以六字应用左手食指顺勾余十一弦与外弦音律指法相同凡鼔四上尺工字内外弦亦并鼔皆取清浊相应
　　笙八音属匏截紫竹为之十有七管【阙】构如鸟翼挿于匏中管里各制以簧簧以响铜为之里外各有小孔管上用竹篾作篐篐之令管不散匏用黒漆以木为项势如壶嘴亦以黒漆匏端邉有短嘴以项揷其中但呼吸则簧动而声发第一管第三管第七管第十一管皆南吕律以工字应凡吹工字以此四管用左右手大指及食指按其孔余孔皆开第十二管第十五管林钟律以尺字应凡吹尺字以左手食指及中指按其孔余孔皆开第二管第十管仲吕律以上字应凡吹上字以左右手大指按其孔余孔皆开第四管第八管第十一管太簇律以四字应凡吹四字以右手食指及左手大食指按其孔余孔皆开第十二管第十四管黄钟清律以合六二字应凡吹合字必吹六字吹六字必吹合字亦取清浊相应以左手食指及中指按其孔余孔皆开以青衣囊囊之不可令灰虫入其管恐闭塞其簧吹之则不应音也
　　箫八音属竹截紫竹为之长一尺九寸五分前五孔后一孔通六孔各径二分口开半窍【阙】　口直而吹之后一孔黄钟清律以六字应之凡吹六字止开此孔前五孔皆闭其第二孔南吕律以工字应凡吹工字此孔与下四孔皆开余皆闭第三孔林钟律以尺字应凡吹尺字此孔与下三孔皆开余皆闭第四孔仲吕律以上字应凡吹上字此孔与下二孔皆开余皆闭第六孔太簇律四字应凡吹四字止开此孔余皆闭惟黄钟律六孔皆闭以合字应之下有一孔相通以红绒系之吹者宜缓取其音斯悠不廹
　　埙八音中属土以土为之大如鵞子锐上平底似称锤六孔其窍尽合则为黄钟其窍尽开则为应钟盖相应和也
　　古乐纪清商清角
　　黄钟宫则曰正宫夹钟宫则曰中吕宫林钟宫则曰南吕宫夷则宫则曰仙吕宫之类宋儒沈括谓自古无能明其义者臣愚以琴与管推而得之以琴言第一弦散声黄钟大吕之宫也律极长声极浊此弦隔一隔二隔三隔四皆不足以应之必按其商徽得夹钟宫而与第二弦散声相应【一弦按商徽先得太簇太簇中管故取夹钟】曰正宫不曰夹钟宫而曰正宫者盖言夹钟奉而行之其实黄钟也次按第二弦商徴得中吕而与第三弦散声相应【二弦按商徽先得姑洗姑洗中管故取仲吕】曰中吕宫以次至第五弦散声南吕无射应钟之宫声也按其商徽得黄钟清少宫而与第六弦散声相应【按五弦商徽先得应钟应钟与南吕同弦为中管故用黄钟清】曰黄钟宫不曰无射宫而曰黄钟宫者虽本于无射其实第六弦黄钟少宫为之主也以管言古笛商孔在宫孔之上清商署皆以后出孔为宫准琴律也有周以来相承用之故大乐署称清商署皆此义也或曰然则黄钟正声果不为用乎曰黄钟君也至尊无对不下行臣职实转生十一宫八十四声而不为他律役者也五代王朴有虚宫之説谓以黄钟为主虚之而不敢用必有所受矣故圣人作乐特设四清声以代之国语伶州鸠曰细均有钟而无镈昭其大也【凡钟大者为钟小者为镈以宫商言之宫为钟声商为镈以商角言之商为钟而角为镈角与羽亦然】大均有镈而无钟鸣其细也盖谓大吕太簇夹钟姑洗为均其声大必改用其清商为宫而不用本律是谓有镈而无钟夷则南吕无射为均其声细必改用黄钟大吕太簇而不用其本律是谓有钟而无镈黄钟全律其声极大虚之不以为宫是谓甚大无镈然后太均之宫不至于甚大细均之羽不至于甚细声应相保而和平出焉先儒谓乐用四清声所以避臣民陵廹之嫌正细大不逾之义也
　　事神事人之异
　　周礼大司乐曰乃奏黄钟歌大吕舞云门以祀天神圜钟为宫黄钟为角太簇为徴姑洗为羽圜钟者夹钟也夹钟为宫其名正宫黄钟之宫也故曰奏黄钟歌大吕黄钟为角其名越调角越调角本应钟以中管故进而用黄钟中吕之角也太簇为徴其名中吕徴中吕之徴也姑洗为羽其名平调中吕之羽也黄钟为角太簇为徴姑洗为羽皆统于中吕而中吕统于黄钟是祀天之乐皆黄钟也曰乃奏太簇歌应钟舞咸池以祀地乃奏姑洗歌南吕舞大韶以祀四望乃奏蕤宾歌函钟舞大夏以祭山川凡乐函钟为宫太簇为角姑洗为徴南吕为羽函钟者林钟也林钟为宫其名南吕宫林钟之宫也太簇为角其名大食调林钟之角也姑洗为徴其名林钟徴林钟之徴也林钟为宫当以蕤宾为羽其名髙平调嫌与宫声同位避之而用南吕其名黄钟调其实林钟之羽也其曰奏太簇奏其角也奏姑洗奏其徴也奏蕤宾奏其羽也【蕤宾用于山川则与林钟无兼】太簇为角姑洗为徴蕤宾为羽皆统于林钟是祀地之乐皆林钟也乃奏夷则歌中吕舞大濩以享先妣奏无射歌夹钟舞大武以享先祖黄钟为宫大吕为角太簇为徴应钟为羽黄钟为宫者其名黄钟宫无射之宫也其合为夹钟太簇为徴者其名中吕徴中吕之徴也其合为夷则奏无射奏其宫也奏其宫者歌其角歌小吕者歌其徴也歌其徴者奏其羽是祀人鬼之乐北方亥子丑幽隂之地也夫祀乐天神必统于黄钟地神必统于林钟人鬼必幽隂之地其于五声则有徴而无商【先儒谓商属金杀声也鬼神畏之故不用】其逗留曲折不行乎二变其依咏弦节不假乎衬声盖不以事人之道而事神也燕防乐二十八调随在用之初无所择其于五声则有商而无徴其逗留曲折则行乎二变其咏叹唱和非加衬字不足以行之此祀乐燕乐所以分也
</div>
    <div class="pagination">
<a href="稗编_page20.html">上一页</a><span>...</span><a href="稗编_page16.html">16</a><a href="稗编_page17.html">17</a><a href="稗编_page18.html">18</a><a href="稗编_page19.html">19</a><a href="稗编_page20.html">20</a><span class="current-page">21</span><a href="稗编_page22.html">22</a><a href="稗编_page23.html">23</a><a href="稗编_page24.html">24</a><a href="稗编_page25.html">25</a><a href="稗编_page26.html">26</a><span>...</span><a href="稗编_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
