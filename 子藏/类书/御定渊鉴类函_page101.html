<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 101 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 101 页/共 320 页
  </h1>
  <div class="content">
   徳感二
　　原风不摇条【博物志文王以太公为灌坛令】　子产治郑蒺藜不生【梁冀别传云子产治郑蒺藜不生鸱枭不至】　増天气自正【河上公注老子云天人相通精气相贯人君清净天气自正】　原以身填堤波稍还却【前汉王尊传尊为徐州刺史迁东郡太守久之河水盛溢泛浸瓠子金堤尊亲执圭璧使巫防祝请以身填金堤因止宿庐居堤上及水盛堤瓌吏民皆奔走尊旁立不动而水波稍却廻还】　増鳯凰来舍【焦氏易林云仁政不暴凤凰来舍】　原张君为政桑无附枝【详徳化】　蝗不入密界【后汉卓茂详县令】　去珠复还【谢承后汉书云益尝为合浦令】　蝗不入茂陵【益都杨銶为茂陵令蝗不入界】　天旱自责应时澍雨【后汉书周畅为缑氏令天旱自责稽首流血云云】　甘雨即降【桂阳先贤传云张喜为平兴令天旱积柴自烧甘雨即降】　反风灭火【陈留耆旧传云刘昆为江陵令火灾昆向天叩头濡然下雨】　増万物丰茂【王逸注楚辞云君贤臣忠政令大中则品庶安寕万物丰茂】　原甘雨辄澍【谢承后汉书曰百里嵩为徐州刺史】　虫飞不集【谢承后汉书曰谢夷吾为寿张令永平十五年蝗发太山流徙郡国荐食五谷过寿张界飞逝不集】　增搆火自焚【经济编云谅辅字汉儒仕郡为五官掾时夏大旱太守自出祈祷山川连日雨无降辅乃自暴庭中积薪柴聚茭茅以自环搆火将自焚未及日中而天云晦合湏防澍雨一郡沾润】　原蝗虫消死【捜神记何敝为无锡令】　增束先生通神明【潜确书云束晳为广陵郡累年大旱晢请雨三日雨澍众谓晳至诚乃歌曰束先生通神明】原积薪自焚火起而雨【济北先贤传云戴封为西华令】　蝗飞尽去
　　【济北先贤传云戴封为西华令】　请以身祷雨下滂沛【北海先贤传云公沙穆为农令界有螟虫请以身祷同云四集雨下滂沛】　增万物斯覩【隋书云阳乌垂曜微藿倾心神龙腾举飞云触石圣人在上幽显防符故称比屋可封万物斯覩】　五星若贯珠【初学记云至徳之萌五星若贯珠】　蚕一年四熟【册府元龟云唐尹思贞为青州刺史境内有蚕一年四熟者黜陟使路敬潜至州见茧叹曰非善政所致孰能至于此乎】　风涛开霁【又云王义方以与张亮交游贬儋州吉安丞行至南海酌水而祭为文曰行愆诸已义负前修长鲸击水天吴覆舟如因忠获累以孝见尤四维雾廓千里安流时当盛夏风涛毒蒸既而开霁南渡】　鸜鹆食蝗【又云汉侯益干祐初为开封尹时杨武雍丘襄邑蝗益遣人以酒肴致祭二县蝗为鸜鹆聚食】　嘉禾者仁卉也【太平御覧云王者盛徳则嘉禾生嘉禾者仁卉也其大盈箱一稃二米国政质则同本而异颖国政文则同颖而异本】
　　徳感三
　　增诗唐郑畋麦穗两岐诗曰圣虑忧千亩嘉苖荐两岐如云方表盛成穗忽标竒瑞露縦横滴祥风左右吹讴謡连上苑化日遍平陂史册书堪重丹青画更宜愿依连理树俱作万年枝　眀王问大司马统师至姑苏久旱霖雨适降诗曰方召佐周宣王师动以天式瞻灵雨降恰在福星前杀气穷桑海华滋润芋田山农有謡颂应并凯歌传
　　增赋唐李程日五色赋曰徳动天鉴祥开日华守三光而效祉彰五色而可嘉验瑞典之所应知淳风之不遐禀以阳精体干爻于君位昭夫土徳表王气于皇家钱起泰阶六符赋曰考星象之次探瑞气之奥源得泰阶于前史总六符以为言既出没以君徳又荧煌以丽乾元尔其祥徳而发观瑞而眀徳正则正俗平则平何君王之播理俾品物以咸亨配两曜以齐美非众宿之敢争岂比夫聚彼徳星颍上贤人所感托于箕尾岩间傅说之精　石岑海水不扬波赋曰唐兴百三十有四载湛恩溢乎荒外倬五圣之在天奄六合而成大赫吾君之光賛敷至道而允泰八狄穷陬而尽懽九夷无逺而不防则成周之徳未足双越裳之来今至再是以四海尽镜九瀛涵影写合璧之祥光湛连珠之瑞景湛兮恒清晏兮砥平泊乎无情荡乎难名如君之道酌焉而不竭象君之徳注焉而不盈所谓皇得一则政能贞海得一则波不惊　潘炎嘉禾合穗赋曰天祚眀徳兮降之嘉生案彼灵篇兮莫之与京脉震土膏且分苗于南亩驷临天汉爰合穗以西成当元后之歴试表休徴于太平不莠不稂实坚实皁引薫风于和气承湛露于苍昊生非百里验管仲之虚词出异昆山自我皇之所寳唐叔得之而合颖周成得之以充箱双米一稃称之表异孤茎六穂颂以非常今也尤盛居然允臧转风而屡腾佳气就日而交见祥光　四灵赋曰于惟圣人志气如神百物自化四灵荐臻夫其时然后动动而斯中叶休明之徳迈川岳之贡负圗腾大河之龙衔诏引丹穴之凤介虫称长将开奥以应期肉角为仁示有武而不用非夫天子睿哲黎元底宁惠化广被品物流形则何能光有九土克扰四灵
　　增颂眀宋濓膏露颂曰上帝降康甘露之瀼于粲其英布于下方其祥伊何灵气孔多有甘者液载仁惟泽天地相合鸿休翕聚厌厌浥浥纷纷密密如卿之云如景之星如日之垂轮冲和氤氲以文我太平
　　增行状唐杨烱中书令汾隂公薛振行状曰在饶州六年以仁明驭下鄱阳北冈上忽生芝草一株郡人以为仁政所感共起一舍号曰芝亭
　　增传眀陈敬宗尚书王文安公传曰公讳英字时彦上遣公赍香币徃祀南镇以禳民疠时浙间久旱公至绍兴大雨水深二尺灌献之夕雨止星见明日又大雨田野沾足人皆喜曰此侍郎雨也
　　增说唐韩愈猫相乳说曰司徒北平王家猫有生子同日者其一母死焉有二子饮于死母母且死其鸣吚吚其一方乳其子若闻之起而若聼之走而若救之衔其一置其栖又徃如之反而乳之若其子然噫亦异之大者夫猫畜也非性于仁义者也其感于所畜者乎北平王牧人以康罸罪以平理隂阳以得其宜国事既毕家道乃行易曰信及豚鱼亦其也
　　增记唐符载甘露记曰大唐壬午嵗南阳张君宰上元之二年有甘露降于庭梧滚滚霭霭如雨非雨者数日县大夫谦不敢自道其美胥徒洎邑之缁黄防艾以状闻于连帅连帅表奏于天子天子嘉之优诏宠答癸未嵗复降于庭梧夏四月余自淮南罢去丞相府将假道以归主人备劳饯之礼遂盛于杯器以示予予取前箸以尝之即薫喉淬齿液不及咽而腑脏涂然矣夫天地无私也至虚也寂然不动感而遂通若御物之心诚万人之气和为祥云也甘露也或御物之心万人之气寃为繁霜也苦雨也动于此形于彼自开辟至于兹日无他理矣夫如是张君之政徭赋调欤仓廪实欤风俗厚欤人民乐欤不然则何嘉祥元贶钟于邑也如此张君名集自
　　公正一
　　增史记汲黯传曰张汤方以更定律令为廷尉黯数质责汤于上前曰公为正卿上不能褒先帝之功业下不能抑天下之邪心何乃取髙皇帝约束纷更之为公以此无种矣黯时与汤论议汤辩常在文深小苛黯伉厉守髙不能屈忿发骂曰天下谓刀笔吏不可以为公卿果然必汤也　册府元曰窦懐静贞观中为司农卿赵元楷为司农少卿怀静不恱元楷因官属大集谓元楷曰如隋炀帝时竭四海以奉一人者司农湏公矣方今圣人躬履清俭屈一人以安兆庻司农何用于公哉元楷赧然无以应　又曰狄仁杰为豫州刺史初越王之乱宰相张光辅讨平之将士恃功多所求取仁杰不应曰乱河南者一越王贞耳今一贞死而万贞生光辅质其词仁杰曰明公董戎三十万不戢兵锋縦其暴横无罪之人肝脑涂地此非万贞何耶如得上方斩马劔加于君颈虽死如归光辅不能诘　又曰唐绍博学善三礼为左台侍御史兼太常博士中宗将拜南郊国子祭酒祝钦明等希防请皇后为亚献绍与博士蒋钦绪固争以为不可　又曰吴兢开元中为著作郎兼修史时黄门侍郎张说因至史馆读则天实録见论证对魏元忠事乃谓兢曰刘五【即子元】修实録论魏齐公事殊不相假与说毒乎兢对曰是兢书之非刘公修述其人已亡不可诬枉幽魂令相公有怪　又曰相里造代宗朝为户部郎中永泰元年章敬皇后忌辰内侍鱼朝恩置斋延宰相及台省官就食朝恩恣口谈时政公卿惕息造与侍御史李衎以正言折之衎辞直而强颇忤朝恩遂罢防　又曰许孟容为礼部贠外郎有公主之子请补文崇文馆诸生孟容举令式不许　韩愈顺宗实録曰阳城为谏议大夫正直时朝议朝夕相延龄城曰脱以延龄为相当以白麻坏之恸哭于庭　册府元曰萧复字履初徳宗建中四年拜吏部尚书平章事时卢或对帝前奏议阿谀顺防复正色曰卢之词不正帝愕然大惊　又曰裴胄为江南西道观察使前使李兼罢南昌军千余人収其资粮分为月进胄至奏其本末罢之　又曰马璘军中有能引二十四弓而犯盗者璘欲免之秀实曰将自有私爱则法令不一璘善其议竟使杀之　又曰李绛为戸部侍郎尝因次对穆宗曰戸部比有进献至卿独无何也绛曰将戸部献入内藏是用官物以结私恩帝悚然益嘉其直　又曰裴度为司徒中书令及薨文宗怪度无遗表家人进其草稿以未定储位为忧言不及于家事　又曰梁崔嶤为尚书左丞素与崔彦融善彦融尝为万年令嶤谒于县彦融未出见案上有书题皆赂遗中贵人嶤知其由径始恶其为人及除司勲郎中通刺不见嶤谓曰郎中行止鄙杂故未敢见　事文聚曰寇莱公在枢府上欲罢之莱公已知遣人告冀公曰逢最久今出求一使相幸同年賛之公大惊曰将相之任极人臣之贵岂可以此私干于人莱公不乐后上议准今出与一甚官公曰与一使相使当方面风采足以为朝廷之光上然之翌日降制公在相府抑私逺嫌皆此　问竒林曰龟山先生言真宗问李文靖曰人皆有密启而卿独无何也对曰臣待罪宰相公事则公言何用密启人臣有密启者非谗即佞臣尝恶之岂可效尤　续问竒林曰钱惟演作枢密直学士题名记附防丁晋公去寇莱公姓氏云逆准不书蔡文忠公言于仁宗曰宼准社稷之臣忠义闻于天下岂可为奸党所诬遂令磨去　问竒林曰司马光作通鉴至太宗之世忽有衣黄袍者见于前曰先生幸善书公起知为帝也跪而言曰陛下徳多矣臣颈可取笔不可夺遂不见　又曰刘挚拜御史神宗问卿従王安石学耶安石亟称卿器识对曰臣北人少孤独学不识安石也　又曰神宗尝对章惇称章安道之美问惇识否惇退以告吕惠卿惠卿明日与安道同行入朝告以上语安道缩鼻不对其夕安道适与客坐惇呵引到门谒入安道使谢曰素不相识不敢受谒　又曰张茂则宦官之贤者也元祐间常请诸名公啜茶观画诸公皆徃唯伊川不徃辞曰某素不识画亦不喜茶　又曰侍御史钱遹元符末攻曽布章数上甚急会其子病明日将对子夜死遹跨马入朝不复内顾既归复举哀布败遹除中丞诰词有蹇蹇匪躬弗子之誉　续文献通考曰天顺四年防试以吕厉柯濳为考试官取陈第一举人不中有怨考官者以李贤弟不中谓贤亦怒遂鼓其说奏正其罪上疑之召贤问贤对曰此乃私忿考官无如臣弟让亦不中可见其公上乃命礼部考此举子荒疎且其人狂妄遂枷于部前
　　公正二
　　原惟官是视　直道而行【晋书崔洪传洪荐雍州刺史郤铣代已为左丞铣后纠洪洪谓人曰我举郤丞而还奏我是挽弩自射也铣闻曰崔侯为国举才我以才见用惟官是视各明至公何故私言乃至此洪闻其言而重之　益部耆旧传云任昉字文始迁司校尉杜门自守不与豪右交通循法正身直道而行由是贵戚敛手】　书法不隠　为法受恶【春秋左传云赵穿攻灵公于桃园太史书曰赵盾弑其君以示于朝宣子曰不然对曰子为正卿亡不越境反不讨贼非子而谁宣子曰呜呼我之怀矣自贻伊戚其我之谓乎孔子曰董狐古之良史也书法不隠赵宣子古之良大夫也为法受恶】董狐奋笔　刘暾索纸【帝王世纪云周监二代礼文最备史官有法董狐奋笔赵】
　　【孟受恶　晋诸公賛云刘暾字长升为侍御吏部尚书郭彰呵暾我不敢截君角暾厉色曰天子法官而索截角彰何敢尔索纸笔奏之彰伏坐不敢与校众人解而止暾严直之望闻于内外】　南史执简司举节【左传齐太史书曰崔杼弑其君崔子杀之其弟嗣书而死者二人其弟又书乃舍之】
　　【南史氏闻太史尽死执简以徃闻既书矣乃还　汉书诸葛丰为司校尉侍中许章以外戚贵幸奢滛不奉法度賔客犯事与章相连丰案劾章欲奏其事适逢章私出丰驻车举节欲収之详司校尉】　治皇后家客　鞭太子傅令【后汉虞延为洛阳令是时隂氏有客马成者常为奸盗延考之隂氏屡请获一书輙加搒二百　梅陶自序云余为中丞鞭太子令亲友莫不致谏余笑而应之堂髙由于陛下皇太子所崇上由吾奉正法岂在枉道曲媚家人皇太子特见延请赐以清宴】　为檄召邓通　奏请诛晁错【汉申屠嘉为丞相邓通方爱幸入朝居上旁有怠慢之礼嘉罢朝坐府为檄召通通至责曰夫朝廷者髙皇帝之朝廷也通小臣戯殿上大不敬当斩吏令行斩之通顿首首尽出血不解上度丞相已困通使使持节召通而谢丞相此吾弄臣君释之　又曰申屠嘉为丞相晁错为内史贵幸用事门东出不便更穿一门南出南出者太上皇堧垣也嘉闻错穿宗庙垣为奏请诛晁】　梁冀带劔张陵夺之　桓谭鼓琴宋让之【谢承后汉书曰张陵字处冲为尚书初为梁冀弟允所举孝亷正月嵗初百官朝贺冀恃势不恤王宪带剑入省陵比冀入勅羽林虎贲夺冀劔即治劾奏罪允谓陵曰举君适以自伐也　东观汉记曰宋宏荐桓谭才学洽闻其能几及扬雄刘向于是召给事中上每宴辄令鼔琴好其繁声宏闻之悔于荐举正朝服坐府上遣吏召之谭至不与席而让之曰吾荐之者欲令辅国家以道徳而今数进郑声以乱雅故非忠臣】　解狐荐雠　谢安举亲【韩非子云解狐荐其雠于简王以为相其雠以为且幸释已也乃因徃拜谢狐乃引弓送而射之曰夫荐汝公也以汝能当之也夫雠汝吾私怨也不以私怨汝之故拥汝于吾君故私怨不入公门　晋书谢安传云于时苻坚强盛朝廷求文武良将可以镇御北方者安乃以元应举中书郎郗超虽素与元不善闻而叹曰安违众举亲明也元不负举才也】　范滂不署文学　荀彧不可议郎【后汉书云范滂不聼宗资署李颂文学资迁怒捶功曹佐朱零朱零仰曰范滂清裁犹以利刃齿腐朽今日寕受笞死滂不可违　典略云荀彧有羣従一人才徳实簿谓彧曰以君当事不可以某为议郎耶彧笑曰官者以表才也若汝不任人其谓我何】　钟离意白周树　吕子明荐蔡遗【钟离意别传云意为功曹常非周树白事诞欺朝中皆知意心恨中部平永意牒曰贼曹吏周树结发佐吏服勤守法果于従政行如玉石折而不挠请宜部职也　吴志吕防传云防字子明常以部曲事为江夏太守蔡遗所白防无恨意及豫章太守顾邵卒权问所用防因荐遗奉职佳吏】　钟离独委贜珠纪山不视玉【后汉钟离意为尚书上以贜珠赐羣臣诸尚书皆拜意独委于地明帝问委珠何也对曰陛下以贜珠赐忠臣故臣不受　华阳国志曰巴郡陈纪山为司校尉严明正直西域献玉公卿以为嬉纪山独不视京师称之】　称以方正　号为亷平【后汉吴良为司徒长史以清白方正称　晋书李允为吏部尚书清慎举号为亷平】　未尝至室　敢拜奉觥【子游曰有澹台灭明者非公事未尝至于偃之室汝南太守欧阳歙临飨众出教曰西部督邮繇延资性忠贞云云欲献延于朝功曺郅恽字君章于下坐愀然曰司正举觥按延资性贪邪云云敢拜奉觥歙大慙】　免李严无怨　劾曹腾无恨【蜀李严与诸葛亮皆大臣后严运粮不继矫命令邉廻军亮归免严为民及亮卒严呕血而死以亮在尚有补过复位之望也论者以管氏夺伯氏骈邑三百没齿无怨言亮之公正过之也　蜀郡太守因计吏赂遗曹腾益州刺史种暠于斜谷得其书上奏太守并劾腾帝寝之无恨愤称暠为能吏】　出狱不谢　在位荐有隙【后汉范滂字孟博尝繋狱尚书霍揖理出之揖而不谢人问之滂引叔向祁奚之愿也　后汉乔元与陈琳有隙及在公位荐琳为廷尉】　辛毗不与通　叔子不受谢【魏孙资刘放用事大臣莫不交好唯辛毗不与通毗之子敞谏毗云云毗正色曰主上虽未聪明亦不为闇劣吾立身有夲末资放不过不令我作三公何危害之有　晋羊祜字叔子不受私谢拜官公庭谢恩私室也】　增折懿宗感张说【册府元龟曰王求礼为左拾遗则天朝孙万荣寇防河北数州河内王懿宗拥兵不敢进】
　　【比贼散奏请族诛沧瀛等州百姓为诖误者求礼廷折之曰懿宗拥强兵十余万闻贼将至辄退保城池乃遗祸于草泽诖误之人岂为臣之道请先斩懿宗以谢河北羣臣愕然谓之切当　又曰宋璟为凤阁舍人长安中张易之诬搆魏元忠有不顺之言引凤阁舍人张说令证之说将入惶惑廹惧璟谓曰名义至重神道难欺必不可党邪丑正以求茍免若犯顔流贬芬芳多矣说感其言及入遂保明元忠竟得免死】　楚守正　赞无忤【册府元龟曰令狐楚为左仆射太和末李训伏诛大臣従坐者八九人京师大扰文宗夜召楚及郑覃入决事翌日以覃为宰相危疑之际楚多守正　又曰梁刘賛歴御史中丞刑部侍郎賛性雍和与物无忤人若以私干之虽权豪不能移其操】　不为屈　何见谢【册府元龟曰李勉为太常少卿肃宗将大用勉会李辅国宠任意欲勉降礼于已勉不为屈竟为所抑　又曰刘竒为吏部侍郎注张文成司马锽为监察御史二人谢之奇正色曰举贤才夲自无私二君何为见谢】　朝恩衔嗣业赧【册府元龟曰李勉为京兆尹宦官鱼朝恩为观军容使仍知国子监事前尹黎干每其】
　　【将至则盛具数百人之及勉莅职朝恩入监府吏请于勉勉曰军容使判国子监事勉太学军容宜厚其主礼朝恩闻而衔之　又曰杜景俭为益州録事参军时隆州司马房嗣业除益州司马除书未到欲即视事又鞭笞僚吏时以威胜景俭叱左右各罢散房慙赧而止俄有制除嗣业荆州司马竟不得视事人吏为之语曰録事意与天通益州司马折威风】　令让魏徴　不従卢坦【唐书曰或有言魏徴阿党亲戚者帝使御史大夫温彦博按騐无状彦博曰徴为人臣湏存形迹不能逺避嫌疑遂招此谤帝令彦博让徴且曰自今以后不可不存形迹徴入奏曰臣闻君臣叶义同一体不存公道惟事形迹君臣上下同遵此路则之兴防或未可知　资治通鉴曰裴均素附宦官得贵显为仆射自矜太常入朝逾位而立中丞卢坦揖而退之均不従坦曰昔姚南仲为仆射位在此均曰南仲何人坦曰是守正不交权幸者】　望出二人　先谒九庙【太平御览曰源乾曜闲元中为侍中上疏曰臣窃见势要之家并求京职俊乂之士多任外官王道平分不合如此臣三男俱是京任望出二人与外官以叶均平之道帝従之册府元龟曰顔真卿为尚书右丞代宗车驾自陜将还真卿请先谒五陵九庙而后还宫元载谓曰公所见虽美其如不合事宜何真卿怒而前曰朝廷事岂堪相公再破除耶】　象先孤立　陆贽立争【太平御览曰陆象先明皇先天初为中书侍郎平章事太平公主用事同时宰相萧至忠等咸倾附之唯象先孤立未尝造谒至忠等伏诛象先独免其难又曰陆贽徳宗贞元中为相尝自以少年入翰林防幸天子长养成就之不敢自爱事之不可者皆力争之曰吾上不负天子下不负所学不恤其他】　不従令城　不谒辅国【册府元龟曰髙仙芝明皇时为河西节度使监军邉令城每事干仙芝芝多不従　又曰韦伦肃宗乾元三年拜襄邓等十州节度时李辅国用事伦不私谒辅国由是改秦州刺史】　未尝私谒　不事新贵【册府元龟曰扬绾为吏部侍郎典公平时元载秉政公卿多附托之绾清贞自守未尝私谒　又曰韩臯为尚书左丞时王叔文専政臯自以前辈旧人累更重任嫉叔文之党谓人曰吾不能事新贵人】　不忘书过　不合观史【册府元龟曰于休烈为太常少卿修国史肃宗谓休烈曰君举必书朕有过卿书之否休烈对曰臣闻禹汤罪已其兴勃焉有徳之君不忘书过臣不胜大庆　又曰郑朗为起居郎太和九年文宗御紫宸殿宰臣既退帝命朗等适所记将来一观朗对曰臣执笔所记便目为史臣闻自古帝王不合观史】　亲无所縦　壻安得有【册府元龟曰唐张镇州为舒州都督即其夲邑也乃多市酒肴就望江旧宅尽召故人亲戚与之酣宴十日赠以钱帛既而垂泣曰比者张镇州与故人为欢今日已后舒州都督冶百姓耳自是亲戚有犯一无所縦　续问竒林曰陈执中作相有壻求差遣执中曰官职班自国家非卧房箱笼中物壻安得有之竟不与】　不渉朋比　不遣私属【册府元龟曰王质文宗时为宣州刺史虽权臣待之厚而行己有素不渉朋比之讥　又曰相里金后唐同光初自羽林都虞为沂州刺史凡部曲私属将吏不遣涖州邑之职】　聚敛太急　知人不明【问竒林曰王安国为西京教投官满至京师神宗问其兄安石秉政物议如何对曰但恨聚敛太急知人不明耳】　喜欧阳修　责髙若讷【问奇林曰陈恭公素不喜欧阳修其知陈州时公自颖移南京过陈拒而不见后公还朝作学士陈为首相公遂不造其门已而陈公出知亳州公当草制陈自谓必不得其美词至云杜门扫却善避权势以逺嫌处事执心不为毁誉而更变陈公大惊喜曰与我相知深者不能道此　宋史欧阳修传曰范仲淹以言事贬在廷多论救司谏髙若讷以为当黜修移书责之谓其不复知人间有亷耻事】　苏颋一切罢　仲方三疏奏【册府元龟曰苏颋开元中知益州长史事前司马皇甫恂库物不新鲜不以进颋一切罢之　又曰张仲方为荆州刺史郡人有田产为中人所夺仲方三疏奏闻竟理其寃】富贵非所愿　亲戚不曾有【续问竒林曰真宗欲以刘氏为后杨亿不肯草诏曰如此富贵非所愿也　又曰刘综知开封府一日奏事毕真宗従容语曰卿与中宫近属已拟卿差遣知否综变色作秦音启陛下臣夲是河中府人出于孤寒不曾有亲戚在宫中】　裴玢不交权幸罗贯不受请托【册府元龟曰裘玢元和中自鄜州节度改授山南西道节度观察等使玢】
　　【歴二镇颇以清心为政不交权幸不务贡献　五代史郭崇韬传曰河南县令罗贯为人强直颇为崇韬所知贯正身奉法不受权豪请托】　宋璟执奏月将　袁髙抗议卢【册府元龟曰宋璟神龙中为黄门侍郎时武三思恃宠执权有韦月将上书讼三思潜通宫掖将为祸患有司奏月将大逆不道中宗令诛之璟执奏请按其罪状然后申明典宪月将竟免极刑　又曰袁髙为给事中贞元元年抗论卢是时徳宗念必欲擢之宰相不敢言独髙抗议者久之亦廻圣虑于是中外相贺数正直者贞元迄今以髙为第一】　复来则不见也　余人可尽戮乎【问奇林曰真宗时王文正公为相賔客虽满座无敢以私干者既退公察可与言及素知名者使吏问其居处数月之后召与语询访四方利病或使疏其所言而献之密籍其名他日其人复来则谢终不见也　苏轼刚说曰孙君立节真可谓刚也谢麟经制溪洞事宜州守王竒与蛮战死君为桂州节度判官被防鞠罪麟因以大小使民十二人付君并按欲尽斩之君不可曰逗遛不进诸将罪也既伏其辜矣余人可尽斩乎】　孔颖逹犯顔谏太子　李朝隠正色叱宦官【册府元龟曰孔颖逹为太子右庶子每犯顔进谏乳母谓颖逹曰太子成长何宜屡得面折颖逹对曰防国厚恩死无所报诤争愈切　又曰李朝隠为长安令有宦官干以非法朝隐正色叱之仍繋于狱睿宗下制褒之】　活严善思于雷霆之下　拒武三思于谄附之中【册府元龟曰韩思复睿宗朝为给事中活严善思于雷霆之下拒武三思于谄附之中】
　　公正三
　　原尧舜至公【吕氏春秋云尧有子十人不与子而授舜舜有子九人不与其子而授禹至公也】太子嗜鱼太公弗与【贾谊新书云周文王使太公傅太子发太子嗜鲍鱼而公弗与】
　　【曰礼鲍鱼不登爼】　能正其志【周易明夷彖辞曰内难而能正其志箕子以之】　正直顺事【毛诗羔羊云退食自公委蛇委蛇笺曰退食减饍也自従也従公谓正直顺于事也委蛇委蛇委曲自得之貌】　柔亦不茹刚亦不吐【毛诗蒸民篇云惟仲山甫柔亦不茹刚亦不吐不侮矜寡不畏强御】　增靖共【又诗云嗟尔君子无恒安处靖共尔位正直是与】　原无偏无党　以公灭私民其允怀【尚书】　正而不谲【齐桓公】　晏子辞茵席之臣【晏子侍于景公朝寒公曰请进暖食对曰婴非君奉餽之臣也敢辞公曰请进服裘对曰臣非君茵席之臣也敢辞】　陈完辞未卜其夜【左传陈公子完奔齐齐侯使为工正饮桓公酒乐公曰以火继之对曰臣卜其昼未卜其夜又晏子春秋云晏子饮景公酒日暮公呼具火晏子辞曰婴以卜其日未卜其夜公曰善举酒祭之再拜而出】　不以私事害公义【说苑云晋文公问于舅犯曰谁可使为西河守者对曰虞子羔可也公曰非汝之雠欤对曰君问可为守者非问臣之雠也羔见舅犯而谢之曰幸赦臣之过舅犯曰荐子者公也怨子者私也吾不以私事害公义子其可去矣顾吾射子也】　宋公违命无畏抶其仆【左传楚子田孟诸宋公为右盂郑伯为左盂期思公复遂为右司马子朱及文之无畏为左司马令夙驾载燧宋公违命无畏抶其仆以狥注云盂田猎陈名】　正色立朝【春秋公羊传云宋华督杀殇公孔父生而存则殇公不得杀也于是先攻孔父之家殇公知孔父死已必死趋而救之皆死孔父正色而立于朝则人莫敢致难于其君者故孔父可谓义形于色矣】　行公去私恶【吕氏春秋曰桓公行公去私恶用管子而为五伯长行私阿所爱用竖刁而虫出于尸】　没齿无怨【论语夺伯氏邑没齿无怨言】　杨干乱行魏绛戮其仆【春秋传云晋侯之弟杨干乱行于曲梁魏绛戮其仆晋侯怒谓羊舌赤曰合诸侯以求荣也扬干为戮何辱如之必杀魏绛对曰绛无二志事君不避难有罪不逃刑其将来辞何辱命焉言终绛至】赵孟干行献子戮之【国语赵宣子言韩献子于灵公以为司马河曲之役赵孟使人】
　　【以其乗车干行献子执而戮之宣子召而礼之吾故以是观汝汝勉之告诸大夫曰二三子可以贺我吾举厥也而中知免于罪矣】　虞丘干法叔敖戮之【说苑楚令尹虞丘子言于荘王曰臣闻奉公行法可以得荣能浅行薄无望上位臣为令尹十年矣国不加法狱讼不息孙叔敖秀嬴多能其性无欲君举而授之政则国可使治楚王従之以孙叔敖为令尹少焉虞丘子家干法孙叔敖戮之虞丘子喜入言之王也】　公直无私【吕氏春秋云石奢者公直无私楚昭王使为政廷有杀人者乃其父也请死于王曰不私其亲不可谓孝事君枉法不可谓忠乃伏锧而死】　无所阿避【史记石奢者楚昭王相也坚正亷直无所阿避】　老至公【吕氏春秋云荆人有遗弓不肯索曰荆人遗弓荆人得之何索焉孔子闻曰去其荆而可矣老闻之曰去其人而可矣故老则至公也】　不赏私劳不罸私怨【左传仲尼曰周任有言为政者不赏私劳不罸私怨】　周公杀管叔【左传郑放防楚于吴将行子产咨于太叔太叔曰吉不能亢身焉能亢宗彼国政也非私难也子圗郑国利则行之又何疑焉周公杀管叔而蔡蔡叔夫岂不爱王室故也吉若获戾子将行之何有于诸游杜预注曰太叔游楚之兄弟也亢蔽也蔡放也吉太叔名也】　叔向数叔鱼【左传仲尼曰叔向古之遗直也治国制刑不隠于亲三数叔鱼之恶不为末减曰义也夫可谓直矣案叔鱼向弟】　治化之夲徳教之基【应厚哭州将笺云夫公正治化之夲徳教之基也叔向数叔鱼之罪石碏讨石厚之乱祁奚称解狐之贤纥思孟孙之爱春秋嘉之敦崇世教经乎百王歴乎盛衰其义不改也】　荆王不朝保申跪而加笞【说苑荆文王得如黄之狗箘簬之矰畋于云梦三月不返得丹之姬滛期年不聼朝保申谏曰先王卜以臣为保吉今王期年不聼朝王之罪当笞王伏保申束细箭五十跪而加之王背如此者再】　齐桓公相管仲【左传云吕郤畏逼将焚公宫而杀晋侯寺人披请见公使让之曰蒲城之役君命一宿汝即至虽有君命何其速也对曰君命无二古之制也除君之恶惟力是视齐桓公置射钩而使管仲相君若易之何辱命焉公见之以难告】　子文公心致族廷理【说苑云楚令尹子文之族有干法者廷理闻而释之子文召廷理而责之曰吾族犯法甚明而使廷理縁吾私心释之与吾生无义不若吾死遂致其族人于廷理曰不是刑也吾将死之】　奉法不党【说苑曰虞邱子举孙叔敖为令尹少焉虞邱子家干法孙叔敖执而戮之虞邱子喜入见于王曰臣言孙叔敖果可使持国政奉国法而不党施刑戮而不骩可谓公平庄王曰夫子之赐也】　好不废过恶不去善【左传晋圉柏人荀寅士吉射奔齐初范氏之臣王生恶张栁朔言诸昭子使为柏人昭子曰夫非而讐乎对曰私讐不及公好不废过恶不去善义之经也】　称其讐不为謟立其子不为比【左传祁奚请老晋侯问嗣焉称解狐其讐也将立之而卒又问焉对曰午也可于是羊舌职死矣晋侯曰孰可以代之对曰赤也可于是使祁午为中军尉羊舌赤佐之君子谓祁奚于是能举善矣称其讐不为謟立其子不为比举其偏不为党】　公正无私【孔子家语澹台灭明有君子之姿孔子尝以容貌望其才不充孔子之望然其为人公正无私】　公平无私【韩诗外传云正直者顺道而行顺理而言公平无私不为安肆志不为危激行】　先国家后私讐【史记蔺相如传云相如拜上卿位在亷颇之右颇曰相如素贱我必辱之相如每朝常称疾出见颇引车避匿舍人让之相如曰吾念秦不加兵于赵者徒以我两人在耳今两虎并鬬其势不俱生吾所以为此者先国家之急而后私讐也颇闻之肉袒负荆至门谢罪卒为刎颈之交】　忍所私以行大义【吕氏春秋云墨者有钜子腹防居秦其子杀人秦惠王曰先生之年长矣非有他子寡人已令吏勿诛对曰墨者之法杀人者死伤人者刑王虽已赐而令吏勿诛腹防不可不行墨者之法遂杀之子人之所私也忍所私以行大义钜子可谓公矣】　治天下必先公【吕氏春秋曰昔先圣王之治天下也必先公公则天下平矣平得于公尝试观于上志有得天下者众矣其得之以公其失之必以偏凡主之立也出于公故洪范曰无偏无党王道荡荡隂阳之和不长一甘露时雨不私一物万民之主不阿一人注曰上志古记也】　治天下当无私【又曰治天下者固必通乎性命之情通乎性命之情者当无私矣夏不衣裘非爱裘也暖有余也冬不用翣非爱翣也清有余也圣人之不为私也非爱贵也节乎已也】　天无私覆　地无私载【吕氏春秋云天无私覆地无私载日月无私烛四时无私行行其徳而万物得遂长矣】　古之公也笃今之公也薄　不私其身不外其民【任子太王不务私其身不外其民故曰百姓之身犹吾身也为戎翟之病弃国之富杖防而去】　陈平为社宰里老善之【史记陈丞相世家云陈平为宰分肉食甚均里长老曰善陈孺子之为宰】　任安为人分众人皆喜【史记任安传邑中人民俱出猎任安长为人分麋鹿雉兎部署老小当壮剧易众人皆喜曰无伤也任少卿分别平】　日防杀弄子【汉书金日防传曰防子二人为武帝弄儿后壮大不谨自殿下与宫人戯日防适见之恶其滛乱遂杀之】　不避贵戚【史记尹齐以刀笔稍迁至御史事张汤张汤数称以为亷武使督盗贼所斩伐不避贵戚迁为关内都尉声甚于成】　所荐来谢絶不复通【汉书张安世传云安世常有所荐其人来谢安世以为举贤逹能岂有私谢即絶弗复与通】　案太后外孙【前汉义縦为长安令直法行治不避贵戚以捕案太后外孙修成子中上以为能迁为河内都尉至则族防其豪穰氏之属河内道不拾遗】　王骏奏匡衡【汉书王骏传云骏为司校尉奏免丞相匡衡迁少府】　解光奏王根【汉杂事云哀帝时司校尉解光奏曲阳侯王根三世据权五将秉政根行贪邪及根兄子成都侯况不思报国聘取故掖庭贵人以为妻上遣根就国免况为庶人】　公法不阿亲【说苑云人臣之公治官事则不营私家在公门则不言货利当公法则不阿亲戚奉公举贤则不避仇讐忠于事君是之谓公】　不可干以私【汉书云尹翁归为东海太守过辞廷尉于定国定国家在东海欲属托邑子两人令坐后堂待见定国与翁归语终日不敢见其邑子既去定国乃谓邑子曰此贤将汝不任事也又不可干以私】　亭长白奴邓宏赏之【东观汉记邓宏传宏字叔纪和熹后兄也奴辞繋长寿亭宏见亭长赏钱五千励之曰健直当然】　不吐刚而謟上不茹柔而黩下【汉阳太守铭敦方足以正众邪肃清足以济殊俗云云】　志在奉公【前汉盖寛饶为人刚直髙节志在奉公】　公正不私【前汉朱邑为人惇厚笃于故旧然性公正不可交以私天子器之】　常无私于上均恩泽于下【刘向谏成帝云圣人即天地以耀物常无私于上均恩泽于下协和万蒸民无怨用能隆兴嗣与天无穷也】　太子赂遗郑众不受【后汉郑众字仲师建武中皇太子及山阳王荆及虎贲中郎将梁松以缣帛聘请众欲为通义引籍出入殿中众谓松曰太子储君无外交之义汉有旧防藩王不宜私通賔客遂辞不受】　奉法不避【后汉祭遵为军市令舍中儿犯法遵格杀之光武怒命収遵时主簿陈副谏曰明公常欲众军整齐今遵奉法不避是教令所行也光武乃贳之以为刺奸将军谓诸将曰吾舍中儿犯法尚杀之必不私诸卿矣】　刺举无避【汉书诸葛丰以明经为郡文学名特立刚直为司校尉刺举无所避】　正色当阶【续汉书赵熹为太尉受遗诏典丧礼时承王莽之乱国无旧典皇太子与诸王等离止同席熹乃正色横劔殿阶扶下诸王以明尊卑也】执法守正【东观汉记云永平中车驾出信阳侯隂就千车骑□卤簿车府令齐国徐匡钩就车】
　　【驾故収送狱诏书遣匡匡自系狱吴良上言信阳侯骄无人臣礼匡执法守正而下狱恐政化由是而堕诏出左迁昻邱长】　以言受进终不肯谒【东观汉记吴良字大义齐国人为郡吏嵗旦与椽吏入贺门下掾王望举觞上寿謟称太守功徳良于下坐勃然作色进曰望佞邪之人欺谄无状愿勿受其觞太守敛容而止防罢转良为功曹良耻以言受进终不肯谒】　无所屈挠【后汉申屠刚为尚书令謇谔直言无所屈挠】　不避强御【后汉书鲍水永为司校尉鲍恢为都官従事恢亦抗直不避强御帝常曰贵戚且宜敛手以避二鲍】　不畏豪族【谢承后汉书王闳传云吴郡王闳字公少为小吏慷慨有大节为冀州刺史冀人强悍又多豪杰闳欲厉威乗传到州弹治贪浊性亷克不发私书不畏豪族号曰王独坐也】　饮者私恩案者公法【续汉书苏章为冀州刺史详刺史】　以清减责辞疾不聼【后汉宦者传云刺史二千石迁除皆责助军修宫钱大郡至二三千万时钜鹿太守河内司马直新除以有清名减责三百万直被诏怅然曰为民父母而反割剥百姓以称时求吾不忍也辞疾不聼】　诣谢不见【后汉盖勲初为汉阳刺史时武威太守贪横従事苏正和按致之凉州刺史梁鹄畏贵戚欲杀正和乃语勲勲素与正和有隙諌鹄曰贪鹰欲鸷而烹之何哉鹄従之不杀正和正和诣勲不见曰吾为梁使君谋不为苏正和】　虽同嵗子所不能赦【汝南先贤传云黄浮为濮阳令同时子为市掾犯罪当死一郡望浮为主浮曰周公诛二弟石碏讨其子今虽同嵗子所不能赦遂竞治之】　不以私好害公义【东观汉记隂兴尽忠竭思不以私好害公义兴与同郡张宗上谷鲜于褒不相好知其有用犹称所长而逹之友人张汜杜禽与兴厚善以为华而少实但私之以财终不为言也】　言事无所依违【东观汉记第五伦传云伦为司空奉公不挠言事无所依违】　孟玉亢直不恤其亲【风俗通曰乐安周纠字孟玉为大将军掾弟子使客杀人捕得太守盛亮隂为留宿纠亦自劾去诣府亮与相见不乞请又不辞谢亮告賔客周孟玉欲作亢直不恤其亲我何能枉宪乎遂毙于狱弟妇不哭死子而哭孟玉】　市无阿枉【后汉第五伦为督铸钱掾领长安市伦平铨衡正斗斛市无阿枉百姓恱服】　笞赍书【陈防字仲举为乐安守梁冀遣人赍书有请托不通使者以诈为谒蕃笞杀之左修武令】　投嘱书【任棠为太守有人嘱书投之于水】　不受私谒【后汉杨震云震公亷不受私谒】　不发私书【后汉樊准为州従事临职公正不发私书】　不通书记【后汉王龚为太尉在位恭慎自非公事不通州郡书记】　周泽収妻自劾【后汉周泽为太常常卧病斋宫其妻哀泽老病窥问所苦泽大怒収妻诣狱内自劾】　断絶书属【后汉河东太守史弼被诏举孝亷弼知权贵多请托弼乃预敕断絶书属中常侍侯览果遣诸生赍书诣之积日不得通生乃托以他事谒弼弼怒曰太守忝荷重任当选士报国尔何人而伪诈无状即日考杀之】　当朝正色【防稽典録云魏朗字少英上虞人转功曹书佐功曹史吴翁被裘以加朝朗以裘非臣服非翁不敬敕卒彻去府君嘉朗当朝正色有不挠之节遂退翁以朗代之也】　得属托书一无所发【鲁国先贤传云孔翊字元恕为洛阳令置水前庭得属托书皆投水中一无所发又益部耆旧传云赵瑛字稚圭为青州刺史凡得属托书于防事置大器水悉投置水中一无所发】　因书于令拒而不受【续汉书袁安传云安字邵公质性清严不交异为功曹奉檄谒従事従事因安致书于令安曰公事自有邮驿私请则非功曺所持拒而不受】　不敢以私人【谢承后汉书范滂传云太守宗资署滂功曹滂外甥西平李颂为乡曲所弃中常侍唐衡书属宗资资敕功曹占署文学滂不聼曰颂则滂之姊子岂不乐其仕进但颂洿秽小人不宜玷汚清朝不敢以私人】　所争者私情所陈者国事【后汉书袁绍传云官渡败审配二子为曺操所擒逄纪与配不睦绍以问之纪对曰配天性烈直每所言行慕古人之节不以二子在南为不义也绍曰君不恶之耶纪对曰先所争者私情今所陈者国事】　不以私欲挠意【典略曰荀彧折节侍王坐不累席在于台阁不以私欲挠意】　致货因市皆以挂壁【魏志陈泰传曰泰字元伯为匈奴中郎将京邑贵人多寄宝货因泰市奴婢泰皆以挂之于壁及徴为尙书悉以还之】　呉质统事崔林不及奉笺【魏志崔林传云文帝践阼出林为幽州刺史中郎将吴质统河北军事郡太守王雄谓林别驾曰吴中郎将仗节统事州郡莫不奉笺而崔使君初不与相闻别驾具以白林林曰刺史视弃此州如脱屣宁当相累耶】　贵其公亮【魏志崔琰传云魏国初建未立太子临淄侯植有才而爱太祖狐疑以函令密访于外唯琰露板答曰春秋之义立子以长加五官将仁孝聪明宜承正统植琰之兄女壻也太祖贵其公亮】　益时者虽讐必赏犯法者虽亲必罸【蜀志陈寿评曰诸葛亮之为相国也抚百姓示仪轨约官职従权制开诚心布公道尽忠益时者虽讐必赏犯法怠慢者虽亲必罸服罪输情者虽重必释防辞巧饰者虽轻必戮】　不作轻重【诸葛亮书云吾心如秤不能为人作轻重】　周谷能欺孙权更薄不用【详簿书】　掾书言甘露郑敬独曰树汁【汝南先贤传云新蔡郑敬为郡都尉髙台防事前槐树白露颖甘者台问掾属皆言是甘露敬独曰明府政未能改甘露但树汁耳台不恱因托疾而去】　太守敕除道周规拒而不聼【会稽典録云周规为临湘令长沙太守丹阳徐祝二月行县以草敕县除道路规以方农作时捐夫力拒而不聼遂弃官而去】　郎君升危包咸遂杖二十【吴録云包咸吴郡人黄府君署户曹府君行春咸留守郎君縁楼探雀卵咸责数之以春月不宜破卵升危非子道也遂杖二十】　公防相见退无私面【吴志诸葛瑾传云孙权遣瑾使蜀通好刘备与弟亮公会则相见退无私面】　总天下当与天下同心【徐野民晋纪云刘宏字季和为荆州刺史上表以皮初任襄阳上以为襄阳显郡初资名未允以宏壻夏侯渉为之宏曰夫总天下者当与天下同心理一国与一国推实吾总荆州安得十女壻然后为治乎】　平役均赋抑强扶弱【王彪之临会稽教云平役均赋则民皆来苏抑强扶弱则众无寃讼矣】　直防者枉木所憎清公者奸慝所讐【抱朴子名实篇云】　刘毅自表戒斋【晋书刘毅为司校尉曾斋而疾其妻出省刘毅自表戒斋】水至平而邪者取法镜至明而丑者亡怒【习凿齿曰夫水至平而邪者取法镜至明而丑者忘怒水镜之所以穷物而无怨者以其无私也水镜无私犹以免谤况大人君子怀乐生之心流矜恕之徳法行于不可不用刑加乎自犯之罪爵之而非私诛之而不怒天下有不服者乎】刚正直防【王隠晋书傅咸传云张华建议起咸为司理校尉固辞不免乃力疾视事每刚正直防师师严惮】　雅然正色【傅咸中郎将曹府君碑云伊公立朝雅然正色既侍皇帷谠言常则】正身率下【晋诸公賛李为吏部尚书正身率下职不轻挠】　陶丹责任子【晋书陶丹子撡任在武昌私还视丹病丹遣人责之曰朝廷以我为边将取汝为任而敢越法移行还前任竟不见也】　任公平而塞私谒【王隐晋书李重传云重字茂曾迁尚书吏部郎询朝众而抑争竞任公平而塞私谒是以羣才罔不毕举又特留心隠逸海内莫不归心】　杀卿者刺史哭弟者道将【干寳晋纪云茍晞为兖州刺史従母有子坐事従母向晞流涕叩头中外皆乞终不得生死后哭之甚悲曰杀卿者兖州刺史哭弟者茍道将也】　增愿陛下慎之【册府元云唐杜正伦为给事中兼知起居注太宗谓侍臣朕每日坐朝不敢多言正伦进曰君举必书言存左史陛下若一言乖于道理则千载累于圣徳愿陛下慎之】　挺持曲直【又云唐李义琰为太原尉时李勣为并州都督僚吏皆望风慴伏义琰独挺持曲直勣甚礼之】　不交一言【续问竒林云宋璟当则天朝举朝谨事张易之兄弟璟独不为礼元宗朝召璟留守西京使内臣杨思朂驰驿徃迎在涂竟不交一言思朂归防上嗟叹良久】　拒武三思【册府元龟曰宋璟检校贝州刺史时河北频遭水潦百姓饥馑梁王武三思恃宠专权有私封在贝州徴其赋璟拒而不与】　扑杀王庆之【续问竒林云李昭徳反周为唐之功不在狄仁杰下方武后盛时朝士使洛阳王庆之率众数百上表请立武承嗣为太子一日庆之忤防命昭徳典杖昭徳引示朝臣曰此贼欲废我皇嗣立武承嗣即扑杀之】　争之弥切【册府元龟云徐敏字有功为司刑寺丞时酷吏周兴来俊臣丘神勣王等搆防无辜皆抵极法公卿莫敢正言有功独论奏曲直武后厉色诘之有功神色不挠争之弥切】　忤上得罪所甘心也【又云韩休为虢州刺史地在两京之间驾在京及东都常被支税槀以纳闲廐休曰为刺史不能救百姓之何以为政忤上得罪所甘心也竟执奏获免】　县令敢拒大夫命【又云杨玚为麟逰令时御史大夫窦怀贞检校造金仙玉真二观移牒近县徴所隠匿人资财以充观用玚拒而不受怀贞怒曰焉有县令敢拒大夫之命玚曰所论为人寃抑不知计位髙卑贞壮其对】　恐非保人之术【又云中宗时韦庶人上表请以年二十二为丁限及韦氏败有司举征租调玚曰韦庶人临朝当国制书非一何独于己役中男重徴丁课恐非保人之术省司遂依玚所执免之】　中立正色【又云孟简为仓部贠外郎属顺宗登极王叔文窃政为户部侍郎简为其属独中立正色挺然不附叔文心忌之而不敢退黜】　领考功事【又云赵宗儒为司勲贠外领考功事定内外百吏考绩黜陟公当无所畏避迁考功郎中】　妻老且丑【又云张万福为泗州刺史时徳宗幸奉天陈少游悉令管内刺史送妻子扬州以为质万福独不肯送谓使者曰为某白相公万福妻老且丑不足烦相公寄】　唯唯不徃【彚苑详注云京兆尹李实曰韦纯与我同里素闻其贤愿识之而进于上或者喜以告曰子今日诣实明日贺者至矣纯唯唯不徃官亦不迁】　居中无违附【太平御览云武元衡为门下侍郎平章事宰相李吉甫李绛互以事理曲直于宪宗前元衡居中无所达附】　出付御史台【册府元龟云孔戣为尚书左丞信州刺史李位为州将韦岳谗谮于本使监军以圗不轨追至京师鞠于禁中戣奏曰刺史得罪合归法司按问不合劾于内仗乃出付御史台鞠得其状】　禁卖人口【又曰孔戣为广州刺史先是帅南海者京师权要多托卖南人为奴婢戣不受托至郡禁絶卖人口】　卢従史有贤佐【韩愈墓铭云昭义节度卢従史有贤佐曰孔戣従史为不法君隂争不従则肆言以折之従史羞面颈发赤抑首伏气不敢出一言以对】　将加害者数四【册府元龟云贾直言生河朔间始以孝闻乡里得齿士従为李师道賔佐颇以逆顺之理规正之师道将加害数四】　遇事不回【又云崔祐甫为永平军行军司马性刚直遇事不回】　不附李实【又云杨于陵为中书舍人时李实为京兆尹恃承恩宠于陵与给事中许孟容俱不附叶遂为实媒艺孟容改太常少卿于陵改秘书少监】　风采动一时【孔帖云崔咸为御史处正特立风采动一时】　谢絶杨国忠【又云薛苹父顺为奉天尉与杨国忠冇旧及用事将引之辄谢絶】　清正见知【太平御览云王及善为内史虽无学术在官每以清正见知】　均一贫富【册府元龟曰李逊为越州刺史为政以均一贫富扶弱抑强为己任故所至辄理】　杜悰语塞【彚苑详注云太和中唐持为渭南尉试京兆府进士时京兆尹杜悰欲以亲戚托之持辄趋降阶伏悰语塞】　至辅相而四方无田园【事文聚云真宗谓辅臣曰毕士安饬躬畏谨有古人之风遽此沦没深可悼惜王旦等对曰士安官至辅相而四方无田园帝感叹赐其家白金五十两】　正色待太后内侍【又云章得象为翰林学士时庄献太后每遣内侍至学士院得象必正色待之不交一言仁宗闻而器之至是谓曰向者太后垂帘惟卿清忠无所阿附今日用卿职由此也】　黙识范理【续问竒林云杨文定公溥执政时其子自乡来省至京邸公问曰一路守令孰贤其子曰儿道出江陵令殊不贤曰云何曰即待儿苟简甚矣乃天台范理也公黙识之即荐陞徳安郡守】
　　公正四
　　增诗唐王炎行不由径诗曰邪径趋时防端心恶此名长衢贵髙歩天路自规行且避萦纡僻将求坦荡情岂同流俗好方保立身贞逺迹如违险修仁在履平始知夫子道従此得坚诚
　　增墓志唐杜牧宣州观察使韦公墓志铭曰公讳温字宏育迁给事中皇太子侍读公辞自宰相下皆曰帝以一子请教于先生是宜避耶公不聼凡拜送三章帝终不能夺灵武节度使王晏平罢贬康州司戸不旬日改抚州司马僊韶院乐官尉迟璋授光禄长史晏平以财胶贵幸璋大有宠于上公皆封诏书上还竟以康州还晏平璋免长史庄恪太子得罪上召东西省御史中丞郎官于内殿悉疏庄恪过恶欲立废之曰是宜为天子乎羣公低首惟公独进曰陛下唯一子不教陷之至是太子岂独过乎上意稍平










　　御定渊鉴函卷一百二十七
&lt;子部,类书类,御定渊鉴类函&gt;
　　钦定四库全书
　　御定渊鉴类函卷一百二十八
　　政术部七【亷洁　恕威严　明察】
　　亷洁一
　　原左传云季文子之忠于公室也相二君矣而无私积国语曰鬬子文三舍令尹无一日之积恤民故也成
　　王每出子文之禄必逃王止而后复人谓子文曰人生求富而子逃之何也对曰夫从政者以庇民也民多旷者而我取富焉是怼民以自封也死无日矣吾逃死非逃富也　増事文聚曰有餽鱼于郑相者郑相不受或谓曰子嗜鱼何故不受对曰吾以嗜鱼故不受鱼受鱼失禄无以食鱼不受得禄终身食鱼　原楚辞云宁亷洁正直以自清兮谁知吾之贞亷　増史记曰太仓公淳于令有罪当刑其女缇萦上书曰妾父为吏里中皆称其亷平　原汉书云尹翁归为扶风大治常以三辅最在公卿之间清洁自守语不及私温良谨退不以
　　行能骄人甚得名誉病卒家贫无余财天子贤之赐金百斤奉其祭祀　又曰公孙宏为丞相食一肉脱粟饭故人宾客来仰衣食家无余财　又曰薛宣为冯翊池阳令举亷吏狱掾王立未及召立妻独受囚家钱六千立不知慙恐自杀宣闻之移书池阳曰县举亷吏狱掾王立家私受财而立不知杀身以自眀立诚亷士甚可愍惜其以府决曹掾书立之柩以显其魂也　后汉书曰李忠字仲都东莱人从光武攻下属县至苦陉世祖防诸将问所得财物惟忠独无所掠世祖曰我欲特赐李忠诸卿得无望乎即以所乗大骊马及绣被衣物赐之　又曰杨秉为刺史二千石计日受俸余禄不入私门故吏赍钱百万遗之闭门不受以亷洁称　又曰羊续为南阳太守时郡内多尚奢丽续深疾之常敝衣薄食车马羸败　又羊陟传云陟为河南尹计日受俸尝食干饭茹菜而已　又曰孔奋字君鱼扶风人为姑臧长奉母极求珍膳妻子但食葱菜为众所笑谓之弱劣嘲奋曰置脂中不能自润而奋不改其操也　又曰祭遵为人亷约小心克己奉公赏赐輙尽与士卒家无私财身衣韦绔布被夫人裳不加缘帝以是重焉　又曰郭丹为司徒名为清亷视事五年卒赐送甚宠百官防朝诏问丹家时宗正刘匡对曰郭丹为三公典牧州郡田亩不増　谢承后汉书云髙宏字武伯为琅琊郡悉出舍中供设付外冬坐羊皮夏坐板榻以桑杯盛浆水又曰羊茂字叔寳为郡太守冬坐白羊皮夏坐丹板
　　榻常食干饭出界买咸防妻子不歴官舍　又曰隐防字公向为徐州刺史以小釡十日一炊　又曰朱宠字仲藏为太尉家贫脱粟饭卧布被朝廷赐锦被粱米皆不敢当之　华峤后汉书曰乐松家贫为郎尝直宿台上无被食糟糠明帝每入台輙见松问其故而喜之东观汉记曰黄香字文强为魏郡太守俗每太守将交代添设储峙辄数千万香未入界移敇悉出所设什器及到颇有即撤去到官之日不祭灶求福闭门絶客张璠后汉纪荀爽为三公食不过一肉脱粟饭坐皮褥陈留耆旧传云高顺歴二县令东莱太守老病归草
　　屋蓬户瓮无储也　魏志曰司马芝为河南尹及卒家无余财　又曰吴质为荆州刺史性沈实内察不以其节检物所在见思嘉平三年薨家无余财唯有赐衣书箧而已　吴録云袁傅字君游吴人太守黄君髙其德行举孝亷为尚书郎迁左丞出补江陵其女英得坏墙中珠珰百余枚傅书上之诏以赐也　晋春秋云晋武帝谓胡威曰卿清孰与父清威对曰臣不如父帝曰以何为不如对曰臣父清恐人知臣清恐人不知是以不如父也　晋书邓攸字伯道为吴郡守载米之郡俸禄无所受唯饮吴水而已及去如初到也　又曰邓攸迁吏部尚书牧马于家庭妻息素食　又曰魏舒为司徒所得俸散之九族家无余财　又曰王敦籍周顗家收得素簏数枚盛故絮而已酒五瓮米数石在位者服其清约　世説云周顗罢临川郡还都未及住王丞相往见之雨卒至舫船既小而又大漏殆无坐处王曰胡威之清何以过也　王隐晋书刘实传云实性氷清每还州里乡人载酒肉以候之实难逆其意辄共啖而返其余　晋中兴书云吴隐之亷洁过人为广州刺史州北界有一水名贪泉父老云饮此水皆使亷士变贪隠之始践境先至水所酌而饮之在州清操逾励　又曰褚裒字季野为江州刺史每崇清约虽居官恒使私僮樵采　又曰阮放为吏部郎在铨管文甚有称誉性清约不治产业为吏部郎不免饥乏王导以其名士供给衣食　又曰庾氷临卒谓长史曰吾将逝矣恨报国之志不展死之日殓以时服无以官物也及卒无绢为衾世以此称之　荆州先德传云吕乂为尚书令躬亲万机清白亷素不畜婢妾无车马之好以节俭自守会稽先贤传云董昆清约守贫补大司农坐无完席防稽典録云陈修字奉迁乌伤人为豫章太守十日一炊　又曰徐宏为右扶风都尉家无余产妻纺绩也亰兆旧事云长安县孙农家贫为郡功曹十月无被有蒿一束暮卧其中旦收之　宣城记云泾县吴矩时为庐江太守有清称征还船轻载土时岁暮逐除者就乞所获甚少矩乃语之逐除人见土而去　增后周书曰韦夐至延州见弟孝寛孝寛以所乗马及辔勒与之夐恶其华餙乃乗旧马以归　又曰江陵旣平诸将大获财物唐瑾一无所取唯得书载之以归或白文帝曰瑾大有辎重悉是梁朝珍玩文帝密遣使检阅唯见文籍而已文帝乃叹曰孤知此人不以利干义　事文聚曰隋赵轨【或作范】为齐州别驾东隣有桑椹落其家轨悉拾还其主曰吾非以此求名意者非机杼物不愿侵人后为原州司马在道夜行马逸入田中暴田禾轨驻马待眀访知禾主酬直而去　问奇林曰赵轨为齐州别驾入朝父老送之曰公清如水请酌一杯水以饯公唐书曰张元素仕隋为景城县曹窦建德陷景城将
　　杀之邑人千余请代曰此清吏杀之是无天也　册府元曰唐李大亮太宗贞观中为越州都督在州写书数百卷及去皆委之宇　又曰苏颋为礼部尚书知选事性亷俭所得俸禄推与诸弟或散之于亲族　又曰卢怀慎为黄门监清俭不营产业器用服餙无金玉绮文之丽所得俸禄随时分散家无余蓄　又曰李勉代宗大厯中为广州刺史前后西域舶泛海者岁才四五勉性亷洁舶来都不简阅故末年舶至者四十余又曰冯伉贞元中为膳部贠外郎泽潞节度使李抱贞卒充吊赠使抱贞男遗伉帛数百匹不纳又专送至京伉因表奏固请不受　又曰陆贽为中书舍人翰林学士母卒持防于河南丰乐佛寺四方赙赠为词厚致金帛贽丝毫无所受　又曰柳公绰为渭南尉属岁饥其家虽给而每饮不过二器岁稔复初　又曰郭承嘏尚父子仪曾孙为刑部侍郎自殁之后家无余财防祭所费皆亲友供给而后具　又曰令狐楚为宣武军节度先是汴州主帅始至率以钱二百万实其私藏楚悉以归公府由是汴人爱其亷　问奇林曰裴寛润州参军一日刺史韦诜登楼见人于后圃有所瘗藏者访是裴居问状答曰寛义不以苞苴汚家有饷鹿者致而去不敢自欺故瘗之耳　又曰郭崇韬为中门副使天祐中李存审既收镇州遣崇韬阅其府库或以珍寳赂遗一无所取　又曰后唐赵光逄为相尝有女眞寄黄金一镒于其室家并属乱离女眞委化于他土后二十年金无所归纳于河南尹张全义请付诸官观其旧封尚在　训鉴曰太宗在晋邸闻刘温叟清介遣使赍钱五百千遗之温叟受赐令吏封书而去明年视封识宛然还白太宗太宗曰我钱不用况他人乎　问奇林曰包拯守端州归仅持一砚至中流风涛暴起拯即举砚沈之涛顿止　又曰曾巩知福州无职田岁鬻园蔬其直入常三四十万巩曰太守与民争利可乎罢之又曰杨诚斋自秘书监将漕江东年未七十退休南
　　溪之上老屋一区仅庇风雨长须赤脚才三四人徐灵晖赠诗云清得门如水贫惟带有金　又曰林孝泽居官以亷平称临清漳一夕视事竟有持烛送至闑内者孝泽曰此官烛也何可用之私室亟命持去　事文聚曰李伋知杭州市白集一部乃为终身之恨　续问奇林曰丰公庆英宗复辟参政河南复擢本省右辖亷声大着风裁振郡邑有一知县簠簋不饬闻至大惧乃以白金为烛馈之公未之省防子以告次日谓知县曰汝烛不然尽出之以易可然者知县大恐辄弃印绶去
　　亷洁二
　　原瓦器　桑杯【后汉书云杜密颍川人字周甫为六卿瓦器布被益部耆旧传云赵典字仲经为太常身处上卿而布被瓦器　下详前一】　壶飱　槖衣【传赵衰以壶飱从馁而不食言其亷直不君也　王吉世名清亷好车马衣服鲜明而迁徙去处不过槖衣天下服其亷而怪其奢故世传王阳能作黄金也】　披絮　遗丝【吴隠之为中丞冬月无被常澣衣乃披絮为太常以蓬为屛风坐无氊席　袁毅多违公例常遗山涛丝百斤涛不欲异于时受之毅事露凡受赂皆见推验取丝付吏积年尘埃幷封印并如初也】　布被　布裠【王良为司徒司直妻子不入官舍布被瓦器吴蒋钦字公英以战功迁荡冦将军权常入其堂内母疎帐缥被妻妾布裠权叹其在贵守约即敕御厨为母作锦被改易幔帷妻妾衣服悉皆衣锦绣】　载黄土　坏乌帐【洪规罢会稽无资不欲令人知其清乃以数船载黄土而归　谢尚字仁祖为江夏令相府以布四十疋为尚造乌布帐尚坏之以为军士襦袴】　为人亷直　治身清素【汉书申屠嘉传云文帝以申屠嘉为丞相嘉为人亷直门不受私谒　魏志王观传云观为南阳太守治身清素率下以俭僚属闻风莫不自励】　俭约自居　清修自守【晋中兴书庾氷传云氷天性清慎常以俭约自居子袭常贷官绢十疋氷怒捶之市绢还官　南海先贤传云刘盛作令清修自守布被菜食州郡表烈乃授九真太守】　震畏四知　秉去三惑【后汉书曰杨震为荆州刺史知其民王密举茂才除昌邑县令震复为东莱太守路经密境密夜怀金十斤奉公公不受密曰无知莫若于夜公曰天知神知我知汝知何谓无知密慙而退賛云震畏四知　又曰杨秉字升节为太常曰我有三不惑酒色财也賛云秉去三惑】　子常歩行　妾无副服【汉书盖寛饶为司子常歩行自戍北边注曰子自行戍不使代之也　诸葛亮答李严书云吾受赐八千斛今畜财无余妾无副服】　珠还合浦　钱投渭水【孟尝为合浦守清白政行先珠去复还　三辅决録安陵青者有项仲山饮马渭水毎投三钱郝亷亦然】　不亏其义　能洁其身【儒有委之以货财见利不其义不慙于己】戒子不受送遗　妻子不入官舍【汉欧阳地余为少府戒子曰我死官属即送遗汝慎勿受何并为颍川】　清德　素诚　苦节　清规　冠冕荣身　氷霜洁己　行因俭著　名以清闻　当官而行　洁己以进　清白立身惟贤所尚　亷贞厉俗虽矫何伤　守氷壶之洁人且畏知　甘尘甑之贫财毋茍得　称其贞白常闻于古人　告以矫诬今见夫惑者　增无余财　无滥积【册府元曰唐窦威为内史令不树产业及卒家无余财又曰晋李德玩领荆州卒于镇家无滥积亦武侯之亷也】　无正寝　不理垣【册府】
　　【元曰温彦博为中书令家无正寝及卒之日殡于别室　又曰李建穆宗长庆初为刑部侍郎建名位虽显以亷俭自处为家不理垣屋】　衣蒲练　乗欵段【彚苑详注曰姚察自居显要一不交通有私门生送南布一端花练一疋察曰吾所衣着止麻布蒲练此物于吾何用　册府元曰李懐逺以兵部尚书知东都留守懐远清亷常乗欵段马豆卢钦望谓之曰荣贵如此何不易骏答曰此马幸免惊蹶何假别求】　衣绿袍　上白金【册府元曰薛苹为浙西观察使理身俭薄常衣一绿袍十余年不易　又曰晋髙汉筠至亷在襄阳有薛吏常课外献白金二十镒汉筠曰吾有正俸此何用焉以状上进】欲解繻　濳织帘【续问奇林曰晋顾恊清介为廷尉正冬服单薄寺卿蔡子度欲解】
　　【繻与之惮其清严不敢发口曰顾郎难衣食者　又曰唐尚书左丞相李廙有清德其妹刘晏妻也晏方秉权常造廙延至寝室见其门帘甚敝乃令人濳度广狭以鹿竹织成将以赠廙三携至门不敢发言而去】毁池观　散音乐【续问奇林曰唐杨绾始同平章事御史中丞崔寛本豪侈城南别墅池观堂皇为当时第一即日遣人毁之中书郭子仪在邠州行营方大防除书至音乐散五之四】　乗马五疋　有车一乗【册府元曰韩滉入仕之初以至卿相凡四十年相继乘马五匹皆及敝帷　彚苑详注曰陆长源清白自将为汝州刺史送车二乗曰吾祖罢魏州有车一乗而圗书半之吾愧不及先人云】　摆袖却金　断带为炷【韩愈顺宗实録曰韦执谊徳宗时为右拾遗从祖兄夏卿为吏部侍郎执谊受赂为人求科第夏卿不应执谊乃探懐中金以纳夏卿袖夏卿惊摆袖引身而去　册府元曰皇甫无逸贞观中歴同州刺史每按部夜宿人家遇灯炷尽主人将续之无逸遽抽佩刀断衣带以为炷】　有马一疋　受纸百张【册府元曰朱敬则为庐州刺史经月代到还乡里无淮南一物惟有所乗马一疋诸子侄歩从而归　又曰杜暹为婺州参军将归州吏以纸三万余张赠之暹惟受一百州僚叹曰昔清吏受一文钱复何异也】　不割新　唯受新茶【北史曰苏夐为清河太守郡人赵颖守乐陵五月中自来奉新一防留置于防梁竟不割人闻受颖欲贡新果至门闻之相顾而去　册府元曰陆贽为郑县尉罢官归省母张镒为夀州刺史有重名贽游夀州谒镒惠钱百万曰愿以备太夫人一日之膳贽辞谢不受唯受新茶一串】　王璡埋羮郑晓还茗【问奇林曰王璡字器之洪武末以贤能荐拜宁波知府自奉俭约一日用鱼璡大怒谓内子曰不忆食草根时耶命左右撤而瘗之称埋羮太守　续问奇林曰郑端简公晓官文选时里中仕宦有餽金首餙承以篚而上覆以茗夫人手拨茗知之亟请公入公出坐亭中召其人谓曰吾初以家乏茗故拜君惠顷入内询有余茗心谢尊意】　恐累归担　思便行【续问奇林曰杨诚斋立朝不市一物恐累归担范右丞赴任只携三担思便行】　饮氷食蘗　鼔琴看鹤【白居易诗曰三年为刺史饮氷复食蘗惟向天竺山取得一片石　问奇林曰宋赵清献抃为成都转运出行部内唯一鹤一琴坐则鼓琴看鹤】　何得言产业　安有为豚犬【记纂渊海曰有劝岑文本置产业文本曰南方一布衣以文章致位中书令亦极矣何得更言产业乎　册府元曰晋安元信厯数任皆名郡亲族常谓曰公身俸二千石鬓有白发家无田园何以为子孙计元信曰吾本无文经武畧遭遇提郡印望过矣安有积货置产为豚犬軰后面不亦愚乎】　僧孺不纳钱唐介不买珠【彚苑详注曰韩公武卒帝遣使者至其家悉收赀簿校计出入所以饷中朝臣】
　　【者皆在至牛僧孺独注其左曰某月日送钱千万不纳帝善之　问奇林曰唐介倅潭州一巨商私藏蚌胎为関吏所搜太守而下轻其估悉自售焉分珠狱发奏方入仁宗谓近侍曰唐介必不肯买果然】　禄俸皆遗亲党　虏获悉分士卒【册府元曰李勉在相位三十年禄俸皆遗亲党身没无私积　又曰罗士信为新安道行军总管凡所虏获悉分士卒以此为常身未尝自取】　崔与之出蜀唯载归艎之圗籍　杨长孺守闽靡侵公帑之毫厘【鹤林玉露曰杨伯子诚斋冢嗣其帅番禺将受代有俸钱七千缗尽以代下户输租有诗云两年枉了鬓霜华照管南人没一些七百万缗都不要脂膏留放小民家真西山入对上问亷吏即以赵正夫为对翼日又奏臣昨所奏亷吏未尽如崔与之之出蜀唯载归艎之圗籍杨长孺之出関靡侵公帑之毫厘皆当今之亷吏也】
　　亷洁三
　　原以亷为本【周礼小宰职云以官之六计弊羣吏之治一曰亷善二曰亷能三曰亷敬四曰亷正五曰亷法六曰亷辨郑元注曰以亷为本守法不失】　不贪为寳【左传云宋之人或得玉献诸子罕子罕勿受曰我以不贪为寳尔以玉为寳若以与我皆防其寳不如人有其寳也】　増自检敛【释名云亷敛也自检敛也】　原不利为利【吕氏春秋曰孙叔敖将死属其子曰我死王必封汝汝必无受利地越荆之间有寝丘其地不利而名甚恶可长有也其子受之至今不失叔敖可谓以不利为利案寝丘县名后汉改为固始即今光州固始县也有孙叔敖祠】　衣不重帛【尸子曰晋国苦奢文公以俭矫之衣不重帛食不兼肉又晋书刘超为中书舍人治身清苦衣不重帛】　逐妇燔机【史记云公仪休为鲁相食茹而美拔其园葵而弃之见其家织布好而疾出其家妇燔其机曰欲令农士女工安所讐其货乎】　餽鱼不受【韩非子曰公仪休相鲁而嗜鱼国人争餽鱼公仪子不受曰夫受人之惠必有下人之色色下于人将枉于法法枉则免于相矣】　妾不衣帛【左传晋执季文子栾武子曰季孙于鲁相二君矣妾不衣帛马不食粟可不谓忠乎乃舍季孙国语曰季文子相宣成无衣帛之妾无食粟之马】　增民之表【汉文帝诏云亷吏民之表】　原身服布被【汉书公孙传云为丞相封侯身服布被】　布被似诈【汲黯曰公孙位在三公俸禄甚多然布被似诈曰诚中病也】　并日而炊【防稽先贤传云董昆字文通余姚人清约守贫并日而炊茹菜不厌】　亷洁下士【汉书云赵广汉亷洁下士有名誉州举茂才】　乗折辕车【东观汉记云张湛去蜀郡乗折辕车白布被】　公亷不受餽送【汉书尹翁归为市吏公亷不受餽百贾畏之】　臣心如水【哀帝谓郑崇曰君门如市何以禁切人主对曰臣门如市臣心如水】在职公亷【汉书冯立字圣通为五原太守徙西河上郡居职公亷治行畧与野王相似吏民嘉】
　　【美野王立相代为太守人歌之曰大冯君小冯君兄弟继踵相因循聪明贤智惠吏民政如鲁卫德化均周公康叔犹二君】　亷洁奉公【后汉祭遵为征虏将军亷洁奉公光武叹曰安得忧国奉公之臣如祭征虏者也】　麦数斛车一乗【洛阳令董宣卒官诏遣使者临视唯见布被盖尸妻子对哭大麦数斛车一乗帝伤之】　秋毫无私【东观汉记张堪字君游南阳人试守成都与吴汉并力讨公孙述遂破蜀汉先遣堪入成都镇抚吏民时述珍寳珠玉委积无数堪录簿上官秋毫无私】　不与民争利【东观汉记宋为司空当受俸得盐令诸生粜诸生以贱不粜怒悉贱粜不与民争利】不与孤寡争粒【语林何宏字次道扬州常有防米以赈孤寡乃有十万斛余存于治中面】
　　【见帐中人空索求籴此数万斛付帐下何公云义不与孤寡争粒注防音痕平量斗斛也】　以俭化俗【谢承后汉书赵咨传云咨为东海相人遗其防枯鱼噉之二岁以俭化俗也】　常席羊皮【后汉李恂字叔英为兖州刺史所种园小麦葫苏悉付从事一无所留以清俭率下常席羊皮服布被】食不二味【又曰李恂为兖州刺史清约率下食不二味】　乗柴车【后汉赵壹传壹为郡时诸计偕吏多盛餙车马帷幙而壹柴车草屏露宿其傍延河南尹羊陟前坐于车下左右莫不叹愕陟遂与言谈至曛夕极欢而去执其手曰良璞不剖必有泣血以相眀者矣陟乃与袁逄共称荐之】　长食干饭【谢承后汉书左雄字伯豪为冀州刺史不举烟火长食干饭】　恒食干粮【会稽典録云陈修家贫为吏恒食干粮每至正臈僵卧不起同僚饮食防请不一往其志操如此】　歩担上下【又曰陈修家贫为吏常歩担上下】　不受俸钱【又曰陈修为豫章太守毎月受俸米不受俸钱】　不然官薪【又曰陈修为豫章太守不然官薪防事荐编絶不改布被覆形箪瓢蔬食】食麦饭【谢承后汉书豫章宋度字叔平为定陵令素食麦饭】　食豆□【桓阶传云阶为赵郡太守俸尽食豆□上数戯曰卿家酱颇得成否】　常取赤米【后汉第五伦为会稽太守常蔬食衣布受俸常取赤米】　自斩刍妻执防【又曰第五伦为防稽太守躬自斩刍飬马妻执防论曰君子侈不僭上俭不逼下岂尊临千里而与牧圉等庸乎未可言中道也】　卧麤布被【谢承后汉书刘宠传云刘宠为司徒卧麤布被】　刘宠各受一钱【又曰刘宠为防稽太守徴入为将作大匠若耶山谷间有五六老叟人各赍百钱以送宠宠为人选一大钱受之】　布衾敝裯【又曰羊续为南阳太守妻与子袐俱徃郡舍续闭门不内妻自秘行其资藏惟有布衾敝祗裯盐麦数斛而已顾敕秘曰吾自奉若此何以资尔母乎使与母俱归案説文曰祗裯短衣也广雅曰即襜褕也】　布裯穿败糊纸补之【谢承后汉书云羊续字兴祖太山人为庐江太守半月一炊云云】受鱼悬之【又云羊续为南阳太守续好啖生鱼府丞焦俭以三月望饷鲤鱼一头续不为意受而悬之于庭少有皮骨眀年三月俭复致一鱼续出昔枯鱼以示俭遂终身不复食】　闭门不纳妻子【又云羊续为南阳太守妻与婢俱到官闭门不纳病困谓子秘曰吾有马一匹卖以买棺牛车一乗载防归勿受郡送也】　在朝清亷【东观汉记郭丹传云丹为司徒在朝名清亷公正】　家无遗产【后汉书郭丹为司徒而家无遗产子孙困匮】　亷让率下【东观汉记邓彪字智伯为太尉在位清白以亷譲率下】　衣敝履穿【会稽典録云徐宏字圣通太初末为右扶风都尉家无余产衣敝履穿妻子纺绩乡人嘉其高操】　衣不周身【豫章彦士传云羊茂为功曹病布被不覆躯布衣不周身郡将遗之布被衣裤皆不受】　帻毁不改胶墨傅之【谢承后汉书巴祗字敬祖为扬州刺史禄俸不使有余帻毁不复改易以水澡胶墨傅之】　在官不迎妻子【又曰巴祗为扬州刺史在官不迎妻子俸禄不使其余】　不然官烛【又曰巴祗为扬州刺史夜与士对坐处暝暗之中不然官烛】　食不重肴【英雄记曰幽州刺史刘虞食不重肴蓝缕绳履】　张盘取柑付外【谢承后汉书云张盘为庐江太守浔阳令尝饷盘柑一奁其小男年七岁就取一枚与之盘夺儿柑曰何故行赂于吾子】　清亷见称【又云丹阳张盘字子石以操行清亷见称为庐江太守京师谚云闻清白张子石】　赍金还奉【又云豫章张冀字仲宗为广陵守举孝子吴奉为孝亷奉赍金为礼冀闭门不受而奉以嚢盛金夜投冀园中而逝冀追不及赍金至广陵还奉】　遗钱不敢拒阁内埋之【三辅决録云公孙晨字元公为钜鹿太守寳之子家贫为郡功曹其将军马防闻名餽钱四百万晨不敢拒受而埋之阁内】　公亷不受私谒【东观汉记杨震性公亷不受私谒子孙常蔬食歩行故旧长者或欲令为开产业震不肯曰使后世称为清白吏子孙以此遗之不亦厚乎】　使马如羊不以入廐使金如粟不以入怀【后汉张奂迁安定属国都尉事详都尉】　周绎亷吏【东观汉记周绎传云北地太守廖信贪汚下狱诏以信田宅奴婢钱财赐亷吏太守周绎】　坐无完席【后汉薛惇字于礼为北海长史坐无完席妻谓惇曰君为长史既无俸禄给供子孙复无完席惇因以善席与妻自坐败席】　清白见称【东观汉记高翔字季廻以儒学征拜大司农在朝以清白方正见称】　以清为基【陈留耆旧传云髙顺为东莱太守其妻谓之曰君累宰守积有岁年何能不少为储蓄以遗子孙顺曰我之勤身以清名为之基以二千石遗之不亦可乎】　许允清吏【魏志许允为吏部郎明帝望其衣败曰清吏】　赵俨为骠骑叉手上车【魏畧云太和内旧置四征有官厨每迁转之际无不因取之赵俨自征西征为骠骑叉手上车】　乗薄笨车【又云时苗始令夀春乗薄笨车黄防牛皮布被囊居官岁余牛生一犊及去留其犊谓主簿曰令初来时本无此犊是淮南所生也】　露宿树下【会稽典绿云魏孟康字公休为宏农太守时出案行常预勅吏卒行各持防所在自刈马草不止亭传露宿树下将从不过十余人】　麤衣恶食【魏志司马朗为兖州刺史政化大行百姓称之虽在军旅常麤衣恶食俭以率下】　布衣蔬食【又国远为太仆居列卿位布衣蔬食】　举袖受金【魏畧曰田豫为并州刺史鲜卑素利等密怀金三十斤谓豫曰我见公贫故前后遗公牛马公輙送官今密以此上公可以为家资豫张袖受之答其厚意胡去后皆悉付外具以状闻于是诏褒之曰昔魏绛开懐以纳戎赂今卿举袖以受狄金朕甚嘉焉】　卖田自给【魏志和洽字阳士为太常清贫守约至卖田宅以自给】　并日而食【又云裴濳为兖州刺史家人大小或并日而食】　胡牀留以挂柱【魏畧曰裴濳为兖州刺史常作胡牀一及其去也留以挂柱】　妻子衣食不充【魏志徐邈为凉州刺史赏赐皆散士卒妻子衣食不充天子嘉之拜司空】　妻子饥寒【蜀志邓芝为大将军不治产业妻子饥寒死之日家无余财】　不治产业【又曰邓芝为大将军衣食资仰于官不治产业】　不别治生【诸葛亮表云臣初奉先帝资仰于官不自治生今成都有桑八百株薄田十五顷子弟衣食自有余饶至于臣在外任无别调度随身衣食悉仰于官不别治生以长尺寸】　妻子饥乏【吴志吕岱为并州刺史歴年不饷家妻子饥乏孙权闻之叹息】　牛产犊以留之【晋书羊祜传云祜无子太康二年以弟篇为钜平侯奉祜祀篇歴官清慎有私牛于官舍产犊及迁而留之】　魏舒无宅【又曰魏舒字阳元领司徒年过致仕有逊譲意而无居宅乃仅以俸秩散余为第一所】　一无所取【晋中兴书陶侃破杜弥应詹亦随侃在军城既防诸将竞取诸物詹家至贫而一无所取莫不叹其清介也】　张翕歩还【华阳国志张翕字叔阳为隂平郡自乗二马之官一马死一马病翕曰吾将歩还也】　送钱数百万悉皆不受【晋书邓攸为太守郡常有送迎钱数百万攸去郡不受一钱】　家无余禄【又云潘岳贾充诔云年逾知命位极人臣家无余禄贵而食贫】　子弟耕而后食【又曰祖逖为豫州刺史尅己务施不畜资产子弟耕耘负担樵薪】　妻不衣帛【襄阳耆旧传云胡宜字叔方为江夏南郡太守清厉有节妻不衣帛魏朝以其清班示天下】　私假装【晋书陆纳征拜左民尚书纲纪白宜装几船纳曰吾家不在此已敕私奴假装并粮食无所复頼也】　陆纳拜尚书止有被襆【又曰陆纳为吴兴太守征拜左民尚书临发止有被襆而已其余悉还官】　増我独以官贫【问奇林云房彦谦为泾阳令所得俸钱周恤亲友尝顾其子元龄曰人皆以禄富我独以官贫所遗子孙在于清白耳】　名下不虚【册府元曰屈突通为行军元帅长史从平薛举时珍物山积诸将皆争取之通独无所犯髙祖闻而谓曰公清正奉国名下定不虚也】　清郎【续问奇林云袁聿修为尚书郎十年未尝受斗酒之遗尚书邢邵呼为清郎】　再世清节【彚苑详注云李元纮再世宰相有清节当国累年未尝改治第宅僮马敝弱】　挺身而退【又云苏瓌为扬州大都督府长史扬州地当冲要多富商大贾珠翠珍玩之产承前长史皆致数万唯瓌挺身而退】　景倩真清【唐书云陆景倩为扶沟丞按察使覆州县殿最有吏言状曰某诈清景倩真清】　笥余一缣【濳确书云元德秀为鲁山令岁满笥余一缣驾柴车而去】　得父清白【唐书云杨隆礼为户部尚书卒明皇访其子可代父任者宰相以慎矜慎名皆得父清白帝喜擢慎矜监察御史慎名大理评事】　敬塘为首【彚苑详注云敬塘在陜为政以亷闻是时诸侯多不奉法皆以赃汚论死明宗下诏书褒亷吏普州安崇阮洛州张万进耀州孙岳等以讽天下而以敬塘为首】　我无一炉恶可并【独异志云卢懐慎无疾暴卒夫人崔氏止其儿女号哭曰公命未尽我得知之四方赂遗毫发不留与张説同时为相今货纳山积其人尚在奢俭之报岂虚也哉及宵分公复生左右以夫人之言啓陈懐慎曰理固不同司有三十炉日夕为説鼔铸横财我无一焉恶可并哉言讫复絶】　武臣以清亷闻【册府元曰裴玢为鄜坊节度使玢武臣为政以清亷闻衣服饮食同于士卒】　卢均不问【又云卢均文宗开成中为广州节度先是番船到府节度使以下争以贱估其珍货均悉不问】　马骨髙【欧阳修诗云官清马骨高】　长官清【苏轼诗乱山深防长官清】　此事古未有【容斋随笔云彭器资集有送许屯田诗曰浮梁巧烧甆顔色比琼玖因官射利疾众喜君独否父老争叹息此事古未有】　以布易锦【问奇林云宋姚希得知静州官署旧以锦为幕希得曰吾起家书生安用此命以布易之日唯啖菜】　图书数卷【山堂肆考曰沈义伦为随军转运使入成都独居僧寺蔬食伪蜀有以珍寳为献者皆却之东归才圗书数卷】　执付有司【续文献通考曰景泰七年洗马柯濳奉命主应天乡试初入境泊舟淮安有应试生暮夜投濳叱之复懐重器固请濳怒执付有司】　摩尼珠【续问奇林云摩尼寳珠置泥潦中经百千岁不能染汚以本体自坚净也】
　　亷洁四
　　増诗唐皮日休七爱诗曰吾爱元紫芝清介如伯夷辇母远之官宰邑无防疵三年鲁山民丰稔不暂饥三年鲁山吏清慎各自持只饮鲁山泉只采鲁山薇一室氷蘗苦四远声光飞退居旧隐来斗酒入茅茨鸡黍非家畜琴尊常自怡尽日一菜食穷年一布衣清似匣中镜直如琴上丝世无用贤人青山生白髭既卧黔娄衾定立陈实碑吾无鲁山道空有鲁山辞所憾不相识援毫空泪垂　于鹄赠李太守诗曰几年为郡守家似布衣贫沽酒迎幽客无金与近臣捣茶书院静讲易药堂春归阙功成后随车有野人　宋魏野上知府防相公诗曰文武禀全才何人更可陪有官居鼎鼐无地起楼台増诫唐姚元崇辞金诫曰辞金者取其亷慎也昔子罕辞玉以不贪为寳杨震辞金以四知为慎列前古之清洁为将来之镜古之君子策名委质翼翼小心干干终日慎乎在位钦乃攸思请谒者咸悉苞苴者必辞尔以金玉为寳吾以亷谨为师尔以夜昏可纳吾将暗室不欺若尔有赠吾今取之尔其防寳吾则懐非故曰欲人不知莫若勿为　又氷壶诫曰氷壶者清洁之志也君子对之示不乎清也故内怀氷清外涵玉润此君子氷壶之德也玉本无瑕氷亦至洁方圎相映表里皆澈喻彼贞亷能守其节凡今之人就列称臣当官以割剥为务在上以财贿为亲岂异夫象之有齿以焚其身鱼之贪饵必暴其鳞故君子譲荣不忧辞满为珍以备其德以全其真与其浊富宁比清贫吴隠酌泉厐恭致水席皮洗帻緼袍空里虽清畏人知而所知逺矣嗟尔在位禄厚官尊固当耸亷勤之节塞贪竞之门氷壶是对炯诫犹存以此清白遗其子孙
　　増碑周庾信大将军司马裔碑曰在朝四十一年身经一百余战凡任四郡厯八州未尝以货殖经懐去如始至渭南千亩之竹更惧盈满池阳二顷之田常思止足身殁之日家无余财素车白马狭室崎岖黄裳元甲堦庭仄陋有诏冬官为营寝室朱邑祭酹无所汉后是以赐金陈表妻子露立吴王为之开馆　又太子太保歩陆碑曰公讳逞字季眀迁骠骑大将军开府入掌纳言治司宗伯闇夜有人饷罗数十匹公闭门不受朝野称之太尉杨震直推故吏之金凉州张奂髙揖故人之马清畏人知我无惭德家僮暮行还得遗钱于道并白絁十匹公访得其主即以还之见金于路指以示人得钱于道留持挂树方之今日异代同风其为郡也惟取赤土封书其为州也惟以青盐换粟留家则千树无资遗子则一经而已
　　増墓志唐杜牧处州刺史李君墓志铭曰赠司空贞公事宪宗皇帝淮西平李光顔移郑滑陈许无帅帝闲防独言曰劲兵三千谁可付者崔谈峻侍侧曰有大臣家不三十口俸钱委库不取小僮跣足市薪此可乎帝曰谁为者谈峻即以贞公言帝即日起为陈许帅
　　増判唐王友方对父老送钱判曰负海名区攸称越府滨河大郡爰指滑台旁连射的之岩俯带洒舟之浦户千人万实俟亷能露冕褰帷是资寛惠司仓之置水投薤方取喻于厐参父老之赍物送钱乃报恩于刘宠汉阳服其高义耶溪书以清风取之者不以为贪置之者无闻于诡
　　恕一
　　原包荒　含垢【易言包含荒秽也　传国君含垢天之道也】　观身　顺事【老子曰以身观身　顺事恕施】　矜不能　掩细过【尊贤而容众嘉善而矜不能　汉曹参见人有细过掩覆匿盖之】　薄责人　不诛奴【躬自厚而薄责于人　宋则子年十岁与苍头共弩射断矢激误中则子死则恕不诛荀爽美之】　有容乃大　不欲勿施【书必有忍其乃有济有容德乃大　子贡问曰有一言而可以终身行之者乎子曰其恕乎己所不欲勿施于人】　先人后已　作顺施恕【礼君子先人后已　仲尼谓武仲作不顺而施不恕】　克寡克仁　不知不愠　増寛裕　平恕【册府元曰唐王珪贞观中歴侍中礼部尚书性寛裕不尚苛察其于官事务举纲维禁奸枉去甚泰而已　又曰马懐素为礼部贠外郎与源乾曜卢懐慎等充十道黜陟使懐素处事平恕当时称之】　断秋　折足【事文聚曰唐杨行密善抚士卒尝早出从者断马秋取金行密知而不问　册府元曰归登寛博容物尝使僮饲马马蹄之僮怒折马足登知而不责】　换薄酒　还沈粟【册府元曰任廸简为天德军使李景畧判官性厚重常有军宴行酒者误以醯进廸简以景畧法严虑坐主酒者而伪以酒薄白景畧请换之　又曰汉王周为冀州刺史性寛恕不忤物情州城西桥败覆民租车周曰桥梁不餙刺史之过也乃还其所沈粟出私财以修之】　矜蛊道　遗盗财【册府元曰李勉为江西观察使部人有父病以蛊道为木偶人署勉名位瘗于其垄或发以告曰为父禳灾亦可矜也舍之　又曰杨再思举眀经授元武尉充使诣京师止于客舍盗窃其装邂逅遇之盗者伏罪再思谓曰足下当贫苦至此无行速去恐为他人所擒幸留公文余财尽以相遗】　失犀角　破马鞍【册府元曰裴行俭为尚书闻喜县公尝令医人合药请犀角麝香送者误遗失已而惧濳窜又有敕赐马及新鞍令史輙驰马鞍破令史亦逃行俭并委所亲招到谓曰尔曹岂相轻耶皆错误耳待之如故】　醆俱碎挺忽直【问奇林曰韩魏公在大名日有人献玉醆二只每宴特设一卓复以锦衣置其上一吏误触二醆俱碎吏伏地请罪公神色不动曰汝误也　又曰宋有阍吏御史台中事二十余中丞矣善评官优劣每声喏时视中丞贤则横其挺不贤则直其挺范讽为中丞问尔挺忽直岂覩我失耶曰昨见中丞召客亲谕庖人造食指挥数四庖人去又呼之复叮咛者数四若使宰天下事皆如此喋喋乎范大笑慙谢】　娄洒笔　富举鞭【孔帖曰娄师德在夏官注选选者就案阅簿师德曰容我择之可乎选者不去乃洒笔曰墨汚尔　山堂肆考曰宋富郑公致政归西都尝着布直掇跨驴出郊逢水南廵检盖中官也威仪呵引甚盛前卒呵骑者下公举鞭促驴卒声愈厉又唱言不肯下驴请官位公举鞭称名曰弼卒不晓所谓白其将将方悟相公也下马伏谒道左公举鞭竟去】　碎玛瑙盘　馈金石药【册府元曰裴行俭初平都支遮匐大获瓌寳蕃酋将士愿观之行俭因晏设出示有玛瑙盘广二尺余文采殊絶军吏王休烈捧盘误蹑衣足跌盘碎叩头流血行俭笑而谓曰尔非故也何至于是　又曰归登晚年好服食有馈金石之药者云尝之矣登服之发毒几死讯之未之尝也登无愠色】　不询其由　即委以事【册府元曰晋姚觊性仁恕多为仆妾所欺心亦察之而不能面折凡家人市货百物入増其倍出减其半不询其由　问奇林曰杜衍歴知州提转安抚未尝壊一官贠其间不职者即委以事使之不暇惰】　拳撃甄琛　酒沐元衡【魏书云崔康为毋极令时甄琛为长史曾因公事言竞之间以拳撃甄琛坠牀琛以本县长笑而不论　干子曰武元衡之西川大宴从事杨嗣复狂酒逼元衡大觥不饮遂以酒沐之元衡拱手不动徐起更衣终不令散宴】　善遇狱吏　尽与偷儿【史记曰韩安国坐法抵罪狱吏田甲辱安国安国曰死灰独不复然乎甲曰然即溺之居无何梁内史缺汉使使者拜安国为梁内史田甲亡走安国曰甲不就官我灭而宗甲因袒谢安国笑曰可溺矣公等足与治乎卒善遇之　遯斋闲览曰韩魏公镇相州因祀宣尼斋夜宿省偷儿入室挺刅曰不能自济求济于公公曰几上器具可值百千金以与汝偷儿稽颡曰已荷公赐愿无泄也公曰诺终不以语人】　岂敢以为念　不忍与之较【山堂肆考曰吕夷简执政范仲淹以天章阁待制知开封府屡攻夷简坐落职知饶州后复以天章阁待制知永兴军会夷简复入相对仁宗曰范仲淹贤者岂但除旧职耶即除龙圗阁学士陕西经畧安抚使仲淹谢曰向以公事误犯不意相公奨拔乃尔夷简曰岂敢复以旧事为念乎又曰寳元中司马池知杭州时江钧为两浙转运使恶池诬以事降知虢州池未谪时吏有盗官银者称为】
　　【钧偿私费或谓公可以此报之池不忍与之较人称为长者】　拭唾是逆其心　吸醋乃可为相【事文聚曰娄师德弟授代州刺史师德曰吾甚忧汝与人相竞弟曰人唾面亦自拭之而去师德曰凡人唾汝怒也拭之是逆其心何不待其自干　又曰范质尝谓同列曰人能鼻吸三斗醋乃可为宰相矣】　王旦送还防准　彦博上言唐介【山堂肆考曰真宗时王旦为相冦准为枢密中书有事送枢密院违诏格准以上闻旦被责堂吏皆坐罚不逾月枢密有事送中书亦违诏格堂吏欣然呈旦旦送还枢密而已凖大慙谢又曰文彦博字寛夫初侍郎唐介劾彦博显用张尧佐隂结贵妃防陛下有私后宫之名仁宗怒贬介英州别驾彦博亦罢相后潞公自许州被召即上言唐介所言多中臣病介未召臣不敢行于是上起介寻至大用文与唐遂为知己】　狂生马后肆言丞相　朝士帘下遥指参政【问奇林曰李沆为宰相秉政日狂生叩马献书历诋其短公逊谢曰俟归详览生怒随马后肆言曰居大位而不能匡济天下又不能引退能无愧乎公于马上踧踖再三曰某屡求退奈上未允终无忤意　又曰吕正拜参政将入朝堂有朝士于帘下指曰此子亦参政耶防正佯为不闻同列欲诘其姓名防正坚不许曰若一知其姓名终身便不能不如不闻也】　市衣进父吴祐使归　盗麦进母孔融特赏【后汉书曰吴祐为酒泉太守啬夫孙性私赋民钱市衣以进其父父得而怒曰有君如是何忍负之促归伏罪祐曰掾以亲故观过知仁使归谢其父还以衣遗之　问奇林曰孔文举为北海相有人母病瘥思食新麦乃盗隣熟麦以进文举闻特赏之】
　　恕二
　　原醉呕车茵【详寛恕】　増醉溺殿上【汉书云张安世为光禄勲时有醉郎溺殿上主事白行法安世曰何以知不反水浆耶】　原羮烂汝手【详寛恕】　増内省不疚何恤人言【后汉书云班超章帝时使西域镇抚于阗卫侯李邑譛之帝知超忠切责邑令授超节度超即遣邑将乌孙侍子还京师徐干谓曰邑前毁君何不缘诏书留之遣他吏送侍子乎超曰以邑毁超故今遣之内省不疚何恤人言】　不时应答【蜀志云蒋琬字公琰任大司马府东曹掾扬戏素性简畧公琰与语不时应答或搆戏于公琰曰公与戏语而不见应其慢上殊甚公琰曰人心不同各如其面面从后言古人所戒也】　从朱衣上过【世说云桓公在荆州耻以威刑肃物令史受杖止从朱衣上过或曰向见令史受杖上梢云根下拂地足意讥不着公曰我犹患其重】　岂以鸟伤人【梁书云安成王秀性仁恕左右尝以石掷杀所飬鹄斋帅请治其罪秀曰吾岂以鸟伤人】　本谓是觧事仆射【册府元曰戴至德髙宗朝为仆射与刘仁轨更日受讼词常有老母经省陈词至德已收牒省视老母前曰本谓是觧事仆射请却付牒来至德笑而还之】　断狱万七千人【又曰狄仁杰稍迁大理丞岁终断狱万七千人时称平恕】　活无罪数百人【又云李宪性眀恕详正大狱活无罪者数百人】　为田舍子【山堂肆考云娄师德常与李昭德偕行师德体丰硕不能遽歩昭德迟之恚曰为田舍子所留公曰吾非田舍子复在何人竟不御之】　参罪不至死【又云窦参常倾陆贽后参为李巽所奏上欲杀之贽上言参为大臣罪不至死力救之乃得贬驩州司马】非大过不榜责【孔帖云吴凑僚吏非大过不榜责】　崔公仁恕无枉
　　【又云崔仁师为殿中侍御史时青州有男子谋逆有司捕支党累累填狱诏仁师按覆坐止魁恶十余人他囚悉原纵及敕使覆按诸囚咸叩头曰崔公仁恕无枉举无异辞】　终日无愠顔【唐书苗晋卿知选事人诉索好官厉言倨色纷于前晋卿与相对终日无愠顔】　牧守迁转是常【册府元曰苏良嗣为雒州长史以妻妹犯赃左迁冀州刺史妻妹事释诣良嗣初无恨色谓之曰牧守迁转是常不闻所累也】　已觧持烛【问奇林云韩魏公琦帅定武时夜作书令一侍兵持烛于旁侍兵他顾烛然公须公以袖挥之作书如故少顷回视则已易其人矣公恐主吏鞭笞亟呼视之曰勿易渠已觧持烛矣】　武襄踵门谢【又云狄武襄为真定副帅一日宴刘威敏沔有刘易者亦与坐见优人以儒为戏勃然曰黥卒乃敢如此诟骂不絶口武襄自若笑语益温易归方自悔则武襄已踵门求谢】　奈何锢之于盛世【又云韩公亿执政每见天下诸路有攟拾官吏小过者輙顔色不怿曰天下太平圣主之心虽昆虫草木皆欲使之得所奈何锢之于盛世】　頺然鼔琴【又云赵清献抃为成都转运出按部内唯携一鹤一琹常过青城山遇雪舍于逆旅逆旅人不知慢狎之公頽然鼔琴不问】容民【曽巩诗云容民宇量恢】　黒白不太分【遯斋闲览云魏公惟务容小人善恶黒白不太分故小人忌之亦少】
　　威严一
　　増左传子产曰唯有德者能以寛服民其次莫如猛夫火烈民望而畏之故鲜死焉水懦弱民狎而翫之则多死焉故寛难　韩非子曰夫惜草茅者耗禾穗惠盗贼者伤良民今缓刑罸行寛惠是利奸邪而害善人也史记曰郅都者杨人也景帝拜都为雁门太守得以便宜从事匈奴素闻郅都节居边为引兵去竟郅都死不近雁门匈奴为偶人象郅都令骑驰射莫能中见惮如此　唐书曰长孙晟讨突厥突厥畏晟闻其弓声谓为霹雳见其走马称为闪电　续问奇林曰苏良嗣高宗时迁荆州长史帝遣宦者择怪竹江南将莳上苑宦者所过纵暴至荆良嗣囚之上书言状帝下诏慰奬取竹弃之　册府元曰蒋沇乾元中为陆浑盩厔咸阳高陵四令当军旅之后疮痍未平沇竭心抚绥副元帅郭子仪每由其县必诫军吏曰蒋令清严干办供亿固当有素士众得蔬饭见馈则已无挠清政　又曰李初为京兆尹迁尚书左丞宪宗元和初以京师多剽窃复迁为尹摧奸肃物威望甚着　又曰李栖筠为御史大夫正身守道无所顾惮朝纲益振百度肃然名重于时　又曰令狐楚威仪俨整门无杂宾尝与从事宴语方酣有匪偶至立命撤去筵席毅然语色　孔帖曰刘栖楚改京兆尹峻诛罸不避权豪不阅旬宿奸老蠧为敛迹一日军士乘醉有所凌夺诸少年从旁噪曰痴男子不记头上尹耶　册府元曰杨德干厯泽齐汴相四州刺史治有威名郡人为之语曰宁食三斗蒜不逄杨徳干　又曰穆宁为鄂岳沔都团练时淮西节度使李忠臣贪暴纵兵剽掠行者殆絶与寜夹江为理惮寜威名防盗輙止　唐书曰郝玭勇敢无敌在边三十年每战得番必刳剔而归其尸番人畏之如神賛普下令国人曰有生得郝玭者赏之以等身金番中儿啼者呼玭名以怖之　名臣传曰范文正公与韩魏公俱为西帅边上謡曰军中有一韩西贼闻之心胆寒军中有一范西贼闻之惊破胆　彚苑详注曰张忠定为崇阳令一吏自库中出鬓旁有一钱公命杖之吏勃然曰一钱何足杖尔能杖我不能斩我也公援笔判之一日一钱千日千钱绳锯木断水滴石穿自杖剑下堦斩其首申台省自劾　谈记曰元祐七年上祀南郊东坡公以兵部尚书为卤簿使上因太庙宿斋礼毕特至青城仪卫甚肃忽有赭盖犊车百余两冲突而来东坡呼御营廵检使立于车前曰西来谁何敢尔乱行曰皇后并某国太夫人国婆娑某国太长公主也即于青城上疏劾之明日中使传命敕有司严整仪卫
　　威严二
　　原还檄　觧印【乔元字公祖治陈相羊昌罪梁冀私檄救之刺史周景承防召元元还檄不发案之益急昌竟下狱　朱穆字公叔为冀州刺史冀郡令长闻穆济河觧印绶四十余人】　彊项敛手【董宣少年为洛阳令河阳公主奴杀人与主骖乗宣行逄驻车收格杀之主诉于帝帝欲棰杀之宣曰云云帝使谢主宣不从彊伏宣手据地不俯因曰彊项令　鲍永为司鲍恢为掾属世祖曰贵戚且敛手以避二鲍】　治东海　振南阳【尹翁归治东海明察吏人贤不肖尽知之每民大会及出行县时有所取以一警百吏人皆伏恐惧　于义字仲文年二十为南阳都尉宛令刘立与曲阳侯根为婚又著名州郡轻义年少义阳以他事召见立以主守盗十金贼杀不辜收缚立送狱威振南阳】　收张辅　执马成【王尊为安定太守告属县令长丞奉法守职甚劳苦太守以今日至府愿诸君勉正身以率下无以身试法敕掾功曹不中用者輙自避退无妨贤路孔子七日诛少正卯今一月矣五官掾张辅贪污一郡钱尽入辅家收送狱数日辅死尽得狡猾威振郡中　虞延为洛阳令隂就客马成为奸盗延之隂氏每一书嘱延辄加篣二百就言于帝帝亲録囚徒延陈狱状可论者在东无理者在西成欲趋东延执之曰尔久依城社为巨蠧云云帝亦谓曰汝犯王法云云竟杀之】　不恶而严　有威可畏【易君子逺小人不恶而严　左传北宫文子言于卫侯曰楚令尹无威仪民无则焉】　州郡畏威　奸滑缩首【前汉朱博迁冀州刺史行部吏民数百人道自言官寺尽满从事白请且留此县録见诸自言者事毕乃发欲以观试博博心知之驻车决遣四五百人皆罢去如神吏民大惊州郡畏博威严　吴志士燮声教流闻云云】　豺狼当路　鹰隼始撃【张纲劾奏梁冀骄奢下详第三条】　威克厥爱　刚亦不吐【尚书威克厥爱允济言威胜爱则信成功诗柔亦不茹刚亦不吐】　违彊凌弱　畏威禀命【违彊凌弱非勇也　传】
　　京师语诸葛　属县闻周乘【汉书诸葛丰为司严直京师为之语曰间何濶逄诸葛师古注云言间者何久阔不相见以逄诸葛故也汝南先贤传云周乗为交州刺史上言交州边域长吏百姓愿为圣朝扫清一方属县闻乗之威即上疾乞觧印四十余城】　增乳虎　皁雕【史记云成家居上欲以为郡守御史大夫宏曰臣居山东为小吏时成为济南都尉其治如狼牧羊成不可使治民上乃拜成为关都尉岁余关东郡国出入关者号曰宁见乳虎无值成之怒　册府元曰唐王志愔中宗神龙中累除左台御史执法刚正百僚畏惮时人呼为皁雕】　火烈　刃伤【上详第一条　盐铁论曰未尝灼而不敢握火者见其有灼也未尝伤而不敢握刃者见其有伤也故立法制辟若握火蹈刃则民畏忌而无敢犯禁矣】　吏人畏　贵戚惮【册府元曰李辉简较雍州长史纠发奸豪无所容贷甚为吏人畏服　又曰魏謩为御史中丞弹驸马都尉杜中立赃罪贵戚惮之】杀刘诩　诛张澄【册府元曰柳仲郢武宗防昌中为京兆尹时纥干泉诉表甥刘诩殴母诩为禁军小校仲郢不候奏下杖杀之　又曰梁冯行袭镇同州到任诛大吏张澄暴其罪】　以法诛　因事杀【锦绣万花谷曰唐张廵为真源令土多豪猾大吏华南金植威恣肆邑中语曰南金口明府手廵下车以法诛之　孔帖曰柳仲郢擢剑南东川节度使大吏边章简挟势肆贪前帅不能制仲郢因事杀之】　批其颊　破其车【资治通鉴曰苏良嗣武后时迁文昌左相遇薛懐义于朝懐义偃蹇良嗣怒叱左右批其颊曵去武后闻之戒曰阿师苐于北门出入彼南衙宰相徃来勿犯之　天中记曰高恭之字道穆庄宗时为御史中尉夀阳公主行犯清路执赤棒卒呵之不止道穆令卒棒破其车】毋犯宰相　作意此人【上详批其颊注　资治通鉴曰元和十一年以给事中柳公绰为京兆尹初赴府有神策小将跃马横冲前公绰驻马杖杀之上怒诘其专杀之状对曰视事之初而小将敢尔唐突此乃轻陛下诏命非独慢臣也上无以罪之退谓左右曰汝曹须作意此人朕亦畏之】　三日指画　一言到上【问奇林曰元宗尝赐酺三日上御五鳯楼观者喧溢乐不得奏金吾白挺如雨不能遏上患之髙力士奏河南丞严安之为理严为人所畏请使止之安之至以手板绕场画地曰犯者死于是三日指其画以相戒毋敢犯者　又曰范纯仁为谏官东隣宦官陈衍园亭在焉衍毎至园中不敢髙声谓其徒曰范谏议一言到上吾軰不知死所矣】　草木知名　豪猾奉法【唐书曰张万福为濠州刺史召谓曰先帝改尔名正者所以褒也朕谓江南草木亦知尔威名若从所改恐贼不晓是卿也复赐旧名　孔帖曰李频迁武功令神策士尚君庆逋贼六年不得悍然出入闾里频密摘比伍与竞君庆叩县廷质频即械送狱尽条宿恶请于尹杀之豪猾大惊屏息奉法】　族灭瞷氏笞杀廷芝【史记曰郅都者杨人也孝景时为中郎将济南瞷氏三百余家豪猾二千石莫能制于是景帝乃拜都为济南太守至则族灭瞷氏首恶余皆股栗　孔帖曰裴行立迁安南畧使范廷芝尝休沐久不还行立召之曰军法踵日者斩异时复然尔自死后廷芝逾期行立笞杀之】　以一以声能生能杀【商子曰威以一取十以声取实故能为威者王　又曰能生不能杀曰自攻之国必削能生能杀曰攻敌之国必强】　弹金吾李祐　杀牙将白约【册府元曰温造为侍御史长庆四年李祐自夏州入拜大金吾进马一百五十匹造正衙弹奏祐退股战流汗私谓人曰吾夜偷蔡州城擒吴元济未尝心动今日胆落温御史矣　又曰王宣宗大中中为同州防御使有牙将白约者凶戾猾谲前后长史皆为姑息知之一日有军士扬言云月给亏损遂擒扬言者诘之曰白约所教也遂擒杀之】　慈母有败子　严家无格虏【史记韩非子曰慈母有败子而严家无格虏者何也则能罸之加焉必也】　笞杀奉宸家婢　杖杀神策小将【册府元曰魏元忠检校雒阳长史号为清严时奉宸张易之威振海内纵其家婢多所请托元忠笞杀之　下详作意此人注】　楼季弗逾十仞　盗跖不抟百镒【韩非子曰十仞之城楼季弗能逾者峭也千仞之山跛防易牧者夷也故明主峻其法而严其刑也　史记曰布帛寻常庸人不释铄金百镒盗跖不抟者非盗跖之欲浅也抟必随手刑则盗跖不百镒】　役欢笑者不及叱咤之选　用诱説者未若刑戮之齐【抱朴子曰六军如林未必皆勇然恬顔以劝之则投命者尠断斩以威之则莫不奋撃故役欢笑者不及叱咤之用诱説者未若刑戮之齐】
　　威严三
　　原桃李不濳掇【韩子云子产治郑】　不敢饮羊【孔子家语仲尼为大司冦沈犹氏不敢朝饮羊】　増以奸民治【商子云以良民治必乱至削以奸民治必治至强】　古今异俗【韩非子曰古今异俗新故异备如欲以寛缓之政治急世之民犹无辔策而御驿马】　父薄爱【又云母厚爱处子多败推爱也父薄爱教笞子多善用严也】　大怒之威【陆子云夫人之好色非脂粉所能餙大怒之威非气力所能行也】　非斤则斧【贾谊治安策云屠牛坦一朝觧十二牛而芒刃不顿者所排撃剥割皆众理解也至于髋髀之所非斤则斧夫仁义恩厚人主之芒刃也权势法制人主之斧斤也今诸侯王皆众髋髀也释斤斧之用而欲婴以芒刃臣以为不缺则折】　不壊一炉【论衡云淮阳铸伪钱吏不能禁汲黯为太守不壊一炉不刑一人髙枕安卧而淮阳政清】折之以武【盐铁论曰当此之时不任斧斤折之以武而乃始设礼修文有似穷医欲以短鍼而攻疽也】　原号为苍鹰【汉书郅都为中尉行法不避贵戚见都侧目而视号曰苍鹰】　号为取龙【益部耆旧传云张则兄弟有令名为牂牁令乡党号为取龙】　不舍邮亭【汉黄覇为颍川太守吏出不敢舍邮亭食于道旁乌攫其民有欲诣府口言事者见之覇与语道此后日吏还谒覇覇迎劳之曰甚苦食于道旁乃为乌所盗肉吏大惊以覇具知其起居所问毫厘不敢有所隠】　与书霁威【魏相为扬州刺史按治郡国守相多所贬退丙吉与书云云相善其言为霁威严霁止也】感愧自杀【姚期字次公为魏郡守督贼李熊弟陆在外谋反期令吏送熊及母使就陆熊求得陆诣郡陆感愧自杀】　奏二千石必先露章【前汉何武为扬州刺史所举奏二千石长吏必先露章服罪者为除亏免之而已不服极法奏之抵罪或至死】　白巾出府【前汉朱博为琅邪太守齐部舒缓飬名博新视事右曹掾史皆移病卧博奋髯抵几曰观齐儿欲以此为俗耶皆斥罢诸病吏白巾走出府门郡中大惊】　当顺天气【前汉孙寳为京兆尹故吏侯文署东部督邮入见敕曰今日鹰隼始撃当顺天气取奸恶以成严霜之诛掾部渠有其人乎文卬曰无其人不敢空受职寳曰谁也文曰覇陵杜穉季寳曰其次文曰豺狼当道不宜复问狐狸】　威能讨奸【后汉书曰张堪世祖召见诸郡计吏问前后太守能否樊显曰堪昔在蜀其仁足惠下威能讨奸】　威能震敌【桓阶为赵郡守】诛暴立威【东观汉记朱晖为临淮守】　斥佞畏威【又云朱晖斥远佞人吏畏其威】王甫死杖下【续汉书阳球为司校尉奏王甫曹节等权势因送洛阳狱云云】　畏
　　以雷霆【王逸论云】　郡县闻之莫不震栗【张璠汉记云贾琮为荆州刺史将入界髙褰车襜曰刺史当逺视广听何为而垂帷乎云云】　破柱取张朔【后汉李膺为司校尉时张让弟朔为野王令贪残无道闻膺厉威严逃还京师因匿兄让第舎藏于合柱中膺率将吏卒破柱取朔付洛阳狱受辞毕即杀之】　百寮严惮防不肃然【益部耆旧传曰罗衡为万年令】公卿惮之【汉书陈咸为御史中丞总领州郡奏事课第】　吏如良鹰【汉书赵勤】
　　【好学为郡督邮邺令及新野令皆不遵法勤入界遣吏陈罪还印绶去桓虞叹云】　严刑必断【应邵云王章糺上检下严刑必断】　奸慝自弥【楚国先贤传云黄尚为司】　二千石阿纵皆举免之【魏志贾逵为豫州刺史攷竟其二千石以下阿纵不如法者皆举奏免之帝曰逵真刺史矣布告天下当以豫州为法赐爵关内侯】　民不敢欺【典略云董安于治晋阳严于刑罸民不敢欺】　闻者折节【晋中兴书卞壸为尚书令时贵游子弟王澄谢鲲为逹壸厉色于朝曰悖理伤敎罪莫斯甚欲推奏之闻者莫不折节】　举朝惮之【又曰卞壸为尚书令举朝惮之】　柳树何因盗【陶侃字士行为诸营种柳都尉夏施盗柳植于己门侃见驻车问曰此是武昌西门柳何因盗之施惶恐】　増民之父母【周书云惠者民之仇讐法者民之父母】望风畏惮【册府元曰权万纪为西韩州刺史太宗以齐王祐溺情羣小以万纪为长史性刚毅所在以强直称祐闻其名望风畏惮】　少游悔惧【又云窦参代宗时为大理司直按狱江淮次扬州节度使陈少游骄蹇不郊迎令军吏传问参正词让之少游悔惧促诣参】　不避权贵【又云窦参为御史中丞不避权贵理狱以严称】　威望特振【又云李绛为御史大夫威望特振】恶少遁去【孔帖云李绅为河南尹河南多恶少或危帽散衣击大毬尸官道车马不敢前绅治刚严皆望风遁去】　权邪惮其严劲【册府元云韦宏景为吏部侍郎铨録平允权邪惮其严劲】　不知书【又云刘賛领宣州不知书惟以强猛立威官吏畏重之】　立擒而鞭之【又云王起镇蒲州有豪民怗西军之势者立擒而鞭之】　未尝辄贷【孔帖云王播为三原令豪强犯法未尝辄贷】　以威重见称【册府元云李暠为太常卿历工部尚书东都留守风仪秀整皆以威重见称】
　　威严四
　　増诗明李东阳殿上戏诗曰殿上戏丞相嗔丞相勿嗔吾弄臣臣可弄不可狎节使不来臣已杀君王有道臣职遂细柳营中亲按辔
　　増碑周庾信兖州刺史宇文公神道碑曰公讳常字子元四方杂俗天下殊风以君亷能使为观察驰传拥节铃持斧既乗骢马仍被绣衣羣盗累足贵戚敛手乡亭留宿幸无归忌之疑公车奏事寜有反支之日増墓志唐孙逖太子舎人王公墓志铭曰公讳无竞字仲烈恩泽侯张昌宗位极大官宠震羣后公著书东观与之聨事未尝昵就色庄见惮长孺之抗礼将军曷足议也公尝执简中禁司察班位时三事大夫有族谈错立者公进而言曰朝有着定所以道威仪之具瞻所以昭轨物不遵不恭不敬不从其可是耶则肃然从列増题明苏伯衡题郑宣抚墓志后曰公宣抚川陜节制诸将严甚吴璘而下每入谒必先庭参然后入就坐一日璘除少保来谢语主阍吏欲讲钧敌之礼吏以白公公厉声曰少保官虽高犹都统制耳倘变常礼是废军容少保若欲反则可取吾头去庭参之礼不可废也璘惶恐听命
　　明察一
　　増史记曰子产治郑民不能欺西门豹为邺令民不敢欺　汉书曰严延年为郡太守大姓西髙氏东高氏自郡吏以下皆畏避之莫敢与牾宾客放为盗贼发輙入髙氏吏不敢追延年至遣掾蠡吾赵绣按髙氏得其死罪绣见延年新将心内惧即为两劾欲先白其轻者观延年意延年索懐中得重劾即送狱　后汉书曰周纡迁召陵侯相廷掾惮纡严眀欲损其威乃晨取死人断手足立寺门纡闻便徃至死人边隂察其口眼有稻芒乃密问守门人曰悉【犹知也】谁载藁入城者门者对唯有廷掾耳乃廷掾考问具服后人莫敢欺者　彚苑详注曰陆云为浚仪令有见杀者云録其妻而无所问十许日遣出密令人随后谓曰其去不出十里当有男子候之与语便缚至既而果然问之具服云与此妻通共杀其夫于是一县称为神眀　齐书曰于仲文字次武为安固太守有任杜两家各失牛后得一牛两家俱认州郡久不决益州刺史韩伯曰于安固少年聪察可令决仲文曰此易解耳乃令二家各驱牛羣去乃放所认者牛遂向任氏羣中又使人微伤其牛任氏嗟惋杜氏自若仲文遂诃责杜氏服罪而去　天中记曰尚书李南公知长沙县日有鬬者甲强乙弱各有赤青痕南公以指揑之曰乙真甲伪讯之果然盖南方有榉柳以叶涂肌则青赤如殴伤者剥其皮置肤上以火熨之则如棒伤水洗不下但殴伤者血聚则硬伪者不硬耳　唐书曰如意元年九月天官郎中李至逺权知侍郎事时有选人姓刁又有王元忠并坐被放乃密与令史相知减其防画刁改为丁王改为士拟受官后即添成文字至逺一览便觉曰今年铨覆万人总识姓名安有丁士者哉此刁某王某也省内以为神眀　孔帖曰权懐恩擢万年令赏罸眀见恶辄取时语曰宁饮三斗尘无逄权怀恩
　　眀察二
　　原外寛内眀　进善黜恶【前汉黄覇以外寛内明得吏民心户口岁増治为天下第一　魏志徐邈立学眀训禁厚葬断淫祀进善黜恶风化大行百姓归心焉西域流通荒戎入贡皆邈勋也】民不能欺　吏不容奸【典略云西门豹治邺民不能欺　蜀志诸葛亮吏不容奸】狱无寃民　官无停事【三辅决録曰应璩与母丘仲恭书云客馆不留宾官无停】
　　【事】　不疑方遂　丙吉议小儿【前汉隽不疑传云始元五年有一男子自谓卫太子京兆尹不疑叱从吏缚按夏阳人姓成名方遂以卜筮为事有故太子舍人常从方遂卜谓曰子状貌甚似卫太子方遂心利其言即诈自称诣阙廷尉逮召乡里识知者张宗禄等方遂坐诬防不道腰斩东市　风俗通曰陈留有富翁年九十娶田客女为妾一交接而生男其大男曰我父年尊无复人道一宿斯须何因有子争财数年州郡不决丞相丙吉言曽闻真人无影老翁子亦无影又不耐寒可共试之时八月取同年小儿俱解裸之此儿独啼言寒又并日中行独无影人咸服】　増无寛者　辄知之【册府元曰田仁会麟德中迁右金吾将军强力疾恶昼夜廵警丝毫越法畧无寛者　又曰姜晦为吏部侍郎旧制吏曹舍宇悉布棘以防令史与选人交通及晦领选事尽除之大开铨门私引致者晦辄知之召问莫不首服】　乃其继　实非盗【册府元曰晋安重荣为成德军节度使尝有夫妇共讼其子不孝者重荣抽劔令自杀之其父泣不忍其母诟骂仗劔逐之重荣问之乃其继也因叱出射之一箭而毙　又曰后周柳庆初仕后魏为雍州别驾有贾人持金三十斤诣京师寄人停止无何失之诣县询问主人遂自诬服庆召问贾人曰与人同宿乎曰无与人同饮乎曰曾与一沙门酣饮饮醉而昼寝庆曰主人非盗也彼沙门乃真盗耳即遣吏逮捕尽获所失之金】　撃羊皮　验猪口【魏书云李惠转雍州刺史人有负盐负薪者同释重担息树隂争一羊皮惠遣争者出顾谓州纲纪曰此羊皮可知主乎无答者惠令人置羊皮席上以杖撃之见少盐屑曰得其实矣使争者视之负薪者乃伏罪　吴録曰张举为句章令有妻杀夫因烧舍诈称火烧夫死诣官妻不承举遂取猪二口一杀一活积薪烧之杀者口中无灰因验夫口中无灰妻伏其罪】　必记主名　乃探他书【册府元曰李晟为陇右副元帅临下明察每理军必曰某有某劳某能某事虽厮飬小善必记主名　又曰王锷为淮南节度使有遗匿名书于前者锷内鞾中先有他书杂之及吏退锷乃探取他书焚之人信其匿名者焚也既归省所告者异日乃以他事按验下吏以为神眀】　人皆自劝　吏畏其眀【册府元曰王忠嗣为河东节度采访使每军出给士卒军器必题其姓名于上遗失验其名以罪之人皆自劝　又曰韦寂仕梁为吏部郎中复判南曹吏畏其明】　自持量衡　必设钩距【册府元曰嗣曹王臯为潭洪荆湘观察使知人疾苦每遗人粮肉令自持量衡以致之以絶吏之更易　又曰刘栖楚为京兆尹推抑豪右事无大小必设钩距】　知其有奸　故以此属【韩非子曰子产尝晨出过东匠之门闻妇人哭使吏执而讯之则手绞其夫者也吏问故子产曰凡人于所亲爱者始病而忧临死而惧已死而哀今夫已死不哀而惧是以知其有奸也　问奇林曰宋张咏守杭日有富民病将死子方三岁乃命壻主其资而遗书曰他日欲分财则以十之三与子七与壻子长立果以财为讼壻持书诣府咏曰汝妇翁智人也以子防故以此属汝不然子死汝手矣乃命以其财三与壻而七与子皆泣谢而去】　野父争鸡二人挟绢【南史曰傅琰为山隂令有野父争鸡琰问何以食鸡一云粟一云豆乃破鸡得粟而罪言食豆者　魏书云范缺为浚仪令有二人挟绢于市互争令断之各分一半去后遣人密察之有一喜一愠之色于是擒之服其罪焉】　密送女奴　掩捕少年【事文聚曰钱若水为同州推官有富民家小女奴逃亡奴父母讼于州命録事鞫之録事尝贷钱于富民不获乃劾富民父子共杀女奴皆应死州官以为得实若水疑之留其狱一旦诣州密送女奴于知州所引父母示之泣曰是也乃引富民父子悉破械纵之　又曰向相在西京有僧暮过邨民家宿门外夜中有盗入其家自墙上扶一妇人并囊衣而去僧见之因夜亡走去草中忽堕眢井则妇人已为人所杀先在其中矣明日主人搜访得之井中执之诣县掠治僧自诬狱成独敏中以赃不获疑之因密使人访其贼吏食于邨店妪曰妇人乃此邨少年某甲所杀也吏就舍掩捕之案问具服一府以为神】　更究寡妇　使收门士【经济编曰曹摅字顔逺少有孝弟行太尉王衍见而器之调补临淄令县有寡妇养姑甚谨姑以其年少劝令改适妇守节不移姑愍之密自杀亲党告妇杀姑寡妇自诬狱当决值摅到知其有寃更加辨究具得情实　又曰摅入为尚书郎转洛阳令时天大雨雪宫门夜失行马摅使门士众官咸谓不然摅曰宫掖禁严非外人所敢盗必是门士以燎寒耳诘之果然】　批押利病未尝差舛　剖析诋欺无不彰败【册府元曰吴凑贞元中为京兆尹掾吏等以凑未闲吏事有疑狱难决者多候凑将出府时方谘呈冀免指摘凑每阅视必举其利病而批押之未尝分毫差舛　又曰王播元和中为刑部侍郎充诸道盐铁转运使播长于吏术虽簿牍鞅掌剖析如流吏诋欺无不彰败】
　　眀察三
　　原先王求眀察之官【左传云郑人铸刑书叔向使诒子产书曰昔先王议事以制不为刑辟惧民之有争心也】　情伪尽知【又曰民之情伪尽知之矣】　咸称神眀【前汉黄覇识事聪眀吏民不知所出咸称神明】　厥德文明【东观汉记郭贺为荆州刺史百姓歌之】表章善恶【广州先贤传云黄豪拜司】　谓之神明【后汉度尚除上虞长为政严峻明于发摘奸非吏人谓之神眀】　枉讼理察【后汉张禹初拜扬州刺史当过江行部中土民皆以江有子胥之神难于济渉禹将渡吏固请不听禹厉言曰子胥如有灵知吾志在理察枉讼岂危我哉遂鼔棹而过】　为政清眀【汝南先贤传云黄浮为濮阳令为政清明号为神明】　在事清眀【晋书山涛为尚书吏部郎文帝与涛书曰足下在事清眀雅操迈时念多所乏今致钱二十万谷二百斛魏帝尝赐景帝春服帝以赐涛又以母老并赐藜杖一枚】　増号神眀【孔帖云李栖筠判南曹时大盗后簿亡舛多伪冒栖筠判析有条吏气夺号神明】　严眀持法令【又云严郢拜京兆尹严明持法令敢诛杀盗贼一衰】　人不敢欺【册府元曰后唐张宪为兴唐尹知留守事剖析听断人不敢欺】　利病洞知【又云梁赵珝为忠武留后符籍虚实财谷耗登民之利病无不洞知】
　　眀察四
　　増论唐李温三不欺先后论曰子贱事衰乱之鲁而邑偪强齐仗义为城池倚仁为干橹当鲸吞之大敌鸠狼顾之遗惠训不倦乃无得而称视民如伤而不有其爱是则不求不欺于人而人不忍欺矣子产摄晋楚之间而靖共尔位役智利物饰躬励俗守之以信行之以礼告之以慈惠临之以明察如镜洞照如衡诚悬是则求人不欺而人亦不能欺矣西门豹当战国之际而克脩茂绩身为纪律言有典章刚克其柔威克厥爱权之以法制董之以刑罸火烈人望霜清物心是则责人不欺而人固不敢欺矣夫不忍欺者至诚潜感是曰上德尧舜之吏也不能欺者明智旁逹是曰有政三王之吏也不敢欺者严威允济是曰能刑五覇之吏也



　　御定渊鉴函卷一百二十八
　　钦定四库全书
　　御定渊鉴函卷一百二十九
　　政术部八【疾恶　摘伏　称职　才过职　不称职附　守职　戒慎　遗爱　异绩】疾恶一
　　增诗曰无逝我梁无发我笱【逝人梁发人笱必有盗鱼之罪以言褒姒滛色来嬖于王盗我太子母子之宠】　又曰山有扶苏隰有荷华不见子都乃见狂且【郑灵公弃其世臣而任嬖人狂狡子良谏之而作是诗】　又曰墓门有棘斧以斯之夫也不良国人知之【刺陈佗也陈佗无良师傅以至于不义恶加于万民焉】　汉书曰严延年为涿郡太守疾恶太甚中伤者多　晋书刘舆传曰舆犹腻也近则汚人　又觧系传曰我于水中见且恶之　抱朴子疾谬曰闻其言者犹鸱枭之来鸣也覩其面者若魅之见形也其所至诣则如妖怪之集也其在道途则甚逢虎之羣也　孔帖曰李邕贬遵化尉妻温复为邕请戍边自赎曰邕疾恶如仇　册府元曰韩滉贞元初为相自居重位愈清亷嫉恶　又曰李晟毎理军尤恶下为朋党相搆好
  </div>
  <div class="pagination">
   <a href="御定渊鉴类函_page100.html">
    上一页
   </a>
   <span>
    ...
   </span>
   <a href="御定渊鉴类函_page96.html">
    96
   </a>
   <a href="御定渊鉴类函_page97.html">
    97
   </a>
   <a href="御定渊鉴类函_page98.html">
    98
   </a>
   <a href="御定渊鉴类函_page99.html">
    99
   </a>
   <a href="御定渊鉴类函_page100.html">
    100
   </a>
   <span class="current-page">
    101
   </span>
   <a href="御定渊鉴类函_page102.html">
    102
   </a>
   <a href="御定渊鉴类函_page103.html">
    103
   </a>
   <a href="御定渊鉴类函_page104.html">
    104
   </a>
   <a href="御定渊鉴类函_page105.html">
    105
   </a>
   <a href="御定渊鉴类函_page106.html">
    106
   </a>
   <span>
    ...
   </span>
   <a href="御定渊鉴类函_page102.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
