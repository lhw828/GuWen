<!DOCTYPE html>
<html>
<head>
    <meta charset="UTF-8">
    <title>喻林 - 第 166 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 166 页/共 195 页</h1>
    <div class="content">　　夫绳之为度也可卷而伸也引而伸之可直而晞故圣人以身体之夫修而不横短而不穷直而不刚久而不忘者其惟绳乎故恩推则懦懦则不威严推则猛猛则不和爱推则纵纵则不令刑推则虐虐则无亲【淮南子汜论训上】循理守常曰道临危制变曰权权之为称譬犹权衡也衡者测邪正之形权者揆轻重之势量有轻重则形之于衡今加一环于衡左则右蹶加之于右则左蹶唯莫之动则平正矣人之于事临宜制变量有轻重平则行之亦犹此也【刘子明权】
　　里中社平为之宰分肉食甚均里父老曰善陈孺子之为宰平曰嗟乎使平得宰天下亦如此肉矣【艺文类聚礼部社稷】五雀六鷰飞集衡衡适平一雀一鷰飞而易处则雀重而鷰轻【艺文类聚鸟部鷰】
　　圣人之治民也如髙下制水如燥湿制火也【太平御览人事部叙圣】
　　天下所以平者政平也政所以平者心平也心所以平者衡平也衡所以平者铢两平也铢两所以平者毫厘平也无所不均也无所不平也谓之太平【太平御览人事部公平】吾心如秤不能为人作轻重【太平御览人事部心】
　　邑中人民俱出猎任安常为人分麋鹿雉兎部署老小当壮剧易处众人皆喜曰无伤也任少卿分别平【太平御览兽部鹿】
　　帝曰善平气何如岐伯曰谨察隂阳所在而调之以平为期正者正治反者反治【黄帝素问内经至真要大论篇】
　　譬如长者六子幼稚并皆爱念无偏党心长者在外其宅火起于其六子先后救不不也其父于子心平等故【波罗蜜多经卷五百六十八】
　　又如坑坎之处水悉平等【胜天王波罗蜜经】
　　执御斯心平等恒一如地水火风无有憎爱【阿差末菩萨经卷一】喻如秤物随重头下其物若轻少便即头髙物若均平其秤亦平【蘓婆呼童子经卷上】
　　譬如三种药对治风冷热药不择种姓贵贱皆能治【大庄严经论卷八】
　　明刑
　　天地以顺动故日月不过而四时不忒圣人以顺动则刑罚清而民服【易豫】
　　动而明雷电合而章【易噬嗑】
　　雷电噬嗑先王以明罚勅法【易噬嗑】
　　六二噬肤灭鼻【易噬嗑】
　　六三噬腊肉遇毒【易噬嗑】
　　九四噬干肉得黄金贞厉无咎【易噬嗑】
　　山下有火贲君子以明庻政无敢折狱【易贲】
　　雷电皆至丰君子以折狱致刑【易丰】
　　山上有火旅君子以明慎用刑而不防狱【易旅】
　　泽上有风中孚君子以议狱缓死【易中孚】
　　刑人不服若齧其腊肉非但难齧亦更生怨咎犹噬腊而难入复遇其毒味然也【周易正义噬嗑】
　　刑罚之所从生有源不务塞其源而务刑杀之是为民设防以贼之也【大戴礼记盛德】
　　鹰祭鸟之后杀鸟不必尽食犹若人君行刑但戮之而已【礼记正义月令】
　　牵牛以蹊人之田而夺之牛牵牛以蹊者信有罪矣而夺之牛罚已重矣【左传宣公十一年】
　　人利其璧以璧为罪【杜氏解左传桓公十年】
　　及陷于罪然后从而刑之是防民也【孟子梁惠王上】
　　是方四十里为阱于国中【孟子梁惠下】
　　今有杀人者或问之曰人可杀与则将应之曰可彼如曰孰可以杀之则将应之曰为士师则可以杀之【孟子公孙丑下】设陷阱者不过丈尺之间耳今王陷阱乃方四十里【赵氏注孟子梁惠王上】
　　善哉为吏其用法一也思仁恕则树德加严暴则树怨公以行之其子羔乎【孔子家语致思】
　　四马方驰惊前者斩其数必正若是越难成矣【越絶请籴内传】鬻棺者欲歳之疫非憎人欲杀之利在于人死也今治狱吏欲陷害人亦犹此矣【前汉书刑法传】
　　时天旱禁酒酿者有刑吏于人家索得酿具论者欲令与作酒者同罚雍与先主游观见一男女行道谓先主曰彼人欲行淫何以不缚先主曰卿何以知之雍对曰彼有其具与欲酿者同先主大笑而原欲酿者【蜀志简雍传】亡者刖足无所用复亡盗者截手无所用复盗淫者割其势理亦如之除恶塞源莫善于此【晋书刑法志】
　　采其根牙之防致之于机格之上称轻重于豪铢考辈类于参伍然后乃可以理直刑正【晋书刑法志】
　　今所注皆罗法意格之以名分使用之者执名例以审趣舍伸绳墨之直去析薪之理也【晋书杜预传】
　　剪韭复生宁失有罪抱木牢户未必非寃【南齐书孔稚圭传史臣】乃遣聼已暴之辜替触罗之鸟【南齐书刘休传】
　　虽事异钻皮文非刺骨犹复因兹舌杪成此笔端【梁书王僧孺传】惟王建国刑以助礼犹寒暑之赞隂阳山川之通天地【北齐书文苑李广传】
　　圣人仰视法星旁观习坎弥缝五气取则四时莫不先春风以播恩后秋霜而动宪【隋书刑法志】
　　凡赦者小利而大害者也故久而不胜其祸毋赦者小害而大利者也故久而不胜其福故赦者犇马之委辔毋赦者座睢之矿石也【管子法法】
　　不以私恚害公法不为禽兽伤人民不为草木伤禽兽不为野草伤禾苗【晏子春秋谏下】
　　夫代司杀者是谓代大匠斵夫代大匠斵者希有不伤手者矣【老子制惑】
　　事败而弗诛则游说之士孰不为用矰缴之説而徼幸其后【韩非子五蠧】
　　且夫以法行刑而君为之流涕此以效仁非以为治也夫垂涕不欲刑者仁也然而不可不刑者法也先王胜其法不听其泣则仁之不可以为治亦明矣【韩非子五蠧】天道至明司杀者常犹春生夏长秋收冬藏斗杓运移以节度行之人君欲代杀之是犹拙夫代大匠斵木劳而无功也【河上公注老子制惑】
　　人君行刑罚犹拙人代大匠斵则方圆不得其理还自伤代天杀者失纪纲不得纪纲还受其殃也【河上公注老子制惑】所以贵扁鹊者非贵其随病而调药贵其擪息脉血知病之所从生也所以贵圣人者非贵随罪而鉴刑也贵其知乱之所由起也【淮南子恭族训】
　　天之志常直隂空处稍取之以为助故刑者德之辅隂者阳之助也阳者歳之主也【春秋繁露天辩在人】
　　一人有罪州里惊骇十家奔亡若痈疽之相泞色淫之相连一节动而百枝揺【盐鐡论申韩】
　　罢马不畏鞭棰罢民不畏刑法虽曾而累之其亡益乎【盐鐡论诏圣】
　　今以子诛父以弟诛兄亲戚小坐什伍相连若引根本之及华叶伤小指之累四体也【盐鐡论周秦】
　　人君不畜恶民农夫不畜无用之苗无用之苗苗之害也无用之民民之贼也鉏一害而众苗成刑一恶而万民悦虽周公孔子不能释刑而用恶家之有鉏子器皿不居况鉏民乎民者教于爱而听刑故刑所以正民鉏所以别苗也【盐鐡论后刑】
　　夫不伤民之不治而伐已之能得奸犹弋者覩鸟兽挂罻罗而喜也今天下之被诛者不必有管蔡之邪邓析之伪恐苗尽而不别民欺而不治也【盐铁论后刑】
　　民陷于防从而猎之以刑是犹开其阑牢发以毒矢也不尽不止【盐鐡论后刑】
　　刑之于治犹策之于御也良工不能无防而御有防而勿用圣人假法以成教教成而刑不施【盐鐡论后刑】
　　有司法之若救烂扑焦不能禁非【盐鐡论刑德】
　　网防则兽笑法防则罪漏罪漏则民放佚而轻犯禁故禁下必法【盐鐡论刑德】
　　执法者国之辔衔刑罚者国之维檝故辔衔不饬虽王良不能以致逺维檝不设虽良工不能以絶水【盐鐡论刑德】父不能爱无益之子君不能爱不轨之民【说苑谈丛】
　　次七金刚内柔血流于田测曰金刚内柔法太伤也【太经第三疆】次五大腹决其股脱君子有断小人以活测曰大腹决脱断得理也【太经第三断】
　　司马法曰小罪聅中罪刖大罪刭【许氏说文卷五】
　　今有酒徒十人羣居而饮有客请曰今日之饮毋隠厥技以为剧可乎其一人进曰吾善于箫有二人曰吾善于歌又有二人曰吾善于舞二人善于奕二人善于壶客曰若之艺咸聼士酒谓箫者曰吾忽焉举觞而箫不应者罚忽焉投觞而箫不节者罚顷之箫者醉而不能罚矣又谓歌者曰吾忽焉举觞而歌不应者罚忽焉投觞而歌不节者罚顷之歌者又醉而不能罚矣至于舞者亦然奕者壶者亦然客笑而喜曰吾一觞而困九人其亦善罚矣乎何取于艺也九人曰何子之能忽于罚而不能忽于赏也无亦罚吾以酒而罚子以名乎夫酒可以罚可以赏是酒不为厉也人犹恶醉而辱之今有司罚人以钱谷刑人以刀锯是犹箫既罚而断其指歌不赏而钳其唇不亦甚乎【天禄阁外史五难】
　　且刑犹刃也巧人以自成拙者以自伤亦犹水火者所以活人亦所以杀人存乎能用之与不能用【抱朴子外篇用刑】夫匠石不舍绳墨故无不直之木明主不废戮罚故无陵迟之政也【抱朴子外篇用刑】
　　诛一以振万损少以成多方之栉发则所利者众比于割疽则所全者大是以灸刺防痛而不可止者以痊病也刑法凶丑而不可罢者以救也【抱朴子外篇用刑】
　　律者中也黄钟调起五音以正法律驭民八刑克平以律为名取中正也【文心雕龙书记】
　　昔王良之善御也识马之饥饱规矩徐疾之节故鞭防不载而千里可期然不可以无鞭防者以马之有佚也圣人之为治也以爵赏劝善以仁化飬民故刑罚不用太平可致然而不可废刑罚者以民之有纵也【刘子赏罚】猛虎在深山百兽震恐及在槛穽之中揺尾而求食积威约之渐也故有画地为牢势不可入削木为吏议不可对定计于鲜也【文选司马迁报任少卿书】
　　先王制礼以崇敬作刑以明威刑罚威狱以类天之震曜杀戮也【玉海刑制】
　　号令不时命曰伤天焚林斩木不时命曰伤地断狱立刑不当命曰伤人【意林晁错新书】
　　今有弱子当陷大辟问其慈父必乞以肉刑代之茍可以生易死也有道之君能不以此加百姓乎蛇螫在手壮夫断其腕谓其虽断不死也【意林物理论】
　　曹义曰絷驯驹以縿绊御悍马以腐索今制民以轻刑亦如死也【意林物理论】
　　救婴孩之疾而不忍鍼艾更加他物以致死也今除肉刑者更众何异服他药也【意林物理论】
　　太公东封齐齐东海上有居士曰狂獝华士昆弟三人立议曰上不臣天子下不事诸侯耕作而食掘井而饮无吾求上太公至营丘使执而杀之周公闻发急传问之太公荅曰今有马如骥之状天下至良也驱之不前引之不至左之不左右之不右贤士而不为王用犹骥之不可以左右是以诛之【太平御览刑法部诛】
　　车轻道近则鞭防不用鞭策之所用逺道重任也刑罚也者民之鞭防也【太平御览刑法部叙刑下】
　　若亲贵犯罪大者必议小者必赦是纵封豕于境内放长蛇于左右也【太平御览刑法部赦】
　　飘风苦雨溱溱而至此天之所以罚百姓不上同于【阙】也【太平御览天部下】




　　喻林卷一百一
<子部,类书类,喻林>
　　钦定四库全书
　　喻林卷一百二　　　　　明　徐元太　撰政治门【七】
　　尚威
　　险陗之极不可升也严法峻整难可犯也【王弼注易习坎】韩子曰慈母有败子而严家无格虏者何也则能罚之加焉必也【史记李斯传】
　　布帛寻常庸人不释铄金百镒盗跖不者非庸人之心重寻常之利深而盗跖之欲浅也又不以盗跖之行为轻百镒之重也必随手刑则盗跖不百镒而罚不必行也则庸人不释寻常是故城高五丈而楼季不轻犯也泰山之高百仞而跛防牧其上夫楼季也而难五丈之限岂跛防也而易百仞之高哉峭堑之势异也【史记李斯传】
　　屠牛坦一朝解十二牛而芒刃不顿者所排击剥割皆众理解也至于髋髀之所非斤则斧夫仁义恩厚人主之芒刃也权埶法制人主之斤斧也今诸矦王皆众髋髀也释斤斧之用而欲婴以芒刃臣以为不缺则折【前汉书贾谊传】
　　驭黠马者利其衔策梁国大都吏民凋敝且当以柱后惠文弹治之耳【前汉书张敞传】
　　又不应垂翅人谁复惮【晋书傅传】
　　惠者民之仇雠法者民之父母【周书乐运传】
　　水平而不流无源则遫竭雨平而云不甚无委云云则遫已政平而无威则不行【管子侈靡】
　　以良民治必乱至削以奸民治必治至强【商子说民】
　　威以一取十以声取实故能为威者王【商子去强】
　　能生不能杀曰自攻之国必削能生能杀曰攻敌之国必强【商子去强】
　　其刑罚重而信其诛杀猛而必黭然而雷击之如墙厌之【荀子彊国】
　　夫惜草茅者耗禾穗惠盗贼者伤良民今缓刑罚行寛惠是利奸邪而害善人也【韩非子难二】
　　古今异俗新故异备如欲以寛缓之政治急世之民犹无辔策而御駻马此不知之患也【韩非子五蠧】
　　布帛寻常庸人不释铄金百镒盗跖不掇不必害则不释寻常必害则手不掇百镒故明主必其诛也【韩非子五蠧】十仞之城楼季弗能逾者峭也千仞之山跛牂易牧者夷也故明王峭其法而严其刑也【韩非子五蠧】
　　人之情性莫先于父母父母皆见爱而未必治也君虽厚爱奚遽不乱今先王之爱民不过父母之爱子子未必不乱也则民奚遽治哉【韩非子五蠧】
　　今有不才之子父母怒之弗为改乡人谯之弗为动师长敎之弗为变夫以父母之爱乡人之行师长之智三美加焉而终不动其胫毛不改州部之吏操官兵推公法而求索奸人然后恐惧变其节易其行矣故父母之爱不足以敎子必待州部之严刑者民固矫于爱听于威矣【韩非子五蠧】
　　治贼非治所揆也治所揆也者是治死人也刑盗非治所刑也治所刑也者是治胥靡也故曰重一奸之罪而止境内之邪此所以为治也重罚者盗贼也而悼惧者良民也欲治者奚疑于重刑【韩非子六反】
　　先圣有谚曰不踬于山而踬于垤山者大故人慎之垤微小故人易之也今轻刑罚民必易之犯而不诛是驱国而弃之也犯而诛之是为民设陷也是故轻罪者民之垤也以轻罪之为民道也非乱国也则设民陷也【韩非子六反】
　　故母厚爱处子多败推爱也父薄爱敎笞子多善用严也【韩非子六反】
　　凡人之生也财用足则隳于用力上治懦则肆于为非财用足而力作者神农也上治懦而行修者曾史也夫民之不及神农曾史亦已明矣【韩非子六反】
　　母之爱子也倍父父令之行于子也十母吏之于民无爱令之行于民也万父母积爱而令穷吏用威严而民听从严爱之防亦可决矣【韩非子六反】
</div>
    <div class="pagination">
<a href="喻林_page165.html">上一页</a><span>...</span><a href="喻林_page161.html">161</a><a href="喻林_page162.html">162</a><a href="喻林_page163.html">163</a><a href="喻林_page164.html">164</a><a href="喻林_page165.html">165</a><span class="current-page">166</span><a href="喻林_page167.html">167</a><a href="喻林_page168.html">168</a><a href="喻林_page169.html">169</a><a href="喻林_page170.html">170</a><a href="喻林_page171.html">171</a><span>...</span><a href="喻林_page167.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
