<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 172 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 172 页/共 320 页</h1>
    <div class="content">　　増头痛山　身热阪【俱见上】
　　漕国
　　増北史曰漕国在葱岭之北汉时罽賔国也其王姓昭武康国王之宗族都城方四里胜兵万余人国法严整杀人及盗皆死其俗滛祀葱岭山有顺天神者仪制极华金银鍱为屋以银为地祀者日千余人祠前有一鱼脊骨其孔中通马出入北去帆延七百里东去刼国六百里南去州六千六百里大业中遣使贡方物新唐书曰唐武徳二年遣使贡寳带金锁水精醆颇黎状若酸枣贞观中献名马十六年献褥特鼠喙尖尾赤能食蛇螫者嗅且尿疮即愈开元七年遣使献天文及秘方竒药其王请以子拂林罽婆嗣听之
　　赛玛尔堪一
　　増续文献通考曰赛玛尔堪地在额尔巴拉西西连哈喇东至肃州九千里即汉之罽賔地东去嘉峪关九千九百里土田膏宜五谷饶衍甲诸国人物秀美多艺能元驸马特穆尔主其国东有德实喇哈雅萨兰逹实哈西有克实德尔黙诸城皆焉明洪武丁卯国王特穆尔遣回回玛拉噶费萨等贡驼马诏厚赐之治三年由海道贡狮子礼官倪岳言南海非西域贡道请却之自后皆从嘉峪关入嘉靖中其国称王者五十三人皆遣人朝贡
　　赛玛尔堪二
　　増铁门峡　火站河【明一统志铁门峡在渇石城西悬崖絶壁髙数十仭深二三里夷人守此名铁门关　火站河在实喇哈雅城西】
　　咱勒宻
　　増续文献通考曰咱勒宻在海中地不百里人不满千家服属赛玛尔堪明永乐中遣使十八人来朝贡方物赐大统厯西北有小国曰喀繖曰哈萨尔沙廸满曰喀什噶尔曰哈逹埒曰萨兰曰色哷克曰额尔巴拉曰黙克里曰巴逹木沙曰拜勒哈曰阿勒玛曰图呼玛克曰察里实曰堪齐曰布哈喇曰帕喇曰锡喇斯曰尼沙布尔曰克什宻尔曰特布哩斯曰郭纳锡斯曰和阗曰和占曰库先曰实喇哈雅曰雅济曰雅勒谦题曰戎曰乌伦曰阿穆曰叶锡城曰坤城曰实玛勒曰拜伊曰克恰曰天方曰日落诸国皆经哈密入贡或三年五年无恒期后哈宻残破多径叩嘉峪关然亦未数至
　　实喇哈雅
　　増象胥録曰实喇哈雅在赛玛尔堪东五百里城据小冈西北临山河河名水站势冲急有浮梁其地南山三面皆平川居人依崖谷颇繁庻西有大沙洲可二百余里无水间有水不可饮牛马饮輙死有臭草根株独立髙尺许枝叶如盖秽气逼人取生汁熬膏即阿魏也亦有细草以熬膏味如蜜
　　萨兰
　　増象胥録曰萨兰一作赛蓝去赛玛尔堪千里在逹实哈东城周三里有浮圗为祈拜之所四靣平原流水环绕草木丰茂五谷蕃殖夏秋间草生黒蜘蛛小而甚毒齧人遍体作痛号呼动地土人诵咒禳解以薄荷枝拂毒处又以羊肝擦之一昼夜痛息肤如蜕牛马被伤輙死行人宿必近水避焉
　　逹实哈
　　増象胥録曰逹实哈在萨兰西去赛玛尔堪七百里城甚狭小四面平冈溪流蜿蜒多林木土宜五谷居民稠宻俗朴而饶
　　克实
　　増象胥録曰克实在赛玛尔堪西南二百六十里城周十余里四靣水田东南近山中有园林颇宏丽元特穆尔驸马居也墙壁窗櫺饰以金碧琉璃堂四隅白石柱如玉西行十余里多竒树又西三百里大山屹立中有石硖两壁悬崖如斧劈行二三里出硖石有门石色如铁人指云此铁门关也元太祖至东印度驻铁门闗有一角兽形如鹿而马尾其色緑作人言以问耶律楚材对曰此瑞兽名角端能言四方语好生恶杀帝为班师盖其地近东印度矣
　　德尔黙
　　増象胥録曰德尔黙去哈喇二千余里在赛玛尔堪西南新旧二城相去十余里王居新城东距阿珠河河广非舟不可渡多鱼城内外居民仅数百家孳畜蕃息河东地隶赛玛尔堪河西有芦林多狮子
　　布哈尔
　　増象胥録曰布哈尔在赛玛尔堪西七百里城居平川周十余里市里华庶户口万计地广衍宜五谷天气温和产布帛丝绵大中国
　　德
　　増象胥録曰德在萨兰赛玛尔堪额尔巴拉古诸部落间数相侵掠无寜居惟数百人戍孤城四面皆乱山东北有大溪西流长数百里
　　纳实赛罕
　　増象胥録曰纳实赛罕东去实喇苏数日程皆舟行海中其国有山林川泽鱼虫城东平原饶水草可牧马马有数种最小者髙不过三尺俗重僧所至饮食之顾尚气健鬭以不胜为嗤鄙永乐中遣使朝贡
　　按都呼
　　増象胥録曰按都呼西南去哈喇千三百里东北去赛玛尔堪如之土沃人稠称乐土永乐中尝遣使朝贡
　　巴喇勒哈
　　増象胥録曰巴喇勒哈一名巴林在按都呼东北城居平川周十余里南近山无险地广物丰饶西南诸番贾聚焉又巴喇勒哈商其国奉佛浮圗壮丽如王宫永乐间朝贡方物织皮绒罽香木疑即巴喇勒哈
　　伊斯帕罕
　　増象胥録曰伊斯帕罕广袤近千里于西南海中为大国四面皆海西北多山东南皆平沙王居宏丽城亦坚壮产饶俗朴食惟麦穄麦粒麤而甘美少布帛稻黍多马驼琥珀亦有中国人流寓时贾赛玛尔堪以取给永乐中遣使朝贡亦云伊斯帕罕
　　额尔巴拉
　　増续文献通考曰额尔巴拉不知古何国地居沙漠间在肃州西北三千七百里疑即焉耆或兹地也兹国在白山南都延城今其地东西三千余里南北二千余里东距和卓西抵赛玛尔堪南接于阗北连卫喇特地无房屋逐水草置毡帐以居少五谷畜牛羊驼马饮食惟肉酪衣服回回语言辉和尔其王髠发戴罩刺防挿鷀防翎设防绣毡帐席地而坐与使者相见不拜揖惟行跪礼其山有白山中常起火烟盖出碙砂之处采者着木底鞵取之皮着即焦有热海周数百里俗呼伊苏格尔所产有铜铁铅雌黄胡粉马犛牛孔雀氍毹驼葡萄刺亦有阿魏白防布碙砂元名其地为巴实伯里宪宗分建诸王哈坦于此世祖立宣慰司以万户綦公直为使后置元帅府以领屯田明洪武二十四年国王哈逹尔和卓遣使贡马永乐四年贡玉璞十六年乌苏弑其从兄王纳凯沙扎海自立为王徙其国西去遂更国号额尔巴拉
　　条支
　　原杜氏通典曰条支汉时通焉去阳关二万二千一百里在葱岭西城在山上周回四十余里临西海海水曲环其南及东北三面路絶惟西北隅通陆道　増文献通考曰土地暑湿田宜稻有大鸟卵如瓮善其草木畜产五谷果菜食饮宫室市列钱货兵器金珠之属皆与罽賔同而有挑防狮子犀牛【挑防一名符防似鹿长尾一角者或为天鹿两角者或为辟邪】其钱独文为人幕为马　原杜氏通典曰和帝永元中班超遣甘英使大秦抵条支临大海欲渡而安息西界船人谓英曰海水广大徃来者逢善风三月乃得渡若遇恶风雨亦有三嵗者英闻而止　増汉书曰安息长老闻条支有弱水西王母亦未尝见也自条支乗水西行百余日近日所入云
　　波斯
　　原杜氏通典曰波斯后魏时通焉在达曷水之西都宿利城【后周书云苏利城隋书云苏蔺城记録音讹其实一也】有河经其城中南流即条支之故地也大月氏之别种其先有波斯匿王其子孙以王父字为氏因为国号焉王姓波斯户十余万东去中国万余里西去海数百里东南去穆国四千余里西北去拂菻四千五百里　増文献通考曰有楼观屋宇佛寺城西十五里有土山山周廻髙大其势连接甚逺中有鹫鸟噉羊土人极以为患其王坐金羊座戴金花冠衣锦袍织成帔饰以真珠寳物其俗丈夫剪发戴白皮帽贯头衫两肩近下开之并巾帔縁以织成妇人服大衫帔仍贯五色珠络之于膊王即位后择诸子内贤者密书其名封于库王死乃共发书立为王余子各出就边任国人号王曰医囋【才割反】妃曰防歩率王之诸子曰杀野其刑法重罪悬竿射而杀之次则系狱新王立乃释以六月为嵗首尤重七月七日十二月一日其日设防作乐以相欢娱气暑热家自藏冰其地多砂碛引水溉灌其五谷及禽兽与中夏畧同唯无稻黍土出名马及驼象狮子多良犬有大鸟形如橐驼有两翼飞而不能髙食草与肉亦能噉人有大鸟卵眞珠颇黎瑚琉璃玛瑙水精瑟瑟金银鍮石金刚火齐铜锡镔铁朱砂水银锦叠细布毺毾防护那越诺布金镂织成赤麖皮熏陆郁金苏合青木等香胡椒荜拨石蜜千年香附子诃黎勒无食子盐緑雌黄又有优鉢昙花鲜华可爱地有咸池俗尊右下左祠天地日月水火战乗象魏神中其国遣使上书贡物云大国天子天之所生愿日出处常为汉中天子波斯国王居和多千万敬拜朝廷嘉纳之唐贞观十二年遣使朝贡又献活褥蛇状鼠色正青长八九寸能入穴取鼠龙朔初又诉为大食所侵时天子遣使西域分置州县以疾陵城为波斯都督府拜其王为都督咸亨中入朝授右武衞将军死始其子泥涅师为质调露元年诏裴行俭将兵护还复王其国至安西碎叶以道远行俭还泥涅师因客土火罗景龙初复来朝授左威衞将军无何病死其国灭而部众犹存开元天寳间遣使者十辈献玛瑙牀火毛绣舞筵　续文献通考曰辽太祖天赞二年波斯来贡
　　大食一
　　増新唐书曰大食本波斯地隋大业中有波斯国人牧于俱纷摩地那山有兽言曰山西三穴有利兵黒石而白文得之者王走视如言石文言当反乃诡众纠亡命于恒曷水刼商旅保西鄙自王于是遂灭波斯永徽二年始遣使朝贡自言王大食氏有国三十四年二世其王尝遣人入海经八年而未极西岸海中见一石上有树干赤叶青树上总生小儿长六七寸见人不语而能笑动其手足头着树枝人摘取入手即干黒其使得一枝献在王宫开元初遣使献马钿带其使谒见平立不拜宪司欲纠之中书令张说奏曰大食殊俗逺来慕义不可置罪上特许之寻又遣使来献自云本国惟拜天神虽见王亦无致拜之法有司屡诘责之遂依汉法致拜　文献通考或曰大食族中有孤列种世为长号白衣大食种有二姓一曰盘尼末换二曰奚深有摩诃末者勇而智众立为主辟地三千里克夏腊城十四世至末换杀兄伊疾自王下怨其忍有呼罗木鹿人并波悉林将讨之徇众曰助我者皆黒衣俄而众数万即杀末换求奚深种孙阿蒲罗防为王更号黒衣大食宋太平兴国二年遣使贡方物其从者目深体黒谓之昆仑奴雍熙元年国人花茶复来献花锦越诺拣香白龙脑白沙糖蔷薇水琉璃器淳化四年又遣其副蕃长季亚勿来贡其国舶主蒲希密至南海以老病不能诣阙乃以方物附亚勿来献希密进象牙乳香賔铁红丝古贝五色杂花番锦白越诺琉璃瓶无名异蔷薇水等诏赐希宻勅书锦袍银带以答之至道元年其国舶主蒲押陁黎赍蒲希密表引对于崇政殿译者代奏云父蒲希密因縁射利泛舶至广州逮今五稔未归母令臣逺来寻访昨至广州见之具言前嵗皇帝圣恩今命臣奉章来谢以方物致贡大中祥符元年十月车驾东封舶主陁婆离上言愿执方物赴泰山从之其国部属各异名故有勿廵有陁婆离有俞卢和地有麻啰防等国然皆冠以大食勿巡所贡又有龙脑兜罗锦毬锦襈番花簟陁婆离有金饰寿带连环臂钩数珠之属其国在泉州西北自泉州发船四十余日至蓝里博易住冬次年再发顺风六十余日方至其国本国所产与三佛齐贸易商贾转贩以致中国其地广袤民俗侈丽天气多寒雪厚二三尺故贵毡毬国据诸番冲要其王锦衣玉带朔望戴百寳纯金冠其居以玛瑙为柱緑甘为壁水晶为瓦碌石为甎活石为灰帷幕之属悉用百花锦官有丞相太尉各领兵二万余人　续文献通考曰辽太祖三年大食国来贡圣宗开泰九年大食国王遣使进象及方物为其子册割请婚以王子班郎君胡思圣女噶老封公主降之
　　大食二
　　増记杜瓌经行记曰大食一名亚俱罗其王号暮门都此处其士女瓌伟长大衣裳鲜洁容止闲丽女子出门必拥蔽其面无问贵贱一日五时礼天食肉作斋以杀生为功徳系银带佩银刀断饮酒禁音乐有礼堂容数万人每七日王出礼拜登髙座为众说法曰人生甚难天道不易奸非劫窃细行谩言安巳危人欺贫虐贱有一于此罪莫大焉凡有征战为敌所戮必得生天杀其敌人获福无量率土禀化从之如流法唯从寛唯从俭郛郭之内里闬之中土地所生无物不有四方辐凑万货丰贱锦绣珠贝满于市肆驼马驴骡充于街巷刻石木为庐舍有似中国寳轝每至节日则献贵人琉璃器皿鍮石瓶鉢盖不可数算其果有褊桃千年枣其蔓菁根大如斗而圆味甚美余菜亦与诸国同葡萄大者如鸡子香油贵者有二一名耶塞漫一名没国女甲反师香草贵者有二一名查塞菶蒲孔反一名藜芦茇绫绢机杼金银匠画匠汉匠起作画者京兆人樊淑刘泚织络者河东人乐吕礼又有橐驼驾车其马俗云西海濵龙与马交所产也腹小腕长善者日走千里其驼小而背有孤峰良者日驰千里又有驼鸟髙四尺以上足似驼蹄颈项胜人行五六里其卵大如二升又有荠树实如夏堪作油食除瘴其气温土地无氷雪人多疟痢一年之内十中五死吞灭四五十国皆为所役属分其兵鎭守其境尽于西海焉又未禄国在亚梅国西南七百余里胡姓末者兹土人也其城方十五里鐡为城门城中有盐池其境东西百四十里南北百八十里邨栅连接树木交映四面合匝总是流沙南有大河流入其境分渠数百灌溉一川其土沃饶其人浄洁墙宇髙厚市廛平正木既雕刻土亦绘画又有细软叠布羔羊皮裘果有红桃白奈遏白黄李大者名寻支十余人餐一颗辄足越长四尺以上菜有蔓菁萝蒲长葱颗葱芸薹胡芹葛蓝单达茴香笑薤瓠芦尤多葡萄又有黄牛野马水鸭石鸡其俗以五月为嵗首嵗以画缸相献有打毬节秋千节其大食东道使鎭于此又苦国在大食西界周廻数千里造屋兼瓦垒石为壁米谷殊贱有大川东流入亚俱罗商客籴此粜彼徃来相继人多魁梧衣裳寛大有似儒服其苦国有五节度兵马一万以上北接可萨突厥可萨北又有突厥足似牛蹄好噉人肉
　　伏卢尼
　　増后魏书曰伏卢尼国都伏卢尼城在波斯国北累石为城东有大河南流中有鸟其形似人亦有如槖驼马者皆有翼常居水中出水便死城北有云尼山出银瑚琥珀多狮子
　　安息
　　原杜氏通典曰安息国汉时通焉王理番兜城【番音盘】去长安万一千六百里在葱岭之西大宛之西可数千里不属都护北与康居东与乌弋山离西与条支接　増汉书曰土地风气物民俗与乌弋罽賔同亦以银为钱文独为王面幕为夫人面有大马爵其属大小数百城方数千里最大国也临妫水商贾车船行旁国书革旁行为书记武帝始遣使至安息其王令迎于东界去王都数千里行比至过数十城人民相属因发使随汉使者以大鸟卵及犂靬人献于汉　后汉书曰其东界木鹿城号为小安息章和元年遣使献狮子符拔符拔形似麟而无角自安息西行三千四百里至阿蛮国从阿蛮西行三千六百里至斯賔国从斯賔南行渡河又西至于罗国九百六十里安息西界极矣自此南乗海乃通大秦其土多海西珍竒异物
　　安国
　　増隋书曰安国汉时安息国也王姓昭武与康国王同族都那宻水南城有五重环以流水宫殿皆为平头王坐金驼座高七尺风俗同于康国炀帝遣杜行满使西域至其国得五色盐而返大业五年遣使贡献
　　大夏
　　原杜氏通典曰大夏汉时通焉在大宛西南二千余里妫水南其俗土著有城屋与大宛同俗去汉万二千里居汉西南本无大君长城邑徃徃置小君长其兵弱畏战　史记曰其都曰蓝市城有市贩卖诸物东南有身毒国张骞曰臣在大夏时见笻竹杖蜀布问曰安得此大夏国人曰吾贾人徃市之身毒身毒国在大夏东南可数千里
　　吐火罗
　　増新唐书曰吐火罗或曰土豁罗曰覩货逻元魏谓吐呼罗者居葱岭西乌浒河之南古大夏地与挹怛杂处胜兵十万国土著少女多男北有颇黎山其阳穴中有神马国人游牧牝于侧生驹輙汗血其王号叶护武徳贞观时再入献永徽元年献大鸟髙七尺色黒足橐驼鼔翅而行日三百里能噉铁俗谓驼鸟显庆中以其阿缓城为月氏都督府析小城为二十四州授王阿史那都督后二年遣子来朝俄又献玛瑙镫树髙三尺开元天寳间数献马防异药干陀婆罗二百品红碧玻瓈乃册其君为吐火罗叶护挹怛王
　　嚈哒
　　増后魏书曰嚈哒国大月氏之种也亦曰髙卑别种其原出于塞北自金山而南在于阗之西都乌浒水南二百余里去长安一万一百里其王都拔厎延城盖王舍城也其城方十余里多寺墖皆饰以金风俗与突厥略同其俗兄弟共一妻夫无兄弟者妻戴一角帽若有兄弟者依其多少之数更加角焉衣服加缨络头皆剪发其王廵歴而行每月一处冬寒时三月不徙王位不必传子子弟堪者死便受之用刑严急偷盗无多少皆腰斩其人凶悍能鬬战西域康居于阗沙勒安息及诸小国皆役属之
　　挹怛
　　増隋书曰挹怛国都乌浒水南二百里大月氏种也胜兵五六千人善战俗同吐火罗南去曹国千五百里东去州六千五百里隋大业中遣使来贡　文献通考曰按刘璠梁典滑国姓嚈哒后裔以姓为国号转讹又谓之挹怛焉
　　副货
　　増北史曰副货国东至阿富使且国西至没谁国中间相去千里南有连山不知名北至竒沙国相去千五百里国中城周匝七十里宜五谷葡萄国王有黄金殿殿下金驼七头髙三尺孝文帝时遣使朝贡
　　叠伏罗
　　増北史曰叠伏罗国去代三万一千里国中有勿悉城城北有盐竒水西流有白象并有阿末黎木皮织作布土宜五谷宣武时遣使献方物
　　拔豆
　　増北史曰拔豆国去代五万一千里东至多勿当国西至旃那国中间相去七百五十里南至罽陵伽国北至弗那伏且国中间相去九百里国中出金银杂寳白象水牛牦牛葡萄五果土宜五谷
　　朱居波
　　増杜氏通典曰朱居波后魏时通焉亦名朱居槃国汉子合国也并有西夜蒲犂依耐得若四国之地在于阗国西千余里其西至渇槃国南至女国三千里北至疏勒九百里东至葱岭二百里其王本疏勒国人宣武永平中遣使朝贡唐武徳以后频遣使朝贡
　　渴槃陀
　　増文献通考曰渴槃陀后魏时通焉亦名汉陀国亦名渴罗国治葱岭中在朱居波国西西至护密国其南至悬度山无定界北至疏勒国界西北至判汗国其王本疏勒人悬度山在国西南四百里悬度者名山也谿谷不通以绳索相引而度其间四百里中徃徃有栈道因以为名悬度葱岭迤逦相属邮置所絶道阻且长故行人由之莫能分别又有头痛山在国西南乡罽賔歴大头痛小头痛之山赤土身热之阪其葱岭俗号极嶷山其国衣服语貎与于阗相似书与婆罗门同人山居劲健有音乐兵器有甲矟弓刀国法杀人劫贼者死余罚其税杂输之服饰婚姻同疏勒太武帝大延三年朝献于后不絶
　　鉢和
　　増后魏书曰鉢和在渴槃陀西其土尤寒人畜同居穴地而处又有大雪山望若银峰其人食麪服毡有二道一道西行向嚈哒一道西南乌苌为嚈哒所统
　　波知
　　増后魏书曰波知国在鉢和西南土狭人贫依托山谷其王不能总摄有三池传云大池有龙王次有龙妇小者龙子行人经之设祭始过不则多遇风雪
　　賖弥
　　増后魏书曰賖弥国在波知之南山居不信佛法专事诸神亦附嚈哒东有鉢卢勒国路崄缘铁鎻而度下不见厎熙平中遣使宋云等竟不能达
　　乌苌
　　増北史曰乌苌在賖弥南北有葱岭南至天竺婆罗门为其上族婆罗门多解天文吉凶之数其主动则访决焉土多林果引水灌田丰稻麦寺墖华丽人有争讼服以药曲者发狂直者无恙为法不杀犯罪惟徙之灵山西南有檀特山山上立寺以驴数头运食山下无人控御自知徃来
　　干陀
　　増后魏书曰干陀国在乌苌西本名业波为嚈哒所破因改焉其王本敕勒临国已二世矣好征战与罽賔鬭三年不罢人怨苦之有鬭象七百头十人乗一象皆执兵仗象鼻刀以战所都城东南七里有佛墖髙七十丈周三百歩即所谓雀离佛圗也
　　谢防
　　増新唐书曰谢防居吐火罗西南本曰漕矩咤唐显庆时谓诃达罗支武后改今号东距罽賔东北帆延皆四百里南婆罗门西波斯北护时健其王居鹤悉那城七千里多郁金丽草国中有突厥罽賔吐火罗种人杂居景云初遣使朝贡后遂臣罽賔开元八年天子册葛达罗支颉利发誓屈尔为王至天寳中数朝贡
　　帆延
　　増文献通考曰帆延者或曰望衍曰梵衍那居斯卑莫运山之旁西北与护时健接东南距罽賔西南诃达罗支与吐火罗连境地寒人穴居王治罗烂城有大城四五水北流入乌浒河贞观初遣使入朝显庆三年以罗烂城为写鳯都督府时城为悉万州授王卜写鳯州都督管内五州诸军事自是朝贡不絶
　　石汗那
　　増文献通考曰石汗那或曰斫汗那自缚厎野南入雪山行四百里得帆延东临乌浒河多赤豹开元天寳中一再朝献
　　识匿
　　増文献通考曰识匿或曰尸弃尼曰瑟匿东南直京师九千里东五百里距葱岭守捉所南三百里属护宻西北五百里抵俱蜜初治若汗城后散居山谷有大谷五酋长自为治谓之五识匿地二千里无五谷人喜攻剽劫商贾唐贞观二十年偕似没役槃二国使者来朝开元十二年授王布遮波资金吾衞大将军似没者北接石土俗与康同役槃亦与康邻出良马俱者治山中在吐火罗东北南临黒河其王突厥延陀种贞观十六年遣使者入朝开元中献胡旋舞女护密者或曰达摩悉铁帝曰镬偘
　　劫国
　　増文献通考曰劫国隋时闻焉在葱岭中西与南俱与賖弥国界接西北至挹怛国去长安万二千里有户数万气热有稻麦粟豆羊马出洛沙青黛唐武徳二年遣使贡寳带金锁玻瓈水精杯各一颇黎四百九十枚大者如小者如酸
　　陀罗伊罗
　　増杜氏通典曰陀罗伊罗隋时闻焉在乌茶国北大雪山坡上縁梯登山接七百梯方到其国
　　越厎延
　　増文献通考曰越厎延国隋时闻焉治辛头河北南至婆罗门国三千里西北至赊弥国千余里东北至州五千四百里其王婆罗门种户数万有弓矢刀矟皮甲国法不杀人重罪流轻者杖国无课税其俗事佛书同婆罗门王及庶人被发衣锦袍不开缝贫者衣白叠俗清洁气温多稻有羊马多牛出鍮石诃黎勒石蜜麋皮细叠
　　大月氏
　　原杜氏通典曰大月氏汉时通焉理蓝氏城在大宛西可二三千里居妫水北其南则大夏西接安息四十九日行北则康居去长安万一千六百里不属都护户十万东去长史所居六千五百里其国本行国也随畜移徙与匈奴同俗控十余万故恃强轻匈奴本居炖煌祁连间至冐顿单于攻月氏而老上单于杀月氏王以其头为饮器乃远去过大宛西击大夏而臣之都妫水北为王庭其余小众不能去者保南山羌号小月氏増后汉书曰月氏迁于大夏分其国为休密防靡贵霜肹顿都密凡五部翖侯后百余嵗贵霜翖侯攻灭四翖侯自立为王国号贵霜侵安息灭仆达罽賔悉有其国复灭天竺月氏自此富盛诸国称之皆曰贵霜王汉本其故号言大月氏云　北史曰北与蠕蠕接数为所侵遂西迁都薄罗城后魏太武时其国人商贩到京师自云能铸石为五色琉璃于是采矿铸之既成光泽美于西方来者乃诏为行殿容百余人光色映彻观者惊以为神
　　小月氏
　　増后魏书曰小月氏治富楼沙城其王本大月氏王寄多罗子也寄多罗为匈奴所逐西徙后令其子守此城因号小月氏在波路西南先居西平张掖之间被服与羌同其俗以金银钱为货随畜牧移徙匈奴其城东十里有佛墖周三百五十歩髙八十丈自佛墖初建计至武定八年八百四十二年所谓百丈佛圗也　文献通考曰晋天福时有仲云旋居胡卢碛即其遗种
　　髙附
　　増文献通考曰髙附后汉时通焉在大月氏西南亦大国也其俗似天竺而弱善贾贩内富于财所属无常天竺罽賔安息三国强即得之弱即失之





</div>
    <div class="pagination">
<a href="御定渊鉴类函_page171.html">上一页</a><span>...</span><a href="御定渊鉴类函_page167.html">167</a><a href="御定渊鉴类函_page168.html">168</a><a href="御定渊鉴类函_page169.html">169</a><a href="御定渊鉴类函_page170.html">170</a><a href="御定渊鉴类函_page171.html">171</a><span class="current-page">172</span><a href="御定渊鉴类函_page173.html">173</a><a href="御定渊鉴类函_page174.html">174</a><a href="御定渊鉴类函_page175.html">175</a><a href="御定渊鉴类函_page176.html">176</a><a href="御定渊鉴类函_page177.html">177</a><span>...</span><a href="御定渊鉴类函_page173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
