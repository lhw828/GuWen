<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 50 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 50 页/共 74 页
  </h1>
  <div class="content">
   齐宣王为大室大盖百畆堂上三百户以齐国之大具之三年而未能成羣臣莫敢諌者香居问宣王曰荆王释宣王之礼乐而为淫乐敢问荆邦为有主乎王曰为无主敢问荆邦为有臣乎王曰为无臣居曰今王为大室三年不能成而羣臣莫敢諌者敢问王为有臣乎王曰为无臣香居曰臣请避矣趋而出王曰香子留何諌寡人之晩也遽召尚书曰书之寡人不肖好为大室香子止寡人也
　　魏王将起中天台令曰敢諌者死许绾负操锸入曰闻大王将起中天台臣愿加一力王曰子何力有加绾曰虽无力能啇台王曰若何曰臣闻天与地相去万五千里今王因而半之当起七千五百里之台髙既如是其趾须方八千里尽王之地不足以为台趾古者尧舜建诸侯地方五千里王必起此台先以兵伐诸侯尽有其地犹不足又伐四夷得方八千里乃足以为台趾林木之积人徒之众仓廪之储数以万亿度八千里之外当定农畆之地足以奉给王之台者台具以备乃可以作魏王黙然无以应乃罢
　　赵简子春筑台于邯郸天雨而不息谓左右曰可无趋种乎尹铎对曰公亊急厝种而悬之台夫虽欲趋种不能得也简子惕然乃释台罢役曰我以台为急不如民之急也民以不为台故知吾之爱也
　　赵文子为室斵其椽而砻之张老夕焉而见之不谒而归文子闻之驾而徃曰吾不善子亦告我何其速也对曰天子之室斵其椽而砻之加宻石焉诸侯砻之大夫斵之士首之备其物义也从其等礼也今子贵而忘义富而忘礼吾惧不免何敢以告文子归令之勿砻也匠人请皆斵之文子曰止为后世之见之也其斵者仁者之为也其砻者不仁者之为也
　　知襄子为室美士茁夕焉知伯曰室美夫对曰美则美矣抑臣亦有惧也知伯曰何惧对曰臣以秉笔事君志有之曰髙山峻原不生草木松栢之地其土不肥今土木胜臣惧其不安人也室成三年而知氏亡
　　韩昭侯造作髙门屈宜咎曰昭侯不出此门曰何也曰不时吾所谓不时者非时日也人固有利有不利昭侯尝利矣不作髙门徃年秦拔宜阳明年大旱民饥不以此时恤民之急也而顾反益奢如此所谓福不重至祸必重来者也髙门成昭侯卒竟不出此门
　　晋陆云上吴王晏启　间一日敢献瞽言以干闻聴天恩未加咎责猥明令臣伏诵圣防奉用叹息臣闻有国者不患宫室之不崇患在令名之不立是以贤人之在富贵莫不卑身节欲损己挹情能保其国家令闻百世歴观古今以约失之者实寡以奢失之者葢众非天下之至徳孰能居丰行险在富能贫清俭节素自殿下家道此所以懐集四方而使兆民服者也世祖武皇帝富有四海贵为天子居无离宫之馆身御家人之服先帝岂欲以此道止于治身而已哉固将必欲遗训百世贻燕子孙此固殿下所宜祗奉也昔淮南太妃当安厝臣兄比下墨机时为郎中令从行太妃令追称先帝养生送终事从节俭今宜奉用遗制不事丰厚令防恳切言归于约清河昔起墓宅手诏又还毁朝野之论于今未已窃以西园第宅用功方严虽知圣徳节俭有素犹复思闗愚言以补万一亦臣缱绻微忠昊天罔极之诚也至被明令圣防炳然嘉承至道奉以称庆不胜下情谨疏以闻
　　陆佐公石阙铭　昔在舜格文祖禹至神宗周变商俗汤黜夏政虽革命殊乎因袭揖让异于干戈而晷纬冥合天人启惎克明俊徳大庇生民其揆一也在齐之季昏虐君临威侮五行怠弃三正刑酷然炭暴逾膏柱民怨神怒众叛亲离蹐地无归瞻乌靡托于是我皇帝拯之乃操斗极把钩陈翼百神禔万福龙飞黒水虎步西河雷动风驱天行地止命旅致屯云之应登坛有降火之祥筮协从人只响附穿胷露顶之豪箕坐椎髻之长莫不援旗请奋执鋭争先夏首凭固庸岷负阻协彼离心抗兹同徳帝赫斯怒秣马训兵严鼓未通凶渠泥首舸连轴巨槛接舻铁马千羣朱旗万里折简而禽庐九传檄以下湘罗兵不血刅士无遗镞樊邓威懐巴黔底定于是流汤之党握炭之徒守似藩篱战同枯朽革车近次师营商牧华夷士女冠葢相望扶老携防一旦云集壶浆塞野箪食盈涂似夏民之附成汤殷士之窥周武安老懐少伐罪吊民农不迁业市无易贾八方入计四隩奉图羽檄交驰军书狎至一日二日非止万几而尊严之度不諐于师旅渊黙之容无改于行阵计如投水思若转规策定帷幄谋成几案曽未浃辰独夫授首乃焚其绮席弃彼宝衣归琁台之珠反诸侯之玉指麾而四海隆平下车而天下大定拯兹涂炭救此横流功均天地明并日月于是仰协三灵俯从亿兆受昭华之玉纳龙叙之图类帝禋宗光有神器升中以祀羣望摄袂而朝诸夏布教都畿班政方外谋协上策刑从中典南服缓耳西羁反舌劒骑穹庐之国同川共穴之人莫不屈膝交臂厥角稽防凿空万里攘地千都幕南罢鄣河西无警于是治定功成迩安逺肃忘兹鹿骇息此狼顾乃正六乐治五礼改章程创法律置博士之职而着録之生若云开集雅之馆而欵闗之学如市兴建庠序启设郊丘一介之才必记无文之典咸秩于是天下学士靡然向风人识防隅家知礼让教臻侍子化洽期门区宇乂安方面息静役休务简嵗阜民和歴代规谟前王典故莫不芟夷翦截允执厥中以为象阙之制其来已逺春秋设旧章之教经礼垂布宪之文戴记显游观之言周史书树阙之梦北荒明月西极流精海岳黄金河庭紫贝苍龙武之制铜爵铁凤之工或以聴穷省寃或以布治悬法或以表正王居或以光崇帝里晋氏浸弱宋历威夷礼经旧典寂寥无记鸿规盛烈湮没罕称乃假天阙于牛头托逺图于博望有欺耳目无补宪章乃命审曲之官选明中之士陈圭置臬瞻星揆地兴复表门草创华阙于是嵗次天纪月旅太簇皇帝御天下之七载也构兹盛则兴此崇丽方且趋以表敬观而知法物覩双碣之容人识百重之典作范垂训赫矣壮乎爰命下臣式铭盘石其辞曰惟帝建国正位辨方周营洛涘汉启岐梁居因业盛文以化光爰有象阙是惟旧章青葢南洎黄旗东指悬法无闻藏书弗纪大人造物龙徳休否建此百常兴兹双起伟哉偃蹇壮矣巍巍旁映重叠上连翠防布教方显浃日初辉悬书有附委箧知归郁崫重轩穹隆反宇形耸飞栋势超浮柱色法上圆制模下矩周望原隰俛临烟雨前宾四防却背九房北通二辙南凑五方暑来寒徃地久天长神哉华观永配无疆
　　晋谢安欲更营宫室王彪之曰中兴初即位东府殊为俭陋元明二帝亦不改制苏峻之乱成帝止兰台都坐殆不蔽寒暑是以更营修筑方之汉魏诚为俭狭复不至陋殆合丰约之中今自可随宜増益修补而已强冦未殄正是休兵养士之时何可大兴功力劳扰百姓邪安曰宫室不壮后世谓之无能彪之曰任天下事当保国宁家朝政为允岂以修屋宇为能邪安无以夺之故终彪之之世不改营焉
　　穆帝将修后池起阁道江逌上疏諌　王者处万乘之极享富有之大必显明制度以表崇髙盛其文物以殊贵贱建灵台浚辟雍立宫馆设苑囿所以于皇之尊彰临下之义前圣创其礼后代遵其矩当代之君咸营斯事周宣兴百堵之作鸿雁歌安宅之欢鲁僖修泮水之宫采芹有思乐之颂葢上之有为非予欲是盈下之奉上不以劬劳为勤此自古之令典轨仪之大式也是以唐虞流化于茅茨夏禹垂美于卑室过俭之陋非中庸之制然三圣行之以致至道汉髙祖当营建之始怒宫库之壮孝文处既富之世爱十家之产亦以播惠当时著称来叶今者二虏未殄神州荒芜举江左之众经畧艰难漕越之粟北餽河洛兵不获戢运戍悠逺仓库内罄百姓力竭如春夏以来水旱为害逺近之收普减常年财伤人困大役未已军国之用无所取给方之徃代丰相悬损之又损实在今日伏惟陛下圣质天纵凝旷清虚阐日新之盛茂钦明之量无欲体于自然冲素型乎万国韶既尽美则必尽善宜养以虚守以无为登览不以台观游豫不以苑沼偃息毕于仁义驰骋极于六艺观巍巍之隆鉴二代之文仰味羲农俯寻周孔其为逍遥足以尊道徳之辅亲缙绅之秀畴咨以时顾问不倦献替讽諌日月而闻则庶绩惟凝六合咸熙中兴之盛迈于殷宗休嘉之庆流乎无穷昔汉起徳阳钟离抗言魏营宫殿陈羣正辞臣虽才非若人然职忝近侍言不足采而义在以闻帝嘉其言而止
　　秃髪傉檀防羣寮于宣徳堂仰视而叹曰古人言作者不居居者不作信矣孟祎进曰张文王筑城苑缮宫庙为贻厥之资万世之业秦师济河漼然瓦解梁熙防全州之地拥十万之众军败于酒泉身死于彭济吕氏以排山之势王有西夏率土崩离衔璧秦雍寛饶有言富贵无常忽輙易人此堂之建年百载十有二主唯信顺可以久安仁义可以永固愿大王勉之傉檀曰非君无以闻谠言也
　　刘曜命起丰明观立西宫建陵霄台于滈池又将于霸陵西南营夀陵侍中乔豫和苞上疏　闻人主之兴作也必仰准乾象俯临人时是以卫文承乱亡之后宗庙社稷流漂无所而犹上候营室以构楚宫彼其急也犹尚若兹故能兴康叔武公之迹以延九百之庆也奉诏书将营丰明观市道蒭荛咸以非之曰一观之功可以平凉州矣又奉勑防复欲拟阿房而建西宫模琼台而起陵霄此则费万丰明功亿前役也以此功费亦可以吞吴蜀翦齐魏矣陛下何为于中兴之日而纵亡国之事自古圣王人谁无过陛下此役实为过举过贵在能改终之实难又状闻勑防将营建夀陵周回四里下深二十五丈以铜为棺椁黄金饰之恐此功费非国内所能办也且臣闻尧葬谷林市不改肆颛顼葬广阳下不及泉圣王之所终也如是秦王下锢三泉周轮七里身亡之后毁不旋踵闇主之所终也如此向魋石椁孔子以为不如速朽王孙倮葬识者嘉其矫世自古无有不亡之国不掘之墓故圣王知厚葬之招害也故不为之臣子之于君父陵墓岂不欲髙广如山岳哉但以保全始终安固万世为优耳兴亡奢俭烱然于前惟陛下览之
　　隋炀帝筑西苑周二百里其内为海周十余里为方文蓬莱瀛洲诸山髙百余尺台观宫殿罗络山上海北有渠萦纡注海内缘渠作十六院门皆临渠每院以四品夫人掌之穷极华丽宫树凋落则剪防为花叶缀之沼内亦剪防为荷芰菱芡色渝则易以新者十六院竞以殽馐精丽相髙求市恩宠上好以月夜从宫女数千骑游西苑作清夜游曲于马上奏之
　　晋髙祖乐闻谠言诏百官各上封事置详定院以考之无取者留中可者行之数月应诏者无十人复降御札趣之河南奏修洛阳宫諌议大夫薛融諌曰今宫室虽经焚毁犹侈于帝尧之茅茨所费虽寡犹多于孝文之露台请俟海内平宁营之未晩诏褒纳之
　　宋太祖既广汴城且命有司画洛阳宫殿按图修之以韩重赟董其役营缮既卑太祖坐寝殿令洞开诸门皆端直轩豁无有壅蔽谓左右曰此如我心若有邪曲人皆见之也
　　王曽諌作玉清昭应宫疏　臣伏闻朝廷设諌诤之官防政治之阙非其官而言者葢表其忠况当不讳之朝复忝非常之遇苟进思之无补惧窃禄以贻讥臣曽伏覩国家诞受殊祥荐膺秘箓祚洪图于万叶超盛烈于百王陛下寅畏宝符陟封名岳功垂不朽泽浸无垠奉若之心斯为至矣而清衷濬发成命亟行自经始已来庀徒斯广辇仙山之石相属于道涂伐豫章之材逺周于林麓累土陶甓挥锸运斤功极弥年费将钜万掩祈年之旧制逾槩日之前闻辍贵近以董临假使权而领防如此则国家尊奉灵文之意不为不厚矣崇饰台观之规不为不壮矣然则臣之愚恳或异于斯既有见闻安敢缄黙臣以为今之兴作有不便之事五焉虽鸠僝已行未可悉罢苟或万一采刍荛之説省其功用抑其制度亦及民之大惠而忧国之逺图也所谓五者之目请为陛下陈之且今来所创立宫规制宏大凡用木材莫匪楩楠窃闻天下出产之处收市至多船运起宫犹伤人力虽云役军匠宁免烦扰平民况复军人亦是黎庶此未便之事一也迩者方毕封崇颇烦经费今兹兴造尤费资财虽府库之中货宝山积畚筑之下工徒子来然而内帑则积代之蓄藏百物尽生民之膏血散之孔易敛之惟艰虽极丰盈尤宜重惜此未便之事二也夫圣人贵于谋始智者察于未形祸起隠微危生安逸今双阙之下万众卑臻暑气方隆作劳斯甚所役诸杂兵士多是不逞小民其或鼠窜郊狗偷都市有一于此足贻圣忧此未便之事三也王者抚御寰区顺承天地举动必遵于时令裁成不失于物宜靡崇奢侈之风罔悖隂阳之序臣谨按孟夏无大众无起土功无伐大树今肇基卜筑冲冐郁蒸俶扰厚坤乖违前训矧复旱暵卒痒雷霆迅风拔木飘瓦温沴之气比屋罹灾得非以失承天地之明效欤此未便之事四也臣窃聆中间符命之文有清浄育民之诫今所修宫阁葢本灵篇而乃过兴剖撅之功广务雕镂之巧虽屡殚于物力恐未协于天心此未便之事五也伏望遵祖宗之大猷察圣贤之深戒迁思囘虑惩徃念来诏将作之官息勤苦之众辑宁羣品对越髙穹如此则遐迩宅心人只觖望必若光昭大瑞须建灵宫将毕相劳聿爰成绩则臣敢效愚计亦可必行但能损彼规模减其用度止敦朴素无取瑰竒惟将之以诚明仍重之以严洁名数之际加等是宜实费之资节俭为要俾四海之内知陛下爱重民力之意岂不美欤昔太宗皇帝建太一上清等宫亦不使穷极壮丽臣窃惟陛下宜遵而行之取为法制以示不敢逾即鸣谦大徳光于千古矣奈何特欲过先帝之制作乎并观西京造太宗之影殿东岳置会真之宫计其工庸亦皆不啻中人十家之产然于尊祖礼神则盛矣其于邦国大计则犹未足为当时之急务也臣料陛下必为海内承平边隅清晏人康俗阜时和年丰纵或筑宫无损于事则臣复谓其不然也方今疆场甫定北廷有姑息之虞民俗茍完仓箱无红腐之积况闗辅之地流亡素多近甸之民农桑失望虽令有司安慰亦恐未复田产秋冬之间饥歉是惧亟经营于神馆虑稍鬰于舆情且徃古废兴之端前王得失之事布在方册足为啇鉴者陛下览之详矣非假愚臣一二言焉试观自昔人君崇尚土木孰若清浄无为者之安全乎愿陛下留神垂聴无忽臣言则天下幸甚
　　徽宗时以未得嗣子为念道士刘混康以法箓符水出入禁中言京师西北隅地协堪舆倘形势加以少髙当有多男之祥始命为数仞冈阜已而后宫生子渐多帝甚喜始信道教于是蔡攸倡为异闻谓有珠星璧月跨鳯乗鸾天书云篆之符以逢迎之遂竭国力以经营土木之工至是又命户部侍郎孟揆于上清寳箓宫东筑山以像余杭之鳯凰山号曰万嵗山周十余里其最髙一峰九十歩上有亭曰介分东南二岭直接南山山之东有萼緑华堂书馆八仙馆紫石岩楼直嶝览秀轩龙吟堂山之南则夀山两峰并峙有盐池噰噰亭山之西有药寮西庄巢云亭白龙沂濯沜濯龙峡蟠秀练光跨云亭罗汉岩又西有万松岭半岭有楼曰倚翠上下设两闗闗下有平地凿大沼沼中作两州东为卢渚浮阳亭西为梅渚雪浪亭西流为鳯池东出为雁池中分二馆东曰流碧西曰环山有巢鳯阁三秀堂东池后有挥雪防复由嶝道上至介亭亭左复有极目亭萧森亭右复有萧云亭半山北俯景龙江引江之上流注山间西行为潄琼轩又行石间为炼丹凝观圜山亭下视江际见髙阳酒肆及清澌阁北岸有胜筠庵蹑云台萧间馆飞岑亭支流别为山庄为囘溪又于南山之外为小山横亘二里曰芙蓉城穷极巧妙而景龙江外则诸馆舎尤精其北又因瑶华宫火取其地作大池名曰曲江池中有堂曰蓬壶东尽对封丘门而止其西则天波门桥引水直西殆半里江乃折南又折北南者过阊阖门为复道通茂徳帝姬宅折北者四五里属之龙徳宫既成帝自为艮岳记以为山在国之艮位故也初朱勔于太湖取石髙广数丈载以大舟挽以千夫凿城防桥毁堰折牐数月乃至防得燕地因号昭功敷庆神运石立于万嵗山又作绛霄楼势极髙峻尽工艺之巧其后羣阉兴筑不已于是山林岩壑日益髙深亭台楼观不可称纪又以金芝产于万夀更名夀岳云新作延福宫在大内北拱宸门外初蔡京欲以宫室媚帝召内侍童贯杨戬贾详何防蓝从熙五人讽以内中逼窄之状五人乃请因延福旧名而新作之五人分任工役视力所致争以侈丽髙广相夸尚各为制度不务沿袭及成号延福五位东西配大内南北稍劣其东直景龙门西抵天波门其间殿阁亭台相望凿池为海疏泉为湖鹤庄鹿砦文禽竒兽孔翠诸栅蹄尾动以千数嘉花名木类聚区别怪石岩壑幽胜宛若天成不类尘境既成帝自为文以记之其后又为村居野店酒肆清帘于其间毎嵗冬至后即放灯自东华门以北并不禁夜徙市民行铺夹道以居纵博羣饮至上元后乃罢谓之先赏寻又跨旧城修筑号延福第六位复跨城外浚濠作二桥桥下叠石为固引舟相通而桥上人物外自通行不觉也名曰景龙江夹江皆植竒花珍木殿宇对峙焉
　　道路【二则】
　　周定王使单襄公聘于宋遂假道于陈以聘于楚火朝觌矣道茀不可行也侯不在彊司空不视涂泽不陂川不梁野有庾积场功未毕道无列树垦田若蓺膳宰不致饩司里不受馆国无寄寓县无施舍民将筑台于夏氏及陈陈灵公与孔宁仪行父南冠以如夏氏留宾弗见单子归告王曰陈侯不有大咎国必亡王曰何故对曰夫辰角见而雨毕天根见而水涸本见而草木节解驷见而陨霜火见而清风戒寒故先王之教曰雨毕而除道水涸而成梁草木节解而备藏陨霜而冬裘具清风至而修城郭宫室故夏令曰九月除道十月成梁其时儆曰收而场功偫而畚挶营室之中土功其始火之初见期于司里此先王之所以不用财贿而广施徳于天下者也今陈国火朝觌矣而道路若塞野场若弃泽不陂障川无舟梁是废先王之教也周制有之曰列树以表道立鄙食以守路国有郊牧畺有寓望薮有圃草囿有林池所以御灾也其余无非谷土民无县
　　耜野无奥草不夺民时不蔑民功有优无匮有
　　逸无罢国有班事县有序民今陈国道路不可
　　知田在草间功成而不收民罢于逸乐是弃先
　　王之法制者也周之秩官有之曰敌国宾至闗
　　尹以告行理以节逆之侯人为导卿出郊劳门
　　尹除门宗祝执祝司里授馆司徒具徒司空视
　　涂司防诘奸虞人入材甸人执薪火师监燎水
　　师监灌膳宰致餐廪人献饩司马陈刍工人展
　　车百官各以物至宾入如归是故小大莫不怀
　　爱其贵国之宾至则以班加一等益度至于王
　　使则皆官正莅事上卿监之若王巡守则君亲
　　监之今虽朝也不才有分族于周承王命以为
　　过宾于陈而司事莫至是蔑先王之官也先王之令有之曰天道赏善而罸淫故凡我造国无从
　　匪彛无即慆淫各守尔典以承天休今陈侯不
　　念续之常弃其伉俪妃嫔而帅其卿佐以淫
　　于夏氏不亦渎姓矣乎陈我大姬之后也弃衮
　　冕而南冠以出不亦简彛乎是又犯先王之令
　　也昔先王之教茂帅其徳也犹恐陨越若废其
　　教而弃其制蔑其官而犯其令将何以守国居
　　大国之间而无此四者其能乆乎六年单子如
　　楚八年陈侯杀于夏氏九年楚子入陈
　　晋潘岳为懐令时以逆旅逐末废农奸淫亡命
　　多所依凑败乱法度勑当除之十里一官攡使老小贫户守之又差吏掌主依客舍收钱岳议曰谨案逆旅久矣其所由来行者頼以顿止居者薄收其直交易贸迁各得其所官无役赋因人成利惠加百姓而公无末费语曰许由辞帝尧之命而舍于逆旅外传曰晋阳处父过甯舍于逆旅魏武皇帝亦以为宜其诗曰逆旅整设以通商贾然则自尧到今未有不得客舍之法唯商鞅尤之固非圣世所言也方今四海防同九服纳贡八方翼翼公私满路近畿辐辏客舍亦稠冬有温庐夏有凉防刍秣成行器用取给疲牛必投乘凉近进发楅冩鞍皆有所憩又诸刼盗皆起于逈絶止乎人众十里萧条则奸轨生心连陌接馆则冦情震慑且闻声有救已发有追不救有罪不追有戮禁暴捕亡恒有司存凡此皆客舍之益而官防之所乏也又行者贪路告籴炊防皆以昏晨盛夏昼热又兼星夜既限早闭不及防门或避晚闗迸逐路隅祗是慢藏诲盗之原茍以客舍多败法教官守棘防独复何人彼河桥孟津解劵输钱髙第督察数人校出品两岸相检犹惧或失之故悬以禄利许以功报今贱吏疲人独专防税管开闭之权籍不校之势此道路之蠧奸利所殖也率歴代之旧族获行留之懽心使客舍洒扫以待征旅择家而息岂非众庶颙颙之望请曹列上朝廷从之
　　渔猎【六则】
　　春秋曰正月公狩于郎传曰春曰搜夏曰苗秋曰狝冬曰狩苗者奈何曰苗者毛也取之不围泽不揜羣取禽不麛卵不杀孕重者春搜者不杀小麛及孕重者冬狩皆取之百姓皆出不失其驰不抵禽不诡遇逐不出防此苗狝搜狩之义也故苗狝搜狩之礼简其戎事也故苗者毛取之搜者捜索之狩者守留之夏不田何也曰天地隂阳盛长之时猛兽不攫鸷鸟不搏蝮虿不螫鸟兽虫蛇且知应天而况人乎哉是以古者必有豢牢其谓之畋何圣人举事必反本五谷者以祀宗庙养万民也今禽兽害稼穑者故以田言之圣人作名号而事义可知也
　　唐太宗猎于洛阳苑有羣豕突出林中上引弓四殪四豕有豕突前及马镫民部尚书唐俭投马搏之上拔劒斩豕顾笑曰天策长史不见上将击贼邪何惧之甚对曰汉祖以马上得之不以马上治之陛下以神武定四方岂复逞雄心于一兽上悦为之罢猎
　　髙宗出畋遇雨问諌议大夫昌乐谷那律曰油衣若为则不漏对曰以瓦为之必不漏髙宗悦为之罢猎武宗颇好畋猎及武戏五坊小儿得出入禁中赏赐甚厚尝谒郭太后从容问为天子之道太后劝以纳諌武宗退悉取諌疏阅之多諌游猎自是武宗出畋稍希五坊无复横赐
　　白居易续虞人箴　唐受天命十有二圣业业惕惕咸勤于政鸟生深林兽在丰草春搜冬狩取之以道鸟兽虫鱼各遂其生君民朝野亦克用宁在昔祖厥训孔彰驰骋畋猎俾心发狂何以验之曰羿与康曽不是诫终然覆亡故我列圣鉴彼前王虽有畋猎乐不至荒髙祖方猎苏长进言不满十旬未足为懽上心忽悟为之辍畋故武徳业垂二百年降及宋璟亦諌宗怡顔聴纳献替从容及璟趋出鹞死握中故开元事播于无穷噫逐兽于野走马于路岂不快哉衘橛可惧噫夜归禁苑朝出皇都岂不乐哉冦戎可虞臣非兽臣不当献箴輙思出位敢諌从禽蝼蚁命小安危计深苟裨万一臣死甘心
　　后唐明宗敕解纵五坊鹰隼内外无得更进冯道曰陛下可谓仁及鸟兽明宗曰不然朕昔尝从武皇猎时秋稼方熟有兽逸入田中遣骑取之比及得兽余稼无几以是思之猎有损无益故不为耳








　　经济类编卷七十四
&lt;子部,类书类,经济类编&gt;
　　钦定四库全书
　　经济类编卷七十五
　　明　冯琦冯瑗　撰
　　天类一
　　天文【七则】
　　墨子天志　子墨子言曰天下之所以乱者其説将何哉则是天下士君子皆明于小而不明于大何以知其明于小不明于大也以其不明于天之意也何以知其不明于天之意也以处人之家者知之今人处若家得罪将犹有异家所以避逃之者然且父以戒子兄以戒弟曰戒之慎之处人之家不戒不慎之而有处人之国者乎今人处若国得罪将犹有异国所以避逃之者矣然且父以戒子兄以戒弟曰戒之慎之处人之国者不可不戒慎也今人皆处天下而事天得罪于天将无所以避逃之者矣然而莫知以相极戒也吾以此知大物则不知者也是故子墨子言曰戒之慎之必为天之所欲而去天之所恶曰天之所欲者何也所恶者何也天欲义而恶其不义者也何以知其然也曰义者正也何以知义之为正也天下有义则治无义则乱我以此知义之为正也然而正者无自下正上者必自上正下是故庶人不得次己而为正有士正之士不得次己而为正有大夫正之大夫不得次己而为正有诸侯正之诸侯不得次己而为正有三公正之三公不得次己而为正有天子正之天子不得次己而为正有天正之今天下之士君子皆明于天子之正天下也而不明于天正也是故古者圣人明以此説人曰天子有善天能赏之天子有过天能罚之天子赏罚不当聴狱不中天下疾病祸福霜露不时天子必且刍豢其牛羊犬彘洁为粢盛酒醴以祷祠祈福于天我未尝闻天之祷祀祈福于天子也吾以此知天之重且贵于天子也是故义者不自愚且贱者出必自贵且知者出曰谁为知天为知然则义果自天出也今天下之士君子之欲为义者则不可不顺天之意矣曰顺天之意何若曰兼爱天下之人何以知兼爱天下之人也以兼而食之也何以知其兼而食之也自古及今无有逺灵孤夷之国皆刍豢其牛羊犬彘防为粢盛酒醴以敬祭祀上帝山川鬼神以此知兼而食之也茍兼而食焉必兼而爱之譬之若楚越之君今是楚王食于楚之四境之内故爱楚之人越王食于越四境之内故爱越之人今天兼天下而食焉我以此知其兼爱天下之人也且天之爱百姓也不尽物而止矣今天下之国粒食之民国杀一不祥曰谁杀不辜曰人也孰予之不辜曰天也若天之中实不爱此民也何故而人有杀不辜而天子之不祥哉且天之爱百姓厚矣天之爱百姓别矣既可得而知也何以知天之爱百姓也吾以贤者之必赏善罚暴也何以知贤者之必赏善罚暴也吾以昔者三代之圣王知之故昔也三代之圣王尧舜禹汤文武之兼爱天下也从而利之移其百姓之意焉率以敬上帝山川鬼神天以为从其所爱而爱之从其所利而利之于是加其赏焉使之处上位立为天子以法也名之曰圣人以此知赏善之证是故昔也三代之暴王桀纣幽厉之兼恶天下也从天贼之移其百姓之意焉率以诟侮上帝山川鬼神天以为不从其所爱而恶之不从其所利而贼之于是加其罚焉使之父子离散国家灭亡抎失社稷忧以及其身是以天下之庶民属而毁之业万世子孙继嗣毁之贲不之废也名之曰失王以此知其罚暴之证今天下之士君子欲为义者则不可不顺天之意矣曰顺天之意者兼也反天之意者别也兼之为道也义正别之为道也力正曰义正者何若曰大不攻小也强不侮弱也众不贼寡也诈不欺愚也贵不傲贱也富不骄贫也壮不夺老也是以天下之庶国莫以水火毒药兵刃以相害也若事上利天中利鬼下利人三利而无所不利是谓天徳故凡从事此者圣知也仁义也忠惠也慈孝也是故聚敛天下之善名而加之是其故何也则顺天之意也曰力正者何若曰大则攻小也强则侮弱也众则贼寡也诈则欺愚也贵则傲贱也富则骄贫也壮则夺老也是以天下之庶国方以水火毒药兵刃以相贼害也若事上不利天中不利鬼下不利人三不利而无所利是谓之贼故凡从事此者冦乱也盗贼者不仁不义不忠不惠不慈不孝是故聚敛天下之恶名而加之是其故何也则反天之意也故子墨子置立天之以为仪法若轮人之有规匠人之有矩也今轮人以规匠人以矩以此方圜之别矣是故子墨子置立天之以为仪法吾以此知天下之士君子之去义之逺也何以知天下之士君子之去义逺也今知氏大国之君寛者然曰吾处大国而不攻小国吾何以为大哉是以差论爪牙之士比列其舟车之卒以攻罚无罪之国入其沟境刈其禾稼斩其树木残其城郭以御其沟池焚烧其祖庙攘杀其犠牷民之格者则劲拔之不格者则系操而归大夫以为仆园胥靡妇人以为舂酋则夫好攻伐之君不知此为不仁义以告四邻诸侯曰吾攻国覆军杀将若干人矣其邻国之君亦不知此为不仁义也有具其皮币发其綛处使人飨贺焉则夫好攻伐之君有重不知此为不仁不义也有书之竹帛藏之府库为人后子者必且欲顺其先君之行曰何不当发吾库视吾先君之法美必不曰文武之为正为正者若此矣曰吾攻国覆军杀将若干人矣则夫好攻伐之君不知此为不仁不义也其邻国之君不知此为不仁不义也是以攻伐世世而不已者此吾所谓大物则不知也所谓小物则知之者何若今有人于此入人之园取人之桃李姜者上得且罚之众闻则非之是何也曰不与其劳获其实已非其有所取之故而况有逾于人之墙垣抯格人之子女者乎与角人之府库窃人之金玉蚤絫者乎与逾人之栏牢窃人之牛马者乎而况有杀一不辜人乎今王公大夫之为政也自杀一不辜人者逾人之墙垣抯格人之子女者与角人之府库窃人之金玉蚤絫者乎与逾人之栏牢窃人牛马桃李姜者今王公大人之加罚此也虽古之尧舜禹汤文武之为政亦无以毕此矣今天下之诸侯将犹皆侵凌攻伐兼并此为杀一不辜人者数千万矣此为逾人之墙垣格人之子女者与角人府库窃人金玉蚤絫者数千万矣逾人之栏牢窃人之牛马者与入人之园窃人之桃李姜者数千万矣而自曰义也故子墨子言曰是蕡我者则岂有以异是蕡黑白甘苦之辨者哉今有人于此少而示之黑谓之黑多示之黑谓白必曰吾目乱不知黑白之别今有人于此能少尝之甘谓甘多尝谓苦必曰吾口乱不知其甘苦之味今王公大人之政也或杀人其国家禁之此蚤越有能多杀其邻国之人因以为文义此岂有异蕡白黑甘苦之别者哉故子墨子置天之以为仪法非独子墨子以天之志为法也于先王之书大夏之道之然帝谓文王予怀而明徳毋大声以色毋长夏以革不识不知顺帝之则此诰文王之以天志为法也而顺帝之则也且今天下之士君子中实将欲为仁义求为上士上欲中圣王之道下欲中国家百姓之利者当天之志而不可不察也天之志者义之经也
　　司马迁天官书　中宫天极星其一明者太一常居也旁三星三公或曰子属后句四星末大星正妃余三星后宫之属也环之匡衞十二星藩臣皆曰紫宫前列直斗口三星随北端兑若见若不曰隂徳或曰天一紫宫左三星曰天枪右五星曰天棓后六星絶汉抵营室曰阁道北斗七星所谓璇玑玉衡以齐七政杓携龙角衡殷南斗魁枕参首用昬建者杓杓自华以西南夜半建者衡衡殷中州河济之间平旦建者魁魁海岱以东北也斗为帝车运于中央临制四乡分隂阳建四时均五行移节度定诸纪皆系于斗斗魁戴匡六星曰文昌宫一曰上将二曰次将三曰贵相四曰司命五曰司中六曰司禄在斗魁中贵人之牢魁下六星两两相比者名曰三能三能色齐君臣和不齐为乖戾辅星明近辅臣亲彊斥小疏弱杓端有两星一内为矛招摇一外为盾天锋有句圜十五星属杓曰贱人之牢其牢中星实则囚多虚则开出天一枪棓矛盾动摇角大兵起　东宫苍龙房心心为明堂大星天王前后星子属不欲直直则天王失计房为府曰天驷其隂右骖旁有两星曰衿北一星曰牵东北曲十二星曰旗旗中四星曰天市中六星曰市楼市中星众者实其虚则耗房南众星曰骑官左角李右角将大角者天王帝廷其两旁各有三星鼎足句之曰摄提摄提者直斗杓所指以建时节故曰摄提格亢为疏庙主疾其南北两大星曰南门氐为天根主疫尾为九子曰君臣斥絶不和箕为敖客曰口舌火犯守角则有战房心王者恶之也　南宫朱鸟权衡衡太微三光之廷匡衞十二星藩臣西将东相南四星执法中端门门左右掖门门内六星诸侯其内五星五帝座后聚一十五星蔚然曰郎位傍一大星将位也月五星顺入轨道司其出所守天子所诛也其逆入若不轨道以所犯命之中坐成形皆羣下从谋也金火尤甚廷藩西有隋星五曰少微士大夫权轩辕轩辕黄龙体前大星女主象旁小星御者后宫属月五星守犯者如衡占东井为水事其西曲星曰钺钺北北河南南河两河天阙间为闗梁舆鬼鬼祠事中白者为质火守南北河兵起谷不登故徳成衡观成潢伤成钺祸成井诛成质柳为鸟注主木草七星颈为员官主急事张素为厨主觞客翼为羽翮主逺客轸为车主风其旁有一小星曰长沙星星不欲明明与四星等若五星入轸星中兵大起轸南众星曰天库楼库有五车车星角若益众及不具无处车马　西宫咸池曰天五潢五潢五帝车舍火入旱金兵水水中有三柱柱不具兵起奎曰封豕为沟渎娄为聚众胃为天仓其南众星曰廥积昴曰髦头胡星也为白衣会毕曰罕车为边兵主弋猎其大星旁小星为附耳附耳摇动有谗乱臣在侧昴毕间为天街其隂隂国阳阳国参为白虎三星直者是为衡石下有三星兑曰罚为斩艾事其外四星左右肩股也小三星隅置曰觜觿为虎首主葆旅事其南有四星曰天厠厠下一星曰天矢矢黄则吉青白黑凶其西有句曲九星三处罗一曰天旗二曰天苑三曰九游其东有大星曰狼狼角变色多盗贼下有四星曰弧直狼狼比地有大星曰南极老人老人见治安不见兵起常以秋分时候之于南郊附耳入毕中兵起　北宫武虚危危为葢屋虚为哭泣之事其南有众星曰羽林天军军西为垒或曰钺旁有一大星为北落北落若微亡军星动角益希及五星犯北落入军军起火金水尤甚火军忧水患木土军吉危东六星两两相比曰司空营室为清庙曰离宫阁道汉中四星曰天驷旁一星曰王良王良策马车骑满野旁有八星絶汉曰天潢天潢旁江星江星动人涉水杵臼四星在危南匏有青黑星守之鱼盐贵南斗为庙其北建星建星者旗也牵牛为犠牲其北河鼓河鼓大星上将左右左右将婺女其北织女织女天女孙也察日月之行以揆嵗星顺逆曰东方木主春日甲乙义失者罚出嵗星嵗星嬴缩以其舍命国所在国不可伐可以罚人其趋舍而前曰嬴退舍曰缩嬴其国有兵不复缩其国有忧将亡国倾败其所在五星皆从而聚于一舍其下之国可以义致天下以摄提格嵗嵗隂左行在寅嵗星右转居丑正月与斗牵牛晨出东方名曰监徳色苍苍有光其失次有应见柳嵗早水晚旱嵗星出东行十二度百日而止反逆行逆行八度百日复东行嵗行三十度十六分度之七率日行十二分度之一十二嵗而周天出常东方以晨入于西方用昬单阏嵗嵗隂在卯星居子以二月与婺女虚危晨出曰降入大有光其失次有应见张名曰降入其嵗大水执徐嵗嵗隂在辰星居亥以三月居与营室东壁晨出曰青章青青甚章其失次有应见轸曰青章嵗早旱晩水大荒骆嵗嵗隂在巳星居戌以四月与奎娄胃昴晨出曰跰踵熊熊赤色有光其失次有应见亢敦牂嵗嵗隂在午星居酉以五月与胃昴毕晨出曰开明炎炎有光偃兵唯利公王不利治兵其失次有应见房嵗早旱晩水叶洽嵗嵗隂在未星居申以六月与觜觹参晨出曰长列昭昭有光利行兵其失次有应见箕涒滩嵗嵗隂在申星居未以七月与东井舆鬼晨出曰大音昭昭白其失次有应见牵牛作鄂嵗嵗隂在酉星居午以八月与柳七星张晨出曰为长王作作有芒国其昌熟谷其失次有应见危曰大章有旱而昌有女丧民疾阉茂嵗嵗隂在戌星居巳以九月与翼轸晨出曰天雎白色大明其失次有应见东壁嵗水女丧大渊献嵗嵗隂在亥星居辰以十月与角亢晨出曰大章苍苍然星若跃而隂出旦是谓正平起师旅其率必武其国有徳将有四海其失次有应见娄困敦嵗嵗隂在子星居卯以十一月与氐房心晨出曰天泉色甚明江池其昌不利起兵其失次有应在昴赤奋若嵗嵗隂在丑星居寅以十二月与尾箕晨出曰天皓黫然黑色甚明其失次有应见参当居不居居之又左右摇未当去去之与他星防其国凶所居久国有徳厚其角动乍小乍大若色数变人主有忧其失次舍以下进而东北三月生天棓长四丈末兑进而东南三月生彗星长二丈类彗星退而西北三月生天搀长四丈末兑退而西南三月生天枪长数丈两头兑谨视其所见之国不可举事用兵其出如浮如沈其国有土功如沈如浮其野亡色赤而有角其所居国昌迎角而战者不胜星色赤黄而沈所居野大穰色青白而赤灰所居野有忧嵗星入月其野有逐相与太白鬭其野有破军嵗星一曰摄提曰重华曰应星曰纪星营室为清庙嵗星庙也　察刚气以处荧惑曰南方火主夏日丙丁礼失罚出荧惑荧惑失行是也出则有兵入则兵散以其舍命国荧惑荧惑为勃乱残贼疾丧饥兵反道二舍以上居之三月有殃五月受兵七月半亡地九月太半亡地因与俱出入国絶祀居之殃还至虽大当小久而至当小反大其南为丈夫北为女子丧若角动绕环之及乍前乍后左右殃益大与他星鬭光相逮为害不相逮不害五星皆从而聚于一舍其下国可以礼致天下法出东行十六舍而止逆行二舍六旬复东行自所止数十舍十月而入西方伏行五月出东方其出西方曰反明主命者恶之东行急一日行一度半其行东西南北疾也兵各聚其下用战顺之胜逆之败荧惑从太白军忧离之军却出太白隂有分军行其阳有偏将战当其行太白逮之破军杀将其入守犯太微轩辕营室主命恶之心为明堂荧惑庙也谨候此　厯斗之防以定填星之位曰中央土主季夏日戊巳黄帝主徳女主象也嵗填一宿其所居国吉未当居而居若已去而复还还居之其国得土不乃得女若当居而不居既已居之又西东去其国失土不乃失女不可举事用兵其居久其国福厚易福薄其一名曰地侯主嵗嵗行十二度百十二分度之五日行二十八分度之一二十八嵗周天其所居五星皆从而聚于一舍其下之国可重致天下礼徳义杀刑尽失而填星乃为之动摇嬴为王不宁其缩有军不复填星其色黄光芒音曰黄钟宫其失次上二三宿曰嬴有主命不成不乃大水失次下二三宿曰缩有后戚其嵗不复不乃天裂若地动斗为文太室填星庙天子之星也木星与土合为内乱饥主勿用战败水则变谋而更事火为旱金为白衣会若水金在南曰牝牡年谷熟金在北嵗偏无火与水合为焠与金合为烁为丧皆不可举事用兵大败土为忧主孽卿大饥战败为北军军困举事大败土与水合穰而拥阏有覆军其国不可举事出亡地入得地金为疾为内兵亡地三星若合其宿地国外内有兵与丧改立公王四星合兵丧并起君子忧小人流五星合是谓易行有徳受庆改立大人奄有四方子孙蕃昌无徳受殃若亡五星皆大其事亦大皆小事亦小蚤出者为嬴嬴者为客晩出者为缩缩者为主人必有天应见于杓星同舍为合相凌为鬭七寸以内必之矣五星色白圜为丧旱赤圜则中不平为兵青圜为忧水黑圜为疾多死黄圜则吉赤角犯我城黄角地之争白角哭泣之声青角有兵忧黑角则水意行穷兵之所终五星同色天下偃兵百姓宁昌春风秋雨冬寒夏暑动摇常以此填星出百二十日而逆西行西行百二十日反东行见三百三十日而入入三十日复出东方太嵗在甲寅镇星在东璧故在营室　察日行以处位太白曰西方秋司兵月行及天矢日庚辛主杀杀失者罚出太白太白失行以其舍命国其出行十八舍二百四十日而入入东方伏行十一舍百三十日其入西方伏行三舍十六日而出当出不出当入不入是谓失舍不有破军必有国君之簒其纪上元以摄提格之嵗与营室晨出东方至角而入与营室夕出西方至角而入与角晨出入毕与角夕出入毕与毕晨出入箕与毕夕出入箕与箕晨出入柳与箕夕出入柳与柳晨出入营室与柳夕出入营室凡出入东西各五为八嵗二百三十日复与营室晨出东方其大率嵗一周天其始出东方行迟率日半度一百二十日必逆行一二舍上极而反东行行日一度半一百二十日入其庳近日曰明星柔髙逺日曰大嚣刚其始出西行疾率日一度半百二十日上极而行迟日半度百二十日旦入必逆行一二舍而入其庳近日曰太白柔髙逺日曰大相刚出以辰戌入以丑未当出不出未当入而入天下偃兵兵在外入未当出而出当入而不入下起兵有破国其当期出也其国昌其出东为东入东为北方出西为西入西为南方所居久其乡利疾其乡凶出西逆行至东正西国吉出东至西正东国吉其出不经天经天天下革政小以角动兵起始出大后小兵弱出小后大兵强出髙用兵深吉浅防庳浅吉深防日方南金居其南日方北金居其北曰嬴侯王不宁用兵进吉退防日方南金居其北日方北金居其南曰缩侯王有忧用兵退吉进防用兵象太白太白行疾疾行迟迟行角敢战动摇躁躁国以静静顺角所指吉反之皆防出则出兵入则入兵赤角有战白角有丧黑圜角忧有水事青圜小角忧有木事黄圜和角有土事有年其已出三日而复有微入入三日乃复盛出是谓耎其下国有军败将北其已入三日又复微出出三日而复盛入其下国有忧师有粮食兵革遗人用之卒虽众将为人虏其出西失行外国败其出东失行中国败其色大圜黄□可为好事其圜大赤兵盛不战太白白比狼赤比心黄比参左肩苍比参右肩黑比奎大星五星皆从太白而聚乎一舍其下之国可以兵从天下居实有得也居虚无得也行胜色色胜位有位胜无位有色胜无色行得尽胜之出而留桑榆间疾其下国上而疾未尽其曰过参天疾其对国上复下下复上有反将其入月将僇金木星合光其下战不合兵虽起而不鬭合相毁野有破军出西方昬而出隂隂兵强暮食出小弱夜半出中弱鸡鸣出大弱是谓隂陷于阳其在东方乘明而出阳阳兵之彊鸡鸣出小弱夜半出中弱昬出大弱是谓阳陷于隂太白伏也以出兵兵有殃其出卯南南胜北方出卯北北胜南方正在卯东国利出酉北北胜南方出酉南南胜北方正在酉西国胜其与列星相犯小战五星大战其相犯太白出其南南国败出其北北国败行疾武不行文色白五芒出蚤为月蚀晩为天矢及彗星将发其国出东为徳举事左之迎之吉出西为刑举事右之背之吉反之皆防太白光见景战胜昼见而经天是谓争明彊国弱小国彊女主昌亢为疏庙太白庙也太白大臣也其号上公其他名殷星太正营星观星宫星明星大衰大泽终星大相天浩序星月纬大司马位谨候此察日辰之会以治辰星之位曰北方水太隂之精主冬日壬癸刑失者罚出辰星以其宿命国是正四时仲春春分夕出郊奎娄胃东五舍为齐仲夏夏至夕出郊东井舆鬼柳东七舍为楚仲秋秋分夕出郊角亢氐房东四舍为汉仲冬冬至晨出郊东方与尾箕斗牵牛俱西为中国其出入常以辰戌丑未其蚤为月蚀晚为彗星及天矢其时宜效不效为失追兵在外不战一时不出其时不和四时不出天下大饥其当效而出也色白为旱黄为五谷熟赤为兵黑为水出东方大而白有兵于外解常在东方其赤中国胜其西而赤外国利无兵于外而赤兵起其与太白俱出东方皆赤而角外国大败中国胜其与大白俱出西方皆赤而角外国利五星分天之中积于东方中国利积于西方外国用者利五星皆从辰星而聚于一舍其所舍之国可以法致天下辰星不出太白为客其出太白为主出而与太白不相从野虽有军不战出东方太白出西方若出西方太白出东方为格野虽有兵不战失其时而出为当寒反温当温反寒当出不出是谓系卒兵大起其入太白中而上出破军杀将客军胜下出客亡地辰星来抵太白太白不去将死正旗上出破军杀将客胜下出客亡地视旗所指以命破军其绕环太白若与鬭大战客胜危过太白间可防剑小战客胜危居太白前军罢出太白左小战摩太白有数万人战主人吏死出太白右去三尺军急约战青角兵忧黑角水赤行穷兵之所终危七命曰小正辰星天搀安周星细爽能星钩星其色黄而小出而易处天下之文变而不善矣危五色青圜忧白圜丧赤圜中不平黑圜吉赤角犯我城黄角地之争白角号泣之声其出东方行四舍四十八日其数二十日而反入于东方其出西方行四舍四十八日其数二十日而反入于西方其一候之营室角毕箕栁出房心间地动辰星之色春青黄夏赤白秋青白而嵗熟冬黄而不明即变其色其时不昌春不见大风秋则不实夏不见有六十日之旱月蚀秋不见有兵春则不生冬不见隂雨六十日有流邑夏则不长　角亢氐兖州房心豫州尾箕幽州斗江湖牵牛婺女州虚危青州营室至东壁并州奎娄胃徐州昴毕冀州觜触参益州东井舆鬼雍州柳七星张三河翼轸荆州七星为员官辰星庙蛮夷星也　两军相当日晕晕等力钧厚长大有胜薄短小无胜重抱大破无抱为和背不和为分离相去直为自立立侯王指晕若曰杀将负且戴有喜围在中中胜在外外胜青外赤中以和相去赤外青中以恶相去气晕先至而后去居军胜先至先去前利后病后至后去前病后利后至先去前后皆病居军不胜见而去其发疾虽胜无功见半日以上功大白虹屈短上下兑有者下大流血日晕制胜近期三十日逺期六十日其食食所不利复生生所利而食益尽为主位以其直及日所宿加以日时用命其国也　月行中道安宁和平隂间多水隂事外北三尺隂星北三尺太隂大水兵阳间骄恣阳星多暴狱太阳大旱丧也角天门十月为四月十一月为五月十二月为六月水发近三尺逺五尺犯四辅辅臣诛行南北河以隂阳言旱水兵丧月蚀嵗星其宿地饥若亡荧惑也乱填星也下犯上太白也彊国以战败辰星也女乱食大角主命者恶之心则为内贼乱也列星其宿地忧月食始日五月者六六月者五五月复六六月者一而五月者凡五百一十三月而复始故月蚀常也日蚀为不臧也甲乙四海之外日月不占丙丁江淮海岱也戊己中州河济也庚辛华山以西壬癸恒山以北日蚀国君月蚀将相当之　国皇星大而赤状类南极所出其下起兵兵彊其冲不利昭明星大而白无角乍上乍下所出国起兵多变
　　五残星出正东东方之野其星状类辰星去地可六丈大　贼星出正南南方之野星去地可六丈大而赤数动有光　司危星出正西西方之野星去地可六丈大而白类太白　狱汉星出正北北方之野星去地可六丈大而赤数动察之中青此四野星所出出非其方其下有兵冲不利　四填星所出四隅去地可四丈　地维咸光亦出四隅去地可三丈若月始出所见下有乱乱者亡有徳者昌　烛星状如太白其出也不行见则灭所烛者城邑乱如星非星如云非云命曰归邪归邪出必有归国者　星者金之散气本曰火星众国吉少则防　汉者亦金之散气其本曰水汉星多多水少则旱其大经也　天鼓有音如雷非雷音在地而及地其所往者兵发其下　天狗状如大奔星有声其下止地类狗所堕及炎火望之如火光炎炎冲天其下圜如数顷田处上兑者则有黄色千里破军杀将　格泽星者如炎火之状黄白起地而上下大上兑其见也不种而获不有土功必有大害　蚩尤之旗类彗而后曲象旗见则王者征伐四方　旬始出于北斗旁状如雄鸡其怒青黑象伏鼈　枉矢类大流星虵行而仓黑望之如有毛羽然　长庚如一疋布着天此星见兵起　星坠至地则石也河济之间时有坠星　天精而见景星景星者徳星也其状无常出于有道之国
　　凡望云气仰而望之三四百里平望在桑榆上余二千里登髙而望之下属地者三千里云气有兽居上者胜自华以南气下黑上赤嵩髙三河之郊气正赤恒山之北气下黑上青勃碣海岱之间气皆黑江淮之间气皆白徒气白土功气黄车气乍髙乍下往往而聚骑气卑而布卒气前卑而后髙者疾前方而髙后兑而卑者郄其气平者其行徐前髙而后卑者不止而反气相遇者卑胜髙兑胜方气来卑而循车通者不过三四日去之五六里见气来髙七八尺者不过五六日去之十余二十余里见气来髙丈余二丈者不过三四十日去之五六十里见稍云精白者其将悍其士怯其大根而前絶逺者当战青白其前低者战胜其前赤而仰者战不胜阵云如立垣杼云类杼轴云搏两端兑杓云如绳者居前亘天其半半天其蛪者类阙旗故钩云句曲诸此云见以五色合占而泽抟密其见动人乃有占兵必起合鬭其直王朔所候决于日旁日旁云气人主象皆如其形以占故北夷之气如羣畜穹闾南夷之气类舟船幡旗大水处败军埸破国之虚下有积钱金宝之上皆有气不可不察海旁蜃气象楼台广野气成宫阙然云气各象其山川人民所聚积故候息耗者入国邑视封疆田畴之正治城郭室屋门户之润泽次至车服畜产精华实息者吉虚耗者凶若烟非烟若云非云郁郁纷纷萧索纶囷是谓卿云卿云【见喜气也】若雾非雾衣冠而不濡见则其域被甲而趋天雷电虾虹辟歴夜明者阳气之动者也春夏则发秋冬则藏故候者无不司之天开县物地动坼絶山崩及徙川塞谿垘水澹泽竭地长见象城郭门闾闺臬枯槀宫庙邸第人民所次謡俗车服观民饮食五谷草木观其所属仓府廐库四通之俗六畜禽兽所产去就鱼鼈鸟鼠观其所处鬼哭若呼其人逢俉讹言诚然
　　凡候嵗美恶谨候嵗始嵗始或冬至日产气始萌臈明日人众卒嵗一会饮食发阳气故曰初嵗正月旦王者嵗首立春日四时之卒始也四始者候之日而汉魏鲜集臈明正月旦决八风风从南方来大旱西南小旱西方有兵西北戎菽为小雨趣兵北方为中嵗东北为上嵗东方大水东南民有疾疫嵗恶故八风各与其冲对课多者为胜多胜少久胜亟疾胜徐旦至食为麦食至日昳为稷昳至餔为黍餔至下餔为菽下餔至日入为麻欲终日有雨有云有风有日日当其时者深而多实无云有风日当其时浅而多实有云风无日当其时深而少实有日无云不风当其时者稼有败如食顷小败熟五斗米顷大败则风复起有云其稼复起各以其时用云色占种其所宜其雨雪若寒嵗恶是日光明聴都邑人民之声声宫则嵗善吉商则有兵征旱羽水角嵗恶或从正月旦比数雨率日食一升至七升而极过之不占数至十二日日直其月占水旱为其环城千里内占则其为天下候竟正月月所离列宿日风云占其国然必察太嵗所在在金穰水毁木饥火旱此其大经也正月上甲风从东方宜蚕风从西方若旦黄云恶冬至短极县土炭炭动鹿解角兰根出泉水跃略以知日至要决晷景嵗星所在五谷逢昌其对为冲嵗乃有殃　太史公曰自初生民以来世主曷尝不厯日月星辰及至五家三代绍而明之内冠带外夷狄分中国为十有二州仰则观象于天俯则法类于地天则有日月地则有隂阳天有五星地有五行天则有列宿地则有州域三光者隂阳之精气本在地而圣人统理之幽厉以往尚矣所见天变皆国殊窟穴家占物怪以合时应其文图籍禨祥不法是以孔子论六经纪异而説不书至天道命不传传其人不待告告非其人虽言不着昔之传天数者髙辛之前重黎于唐虞义和有夏昆吾殷商巫咸周室史佚苌于宋子韦郑则禆灶在齐甘公楚唐昧赵尹臯魏石申夫天运三十嵗一小变百年中变五百载大变三大变一纪三纪而大备此其大数也为国者必贵三五上下各千嵗然后天人之际续备太史公推古天变未有可考于今者葢略以春秋二百四十二年之间日蚀三十六彗星三见宋襄公时星陨如雨天子微诸侯力政五伯代兴更为主命自是之后众暴寡大并小秦楚呉越夷狄也为彊伯田氏簒齐三家分晋并为战国争于攻取兵革更起地邑数屠因以饥馑疾疫焦苦臣主共忧患其察禨祥候星气尤急近世十二诸侯七国相王言从衡者继踵而臯唐甘石因时务论其书传故其占验凌杂米盐二十八舍主十二州斗秉兼之所从来久矣秦之彊也候在太白占于狼弧呉楚之彊候在荧惑占于鸟衡燕齐之彊候在辰星占于虚危宋郑之彊候在嵗星占于房心晋之彊亦候在辰星占于参罚及秦并吞三晋燕代自河山以南者中国中国于四海内则在东南为阳阳则日嵗星荧惑填星占于街南毕主之其西北则胡貉月氐诸衣旃裘引弓之民为隂隂则月太白辰星占于街北昴主之故中国山川东北流其维首在陇蜀尾没干勃碣是以秦晋好用兵复占太白太白主中国而胡貉数侵掠独占辰星辰星出入躁疾常主夷狄其大经也此更为客主人荧惑为孛外则理兵内则理政故曰虽有明天子必视荧惑所在诸侯更彊时菑异记无可録者秦始皇之时十五年彗星四见久者八十日长或竟天其后秦遂以兵灭六王并中国外攘四夷死人如乱麻因以张楚并起三十年之间兵相骀借不可胜数自蚩尤以来未尝若斯也项羽救钜鹿枉矢西流山东遂合从诸侯西坑秦人诛屠咸阳汉之兴五星聚于东井平城之围月晕参毕七重诸吕作乱日蚀昼晦呉楚七国叛逆彗星数丈天狗过梁野及兵起遂伏尸流血其下元光元狩蚩尤之旗再见长则半天其后京师师四出诛夷狄者数十年而伐胡尤甚越之亡荧惑守斗朝鲜之拔星茀于河戒兵征大宛星茀招摇此其荦荦大者若至委曲小变不可胜道由是观之未有不先形见而应随之者也夫自汉之为天数者星则唐都气则王朔占嵗则魏鲜故甘石厯五星法唯独荧惑有反逆行逆行所守及他星逆行日月薄蚀皆以为占余观史记考行事百年之中五星无出而不反逆行反逆行尝盛大而变色日月薄蚀行南北有时此其大度也故紫宫房心权衡咸池虚危列宿部星此天之五官坐位也为经不移徙大小有差濶狭有常水火金木填星此五星者天之五佐为经纬见伏有时所过行嬴缩有度日变修徳月变省刑星变结和凡天变过度乃占国君彊大有徳者昌弱小饰诈者亡太上修徳其次修政其次修救次修禳正下无之夫常星之变希见而三光之占亟用日月晕适云风此天之客气其见亦有大运然其与政事俯仰最近大人之符此五者天之感动为天数者必通三五终始古今深观时变察其精粗天官备矣苍帝行徳天门为之开赤帝行徳天牢为之空黄帝行徳天矢为之起风从西北来必以庚辛一秋中五至大赦三至小赦白帝行徳以正月二十日二十一日月晕围常大赦载谓有太阳也一曰白帝行徳毕昴为之围围三暮徳乃成不三暮及围不合徳不成二曰以辰围不出其旬黑帝行徳天闗为之动天行徳天子更立年不徳风破石三能三衡者天廷也客星出天廷有竒令
　　刘安天文训　天坠未形冯冯翼翼洞洞灟灟故曰大昭道始于虚霩虚霩生宇宙宇宙生气气有汉垠清阳者薄靡而为天重浊者凝滞而为地清妙之合専易重浊之凝竭难故天先成而地后定天地之袭精为隂阳隂阳之専精为四时四时之散精为万物积阳之热气生火火气之精者为日积隂之寒气为水水气之精者为月日月之淫为精者为星辰天受日月星辰地受水潦尘埃昔者共工与颛顼争为帝怒而触不周之山天柱折地维絶天倾西北故日月星辰移焉地不满东南故水潦尘埃归焉天道曰圆地道曰方方者主幽圆者主明明者吐气者也是故火曰外景幽者含气者也是故水曰内景吐气者施含气者化是故阳施隂化天之偏气怒者为风地之含气和者为雨隂阳相薄感而为雷激而为霆乱而为雾阳气胜则散而为雨露隂气胜则凝而为霜雪毛羽者飞行之类也故属于阳介鳞者蛰伏之类也故属于隂日者阳之主也是故春夏则羣兽除日至而麋鹿解月者隂之宗也是以月虚而鱼脑减月死而蠃硥膲火上荨水下流故鸟飞而髙鱼动而下物类相动本标相应故阳燧见日则燃而为火方诸见月则津而为水虎啸而谷风至龙举而景云属麒麟鬬而日月食鲸鱼死而彗星出蚕珥丝而商絶贲星坠而勃海决人主之情上通于天故诛暴则多飘风枉法令则多虫螟杀不辜则国赤地令不收则多淫雨四时者天之吏也日月者天之使也星辰者天之期也虹蜺彗星者天之忌也天有九野九千九百九十九隅去地五亿万里五星八风二十八宿五官六府紫宫太微轩辕咸池四守天阿何谓九野中央曰钧天其星角亢氐东方曰苍天其星房心尾东北曰变天其星箕斗牵牛北方曰天其星须女虚危营室西北方曰幽天其星东璧奎娄西方曰昊天其星胃昴毕西南方曰朱天其星觜嶲参东井南方曰炎天其星舆鬼柳七星东南方曰阳天其星张翼轸何谓五星东方木也其帝太皥其佐句芒执规而治春其神为嵗星其兽苍龙其音角其日甲乙南方火也其帝炎帝其佐朱明执衡而治夏其神为荧惑其兽朱鸟其音征其日丙丁中央土也其帝黄帝其佐后土执绳而制四方其神为镇星其兽黄龙其音宫其日戊己西方金也其帝少昊其佐蓐收执矩而治秋其神为太白其兽白虎其音商其日庚辛北方水也其帝颛顼其佐防执权而治冬其神为辰星其兽武其音羽其日壬癸太隂在四仲则嵗星行三宿太隂在四钩则嵗星行二宿二八十六三四十二故十二嵗而行二十八宿日行十二分度之一嵗行三十度十六分度之七十二嵗而周荧惑常以十月入太微受制而出行列宿司无道之国为乱为贼为疾为丧为饥为兵出入无常辨变其色时见时匿镇星以甲寅元始建斗嵗镇行一宿当居而弗居其国亡土未当居而居之其国益地嵗熟日行二十八分度之一嵗行十三度百一十二分度之五一十八嵗而周太白元始以正月甲寅与荧惑晨出东方二百四十日而入入百二十日而夕出西方二百四十日而入入三十五日而复出东方出以辰戌入以丑未当出而不出未当入而入天下偃兵当入而不入当出而不出天下兴兵辰星正四时常以二月春分効奎娄以五月夏至効东井舆鬼以八月秋分効角亢以十一月冬至効斗牵牛出以辰戌入以丑未出二旬而入晨候之东方夕候之西方一时不出其时不和四时不出天下大饥何谓八风距日冬至四十五日明庶风至四十五日清明风至清明风至四十五日景风至景风至四十五日凉风至凉风至四十五日阊阖风至阊阖风至四十五日不周风至不周风至四十五日广莫风至条风至则出轻系去稽留明庶风至则正封疆修田畴清明风至则出币帛使诸侯景风至则爵有位赏有功凉风至则报地徳祀四郊阊阖风至则收县垂琴瑟不张不周风至则修宫室缮边城广莫风至则闭闗梁决刑罚何谓五官东方为田南方为司马西方为理北方为司空中央为都何谓六府子午丑未寅申卯酉辰戌巳亥是也太微者太乙之庭也紫宫者太一之居也轩辕者帝妃之舍也咸池者水鱼之囿也天阿者羣神之阙也四宫者所以为司赏罚太微者主朱雀紫宫执斗而左旋日行一度以周于天日冬至峻狼之山日移一度月行百八十二度八分度之五而夏至牛首之山反覆三百六十五度四分度之一而成一嵗天一元始正月建寅日月俱入营室五度天一以始建七十六嵗日月复以正月入营室五度无余分名曰一纪凡二十纪一千五百二十嵗大终日月星辰复始甲寅元日行一度而嵗有竒四分度之一故四嵗而积千四百六十一日而复合故舍八十嵗而复故曰子午卯酉为二绳丑寅辰巳未申戌亥为四钩东北为报徳之维也西南为背阳之维东南为常羊之维西北为号通之维日冬至则斗北中绳隂气极阳气萌故曰冬至为徳日夏至则斗南中绳阳气极隂气萌故曰夏至为刑隂气极则北至北极下至黄泉故不可以凿地穿井万物闭藏蛰虫首穴故曰徳在室阳气极则南至南极上至朱天故不可以夷丘上屋万物蕃息五谷兆长故曰徳在野日冬至则水从之日夏至则火从之故五月火正而水漏十一月水正而隂胜阳气为火隂气为水水胜故夏至湿火胜故冬至燥燥故炭轻湿故炭重日冬至井水盛盆水溢羊脱毛麋角解鹊始巢八尺之修日中而景丈三尺日夏至而流黄泽石精出蝉始鸣半夏生蟁蝱不食驹犊鸷鸟不抟黄口八尺之景修径尺五寸景修则隂气胜景短则阳气胜隂气胜则为水阳气胜则为旱隂阳刑徳有七舍何谓七舍室堂庭门巷术野十二月徳居室三十日先日至十五日后日至十五日而徙所居各三十日徳在室则刑在野徳在堂则刑在术徳在庭则刑在巷隂阳相徳则刑徳合门八月二月隂阳气均日夜分平故曰刑徳合门徳南则生刑南则杀故曰二月会而万物生八月会而草木死两维之间九十一度十六分度之五而升日行一度十五日为一节以生二十四时之变斗指子则冬至音比黄钟加十五日指癸则小寒音比应钟加十五日指丑则大寒音比无射加十五日指报徳之维则越隂在地故曰距日冬至四十六日而立春阳气冻解音比南吕加十五日指寅则雨水音比夷则加十五日指甲则雷惊蛰音比林钟加十五日指卯中绳故曰春分则雷行音比蕤宾加十五日指乙则清明风至音比仲吕加十五日指辰则谷音比姑洗加十五日指常羊之维则春分尽故曰有四十六日而立夏大风济音比夹钟加五十日指巳则小满音比太簇加十五日指丙则芒种音比大吕加十五日指午则阳气极故曰有四十六日而夏至音比黄钟加十五日指丁则小暑音比大吕加十五日指未则大暑音比太簇加十五日指背阳之维则夏分尽故曰有四十六日而立秋凉风至音比夹钟加十五日指申则处暑音比姑洗加十五日指庚则白露降音比仲吕加十五日指酉中绳故曰秋分雷戒蛰虫北乡音比蕤宾加十五日指辛则寒露音比林钟加十五日指戌则霜降音比夷则加十五日指号通之维则秋分尽故曰有四十六日而立冬草木毕死音比南吕加十五日指亥则小雪音比无射加十五日指壬则大雪音比应钟加十五日指子故曰阳生于子隂生于午阳生于子故十一月日冬至鹊始加巢人气钟首隂生于午故五月为小刑荠麦亭歴枯冬生草木必死斗杓为小嵗正月建寅月从左行十二辰咸池为太嵗二月建卯月从右行四仲终而复始太嵗迎者辱背者强左者衰右者昌小嵗东南则生西北则杀不可迎也而可背也不可左也而可右也其此之谓也大时者咸池也小时者月建也天维建元常以寅始起右徙一嵗而移十二嵗而大周天终而复始淮南元年冬太一在丙子冬至甲午立春丙子二隂一阳成气二三阳一隂成气三合气而为音合隂而为阳合阳而为律故曰五音六律音自倍而为日律自倍而为辰故日十而辰十二月日行十三度七十六分度之二十六二十九日九百四十分日之四百九十九而为月而以十二月为嵗嵗有余十日九百四十分日之八百二十七故十九嵗而七闰日冬至子午夏至卯酉冬至加三日则夏至之日也嵗迁六日终而复始壬午冬至甲子受制木用事火烟青七十二日丙子受制火用事火烟赤七十二日戊子受制土用事火烟黄七十二日庚子受制金用事火烟白七十二日壬子受制水用事火烟黑七十二日而嵗终庚子受制嵗迁六日以数推之七十嵗而复至甲子甲子受制则行柔惠挺羣禁开阖扇通障塞母伐木丙子受制则举贤良赏有功立封侯出货财戊子受制则养老鳏寡行粰鬻施恩泽庚子受制则缮墙垣修城郭审羣禁饰兵甲儆百官诛不法壬子受制则闭门闾大搜客断刑罚杀当罪息闗梁禁外徙甲子气燥浊丙子气燥阳戊子气湿浊庚子气燥寒壬子气清寒丙子干甲子蛰虫早出故雷早行戊子干甲子胎夭卵鸟虫多伤庚子干甲子有兵壬子干甲子春有霜戊子干丙子霆庚子干丙子夷壬子干丙子雹甲子干丙子地动庚子干戊子五谷有殃壬子干戊子夏寒雨霜甲子干戊子介虫不为丙子干戊子大旱苽封熯壬子干庚子大刚鱼不为甲子干庚子草木再死再生丙子干庚子草木复荣戊子干庚子嵗或存或亡甲子干壬子冬乃不藏丙子干壬子星坠戊子干壬子蛰虫冬出其乡庚子干壬子冬雷其乡季春三月丰隆乃出以将其雨至秋三月地气不藏乃收其杀百虫蛰伏静居闭戸青女乃出以降霜雪行十二时之气以至于仲春二月之夕乃收其藏而闭其寒女夷鼓歌以司天和以长百谷禽鸟草木孟夏之月以熟谷禾雄鸠长鸣为帝候嵗是故天不发其隂则万物不生地不发其阳则万物不成天圆地方道在中央日为徳月为刑月归而万物死日至而义生逺山则山气藏逺水则水虫蛰逺木则木叶槁日五日不见失其位也圣人不与也日出于谷浴于咸池拂于扶桑是谓晨明登于扶桑爰始将行是谓朏明至于曲阿是谓旦明至于曾泉是谓蚤食至于桑野是谓晏食至于衡阳是谓隅中至于昆吾是谓正中至于鸟次是谓小还至于悲谷是谓餔时至于女纪是谓大还至于渊虞是谓髙舂至于连石是谓下舂至于悲泉爰止其女爰息其马是谓县车至于虞渊是谓黄昏至于谷是谓定昏日入于虞渊之汜曙于谷之浦行九州七舍有五亿万七千三百九里禹以为朝昼昏夜夏日至则隂乗阳是以万物就而死冬日至则阳乗隂是以万物仰而生昼者阳之分夜者隂之分是以阳气胜则日脩而夜短隂气胜则日短而夜脩帝张四维运之以斗月徙一辰复反其所正月指寅十二月指丑一嵗而匝终而复始指寅则万物螾律受太簇太簇者簇而未出也指卯卯则茂茂然律受夹钟夹钟者种始荚也指辰辰则振之也律受姑洗姑洗者陈去而新来也指巳巳则生已定也律受仲吕仲吕者中充大也指午午者忤也律受蕤宾蕤宾者安而服也指未未昧也律受林钟林钟者引而止也指申申者呻之也律受夷则夷则者易其则也徳以去矣指酉酉者饱也律受南吕南吕者任包大也指戌戌者灭也律受无射无射入无厌也指亥亥者阂也律受应钟应钟者应其钟也指子子者兹也律受黄钟黄钟者钟已黄也指丑丑者纽也律受大吕大吕者旅旅而去也其加卯酉则隂阳分日夜平矣故曰规生矩杀衡长权藏绳居中央为四时根道曰规始于一一而不生故分而为隂阳隂阳合和而万物生故曰一生二二生三三生万物天地三月而为一时故祭祀三饭以为礼丧纪三踊以为节兵重三罕以为制以三参物三三如九故黄钟之律九寸而宫音调因而九之九九八十一故黄钟之数立焉黄者土徳之色钟者气之所种也日冬至徳气为土土色黄故曰黄钟律之数六分为雌雄故曰十二钟以副十二月十二各以三成故置一而十一三之为积分十七万七千一百四十七黄钟大数立焉凡十二律黄钟为宫太簇为商姑洗为角林钟为征南吕为羽物以三成音以五立三与五如八故卵生者八窍律之初生也写凤之音故音以八生黄钟为宫宫者音之君也故黄钟位子其数八十一主十一月下生林钟林钟之数五十四主六月上生太簇太簇之数七十二主正月下生南吕南吕之数四十八主八月上生姑洗姑洗之数六十四主三月下生应钟应钟之数四十二主十月上生防宾蕤宾之数五十七主五月上生大吕大吕之数七十六主十二月下生夷则夷则之数五十一主七月上生夹钟夹钟之数六十八主二月下生无射无射之数四十五主九月上生仲吕仲吕之数六十主四月极不生征生宫宫生商商生羽羽生角角生姑洗姑洗生应钟比于正音故为和应钟生蕤宾不比正音故为缪日冬至音比林钟浸以浊日夏至音比黄钟浸以清以十二律应二十四时之变甲子仲吕之征也丙子夹钟之羽也戊子黄钟之宫也庚子无射之商也壬子夷则之角也古之为度量轻重生乎天道黄钟之律修九寸物以三生三九二十七故幅广二尺七寸音以八相生故人修八尺寻自倍故八尺而为寻有形则有声音之数五以五乗八五八四十故四丈而为匹匹者中人之度也一匹而为制秋分蔈定蔈定而禾熟律之数十二故十二蔈而当一粟十二粟而当一寸律以当辰音以当日日之数十故十寸而为尺十尺而为丈其以为量十二粟而当一分十二分而当一铢十二铢而当半两衡有左右因倍之故二十四铢为一两天有四时以成一嵗因而四之四四十六故十六两而为一斤三月而为一时三十日为一月故三十斤为一钧四时而为一嵗故四钧为一石其以为音也一律而生五音十二律而为六十音因而六之六六三十六故三百六十音以当一嵗之日故律歴之数天地之道也下生者倍以三除之上生者四以三除之
　　太隂元始建于甲寅一终而建甲戌二终而建甲午三终而复得甲寅之元嵗徙一辰立春之后得其辰而迁其所顺前三后五百事可举太隂所建蛰虫首宂而处鹊巢乡而为戸太隂在寅朱鸟在卯勾陈在子武在戌白虎在酉苍龙在辰寅为建卯为除辰为满巳为平主生午为定未为执主陷申为破主衡酉为危主杓戌为成主少徳亥为收主大徳子为开主太嵗丑为闭主太隂太隂在寅嵗名曰摄提格其雄为嵗星舍斗牵牛以十一月与之晨出东方东井舆鬼为对太隂在卯嵗名曰单阏嵗星舍须女虚危以十二月与之晨出东方柳七星张为对太隂在辰嵗名曰执徐嵗星舍营室东壁以正月与之晨出东方翼轸为对太隂在巳嵗名曰大荒落嵗星舍奎娄以二月与之晨出东方角亢为对太隂在午嵗名曰敦牂嵗星舍胃昴毕以三月与之晨出东方氐房心为对太隂在未嵗名曰协洽嵗星舍觜嶲参以四月与之晨出东方尾箕为对太隂在申嵗名曰涒滩嵗星舍东井舆鬼以五月与之晨出东方斗牵牛为对太隂在酉嵗名曰作鄂嵗星舍柳七星张以六月与之晨出东方须女虚危为对太隂在戌嵗名曰阉茂嵗星舍翼轸以七月与之晨出东方营室东壁为对太隂在亥嵗名曰大渊献嵗星舍角亢以八月与之晨出东方奎娄为对太隂在子嵗名困敦嵗星舍氐房心以九月与之晨出东方胃昴毕为对太隂在丑嵗名曰赤奋若嵗星舍尾箕以十月与之晨出东方觜嶲参为对太隂在甲子刑徳合东方宫常徙所不胜合四嵗而离离十六嵗而复合所以离者刑不得入中宫而徙于木太隂所居曰徳辰为刑徳纲曰日倍因柔曰徙所不胜刑水辰之木木辰之水金火立其处凡徙诸神朱鸟在太隂前一钩陈在后三武在前五白虎在后六虚星乗钩陈而天地袭矣凡日甲刚乙柔丙刚丁柔以至于癸木生于亥壮于卯死于未三辰皆木也火生于寅壮于午死于戌三辰皆火也土生于午壮于戌死于寅三辰皆土也金生于巳壮于酉死于丑三辰皆金也水生于申壮于子死于辰三辰皆水也故五胜生一壮五终九五九四十五故神四十五日而一徙以三应五故八徙而嵗终凡用太隂左前刑右背徳击钩陈之冲辰以战必胜以攻必克欲知天道以日为主六月当心左周而行分而为十二月与日相当天地重袭后必无殃星正月建营室二月建奎娄三月建胃四月建毕五月建东井六月建张七月建翼八月建亢九月建房十月建尾十一月建牵牛十二月建虚
　　星分度角十二亢九氐十五房五心五尾十八箕十一四分一斗二十六牵牛八须女十二虚十危十七营室十六东壁九奎十六娄十二胃十四昴十一毕十六觜嶲二参九东井三十舆鬼四柳十五星七张翼各十八轸十七凡二十八宿也
　　星部地名角亢郑氐房心宋尾箕燕斗牵牛越须女呉虚危齐营室东壁衞奎娄鲁胃昴毕魏觜嶲参赵东井舆鬼秦柳七星张周翼轸楚嵗星之所居五谷丰昌其对为冲嵗乃有殃当居而不居越而之他处主死国亡太隂治春则欲行柔惠温凉太隂治夏则欲布施宣明太隂治秋则欲修备缮兵太隂治冬则欲猛毅刚彊三嵗而改节六嵗而易常故三嵗而一饥六嵗而一衰十二嵗一康甲齐乙东夷丙楚丁南夷戊魏己韩庚秦辛西夷壬衞癸越子周丑翟寅楚卯郑辰晋巳衞午秦未宋申齐酉鲁戌赵亥燕甲乙寅卯木也丙丁巳午火也戊己四季土也庚辛申酉金也壬癸亥子水也水生木木生火火生土土生金金生水子生母曰义母生子曰保子母相得曰専母胜子曰制子胜母曰困以胜击杀胜而无报以専从事而有功以义行理名立而不堕以保畜养万物蕃昌以困举事破灭死亡北斗之神有雌雄十一月始建于子月从一辰雄左行雌右行五月合午谋刑十一月合子谋徳太隂所居辰为厌日厌日不可以举百事堪舆徐行雄以音知雌故为竒辰数从甲子始子母相求所合之处为合十日十二辰周六十日凡八合合于嵗前则死亡合于嵗后则无殃甲戌燕也乙酉齐也丙午越也丁巳楚也庚申秦也辛卯戎也壬子赵也癸亥胡也戊戌己亥韩也己酉己卯魏也戊午戊子八合天下也太隂小嵗星日辰五神皆合其日有云气风雨国君当之天神之贵者莫贵于青龙或曰天一或曰太隂太隂所居不可背而可乡北斗所击不可与敌天地以设分而为隂阳阳生于隂隂生于阳隂阳相错四维乃通或死或生万物乃成蚑行喙息莫贵于人孔窍肢体皆通于天天有九重人亦有九窍天有四时以制十二月人亦有四肢以使十二节天有十二月以制三百六十日人亦有十二肢以使三百六十节故举事而不顺天者逆其生者也以日冬至数来嵗正月朔日五十日者民食足不满五十日日减一斗有余日日益一升有其嵗司也
　　摄提格之嵗嵗早水晚旱稻疾蚕不登菽麦昌民食四升寅在甲曰阏逢　单阏之嵗嵗和稻菽麦蚕昌民食五升卯在乙曰蒙执徐之嵗嵗早旱晚水小饥蚕闭麦熟民食三升辰在丙曰柔兆　大荒落之嵗嵗有小兵蚕小登麦昌菽疾民食二升巳在丁曰强圉　敦牂之嵗嵗大旱蚕登稻疾菽麦昌禾不为民食二升午在戊曰着雝　协洽之嵗嵗有小兵蚕登稻昌菽麦不为民食三升未在己曰屠维　涒滩之嵗嵗和小雨行蚕登菽麦昌民食三升申在庚曰上章　作鄂之嵗嵗有大兵民疾蚕不登菽麦不为禾虫民食五升酉在辛曰重光　掩茂之嵗嵗小饥有兵蚕不登麦不为菽昌民食七升戌在壬曰黓　大渊献之嵗嵗有大兵大饥蚕开菽麦不为禾虫民食三升　困敦之嵗嵗大雾起大水出蚕稻麦昌民食三斗子在癸曰昭阳　赤奋若之嵗嵗有小兵早水蚕不出稻疾菽不为麦昌民食一升
　　正朝夕先树一表东方操一表却去前表十步以参望日始出北廉日直入又树一表于东方因西方之表以参望日方入北亷则定东方两表之中与西方之表则东西之正也日冬至日出东南维入西南维至春秋分日出东中入西中夏至出东北维入西北维至则正南欲知东西南北广袤之数者立四表以为方一里岠先春分若秋分十余日从岠北表参望日始出及旦以候相应相应则此与日直也辄以南表参望之以入前表数为法除举广除立表袤以知从此东西之数也假使视日出入前表中一寸是寸得一里也一里积万八千寸得从此东万八千里视日方入入前表半寸则半寸得一里半寸而除一里积寸得三万六千里除则从此西里数也并之东西里数也则极径也未春分而直已秋分而不直此处南也未秋分而直已春分而不直此处北也分至而直此处南北中也从中处欲知中南也未秋分而不直此处南北中也从中处欲知南北极逺近从西南表参望日日夏至始出与北表参则是东与东北表等正东万八千里则从中北亦万八千里也倍之南北之里数也其不从中之数也以出入前表之数益损之表入一寸寸减日近一里表出一寸寸益逺一里欲知天之髙树表髙一丈正南北相去千里同日度其隂北表二尺南表尺九寸是南千里隂短寸南二万里则无景是直日下也隂二尺而得髙一丈者南一而髙五也则置从此南至日下里数因而五之为十万里则天髙也若使景与表等则髙与逺等也
　　北魏太史奏荧惑在匏中忽亡不知所在于法当入危亡之国先为童謡妖言然后行其祸罚魏主嗣召名儒十余人使与太史议荧惑所诣崔浩对曰按春秋左氏传神降于莘以其至之日推知其物庚午之夕辛未之朝天有隂云荧惑之亡当在二日庚之与午皆主于秦辛为西夷今姚兴据长安荧惑必入秦矣众皆怒曰天上失星人间安知所诣浩笑而不应后八十余日荧惑出东井留守句已久之乃去秦大旱昆明池竭童謡讹言国人不安间一嵗而秦亡众乃服浩之精妙
　　崔浩集诸厯家考校汉元以来日月薄食五星行度并讥前史之失别为魏厯以示髙允允曰汉元年十月五星聚东井此乃厯术之浅事今讥汉史而不觉此谬恐后人之讥今犹今之讥古也浩曰所谬云何允曰按星传太白辰星常附日而行十月日在尾箕昏没于申南而东井方出于寅北二星何得背日而行是史官欲神其事不复推之于理也浩曰天文欲为变者何所不可邪允曰此不可以空言争宜更审之坐者咸怪允之言唯东宫少傅游雅曰髙君精于厯数当不虚也后嵗余浩谓允曰先所论者本不经心及更考究果如君言五星乃以前二月聚东井非十月也众乃叹服允虽明厯初不推步及为人论説唯游雅知之雅数以灾异问允允曰隂阳灾异知之甚难既已知之复恐漏泄不如不知也天下妙理至多何遽问此雅乃止
　　宋神宗时日官皆市井庸贩法象图器俱不能知乃以太常丞沈括提举司天监括博学洽闻于天文方志律厯医药卜算无所不通皆有所论著始制浑仪景表五壶浮漏招衞朴造新厯募天下上太史占书杂用士人分方伎科为五至是浑仪浮漏成以括为右正言沈括浑仪议　五星之行有疾舒日月之交有见匿求其次舍经劘之防其法一寓于日冬至之日日之端南者也日行周天而复集于表鋭凡三百六十有五日四分日之几一而谓之嵗周天之体日别之谓之度度之离其数有二日行则舒则疾会而均别之曰赤道之度日行自南北升降四十有八度而迤别之曰黄道之度度不可见其可见者星也日月五星之所由有星焉当度之画者凡二十有八而谓之舍舍所以挈度度所以生数也度在天者也为之玑衡则度在器度在器则日月五星可以抟乎器中而天无所豫也天无所豫则在天者不为难知也自汉以前为厯者必有玑衡以自验迹其后虽有玑衡而不为厯作为厯亦不复以器自考气朔星纬而皆莫能知其必当之数至唐厯僧一行改步大衍厯法始复用浑仪参贯故其术所得比诸家为多臣尝歴考古今仪象之法虞书所谓璿玑玉衡唯郑康成粗记其法至落下闳制圆仪贾逵又加黄道其详皆不存于书其后张衡为铜仪于密室中以水转之葢所谓浑象非古之玑衡也吴孙氏时王蕃陆绩皆尝为仪及象其説以谓旧以二分为一度而患星辰稠穊张衡改用四分而复推重难运故蕃以三分为度周丈有九寸五分寸之三而具黄赤道焉绩説以天形如鸟卵小防而黄赤道短长相害不能应法至刘曜时南阳孔定制铜仪有双规正距子午以象天有横规判仪之中以象地有持规斜络天腹以候赤道南北植干以法二极其中乃为游规窥管刘曜太史令晁崇斛兰皆尝为铁仪其规有六四常定一象地一象赤道其二象二极乃定所谓双规者也其制与定法大同唯南北柱曲抱双规下有纵衡水平以银错星度小变旧法而皆不言有黄道疑其失传也唐李淳风别为圆仪三重其外曰六合有天经双规金浑纬规金常规次曰三辰转于六合之内圆径八赤有璿玑规月游规所谓璿玑者黄道属焉又次曰四游南北为天枢中为游筩可以升降游转别为月道傍列二百四十九交以携月游而一行以为难用而其法亦亡其后率府兵曹梁令瓒更以木为游仪因淳风之法而稍附新意诏与一行杂校得失改铸铜仪古今称其详确至道中初铸浑天仪于司天监多因斛兰晁崇之法皇祐中改铸铜仪于天文院始用令瓒一行之论而去取交有失得臣今敛古今之説以求数象有不合者十有三事其一旧説以谓今中国于地为东南当令西北望极星置天极不当中北又曰天常倾西北故极星不得居中臣谓以中国观之天常北倚可也谓极星偏西则不然所谓东西南北者何从而得之岂不以日之所出者为东而日之所入者为西乎臣观古之候天者自安南都护府至浚仪大岳台才六千里而北极之差凡十五度稍北不已庸讵知极星之不直人上也臣尝读黄帝素问书立于午而面子立于子而面午至于自卯而望酉自酉而望卯皆曰北面立于卯而负酉立于酉而负卯至于自午而望南自子而望北则皆曰南面臣始不谕其理逮今思之乃常以天中为北也常以天中为北则葢以极星常居天中也素问尤为善言天者今南北才五百里则北极辄差一度以上而东南西北数千里间日分之时候之日未尝不出于卯半而入于酉半则又知天枢既中则日之所出者定为东日之所入者定为西天枢则常为北无疑矣以衡窥之日分之时以浑仪抵极星以候日之出没则在卯酉之半少北此殆放乎四海而同者何从而知中国之为东南也彼徒见中国东南皆际海而为是説也臣以谓极星之果中果非中皆无足论者彼北极之出地千里之间所差者已如是又安知其茫昧几千万里之外邪今直当据建邦之地人目之所及裁以为法不足以为法者宜置而勿议可也其二曰纮平设以象地体今浑仪置于崇台之上下瞰日月之所出则纮不与地际相当者臣详此説虽粗有理然天地之广大不为一台之髙下有所推迁葢浑仪考天地之体有实数有准数所谓实者此数即彼数也此移赤彼亦移赤之谓也所谓准者以此准彼此之一分则准彼之数千里之谓也今台之髙下乃所谓实数一台之髙不过丈数彼之所差者亦不过此天地之大岂数丈足累其髙下若衡之低昂则所谓准数者也衡移一分则彼不知其几千里则衡之低昂当慎而台之髙下非所当防也其三月行之道过交则入黄道六度而稍却复交则出于黄道之南亦如之月行周于黄道如绳之绕木故月交而行日之隂则日为之亏入蚀法而不亏者行日之阳也每月退交二百四十九周有竒然后复会今月道既不能环绕黄道又退交之渐当毎日差池今必候月终而顿移亦终不能符会天度当省去月环其候月之出入専以厯法步之其四衡上下二端皆径一度有半用日之径也衡端不能全容日月之体则无由审日月定次欲日月正满上衡之端不可动移此其所以用一度有半为法也下端亦一度有半则不然若人目迫下端之东以窥上端之西则差几三度凡求星之安必令所求之星正当穿之中心今两端既等则人目游动无因知其正中今以钩股法求之下径三分上径一度有半则两窍相覆大小略等人目不摇则所察自正其五前世皆以极星为天中自祖亘以玑衡窥考天极不动处乃在极星之末犹一度有余今铜仪天枢内径一度有半乃谬以衡端之度为率若玑衡端平则极星常游天枢之外玑衡小偏则极星乍入令瓒旧法天枢乃径二度有半葢欲使极星游于极中也臣考騐极星更三月而后知天中不动处逺极星乃三度有余则祖亘窥考犹为未审今当为天极径七度使人目切南极望之极星正循北极里周常见不隠天体方正其六令瓒以辰刻十干八卦皆刻于纮然纮正平而黄道斜运当子午之间则日径度而道促卯酉之际则日迤行而道舒如此辰刻不能无谬新铜仪则移刻于纬四游均平辰刻不失然令瓒天中单环直中国人顶之上而新铜仪纬斜络南北极之中与赤道相直旧法设之无用新仪移之为是然当侧规如车轮之牙而不当衡规如鼓陶其傍迫狭难赋辰刻而又蔽映星度其七司天铜仪黄赤道与纮合铸不可转移虽与天运不符至于窥测之时先以距度星考定三辰所舍复运游仪抵本宿度乃求出入黄道及去极度所得无以异于令瓒之术其法本于晁崇斛兰之旧制虽不甚精缛而颇为简易李淳风尝谓斛兰所作铁仪赤道不动乃如胶柱以考月日差或至十七度少不减十度此正谓直以赤道候月行其差如此今黄道赤度再运游仪抵所舍宿度求之而月行则以月歴每日去极度算率之则不可谓之胶也新法定宿而变黄道此定黄道而变宿但可赋三百五十五度而不能具余分此其为略也其八令瓒旧法黄道设于月道之上赤道又次月道而玑最处其下每月移交则黄赤道辄变今当省去月道徙玑于赤道之上而黄道居赤道之下而二道与衡端相迫而星度易审其九旧法规环一面刻周天度一面加银丁所以施银丁者夜候天晦不可目察则以手切之也古之人以璿为之璿者珠之属也今司天监三辰仪设齿于环背不与横箫会当移列两旁以便防察其十旧法重玑皆广四寸厚四分其他规轴重朴拙不可旋运今小损其制使之轻利其十一古之人知黄道嵗易而不知赤道之四变也黄道之度与赤道不得独胶今当变赤道与黄道同法其十二旧法黄赤道平设正当天度掩蔽人目不可占察其后乃别加钻孔尤为拙谬今当侧置少偏使天度出北际之外自不淩蔽其十三旧法地纮正给天经之半凡候三辰出入则地际正为地纮所伏今当徙纮稍下使地际与纮之上际相直候三辰伏见専以纮际为法自当黙与天合














　　经济类编卷七十五
&lt;子部,类书类,经济类编&gt;
　　钦定四库全书
　　经济类编卷七十六
　　明　冯琦冯瑗　撰
　　天类二
　　时令【三则】
　　刘安时则训　孟春之月招摇指寅昏参中旦尾中其位东方其日甲乙盛徳在木其虫鳞其音角律中太簇其数八其味酸其臭羶其祀户祭先脾东风解冻蛰虫始振苏鱼上负氷獭祭鱼候鴈北天子衣青衣乘苍龙服苍玉建青旗食麦与羊服八风水爨萁燧火东宫御女青色衣青采鼓琴瑟其兵矛其畜羊朝于青阳左个以出春令布徳施惠行庆赏省徭赋立春之日天子亲率三公九卿大夫以迎嵗于东郊修除祠位币祷鬼神牺牲用牡禁伐木毋覆巢杀胎夭毋麛毋卵毋聚众置城郭掩骼薶骴孟春行夏令则风不时草木早落国乃有恐行秋令则其民大疫飘风暴雨总至黎莠蓬蒿并兴行冬令则水潦为败雨霜大雹首稼不入正月官司空其树杨仲春之月招摇指卯昏弧中旦建星中其位东方其日甲乙其虫鳞其音角律中夹钟其数八其味酸其臭羶其祀户祭先脾始水桃李始华仓庚鸣鹰化为鸠天子衣青衣乗苍龙服苍玉建青旗食麦与羊服八风水爨箕燧火东宫御女青色衣青采鼓琴瑟其兵矛其畜羊朝于青阳太庙命有司省囹圄去桎梏毋笞掠止狱讼养防小存孤独以通句萌择元日令民社是月也日夜分雷始发声蛰虫咸动苏先雷三日振铎以令于兆民曰雷且发声有不戒其容止者生子不备必有凶灾令官市同度量钧衡石角斗称端权概毋竭川泽毋漉陂池毋焚山林毋作大事以妨农功祭不用牺牲用圭璧更皮币仲春行秋令则其国大水寒气总至冦戎来征行冬令则阳气不胜麦乃不熟民多相残行夏令则其国大旱煗气早来虫螟为害二月官仓其树杏季春之月招摇指辰昏七星中旦牵牛中其位东方其日甲乙其虫鳞其音角律中姑洗其数八其味酸其臭羶其祀户祭先脾桐始华田防化为鴽虹始见萍始生天子衣青衣乗苍龙服苍玉建青旗食麦与羊服八风水爨箕燧火东宫御女青色衣青采鼓琴瑟其兵矛其畜羊朝于青阳右个舟牧覆舟伍覆五反乃言具于天子天子焉始乗舟荐鲔于寝庙乃为麦祈实是月也生气方盛阳气发泄句者毕出萌者尽达不可以内天子命有司发囷仓助贫穷振乏絶开府库出币帛使诸侯聘名士礼贤者命司空时雨将降下水上腾循行国邑周视原野修利隄防导通沟渎达路除道从国始至境止田猎毕弋罝罘罗罔馁毒之药母出九门乃禁野虞毋伐桑柘鸣鸠奋其羽戴鵀降于桑具扑曲筥筐后妃斋戒东乡亲桑省妇使劝蚕事命五库令百工审金铁皮革筋角箭榦脂胶丹漆无有不良择下旬吉日大合乐致欢欣乃合防牛腾马游牝于牧令国傩九门磔攘以毕春气行是月令甘雨至三旬季春行冬令则寒气时发草木皆肃国有大恐行夏令则民多疾疫时雨不降山陵不登行秋令则天多沈隂淫雨早降兵革并起三月官乡其树李孟夏之月招摇指已昏翼中旦婺女中其位南方其日丙丁盛徳在火其虫羽其音征律中仲吕其数七其味苦其臭焦其祀灶祭先肺蝼蝈鸣丘螾出王生苦菜秀天子衣赤衣乗赤骝服赤玉建赤旗食菽与鸡服八风水爨柘燧火南宫御女赤色衣赤采吹竽笙其兵防其畜鸡朝于明堂左介以出夏令立夏之日天子亲率三公九卿大夫以迎嵗于南郊还乃赏赐封诸侯修礼乐飨左右命太尉赞杰俊选贤良举孝悌行爵出禄佐天长养继修增髙无有隳坏毋兴土功毋伐大树令野虞行田原劝农事驱兽畜勿令害谷天子以彘尝麦先荐寝庙聚畜百药靡草死麦秋至决小罪断薄刑孟夏行秋令则苦雨数来五谷不滋四邻入保行冬令则草木早枯后乃大水败壊城郭行春令则螽蝗为败暴风来格秀草不实四月官田其树桃仲夏之月招摇指午昏亢中旦危中其位南方其日丙丁其虫羽其音征律中防宾其数七其味苦其臭焦其祀灶祭先肺小暑至螳蜋生鵙始鸣反舌无声天子衣赤衣乘赤骝服赤玉载赤旗食菽与鸡服八风水爨柘燧火南宫御女赤色衣赤采吹竽笙其兵防其畜鸡朝于明堂太庙命乐师修鼗鼙琴瑟管箫调竽箎饰钟磬执干戚戈羽命有司为民祈祀山川百源大雩帝用盛乐天子以雏尝黍羞以含桃先荐寝庙禁民无刈蓝以染毋烧灰毋暴布门闾无闭闗市无索挺重囚益其食存鳏寡振死事游牝别其羣执腾驹班马政日长至隂阳争死生分君子斋戒慎身无躁节声色薄滋味百官静事无径以定晏隂之所成鹿角解蝉始鸣半夏生木堇荣禁民无发火可以居髙明逺眺望登丘陵处台榭仲夏行冬令则雹霰伤谷道路不通暴兵至行春令则五谷不熟百螣时起其国乃饥行秋令则草木零落果实早成民殃于疫五月官相其树榆季夏之月招摇指未昏心中旦奎中其位中央其日戊己盛徳在土其虫蠃其音宫律中林钟其数五其味甘其臭香其祀中霤祭先心凉风始至蟋蟀居奥鹰乃学习腐草化为蚈天子衣苑黄乗黄骝服黄玉建黄旗食稷与牛服八风水爨柘燧火中宫御女黄色衣黄采其兵劒其畜牛朝于中宫乃命渔人伐蛟取鼍登取鼋令滂人入材苇命四监大夫令百县之秩刍以养牺牲以供皇天上帝名山大川四方之神宗庙社稷为民祈福行惠令吊死问疾存视长老行稃鬻厚席蓐以送万物归也命妇官染采黼黻文章青黄白黑莫不质良以给宗庙之服必宣以明是月也树木方盛勿敢斩伐不可以合诸侯起土功动众兴兵必有天殃土润溽暑大雨时行利以杀草粪田畴以肥土疆季夏行春令则谷实解落多风欬民乃迁徙行秋令则丘隰水潦稼穑不熟乃多女灾行冬令则风寒不时鹰隼蚤挚四鄙入保六月官少内其树梓孟秋之月招摇指申昏斗中旦毕中其位西方其日庚辛盛徳在金其虫毛其音商律中夷则其数九其味辛其臭腥其祀门祭先肝凉风至白露降寒蝉鸣鹰乃祭鸟用始行戮天子衣白衣乗白骆服白玉建白旗食麻与犬服八风水爨柘燧火西宫御女白色衣白采撞白钟其兵戈其畜狗朝于总章左个以出秋令求不孝不悌戮暴慠悍而罚之以助损气立秋之日天子亲率三公九卿大夫以迎秋于西郊还乃赏军率武人于朝命将率选卒厉兵简练桀俊専任有功以征不义诘诛暴慢顺彼四方命有司修法制缮囹圄禁奸塞邪审决狱平词讼天地始肃不可以赢是月农始升谷天子尝新先荐寝庙命百官始收敛完隄防谨障塞以备水潦修城郭缮宫室毋以封侯立大官行重币出大使行是月令凉风至三旬孟秋行冬令则隂气大胜介虫败谷戎兵乃来行春令则其国乃旱阳气复还五谷无实行夏令则冬多火灾寒暑不节民多疟疾七月官库其树楝仲秋之月招摇指酉昏牵牛中旦觜嶲中其位西方其日庚辛其虫毛其音商律中南吕其数九其味辛其臭腥其祀门祭先肝凉风至候鴈来鸟归羣鸟翔天子衣白衣乗白骆服白玉建白旗食麻与犬服八风水爨柘燧火西宫御女白色衣白采撞白钟其兵戈其畜犬朝于总章太庙命有司申严百刑斩杀必当无或枉挠决狱不当反受其殃是月也养长老授几杖行稃鬻饮食乃命宰祝行牺牲案刍豢视肥臞全粹察物色课比类量小大视少长莫不中度天子乃傩以御秋气以犬麻先荐寝庙是月可以筑城郭建都邑穿窦窖修囷仓乃命有司趣民收敛畜采多积聚劝种宿麦若或失时行罪无疑是月也雷始收声蛰虫培户杀气浸盛阳气日衰水始涸日夜分一度量平权衡正钧石角斗称理闗市来商旅入货财以便民事四方来集逺方皆至财物不匮上无乏用百事乃遂仲秋行春令则秋雨不降草木生荣国有大恐行夏令则其国乃旱蛰虫不藏五谷皆复生行冬令则风灾数起收雷先行草木蚤死八月官尉其树柘季秋之月招摇指戌昏虚中旦柳中其位西方其日庚辛其虫毛其音商律中无射其数九其味辛其臭腥其祀门祭先肝候鴈来宾雀入大水为蛤菊有黄华豺乃祭兽戮禽天子衣白衣乗白骆服白玉建白旗食麻与犬服八风水爨柘燧火西宫御女白色衣白采撞白钟其兵戈其畜犬朝于总章右个命有司申严号令百官贵贱无不务入以会天地之藏无有宣出乃命冡宰农事备收举五谷之要藏帝籍之收于神仓是月也霜始降百工休乃命有司曰寒气总至民力不堪其皆入室上丁入学习吹大飨帝尝牺牲合诸侯制百县为来嵗受朔日与诸侯所税于民轻重之法贡嵗之数以逺近土地所宜为度乃教于田猎以习五戎命太仆及七驺咸驾戴荏授车以级皆正设于屛外司徒搢扑北向以赞之天子乃厉服广饰执弓操矢以猎命主祠祭禽四方是月草木黄落乃伐薪为炭蛰虫咸俛乃趋狱刑毋留有罪收禄秩之不当供养之不宜者通路除道从境始至国而后已是月天子乃以犬尝麻先荐寝庙季秋行夏令则其国大水冬藏殃败民多室行冬令则国多盗贼边境不宁土地分裂行春令则煗风来至民气解惰师旅竝兴九月官候其树槐孟冬之月招摇指亥昏危中旦七星中其位北方其日壬癸盛徳在水其虫介其音羽律中应钟其数六其味咸其臭腐其祀井祭先肾水始氷地始冻雉入大水为蜃虹藏不见天子衣黑衣乗骊服玉建旗食黍与彘服八风水爨松燧火北宫御女黑色衣黑采击磬石其兵铩其畜彘朝于堂左个以出冬令命有司修羣禁禁外徙闭闾大摉客断罚刑杀当罪阿上乱法者诛立冬之日天子亲率三公九卿大夫以迎嵗于北郊还乃赏死事存孤寡是月命太祝祷祀神位占防审卦兆以察吉凶于是天子始裘命百官谨葢藏命司徒行积聚修城郭警门闾修楗闭慎管籥固封玺修边境完要塞絶蹊径饰丧纪审棺椁衣衾之厚薄营丘垅之小大髙庳使贵贱卑尊各有等级是月也工师効功陈祭器案度程坚致为上工事苦慢作为淫巧必行其罪是月也大饮烝天子祈来年于天宗大祷祭于公社毕飨先祖劳农夫以休息之命将率讲武肄射御角力劲乃命水虞渔师收水泉池泽之赋毋或侵牟孟冬行春令则冻闭不密地气发泄民多流亡行夏令则多暴风方冬不寒蛰虫复出行秋令则雪霜不时小兵时起土地侵削十月官司马其树檀仲冬之月招摇指子昏璧中旦轸中其位北方其日壬癸其虫介其音羽律中黄钟其数六其味咸其臭腐其祀井祭先肾氷益壮地始坼鳱鴠不鸣虎始交天子衣黑衣乗铁骊服玉建旗食黍与彘服八风水爨松燧火北宫御女黑色衣黑采击磬石其兵铩其畜彘朝于堂太庙命有司曰土事无作无发室居及起大众是谓天地之藏诸蛰则死民必疾疫有随以丧急捕盗贼诛淫泆诈伪之人命曰畼月命奄尹申宫令审门闾谨房室必重闭省妇事乃命大酋秫稻必齐麴蘖必时湛熺必洁水泉必香陶器必良火齐必得无有差天子乃命有司祀四海大川名泽是月也农有不收藏积聚牛马畜兽有放失者取之不诘山林薮泽有能取疏食田猎禽兽者野虞教导之其有相侵夺罪之不赦是月也日短至隂阳争君子斋戒处必掩身欲静去声色禁嗜欲宁身体安形性是月也茘挺出芸始生邱螾结麋角解水泉动则伐树木取竹箭罢官之无事器之无用者涂阙庭门闾筑囹圄所以助天地之闭仲冬行夏令则其国乃旱氛雾防防雷乃声行秋令则其时雨水瓠不成国有大兵行春令则虫螟为败水泉咸竭民多疾疠十一月官都尉其树枣季冬之月招摇指丑昏娄中旦氐中其位北方其日壬癸其虫介其音羽律中大吕其数六其味咸其臭腐其祀井祭先肾鴈北乡鹊加巢雉雊鸡呼卵天子衣黑衣乗铁骊服玉建旗食麦与彘服八风水爨松燧火北宫御女黑色衣黑采击磬石其兵铩其畜彘朝于堂右个命有司大傩旁磔出土牛命渔师始渔天子亲往射渔先荐寝庙令民出五种令农计耦耕事修耒耜具田器命乐师大合吹而罢乃命四监收秩薪以供寝庙及百祀之薪燎是月也日穷于次月穷于纪星周于天嵗将更始令静农民无有所使天子乃与公卿大夫饰国典论时令以待嗣嵗之宜乃命太史次诸侯之列赋之牺牲以供皇天上帝社稷之刍享乃命同姓之国供寝庙之刍豢卿士大夫至于庶民供山林名川之祀季冬行秋令则白露早降介虫为祅祥四鄙入保行春令则胎夭伤国多痼疾命之曰逆行夏令则水潦败国时雪不降氷冻消释十二月官狱其树栎五位东方之极自碣石山过朝鲜贯大人之国东至日出之次扶榑木之地青土树木之野太皥句芒之所司者万二千里其令曰挺羣禁开闭阖通穷窒达障塞行优游弃怨恶解役罪免忧患休罚刑开闗梁宣出财和外怨抚四方行柔惠止刚强南方之极自北户孙之外贯颛顼之国南至委火炎风之野赤帝祝融之所司者万二千里其令曰爵有徳赏有功惠贤良救饥渴举力农赈贫穷惠孤寡忧罢疾出大禄行大赏起毁宗立无后封建侯立贤辅中央之极自昆仑东絶两恒山日月之所道江汉之所出众民之野五谷之所宜龙门河济相贯以息壤堙洪水之州东至于碣石黄帝后土之所司者万二千里其令曰平而不阿明而不苛包裹覆露无不囊怀溥汜无私正静以和行稃鬻养老衰吊死问疾以送万物之归西方之极自昆仑絶流沙沈羽西至三危之国石城金室饮气之民不死之野少皥蓐收之所司者万二千里其令曰审用法诛必辠备盗贼禁奸邪饰羣牧谨蓄聚修城郭补决窦塞蹊径遏沟渎止流水雝谿谷守门闾陈兵甲选百官诛不法北方之极自九泽穷夏晦之极北至令正之谷有冻寒积氷雪雹霜霰漂润羣水之野颛顼防之所司者万二千里其令曰申羣禁固闭藏修障塞缮闗梁禁外徙断罚刑杀当罪闭闗闾大搜客止交游禁夜乐蚤闭晏开以塞奸人已得执之必固天节已几刑杀无赦虽有盛尊之亲断以法度毋行水毋藏毋释罪六合孟春与孟秋为合仲春与仲秋为合季春与季秋为合孟夏与孟冬为合仲夏与仲冬为合季夏与季冬为合孟春始赢孟秋始缩仲春始出仲秋始内季春大出季秋大内孟夏始缓孟冬始急仲夏至修仲冬至短季夏徳毕季冬刑毕故正月失政七月凉风不至二月失政八月雷不藏三月失政九月不下霜四月失政十月不冻五月失政十一月蛰虫冬出其乡六月失政十二月草木不脱七月失政正月大寒不解八月失政二月雷不九月失政三月春风不济十月失政四月草木不实十一月失政五月下雹霜十二月失政六月五谷疾狂春行夏令泄行秋令水行冬令肃夏行春令风行秋令芜行冬令格秋行夏令华行春令荣行冬令耗冬行春令泄行夏令旱行秋令雾制度隂阳大制有六度天为绳地为准春为规夏为衡秋为矩冬为权绳者所以绳万物也准者所以准万物也规者所以员万物也衡者所以平万物也矩者所以方万物也权者所以权万物也绳之为度也直而不争修而不穷久而不逺而不忘与天合徳与神合明所欲则得所恶则亡自古及今不可移匡厥徳孔密广大以容是故上帝以为物宗准之为度也平而不险巧而不阿广大以容寛裕以和柔而不刚鋭而不挫流而不滞易而不秽发通而有纪周密而不泄准平而不失万物皆平民无险谋怨恶不生是故上帝以为物平规之为度也转而不复员而不垸优而不纵广大以寛感动有理发通有纪优优简简百怨不起规度不失生气乃理衡之为度也缓而不后平而不怨施而不徳吊而不责常平民禄以继不足防防阳阳唯徳是行养长化育万物蕃昌以成五谷以实封疆其政不失天地乃明矩之为度也肃而不悖刚而不愦取而无怨内而无害威厉而不慑令行而不废杀伐既得仇敌乃克矩正不失百诛乃服权之为度也急而不赢杀而不割充满以实周密而不泄败物而弗取罪杀而不赦诚信以必坚慤以固粪除苛慝不可以曲故冬正将行必弱以强必柔以刚权正而不失万物乃藏明堂之制静而法准动而法绳春治以规秋治以矩冬治以权夏治以衡是故燥湿寒暑以节至甘雨膏露以时降
　　柳宗元时令二论　吕氏春秋十二纪汉儒论以为月令措诸礼以为大法焉其言有十二月七十有二候迎日步气以追寒暑之序类其物宜而逆为之备圣人之作也然而圣人之道不穷异以为神不引天以为髙利于人备于事如斯而已矣观月令之説茍以合五事配五行而施其政令离圣人之道不亦逺乎凡政令之作有俟时而行之者有不俟时而行之者是故孟春修封疆端经术相土宜无聚大众仲春利隄防达沟渎止田猎备蚕器季春合牛马百工无悖于时孟夏无起土工无发大众劝农勉人仲夏班马政聚百药季夏行水杀草粪田畴美土疆土工兵事不作孟秋纳材苇仲秋劝人种麦季秋休百工人皆入室具衣裘举五谷之要合秩刍养牺牲趋人收敛务蓄菜伐薪为炭孟冬筑城郭穿窦窖修囷仓谨葢藏劳农以休息之收水泽之赋仲冬伐木取竹箭季冬讲武习射御出五谷种计耦耕具田器合诸侯制百县轻重之法贡赋之数斯固俟时而行之所谓敬授人时者也其余郊庙百祀亦古之遗典不可以废使古之为政者非春无以布徳和令行庆施惠养幼少省囹圄赐贫穷礼贤者非夏无以赞杰俊遂贤良举长大行爵出禄断薄刑决小罪节嗜欲静百官非秋无以选士励兵任有功诛暴慢明好恶修法制养衰老申严百刑斩杀必当非冬无以赏死事恤孤寡举阿党易闗市来商旅审门闾正贵戚近习罢官之无事者去器之无用者则其阙政亦以繁矣斯固不俟时而行之者也变天之道絶地之理乱人之纪舍孟春则可以有事乎作淫巧以荡上心舍季春则可以为之者乎夫如是内不可以纳于君心外不可以施于人事勿书之可也又曰反时令则有飘风暴雨霜雪水潦大旱沈隂氛雾寒暖之气大疫风欬鼽疟寒疥疠之疾螟蝗五谷匏果实不成蓬蒿藜莠并兴之异女灾胎夭伤水火之讹冦戎来入相掠兵革并起道路不通边境不宁土地分裂四鄙入保流亡迁徙之变若是者特瞽史之语非出于圣人者也然则夏后周公之典逸矣　或者曰月令之作所以为君人者法也葢非为聪明睿智者为之将虑后代有昏昧傲诞而肆于人上忽先王之典举而废之近而取之若陈隋之季是也故取仁义礼智信之事附于时令俾时至而有以发之也不为之时将因循放荡而皆无其意焉尔于是又为之言五行之反戾相荡相摩妖灾之説以震动于厥心古之所以防昏乱之术也今子而之使前人之奥秘布露显明则后之人又何惮耶曰圣人之为教立中道以示于后曰仁曰义曰礼曰智曰信谓之五常言可以常行者也防昏乱之术为之勤勤然书于方册兴亡治乱之致永守是而不去也未闻其威之以怪而使之时而为善所以滋其怠傲而忘理也语怪而威之所以炽其昏邪淫惑而为祷禳厌胜鬼怪之事以大乱于人也且吾子以为畏册书之多孰与畏人之言使谔谔者言仁义利害焯乎列于其前而犹不悟奚暇顾月令哉是故圣人为大经以存其直道将以遗后世之君臣必言其中正而去其竒衺其有嚚然而不顾者虽圣人复生无如之何又何册书之有若陈隋之季暴戾淫放则无不为矣求之二史岂有复行月令之事者乎然而其臣有劲悍者争而与之言先王之道犹十百而一遂焉然则月令之无益于陈隋亦明矣立大中去大惑舍是而曰圣人之道吾未之信也用吾子之説罪我者虽穷万世吾无憾焉耳牛希济时论或曰治乱者天之常也是以十年一小变三十年一大变至于虫蝗疫疠水旱兵革皆时之数也若其圣人亦不能克是不然也何者天之于人也至仁而信其资长百谷草木触类之物皆所以仁于人也故惧物之不生也春以发之物之不成也夏以长之物之不齐也秋以肃之物之不实也冬以坚之物在阳畏其暵也故夜降雨露以润之在隂畏其终也故伏阳以蓄之人之不之止也故晦明以息之人之不之时也故驰时以警之日月星辰雷电风雨霜露之作无不私于人也焉有为虫蝗之时以害其禾稼为水旱之时以荡其生物为疫疠之时以毒其性命为兵革之时以流其脂膏者上天垂象昭鉴万物之情始兆髙明之象已着未尝不丁宁先视之于人俾知者通其变而修其徳以为之防知而不修夫何言哉圣人所以观乎天文以察其变又曰先天而天不违后天而奉天时又曰则天之明斯其防也故天子有日官诸侯有日御皆所以变达于其君若闻祥而逸福必为祸见祸而惧祲益为善时无必定之灾桑谷乃中兴之道数无可保之福乌雀为灭亡之运其或有战争水旱灾沴之世皆生民之所感曾无时日之限而及之也且民之所为也系时君之教化若以忠孝恭俭为治皆可封也暴乱声色为好皆可诛也居时之和为可诛之教上帝之仁且不能祐膺时之乱为求治之具神功之力必可以恕或者曰三皇之世不能无战争尧汤之君不能无水旱岂圣徳有阙欤葢时使之然也夫战之大者孰逾于版泉不周之役人谋之可与乎兵力之可支乎卒灭于有徳水旱之数岂过于尧汤之代人无饥色国有常嵗若今之世一年之水一年之旱岂惟人不粒食国无储矣焉能感治水之命有防凿之功为桑林之牲契祷祈之愿若时数之必然即当数足而后已岂复有中救之道是知天时不能违于圣徳明矣至于长史为一郡一邑之政飞蝗尚不入其境医门以药剂之和可以拒时之疾又若时数之一槩宁有择其地而遗其人哉况宋景一言之善罚星退舍汉之盛徳日驭再中其余感应之迹布在方册是以知天道甚逺人事至近又易履之説曰素履贞吉幽人之贞所履若吉幽人尚且不惧况圣人乎希济以为乱无时为人君所行求治则治忘理则乱虽复求治积年一日违之祸不旋踵国亦如之皆非拘忌之家所能执必矣
  </div>
  <div class="pagination">
   <a href="经济类编_page49.html">
    上一页
   </a>
   <span>
    ...
   </span>
   <a href="经济类编_page45.html">
    45
   </a>
   <a href="经济类编_page46.html">
    46
   </a>
   <a href="经济类编_page47.html">
    47
   </a>
   <a href="经济类编_page48.html">
    48
   </a>
   <a href="经济类编_page49.html">
    49
   </a>
   <span class="current-page">
    50
   </span>
   <a href="经济类编_page51.html">
    51
   </a>
   <a href="经济类编_page52.html">
    52
   </a>
   <a href="经济类编_page53.html">
    53
   </a>
   <a href="经济类编_page54.html">
    54
   </a>
   <a href="经济类编_page55.html">
    55
   </a>
   <span>
    ...
   </span>
   <a href="经济类编_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
