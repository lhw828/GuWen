<!DOCTYPE html>
<html>
<head>
    <meta charset="UTF-8">
    <title>喻林 - 第 114 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 114 页/共 195 页</h1>
    <div class="content">　　宋人语曰一雀过羿必得之则羿诬矣以天下为之罗则雀不失矣夫知奸亦有大罗不失其一而已矣不修其理而以己之胸察为之弓矢则子产诬矣老子曰以智治国国之贼也其子产之谓也【韩非子难三】
　　夫奸必知则备必诛则止不知则肆不诛则行夫陈轻货于幽隐虽曾史可疑悬百金于市虽大盗不取也不知则曾史疑于幽隐必知则大盗不取悬金于市【韩非子六反】
　　夫天下之所以恶莫恶于不可知也夫不可知盗不与期贼不与谋盗贼大奸也而犹所得疋偶又况于欲成大功乎【吕氏春秋壹行】



　　喻林巻六十八
　　钦定四库全书
　　喻林巻六十九　　　　　明　徐元太　撰君道门【九】
　　取善
　　非本非标非防非煇壤非壤不髙水非水不流呜呼敬之哉倍本者槁【汲冢周书文儆解】
　　池水之溢由外灌焉【郑氏笺诗召旻】
　　取于镬以实鼎取于鼎以实俎【郑氏注周礼天官内饔】
　　舜之居深山之中与木石居与鹿豕游其所以异于深山之野人者几希及其闻一善言见一善行若决江河沛然莫之能御也【孟子尽心上】
　　齐桓之时有以九九见者桓公不逆欲以致大也今臣所言非特九九也【前汉书梅福传】
　　使言之而是虽在褐夫刍荛犹不可弃也使言之而非也虽在卿相人君揄防于庙堂之上未必可用是非之所在不可以贵贱尊卑论也【淮南子主术训下】
　　夫采玉者破石拔玉选士者弃恶取善【王充论衡累害篇】弃金璧于涂路则行人止足委锦纨于泥泞则见者惊咄【抱朴子外篇广譬】
　　闗雎兴于鸟而为风之首美其挚而有别也鹿鸣兴于兽而为雅之端嘉其得食而自呼也以夫鸟兽之丑茍有一善诗人歌咏以为美谈矣况人之有善而可弃乎【刘子适才】
　　激楚阳阿至妙之容掌技者之所贪飞兎騕褭絶足奔放良乐之所急也【文选孔融荐祢衡表】
　　舜耕于厯山而交益陶于河濵而交禹【太平御览人事部交友四】丹涓有一言之善晋侯赐万顷田辞而不受晋侯曰以此田易彼言也于子犹有所亡寡人犹有所得【太平御览治道部赏赐】
　　何世之无才何才之无施良匠提斤斧造山林梁栋阿衡之材栌柱楣椽之朴森然陈于目前大厦之器具矣【太平御览器物部斤】
　　犹器之取水随量多少唯穿底无当乃不受耳【明集正诬论】
　　兼收
　　【音郁】彼栁斯鸣蜩【音条】嘒嘒有漼【千罪反】者渊萑【音丸】苇淠淠【音譬　诗小雅小弁】
　　杨园之道猗【音倚】于亩丘【诗小雅巷伯】
　　泛泛然杨木之舟则载其沈物则载其浮物俱浮水上以兴当时君子用其文者又用其武者俱致在朝【毛诗正义菁菁者莪】
　　虽有丝麻无弃菅蒯虽有姬姜无弃蕉萃【左传成公九年】如梓皮革自楚往也虽楚有材晋实用之【左传襄公二十六年】传曰藨蒯之菲也可以为屦明肋如菅并可代丝麻之乏【春秋正义成公九年】
　　段干越人谓新城君曰王良之弟子驾云取千里马遇造父之弟子造父之弟子曰马不千里王良弟子曰马千里之马也服千里之服也而不能取千里何也曰子纆牵长故纆牵于事万分之一也而难千里之行今臣虽不肖于秦亦万分之一也而相国见臣不释塞者是纆牵长也【战国防秦昭襄王】
　　今陛下致昆山之玉有隋和之寳垂明月之珠服太阿之剑乗纎离之马建翠凤之旗树灵鼍之鼔此数寳者秦不生一焉而陛下説之何也必秦国之所生然后可则是夜光之璧不饰朝廷犀象之器不为玩好郑卫之女不充后宫而骏马駃騠不实外廐江南金锡不为用西蜀丹青不为采所以饰后宫充下陈娱心意説耳目者必出于秦然后可则是宛珠之簪玑之珥阿缟之衣锦绣之饰不进于前而随俗雅化佳冶窈窕赵女不立于侧也【史记李斯传】
　　太山不让土壤故能成其大河海不择细流故能就其深王者不却众庶故能明其德【史记李斯传】
　　夫挽大重者其用力苦不众拔大艰者其善术苦不广【蜀志谯周传】
　　陛下披榛采兰幷收蒿艾是以臯陶振褐不仁者逺【晋书皇甫谧传】
　　莫用豪贤故弃捐素所爱莫用鱼肉贵弃捐葱与防莫用麻枲贱弃捐菅与蒯【宋书乐三志】
　　非取制于一狐谅求味于兼采【梁书王防传】
　　元天髙朗尚假列星以助明洞庭渊湛犹借众流以增大莫不以孤照不诣其幽独深未尽其广【魏书张彛传】譬山祗之有嵩岱海若之有沧溟饰以涓尘不贻伊败【隋书礼仪一志】
　　川泽纳污所以成其深山岳藏疾所以就其大【隋书长孙平传】海不辞水故能成其大山不辞土故能成其髙明主不厌人故能成其众士不厌学故能成其圣【管子形势解】恶者美之充也卑者尊之充也贱者贵之充也故先王贵之【管子枢言】
　　海不让水潦以成其大山林不让枉桡以成其崇圣人不辞其负薪之言以广其名【文子自然】
　　毂虚而中立三十辐各尽其力使一轴独入众辐皆弃何近逺之能至【文子上德】
　　且合升勺龠合以登之斛廪则成矣太山之髙非一石之积也琅琊之东渤澥稽天非一水之钟也所以治国家天下者非一士之言也【子华子晏子问党】
　　积往生跂工以为师积毒成药工以为医美恶相饰命曰复周物极则反命曰环流【鹖冠子环流】
　　物有其实而各有名谓若王良善御首善计彼物各自为用譬之耳目废一不可故不为是非也【公孙龙子指物论注】凡物亲者少疎者多如一白之于众色也故离白求马黄黑皆至以白命马众色咸去懐柔之道亦犹此也【公孙龙子白马论注】
　　白非黄黄非白五色相非分明矣君既私以待人人亦私以叛君宁肯应君命乎故守白命马者非能致众马审矣【公孙龙子白马论注】
　　昔者公孙龙在赵之时谓弟子曰人而无能者龙不能与游有客衣褐带索而见曰臣能呼公孙龙顾谓弟子曰门下有故能呼者乎对曰无有公孙龙曰与之弟子之籍后数日往説燕王至于河上而航在一汜使善呼之一呼而航来故曰圣人之处世不逆有技能之士【淮南子道应训】
　　君子之于善也犹采薪者见一介掇之见青葱则拔之【淮南子説山训】
　　汤沐之于河有益不多流潦注海虽不能益有愈于己【淮南子説林训】
　　考绩之法考其所积也天道积聚众精以为光圣人积聚众善以为功故日月之明非一精之光也圣人致太平非一善之功也明所从生不可为源善所从出不可为端【春秋繁露考功名】
　　山林不让椒桂以成其崇君子不辞负薪之言以广其名【盐铁论刺议】
　　明王圣主之治若夫江海无不受故长为百川之主明王圣君无不容故安乐而长久【説苑君道】
　　药食先尝于卑然后至于贵药言先献于贵然后闻于卑故药食尝乎卑然后至乎贵教也药言献于贵然后闻于卑道也故使人味食然后食者其得味也多使人味言然后闻言者其得言也少【説苑君道】
　　齐桓公设庭燎为士之欲造见者朞年而士不至于是东野鄙人有以九九之术见者桓公曰九九何足以见乎鄙人对曰臣非以九九为足以见也臣闻主君设庭燎以待士朞年而士不至夫士之所以不至者君天下贤君也四方之士皆自以论而不及君故不至也夫九九薄能耳而君犹礼之况贤于九九乎夫太山不辞壤石江海不逆小流所以成大也诗云先民有言询于蒭荛言博谋也桓公曰善乃因礼之朞月四方之士相携而并至诗曰自堂徂基自羊徂牛言以内及外以小及大也【説苑尊贤】
　　积针镂者成帷幕合升斗者实仓廪幷小流而成江海明主者有所受命而不行未尝有所不受也【説苑政理】且合菽粟之防以满仓廪合疏缕之纬以成帏幕太山之髙非一石也累卑然后髙也夫治天下者非一士之言也固有受而不用恶有距而不入者哉【説正諌】
　　昔者江水出于岷山其始也大足以滥觞及至江之津也不方舟不避风不可渡也非唯下流众川之多乎【説杂言】
　　涌泉涓涓南流不絶卒为江海【焦氏易林明夷之既济】
　　大匠无弃材船车用不均锥刀各异能何所独却前【曹子建当欲游南山行】
　　采虫声之善音赞愚人之偶得【刘邵人物志林理】
　　四聪广辟则羲和纳景万仞虚己则行潦交赴故博采之道则异闻毕集庭燎之辉举则竒士扣角【抱朴子外篇博喻】
　　规者所以法圆裁局则乖矩者所以象方制镜必背轮者所以辗地入水则溺舟者所以涉川施陆必踬何者方圆殊形舟车异用也【刘子文武】
　　不以春日迟迟而毁羔裀秋露洒叶而剔笋席【刘子文武】楚之市偷天下之大盗而能却齐军虽使孙吴用兵彼必与之拒战未肯有望风而退也晋之叔鱼一国之佞邪也而能归季孙虽使甘苏骋説彼必与之较辨不至恐慑而逃还也大盗谗佞民之殚害无用之人也茍有一术犹能为国兴利除害【刘子适才】
　　不没纎芥之善不掩萤爝之光【刘子正赏】
　　目髙则无所不照耳下则无所不闻言人髙其目则覩德义之经圣人之道下其耳则听刍荛之言负薪之説【扬子法言注问明篇】
　　夫街谈巷説必有可采击辕之歌有应风雅匹夫之思未易轻弃也【文选曹植与杨德祖书】
　　不弃菅蒯爱同丝麻【文选任彦升让吏部表】
　　白驹空谷振鹭在庭犹惧隐鳞卜祝藏器屠保【文选任彦升荐士表】
　　录人一善则无弃人采材一用则无弃材【意林魏子】
　　必得昆山之玉而后寳则荆璞无夜光之美必须南国之珠而后珍则隋侯无明月之称【意林物理论】
　　江河之水非一水之源千镒之裘非一狐之白【艺文类聚裘】东海广且深由卑下百川五岳虽髙大不逆垢与尘【艺文类聚乐部乐府】
　　譬由畎浍匪让所以森致江河土壤同归故能郁成嵩岱【艺文类聚职官部丞相碑】
　　麻丝是蓄菅蒯靡遗【艺文类聚职官部侍中表】
　　凡人之为圃各植其所好焉好甘者植乎荠好苦者植乎荼好香者植乎兰好辛者植乎蓼至于寡人之圃无不植也【太平御览资产部圃】
　　大造乾坤辟深恩雨露垂鹍鹏既含养驽骀亦驱驰【初学记职官部中书侍郎】
　　亦如盛香箧受香无简择【大寳积经巻七十六】
　　天不厌于云海不厌于水【大寳积经巻九十五】
　　譬如天雨一滴之水堕大海中其滴虽防终无减尽【无尽意菩萨经卷九】
　　如海吞流如山蕴寳【大方广佛华严经巻十二】
　　譬如大树丛聚是名为林一一树不名为林除一一树亦无林【大智度论巻三】
　　如一一缕不能制象一一水滴不能满瓶多集则能【百论卷上守八】
　　责实
　　史疾为韩使楚楚王问曰客何方所循曰治列子御冦之言曰何贵曰贵正王曰正亦可为国乎曰可王曰楚国多盗正可以御盗乎曰可曰以正御盗奈何顷间有鹊止于屋上者曰请问楚人谓之何王曰谓之鹊谓之乌可乎曰不可曰今王之国有柱国令尹司马典令其任官置吏必曰廉洁胜任今盗贼公行而弗能禁也此乌不谓乌鹊不谓鹊也【战国防楚考烈王】
　　犹画工恶图犬马而好作鬼魅诚以实事难形而虚伪不穷也【后汉书张衡列传】
　　考试犹准绳也未有舍准绳而意正曲直废黜陟而空论能否也【魏志王昶传】
　　一犬吠形羣犬吠声惧于羣吠遂至叵听也【晋书传咸传】昔齐王好聴竽声必令三百人合吹而后聴之廪以数人之俸南郭先生不知吹竽者也以三百人合吹可以容其不知因请为王吹竽虚食数人之俸嗣王觉而改之难彰先王之过乃下令曰吾之好闻竽声有甚于先王欲一一列而听之先生于此逃矣推贤之风不立滥举之法不改则南郭先生之徒盈于朝矣【晋书刘寔传】自言能为司马不能为司马者杀其身以衅其鼓自言能治田土不能治田土者杀其身以衅其社自言能为官不能为官者劓以为门父故无敢奸能诬禄至于君者矣【管子揆度】
　　语言辩听之説不度于义谓之窕言无山林泽谷之利而入多者谓之窕货君子不听窕言不受窕货【韩非子难二】今境内之民皆言治藏商管之法者家有之而国愈贫民耕者众执耒者寡也境内皆言兵藏孙吴之书者家有之而兵愈弱言战者多披甲者少也故明主用其力不听其言【韩非子五蠧】
　　夫耕之用力也劳而民为之者曰可得以富也战之事也危而民为之者曰可得以贵也今修文学习言谈则无耕之劳而有富之实无战之危而有贵之尊则人孰不为也是以百人事智而一人用力事智者众则法败用力者寡则国贫此世之所以乱也【韩非子五蠧】
　　人皆寐则盲者不知皆嘿则喑者不知觉而使之视问而使之对则喑盲者穷矣不听其言也则无术者不知不任其身也则不肖者不知听其言而求其当任其身而责其功则无术不肖者穷矣【韩非子六反】
　　夫欲得力士而听其自言虽庸人与乌获不可别也授之以鼎俎则罢健效矣故官职者能士之鼎俎也任之以事而愚智分矣【韩非子六反】
　　言不用而自文以为辩身不任而自饰以为髙世主其辩滥其髙而尊贵之是不须视而定明也不待对而定辩也喑盲者不得矣【韩非子六反】
　　不能具美食而劝饿人饭不为能活饿者也不能辟草生粟而劝贷施赏赐不能为富民者也今学者之言也不务本作而好末事道虚惠以説民此劝饭之説【韩非子八説】
　　韩宣子曰吾马菽粟多矣甚臞何也寡人患之周市对曰使驺尽粟以食虽无肥不可得也名为多与之其实少虽无臞亦不可得也主不审其情实坐而患之马犹不肥也【韩非子外储説左】
　　夫婴儿相与戏也以尘为饭以涂为羮以木为胾然至日晩必归饟者尘饭涂羮可以戏而不可食也夫称上古之传颂辩而不慤道先王仁义而不能正国者此亦可以戏而不可以为治也【韩非子外储説左】
　　韩昭侯曰吹竽者众吾无以知具善者田严对曰一一而听之【韩非子内储説上】
　　人主之听言也不以功用为的则説者多棘刺白马之説不以仪的为闗则射者皆如羿也【韩非子外储説左】
　　宋王与齐仇也筑武宫讴癸倡行者止观筑者不倦王闻召而赐之对曰臣师射稽之讴又贤于癸王召射稽使之讴行者不止筑者知倦王曰行者不止筑者知倦其讴不胜如癸美何也对曰王试度其功癸四板射稽八板擿其坚癸五寸射稽二寸【韩非子外储説左】
　　夫视鍜锡而察青黄区冶不能以必剑水击鹄鴈陆断驹马则臧获不疑钝利发齿吻形容伯乐不能以必马授车就驾而观其末涂则臧获不疑驽良观容服听辞言仲尼不能以必士试之官职课其功伐则庸人不疑于愚智【韩非子显学】
　　今有人于此求牛则名马求马则名牛所求必不得矣而因用威怒有司必诽怨矣牛马必扰乱矣百官众有司也万物羣牛马也不正其名不分其职而数用刑罚乱莫大焉夫説以智通而实以过悦誉以髙贤而充以卑下赞以洁白而随以污德任以公法而处以贪枉用以勇敢而堙以罢怯此五者皆以牛为马以马为牛名不正也白之顾益黑求之愈不得者其此义邪【吕氏春秋审分】因国以为身因臣以为心以臣言为声以臣事为形有声必有响有形必有影声出于内响报于外形立于上影报于下响有清浊影有曲直响所报非一声也影所应非一形也【春秋繁露保位权】
　　盲者口能言白黑而无目以别之儒者口能言治乱无能以行之坐言不行则牧童兼乌获之力逢须苞尧舜之德故使言而近则儒者何患于治乱而盲人何患于白黑哉【盐铁论能言】
　　语曰盗跖不能盗田尺寸寸不可盗况尺乎夫事验必若土田之张于野也则为私家寡矣若乱之坠于澚也则可信者解矣故有事考功有言考用动则考行静则考守【申鉴时事】
　　夫志道者少与逐俗者多畴是以朋党用私背实趋华其贡士者不复依其质干准其才行但虚造声誉妄生羽毛【潜夫论实贡】
　　大人不考功则子孙惰而家破穷官长不考功则吏怠傲而奸宄兴帝王不考功则直贤抑而巧伪胜【潜夫论考绩】曲木恶直绳重罚恶明证此羣臣所以乐惣猥而恶考功也【潜夫论考绩】
　　夫剑不试则利钝闇弓不试则劲挠诬鹰不试则巧拙惑马不试则良驽疑此四者之有相纷也由不考试故得然也今羣臣之不试也其祸非直止于诬闇疑惑而巳又必致于怠慢之节焉设如家人有五子十孙父母不察精愞则懃力者懈弛而惰慢者遂非也耗家业之道也父子兄弟一门之计犹有若此则又况乎羣臣惣猥治公事者哉【潜夫论考绩】
　　世主不循考功而思太平此犹欲舍规矩而为方圆无舟楫而欲济大水虽或云纵然不知循其虑度之易且速也【潜夫论考绩】
</div>
    <div class="pagination">
<a href="喻林_page113.html">上一页</a><span>...</span><a href="喻林_page109.html">109</a><a href="喻林_page110.html">110</a><a href="喻林_page111.html">111</a><a href="喻林_page112.html">112</a><a href="喻林_page113.html">113</a><span class="current-page">114</span><a href="喻林_page115.html">115</a><a href="喻林_page116.html">116</a><a href="喻林_page117.html">117</a><a href="喻林_page118.html">118</a><a href="喻林_page119.html">119</a><span>...</span><a href="喻林_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
