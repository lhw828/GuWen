<!DOCTYPE html>
<html>
 <head>
  <meta charset="utf-8"/>
  <title>
   群书考索 - 第 104 页/共 127 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   群书考索 - 第 104 页/共 127 页
  </h1>
  <div class="content">
   期门府【表武帝建元三年初置平帝元始元年更名虎贲】期门郎　虎贲中郎将　期门仆射
　　羽林府【表武帝太初元帝置名曰建章营卫后更名羽林骑】羽林郎　羽林孤児　羽林令丞　监羽林中郎将　监羽林骑郎将　羽林黄头郎
　　都尉【通典西汉秦驸马二都尉并属光禄勲】奉车都尉驸马都尉　骑郎将
　　北军
　　中尉府【表秦官掌徼廵京师武帝太初元年更名执金吾】中垒令丞尉　左右京辅都尉尉丞
　　城门校尉【表掌城门屯兵一人】司马丞　八屯司马门　城门令史
　　八校尉【皆武帝初置有丞司马顔曰城门】中垒校尉【多有尉一人】屯骑校尉【掌骑士】歩兵校尉　越骑校尉长水校尉　胡骑校尉　【射声校尉虎贲校尉】　监北军使者【史记武帝使任安护北军】北军钱官【史记任安笞辱北军钱官小吏公孙敬用擅用北军钱】
　　揔南北军车骑将军　卫将军　军正　丞
　　京师有南北军之屯赋根本所系京师是尊都有东西之异军皆南北之屯仰众大之奥区曷严内偹列前后之禁旅以防周垣
　　按汉刑法志髙祖天下既定踵秦置材官于郡国京师有南北军之屯至武帝平百粤内增七校外有楼船皆以嵗月讲肄修武偹云以今攷之东都中兴虽诏罢郡国兵及都试而京师肄兵如故南北未甞废而亦稍革先汉之旧详见下注
　　载观汉代之兵实鉴秦人之弊重轻深戒于偏倚内外悉繇于兼制
　　汉虽踵秦郡国置材官然京师有南北军之屯则重可以驭防内可以御外异时变故相踵而卒收破竹之效者处兵之得其道也秦人则异是矣始皇并天下分为三十六郡郡置守尉尉掌佐守典武职甲卒而军旅之制徒存虚名至于聚兵咸阳销为钟鐻讲武之礼罢为角觝兵备弛矣而百役荐兴北筑长城四十余万南戍五岭五十余万骊山阿房之役亦各七十余万兵不足用乃至发适先发弛刑之类次又发赘人贾人之类次发治狱不直者之类次以隐官刑徒者次以甞有市籍者又其次则大父母父母常有市籍者先发里门之左谓之闾左之戍未及发右而二世立复调才士五万以卫咸阳民不聊生天下骚动而胜广起矣是时楚兵百万而秦发郡县不及乃赦骊山徒奴产子以击盗及闗东盗贼益炽又发闗中以击之而章邯三嵗将兵亡失已数十万坑降楚者又二十余万沛公入闗而秦遂以亡原秦之亡皆起于兵备废弛而倚办于仓卒髙祖鉴其而于郡国京师兵备严整且内外有相制之势重防无偏倚之失诚汉法之善也
　　逺因三地已均守相之权近列二军益壮京师之势刑法志汉踵秦置材官于郡国特举其畧耳其实不惟置材官又曰武帝外有楼船特言用楼船以平百粤尔其实髙祖已有之也光武纪注所引汉官仪曰髙祖命天下选能引阙蹶张材力武猛者以为防车骑士材官楼船常以秋后讲肄课试各有其数平地因车骑山阻用材官水泉用楼船葢三者之兵各随土宜以汉史攷之大抵巴蜀三河颍川诸处止有材官上郡北地陇西诸处止有车骑而庐江浔阳防稽诸处止有楼船三者之兵虽随土之所宜而郡国之兵其制则一有列郡有王国有侯国郡有守有都尉都尉佐太守典武其在王国则相比郡守中尉比都尉侯国亦有相秩比天子令长毎嵗郡守尉教兵则侯国之相与焉侯国之相既属之郡而王国之兵亦天子所有不可擅用防防杜渐如此皆所以尊京师也
　　天阙观象斗垣验文地禁而近兵聮以分
　　此京师之制也三辅黄图云武帝太初元年作建章宫宫之正门曰阊阖注谓阊阖天门也又云恵帝元年正月初城长安宫城五年九月城成城南为南斗形城北为北斗形至今呼汉旧京为斗城是也大抵宫门为天闗南军所屯京城为斗垣北军所屯故云
　　武阶之峻命大司马
　　或曰北军属太尉武帝更太尉为大司马以宠将而北军分八校以中垒领之非也武帝置八校各有校尉秩皆中二千石不相统属而中垒校尉自掌北军垒门事非兼领八校此固不待辨而明矣至谓北军属太尉则不可以不辨也彼独见太尉勃入北军之事故举而言之耳是时勃以计入北军而诛吕氏非谓以太尉领北军而后入也葢北军自属中尉而太尉虽掌武然三公之职初不常置按司马氏将相表髙帝二年太尉卢绾五年罢十一年周勃为太尉攻代后官省髙后四年置太尉官文帝三年罢属丞相景帝五年复置七年罢武帝建元元年复置二年罢后改为大司马是其或罢或置者葢以三公无所不统官不必备惟其人而已岂专领北军耶
　　郎卫之严光禄勲
　　或曰古者环卫之职有二等宫伯则领贵游子弟宫正则领宫徒役事事在周礼可考也其在汉制则有卫郎卫兵亦此制欤其说未为不善至曰卫兵既属卫尉为南军而郎中令均是宿卫故表志皆以冠于卫尉之前而论兵制者遂以之编入南军也若谓郎中令之职所领皆郎不可以军言则守门户充军骑孰谓其非军也郎而非军宣帝胡为出之以击哉此话殆不其然甞攷之郎卫兵卫固均为宿卫之职而郎中令卫尉所掌又皆宫门内外之事按郎中令乃秦官武帝更名光禄勲前表光禄勲掌宫殿门户卫尉掌宫门卫屯兵后志光禄勲掌宿卫宫殿门户卫尉掌宫门卫士宫中徼循事其职实有相闗者旧仪曰殿内门舍属卫尉殿外门舍属光禄勲职之相闗特有内外之别耳正周官之所谓宫伯宫正也然兵卫之属卫尉者号为南军固可攷而知若遂以光禄勲列于南军则有所不可何者汉光禄勲之职属官有大夫郎谒者又期门羽林皆属焉皆亲近天子之官别为一府非可谓之南军也宣帝之击特以羽林孤儿用之非谓所掌之郎及大夫而尽使之从军不然则光禄勲之属官中郎有五官左右三将秩比二千石中郎有车户骑三将秩比千石议郎中郎秩比六百石其下如中郎亦比三百石职任固不防矣而又以明经孝防射防甲科贤良方正及军功良家子充之是郎选之官其选实甚重所谓守门戸充车骑者若今之环卫出为天子导从仪卫云尔非可以军名也甞攷文帝自代邸入未央宫拜宋昌为卫将军领南北军张武为郎中令行殿中以是观之张武为郎中令正掌郎卫之职也而宋昌又自别以卫将军领南北军知宋昌别领南北军则知郎卫非南军明矣
　　虽循近代之分职未尽当时之制军
　　此言太尉乃三公之职无所不统非専领北军之任至郎卫乃天子亲近之官岂可与兵卫同谓之南军二説既明则南北军可攷矣
　　为宫门为垒门巍巍克壮
　　胡广云卫尉主宫阙之门内卫士于周垣下为区庐则知南军屯于宫门之外前表云中垒校尉掌北军垒门内外则知北军屯于垒门之内
　　属卫尉属中尉整整能群
　　或曰前百官表卫尉掌宫门卫屯兵中尉掌徼循京师初不言其为南北军若以为南北军则史无明文是不然外戚传及吕后纪以吕产为相国居南军及周勃欲讨之乃令平阳侯告卫尉毋纳产殿门以是知宫城之卫士为南军而卫尉主之也又按胡建及戾太子召北军使者任安发北军兵是北军实屯城中又监军御史穿北军垒垣以为贾区是北军垒门实于中垒而中垒校尉又统于中尉以是知京城兵卒为北军而中尉主之也乌得谓之史无明文哉故胡广云卫尉廵行宫中金吾徼于宫外金吾即武帝以前之中尉此正南北军内外之证也
　　得非体前朝之势而列卫于南法后市之仪而分营于北
　　古者前朝后市而王宫居其南故汉于宫门屯卫兵则以南名之宫城之军既谓之南则京城之军遂谓之北所以别也
　　或发士于京辅
　　此北军之制葢北军番上与南军等南军卫士调之郡国而北军兵卒调之左右京辅按百官志左右京辅都尉丞兵卒皆属中尉夫中尉为天子北军之统帅而其属乃左右京辅都尉其所调亦左右京辅之兵卒何也左即扶风右即冯翊京即京兆谓之三辅三辅之委寄固重于郡国矣而所领兵事则非郡国之比葢汉太守谓之郡将兼领武事都尉掌佐守典武职在王国则相比郡守中尉比都尉皆掌兵之任若三辅则异是矣夹辅京邑错列畿甸其势为甚过则兵事非所掌故都尉丞与兵卒不属左右京辅而特属中尉之北军其番上亦然何以明之黄覇尹京兆发骑士诣北军司马不适士劾乏军兴连贬秩则知左右京辅兵悉皆番上北军而属中尉无疑也
　　或调兵于郡国
　　此南军之制葢南军无常在之兵以郡国民始传者为之髙纪如淳注云律年二十三傅之畴官傅着也言著名籍给公家之繇役也又汉仪注民年二十三为正一嵗为卫士即此南军卫士也武纪建元元年诏卫士转置送迎常二万人其省万人郑氏云去故置新常二万人是即位之初改令如此其后期门羽林七校之类增置不一而南军卫士实有定数是以国无重费而民亦不以为病王尊传常以季秋或正月天子行幸曲防临享罢卫士葢寛饶为卫司马及嵗尽交代上临享罢卫卒数千人皆叩头自请欲复留共更一年则当时之人情可知矣攷韦成传则寝园所用已四万五千一百二十九人至元纪初元三年随即罢甘泉建章宫卫未见其为病民也至光武讲省兵之制而宫掖门卫士才二千五百余人而已其后又罢轻车骑士材官楼船士而后礼仪志有享遣故卫士仪是知光武虽罢郡国之兵而南军卫士仍番上平民也此南军属卫尉而调兵于郡国之证欤
　　当其番上用以执锐及其更代劝之力穑
　　南北二军相为表里番上更代其体则一方其番上用以执锐如刑法志曰以嵗时讲肄修武备后礼仪志曰武官习战阵之仪斩牲之礼名曰防刘兵官皆肄孙呉法六十四阵名曰乗之此用之执锐者也及其更代劝之力穑如元纪罢甘泉建章宫卫令就农又后礼仪志享遣卫士仪百官防位定谒者持莭引故卫士入自端门卫司马执幡钲护行行定侍御史持莭慰劳以诏恩问所疾苦毕享赐作乐观以角觝乐阕罢遣劝以农桑此劝之力穑者也两汉之制兵农不分亦近古之良法欤
　　非惟外畅于皇威抑亦内尊于宸极九重天峙壮为经为纬之衢万旅云屯分居外居中之职
　　杜佑通典谓汉氏重兵悉在京师是不然两汉之初正以京师无重兵耳甞以后百官志攷之卫尉士六千人南宫北宫卫士共一千八人左右都卫士共七百九十九人宫掖凡七门各有司马从领卫士南屯七百二人苍龙四十人武三十人北屯三十八人朱雀二十四人东明百八十人朔平百二十七人緫而计之南军为九千四十六人北军五校所领骑士如屯骑越骑歩兵射声各七百人长水七百三十人又中尉缇骑五百三十人緫而计之为四千五十人惟城门屯兵数无所攷以宫掖门司马所领者推之多者七百二人少者止三十八人况十二门止于一校必非重兵所在多不过一二千人耳緫是三者而京师之兵不满二万人或曰此光武中兴之兵制也武帝之增置则殆不止是然亦不过倍之云尔若髙文之世未有增置则其数当益少于此也岂得云重兵悉在京师哉故此以万旅言之也
　　大抵图万世之安者固有定制处一时之变者姑为预防当奸谋潜合于长乐及大驾亟趋于未央以北制南则功擅周勃以南兼北则事颛宋昌虽审安危之尚无非表里之相所以右丞相之初除即归政柄卫将军之随罢岂紊权纲
　　前已论南北军之制此复详着髙后末年文帝初年南北军相制之事大抵南北军之制史所不载无所攷证然其杂见于纪传表志者亦可参攷其一二其大要则无出于髙后八年之纪也攷之髙后纪则见二军之权势内外足以相制表里足以相应髙帝之法可谓规模宏逺矣汉初定天下京师之屯唯此二军诸夏本根所系甚重故于卫尉中尉皆不轻授而必付之郦商周昌髙百官表十一年书卫尉王氏中尉戚鳃王氏史失其名而萧何传载王卫尉之諌髙祖械系何也其靣折廷争有似王陵或者其陵欤鳃者母乃戚夫人之族也欤髙帝钟爱赵王屈周昌以相之及其莫年则以戚氏本兵得非隂为保护赵王之计而王陵因髙帝付以托孤之任者故以之主兵耶恵帝之初吕氏已颛国政刘泽吕氏之戚属也实与卫尉而表于中尉缺焉髙后七年泽既为王之国终吕后之世二官不以除人特以兵权分属于吕氏至于长乐卫尉亦属之吕更始軰兵权尽归吕氏矣攷之于史太后病困以赵王禄为上将军居北军梁王产为相国居南军且戒之云我崩即据兵卫宫谨勿送防为人所制故史称上将军禄相国产颛兵秉政齐王传又谓居长安中聚兵以威大臣良有以也陈平周勃谋诛吕氏太尉勃欲入北军乃令纪通持莭矫内之又令郦寄刘掲说禄解将印而以兵授太尉勃勃既将北军而尚有南军卫尉居宫中实专南军之权故令平阳侯告之使毋纳产殿门按表髙后七年刘泽为王卫尉不以除人不知平阳侯所告者何人哉产既颛军其权不在卫尉审矣恐未易以一言之故而能使之抗平日所专事之相国也又按表文二年始书卫尉足而文元年诏封诸功臣则已云卫尉足等十人矣愚谓平勃区画南军宜无异于北军而平阳侯所告之人得非尉足也耶岂平勃欲诛吕氏始除足为卫尉以夺南军故平阳得以吿之而史防省文不详载尔又不然则勃既得北军其势已足以制南军故令平阳侯吿卫尉然南军未附势未可知卫尉守殿门相国虽不得入而犹得徘徊往来于殿廷之次是南军犹冀其入未有奋发而诛之者若卫尉于是时不能抗相国则南军将何如也又安知不有起而应之者葢彼皆素所服属者也异时陈蕃之举是矣平阳侯既驰吿太尉而尚恐不胜未敢诵言诛之乃谓朱虚侯急入卫帝请卒千人入未央宫掖门见产廷中防天大风从官乱莫有鬬者遂得杀之于郎中府吏舍又驰斩长乐卫尉吕更始还入北军报太尉至于起而相贺曰所患独产今已诛天下定矣于此见南军可以制北军也南军虽存太尉勃得以告卫尉而夺之权竟诛产而清宫掖是北军又可以制南军矣是时北军讨之于外南军应之于内表里相应于此可验然是时诛吕氏北军之功居多而南军无大功故文帝褒赏群臣如纪通刘掲等皆封列侯已封者益封至二三千户而卫尉足等仅四百戸或者以其功为劣欤当是之时勃虽以南北军成诛吕之功及文帝自代邸入未央宫夜拜宋昌为卫将军兼领南北军则勃已不与两军之政其后除右丞相亦旋归政柄是前日之以北军制南军者特一时之权宜而已南北军不以相制而文帝以宋昌兼领失本意矣然出于仓卒闗防之谋故随即罢卫将军仍以其兵分属焉是虽出于一时之权宜而于南北之制初未甞有所更易此汉初兵制之善者也其后武帝内增七校以壮翼卫之势又恐北军偏重则置期门羽林与夫城门之兵兵籍纷纷而南北军之制隳矣
　　是何八屯始置而实重城门
　　置城门屯兵以武纪攷之则始于政和二年刘屈牦传云戾太子发兵上赐丞相玺书云坚闭城门毋令反者得出太子兵败南奔覆盎城门防夜司直田仁都闭城坐令太子得出要斩以太子在外始置屯兵长安诸门长安凡十二门皆有屯兵属之城门校尉其属有司马有顔师古曰门各有八屯各有司马是也职任委寄日以浸隆其后孔光以太师领城门兵红阳侯立平阿侯镡成都侯商皆位特进领城门兵而商复得举吏如将军府可谓甚重也矣王莽僣窃尽更旧制拜春王城校尉王况为震威将军春王郡向之宣平也是诸门各有校尉矣而莽又以城门校尉赵恢为城门将军岂非又有校尉以揔诸门欤后汉雒阳诸门仍有城门屯兵校尉一人踵武帝之旧也
　　七校既增而尤先中垒
　　前刑法志曰武帝内增七校今考之表则曰中垒曰屯骑曰歩兵曰越骑曰长水曰胡骑曰射声曰虎贲其校尉凡八何也或曰取中尉属官之中垒者陞为校尉其説是矣葢汉初中垒本中尉之属有令丞尉至武帝始陞为校尉即旧中垒之职初非武帝之所增置当时所增置者止于七校加以中垒则并七为八矣或又曰官表虽不明言八校为北军然攷之后官志光武五营即八校之并省者而以北军中监其营故东汉屡有北军五校之称是知武帝之八校正北军也其说固有可疑者大抵军之在北者皆名北军故八校亦可以北军名之特非中尉之北军尔至谓官表不言八校属中尉疑中垒自此专统北军与中尉异司又谓中尉自是不领兵而北军始不属中尉何其説之谬也若谓中尉自是不领兵而北军始不属中尉则武帝改中尉为执金吾果何职欤甞攷之执金吾自掌中尉之北军八校自掌各校之北军以其各有司存故史氏特以校尉列于城门之后惟中垒校尉自别掌北军垒门内特与金吾相闗属若所掌西域则无与乎金吾也葢执金吾秩中二千石而八校尉皆秩二千石其位亦重矣按胡建上奏曰臣谨按军法曰正士属将军有罪以闻二千石以下行法焉孟康曰二千石谓军中校尉之属惟此则校尉之不属执金吾法然也然金吾之中垒令丞尉仍旧者则以北军宜门之职实相闗焉若谓光武五营即八校之并省者而乃以北军中候监其营遂证八校为中尉之北军如是则光武省中垒校尉置北军中遂以此证中垒校尉为北军之中尉可乎光武中兴于先汉制度因革不一沿名失实多矣岂独此一事而信之以为然然则李徳裕撰刘规碑云武帝内增七校中尉实司其任非欤徳裕之言葢亦后世诸儒之论尔未可以是而证汉家一代之兵制也
　　凡此纷若殆将何以或伏波下濑而十万余众或横海浮沮而二千余里故戎士之杂出宜军容之寖弛武帝于南北军之外初置八校又置城门期门羽林之类自是始有养兵之病而京师之兵制壊矣京师兵制既壊而郡国兵卒亦奔命不暇武纪元鼎五年南越相吕嘉反遣伏波将军博徳楼船将军杨仆归义越侯严为戈船将军甲为下濑将军皆得罪人江淮以南楼船十万人咸防畨禺又元鼎六年东越王反遣横海将军韩説浮沮将军公孙贺匈河将军赵破奴皆二千余里不见冦而还以至拔塞因杆浚稽强弩祁连蒲类度辽破名字纷纷不一而足至元狩以后兵革数动士卒物故者众民多贫复徴发之士益鲜于是发及谪吏次及谪民次及谪戍次及七科谪又有所谓亡命罪人与夫恶少年之类昭宣以后其弊日甚始元元年募民及犇命者击益州元凤元年遣太常三辅徒免刑击氏五年发三辅及郡国恶少吏有告劾亡者屯辽东本始二年又选郡国吏三百石伉健习骑射者从军师旅屡兴兵制益壊而民生益困皆武帝启之也
　　胡为尉卒遂从攻越之兵何预孤儿亦预击之士此言武帝启用兵之祸昭宣以后其弊日甚非特郡国之兵困于征行虽京师南北军亦不免焉元鼎六年发陇西天水安定骑及中尉河南河内卒征西平之复令征西南夷遂定越地则北军之尉卒已遣之攻越矣神爵元年西反发三辅中都官徒弛刑及应募佽飞射士羽林孤儿胡越骑三河颍川沛郡淮南汝阳材官金城陇西天水安定北地上郡骑士骑诣金城则南北军之羽林孤儿胡骑越骑亦遣之击矣南北军本以卫京师乃至用之于穷追逺讨兵制之壊莫甚于此元成以后寖以防弱其咎将谁执也
　　厥后痛新室之祸惨惩昆阳之战酣车骑之省则闗陇以北楼船之罢则江淮以南始焉禁卒之专恃终也福阶之与参卫士寖防由并旅贲之一屯兵渐废葢除校尉之三
　　光武中兴以幽兾并州兵克定天下始于黎阳立营领兵骑甞千人以谒者监之号黎阳兵而京师南北军如故北军省中国胡骑虎贲三校止为五营谓之五营校士以北军中监之南军于卫士省一丞旅贲省一令考之纪及志则六年罢郡国都尉并职太守无都试之役考之纪及礼仪及注则京师之兵如故又明年诏曰国有众军并皆精勇其罢天下防车骑士材官楼船士及军假吏悉还民伍九年省闗中都尉十三年罢左右将军二十二年罢诸边郡亭候吏卒然终建武之世已不能守前法临时輙复补置而边郡亦往往置都尉明帝复置度辽将军乂募中都官屯朔方五原而罢益州西都尉和帝以南蛮之叛则置象林将兵安帝以犯三辅则置长安雍二尉又以鲜卑冠居庸则置渔阳营其后盗贼纷然如顺帝之縁边增置歩兵縁海增置屯兵而扶风汉阳三百坞魏郡常山一百一十六坞屯兵寖多矣然自建武之罢都试民不知战四方征讨止仰禁旅迄于汉末无嵗无匈奴鲜卑之防出师屯守奔命不暇大抵皆羽林五营黎阳虎牙之士禁旅悉出岂复卫士之严安帝永初以来募入钱谷得为虎贲羽林缇营骑士而营卫之选衰矣桓帝延熹以后减羽林虎贲不任事半俸而京师之兵单弱矣上士既已单弱士兵又不知战一方盗起三方骚动兵非素习而取办仓卒是以王师毎战转北而防遂炽调兵边戍而民不堪命其后叚颎虽平东西而黄巾之乱作矣八闗都尉之设固不足以弭乱而大发四方兵卒讲武于平乐观果何益哉内而西园八校之兵乃以小黄门蹇硕统之虽大将军亦属焉是时阉宦专兵自陈蕃窦武一举不胜而何进袁绍深戒覆辙一切倚办于外兵阉宦虽除而董卓之祸起义兵四合群盗交鬬而汉鼎不守皆光武有以启之自光武一切罢外郡之兵而专倚国军其后国军寖衰而又专倚牧镇外兵既重内兵益弱以至于亡善乎应劭之言天生五材谁能去兵自郡国罢材官车骑之后官无警备实启戎心其切于东都省兵之弊云
　　抑岂知吕氏之诛而北固盛焉霍光之塟而南为重者然皆审势于中外夫岂容心于取舍善乎唐李揆之言汉以南北军而相制也
　　按髙后纪勃欲入北军乃令防平侯纪通持莭矫内勃北军复令郦寄典客欲谒说禄禄遂解印属典客而以兵授太尉勃遂以北军诛吕氏又按后呉汉传汉薨有诏发北军五校防车送塟如大将军霍光事注引光传且曰不以南军重之也或者见北军可以诛吕氏遂谓先汉以北军为盛南军不以送呉汉之塟遂谓后汉以南军为重则亦未之思尔北军居外故周勃得以先入南军在内岂得预大臣塟事中外之势然也然两军皆所以翼卫京师岂容有偏重之势哉唐兵志李揆云汉以南北军相制此之谓也
　　汉晋夷夏相报复汉自武帝遣将穷捜匈奴窟穴其后陈汤傅介子冯奉世皆以一使之任而切致夷王之首班超复以三十六人开西域窦宪以数千骑空朔庭皆古所未闻者也东汉自诸交乱中国驯至于晋胡拓跋交据中原者三百年亦古所未闻者也夫中国既与夷狄为隣中无屏翰之限如两仇家撤藩墙之蔽豪奴悍更出迭入以相挻此既能争彼亦能战也有国有家者正宜示之以分限先之以礼义防则拒之服则舍之而已必欲以诈乗之而导其报复之蹊隧则彼之受祸犹浅而此之所受者更深耳可不戒哉
　　光武用兵掌兵养兵之制东汉不志兵亦不志食货甞以纪传及百官志考之乃知光武有见于昆阳之一胜故兵以少而精有监于武帝之奢广故官以简而当有惩于新莽之烦碎故赋以薄而赡昆阳以寡敌众诚知兵在精不在众明矣于是建武七年陇蜀犹未平诏罢防车骑士材官楼船及军假吏复还民伍以国有众军【呉汉贾复等军也】并多精锐故也宜其驱除群盗身经百战先胜后战不甞试于一掷指纵诸将千里外如在目前此其跌荡古兵法中当自矜其智力之有余頋乃无取于韩白之书而独以黄石公之戒为法者兵固在乎精而用尤戒乎黩也故以所任以将兵者非有安集之功则有劳来之绩非有不伐之能则有牧御之才者也天下既定内省诸校【防车射声长水】止令城门校尉揔南北军中揔北军而已外省郡国都尉及都试之法止存边都尉及障塞尉而已郡国有叛反防则马援呉汉軰平荡之边境有匈奴鲜卑之扰则王覇【守上谷二十年】祭彤【守辽东三十年】控扼之此皆有监于奢广之事也夫用兵既以少而精掌兵既以简而当宜乎养兵之具不至于烦且费矣建武六年以往嵗旱蝗廪给贫民以屯田粮储差积复令三十税一十一年诏核州郡垦田之数又其后也罢均输而以塩鉄税属郡国【旧属司农】以敖仓粟属河南尹凡骠骑骁骑虎牙金吾五威等将军事已即罢无非有惩于烦碎之政也夫今昔共之天下而中兴多事复倍于昔时光武处以莭约之制郡县十并其三四职官十省其五六文书十去其八九乃能优游不廹安享太平而武帝新莽反以奢广烦碎肇虚耗乱亡何哉传曰仁者爱人爱人故恶人之害之也义者循理循理故恶人之乱之也是之谓仁义之兵循是则治反是则乱而已【终东汉之世大畧不变光武之制但和帝而下八君皆幼冲孱弱所以有治乱之异张角之乱始复置诸闗都尉又置西园八校初命皇甫嵩张奂軰讨张角皆谓之中郎将自东汉至于魏晋六朝掌兵之职大畧皆同不复论】
　　又议者谓光武知人之明惟失之庞萌宠邓奉处事之宜惟失之罢郡国都尉材官骑士其后诸扰乱三辅黄巾揺荡八州皆其销兵之过也夫知人自古所难固也销兵以息疲民葢适时之宜尔处降于内地乃马援之失防在当时未能为甚害而其害乃在桓灵之时时则有叚纪明軰勦其类黄巾之变亦在灵帝之代时则有皇甫嵩軰制其乱上失其道故民有异志岂得尽归过于光武哉甞观建武至于永光【和帝】八十余年偏师出塞则汉北地空【窦宪耿纯軰】都护西指则通译四方皆光武明章之余烈也自和殇安顺质桓灵献嗣有大寳或在襁褓或在髫齓或在丱角未有过十五者母后临朝【窦邓阎梁窦何六太后相继称制】外氏秉政【窦宪邓隲梁商梁冀窦武何进】宦官权幸挠权【宦官郑众孙程单超曹莭乳母王圣权臣董卓曹操等】百余年间小人交乱君子废锢天地之运盛极则衰固其宜也何止叛之梗黄巾之变而已哉必以人事论之光武明章在七制之列虽其天姿英明亦由春秋鼎盛权出于己也自和帝而下渐以陵迟虽其天姿孱弱亦由年齿冲幼政移于人也天理人事当相符而行是尤非光武之所能尽料也【母后外家利于立幼君以自专所以兆乱虽邓隲窦武之贤未免此失非惟败国亦自防身后人可以监矣周勃立文帝时年二十余霍光立宣帝时年十八非惟年盛亦自贤明尤可为后世法】





　　羣书考索续集卷四十一
&lt;子部,类书类,群书考索&gt;
　　钦定四库全书
　　羣书考索续集卷四十二
　　宋　章如愚　编
　　兵制门
　　三国养兵
　　三国养兵汉末防乱州牧如刘虞刘焉刘表各守分界坐视成败者惟借劝课农桑以自保其或交兵以争覇者惟借也田以足食不然则为二袁取给于桑椹蒲盈而已是故孔明始以乏粮退师终也屯田渭濵为久驻之资不独孔明为然也呉陆逊先甞为海昌屯田都尉【见本传】其后以所在谷少表令诸将增广田畆呉主父子遂受田与众均其劳逸又其后也【正始二年】呉主遣校尉陈勲将屯田士凿句容道至通防市作邸阁为积谷之所又吕蒙传云蒙及甘宁督拔皖城遂赐蒙以寻阳屯田六百户夫孔明屯田于乏粮之后当不借此以为养兵之助也赵充国屯田金城乃独为后世法或者未详其故耶神爵元年六月戊申上奏七月甲寅赐书报可往来凡七日也既破先零之众复受防开之降乃奏留屯积谷以待其毙自是奏报集议至于再三计得可报乃是年十月之交也是月也非田作时矣明年之春方计口赋田布江入种甫夏五月即请罢兵上可其奏振旅而还是所耕之田犹未及耕耨也尚何积谷之有哉向也奏请屯田如是之防今也未及积谷即已凯旋何先后之自戾耶意者先零方强宜留屯以待其毙先零败亡所有无几冝罢兵以息民也然是时降凡三万五千余人上方置属国于金城以处之而不分其党此非防者也充国胡不留屯为之措画循用武帝散处降人于边郡之防耶昔者充国之言曰湟中之谷止籴四十万斛遂致人反叛今也留屯积谷维其时矣虑不及此而速欲振旅方欲面陈利害为后人法是不过曰致人之术在于先声后实而已及置属国充国止谓辛汤使酒不足任此责耳不知是后降屡反至于东汉其反益甚遂至有弃凉州之议【永平中】岂特为辛汤使酒而然耶东汉叚纪明上防曰先零作难充国徙令居内煎当乱边马援迁之三辅始聚终叛至今为梗是知宣帝光武君臣每事过于武帝独是一节所不及也
　　汉承井田既废之余养兵之具有司农仓【升五税一尽在郡国】即今所谓秋苗税也有筭赋钱【百二十】供士马车徒之费即今所谓调也【六十三文入司农五十七文入郡国】卒更之不役者出平价即今所谓庸也【庸钱悉在州郡】有屯田有平籴【宣帝时耿夀昌奏】籴【三辅谷省闗东漕又奏边郡筑仓籴谷名曰常平仓即充国所言者】有盐铁官【武帝输之京师光武尽归郡国】水官【渔税利】工官【百工税】酒酤之利所以田税独少
　　三国用兵始末和帝而下凡八世母后外氏利于立幼主以自专故宦官权幸亦得诛锄外氏以为巳功此祸乱之原也【郑众诛窦宪王圣陷邓隲孙程立顺帝单超元侯诛梁冀曹莭诛窦武张让诛何进】少帝即位【后为董卓所废】何后临朝何进欲复宦官之仇而反召外兵【进已为张让所杀】董卓来而更立献帝生方十年曹氏得挟之以令诸侯天下三分汉遂以亡祸乱之极也于斯时也南北单于东西黄巾诸盗十去八九矣内则董卓王允李傕自相屠戮外则牧守诸侯争为雄长为曹氏者曰吾夹辅汉室者也为孙氏者曰吾求杀汉贼者也为刘氏者曰吾兴复汉祚者也于是操终身不敢簒汉而其子方得之备权必待山阳禅魏而后自帝自王此三国所以能鼎峙之势【建安二十五年也】也若夫刘焉【益州牧】刘虞【凉州牧】刘表【荆州牧】坐观成败二袁【术自称天子绍自称大将军】吕布公孙瓉妄自尊大无不以兴汉为名者随即消没是则三国托公以行其私者即诈力之雄也曹氏诈力兼之故先得竒货【建安元年】孙氏诈力次于曹故保有江南【建安六年权袭防位】惟刘徳有用智之志而无其资故得蜀最晩自曹操起兵之初【讨董卓即建炎元年】徳方为平原公孙绍存相乂领徐州牧【代陶谦】既降吕布而复归曹公既归袁绍而复依刘表在荆州惊日月之迈始得诸葛亮于隆中又二年而始得益州自初至是十九年矣十九年之中曹公首得荀彧次得荀攸贾诩郭嘉之徒孙氏父子亦有张昭周瑜鲁肃軰徳之所恃者惟闗张鬬将耳自得孔明始于棋枰之一隅旋成活计复欲谋人非诈力何从而得之惜乎得孔明之晩也孔明王佐才也规取刘璋未免数计是特可以兼弱攻昧为之辞耳其欲与呉为援者孔明之正也徳既背借荆之徳复懐吞呉之志虽与孔明情犹鱼水而是志未免乎异趣先主殂而孔明始得行其志抑又太晩矣故自顾庐以来二十一年呉蜀方有合从之势亮出兵攻祁山驻汉中权破曹休于夹石不数年而亮卒【七年】得非天乎然则三国之君皆以诈力为用兵之法惟孔明未可以是而例论耳【孙权以妹妻先主又以荆州借之非惟孔明欲与呉为援而呉亦欲与蜀为援也惟周瑜有吞蜀之志君臣各自异趣所以不能并魏也瑜死先主殂孔明孙公方合从而亮卒者天也然则孙公虽诈力犹有可取者】
　　三国用将三国用兵虽以诈力而其用人则有间矣凡汉末不幸失身于曹氏者亦皆覊绁于其诈力之中而不能自为去留祢衡孔融乃欲以气凌之以义正之固宜其不免彼有大功于操如二荀者亦且一死一生其余庸陋者姑从豢养以茍活尔若刘先主则不然非特视闗张犹父子孔明犹鱼水也其于许靖法正軰亦皆遇之以诚惜其用兵之踈不及用人之笃而已至于孙公犹有足为今日言者呉之人才孰有过于周瑜者始为春谷长终于南郡太守亚瑜之才者鲁肃也始为賛军太尉终于汉昌太守代肃之任者吕蒙也蒙甞为广徳寻阳令又为庐江汉昌南郡守继蒙之后者陆逊也逊甞领海昌县事歴宜都零陵江夏南郡守其他如程普黄葢甘宁徐盛潘璋朱然朱桓贺齐凌统全琮吕范皆智足以御众勇足以却敌未有不为守令之职者初未闻有徒劳州县之叹也方陆逊大破曹休于夹石振旅过武昌孙公赐以上珍复令还镇贺齐平丹阳呉歙之防被命诣在所作乐舞象以宠之复令还镇是则孙公之用人亦必有道矣三国惟呉独后亡使孙皓能循故辙不忽陆抗守西门之防犹未易量也【蜀丞相亮呉太傅恪皆主兵周瑜吕蒙陆逊皆为大督其为将佐者有征北征西之号皆临事加之其初不过一守臣尔凡三国职兵名更不必辨】
　　又三国之君所以待其臣者如此为之臣者盍亦思所以去就之义矣荀贾托身非地或者顾以良平目之识者谓其先见犹未及许劭之月评是安足以语良平去就之义诸葛孔明周公瑾皆一世英杰其不仕魏明矣刘表近在荆州二子曾不屑顾亦置之不足语之域也孔明欲与呉为援而公瑾乃劝权留备二子志度不无等级使其叶谋同力常如赤壁一战虽百曹氏其如呉蜀何虽然二子之才皆未容防訾也先汉知兵韩彭卫霍辈大畧皆武夫惟张良从容文义而又未甞独将晁错谈兵锋起遇变辄欲居守驯至贡薛韦康言及兵事则漠然无对东都自光武身兼几畧而防邓祭遵亦文武两具三国以来其君或横槊赋诗或观书俱晓大义其臣或优游谈笑于赤壁淝水之战或防裘缓带射不穿札而收平呉之功类皆临危不慑遭变不廹其视后世处常失措者相去当几倍耶岂五行英气散于天下人才秀发固应若此又何昔之多而今之寡耶抑岂未有以振之必临事而后见耶愚葢未知其说也
　　赤壁逆战【淝水附】孙公谓周瑜曰卿与子敬【鲁肃】程公【名普】便在前发孤当续发为卿后援邂逅不如意便还就孤当与孟徳次之瑜等遂将兵与刘备并力逆操进与操遇于赤壁操兵大败是役也可以为东南守御之法葢长淮大江其阻非一晋之入呉呉城望风而奔降惊北来诸将之飞渡由呉主不能用而孙公则未甞一日不然也孔明屯田于边郡而呉之浔阳今江州也海昌今塩官也是内外郡莫不皆然也又不独呉主为然也赤壁之后曹公明年自涡入淮军合肥开芍陂屯田其后又使朱光屯田庐江皖城不徒惟是自中平以来曹公以枣祗为都尉以任峻为典农屯田许下得谷百万斛于是州郡例置田官所在积谷征伐四方无运粮之劳是则曹公屯田乃在于破黄巾定许之时葢不在乎三国鼎峙之后也是时州郡例置田官亦不止芍陂皖城许下而已也然则孔明何独知之晚耶葢先主与孔明相遇于十九年之后既得蜀复北拒魏东拒呉南平西南夷根本粗立然后出祁山以木牛运出斜谷以流马运非固为是巧思不即屯田也蜀之境土狭于呉魏斜谷箕谷单径千里非屯田之所也必屯渭滨而后志获伸耳
　　晋兵
　　西晋合离始末晋之所以能禅魏者由世执魏柄而其所以能吞呉蜀者由晋之君逺过刘禅之庸孙皓之暴也是故三国交攻时犹六国然外夷安得而进及三国并而为晋亦犹六国尽入于秦于是天子复与四夷为隣矣秦人犹知筑长城以限胡借积威以震殊俗晋武则处胡于内地【拓跋禄官刘渊父子石勒慕容廆等已在焉郭钦许徙内郡各羌于边地江统亦作徙戎论帝皆不听】撤州郡之兵备【陶璜山涛谏皆不听】秦人犹知以诈力并兼天下故罢侯而置守晋武不度其所以取魏者何道而妄欲封建诸王东宫不立贤而立愚騃【不立齐王攸立恵帝】子妃不择善裔【卫瓘女】而择昏荒之女【贾充之女贾后也】身死未几萧墙变起无一日宁骨肉相残几无遗类其乱又甚于东都之季矣公卿大夫养恬怙侈贤士名流清谈相尚牧伯无孙曹之智宗盟无徳之志夷狄乱华天下遂分为南北者三百年由元气耗极而外邪之所惑者深也吁羊祜进平呉之防山涛欲释呉以为外惧吾是以知祜之先见不如涛秦兼六国隋混南北适为汉唐驱除而晋并三国乃为拓拔之地相去特唯阿尔然晋氏中兴江左尚百余年秦隋之祚皆不过二世吾是以知柔弱犹胜于强暴也然则南北朝弱固不能以胜强而强亦不能以吞弱者大畧皆然欤
　　东晋与五胡不能相统一【祖逖雍诸戎禇裒彭城　桓温覇水　谢淝水　刘裕闗中】西晋一再传【五十年间】而中土沦胥由不能齐其家以治国故虽有混一之名而无平天下之实也然不以苛政滛刑得罪于臣民故一时忠臣悲其君之降辱相继杀身以成仁一时义士闻其国之倾覆相与紏合以兴复也元帝植根江表单独甚矣王导軰翼而振之亦足以成中兴之功自是以来更十一世【明成康穆哀海西简文孝武安恭】传百余年其君类多冲幼孱弱其臣类多英毅奋发此东晋虽不能复中原而五胡所以亦不能吞晋也祖逖雍丘之役【元帝即位之四年】黄河以南尽为晋土然未即推锋越河者内则有王刘之难外则有石勒张賔与之为敌也逖应妖星之次年勒亦发天夺张賔之叹此则王厚苏峻祖约相继内向彼则二赵相攻凡六年而后定诚无暇于交兵矣【自逖死祖约退屯夀春郄鍳退屯合肥王敦退保盱眙刘遐退保泗口于是同豫徐兖之地复入于后赵以淮为境矣陶侃庾亮庾翼軰虽有志于中原而未甞大举北伐石勒死石虎杀其子而自立是年侃亦卒咸康五年亮欲北伐以蔡谟议而止石虎卒时翼卒已五年矣】褚裒彭城之役【穆帝永和五年也】葢乗石鉴石遵之鬬而欲收渔人之功也奈何穆帝幼冲【时年七嵗】母后临朝裒以后父之尊而无御众之才桓温殷浩交相为仇【会稽王昱引浩以抗温】而裒居其间曾无调防之方一败涂地【败于代陂】慙恨而卒固其宜也方裒之北伐也蔡谟独以为不可未几而有代陂之败裒退之次年殷浩再举北伐王羲之独以为不可未几亦有山桑之败人皆以二子为知言而不知桓温之才非二子之所能料也温之伐秦也直抵覇上而其伐燕也进据洛阳【永和七年伐秦九年伐燕】是举也中原可复矣其如温有不臣之心何方温之至防上也咫尺长安而不度防水王景畧得以窥其量矣温之据洛阳也枋头之败随辄失之此苻坚所以蔑视晋室人才而锐于一来也曾不知谢安石昔甞从容谈笑沮桓温不臣之心今也围棋赌墅坐却秦师固有余矣淝水之役不战而败与曹公赤壁之战同不二三年三谢继殂亦与周瑜鲁肃之早世也同一辙其何以复中原哉苻秦自淝水之败其国裂为八九更相攻伐生民涂炭者二十三年【姚苌据长安为后秦乞伏国仁据抱防为西秦慕容垂据邺为后燕吕光据姑臧为后凉又其后也李髙据敦煌为西凉秃髪乌孤据颍川为南凉沮渠防逊据张掖为北凉慕容徳据滑防为南燕冯跋据和川为北燕赫连勃勃据朔方为夏刘宋髙祖受晋禅诸国尽入于元魏】东晋自淝水之胜未及三年三谢既殁孝武引沙门居内殿委政于琅琊王道子安帝即位道子犹存桓举兵内向而孙恩卢循之妖贼相继窃发晋无宁息之日亦二十余年刘裕奋自草莱内平防乱外伐燕秦燕超折北秦面缚中原已在掌握徒以刘穆之之死而返斾以图晋者所仗无良平之智也愚甞谓南北强弱变故相当所以不能相统一惟刘裕闗中之役为可惜次则桓温防上之功而已使桓刘能为桓文尊周之举则不失齐晋之封晋氏能使之自取中原且自为守则晋祚其有兴矣惜哉
　　宋齐与元魏不能相统【到彦之河南　滑防崤峡之役萧衍义阳　并附】东晋中兴以后大畧君弱于臣而
　　五朝亦自相吞噬宋齐之初兴也大畧臣劣于君而元魏诸君亦足相当天分南北岂偶然哉宋髙祖自闗中返斾之后不四年而受晋禅是时北方诸国亦并入于元魏十且八九矣【惟赫连夏未即服】文帝承髙祖之业元嘉之政独冠江左魏太武席元明之烈神防之政亦有足称方到彦之以庸劣之才而规复河南乃与夏人有中分河北之约崔浩以为连鸡不能俱飞彦之泝河而魏主敛戍避之俟河氷复合乃更取之皆不逃魏君臣之所料【彦之与夏人声援两不相接魏安頴等济河而南杜骥失守于金墉尹冲屈辱于虎牢竺灵秀继败于湖陆朱维之见执于滑防彦之焚舟南走而檀道济亦唱筹量沙而得免】自是以来宋魏不大举者二十年迨夫王谟以大言而起文帝封狼居胥之意于是栁元景薛安都据崤峡而谟拔滑防魏太武亦来扬州相与易地此登石头而望方叹无檀道济之才彼自歩北归亦已惜崔浩之死又其后也彼有宗爱之逆【元嘉二十九年也】此有子劭之祸【三十年也】何强弱变故适相契耶【宋孝武酗虐明帝贤明苍梧昏暴顺帝即禅位于萧道成】自时厥后南北不相攻伐者四十余年【自王谟滑防之役止齐建武二年萧衍义阳之役通计四十四年】由此之君多昏庸而彼之主多早世也【魏文成年二十六献文年二十三为冯后所弑】萧齐髙祖逆取顺守与魏通好魏孝文贬夷狄之俗修帝王之制亦初无并齐之心【自魏邢峦北归始谋伐齐】义阳之役实齐明帝建武二年也此则猜忌而尽戮髙武子孙彼则舍代迁洛亦将有穆泰陆叡之变【并建武三年】彼有王肃刘昶为之谋主而此亦有萧衍间道以解义阳之围又二年【建武四年】魏主南来迭有胜负【此则房伯玉刘思忌萧衍等皆退败彼则王肃防义阳而救滑阳之急】未几齐适有丧【明帝崩】而魏亦有谷塘之变【魏主北还死于此】自是齐东昏愚而狂暴魏孝宣弱而信谗以彼料此亦足相当此其所以不能相统一也
　　梁陈与魏不能相统一【梁萧宏洛口韦叡钟离陈庆之洛阳陈呉明彻淮南彭城】梁武帝自解义阳之围止四年而转齐为梁尝观帝在位四十八年而魏之所更者七主孝宣懦弱孝明幼冲【为胡后所弑】孝荘恶终【为尔朱昶所害】孝武见逼【为髙欢所逼】魏于是分为东西矣【髙氏宇文氏握其权】彼更七主此止一君此岂不善于彼哉然萧寳寅帝雠【齐明帝之子】也助魏而防梁犹可也萧综帝子也亦叛梁而入于魏萧正徳近亲也既入魏而后归于梁太子统以巫蛊而早世劭陵王纶以愚騃而犯上武帝之臣子如此皆其任计数之报也果何以过于魏哉彼受寳寅则终乱闗中【是时魏之元法僧元颢元恱元防元庆和亦叛魏而入于梁】此受侯景则贻祸防城彼任卢昶軰则此任朱升彼崇佛法【肃宗胡后】则此亦舍身即彼验此无一不同梁止一君亦何异于魏之七主哉是故武帝即位之五年萧宏洛口之役挟数十万众怯懦不前积嵗军资委顿殆尽【为魏元英所败】次年韦叡钟离之役元英单骑而入梁城诸军逐北而至濊水一胜一负乃其常也自是以来凡二十有二年而后陈庆之有洛阳之胜其始也易于破竹其终也削髪逃归亦其当也【二十二年之间为梁将者马仙琕韦叡康绚张齐裴蘧夏侯亶湛僧智为魏将者元英邢峦辛祥卢昶崔亮傅立眼元琛杨延或争悬瓠三闗或争朐山夀阳或争武兴广陵互有胜负未甞深入惟陈庆之入洛魏孝荘北走尔朱荣渡河庆之逃归】武帝殁于防城止八年而梁转为陈矣陈覇先因北齐萧轨之防建康也勇于一战因以得国者由梁末骨肉分布境土日蹙其权易移也髙祖文帝在位日浅诚无暇于北伐至宣帝时始谋伐齐【自梁敬帝时至此才十八年】淮南之役呉明彻一胜由北齐髙纬所用非人也【用皮景利怯将尉破明下才】彭城之役明彻一败由气盈而不用忠言也【萧摩诃】一胜一败如奕棋然自刘裕闗中桓温防上之外大畧皆然然则何为而然哉葢自开辟以来地虽有中外之分而天之爱民则一有徳者佑之无徳者惊之兴亡得丧史不絶书此自然之理天亦无所偏厚扵其间也
　　六朝兵
　　六朝掌兵之职【敎战】隋志歴叙汉魏至于梁陈百官之制大抵畧同虽梁武帝置戎狄之官百有余号并施外国凖于中夏亦因汉之四征魏之四安与夫四镇四平渡辽陵江之旧也梁有衞尉掌宫门屯兵有左右卫率掌诸营兵有领军骁骑等六将军左右前后四将军中郎将屯骑歩骑等五校尉羽林虎贲等将军皆分司殿中侍左右即汉之南北军也呉之大督【吕防陆逊】晋宋之莭度诸军【王浑】或都督中外诸军事【琅琊王裒王导贾充褚裒】亦犹汉之大将【韩信】太尉【周勃】大将军【卫青】大司马【呉汉】之类皆元帅之任也夫六朝皆在偏方而掌兵之职不减于二汉其名益侈其实未必皆备者南北相夸率以为常也隋志又歴叙六朝搜苗狝狩之制宜造类祃之典【搜苗等制并见隋礼仪志】殆与成周盛时无异至于交攻迭鬬惟诈力是恃无复周官司马法矣孟子曰春秋无义战彼善于此则有之如元帅之任晋用外戚【贾充褚裒】宋梁用亲王【宋用义真等梁用萧宏等】不若晋呉择能而任之【周瑜谢】所谓六朝教战之法徒具其文亦未必如周瑜谢能以少击众也又诸葛孔明鲁子敬与其君言无一不酧谢安石内举其侄足为将帅【安石内举见谢幼度本传】越明年乃有淝水之防温峤陶侃郄鉴軰智勇兼之皆足以持颠扶危此皆非偶然者也自宋髙祖倚仗刘穆之竿牍之才而文帝复振迅于王谟大言之士梁陈之间如韦叡者独不多得若陈庆之呉明彻軰回视一国东晋人才益劣矣不独此也宋文帝驱六州民兵梁武帝用兵动数十万其与苻秦元魏籍民为兵也何异其回视周瑜之三万谢之八千又何如哉愈变愈下此南北朝所以一于隋也
　　南北养兵三国六朝北伐以乏粮而返者固不少【诸葛亮桓温是也祖逖攻刘豹囊土以为米檀道济取河南唱筹而量沙王镇恶取给义租朱脩之至食熏鼠】五胡元魏南防以乏粮而遁者尚多有之【石勒魏佛狸元英是也刘渊攻南阳以乏粮取叶仓孟表守涡阳至屑木叶】是故宋元嘉中或借富民僧尼之赀或减内外官司之俸元魏永泰初亦减冗官之禄或献亲王之给诚知用兵固难而养兵尤不易也甞观隋食货志歴叙东晋至于梁陈皆收蛮酋赕物珠犀之利州郡任土之赋王公佃戸之税编民租调之入以供军用大抵自侯景之乱国用常褊不复有如呉蜀晋宋行屯田之防者矣至于元魏自永安以后征伐皆权调于民【或折绢籴粟收塩钱以充军】自分为东西北齐有都子使以收屯田之利后周有六柱国以给府兵之资于是宇文髙氏两虎交鬬如渭曲金墉之战邔山玉壁之战未甞闻以兵食不足为忧者以有屯田府兵之制也然则周齐陈之混一于隋也虽皆由后裔之昏暴而其用兵养兵之备梁陈反不周齐若矣宋何承天安边论所谓二科者和战是也要在大田淮泗内实青徐庶几一举荡夷无但遣军报复也所谓四防者徙新附实内地筑城邑纂军课丁仗也宋文帝且不能用其在梁陈益可知矣
　　隋兵
　　隋兵民之盛天下盛强莫如秦隋兴亡之易亦莫如秦隋者由以力而不以徳也然而隋文混一南北躬行勤俭屯田亘长城之北社仓逹华夏之境古今户口财赋兵民之盛未有不称开皇者夫隋之天下即南北朝之天下也何昔衰而今骤盛耶攷之隋食货志山东旧俗巧伪避役诈为老稚规免租赋帝乃令州县大索貌阅戸口不实者正长逺配而又开相紏举之科大功以下并令析籍人自为户于是丁口倍进然后知其户口之盛由捜抉剖裂而增之财赋之羡由严刑峻罚以聚之而兵民之众由驱率丁中而为之也贻谋不善颠覆随之兵民转而为盗财货适为盗货矣嗟乎莭用爱人本非二道隋文吝俭乃为骄侈之地者由志不在民故也羣书考索续集卷四十二
　　钦定四库全书
　　羣书考索续集卷四十三
　　宋　章如愚　编
　　兵制门
　　汉唐兵
　　汉唐兵皆三变汉初用都尉兵征伐后用京师兵又其后用州牧之兵唐府兵彍骑藩镇
　　唐兵
　　唐兵志唐兵之大势三变其始盛时有府兵府兵后废而为弩骑弩骑又废而为方镇之兵盛矣及其末也强臣捍将兵布天下而天子亦自置兵于京师曰禁军
　　府兵
　　太宗贞观十年更号统军为折冲都尉别将为果毅都尉诸府揔曰折冲府凡天下十道置府六百三十四皆有名号而闗中二百六十有一皆以诸卫凡府三等兵千二百人为上千人为中八百人为下府置折冲都尉一人【髙祖旧名统军】左右果毅都尉各一人【旧名别将】凡民年二十为兵六十而免能骑而射者为越骑其余为歩兵武骑凡当宿卫者畨上兵部以逺近给畨自髙宗武后时府兵之法浸壊宿卫不能给宰相张说乃请一切募士宿卫后更号曰弩骑分十二卫揔十二万为六畨自天寳以后弩骑之法又稍废八载折冲诸府至无兵可交及禄山反皆不能受甲矣　初府兵之置居无事耕于野其畨上者宿卫京师而已四方有事则命将迭出事觧乃罢兵散于府将归于朝故士不失业而将帅无握兵之重
　　方镇
　　方镇者莭度使之兵也原其始起于边帅之屯防者唐初兵之戍边者大曰军小曰守捉曰城曰镇而緫之者曰道自武德天宝以前边防之至其军城镇守捉皆有使而道有大将一人曰大緫管已而更曰大都督太宗时行军征讨曰大緫管在其本道曰大都督自髙宗永徽以后都督带使持莭者始谓之莭度使然犹未以名官景云二年以贺拔延嗣为凉州都督河西莭度使自此而后接乎开元朔方陇右河东河西诸镇皆置莭度使及范阳莭度使禄山反陷两京肃宗起灵武而诸镇之兵共起诛贼其后庆绪思明继起中国大乱肃宗命李光弼等讨之号九莭度之师久之大盗既灭而武夫战卒以功起行阵列为侯王者皆除莭度使由是方镇相望于内地大者连州十余小者犹兼三四故兵骄则逐帅帅强则叛上或父死子握其兵而不肯代或取舍由于士卒往往自择将吏号为留后以邀命于朝天子顾力不能制则忍耻抚之谓之姑息之政始时为朝廷患者号河朔三镇及其末也朱全忠以梁兵李克用以晋兵更犯京师而李茂贞韩建近据岐华妄一喜怒兵已至于国门及昭宗奔岐梁兵围之天下无复勤王者向之所谓三镇徒能胎祸而已其他大镇南则呉浙荆湖闽广西则岐蜀北则燕晋而梁益据其中自国门以外皆分裂为方镇矣
　　禁兵禁军者南北衙兵也南衙诸卫兵是也北衙禁军也初髙祖以义兵起太原已定天下悉罢遣归其愿留宿卫者三万人髙祖以白渠旁腴田分给之号元从禁军从老不任事以其子弟代谓之父子军及贞观初太宗择善射者百人为二畨于北门长上曰百骑以从田猎又置北衙七营选材骑壮月以一营畨上十二年始置屯营于武门领以诸卫将军号飞骑髙宗始取府兵越骑歩射置左右羽林军武后改百骑曰千骑睿宗改千骑曰万骑分左右营宗以万骑平韦氏改为左右龙武军代宗以射生军入禁中除内乱皆赐名寳应军后吐蕃入防鱼朝恩以神防军屯苑中为天子禁军非它军比也
　　边兵弱则夷狄为患畿兵弱则边兵为患
　　推唐源只縁开边大广则都督兵不得不多都督兵多则畿一弱不应不为患
　　唐初以军镇城守捉兵置都督于边以制夷狄也以府兵畨止于京师置十二卫所以制外兵也至于府兵壊而为射骑射骑又壊内兵既弱则边兵为患禄山反以边兵制变则吐蕃回纥乗间而入惟宋太祖边兵少而専征最为得防
　　府兵乃兵农之分前辈论府兵皆以为兵农之合乃是兵农之分儒者但説先王寓兵于农先王何曽寓兵于农分田使之耕筑室使之居既有以衣食之则不可无以自卫非是用以求胜自苻坚伐晋民皆尽发苏绰【周人】欲休息其民遂令各募一项人为兵蠲除科繇不复他役国家既可长享为兵之利而民得家出一人之外亦且可以自安后来法度渐立至太宗府卫既成农遂不复为兵兵亦不复为农兵农之分所以终不复合人但见其寓兵于农遂以为先王之意非也【叶适】
　　府兵烦劳周制三十服戎六十弛政嵗率不过用民三日葢没一人之齿给公事才三月耳田家一夫征戍卒嵗则四夫可以安坐老佚是谓羡卒惟社田与追胥竭作外此无扰也今府兵丁悉役而它役不免亦不足念乎政典教兵之法案其表率相距五十歩二表之间二百五十歩尔若以歩法立人殆不足以容六军然则不尽防耶教之而不尽防何也六军固近阅也千里之畿仅为军者六六军之旅仅入阅者一教事若此其简也今闗中兵嵗聚而教之毋乃暇日自弊乎【陈君举】府兵府数异同按陆贽传太宗列府八百而闗中五百唐兵志凡天下大道置府六百三十四而闗中二百六十一又按杜牧原十六卫云凡府五百七十四有四十万人三者之说不同今以唐地志毎州之府数计之仅杜牧同其说当可据也凡府有三上府千二百人中府千人下府八百人但以中为率亦不止四十万人则是下府为多也陆云闗中五百乃其中道緫数之大凡似太相逺岂并所谓军镇守捉而统以府计耶抑姑欲戒徳宗以居重驭防之意不区区于数之合耶
　　府兵发而后有养兵之费当唐盛时天下户口八百余万而府兵四十万皆自食其力不赋于民凢民租调以奉公上者二十分之十九其一为兵是以国富兵裕亦不失其兵强也田制既壊府兵已废而唐常有养兵之困孙樵云率中户五供给一兵宿兵百万必五百万户然后能当之使唐常有五百万户尽以给兵其他用度又将安取况其户数有不及者耶王彦威言长庆户三百五十万而兵乃九十九万率三户资一兵是其为不足也已居五之二况又有他经费则民与国安得不俱贫耶所以和籴盐铁等钱括苗搉利借商进奉献纳靡所不至稍知体国者于是有减兵之说屯田之说率不见其裕而徒有伤今思古之叹夫兵之法行县官嵗受八百万之赋入皆不为兵费及府兵之法壊尽天下之户调犹不足以给兵安得不深思太宗之初制哉府兵役繁地逺所以难守府兵之法惟太宗能行之其所以处府兵之条目葢已繁矣既耕又战又畨上又以它役而其置府又或絶逺闗内有府二百七十四葢已逺及朔方边陲之地况其余四百于他道者其隔逺如此既繁且逺所以难守也
　　唐太宗老犹好兵太守弱冠起义兵咄嗟间定四海命一偏将畧示计谋则擒颉利虏髙昌破吐谷浑降薛延陀莫不郡县其地衣冠其人狃于常胜之味一日不跨鞍马则伎痒激烈思复逞其威神嗟夫太宗愧于三王者道不足以制气耳
　　唐兵三变始末【唐初十六卫左右卫上将军揔之骁卫武卫威卫领军卫金吾卫监门卫千牛卫并分为左右上将军并参掌南北衙兵髙宗始置左右羽林军宗改曰左右龙武军肃宗置左右神武军揔曰北衙六军即百骑千骑万骑即彍骑神防也】诸史皆不志兵惟欧阳公作新唐史乃志史以唐兵有井田遗意也惜乎不保其往耳甞观太宗起晋阳之甲未免于智数开天防府推刃同气亦未免于诈力天下既定因周齐之制置十六衞将军内统北门百骑七营屯骑谓之北衙禁军外统闗内天下诸府畨上宿衞者谓之南衙衞兵【唐志云南衙诸衞兵是也北衙禁兵是也】是则北衙即汉之北军而南衙即汉之南军也【新旧二史志皆大畧同】安得有井田乡遂之遗意哉葢后周府兵之制讲阅战陈皆于农隙身租庸调一切蠲除北齐租调之制十八受田二十充兵六十免力役是则周齐之兵皆受田矣唐沿周齐有口分世业田三衙队正副各八十畆【见通典王制】诸府坊团有主掌督课农桑是则唐兵亦受田矣兵农一致所以得井田之遗意欤井田之制渐壊于春秋战国【井田壊为并兼自晋惠爰田始公入晋许郤乞汶阳田百万丕郑父蔡田七十万赵简子誓师亦曰克敌者任田十万】故乡遂变而为技击锐士者势也口分世业既开贸易之门【凡庶民贫者得卖永业即桑果木之田也徙寛乡者得卖口分已卖者不复授死者收之以授无田者见食货志】而府兵变为彍骑者亦势也况北衙禁军自睿宗平韦氏之乱左右屯营欲避征戍者皆纳资以军而府兵之家不免杂徭千里畨上宿衞名为侍官【周府兵时已自军卒为侍官】安得不逃匿而耗散乎此府兵所以变为彍骑也然则彍骑变为藩镇者何如哉太宗务广地诸边都护诸道经畧大将大緫管大都督即藩镇之渐也自开元而上北衙禁军诸府卫兵尚可枝梧太平日久至天寳末府兵既壊而彍骑之为禁军者又复单弱宗幸蜀从者千人肃宗幸灵武士不满百自是以来调补禁衞又皆以宦者主之【李辅国等】此所以禁衞弱于上而藩镇强于下也然则开贸易而驯致府兵之壊务广地而遂成藩镇之弊是则太宗之过至于玩太平而不能振起前人之制疑大臣而以宦者激成藩方之僣者宗肃宗不能逃责矣【太宗时有事命将于朝事已则兵散于府将归于朝故藩方无握兵之变自宗以安禄山为范阳莭度已足以基天寳之变古今大乱未有不生于大治之时者玩故也阳极隂生亦数也惟天子不可以言数】
  </div>
  <div class="pagination">
   <a href="群书考索_page103.html">
    上一页
   </a>
   <span>
    ...
   </span>
   <a href="群书考索_page99.html">
    99
   </a>
   <a href="群书考索_page100.html">
    100
   </a>
   <a href="群书考索_page101.html">
    101
   </a>
   <a href="群书考索_page102.html">
    102
   </a>
   <a href="群书考索_page103.html">
    103
   </a>
   <span class="current-page">
    104
   </span>
   <a href="群书考索_page105.html">
    105
   </a>
   <a href="群书考索_page106.html">
    106
   </a>
   <a href="群书考索_page107.html">
    107
   </a>
   <a href="群书考索_page108.html">
    108
   </a>
   <a href="群书考索_page109.html">
    109
   </a>
   <span>
    ...
   </span>
   <a href="群书考索_page105.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
