<!DOCTYPE html>
<html>
<head>
    <meta charset="UTF-8">
    <title>万姓统谱 - 第 337 页/共 403 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万姓统谱 - 第 337 页/共 403 页</h1>
    <div class="content">　　捌【羌人以已为捌】
　　【南北】捌思【防羌校尉】
　　【明】捌忠【石屏州人宣徳中任利港巡检】
　　八
　　【明】八通【江宁人正统中以坐免任礼部主事】
　　撒
　　【明】撒仲谦【和州人洪武举人】
　　撒明【山阳人洪武间清江县知县】
　　撒祥【髙邮人永乐进士】
　　撒俊【大同人贡士成化间知醴泉县歴九载刚果如一】
　　茁【见姓苑】
　　轧【见姓苑】
　　杀【见姓苑】

　　万姓统谱卷一百十七
　　钦定四库全书
　　万姓统谱卷一百十八　　明　淩迪知　撰入声
　　九屑
　　薛【河东徴音黄帝二十五子一为任姓裔孙奚仲居薛至仲虺为汤左相代为侯伯歴三代凡六十四叶周末为楚所灭公子登仕楚懐王赐沛邑为大夫遂以国为氏又河南官氏志叱于氏改为薛】
　　【周】薛居州【子谓居州善士也使之居于王所在王所者长幼卑尊皆薛居州王谁与为不善见孟子】薛炬【秦客善相劒】
　　【汉】薛广徳【字长卿沛国相人尝以鲁诗教授楚国龚胜龚舍师事焉以萧望之荐累官至御史大夫广徳温雅有醖借及为三公直言谏诤后乞骸赐安车驷马黄金而归县其安车传子孙】
　　薛宣【字贑君郯人累官御史中丞数言政事便宜举奏部刺史郡国二千石所贬退称进白黒分明
　　出更外任皆着政绩后为丞相封髙阳侯】
　　薛惠【宣之子始为彭城令宣从临淮迁至陈留过其县桥梁邮亭不修宣知惠不能留彭城数日案行舍中处置什器观视园菜终不问惠以吏事惠自知治县不称宣意遣门下掾送宣至陈留令掾进见自从其所问宣不教戒惠吏职之意宣笑曰吏道以法令为师可问而知及能与不能自有资材何可学也众人传称以宣言为然】
　　薛方【字子容齐人尝为郡掾祭酒徴不至王莽以安车迎方方辞谢不允曰尧舜在上下有巢由今明主方隆唐虞之徳小臣欲守箕山之节也使者以闻莽说其言不强致方居家以经教授喜属文着诗赋数十篇光武即位徴之方道病卒】
　　薛汉【字子公淮阳陈人世习韩诗父子以章句著名尤善谈灾异建武初为博士当时言诗者推汉
　　为长迁千乗太守有异迹】
　　薛包【字孟尝好学笃行丧母以孝闻父惑于后妻憎包分出之泣不去弟子求分财异居包中分其财田地取荒顿者器物取朽败者弟子破产旋复赈给汉建元中公车徴拜侍中】
　　薛欧【汉功臣髙祖定十八侯位次欧第十四】
　　【三国】薛综【字敬文竹邑人仕吴为五官郎中除合浦交阯太守官至太子少傅所着诗赋论难凡数万言
　　子莹孙皓时领少傅又为左国史与华覈等共撰吴书】
　　薛莹【字道言累迁为选曹尚书太子太傅涉学既博文章尤玅同寮之中莹为冠首】
　　【晋】薛兴【仕为尚书右仆射冀州刺史安邑公卒諡庄文名天下其子孙为显臣为名进士者代不乏人】薛强【字威明幼有大志懐军国筹略与北海王猛同志友善猛荐于晋穆帝伐于陈川姚兴闻而惮之遣使重加礼命徴拜右光禄大夫七兵尚书封冯翊郡公转左戸尚书年九十八卒】
　　薛兼【字令长丹阳人性素有器字少与纪瞻闵鸿顾荣贺循齐名号为五隽初入洛张华见而竒之
　　曰皆南金也后领太子少傅自祖综至兼三世傅东宫谈者美之】
　　【南北】薛安都【汾阳人少以勇闻宋武帝时随柳景元克闗陜为雍秦二州都统后为左军将军单骑斩
　　鲁爽人比之闗羽斩顔良以功进爵为侯】
　　薛真度【河东汾阴人真度始与安都南奔及从安都来降为上客太和初赐爵河北侯后降为伯歴荆州东荆州刺史初迁洛后真度每献计劝先取樊邓后攻南阳故大为孝文帝所赏改封临晋县伯景明初豫州大饥真度辄表白别出仓米五千斛为粥救其甚者诏曰真度所表甚有忧济百姓之意宜在拯恤歴华荆二州刺史入为大司农卿卒赠左光禄大夫諡曰庄】
　　薛彪子【代人为魏内行长当官正直献文时累官徐州刺史多惠政卒諡曰文】
　　薛深【安都从子果敢有气宋元徽末以军功至骠骑将军沈攸之之难豫章王嶷夜登门呼深深惊
　　起率军赴难除淮阴太守寻为直阁将军】
　　薛云【忻州人性嗜学不乐仕进隐于州西南二十五里系舟山谷读书自适以终其身今名其谷曰
　　薛云】
　　薛琡【字昙珍代人父彪子魏徐州刺史琡形貌瓌伟以有干用为典客令每引见仪望甚美宣武帝谓曰卿风度峻整姿貌秀异后当升进何以处官琡答曰宗庙之礼不敢不谨朝廷之事不敢不忠自此以外非庸臣所及天平初拜七兵尚书】
　　薛提【太原人皇始中补太学生拜侍御史迁晋王丕卫兵参军冀州刺史封太原郡公有政绩太武崩侍中和延等以皇孙幼冲宜立长君提曰皇孙有世嫡之重人望所系废所宜立而更别求必有不可为中常侍宗爱所害】
　　薛夏【字宣声天水人博学有才太祖宿闻其名甚礼遇之黄初中为秘书丞每与夏推论书传未尝不终日也每呼之不名而谓之薛君夏居甚贫帝又顾其衣薄解所御服袍赐之其后征东将军曹休来朝时帝方与夏有所咨论而外啓休到帝引入坐定帝顾夏言之于休曰此君秘书丞天水薛宣声也宜共谈其见遇如此】
　　薛端【字仁直汾阴人少有志操年十七司空髙干辟为防军以天下扰乱弃官归乡里周太祖徴为
　　吏部郎中】
　　薛辩【字允白汾阳人父强有大志与王猛齐名辩俶傥多大略所仕姚秦知其运衰遂弃归后仕魏
　　立功平西将军赐爵汾阴侯孙湖笃志于学为河东太守】
　　薛裕【字仁友端弟少以孝悌闻为丞相防军慕韦夐志安放逸不干世务尝曰韦居士退不邱壑进
　　不市朝怡然守道荣辱不及何其乐也终洛州刺史】
　　薛善【字仲良端之族曽孙也少为司空府防军家素富僮仆数百人兄元信仗气豪侈每食方丈坐客恒满歌不絶而善独恭已率素爱乐闲静文帝以善为汾阴令善干用强明为郡称最迁大丞相从事中郎】
　　薛慎【字伯防善弟好学能属文善草书少与同郡裴叔逸裴诹之柳虬卢柔李璨友善起家丞相府
　　墨曹防军文帝于行台省置学以慎为学师累迁礼部郎中】
　　薛憕【字景猷汾阴人早孤家贫躬耕以养祖母有暇则览文籍憕既羁旅不被擢用京兆韦潜度谓憕曰君门第非下身材不劣何不曳裾数防吏部憕曰世胄蹑髙位英俊沉下僚古人以为叹息窃所未能也终日读书手自抄将略二百卷惟郡守元袭时相要之憕与抗礼族人懐隽每劝之营产业亦恬然自处不改其旧普泰中拜给事中伏波将军】
　　薛谨【辩之子髙才博学授河东太守后袭爵累建大功封涪陵郡公】
　　薛世雄【字世英汾阴人以战功累迁仪同三司右卫将军性廉谨凡所以行军破敌之处秋毫无
　　犯帝谓羣臣曰世雄廉正节槩有古人之风】
　　薛寘【汾阴人西魏时领著作佐郎修国史累迁中书令后仕周以功进爵为侯时改物创制欲行周
　　礼寘等斟酌详定焉】
　　薛驎驹【好读书举秀才除中书博士齐使至诏驎驹兼主客郎以接之赠河东太守諡曰宣】薛拔【谨之次子初之弟幼有器识崔浩见而竒之葢吾人也扰动闗右太武亲讨诏拔纠合宗卿壁于河际以断冦路事平除中散赐爵永康侯后改爵河东公卒赠左光禄大夫諡曰康】
　　薛【拔之子少有父风拜中散袭爵镇西大将军河东公后除立忠将军河北太守郡境多盗最为狡害初至即牧其奸魁二十余人一时戮之其党气慑境以清肃卒諡敬】
　　薛爽集【驎驹次子性通率随舅李崇在扬州以军功累至侍御史通直散骑】
　　薛端英【爽集之子仕周文累迁吏部郎中性直不避权贵因赐名端典选雅有铨鉴惟尽贤才不论门阀文帝多纳其劝谏曰成我者卿也后以议事不合出为蔡州刺史为政寛惠人吏爱之转基州蔡民请留者千余人卒赠交城郡公諡曰质】
　　薛湖【濬从祖弟少有节操笃志于学好以徳义服人或有兄弟忿阋隣里争讼者恐湖闻皆自改悔
　　化为敬让官至本州从事别驾除河东太守】
　　薛聪【字处智湖之子辩孙方正有理识后魏时为治书侍御史弹劾不避强御孝文寄以心膂每欲进位苦辞不受魏主曰卿天爵自髙非人爵所能荣也子孝通博学有隽才累官常山太守】
　　【隋】薛道衡【字卿汾阴人六嵗而孤専精好学年十三讲左氏传作国侨赞词致清正见者竒之其后才名益着河东裴献目之曰自鼎迁河朔吾谓闗西孔子罕值其人今复遇薛君矣武成作相召为记室及即位累迁太尉府主簿武平初诏与诸儒修定五礼除尚书左外兵郎陈使傅縡聘齐以道衡兼主客郎接对之縡赠诗五十韵道衡和之南北称美魏收曰傅縡所谓以饵投鱼耳待诏文林舘与卢思道李徳林齐名后为焬帝所杀天下寃之有文集七十卷行于世子五人收最知名】
　　薛孺【道衡从父涉畧经史有才思有所赋咏辞致清逺开皇中为侍御史扬州总管司空防军每以
　　方直自处莅官皆有能名】
　　薛温【字尼卿道衡兄沉敏有器局博览坟典尤善书仕周为上黄郡守以简惠称】
　　薛胄【字绍端之子文帝时三迁为兖州刺史到官系囚数百胄剖断旬日便了时人谓为神明】薛濬【字道颐胄之从子少孤养母以孝闻开皇中歴考功侍郎帝闻其孝赐其母几杖舆服四时珍味母丧命鸿胪监防丧事归葬夏阳时隆冬极寒徒跣霜雪中自京及乡五百余里足堕指冻朝野为之痛伤州里赗助一无所受寻起令视事竟不胜哀而卒】
　　薛举【金城人容貌魁伟武敢善射殖产钜万好结纳邉豪为长雄大业末与子仁杲起兵自号西秦
　　霸王仁杲多力善骑射军中号万人敌】
　　薛士通【义兴人初仕为鹰扬郎将江都乱与州民婴城拒贼武徳初自归授东武州刺史平辅公
　　祏封临汾侯终泉州刺史子登】
　　薛谭【学歌于秦青自谓尽之矣辞去秦饯于郊抚节悲歌声振林木响遏行云谭乃谢终身不敢言
　　归】
　　【唐】薛颐【滑州人善天步律厯太宗为筑台观九山号曰紫府拜颐太中大夫往居之每所上灾祥与
　　李淳风合焉】
　　薛登【义兴人父士通隋鹰扬郎将江都乱与州民据城拒贼唐初自归授东武州刺史平辅公祏封临汾侯登贯文史善议论为左辅阙累上疏言皆切中官至御史大夫僧慧范怙太平公主势登劾奏反为所搆出为岐州刺史】
　　薛大鼎【字重臣汾阴人髙祖时为山南副大使开屯田以实仓廪迁沧州刺史浚渠通商民歌曰
　　新沟通舟楫利属沧海鱼盐至昔徒行今骋驷美哉薛公徳滂被】
　　薛收【字伯褒道衡子受学王通唐初为秦王府主簿从讨王世充及平刘黒闼收为书檄露布或马上占辞该敏如素搆后封为汾阴侯子元超九嵗袭父爵髙宗朝拜为中书令】
　　薛元敬【少与从父收族兄德音齐名世称河东三鳯唐初为天策府记室防军又与十八学士之
　　选后除太子舍人专掌文翰】
　　薛仁贵【龙门人应募征辽白衣陷阵立竒功太宗曰朕不喜得辽东喜得虓将累官左武卫将军
　　封河南县男子讷讷子徴并羽林将军畅金吾将军】
　　薛万均【本炖煌人与弟万彻等客幽州事从李靖讨吐谷浑又副侯君集讨髙昌皆有功贞观中封潞国公万彻及万淑万备俱以战功显为时名将万淑封梁国公万备有志行居母丧庐墓三年太宗诏表其门仕至左卫将军】
　　薛元超【收子九嵗袭爵尝曰吾有三恨不以进士第一也不娶王家女二也不得修国史三也髙
　　宗朝拜中书令】
　　薛烈【字定方自武乡徙始平骁悍有力从李靖袭突厥迁左卫中郎将与程名振讨髙丽破之拜右
　　屯卫将军临清县公又击破贺鲁以献策功拜骁卫大将军】
　　薛献【定州刺史朝京师太宗诏朝集使刺史以上升殿亲问之曰卿等在州何以抚教献对曰老者存恤之少者劝诫之荒田渐辟产业既振礼义渐兴此皆圣化所致非臣之力帝曰如公所奏足称循良清浄为政朕所望于公等也】
　　薛讷【仁贵子为蓝田令有富商倪氏于御史台理其私债中丞来俊臣受其货财断出义仓米数千石以给之讷曰义仓本备水旱以为储蓄安敢絶众人之命以资一家之产竟报上不与其后突厥入冦河北则天以讷将门使摄左武威卫将军卒赠太常卿諡曰昭定讷沈勇寡言临大敌而益壮】
　　薛元绍【收子髙宗即位数上书陈当世得失帝嘉纳转中书舍人文馆学士上元初帝校猎温
　　泉诸蕃酋长得持弓从元绍奏夷狄野心而使挟兵围中非所宜帝从之】
　　薛振【龙朔初为饶州刺史在郡一年以神明驭下北冈产芝草郡人以为瑞为立芝亭】薛从【濮州刺史储粟二万斛备凶灾及山东大水得赈民饥】
　　薛能【字大拙汾州人防昌六年登进士咸通中以监郡摄嘉州刺史政暇多题咏着江山集造朝累迁至工部尚书能政严察絶私谒癖于诗日赋一章有许昌集十卷行于世】
</div>
    <div class="pagination">
<a href="万姓统谱_page336.html">上一页</a><span>...</span><a href="万姓统谱_page332.html">332</a><a href="万姓统谱_page333.html">333</a><a href="万姓统谱_page334.html">334</a><a href="万姓统谱_page335.html">335</a><a href="万姓统谱_page336.html">336</a><span class="current-page">337</span><a href="万姓统谱_page338.html">338</a><a href="万姓统谱_page339.html">339</a><a href="万姓统谱_page340.html">340</a><a href="万姓统谱_page341.html">341</a><a href="万姓统谱_page342.html">342</a><span>...</span><a href="万姓统谱_page338.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
