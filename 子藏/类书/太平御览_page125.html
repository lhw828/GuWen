<!DOCTYPE html>
<html>
<head>
    <meta charset="UTF-8">
    <title>太平御览 - 第 125 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 125 页/共 737 页</h1>
    <div class="content">《左传》曰：凡蒋、邢、茅，周公之胤也。
又《成十五年》：楚大夫申公奔晋，晋以为邢大夫。（东阳，晋之山东，魏州广平是。）
《郡国志》曰：邢州尚书坊东平地，周百馀步，其所鸣响，人马行上轰轰有声，掘之即火出。
《十三州记》曰：钜鹿，唐虞时大麓之地。《尚书》：“尧试舜百揆，纳于大麓。”麓则林之大者。尧之禅舜，欲使天下皆见之，故合群臣与百姓，纳之大麓之野，然後授舜，以明己禅也。
《张耳传》曰：高祖从平城还，过赵，赵王自上食，礼甚卑。高祖箕踞。赵相贯高等乃壁人柏人，要之。上过欲宿，心动，问：“县名为何？”曰：“柏人。”上曰：“柏人者，迫於人也！”不宿而去。（柏人，今尧山县。）
冀州
《十道志》曰：冀州，信都郡。
《元和郡县图》曰：春秋时属晋。七国时属赵。在秦属钜鹿郡。
李公绪《赵记》曰：赵孝成王造坛台之宫为赵都，朝诸侯，故曰信都。
《史记》曰：秦时有说客说张耳曰：“两君羁旅，难以独立；立赵後，扶以义，可以就功。”乃求赵歇，立为赵王，居信都。
《汉书》曰：项羽分赵，立张耳为常山王，居信都，改曰襄国。
《晋书》曰：张宾说石勒曰：“襄国因山凭险，实形势之国，可都之。”遂都於此。
《晋书》曰：初，童谣云：“古在左，月在右，让去言，或入口。”“古在左，月在右”，胡字也。“让去言”，襄字也。“或入口”，为国也。寻为石勒所都。
《後汉书》曰：王郎僭号，河北悉应。光武自蓟南行，至下博，惶惑不知所之，有白头父在道傍，指曰：“努力！信都为长安守。”光武即驰赴信都，太守任光开门出迎。
《魏志》曰：韩馥为冀州牧，公孙瓒欲袭之。袁绍使高讽馥，令以冀州让绍。馥素忄匡怯，因然其计，馥长史耿武谏曰：“冀州虽鄙，带甲百万，支十年。袁绍孤客穷军，譬如婴儿在股掌之上，绝其乳哺，立可饿杀，奈何以州与之？”馥不从，以州与绍。
卢植《冀州风土记》曰：冀州，圣贤之泉薮，帝王之旧地。
《十三州志》曰：冀州之地，古京也。人患剽悍，故语曰：“仕宦不偶值冀部。”
《後汉书》曰：王郎起，光武自蓟南驰，及至南宫，遇大风雨，光武引车入道傍空舍，冯异抱薪，邓禹火，光武对灶燎衣。异进麦饭兔肩。
《魏志》曰：太祖拔邺，领冀州牧，或说太祖“宜复古置九州，冀州所制者广，天下服矣。”太祖将从之，荀曰：“若是，则冀州当得河东、冯翊、扶风、西河、幽、并之地，所夺者众。今分冀州，将皆动心。一旦生变，天下未易图也。”公从之。
赵州
《元和郡县图》曰：赵州，赵郡。《禹贡》冀州之域。春秋时属晋。战国时属赵。秦为邯郸郡。汉为常山郡平棘县地，又赵国。自两汉及魏，以封建子弟。
《赵记》云：女子盛饰冶容，习丝竹，长袖，倾绝诸侯。
《左传》曰：师及齐师、卫孔圉、鲜虞伐晋，取棘蒲。（即今平棘县也。）
《史记》曰：苏秦说赵曰：“当今之时，山东之建国莫强於赵。赵地方二千里，西有常山，南有漳河，东有清河，北有燕代。”
《汉志》曰：元氏，属常山县。王莽曰井关亭。赵公子元之封邑，故曰元氏。
《後汉书》曰：光武北征彭宠，阴后从行，生明帝於元氏传舍。章帝幸元氏，祠光武、显宗於县舍，又祠显宗於始生堂，皆奏乐，用新诗，复元氏祖。
《十道志》曰：高邑县，赵房子之邑，《竹书纪年》作鲂子。汉以为高阝县。後汉复改为高邑。
《後汉书》曰：光武至高阝，群臣请即帝位，於是设坛场於高阝南千秋高亭五成陌。（今赵州柏乡县。）
镇州
《十道志》曰：镇州，常山郡。
《元和郡县图》曰：《禹贡》冀州之域。周为并州地。春秋时为鲜虞国。战国时属赵。秦兼天下，为钜鹿郡。
《十三州志》曰：真定，本名东垣，以河东有垣，故此加东耳。
《汉书》曰：高祖时，代相陈反，使赵利守东垣。上自攻之，不下，卒骂帝，帝怒，增兵急攻城，斩骂者，改曰真定。
《汉志》曰：井陉，属常山郡。
《穆天子传》曰：天子猎于山。注曰：燕、赵谓山脊为，即今井陉是。
《史记》曰：秦始皇十八年，攻赵，王剪下井陉。
《元和郡县图》曰：灵寿县，本中山国都也。
《十三州志》曰：中山武公本周之同姓，其後桓公不恤国政。晋太史馀见周王，王问之：“诸侯孰先亡？”对曰：“中山之俗以昼为夜，以臣观之，中山其先亡乎？”其後魏乐羊为文侯将，拔中山，封之灵寿。
《战国策》曰：九门县本有九室而居，赵武灵王改为九门县。
《史记》曰：赵惠王三十八年，蔺相如城九门大城。
定州
《十道志》曰：定州，博陵郡。《禹贡》冀州之域。虞舜十二州，盖井州之域。春秋时鲜虞白狄之国，後改为中山国。
张曜《中山记》曰：郡理中山，以其城中有山，故谓之中山。又云：郡治中人城。
《汉志》曰：卢奴县，属中山国。卢水出焉。
《图经》曰：安喜县，即古卢奴县也。有黑水故池，深而不流；俗谓黑水为卢，不流为奴。
《汉书□外戚传》曰：宣帝母王夫人，微时与父泣别於柳宿城。（在丰义县。）
《十道志》曰：唐县，本春秋时鲜虞邑也，汉为唐县地。
《汉志》曰：唐县，属中山国。王莽曰和亲。故尧国也。尧为唐侯，邑於此。尧山在唐东北望都界。孟康曰：晋荀吴伐鲜虞，入中人，今中人亭是。
应劭《风俗通》曰：中人城北四十里有左人亭，鲜虞故邑。（左人亭即唐县也。）
《汉书》曰：望都，属中山国。莽曰顺调。尧山在北，尧母庆都山在南，登尧山见都山，故以为名。
《图经》曰：陉邑县，本七国时中山国之苦陉县也。
《史记》曰：李克为中山相，苦陉之吏上计，入多於前，克曰：“苦陉上无山林之饶，下无薮泽牛马之息，而入多於前，是扰乱吾民也。”於是免之。
《十道志》曰：鼓城县，春秋鼓子之邑，汉下曲阳之地。
《春秋左氏传》曰：晋荀吴围鼓，以鼓子鸢归。（钜鹿下曲阳有鼓众。）
《十三州志》曰：中山有上曲阳，故加下耳。
《图经》曰：北平县，本秦曲逆县之地，属中山国。
《汉书》曰：高祖北征还过曲逆，上其城，望室甚大，曰：“壮哉县！吾行天下，独见洛阳与是耳。”於是封陈平为曲逆侯。
《後汉书》曰：章帝北巡北岳，以曲逆名不善，改为蒲阴。
瀛州
《十道志》曰：瀛州，河间郡。《禹贡》冀州之域。舜十二州为并州之境。春秋时属燕、赵二国。秦并天下，为河间郡。汉为河间国。
《郡国志》曰：瀛州，以地带沧海，物产滋瀛，故以名之。又云：以瀛海为名。
《汉志》曰：河间国，领县四：乐成、侯井、武隧、弓高。王莽曰朔定。应劭曰：在两河之间。
《汉书》曰：武帝时，望气者云“西北有女极贵”，遂访之於河间，得钩弋夫人。
《十道志》曰：博野县，本汉蠡吾县地。
《十三州志》曰：太初元年，蠡吾侯志入继孝质，是为孝桓帝。追尊其父蠡吾侯翼为孝宗皇帝，陵曰博陵，因改为博野县。
《汉志》曰：高阳县，属涿郡。王莽曰高亭。以其在高河之阳，故曰高阳。
《汉志》曰：东平舒，属渤海郡。以代郡有平舒，故此加东也。（即平舒县。）
卷一百六十二　州郡部八
河北道中
魏州
《元和郡县志》曰：魏州，魏郡。《禹贡》兖、冀二州之域。在夏即观扈之国。春秋时为晋地。战国时为卫、魏二国之地。秦灭魏，置东郡；灭赵，置邯郸郡。汉以秦邯郸之南部、东郡之边县置魏郡。後汉封曹操为魏王，治邺。
《史记》曰：邯郸亦漳、河之间一都会也，北通燕、涿，南有郑、卫。俗与赵相类，然近梁、鲁，重义而务节。
《汉书》曰：邯郸土广俗杂，大率精急，高气势，轻为奸。汉初，分邯郸之南部置魏郡。
《汉志》曰：魏郡，王莽曰魏成。领邺、馆陶等十八县。
又曰：元城，属魏郡。魏武侯公子元食邑于此，因而氏焉。
《後汉书》曰：曹操为魏公。操分魏郡为东、西部，置都尉。
《元和郡县志》曰：元城县有沙麓山，即《春秋经》所书“沙麓崩”。後为汉元后兴之象也。
博州
《元和郡县志》曰：博州，博平郡。《禹贡》兖州之域。春秋时齐之西界聊摄地也。战国时为齐地。秦、汉为东郡地。
《左传》齐晏子对景公曰：“聊摄以东，其为人也多矣。”
《史记》曰：齐田单攻聊城岁馀，士卒多死而聊不下。鲁仲连为书约之，矢以射城中。燕将得鲁连书，泣三日，犹与不能决，乃自杀。
《史记》曰：齐威王伐晋，至博陵。徐广注曰：东郡之博平也。
莫州
《十道志》曰：莫州，大安郡。其地历代所属与瀛州同。唐景□二年，分瀛州置。
《汉志》曰：莫阝县，属涿郡。王莽曰言符。
《郡国志》曰：莫阝县有易京城，后汉末公孙瓒筑京以自固。围堑十重，以铁为门，诸将家家作楼，以千计，并高五六丈。为袁绍所攻，城楼皆陷没。
《图经》曰：清乐县，本汉乐乡县也。
《汉志》曰：乐乡，属信都。王莽曰乐丘。
《史记》曰：汉高祖过赵，问：“乐毅有後乎？”对曰：“有乐臣叔。”遂封乐叔于此。
《後汉书》曰：献帝初，公孙瓒据幽州。先是有童谣曰：“燕南垂，赵北际，中间不合大如砺，惟有此中可避世。”瓒以易地当之，乃筑京以自固也。
深州
《元和郡县图》曰：深州，饶阳郡。《禹贡》冀州之域。七国时为赵地。秦为钜鹿郡地。汉为饶阳县。隋置深州，以州西故深城为名也。
《汉志》曰：饶阳，属涿郡。在饶河之阳，故名之。
又曰：安平，属涿郡。王莽曰广望亭。《汉书》：高帝六年，封鄂千秋为安平侯。
《後汉书》曰：王郎起，光武自蓟东南驰，晨夜草舍。至饶阳之无蒌亭时天寒烈，众皆饥疲，冯异上豆粥。明旦，光武谓诸将曰：“昨得公孙豆粥，饥寒俱解。（公孙异字。）
易州
《十道志》曰：易州，上谷郡。《禹贡》冀州之域。虞舜分冀州为并州，则为并州之地。春秋时燕、赵之分。秦并天下，为上谷郡地。汉置涿郡，今州即涿郡之故安地也。
又曰：易县，本汉故安县也。
《汉志》曰：故安，属涿郡。
《汉书》曰：文帝封申屠嘉为故安侯。
</div>
    <div class="pagination">
<a href="太平御览_page124.html">上一页</a><span>...</span><a href="太平御览_page120.html">120</a><a href="太平御览_page121.html">121</a><a href="太平御览_page122.html">122</a><a href="太平御览_page123.html">123</a><a href="太平御览_page124.html">124</a><span class="current-page">125</span><a href="太平御览_page126.html">126</a><a href="太平御览_page127.html">127</a><a href="太平御览_page128.html">128</a><a href="太平御览_page129.html">129</a><a href="太平御览_page130.html">130</a><span>...</span><a href="太平御览_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
