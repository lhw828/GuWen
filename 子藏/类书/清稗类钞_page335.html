<!DOCTYPE html>
<html>
<head>
    <meta charset="UTF-8">
    <title>清稗类钞 - 第 335 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 335 页/共 432 页</h1>
    <div class="content">
　　永昌饶竹石鹿豕鱼虾之利，其民儇巧，善制作，金银铜铁、象牙宝石、料丝什器布罽之属皆精好，所产琥珀、水晶、碧玉、古喇锦等物，不可胜数，转贩四方，日渐致富。以是而俗尚渐趋华饰，饮食宴乐，谚谓「永昌一日费百石米酿」。亭午以后，途皆醉人矣。

　　满人之宴会

　　满人有大宴会，主家男女必更迭起舞，大率举一袖于额，反一袖于背，盘旋作势，曰莽式。中一人歌，众皆以「空齐」二字和之，谓之曰空齐，盖以此为寿也。每宴客，客坐南炕，主人先送烟，次献乳茶，曰奶子茶，次注酒于爵，承以盘。客年长者，主辄长跪，以一手进之，客受而饮，不答礼，饮毕乃起。客年稍长，则亦跪而饮，饮毕，客坐，主乃起。客年若少于主，则主立而酌客，客跪而饮，饮毕，起而坐。妇女出酌客，亦然。惟妇女多跪而不起，非一爵可已也。食时，不食他物。饮已，设油布于前，曰划单，即以防秽也。进特牲，以刀割而食之。食已，尽赐客奴。奴叩头，席地坐，对主食，不避。

　　蒙人宴会之带福还家

　　年班蒙古亲王等入京，值颁赏食物，必携之去，曰带福还家。若无器皿，则以外褂兜之，平金绣蟒，往往为汤汁所沾濡，淋漓尽致，无所惜也。

　　新疆蒙人之宴会

　　新疆蒙人之宴会，情文稠叠。宾客至门，闻马蹏声，主人趋出接缰下马，男西女东，启帘让客，由右进，坐佛龛下，荐乳茶、乳酒、乳饼，奉纳什，「纳什乃烟叶搓末加麻黄灰制成，久食可固齿。」即烹羊以留食。其不相识者至门，必饫以酒食，居数日，敬如初，无辞客者。贵人官长止其家，屠羊为饷，必请视之，颔而后杀。食则先割头尾肉献佛，乃饷客。食毕，家人团坐。馂哎林「一村之意。」父老争携酒肉寿客，谓贵人至其家，将获此福，歌以侑之。卑幼者至门，绕舍后下马，置策而后入。

　　哈萨克人之宴会

　　哈萨克人朴城简易，待宾客有加礼。戚友远别相会，必抱持交首大哭，侪辈握手搂腰，尊长见幼辈，则以吻接唇，唼喋有声。既坐，藉新布于客前，设茶食、醺酪。贵客至，则系羊马于户外，请客觇之，始屠以饷客。杀牲，先诵经。「马以菊花青白线脸者为上，羊以黄首白身者为上。」血净，始烹食。然非其种人宰割，亦不食也。客至门，无识与不识，皆留宿食。所食之肉，如非新割者，必告之故。否则客诉于头人，谓某寡情，失主客礼，以宿肉病我，立拘其人，责而罚之。故宾客之间，无敢不敬也。

　　每食，净水盥手，头必冠，傥事急遗忘，则以草一茎插头上，方就食，否则为不敬。食掇以手，谓之抓饭。其饭，米肉相瀹，杂以葡萄、杏脯诸物，纳之盆盂，列于布毯。主客席地围坐相酬酢。割肉以刀，不用箸。禁烟酒，忌食豕肉，呼豕为乔什罕，见即避之。尤嗜茶，以其能消化肉食也。

　　青海番族之宴会

　　青海番族之宴会也，酒用木碗。客前陈木匣，启之，中分数格，有青稞粉，有糖，有酥，听客自取。以肥羊脯投之釜，汤初沸，即出之，切为大脔。脔必露其骨寸许，如器之有把者。人持一脔置左袖，倒握其骨，如佛之持如意然。各出所佩小刀，割而食之，腥血常沾于唇。刀锋宜向内，向外则触主人之忌，礼貌顿减矣。无刀者，主人授之。客还主人刀，锋亦内向，向主人则亦忌。刀插于地，或插于脯，则尤忌。主人顾译人而喃喃，似逐客矣。肉尽留骨，骨不可投，各陈于前。骨愈净，则主人愈喜。啖毕，主人执客手，以己之衣襟代拭腻垢，而后以麦饭出饷焉。

　　缠回之宴会

　　新疆缠回之宴客，以多杀牲为敬，瓜果、饧饴、汤饼、肉腊之属，纷列于几。客至，皆叉手大啖。

　　藏人之宴会

　　藏人筵宴，男女同坐，歌声酬答，终日始散。散时男女团聚，携手趺坐而歌，同出门，歌唱于街中而散。富者月二三次，贫者亦必一次。

　　噶伦卜人之宴会

　　岁时令节，西藏噶伦卜必大饷宾客，或于家，或于柳林。中铺方形褥数层，噶伦卜自坐。前稍低，置方案一二，供面菜，及生熟牛羊肉、枣、杏、核桃、葡萄、冰糖、焦糖各一二皿。焦糖为黑糖所制，以黄油熬成，长一尺，广三四寸，厚一指。牛羊肉则一腿或一片。又两旁铺长坐褥，前设矮几，列果食。噶布伦、巴浪子、沙中意等，列坐两侧，或二人为一席。从者各在席后，人给果食一大皿。

　　食时，先饮油茶，次土巴汤，次奶茶、抓饭。抓饭有黄白二种，煮米为之，淅之于水，再入以沙糖、杏、枣、葡萄、牛羊饼食等物，盛皿中，以手抓而食。继饮蛮酒。遇大节盛会，即选美丽妇女十余人，戴珠冠，衣彩衣，使行酒歌唱，亦能度汉曲。又有八九岁至十二三岁之十数小童，披五色锦衣，戴白布圈帽，腰勒锦条，足系小铃，手执斧钺，前后相接。更设鼓十余面，司鼓者装束亦同。进食一巡，每进相舞，步法进退与鼓声相合。食毕，则携肉果各品以归。

　　丁固庵时作主人

　　钱塘丁文策，号固庵，明诸生。明亡，不仕。每宴会，饮噉兼数人馔。时作主人，然故为酒令以挫客之机警者，至昏酣，不听去。

　　禾中文酒之会

　　国初，禾中文酒之会，甲于海内，如朱竹垞、千里昆仲及俞右吉、郑随始、王介人、周筜谷、徐皆山、褚二觐、沉山子、缪天自、钟广汉诸人，每人出三十钱，一蔬一肉，而烛必盈把，每携笔砚，吟咏达旦。

　　吴雁市席次大言

　　吴秋，字雁市，康熙初之钱塘人。游京师，诸贵人招之不往。游西江，李侍讲来泰开宴，集名士与饮，酒酣，大声而言曰：「吾浙中名士仅四人。」问其故，则曰：「吾师章淇上，次则吾宗庆百、志伊。」问其四，不答。时在座多浙人，深恶之。

　　道士宴客

　　韩某，世家子弟也。好客，同村徐某常饮于其座。客集，有道士托钵门外，家人投钱及粟，皆不受，亦不去。家人怒，归不顾。韩闻击剥之声甚久，询家人，以情告。言未已，道士径入。韩招之坐，道士向主客皆一举手，即坐。略致研诘，始知其初居村东破庙中。韩曰：「何日栖鹤东观？竟不闻知，缺地主之礼。」答曰：「野人新至，无交游。闻居士挥霍，深愿求饮焉。」韩命举觞，道士能豪饮。徐见其衣服垢敝，颇偃蹇，不甚为礼，韩亦海客遇之。道士倾饮二十余杯，乃辞去。

　　自是，每宴会，道士辄至，遇食则食，遇饮则饮。韩亦稍厌其烦，饮次，徐嘲之曰：「道长日为客，宁不一作主？」道士笑曰：「道士与居士等，惟双肩承一喙耳。」徐惭，不能对。道士曰：「虽然，道士怀诚久矣，会当竭力，作杯水之酬。」饮毕，嘱曰：「翼午幸赐光宠。」次日相邀同往，疑其不设，道士已候于途。入门，则连阁云蔓，院落一新。大奇之，曰：「久不至此，创建何时？」道士曰：「竣工未久。」比入其室，陈设华丽，为世家所无，二人肃然起敬。甫坐，行酒下食，皆二八佼童，锦衣朱履，酒馔芳美，备极丰渥。饭已，又进珍果，多不可名，贮以水晶玉石之器，光照几榻，酌以玻璃盏，围尺许。道士语童曰：「唤石家姊妹来。」童去少时，二美人入，一细长，如弱柳，一身短，齿最稚，媚曼双绝。道士使歌以侑酒。少者拍板而歌，长者和以洞箫，声清细。既阕，道士悬爵促釂，又命徧酌，顾美人曰：「久不舞，尚能之否？」遂有童仆展氍毹于筵下，两女对舞，长衣乱拂，香尘四散。舞罢，斜倚画屏。二人心旷神飞，不觉醺醉。道士亦不顾客，举杯引尽，起谓客曰：「姑烦自酌，我少憩，即复来。」即去。屋南壁下，设一螺钿之床，女子为施锦裀，扶道士卧。道士乃曳长者共枕，命少者立床下，为之爬搔。二人睹此状，颇不平，徐乃大呼曰：「道士不得无礼。」往将挠之。道士急起而遁。见少女犹立床下，乘醉拉向北榻，公然拥卧。视床上美人，尚眠绣榻，顾韩曰：「君何太迂！」韩乃径登南床，欲与狎，而美人已睡，拨之不转，因抱与俱寝。天明，酒梦俱醒，觉怀中冷物冰人，视之，则抱长石卧阶下。急视徐，徐尚未醒，见其枕遗屙之行，酣寝败厕中。蹴起，互相骇异，四顾，则一庭荒草，两间破屋而已。

　　项霜田闻宴径造

　　康熙朝，钱塘项霜田上舍溶尝游京师，以事南归。一日，忽复至，闻诸名土会宴某所，径造焉，告座客曰：「予自家以十八日至都。」客讶曰：「何急事也？」曰：「予往来南北数矣，有包程骡者，未尝乘也，故偶试耳。」

　　毕怡安家宴

　　毕怡安有小姨爱猫，一日，毕氏家宴，席次行酒令传花，以猫叫饮酒为度。每巡至怡安，猫必叫。怡安不胜酒创，疑甚，察之，乃知小姨故戏弄之，凡花传至怡安，辄暗搯猫一指使叫。

　　章目湖大会湖心亭

　　章日跻，号目湖，康熙时之钱塘人。好客，好远游，历齐、鲁、江、淮，近揽三吴苕霅、严陵之胜，枯筇野棹，日在佳山水中，虽风雨不辍。四方名宿而外，酒人、剑客、古衲、名姬，恒满户内，或赁舟结侣，浃旬忘返。尝曰：「湖光无刻不变，故欲以闲静求之。」尝避暑湖心亭，来访者橹声相接。又尝以中元夜大集，同人至者几五十人，分十小舟，各悬二灯，炉茗弦管之属无不具。是夜微雨，羣舟任其所之。夜半，会于湖心亭。继复聚于断桥，霁月明甚，痛饮狂歌，至晓乃罢。有诗云：「言采潭心白玉莲，水灯云管杂舟前。暂教风雨成佳会，毕集人文动谪仙。山月霁迟分夜半，湖亭凉早得秋偏。回流递醉渔歌散，四面诸峯聚晓烟。」纪此会也。

　　谭慕邺赴宴居上座

　　沔阳谭士珌，字慕邺。家中落，敝簏中惟短褐一，芒鞋一，他无长物。所着《五经鳞》、《虚牕论史》、《饿说》诸帙，常以自携，口哦手录，不稍释。虽宾至，不起立，与语，不答，时流嗤之。某岁宴唐氏园林，约曰：「无少长贵贱，步屧来。」一新贵独后，乘车至，下阶除，慕邺怒，大言叱之。众哄然笑，某亦面赤不敢言。逮入席，慕邺曰：「爵与齿弗如也，吾之尊，其德乎？」夷然自居上座，众又大笑。

　　韩桂舲赴消寒会

　　韩桂舲尚书崶家居时，年逾七十矣。每消寒会食，必以四字为准，曰早，曰烂，曰热，曰少。早，言时也；烂、热、少，言物也。

　　沈巨山赴宴沉饮

　　沉巨山家贫好客，良友燕集，辄慷慨沉饮。或劝以少事生业，对曰：「良朋、尊酒，吾故藉以生者。」巨山，名家恒，顺、康间之钱塘人。

　　刘西廷岁时开燕

　　刘西廷，名戡，好为诗，尤雄于酒。岁时招故人燕集，兴至，即不复用常杯，倾酒釜中，与豪客为拇阵，胜负纷拏，辄大声笑呼，以巨觚盛饮，可数十瓢。即席分题，长篇险韵，他人沈吟，方欲出吻，已立就数百言，一时名流未能或先也。客散，则扪腹徐行，吟哦声不绝。子侄辈有索诗者，随所求，立应之。

　　辛先民闻宴必赴

　　宛平辛先民司李民客居吟叹，闻有人招宴，必赴，直欲捐性命狥之。或谏其不节，辛笑曰：「奈五脏神愿驰驱何？」

　　辇下燕集

　　康、雍以还，承平日久，辇下簪裾，燕集无虚日，琼筵羽觞，兴会飙举。凡豪于饮者，各有名号，长洲顾侠君嗣立曰酒王，武进庄书田楷曰酒相，泰州缪湘芷沅曰酒将，扬州方觐文觐曰酒后，「时未留须。」太仓曹亮畴彝曰酒孩儿。「年最少也。」五人之外，如吴县吴荆山士玉、侯官郑鱼门任钥、惠安林象湖之浚、金坛王箬林澍、常熟蒋檀人涟、蒋恺思泂、汉阳孙远亭兰苾，皆不亚于将相。荆山尤方驾酒王，每裙屐之会，座有三数酒人，辄破瓮如干，罄爵无算。然醉后则羣嚣竞作，弁侧屦儛，形骸放浪，杯盘狼藉。惟荆山饮愈鬯，神愈惺，酬醋语默，不失常度，夷然洒然，畧无矜持抑制之迹。其闳量，非同时侪辈所及，而欿然不以善饮之名自居。荆山一寒士，弱不胜衣，貌癯瘠无泽，而享盛名，跻右豒.昔人云：「魏元忠相贵在怒时，李峤相贵在寐时。」荆山之相，必贵在醉时也。

　　方望溪宴客不劝客

　　有饮于方望溪侍郎邸中者，绝不劝客。或疑而问之，方曰：「礼，主人宴客，客将饭，主人必以粗粝为辞，客必强飧之，以为至美。今主人劝客，客反不飧，岂礼也哉？孔子食于少施氏而饱，客将祭，主人辞曰：「不足祭也。」客将飧，主人辞曰：「不足飧也。」」

　　陶然亭雅会

　　赵味辛司马、洪稚存太史、张船山太守、吴山尊学士同官京朝，文酒过从，极一时朋簪之盛。预订每遇大雪，不相招邀，各集南下洼之陶然亭，后至者任酒资。
</div>
    <div class="pagination">
<a href="清稗类钞_page334.html">上一页</a><span>...</span><a href="清稗类钞_page330.html">330</a><a href="清稗类钞_page331.html">331</a><a href="清稗类钞_page332.html">332</a><a href="清稗类钞_page333.html">333</a><a href="清稗类钞_page334.html">334</a><span class="current-page">335</span><a href="清稗类钞_page336.html">336</a><a href="清稗类钞_page337.html">337</a><a href="清稗类钞_page338.html">338</a><a href="清稗类钞_page339.html">339</a><a href="清稗类钞_page340.html">340</a><span>...</span><a href="清稗类钞_page336.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
