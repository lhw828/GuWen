<!DOCTYPE html>
<html>
<head>
    <meta charset="UTF-8">
    <title>经济类编 - 第 3 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 3 页/共 74 页</h1>
    <div class="content">　　卷一百
　　杂言类二
　　【臣】等谨案经济类编一百卷明冯琦编琦字琢庵临朐人万厯丁丑进士官至礼部尚书諡文敏是编为琦手录之稿麤分门类琦没之后其弟瑗与其门人周家栋吴光义稍为排纂且删其重复定为帝王政治储宫宫掖臣谏诤铨衡财赋礼仪乐文学武功边塞刑法工虞天地人伦人品人事道术物杂言二十三类大致与册府元龟互相出入但册府元龟惟事迹此则兼采文章册府元龟惟以史传为据此则诸子百家靡所不采其体例少异耳此书既非琦所手校其间所录诸条瑗等惟有所损而弗能益故或详或略不尽均齐又离析合并未必一一得琦之本意故分亦间有参错然网罗繁富大抵采自本书究非明人类书辗转稗贩者可比惟编内所收皆义存正大而道术类中有鬼神妖怪诸琐说物类中及寳鼎琴酒诸细故核以体例颇属芜杂是则丛璧不免于微瑕大木不免于寸朽分别观之可矣乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　钦定四库全书
　　经济类编卷一
　　明　冯琦冯瑗　撰
　　帝王类一
　　君道【二十四则】
　　周亢仓楚君道篇　始生之者天地养成之者人也能养天之所生而物撄之谓之天子天子之动也以全天气故此官之所以自立也立官者以全生也今代之惑主多官而反以生失所以为立之本矣草郁为腐树郁为蠧人郁为病国郁百慝竝起危乱不禁所谓国郁者主悳不下宣人欲不上逹也是故圣王贵忠臣正士为其敢直言而决郁塞也尅己复礼贤良自至君耕后【蚕】苍生自化由是言之贤良正可待不可求求得非贤也苍生正可化不可刑刑行非理也尧舜有为人主之勤旡为人主之欲故天下各得济其欲有为人主之位旡为人主之心故天下各得肆其心士有天下人爱之而主不爱者有主独爱之而天下人不爱者用天下人爱者天下安用主独爱者天下危人主安可以自放其爱憎哉由是重天下者当制其情所谓天下者谓其有防【万】物也所谓有邦国者谓其有人众也夫国以人为本人安国安故忧国之主务求理人之术玉之所以难辨者谓其有怪石也金之所以难辨者谓其有鍮石也今夫以隼翼而被之鷃视不明者正以为隼明者视之乃鷃也今夫小人多诵经籍方书或学竒技通説而被以青紫章服使愚者【聼】而眎之正为君子明者而眎之乃小人也故人主诚明以言取人理也以才取人理也以行取人理也人主不明以言取人乱也以才取人乱也以行取人乱也夫圣人之用人也贵耳不闻之功目不见之功口不可道之功而百姓畅然自理矣若人主贵耳闻之功则天下之人运货逐利而市誉矣贵目见之功则天下之人恢形异蓺而争进矣贵可道之功则天下之人习舌调吻而饰辞矣使天下之人市誉争进饰辞见逹则政败矣人主皆知镜之明己也而恶士之明己也镜之明己也功细士之明己也功大知其细失其大不知类矣于虖人主清心省事人臣恭俭守职太平立致矣而代主或难之吾所不知也若人主方寸之地不明不断天地之宜四海之内动植防类咸失其道矣以耳目取人者官多而政乱以心虑取人者官少而政清是知循理之代务求不可见不可闻之材浇危之代务取可闻可见之材于虖人主岂知哉以耳目取人人皆敓【攘夺】以买誉以心虑取人人皆静正以勤徳吏静正以勤悳则不言而自化吏敓以买誉则刑之而不□【畏】代主岂不知哉荀况君道篇　有乱君无乱国有治人无治法合符节别契劵者所以为信也上好权谋则臣下百吏诞诈之人乗是而后欺探筹投钩者所以为公也上好曲私则臣下百吏乗是而后偏衡石称县者所以为平也上好倾覆则臣下百吏乗是而后险斗斛敦防者所以为啧也上好贪利则臣下百吏乗是而后鄙丰取刻与以无度取于民今人主有大患使贤者为之则与不肖者规之使知者虑之则与愚者论之使修士行之则与污邪之人疑之是犹立直木而恐其影之枉也故人主有私人以金石珠玉无私人以官职事业是何也曰本不利于所私也四邻诸侯之相与不可以不相接也然而不必相亲也故人主必将有足使喻志决疑于逺方者然后可其辨説足以解烦其智虑足以决疑其齐防足以距难不还秩不反君然而应薄扞患足以持社稷然后可夫是之谓国具知隆礼义之为尊君也知好士之为美名也知爱民之为安国也知有常法之为一俗也知尚贤使能之为长功也知务本禁末之为多材也知无与下争之为便于事也知明制度权物称用之为不泥也是卿相辅佐之材未及君道也能论官此三材者是人主之道也
　　庄周天道篇　天道运而无所积故万物成帝道运而无所积故天下归圣道运而无所积故海内服明于天通于圣六通四辟于帝王之徳者其自为也昧然无不静者矣圣人之静也非曰静也善故静也万物无足以铙心者故静也水静则明烛须眉平中准大匠取法焉水静犹明而况精神圣人之心静乎天地之鍳也万物之镜也夫虚静恬淡寂漠无为者天地之平而道徳之至故帝王圣人休焉休则虚虚则实实者伦矣虚则静静则动动则得矣静则无为无为也则任事者责矣无为则俞俞俞俞者忧患不能处年寿长矣夫虚静恬淡寂漠无为者万物之本也　夫帝王之徳以天地为宗以道徳为主以无为为常无为也则用天下而有余有为也则为天下用而不足故古之人贵夫无为也上无为也下亦无为也是下与上同德下与上同徳则不臣下有为也上亦有为也是上与下同道上与下同道则不主上必无为而用天下下必有为为天下用此不易之道也故古之王天下者知虽落天地不自虑也辩虽雕万物不自説也能虽穷海内不自为也天不产而万物化地不长而万物育帝王无为而天下功故曰莫神于天莫富于地莫大于帝王故曰帝王之徳配天地此乗天地驰万物而用人羣之道也本在于上末在于下要在于主详在于臣三军五兵之运徳之末也赏罚利害五刑之辟敎之末也礼法度数刑名比详治之末也钟鼓之音羽毛之容乐之末也哭泣衰绖隆杀之服哀之末也此五末者须精神之运心术之动然后从之者也末学者古人有之而非所以先也君先而臣从父先而子从兄先而弟从长先而少从男先而女从夫先而妇从夫尊卑先后天地之行也故圣人取象焉天尊地卑神明之位也春夏先秋冬后四时之序也万物化作萌区有状盛衰之杀变化之流也夫天地至神而有尊卑先后之序而况人道乎宗庙尚亲朝廷尚爵乡党尚齿行事尚贤大道之序也语道而非其序者非其道也语道而非其道者安取道是故古之明大道者先明天而道徳次之道徳已明而仁义次之仁义已明而分守次之分守已明而形名次之形名已明而因任次之因任已明而原省次之原省已明而是非次之是非已明而赏罚次之赏罚已明而愚知处宜贵贱履位仁贤不肖袭情必分其能必由其名以此事上以此畜下以此治物以此修身知谋不用必归其天此之谓太平治之至也故书曰有形有名形名者古人有之而非所以先也古之语大道者五变而形名可举九变而赏罚可言也骤而语形名不知其本也骤而语赏罚不知其始也倒道而言迕道而说者人之所治也安能治人骤而语形名赏罚此有知治之具非知治之道可用于天下不足以用天下此之谓辩士一曲之人也礼防数度形名比详古人有之此下之所以事上非上之所以蓄下也昔者舜问于尧曰天王之用心何如尧曰吾不敖无告不废穷民苦死者嘉孺子而哀妇人此吾所以用心已舜曰美则美也而未大也尧曰然则何如舜曰天徳而出寜日月照而四时行若昼夜之有经云行而雨施矣尧曰胶胶扰扰乎子天之合也我人之合也夫天地者古之所大也而黄帝尧舜之所共美也故古之王天下者奚为哉天地而已矣　桓公读书于堂上轮扁斵轮于堂下释椎凿而上问桓公曰敢问公之所读为何言邪公曰圣人之言也曰圣人在乎公曰已死矣曰然则君之所读者古人之糟魄已夫桓公曰寡人读书轮人安得议乎有说则可无説则死轮扁曰臣也以臣之事观之斵轮徐则甘而不固疾则苦而不入不徐不疾得之于手而应于心口不能言有数存焉于其间臣不能以喻臣之子臣之子亦不能受之于臣是以行年七十而老斵轮古之人与其不可传也死矣然则君之所读者古人之糟魄已夫
　　管仲君臣篇　是故君人也者无贵如其言臣人也者无爱如其力言下力上而臣主之道毕矣是故主画之相守之相画之官守之官画之民役之则又有符节印玺典法防籍以相揆也此明公道而灭奸伪之术也论材量能谋徳而举之上之道也专意一心守职而不劳下之事也为人君者下及官中之事则有司不任为人臣者上共专于上则人主失威是故有道之君正其徳以莅民而不言智能聪明智能聪明者下之职也所以用智能聪明者上之道也上之人明其道下之人守其职上下之分不同任而复合为一体是故知善人君也身善人役也君身善则不公矣人君不公尝惠于赏而不忍于刑是国无法也治国无法则民朋党而下比饰巧以成其私法制有常则民不散而上合竭情以纳其忠是以不言智能而顺事治国患解大臣之任也不言于聪明而善人举奸伪诛视聼者众也是以为人君者坐万物之原而官诸生之职者也选贤论材而待之以法举而得其人坐而收其福不可胜收也官不胜任奔走而奉其败事不可胜救也而国未尝乏于胜任之士上之明适不足以知之是以明君审知胜任之臣者也故曰主道得贤材遂百姓治治乱在主而已矣故曰主身者正徳之本也官治者耳目之制也身立而民化徳正而官治治官化民其要在上是故君子不求于民是以上及下之事谓之矫下及上之事谓之胜为上而矫悖也为下而胜逆也国家有悖逆反忤之行有土主民者失其纪也　将与之惠厚不能供将杀之严威不能振严威不能振惠厚不能供声实有间也有善者不留其赏故民不私其利有过者不宿其罚故民不疾其威威罚之制无逾于民则人归亲于上矣如天雨然泽下尺生上尺是以官人不官事人不事独立而无稽者人主之位也　先王之在天下也民比之神明之徳先王善牧之于民者也夫民别而聼之则愚合而聼之则圣虽有汤武之徳复合于市人之言是以明君顺人心安情性而发于众心之所聚是以令出而不稽刑设而不用先王善与民为一体与民为一体则是以国守国以民守民也然则民不便为非矣虽有明君百歩之外聼而不闻间之堵墙窥而不见也而名为明君者君善用其臣臣善纳其忠也
　　七臣七主篇　或以平虚请论七主之过得六过一是以还自镜以知得失以绳七臣得六过一是呜呼美哉成事疾申主任势守数以为常周聴近逺以续明皆要审则法令固赏罚必则下服度不备待而得和则民反素也惠主丰赏厚赐以竭藏赦奸纵过以伤法藏竭则主权衰法伤则奸门闿故曰泰则反败矣侵主好恶反法以自伤喜决难知以塞明从狙而好小察事无常而法令申不啎【午】则国失势芒主目伸五色耳常五声四隣不计司声不聴则臣下恣行而国权大倾不啎则所恶及身劳主不明分职上下相干臣主同则刑振以丰丰振以刻去之而乱临之而殆则后世何得振主喜怒无度严诛无赦臣下振怒不知所错则人反其故不啎则法数日衰而国失固芒主通人情以质疑故臣下无信尽自治其事则事多多则昬昬则缓急俱植不啎则见所不善余力自失而罚故主虞而安吏肃而严民朴而亲官无邪吏朝无奸臣下无侵争世无刑民
　　心术篇　心之在体君之位也九窍之有职官之分也心处其道九窍循理嗜欲充溢目不见色耳不闻声故曰上离其道下失其事毋代马走使尽其力毋代鸟飞使弊其羽翼毋先物动以观其则动则失位静乃自得道不逺而难极也与人竝处而难得也虚其欲神将入舎扫除不洁神乃留处人皆欲智而莫索其所以智乎智乎智乎投之海外无自夺求之者不得处之者夫正人无求之也故能虚无虚无无形谓之道化育万物谓之徳君臣父子人间之事谓之义登降揖让贵贱有等亲疏之体谓之礼简物小未一道杀僇禁诛谓之法大道可安而不可说直人之言不义不顾不出于口不见于色四海之人又孰知其则天曰虚地曰静乃不伐洁其宫开其门去私毋言神明若存纷乎其若乱静之而自治强不能徧立智不能尽谋物固有形形固有名名当谓之圣人故必知不言无为之事然后知道之纪殊形异势不与万物异理可以为天下始人之可杀以其恶死也其可不利以其好利也是以君子不怵乎好不廹乎恶恬愉无为去智与故其应也非所设也其动也非所取也过在自用罪在变化是故有道之君其处也若无知其应物也若偶之静因之道也
　　牧民篇　以家为乡乡不可为也以乡为国国不可为也以国为天下天下不可为也以家为家以乡为乡以国为国以天下为天下毋曰不同生逺者不聴毋曰不同乡逺者不行毋曰不同国逺者不从如地如天何私何亲如日如月唯君之节御民之辔在上之所防道民之门在上之所先召民之路在上之所好恶故君求之则臣得之君嗜之则臣食之君好之则臣服之君恶之则臣匿之毋蔽汝恶毋异汝度贤者将不汝助言室满室言堂满堂是谓贤王　天下不患无臣患无君以使之天下不患无财患无人以分之故知时者可立以为长无私者可置以为政审于时察于用而能备官者可奉以为君也　缓者后于事于财者失所亲信小人者失士
　　水地篇　地者万物之本原诸生之根莞也美恶贤不肖愚俊之所生也水者地之血气如筋脉之通流者也故曰水具材也何以知其然也曰夫水淖弱以济而好洒人之恶仁也视之黒而白精也量之不可使概至满而止正也唯无不流至平而止义也人皆赴髙已独赴下卑也卑也者道之室王者之噐也而水以为都居凖也者五量之宗也素也者五色之质也淡也者五味之中也是以水者万物之凖也诸生之淡也违非得失之质也是以无不满无不居也集于天地而藏于万物产于金石集于诸生故曰水神集于草木根得其度华得其数实得其量鸟兽得之形体肥大羽毛丰茂文理明着万物莫不尽其几反其常者水之内度适也
　　吕览圜道篇　天道圜地道方圣王法之所以立上下何以説天道之圜也精气一上一下圜周复杂无所稽留故曰天道圜何以説地道之方也万物殊类殊形皆有分职不能相为故曰地道方主执圜臣处方方圜不易其国乃昌日夜一周圜道也月躔二十八宿轸与角属圜道也精行四时一上一下各与遇圜道也物动则萌萌而生生而长长而大大而成成乃衰衰乃杀杀乃藏圜道也云气西行云云然冬夏不辍水泉东流日夜不休上不竭下不漏小为大重为轻圜道也黄帝曰帝无常处也有处者乃无处也以言不刑蹇圜道也人之窍九一有所居则八虚八虚甚久则身毙故唯而聴唯止聴而视聴止以言说一一不欲留留运为败圜道也一也齐至贵莫知其原莫知其端莫知其始莫知其终而万物以为宗圣王法之以令其以定其正以出号令令出于主口官职受而行之日夜不休宣通下究瀸于民心遂于四方还周复归至于主所圜道也令圜则可不可善不善无所拥矣无所拥者主道通也故令者人主之所以为命也贤不肖安之危之所定也人之有形体四枝其能使之也为其感而必知也感而不知则形体四枝不使矣人臣亦然号令不感则不得而使矣有之而不使不若无有主也者使非有者也舜禹汤武皆然先王之立髙官也必使之方方则分定分定则下不相隐尧舜贤主也皆以贤者为后不肯与其子孙犹若立官必使之方今世之人主皆欲世勿失矣而与其子孙立官不能使之方以私欲乱之也何哉其所欲者之逺而所知者之近也今五音之无不应也其分审也宫征商羽角各处其处音皆调匀不可以相违此所以不受也贤主之立官有似于此百官各处其职治其事以待主主无不安矣以此治国国无不利矣以此备患患无由至矣
　　审分篇　凢人主必审分然后治可以至奸伪邪辟之涂可以息恶气苛疾无自至夫治身与治国一理之术也今以众地者公作则迟有所匿其力也分地则速无所匿迟也主亦有地臣主同地则臣有所匿其邪矣主无所避其累矣凡为善难任善易奚以知之人与骥俱走则人不胜骥矣居于车上而任骥则骥不胜人矣人主好治人官之事则是与骥俱走也必多所不及矣夫人主亦有居车无去车则众善皆尽力竭能矣谄防诐贼巧佞之人无所窜其奸矣坚穷廉直忠敦之士毕竞劝骋骛矣人主之车所以乗物也察乗物之理则四极可有不知乗物而自怙恃夺其智能多其敎诏而好自以若此则百官恫扰少长相越万邪竝起权威分移不可以卒不可以敎此亡国之风也王良之所以使马者约审之以控其辔而四马莫敢不尽力有道之主其所以使群臣者亦有辔其辔何如正名审分是治之辔已故按其实而审其名以求其情聼其言而察其类无使放悖夫名多不当其实而事多不当其用者故人主不可以不审名分也不审名分是恶壅而愈塞也壅塞之任不在臣下在于人主尧舜之臣不独义汤禹之臣不独忠得其数也桀纣之臣不独鄙幽厉之臣不独辟失其理也今有人于此求牛则名马求马则名牛所求必不得矣而因用威怒有司必诽怨矣牛马必扰乱矣百官众有司也万物羣牛马也不正其名不分其职而数用刑罚乱莫大焉夫説以智通而实以过悗誉以髙贤而充以卑下賛以洁白而随以污徳任以公法而处以贪枉用以勇敢而堙以罢怯此五者皆以牛为马以马为牛名不正也故名不正则人主忧劳勤苦而官职烦乱悖逆矣国之亡也名之伤也从此生矣白之顾益黒求之愈不得者其此义耶故至治之务在于正名名正则人主不忧劳矣不忧劳则不伤其耳目之主问而不诏知而不为和而不矜成而不处止者不行行者不止因刑而任之不制于物无肯为使清静以公神通乎六合徳耀乎海外意观乎无穷誉流乎无止此之谓定于大湫命之曰无有
　　君守篇　得道者必静静者无知知乃无知可以言君道也故曰中欲不出谓之扄外欲不入谓之闭既扄而又闭天之用宻有准不以平有防不以正天之大静既静而又寜可以为天下正身以盛心心以盛智智乎深藏而实莫得窥乎鸿范曰惟天隂隲下民隂之者所以发之也故曰不出于户而知天下不窥于牖而知天道其出弥逺者其知弥少故博闻之人彊识之士阙矣事耳目深思虑之务败矣坚白之察无厚之辩外矣不出者所以出之也不为者所以为之也此之谓以阳召阳以隂召隂东海之极水至而反夏热之下化而为寒故曰天无形而万物以成至精无象而万物以化大圣无事而千官尽能此乃谓不教之教无言之诏故有以知君之狂也以其言之当也有以知君之惑也以其言之得也君也者以无当为当以无得为得者也当与得不在于君而在于臣故善为君者无识其次无事有识则有不备矣有事则有不恢矣不备不恢此官之所以疑而邪之所从来也今之为车者数官然后成夫国岂特为车哉众智众能之所持也不可以一物一方安车也夫一能应万无方而出之务者唯有道者能之鲁鄙人遗宋元王闭元王号令于国有巧者皆来解闭人莫之能觧儿説之弟子请徃解之乃能觧其一不能解其一且曰非可解而我不能解也固不可解也问之鲁鄙人鄙人曰然固不可解也我为之而知其不可解也今不为而知其不可觧也是巧于我故如儿説之弟子者以不解解之也郑大师文终日鼔瑟而兴再拜其瑟前曰我效于子效于不穷也故若大师文者以其兽者先之所以中之也故思虑自心伤也智差自亡也奋能自殃其有处自狂也故至神逍遥倐忽而不见其容至圣变习移俗而莫知其所从离世别羣而无不同君民孤寡而不可障壅此则奸邪之情得而险陂谗慝謟防巧侫之人无由入凡奸邪险陂之人必有因也何因哉因主之为人主好以己为则守职者舍职而阿主之为矣阿主之为有过则主无以责之则人主日侵而人臣日得是宜动者静宜静者动也尊之为卑卑之为尊从此生矣此国之所以衰而敌之所以攻之者也奚仲作车苍颉作书后稷作稼臯陶作刑昆吾作陶夏鮌作城此六人者所作当矣然而非主道者故曰作者忧因者平惟彼君道得命之情故任天下而不彊此之谓全人
　　任数篇　凡官者以治为任以乱为罪今乱而无责则乱愈长矣人主以好暴示能以好唱自奋人臣以不争持位以聴从取容是君代有司为有司也是臣得后随以进其业君臣不定耳虽闻不可以聴目虽见不可以视心虽知不可以举势使之也凡耳之闻也借于静目之见也借于昭心之知也借于理君臣易操则上之三官者废矣亡国之主其耳非不可以闻也其目非不可以见也其心非不可以知也君臣扰乱上下不分别虽闻曷闻虽见曷见虽知曷知驰骋而因耳矣此愚者之所不至也不至则不知不知则不信无骨者不可令知氷有土之君能察此言也则灾无由至矣且夫耳目智巧固不足恃惟修其数行其理为可韩昭厘侯视所以祠庙之牲其豕小昭厘侯令官更之官以是豕来也昭厘侯曰是非向者之豕邪官无以对命吏罪之从者曰君王何以知之君曰吾以其耳也申不害闻之曰何以知其聋以其耳之聴也何以知其盲以其目之明也何以知其狂以其言之当也故曰去聴无以闻则聦去视无以见则明去智无以知则公去三者不任则治三者任则乱以此言耳目心智之不足恃也耳目心智其所以知识甚阙其所以见闻甚浅以浅阙博居天下安殊俗治万民其説固不行十里之间而耳不能闻帷墙之外而目不能见三亩之宫而心不能知其以东至开梧南抚多西服寿靡北懐儋耳若之何哉故君人者不可不察此言也治乱安危存亡其道固无二也故至智弃智至仁忘仁至徳不徳无言无思静以待时时至而应心暇者胜凡应之理清浄公素而正始卒焉此治纪无唱有和无先有随古之王者其所为少其所因多因者君术也为者臣道也为则扰矣因则静矣因冬为寒因夏为暑君奚事哉故曰君道无知无为而贤于有知有为则得之矣有司请事于齐桓公桓公曰以告仲父有司又请公曰告仲父若是三习者曰一则仲父二则仲父易哉为君桓公曰吾未得仲父则难已得仲父之后曷为其不易也桓公得管子事犹大易又况于得道术乎孔子穷乎陈蔡之间藜羮不斟七日不尝粒昼寝顔回索米得而防之几熟孔子望见顔回攫其甑中而食之选间食熟谒孔子而进食孔子佯为不见之孔子起曰今者梦见先君食洁而后馈顔回对曰不可向者煤室入甑中弃食不祥回攫而饭之孔子叹曰所信者目也而目犹不可信所恃者心也而心犹不足恃弟子记之知人固不易矣故知非难也孔子之所以知人难也
　　知度篇　人主自智而愚人自巧而拙人若此则愚拙者请矣巧智者诏矣诏多则请者愈多矣请者愈多且无不请也主虽巧智未无不知也以未无不知应无不请其道固穷为人主而数穷于其下将何以君人乎穷而不知其穷其患又将反以自多是之谓重塞之主无存国矣故有道之主因而不为责而不诏去想去意静虚以待不伐之言不夺之事督名审实官使自司以不知为道以柰何为实尧曰若何而为及日月之所烛舜曰若何而服四荒之外禹曰若何而治青北化九阳竒怪之所际赵襄子之时以任登为中牟令上计言于襄子曰中牟有士曰胆胥已请见之襄子见而以为中大夫相国曰意者君耳而未之目耶为中大夫若此其见也非晋国之故襄子曰吾举登也已耳而目之矣登所举吾又耳而目之矣是耳目人终无已也遂不复问而以为中大夫襄子何为任人则贤者毕力人主之患必在任人而不能用之用之而与不知者议之也絶江者托于船致逺者托于骥霸王者托于贤伊尹吕尚管夷吾百里奚此霸王者之船骥也释父兄与子弟非防之也任庖人钓者与仇人仆虏非阿之也持社稷立功名之道不得不然也犹大匠之为宫室也量小大而知材木矣訾功丈而知人数矣故小臣吕尚聴而天下知殷周之王也管夷吾百里奚聴而天下知齐秦之霸也岂特骥逺哉夫成王霸者固有人亡国者亦有人桀用羊辛纣用恶来宋用駃唐齐用苏秦而天下甚亡非其人而欲有功譬之若夏至之日而欲夜之长也射鱼指天欲发之当也舜禹犹若困而况俗主乎
　　分职篇　先王用非其有如已有之通乎君道者也夫君也者处虚素服而无智故能使众智也智反无能故能使众能也能执无为故能使众为也无智无能无为此君之所执也人主之所惑者则不然以其智彊智以其能彊能以其为彊为此处人臣之职也处人臣之职而欲无壅塞虽舜不能为武王之佐五人武王之于五人者之事无能也然而世皆曰取天下者武王也故武王取非其有如已有之通乎君道也通乎君道则能令智者谋矣能令勇者怒矣能令辩者语矣夫马者伯乐相之造父御之贤主乘之一日千里无御相之劳而有其功则知所乗矣今召客者酒酣歌舞鼓瑟吹竽明日不拜乐己者而拜主人主人使之也先王之立功名有似于此使众能与众贤功名大立于世不予佐之者而予其主使之也譬之若为宫室必任巧匠奚故曰匠不巧则宫室不善夫国重物也其不善也岂特宫室哉巧匠为宫室为圆必以防为方必以矩为平直必以凖绳功巳就不知规矩绳墨而赏匠巧匠之宫室已成不知巧匠而皆曰善此某君某王之宫室也此不可不察也人主之不通主道者则不然自为人则不能任贤者则恶之与不肖者议之此功名之所以伤国家之所以危枣棘之有裘狐之有也食棘之枣衣狐之皮先王固用非其有而已有之汤武一日而尽有夏商之民尽有夏商之地尽有夏商之财以其民安而天下莫敢之危以其地封而天下莫敢不说以其财赏而天下皆竞无费乎郼与岐周而天下称大仁称大义通乎用非其有白公胜得荆国不能以其府库分人七日石乞曰患至矣不能分人则焚之毋令人以害我白公又不能九日叶公入乃发太府之货予众出髙库之兵以赋民因攻之十有九日而白公死国非其有也而欲有之可谓至贪矣不能为人又不能自为可谓至愚矣譬白公之啬若枭之爱其子也卫灵公天寒凿池宛春谏曰天寒起役恐伤民公曰天寒乎宛春曰公衣狐裘坐熊席陬隅有灶是以不寒今民衣弊不补履决不组君则不寒矣民则寒矣公曰善令罢役左右以谏曰君凿池不知天之寒也而春也知之以春之知之也而令罢之福将归于春也而怨将归于君公曰不然夫春也鲁国之匹夫也而我举之夫民未有见焉今将令民以此见之曰春也有善于寡人有也春之善非寡人之善欤灵公之论宛春可谓知君道矣君者固无任而以职受任工拙下也赏罚法也君奚事哉若是则受赏者无徳而抵诛者无怨矣人自反而已此治之至也
　　有度篇　贤主有度而聴故不过有度而以聴则不可欺矣不可惶矣不可恐矣不可喜矣以凡人之知不昬乎其所已知而昬乎其所未知则人之易欺矣可惶矣可恐矣可喜矣知之不审也客有问季子曰奚以知舜之能也季子曰尧固已治天下矣舜言治天下而合己之符是以知其能也若虽知之奚道知其不为私季子曰诸能治天下者固必通乎性命之情者当无私矣夏不衣裘非爱裘也暖有余也冬不用□非爱□也清有余也圣人之不为私也非爱贵也节乎己也节己虽贪污之心犹若止又况乎圣人许由非彊也有所乎通也有所通则贪污之利外矣孔墨之弟子徒属充满天下皆以仁义之术敎导于天下然而无所行敎者术犹不能行又况乎所敎是何也仁义之术外也夫以外胜内匹夫徒歩不能行又况乎人主唯通乎命之情而仁义之术自行矣先王不能尽知执一而万物治使人不能执一者物感之也故曰通意之悖解心之缪去徳之累通道之塞贵富显严名利六者悖意者也容动色理气意六者缪心者也恶欲喜怒哀乐六者累徳者也智能去就取舍六者塞道者也此四六者不荡乎胸中则正正则静静则清明清明则虚虚则无为而无不为也贾谊连语　纣圣天子之后也有天下而宜然茍背道弃义释敬慎而行骄肆则天下之人其离之若崩其背之也不约而若期夫为人主者诚奈何而不慎哉纣将与武王战纣陈其卒左臆右臆鼓之不进皆还其刃顾以乡纣也纣走还于寝庙之上身鬭而死左右弗肯助也纣之官卫与纣之躯弃之玉门之外民之观者皆进蹴之蹈其腹蹷其肾践其肺履其肝周武王乃使人帷而守之民之观者帷而入提掷之者犹未肯止可悲也夫埶为民主直与民为讐殃忿若此夫民尚践盘其躯而况有其民政教乎羞甚臣窃闻之曰善不可谓小而无益不善不可谓小而无伤夫牛之为胎也细若鼷鼠纣损天下自象箸始故小恶大恶一类也过败虽小皆纣之罪也周谚曰前车覆而后车戒今前车已覆矣而后车不知戒不可不察也梁尝有疑狱半以为当罪半以为不当罪虽梁王亦疑梁王曰陶之朱叟以布衣而富侔国是必有竒智乃召朱公而问之曰梁有疑狱吏半以为当罪半以为不当罪虽寡人亦疑为吾决是奈何朱公曰臣鄙人也不知当狱然臣家有二白璧其色相如也其径相如也其泽相如也然其价也一者千金一者五百金王曰径与色泽皆相如也一者千金一者五百金何也朱公曰侧而视之其一者厚倍之是以千金王曰善故狱疑则从去赏疑则从予梁国大说以臣谊窃观之墙薄则亟坏缯薄则亟裂噐薄则亟毁酒薄则亟酸夫薄而可以旷日持乆者殆未有也故有国畜民施政敎者臣窃以为厚之而可耳抑臣又窃闻之曰有上主者有中主者有下主者上主者可引而上不可引而下下主者可以引而下不可引而上中主者可以引而上可以引而下故上主者尧舜是也夏禹契后稷与之为善则行鲧讙兠欲引而为恶则诛故可与为善而不可与为恶下主者桀纣是也隰侯恶来进与为恶则行比干龙逢欲引而为善则诛故可与为恶而不可与为善所谓中主者齐桓公是也得管仲隰朋则九合诸侯竖貂易牙则饿死胡宫虫流而不得葬故材性乃上主也贤人必合而不肖人必离国家必治无可忧者也若材性下主也邪人必合贤正必逺坐而须亡耳又不可胜忧矣故其可忧者唯中主耳又似练丝染之蓝则青染之缁则黒无善佐则亡此其不可不忧者耳诗曰芃芃棫朴薪之槱之济济辟王左右趋之此言左右日以善趋也故臣窃以为练左右急也
　　刘安主术训　古之王者冕而前旈所以蔽明也黈纩塞耳所以掩聪天子外屏所以自障故所理者逺则所在者迩所治者大则所守者少夫目妄视则耳妄聴则惑口妄言则乱夫三闗者不可不慎守也　昔者神农之治天下也神不驰于胸中智不出于四域懐其仁诚之心甘雨时降五糓蕃植春生夏长秋收冬藏月省时考歳终献功以时尝糓祀于明堂明堂之制有盖而无四方风雨不能袭寒暑不能伤迁延而入之养民以公其民朴重端慤不忿争而财足不劳形而功成因天地之资而与之和同是故威厉而不杀刑错而不用法省而不烦故其化如神其地南至交阯北至幽都东至旸谷西至三危莫不聴从当此之时法寛刑缓囹圄空虚而天下一俗莫懐奸心末世之政则不然上好取而无量下贪狠而无让民贫苦而忿争事力劳而无功智诈萌兴盗贼滋彰上下相怨号令不行执政有司不务反道矫拂其本而事脩其末削薄其徳曾累其刑而欲以为治无以异于执弹而来鸟捭棁而狎犬也乱乃逾甚夫水浊则鱼噞【奄】政苛则民乱故夫飬虎豹犀象者为之圏槛供其嗜欲适其饥饱违其怒恚然而不能终其天年者形有所劫也是以上多故则下多诈上多事则下多态上烦扰则下不定上多求则下交争不直之于本而事之于末譬犹扬堁而弭尘抱薪以救火也夫疾呼不过闻百歩志之所在逾于千里冬日之阳夏日之隂万物归之而莫使之然故至精之像弗招而自来不麾而自徃窈窈防防不知为之者谁而功自成智者弗能诵辩者弗能形昔孙叔敖恬卧而郢人无所害其锋市南宜辽弄丸而两家之难无所闗其辞鞅鞈铁铠瞠目扼掔其于以御兵刃县矣劵契束帛刑罚斧钺其于以解难薄矣待目而照见待言而使令其于为治难矣蘧伯玉为相子贡徃观之曰何以治国曰以弗治治之简子欲伐卫使史黯往觌焉还报曰蘧伯玉为相未可以加兵固塞险阻何足以致之故臯陶瘖而为大理天下无虐刑有贵于言者也师旷瞽而为太宰晋无乱政有贵于见者也　君人者其犹射者乎于此毫末于彼寻常矣故慎所以感之也夫荣启期一弹而孔子三日乐感于和邹忌一徽而威王终夕悲感于忧动诸琴瑟形诸音声而能使人为之哀乐县法设赏而不能移风易俗者其诚心弗施也寗戚商歌车下桓公喟然而寤夫至精入人深矣故曰乐聴其音则知其俗见其俗则知其化孔子学鼓琹于师襄而谕文王之志见微以知明矣延陵季子聴鲁乐而知殷夏之风论近以识逺也作之上古施及千歳而文不灭况于竝世化民乎汤之时七年旱以身祷于桑林之际而四海之云凑千里之雨至抱质效诚感动天地神谕方外令行禁止岂足为哉　夫舟浮于水车转于陆此势之自然也木撃折轊水戾破舟不怨木石而罪巧拙者知故不载焉是故道有智则惑徳有心则险心有目则兵莫于志而莫邪为下防莫大于隂阳而枹鼔为小今夫权衡防矩一定而不易不为秦楚变节不为胡越改容常一而不邪方行而不流一日刑之万世传之而以无为为之故国有亡主而世无废道人有困穷而理无不通由此观之无为者道之宗故得道之宗应物无穷任人之才难以至治汤武圣主也而不能与越人乗干舟而浮于江湖伊尹贤相也而不能与胡人骑騵马而服騊駼孔墨博通而不能与山居者入榛薄险阻也由此观之则人知之于物也浅矣而欲以徧照海内存万方不因道之数而专己之能则其穷不逹矣故智不足以治天下也桀之力制觡伸钩索铁歙金椎移大牺水杀鼋鼍陆捕熊罴然汤革车三百乗困之鸣条擒之焦门由此观之勇力不足以持天下矣智不足以为治勇不足以为强则人材不足任明也而君人者不下庙堂之上而知四海之外者因物以识物因人以知人也故积力之所举则无不胜也众智之所为则无不成也塪井之无鼋鼍隘也园中之无脩木小也夫举重鼎者力少而不能胜也及至其移徙之不待其多力者故千人之羣无絶梁万人之聚无废功夫华骝绿耳一日而至千里然其使之搏兎不如豺狼伎能殊也防夜撮蚤蚊察分秋毫昼日顚越不能见丘山形性诡也夫螣蛇游雾而动应龙乗云而举猨得木而捷鱼得水而骛故古之为车也漆者不画凿者不斵工无二伎士不兼官各守其职不得相奸人得其宜物得其安是以器械不苦而职事不嫚夫责少者易偿职寡者易守任轻者易权上操约省之分下效易为之功是以君臣弥久而不相猒　是故重为惠若重为防则治道通矣为惠者尚布施也无功而厚赏无劳而髙爵则守职者懈于官而游居者亟于进矣为防者妄诛也无罪者而死亡行直而被刑则脩身者不劝善而为邪者轻犯上矣故为惠者生奸而为防者生乱奸乱之俗亡国之风是故明主之治国有诛者而主无怒焉朝有赏者而君无与焉诛者不怨君罪之所当也赏者不徳上功之所致也民知诛赏之来皆在于身也故务功脩业不受赣于君是故朝廷芜而无迹田野辟而无草故太上下知有之今夫桥直植立而不动俛仰取制焉人主静权而不躁百官得脩焉譬如军之持麾者妄指则乱矣慧不足以大寜智不足以安危与其誉尧而毁桀也不如掩聪明而反脩其道也清净无为则天与之时廉俭守节则地生之财处愚称徳则圣人为之谋是故下者万物归之虚者天下遗之夫人主之聴治也清明而不闇虚心而弱志是故羣臣辐凑并进无愚智贤不肖莫不尽其能于是乃始陈其礼建以为基是乗众势以为车御众智以为马虽幽野险涂则无由惑矣人主深居隐处以避燥湿闺门重袭以避奸贼内不知闾里之情外不知山泽之形帷幕之外目不能见十里之前耳不能闻百歩之外天下之物无不通者其灌输之者大而斟酌之者众也　文王智而好问故圣武王勇而好问故胜夫乗众人之智则无不任也用众人之力则无不胜也千钧之重乌获不能举也众人相一则百人有余力矣是故任一人之力者则乌获不足恃乗众人之制者则天下不足有也禹决江疏河以为天下兴利而不能使水西流稷辟土垦草以为百姓力农然不能使禾冬生岂其人事不至哉其势不可也夫载重而马羸虽造父不能以致逺车轻马良虽中工可使追速是故圣人举事也岂能拂道理之数诡自然之以曲为直以屈为伸哉未尝不因其资而用之也是以积力之所举无不胜也而众智之所为无不成也聋者可令嗺防而不可使有闻也瘖者可使守圉而不可使言也形有所不周而能有所不容也是故有一形者处一位有一能者服一事力胜其任则举之者不重也能称其事则为之者不难也毋小大脩短各得其宜则天下一齐无以相过也圣人兼而用之故无弃才　夫寸生于防防生于日日生于形形生于景此度之本也乐生于音音生于律律生于风此声之宗也法生于义义生于众适众适合于人心此治之要也故通于本者不乱于末覩于要者不惑于详法者非天堕非地生发于人间而反以自正是故有诸己不非诸人无诸己不求诸人所立于下者不废于上所禁于民者不行于身所谓亡国非无君也无法也变法者非无法也有法者而不用与无法等是故人主之立法先自为检式仪表故令行于天下孔子曰其身正不令而行其身不正虽令不从故禁胜于身则令行于民矣　吞舟之鱼荡而失水则制于蝼蚁离其居也猨狖失木而擒于狐狸非其处也君人者释所守而与臣下争则有司以无为持位守职者以从君取容是以人臣藏智而弗用反以事转任其上矣夫贵富者之于劳也逹事者之于察也骄恣者之于恭也势不反君君人者不任能而好自为之则智日困而自负其责也数穷于下则不能伸理行堕于国则不能专制智不足以为治威不足以行诛则无以与天下交也喜怒形于心者欲见于外则守职者离正而阿上有司枉法而从风赏不当功诛不应罪上下离心而君臣相怨也是以执政阿主而有过则无以责之有罪而不诛则百官烦乱智弗能解也毁誉萌生而明不能照也不正本而反自然则人主逾劳人臣逾逸是犹代庖宰剥牲而为大匠斵也与马竞走防絶而弗能及上车执辔则马死于衡下故伯乐相之王良御之明主乘之无御相之劳而致千里者乗于人资以为羽翼也　枝不得大于榦末不得强于本则轻重大小有以相制也若五指之属于臂搏援攫防莫不如志言以小属于大也是故得势之利者所持甚小其存甚大所守甚约所制甚广是故十围之木持千钧之屋五寸之键制开阖之门岂其材之巨小足哉所居要也孔丘墨翟脩先圣之术通六艺之论口道其言身行其志慕义从风而为之服役者不过数十人使居天子之位则天下徧为儒墨矣楚庄王伤文无畏之死于宋也奋袂而起衣冠相连于边遂成军宋城之下权柄重也楚文王好服獬冠楚国效之赵武灵王贝带鵕而朝赵国化之使在匹夫布衣虽冠獬冠带贝带鵕而朝则不免为人笑也夫民之好善乐正不待禁诛而自中法度者万无一也下必行之令从之者利逆之者凶日隂未移而海内莫不被绳矣故握剑锋以离北宫子司马蒯蒉不使应敌操其觚招其末则庸人能以制胜今使乌获借蕃从后牵牛尾尾絶而不从者逆也若指之桑条以贯其则五尺童子牵而周四海者顺也夫七尺之桡而制船之左右者以水为资天子发号令行禁止以众为势也夫防民之所害开民之所利威行也若发堿决塘故循流而下易以至背风而驰易以逺桓公立政去食肉之兽食粟之鸟系罝之网三举而百姓说纣杀王子比干而骨肉怨斮【卓】朝渉者之胫而万民叛再举而天下失矣故义者非能徧利天下之民也利一人而天下从风暴者非尽害海内之众也害一人而天下离叛　心欲小而志欲大智欲圆而行欲方能欲多而事欲鲜所以心欲小者虑患未生备祸未发戒过慎微不敢纵其欲也志欲大者兼包万国一齐殊俗并覆百姓若合一族是非辐辏而为之毂智欲圆者环复转运终始无端旁流四逹渊泉而不竭万物并兴莫不向应也行欲方者直立而不挠素白而不汚穷不易操通不肆志能欲多者文武具备动静中仪举动废置曲得其宜无所系戻无不毕宜也事欲鲜者执柄持术得要以应众执约以治广处静持中运于旋枢以一合万若合符者也故心小者禁于防也志大者无不懐也知圆者无不知也行方者有不为也能多者无不治也事鲜者约所持也古者天子聴朝公卿正谏博士诵诗瞽箴师诵庻人传语史书其过宰彻其膳犹以为未足也故尧置敢谏之鼓舜立诽谤之木汤有司直之人武王立戒慎之鼗过若毫厘而既已备之也夫圣人之于善也无小而不举其于过也无微而不改尧舜禹汤文武皆坦然天下而南面焉当此之时鼛【羔】鼔而食奏雍而彻已饭而祭灶行不用巫祝鬼神弗敢祟山川弗敢祸可谓至贵矣然而战战栗栗日慎一日由此观之则圣人之心小矣诗云惟此文王小心翼翼昭事上帝聿懐多福其斯之谓欤武王伐纣发钜桥之粟散鹿台之钱封比干之墓表商容之闾朝成汤之庙解箕子之囚使各处其宅田其田无故无新惟贤是亲用非其有使非其人晏然若故有之由此观之则圣人之志大也文王周观得失徧览是非尧舜所以昌桀纣所以亡者皆着于明堂于是略智博问以应无方由此观之则圣人之智圆矣成康继文武之业守明堂之制观存亡之迹见成败之变非道不言非义不行言不茍出行不苟为择善而后从事焉由此观之则圣人之行方矣孔子之通智过于苌勇服于孟贲足蹑郊莬力招城闗能亦多矣然而勇力不闻伎巧不知专行敎道以成素王事亦鲜矣春秋二百四十二年亡国五十二弑君三十六采善组丑以成王道论亦博矣然而围于匡顔色不变弦歌不辍临死亡之地犯患难之危防义行理而志不慑分亦明矣然为鲁司防聴狱必为断作为春秋不道鬼神不敢专己夫圣人之智固已多矣其所守者约故举而必荣愚人之智固已少矣其所事者多故动而必穷矣呉起张仪智不若孔墨而争万乗之君此其所以车裂支解也夫以正教化者易而必成以邪巧世者难而必败凡将设行立趣于天下舍其易成者而从事难而必败者愚惑之所致也凡此六反者不可不察也　人之情不能无衣食衣食之道必始于耕织万民之所公见也物之若耕织者始初甚劳终必利也众愚人之所见者寡事可权者多愚之所权者少此愚者之所多患也物之可备者智者尽备之可权者尽权之此智者所以寡患也故智者先忤而后合愚者始于乐而终于哀今日何为而荣乎旦日何为而义乎此易言也今日何为而义旦日何为而荣此难知也问瞽师曰白素何如曰缟然曰黑何若曰黮然援白黒而示之则不处焉人之视白黒以目言白黒以口瞽师有以言白黒无以知白黒故言白黒与人同其别白黒与人异
　　周公践天子之位布徳施惠逺而逾明十二牧方三人出举逺方之民有饥寒而不得衣食者有讼狱而失职者有贤才而不举者以入告乎天子天子于其君之朝也揖而进之曰意朕之政敎有不得者欤何其所临之民有饥寒而不得衣食者有讼狱而失职者有贤才而不举者也其君归也乃召其国大夫告用天子之言百姓闻之皆喜曰此诚天子也何居之深逺而见我之明也岂可欺哉故牧者所以辟四门明四目达四聦也是以近者亲之逺者安之诗曰柔逺能迩以定我王此之谓矣成王封伯禽为鲁公告之曰尔知为人上之道乎凡处尊位者必以敬下顺徳防谏必开不讳之门撙节安静以借之谏者勿振以威毋格其言博采其辞乃择可观夫有文无武无以威下有武无文民畏不亲文武俱行威徳乃成既成威徳民亲以服清白上通巧佞下塞谏者得进忠信乃畜伯禽再拜受命
　　魏武侯问元年于吴子吴子对曰言国君必慎始也慎始柰何曰正之正之柰何曰明智智不明何以见正多闻而择焉所以明智也是故古者君始聴治大夫而一言士而一见庻人有谒必逹公族请问必语四方至者勿距可谓不壅蔽矣分禄必及用刑必中君心必仁思君之利除民之害可谓不失民众矣君身必正近臣必选大夫必兼官执民柄者不在一族可谓不权势矣此皆春秋之意而元年之本也
　　晋平公问于师旷曰人君之道何如对曰人君之道清浄无为务在博爱趋在任贤广开耳目以察万方不固溺于流俗不拘系于左右廓然逺见踔然独立屡省考绩以临臣下此人君之操也平公曰善
　　仲尼见梁君梁君问仲尼曰吾欲长有国吾欲列都之得吾欲使民安不惑吾欲使士竭其力吾欲使日月当时吾欲使圣人自来吾欲使官府治为之柰何仲尼对曰千乗之君万乗之主问于丘者多矣未尝有如主君问丘之术也然而尽可得也丘闻之两君相亲则长有国君惠臣忠则列都之得毋杀不辜毋释罪人则民不惑益士禄赏则竭其力尊天敬鬼则日月当时善为刑罚则圣人自来尚贤使能则官府治梁君曰岂有不然哉
　　齐宣王谓尹文曰人君之事何如对曰人君之事无为而能容下夫事寡易从法省易因故民不以政获罪也大道容众大徳容下圣人寡为而天下理矣书曰睿作圣诗曰岐有夷之行子孙其保之宣王曰善
　　唐太宗曰人主惟有一心而攻之者甚众或以勇力或以辩口或以謟防或以奸诈或以嗜欲辐凑攻之各求自售以取宠禄人主少懈而受其一则危亡随之此其所以难也程颢论君道疏　臣伏谓君道之大在乎稽古正学明善恶之归辨忠邪之分晓然趋道之正故在乎君志先定君志定而天下之治成矣所谓定志者正心诚意择善而固执之也夫义理不先尽则多聴而易惑志意不先定则守善而或移惟在以圣人之训为必当从先王之治为必可法不为后世駮杂之政所牵制不为流俗因循之论所迁惑自知极于明信道极于笃任贤勿贰去邪勿疑必期致世如三代之隆而后已也然天下之事患常生于忽防而志亦戒乎渐习是故古之人君虽出入从容间燕必有诵训箴谏之臣左右前后无非正人所以成其徳业伏愿陛下礼命老成贤儒不必劳以职事俾日亲便座讲论道义以辅飬圣徳又择天下贤俊使得陪侍法从朝夕廷见开陈善道讲磨治体以广闻聴如是则圣智益明王猷允塞矣今四海靡靡日入偷薄末俗哓哓无复亷耻盖亦朝廷尊徳乐道之风未率而笃诚忠厚之敎尚郁也惟陛下稽圣人之训法先王之治一心诚意体干刚徤而力行之则天下幸甚苏轼论道徳防　人君以至诚为道以至仁为徳守此二言终身不易尧舜之主也至诚之外更行他道皆为非道至仁之外更作他徳皆为非徳何谓至诚上自大臣下至小民内自亲戚外至四夷皆推赤心以待之不可以丝毫伪也如此则四海之内亲之如父子信之如心腹未有父子相图心腹相欺者如此而天下之不治未之有也丝毫之伪一萌于心如人有病先见于脉如人饮酒先具于色声色动于几微之间而猜阻行于千里之外彊者为敌弱者为怨四海之内如盗贼之憎主人鸟兽之畏弋猎则人主孤立而危亡至矣何谓至仁亲臣如手足视民如赤子戢兵省刑时使薄敛行此六事而已矣祸莫逆于好用兵怨莫大于好起狱灾莫深于兴土功毒莫甚于夺民利此四者防民之坑穽而伐国之斧钺也去此四者行彼六者而仁不可胜用也传曰至诚如神又曰至仁无敌审能行之当获四种福以人事言之则主逸而国安以天道言之则享年永而卜世长此必然之理古今已试之效也去圣益逺邪说滋炽厌常道而求异术文奸言以济暴行为申商之学者则曰人主不可以不学术数人主天下之父也为人父而用术于子其可乎为庄老之学者则曰圣人不仁以百姓为刍狗欲穷兵黩武则曰吾以威四夷而安中国欲烦刑多杀则曰吾以禁奸慝而全善人欲虐使厚敛则曰吾以彊兵革而诛暴乱虽若不仁而卒归于仁此皆亡国之言也秦二世王莽尝用之矣皆以经术附防其说书曰惟辟作福惟辟作威此言威福不可移于臣下也欲威福不移于臣下则莫若舍己而从众众之所是我则为之众之所非我则去之夫众未有不公而人君者天下公议之主也如此则威福将安归乎今之说者则不然曰人主不可以不作威福于是违众而用己巳之耳目终不能徧天下要必资之于人爱憎喜怒各行其私而浸润肤受之説行矣然后从而赏罚之虽名为人主之威福而其实左右之私意也奸人窃吾威福而卖之于外则权与人主侔矣书曰威克厥爱允济爱克厥威允防功威者畏威之谓也爱者懐私之谓也管仲曰畏威如疾民之上也从懐如流民之下也畏威之心胜于懐私则事无不成今之説者则不然曰人君当使威刑胜于惠爱如是则予不如夺生不如杀尧不如桀而幽厉桓灵之君长有天下此不可不辨也
　　经济类编卷一
　　钦定四库全书
　　经济类编卷二
　　明　冯琦冯瑗　撰
　　帝王类二
　　君德【二十二则　推诚二则并】
　　宰我问黄帝孔子曰黄帝生而神灵弱而能言哲慧齐庄敦敏诚信长而聪明治五气设五量度四方服牛乗马扰驯猛兽以与炎帝战于阪泉之野三战而后克之始垂衣裳作为黼黻命风后力牧常先大鸿以治民以顺天地之纪知幽明之故逹死生存亡之说播时百谷尝味草木仁及于鸟兽昆虫考日月星辰劳勤心力耳目节用水火财物以生万民　请问帝颛顼孔子曰颛顼静渊以有谋疏通以知事养财以任地履时以象天依鬼神以制义治气性以教众洁诚以祭祀廵四海以宁民北至幽陵南暨交趾西抵流沙东极蟠木动静之生小大之物日月所照莫不底属　请问帝喾孔子曰髙辛生而神灵自言其名博施厚利不于其身聪以知逺明以察微顺天地之义知民所急仁而威惠而信修身而天下服取地之财而节用之抚敎万民而诲利之歴日月之生朔而迎送之明鬼神之义而敬事之其色也和其德也重其动也时其服也土日月所照风两所至莫不从化　请问帝尧孔子曰陶唐其仁如天其知如神就之如日望之如云富而不骄贵而能降伯夷典礼防龙典乐流四凶而天下服其言不忒其德不回四海之内舟轝所至莫不夷说　请问帝舜孔子曰虞舜孝友闻于四方陶渔事亲寛裕而温良敦敏而知时畏天而爱民恤逺而亲近承受大命依于二女睿明智通为天下帝命二十二臣率尧旧职恭己而已天平地成廵狩四海五载一始三十年在位嗣帝五十载陟方岳死于苍梧之野而葬焉　请问禹孔子曰夏后敏给克齐其徳不爽其仁可亲其言可信声为律身为度亹亹穆穆为纪为纲其功为百神主其惠为民父母左凖绳右规矩履四时防四海平九州戴九天明耳目治天下任臯陶伯益以赞其治兴六师以征不庭四极之民莫敢不服
　　鲁哀公问于孔子曰昔者舜冠何冠乎对曰君之问不先其大者公曰其大何乎孔子曰舜之为君也其政好生而恶杀其任授贤而替不肖徳若天地而静虚化若四时而变物是以四海承风畅于异类鳯翔麟至鸟兽驯德无他也好生故也
　　禹出见罪人下车问而泣之左右曰夫罪人不顺道故使然焉君王何为痛之至于此也禹曰尧舜之人皆以尧舜之心为心今寡人为君也百姓各自以其心为心是以痛之也书曰百姓有罪在予一人
　　柳宗元涂山铭序　维夏后氏建大功定大位立大政勤劳万邦和寕四极威懐九有仪刑后王当乎洪流方割灾被下土自壶口而导百川大功建焉虞帝耄期顺承天厯自南河而受四海大位定焉万国既同宣省风敎自涂山而防诸侯大政立焉功莫崇乎御大灾乃锡圭以承帝命位莫尊乎执大象乃辑五瑞以建皇极政莫先乎齐大统乃朝玉帛以混经制是所以承唐虞之后垂子孙之丕业立商周之前树帝王之洪范者也呜呼天地之道尚徳而右功帝王之政崇德而赏功故尧舜至德而位不及嗣汤武大功而祚延于世有夏德配于二圣而唐虞譲功焉功冠于三代而商周譲德焉宜乎立极垂统贻于后裔当位作圣着为世凖则涂山者功之所由定徳之所由济政之所由立有天下者宜取于此追惟大号既发华益既狩方岳列位奔走来同山川守神莫敢遑寕羽旄四合衣裳咸防防恭就列俯偻聼命然后示之以礼乐和气周洽申之以徳刑天威振耀制立谟训宜在长乆厥后啓征有扈而夏徳始衰羿距太康而帝业不守皇祖之训不由人亡政坠卒就陵替向使继代守文之君又能绍其功徳修其政统卑宫室恶衣服拜昌言平均赋入制定朝防则诸侯常至而天命不去矣兹山之防安得独光于后欤是以周穆遐追遗法复防于是山声垂天下亦绍前轨用此道也汤见祝网者置四面其祝曰从天坠者从地出者从四方来者皆离吾网汤曰嘻尽之矣非桀孰为此汤乃解其三面置其一靣更敎之祝曰昔蛛蝥作网今之人循序欲左者左欲右者右欲髙者髙欲下者下吾取其犯命者汉南之国闻之曰汤之徳及禽兽矣四十国归之人置四面未必得鸟汤去三面置其一面以网四十国非徒网鸟也
　　周文王作灵台及为池沼掘地得死人之骨吏以闻于文王文王曰更之吏曰此无主矣文王曰有天下者天下之主也有一国者一国之主也寡人固其主又安求主遂令吏以衣棺更之天下闻之皆曰文王贤矣泽及枯骨又况于人乎或得寳以危国文王得朽骨以喻其意而天下归心焉
　　武王克殷召太公而问曰将奈其士众何太公对曰臣闻爱其人者兼屋上之乌憎其人者恶其余胥咸刘厥敌俾靡有余何如王曰不可太公出邵公入王曰为之奈何邵公对曰有罪者杀之无罪者活之何如王曰未可邵公出周公入王曰为之奈何周公曰使各居其宅田其田无变旧新惟仁是亲百姓有过在予一人武王曰广大乎平天下矣凡所以贵士君子者以其仁而有徳也
　　班固汉文帝纪赞　孝文皇帝即位二十三年宫室苑囿车骑服御无所增益有不便輙弛以利民尝欲作露台召匠计之直百金上曰百金中人十家之产也吾奉先帝宫室常恐羞之何以台为身衣弋绨所幸慎夫人衣不曵地帷帐无文绣以示敦朴为天下先治霸陵皆瓦器不得以金银铜锡为餙因其山不起坟南越尉佗自立为帝召贵佗兄弟以徳懐之佗遂称臣与匈奴结和亲后背约入盗令边备守不发兵深入恐烦百姓吴王诈病不朝赐以几杖羣臣袁盎等谏説虽切常假借纳用焉张武等受贿金钱觉更加赏赐以媿其心专务以德化民是以海内殷富兴于礼义断狱数百几致刑措呜呼仁哉
　　孝景帝赞　孔子称斯民三代之所以直道而行也信哉周秦之敝罔宻文峻而奸轨不胜汉兴扫除烦苛与民休息至于孝文加之以恭俭孝景遵业五六十载之间至于移风易俗黎民醇厚周云成康汉言文景美矣光武每旦视朝日仄乃罢数引公卿郎将讲论经理夜分乃寐皇太子见帝勤劳不怠承间谏曰陛下有禹汤之明而失黄老养性之福愿頥爱精神优游自寕帝曰我自乐此不为疲也虽以征伐济大业及天下既定乃退功臣而进文吏明慎政体总揽乾纲量时度力举无过事故能恢复前烈身致太平
　　唐太宗御翠微殿问侍臣曰自古帝王虽平定中夏不能服戎狄朕才不逮古人而成功过之自不谕其故诸公各帅意以实言之羣臣皆称陛下功徳如天地万物不得而名言上曰不然朕所以能及此者止由五事耳自古帝王多疾胜己者朕见人之善若巳有之人之行能不能兼备朕常弃其所短取其所长人主徃徃进贤则欲寘诸懐退不肖则欲推诸壑朕见贤者则敬之不肖者则怜之贤不肖各得其所人主多恶正直隂诛显戮无代无之朕践阼以来正直之士比肩于朝未尝黜责一人自古皆贵中华贱夷狄朕独爱之如一故其种落皆依朕如父母此五者朕所以成今日之功也顾谓禇遂良曰公尝为史官如朕言得其实乎对曰陛下盛徳不可胜载独以此五者自与葢谦谦之志耳
　　后唐主昪性节俭常蹑蒲履盥颒用铁盎暑则寝于青葛帷左右使令惟老丑宫人服餙粗略死国事者虽士卒皆给禄三年分遣使者按行民田以肥瘠定其租民间称其平允自是江淮调兵兴役及他赋敛皆以税钱为率至今用之唐主勤于聼政以夜继昼还自江都不复晏乐颇伤躁急内侍王绍顔上书以为今春以来群臣获罪者众内外疑惧唐主手诏释其所以然令绍顔告于中外　黄巢以来天下血战数十年然后诸国各有分土兵革稍息及唐主即位江淮丰稔兵食有余羣臣争言北方多难宜出兵恢复旧疆唐主曰吾少长军旅见兵之为民害深矣不忍复言使彼民安则吾民亦安矣
　　周世宗与将相食于万歳殿因言两日大寒朕于宫中食珎膳深愧无功于民而坐享天禄既不能躬耕而食惟当亲冐矢石为民除害差可自安耳
　　周世宗在藩多务韬晦及即位破髙平之防人始服其英武御军号令严明人莫敢犯攻城对敌矢石落左右略不动容应机决防出人意表又勤于为治百司簿籍过目无所忘发奸擿伏聪察如神闲暇则召儒者读前史商大义性不好丝竹珍玩之物常言朕必不因喜赏人因怒刑人又言太祖养成王峻王殷之恶致君臣之分不终故羣臣有过则面质责之服则赦之有功则厚赏之文武参用各尽其能人无不畏其明而懐其惠故能破敌广地所向无前然用法大严羣臣职事小有不举徃徃寘之极刑虽素有才干声名无所开宥寻亦悔之末年寖寛登遐之日逺迩哀慕焉　司马光曰或问五代帝王唐庄宗周世宗皆称英武二主孰贤臣应之曰天子所以统治万国讨其不服抚其防弱行其号令壹其法度敦明信义以兼爱兆民者也庄宗既灭梁海内震动湖南马氏遣子希范入贡庄宗曰比闻马氏之业终为髙郁所夺今有儿如此郁岂能得之哉郁马氏之良佐也希范兄希声闻庄宗言卒矫其父命而杀之此乃市道商贾所为岂帝王体哉葢庄宗善战故能以弱晋胜强梁既得之曽不数年外内离叛置身无所诚由知用兵之术不知治天下之道故也世宗以信令御羣臣以正义责诸国王环以不防受赏刘仁赡以坚守襃严续以尽忠获存蜀兵以反覆就诛冯道以失节被弃张美以私恩见踈江南未服则亲犯矢石期于必克既服则爱之如子推诚尽言为之逺虑其宏规大度岂得与庄宗同日语哉书曰无偏无党王道荡荡又曰大邦畏其力小邦懐其徳世宗近之矣
　　宋太祖性孝友节俭质任自然不事矫饰一日罢朝坐便殿不乐者乆之左右请其故曰尔谓天子容易为邪早作乗快误决一事故不乐耳宫中苇帘縁用青布常服之衣澣濯至再永康公主尝衣贴绣铺翠襦帝曰汝服此众必相效禁之主一日劝帝以黄金饰肩舆帝曰我以四海之富宫殿饰以金银力亦可办但念我为天下守财耳岂可妄用初颇好猎一日逐兎马蹶坠地因引佩刀刺马杀之既而悔曰吾为天下主轻事田猎又何罪马哉自是不复猎尤注意刑辟尝读二典叹曰尧舜之罪四凶止从投窜何近代法网之宻邪故定为折杖法以逓减流徒杖笞之刑自开寳以来犯大辟非情理深害者多得贷死惟赃吏弃市则未尝贳　史臣曰太祖得国视晋汉周亦岂甚相絶哉及其发号施令名藩大将俯首聼命四方列国次第削平建隆以来释藩镇兵权绳赃吏重法以塞祸乱之源州郡司牧下至幕职躬自引对务农兴学慎罚薄敛与世休息迄于丕平治定功成制礼作乐传之子孙世有典则遂使三代而降考论声名文物之治道徳仁义之风无譲于汉唐规模可谓逺矣
　　太宗沉谋英断俭勤自励闵农事考治功慎刑狱纳谏争遇灾知惧有过知悔故能削平海内功业炳然若夫太祖之崩不逾年而改元涪陵武功之不得其死宋后之不成丧后世不能无议焉
　　仁宗恭俭仁恕敬天重民有司尝请以玉清旧址为苑帝曰吾奉先帝苑囿犹以为广何以是为燕私常服浣濯帷帟衾禂多用缯絁尝中夜饥思烧羊戒勿宣索曰恐膳夫自此戕贼物命以备不时之需大辟疑者皆令上谳歳活千余人每谕辅臣曰朕未尝詈人以死况敢滥用刑乎四十二年之间吏治若媮惰而任事蔑残刻之人刑法似纵弛而决狱多平允之士国未尝无弊幸而不足以累治世之体朝未尝无小人而不足以胜善类之气君臣上下恻怛之心忠厚之政所以培植国基者厚矣子孙一矫其所为驯致于乱传曰为人君止于仁帝真无媿焉　吕中曰国家之有天下强不如秦富不如隋形势不如汉土地不如唐所恃者人心而已太祖肇之太宗真宗培之至仁宗四十二年深仁厚泽刑以不杀为威财以不畜为富兵以不用为功人才以不作聪明为贤以寛厚待民以恩礼待士夫而以至诚待夷狄苏轼谓社稷长逺终必頼之者诚确论也
　　英宗以明哲之资膺继綂之命执心固让若将终身而卒践帝位及其临政必问故事与古治所宜每裁决皆出羣臣意表虽以疾疢不克大有所为然使后世咏叹至徳何其盛也彼隋晋王广唐魏王防窥觎神器遂启祸原诚何心哉
　　金主雍在金诸帝中最为贤主以夫人乌凌阿氏守节而死终身不立后雅尚俭素命宫中之餙勿得用黄金尝谓近臣曰朕于宫室惟恐过度其或兴修即损宫人嵗费以充之至于佛法尤所未信梁武帝为同泰寺奴辽道宗以民户赐寺僧复加以三公之官其惑深矣又曰亡辽日屠羊三百亦岂能尽用徒伤生耳朕每当食时尝思贫民饥馁犹在巳也彼身为恶而口祈福何益之有尝谓宰相曰卿等在省未尝荐士止限资格安能得人又曰卿等职居辅相曽无荐举惟朕尝言某人可用然后从而用之卿等既无所言必待朕知而后进用将复有防又曰帝王之政固以寛慈为徳然梁武帝専务寛慈以致纲纪大壊朕尝思之赏罚不滥即是寛政又曰朕观唐史见太宗行事初甚厉精晩年与帬臣议多餙词朕尝思始终如一今虽年髙敬慎之心无时或怠又曰朕自即位以来言事者虽有狂妄未尝罪之卿等未尝肯尽言也当言而不言是相疑也君臣无疑谓之嘉防事有利害可竭诚言之即位五载南北讲和与民休息帬臣守职上下相安家给人足仓廪有余刑部断死罪嵗或十七人国人号称小尧舜然举贤之急求言之切不絶于口而羣臣不能将顺其羙以底大顺惜哉
　　元仁宗天性恭俭通达儒术兼晓释典不事游畋不喜征伐不崇货利事皇太后终身不违顔色待宗戚勲旧始终以礼大臣亲老时加思赉大官进膳必分赐贵近有司奏大辟每惨恻移时其孜孜为治一遵世祖成宪云【以上君徳】
　　唐太宗时有上书请去佞臣者上问佞臣为谁对曰臣居草泽不能的知其人愿陛下与羣臣言或阳怒以试之彼执理不屈者直臣也畏威顺防者佞臣也上曰君源也臣流也浊其源而求其流之清不可得矣君自为诈何以责臣下之直乎朕方以至诚治天下见前世帝王好以权谲小数接其臣下者常窃耻之卿防虽善朕不取也
　　唐遣钟谟入贡于周世宗曰江南亦治兵修守备乎对曰既臣事大国不敢复尔世宗曰不然向时则为雠敌今曰则为一家吾与汝国大义巳定保无他虞然人生难期至于后世则事不可知归语汝主可及吾时完城郭缮甲兵防守要害为子孙计谟归以告唐主乃城金陵凡城不完者葺之戍兵少者益之【以上推诚】
　　圣学【十三则】
　　鲁哀公问子夏曰必学而后可以安国保民乎子夏曰不学而能安国保民者未尝闻也黄帝学乎大真颛顼学乎緑图帝喾学乎赤松子尧学乎尹寿舜学乎务成跗禹学乎西王国汤学乎威子伯文王学乎铰时子斯武王学乎郭叔周公学乎太公仲尼学乎老聃此十一圣人未遭此师则功业不着乎天下名号不传乎千世诗曰不愆不忘率由旧章此之谓也夫不学不明古道而能安国家者未之有也
　　吕览曰神农学悉老黄帝学大真颛顼学伯夷父帝喾学伯招帝尧学州文父帝舜学许由禹学大成执汤学小臣文王武王学太公望周公旦齐桓公学管夷吾隰朋晋文公学咎犯随防秦穆公学百里奚公孙支楚庄王学孙叔敖沈尹竺吴王阖闾学伍子胥文之仪越王勾践学范蠡大夫种此皆圣王之所学也且夫天生人而使其耳可以闻不学其闻则不若聋使其目可以见不学其见则不若盲使其口可以言不学其言则不若喑使其心可以智不学其智则不若狂故凡学非能益之也逹天性也能全天之所生而勿败之可谓善学者矣
　　汉陆贾时时前説称诗书髙帝骂之曰廼公居马上得之安事诗书陆生曰居马上得之寜可以马上治之乎且汤武逆取而以顺守之文武竝用长久之术也昔者吴王夫差智伯极武而亡秦任刑法不变卒防赵氏乡使秦已并天下行仁义法先圣陛下安得而有之髙帝不怿而有惭色廼谓陆生曰试为我着秦所以失天下吾所以得之者何及古成败之国陆生乃粗述存亡之征凡着十二篇每奏一篇髙帝未尝不称善左右呼万歳号其书曰新语
　　匡衡上成帝防　臣闻六经者圣人所以统天地之心着善恶之归明吉凶之分通人道之正使不悖其本性者也故审六艺之指则天人之理可得而和草木昆虫可得而育此永永不易之道也及论语孝经圣人言行之要宜防其意臣又闻圣王之自为动静周旋奉天承亲临朝享臣物有节文以章人伦葢钦翼只栗事天之容也温恭敬逊承亲之礼也正躬严恪临众之仪也嘉惠和恱飨下之顔也举错动作物遵其仪故形为仁义动为法则孔子曰徳义可尊容止可观进退可度以临其民是以其民畏而爱之则而象之大雅云敬慎威仪惟民之则
　　和帝即位富于春秋侍中窦宪自以外戚之重欲令少主颇渉经学上防皇太后　礼记云天下之命悬于天子天子之善成乎所习习与智长则切而惟勤化与心成则中道若性昔成王防小越在襁褓周公在前史佚在后太公在左召公在右中立聴朝四圣维之是以虑无遗计举无过事孝昭皇帝八歳即位大臣辅政亦选名儒韦贤蔡义夏侯胜等入授于前平成圣徳近建初元年张酺魏应召训亦讲禁中臣伏惟皇帝陛下躬天然之姿宜渐教学而独对左右小臣未闻典义昔五更桓荣亲为帝师子郁结髪敦尚继传父业故再以校尉入授先帝父子给事禁省更歴四世今白首好礼经行笃备又宗正刘方宗室之表善为诗经先帝所襃宜令郁方并入教授以崇本朝光示大化
　　宋太宗诏就崇文院中堂建秘阁分三舘书籍置其中以吏部侍郎李至兼秘书监帝谓至曰人君当淡然无欲勿使嗜好形见于外则奸佞无自入朕无他好但喜读书多见古今成败善者从之不善者改之如斯而已矣至每与李昉王化基观书阁下帝必遣使赐宴且命三舘学士皆预焉
　　王曾以仁宗初即位宜近师儒乃请御崇政殿西阁召侍讲学士孙奭直学士冯元讲论语初诏双日御经筵自是虽只日亦召侍臣讲读帝在经筵或左右瞻瞩及容体不正奭即拱立不讲帝为竦然改聼
　　自元昊反罢进讲崇政殿说书赵师民言帝王治经与品庻异不独玩空文占古语也今方外小有事臣等即不复进见是以为先王遗籍可以讲无事之朝不足赞有为之世臣愚以为过矣又献劝讲箴帝嘉纳之于是复命曾公亮等讲读经史尝谓公亮等曰卿等宿儒博学多所发明朕虽盛暑亦未尝倦但恐卿等劳尔英宗重阳节当罢讲吕公着司马光言先帝时无事常开讲筵近以圣体不安遂于端午及冬至后盛暑盛寒权罢数月今陛下始初清明宜亲近儒雅讲求治术愿不惜顷刻之闲日御讲筵从之
　　程頥论经筵事　臣伏覩自古人君守成而致盛治者莫如周成王成王之所以成徳由周公之辅养昔者周公傅成王幼而习之所见必正事所闻必正言左右前后皆正人故习与智长化与心成今士大夫家善敎子弟者亦招延名徳端方之士与之居处使之薫染成性故曰少成若天性习惯如自然伏以皇帝陛下春秋之富负上圣之资得于天禀而辅养之道不可不至所谓辅养之道非谓告诏以言过而后谏也在涵养薫陶而已夫惟一日之中接贤士大夫之时多亲寺人宫女之时少则自然气质变化徳器成就臣欲乞朝廷慎选贤徳之士以侍劝讲讲读既罢常留二人直日夜则一人直宿以备访问皇帝读习之暇游息之间时于内殿召见从容宴语不独渐磨道义至于人情物态稼穑艰难积乆自然通逹比之常在深宫之中为益岂不甚大窃闻间日一开经筵讲读数行羣官列侍俨然而退情意略不相接如此而责辅养之功不亦难乎大抵与近习处乆熟则生防慢与贤士大夫处乆熟则生爱敬此所以养成圣徳为宗社生灵之福天下之事无急于此又曰臣闻三代之时人君必有师傅保之官师道之敎训傅傅其徳义保保其身体臣以为傅德义者在乎防见闻之非节嗜好之过保身体者在乎适起居之宜存畏慎之心臣欲乞左右扶持只应宫人内臣并选年四十五已上厚重小心之人服用器玩皆须质朴凢华巧奢丽之物不得至于上前要在侈丽之物不接于目浅俗之言不入于耳及乞择内臣十人充经筵只应以伺候皇帝起居凡动息必使经筵官知之有翦桐之戱则随事箴规违持养之方则应时谏止调防圣躬莫过于此　又曰臣窃以人主居崇髙之位持威福之柄百官畏摄莫敢仰视万方承奉所欲随得茍非知道畏义所养如此其惑可知中常之君无不骄肆英明之主自然满假此自古同患治乱所繋也故周公告成王称前王之徳以寅畏只惧为首从古已来未有不尊贤畏相而能成其圣者也皇帝陛下未亲庶政方专问学臣以为辅养圣徳莫先寅恭动容周旋当主于此歳月积习自成圣性臣切闻经筵臣寮侍者皆坐而讲者独立于礼为悖欲乞今后特令坐讲乃与义理为顺所以飬主上尊儒重道之心
　　上太皇太后书　今日至大至急为宗社生灵乆长之计惟是辅养上徳而已歴观前古辅养幼主之道莫备于周公周公作立政之书举言常伯常任至于缀衣虎贲以为知恤者鲜一篇之中丁寜重复惟在此一事而已书又曰仆臣正厥后克正又曰后徳惟民不徳惟臣又曰侍御仆从罔匪正人以旦夕承弼厥辟出入起居罔有不钦是古人之意人主跬歩不可离正人也葢所以涵养气质薫陶徳性故能习与智长化与心成后世不复知此以为人主就学所以渉书史览古今也不知渉书史览古今乃一端尔若止于如是则能文宫人可备劝讲知书内侍可充辅道何用置官设职精求贤徳哉大抵人主受天之命禀赋自殊歴考前史帝王才质鲜不过人然而完徳有道之君至少其故何哉皆辅养不得其道而位势使之然也臣供职已来六侍讲筵但见诸臣拱手黙坐当讲者立案傍解释数行而退如此虽弥年积歳所益几何与周公辅成王之道殊不同矣或以为主上方幼且当如此此不知本之论也古人生子能食能言而教之大学之法以豫为先人之幼也知思未有所至便当以格言至论日陈于前虽未晓知且当薫聒使盈耳充腹乆自安习若固有之虽以他言惑之不能入也若为之不豫及乎稍长私意偏好生于内众口辩言铄于外欲其纯完不可得也故所急在先入或又以为主上天资至美自无违道不须过虑此尤非至论夫圣莫圣于舜而禹臯陶未尝忘规戒至曰无若丹朱好慢逰作傲虐且舜之不为慢游傲虐虽至愚亦当知之岂禹而不知乎盖处崇髙之位儆戒之道不得不如是也且人心岂有常哉以唐太宗之英睿躬歴艰难力平祸乱年亦长矣始恶隋炀侈丽毁其层观广殿不六七年复欲治干阳殿是人心果可常乎所以圣贤虽明盛之际不废规戒为虑岂不深逺也哉况冲幼之君闲邪拂违之道可少懈乎伏自四月末间以盛暑罢讲比至中秋盖逾三月古人欲旦夕承弼出入起居而今乃三月不一见儒臣何其与古人之意异也今士大夫家子弟亦不肯使经时累月不亲儒士初秋渐凉臣欲乞于内殿或后苑清凉处召见当日讲官俾陈说道义纵然未有深益亦使天下知太皇太后用意如此又一人独对与众见不同自然情意易通不三五次便当习熟若不如此渐致待其自然是辅道官都不为力将安用之将来伏假既开且乞依旧轮次直日所贵常得一员独对开发之道盖自有方朋习之益最为至切故周公辅成王使伯禽与之处圣人所为必无不当真庙使蔡伯希侍仁宗乃师古也臣欲乞择臣僚家子弟十歳已上十二已下端谨頴悟者三人侍上左右上所读之书亦使读之辩色则入昏而罢归当令二人侍一人更休每人择有年宫人内臣二人随逐看承不得暂离常情笑语亦勿禁止唯须言语必正举动必庄仍使日至资善堂呈所习业讲官常加教劝使知严惮年才十三便令罢去歳月之间自觉其益自来宰臣十日一至经筵亦止于黙坐而已又间日讲读则史官一人立侍史官之职言动必书施于视政时则可经筵讲肄之所乃燕处也主上方问学之初冝心泰体舒乃能恱怿今则前对大臣动虞有失旁立史官言出輙书使上欲逰其志得乎欲发于言敢乎深妨问学不得不改欲乞特降指挥宰臣一月两次与文彦博同赴经筵遇宰臣赴日即乞就崇政殿讲说因令史官入侍崇政殿説书之职置来已乆乃是讲説之所汉唐命儒士讲论亦多在殿上葢故事也迩英殿廹狭讲读官内臣近三十人在其中四月间尚未甚热而讲官已流汗况主上气体嫩弱岂得为便盛夏之际人气烝薄深可虑也祖宗之时偶然在彼执为典故殊无义理欲乞今后只于延和殿讲读后楹垂帘帘前置御座太皇太后每遇政事稀简圣体康和时至帘下观讲官进説不惟省察主上进业于陛下圣聪未必无补兼讲官辅道之间事意不少有当奏禀便得上闻亦不可烦劳圣躬限以日数但旬月之间意适则徃可也今讲读官共五人四人皆兼要职独臣不领别官近复差修国子监太学条制是亦兼他职也乃无一人专职辅道者执政之意可见也盖惜人才不欲使之闲尔又以为虽兼它职不妨讲读此尤不思之甚也不敢言告君之道只以告众人言之夫告于人者非积其诚意不能感而入也圣人以蒲卢喻教谓以诚化之也今夫钟怒而击之则武悲而击之则哀诚意之感而入也告于人亦如是古人所以齐戒而告君者何谓也臣前后两得进讲未尝敢不宿斋豫戒潜思存诚觊感动于上心若使营营于职事纷纷其思虑待至上前然后善其辞説徒以颊舌感人不亦浅乎此理非知学者不能晓也道衰学废世俗何尝闻此虽闻之必以为迂诞陛下髙识逺见当蒙鉴知以朝廷之大人主之重置二三臣专职辅道极非过当今诸臣所兼皆要官若未能罢且乞免臣修国子监条制俾臣夙夜精思竭诚专在辅道不惟事理当然且使天下知朝廷以为重事不以为闲所也
　　哲宗以范祖禹为右谏议大夫兼侍讲祖禹初从司马光修资治通鉴在洛十五年不事进取王安石尤爱重之祖禹终不往谒帝即位擢右正言以妇翁吕公着当国引嫌辞职再改著作郎兼侍讲防夏暑权罢讲筵祖禹上言陛下今日之学与不学系他日治乱如好学则天下君子欣慕愿立于朝以直道事陛下辅佐徳业而致太平不学则小人皆动其心务为邪謟以窃富贵且凡人之进学莫不于少时今圣质日长数年之后恐不得如今日之专窃为陛下惜也公着薨始除右谏议大夫寻加礼部侍郎闻禁中覔乳媪以帝年十四非近女色之时与左谏议大夫刘安世上防劝进徳爱身又乞太皇太后保防圣躬言甚切至太后谓曰乳媪之説外间虚传也祖禹对曰外议虽虚亦足为先事之戒凡事言于未然则诚为过及其已然则又无所及言之何益陛下寕受未然之言勿使臣等有无及之悔太后深嘉之
　　孝宗宴讲臣于秘书省以进读陆贽奏议终篇赐侍读萧燧等御筵及金器鞍马帝召宰执赐酒从容语曰自古人主读书少有知道知之亦罕能行之甚者但作歌诗如隋陈之君竟亦何补唐徳宗岂
　　不知书然所行不至与陆贽论事皆使中人传
　　防且事有是非面相诘难犹恐未尽传防安能
　　尽邪投机之防间不容发惟其若此误事多矣
　　故朕每事以徳宗为戒
　　元学士承防库库知经筵日劝帝就学帝欲宠以师礼固辞不可帝尝欲观画库库取比干圗以进一日帝览宋徽宗画称善库库进曰徽宗多能惟一事不能帝问一事谓何对曰独不能为君尔身辱国破皆由不能为君所致凡为人主贵能为君他非所尚也其随事规谏皆类此尝谓人曰天下事宰相当言宰相不得言则台谏言之台谏不敢言则经筵言之傋位经筵得言人所不敢言于天子之前志愿足矣故于时政得失有当匡救者未尝缄黙
　　帝号【七则】
　　秦王政初并天下令丞相御史曰异日韩王纳地效玺请为藩臣已而倍约与赵魏合从畔秦故兴兵诛之虏其王寡人以为善庻几息兵革赵王使其相李牧来约盟故归其质子已而倍盟反我太原故兴兵诛之得其王赵公子嘉乃自立为代王故举兵击灭之魏王始约服入秦已而与韩赵谋袭秦秦兵吏诛遂破之荆王献青阳以西已而畔约击我南郡故发兵诛得其王遂定其荆地燕王昏乱其太子丹乃隂令荆轲为贼兵吏诛灭其国齐王用后胜计絶秦使欲为乱兵吏诛虏其王平齐地寡人以之身兴兵诛暴乱赖宗庙之灵六王咸伏其辜天下大定今名号不更无以称成功传后世其议帝号丞相绾御史大夫刼廷尉斯等皆曰昔者五帝地方千里其外侯服夷服诸侯或朝或否天子不能制今陛下兴义兵诛残贼平定天下海内为郡县法令由一统自上古以来未尝有五帝所不及臣等谨与博士议曰古有天皇有地皇有泰皇泰皇最贵臣等昧死上尊号王为泰皇命为制令为诏天子自称曰朕王曰去泰着皇采上古帝位号号曰皇帝他如议制曰可汉诸侯王等上防劝髙帝即位　秦为无道天下诛之大王先得秦王定闗中于天下功最多存亡定危救败继絶以安万民功盛徳厚又加惠于诸侯王有功者使得立社稷地分已定而位号比儗亡上下之分大王功徳之着于后世不宣昧死再拜上皇帝尊号汉王曰寡人闻帝者贤者有也虚言亡实之名非所取也今诸侯王皆推髙寡人将何以处之哉诸侯王皆曰大王起于细微灭乱秦威动海内又以辟陋之地自王汉中行威徳诛不义立有功平定海内功臣皆受地食邑非私之也大王徳施四海诸侯王不足以道之居帝位甚实宜愿大王以幸天下汉王曰诸侯王幸以为便于天下之民则可矣于是诸侯王及太尉长安侯臣绾等三百人与博士稷嗣君叔孙通谨择良日二月甲午上尊号汉王即皇帝位于汜水之阳尊王后曰皇后太子曰皇太子追尊先媪曰昭灵夫人
　　光武帝从蓟过范阳至中山诸将奏曰汉遭王莽宗庙废絶豪杰愤怒兆人涂炭王与伯升首举义兵更始因其资以据帝位而不能奏承大统败乱纲纪盗贼日多羣生危蹙大王初征昆阳王莽自溃后防邯郸北州弭定三分天下而有其二跨州据土带甲百万言武力则莫之敢抗论文徳则无所与辞臣闻帝王不可以久旷天命不可以谦拒惟大王以社稷为计万姓为心光武不聼耿纯进曰天下士大夫捐亲戚弃土壤从大王于矢石之间者其计固望其攀龙鳞附鳯翼以成其所志耳今功业既定天人亦应而大王留时逆众不正号位纯恐士大夫望絶计穷则有去归之思无为乆自苦也大众一散难可复合时不可留众不可逆
　　唐徳宗时术者上言国家厄运宜有变更以应时数群臣请更加尊号一二字上以问陆防防上奏以为不可其略曰尊号之兴本非古制行于安泰之日已累谦冲袭乎丧乱之时尤伤事体嬴秦徳衰兼皇与帝始总称之流及后代昬僻之君乃有圣刘天元之号是知人主轻重不在名称损之有谦光稽古之善崇之获矜能纳謟之讥与其增美称而失人心不若黜旧号以只天戒徳宗纳其言但改年号而已
　　宪宗时羣臣议上尊号皇甫镈欲增孝徳字中书侍郎同平章事崔羣曰言圣则孝在其中矣镈譛羣于帝曰羣于陛下惜孝徳二字帝怒
　　文宗诏以水旱降系囚羣臣上尊号曰大和文武至徳皇帝右补阙韦温上防以为今水旱为灾恐非崇饰徽称之时帝善之辞不受
　　南唐羣臣江王知证等累表请唐主复姓李立唐宗庙唐主许之羣臣又请上尊号唐主曰尊号虚美且非古遂不受其后子孙皆踵其法不受尊号又不以外戚辅政宦者不得预事皆它国所不及
　　徳运【二则】
　　季康子问于孔子曰旧闻五帝之名而不知其实请问何谓五帝孔子曰昔丘也闻诸老曰天有五行水火金木土分时化育以成万物其神谓之五帝古之王者易代而改号取法五行五行更王终始相生亦象其义是以太皥配木炎帝配火黄帝配土少皥配金颛顼配水康子曰太皡氏其始之木何也孔子曰五行用事先起于木木东方万物之初皆出焉是故王者则之而首以木徳王天下其次则以所生之行转相承也康子曰吾闻勾芒为木正祝融为火正蓐収为金正防为水正后土为土正此五行之主而不乱称曰帝者何也孔子曰凡五正者五行之官名五行佐成上帝而称五帝太皥之属配焉亦云帝从其号昔少皥氏之子有四叔曰重曰该曰修曰熈使重为勾芒该为蓐収修及熈为防颛顼氏之子曰黎为祝融共工氏之子曰句龙为后土此五者各以其所能业为官职生为上公死为贵神别称五祀不得称帝康子曰帝王改号于五行之徳各有所统则其所以相变者皆主何事孔子曰所尚则各从其所王之徳次焉夏后氏以金徳王色尚黒殷人用水徳王色尚白周人以木徳王色尚赤康子曰唐虞二帝其所尚者何色孔子曰尧以火徳王色尚黄舜以土徳王色尚青
　　秦始皇推终始五徳之传以为周得火徳秦代周徳从所不胜方今水徳之始改年始朝贺皆自十月朔衣服旄旌节旗皆上黒数以六为纪符法冠皆六寸而舆六尺六尺为歩乗六马更名河曰徳水以为水徳之始刚毅戾深事皆决于法刻削毋仁防和义然后合五徳之数于是急法久者不赦
　　王命【六则】
　　汉司马迁秦楚之际月表序　太史公读秦楚之际曰初作难发于陈渉虐戾防秦自项氏拨乱诛暴平定海内卒践帝祚成于汉家五年之间号令三嬗自生民以来未有受命若斯之亟也昔虞夏之兴积善累功数十年徳洽百姓摄行政事考之于天然后在位汤武之王廼由契后稷修仁行义十余世不期而防孟津八百诸侯犹以为未可其后乃放弑秦起防公章于文缪献孝之后稍以蚕食六国百有余载至始皇乃能并冠带之伦以徳若彼用力如此葢一统若斯之难也秦既称帝患兵革不休以有诸侯也于是无尺土之封堕壊名城销锋镝鉏豪桀维万世之安然王迹之兴起于闾巷合从讨伐轶于三代乡秦之禁适足以资贤者为驱除难耳故愤发其所为天下雄安在无土不王此乃传之所谓大圣乎岂非天哉岂非天哉非大圣孰能当此受命而帝者乎
　　太傅辕固生者齐人也以治诗孝景帝时为博士与黄生争论景帝前黄生曰汤武非受命乃弑也辕固生曰不然夫桀纣虐乱天下之心皆归汤武汤武与天下之心而诛桀纣桀纣之民不为之使而归汤武汤武不得已而立非受命而何黄生曰冠虽敝必加于首履虽新必闗于足何者上下之分也今桀纣虽失道然君上也汤武虽圣臣下也夫主有失行臣下不能正言匡过以尊天子反因过而诛之代立践南面非弑而何也辕固生曰必若所云是髙帝伐秦即天子之位非耶于是景帝曰食肉不食马肝不为不知味言学者无言汤武受命不为愚遂罢是后学者莫敢明受命放杀者
　　王莽初败光武即位而隗嚣据陇拥众欲有分割土宇之意班彪时在嚣处以嚣所举必见祸乱作王命论昔在帝尧之禅曰咨尔舜天之厯数在尔躬舜亦以命禹暨于稷契咸佐唐虞光济四海奕世载徳至于汤武而有天下虽其遭遇异时禅代不同至于应天顺人其揆一焉是故刘氏承尧之祚氏族之世着于春秋唐据火徳而汉绍之始起沛泽则神母夜号以彰赤帝之符由是言之帝王之祚必有明圣显懿之徳丰功厚利积累之业然后精诚通于神明流泽加于生民故能为鬼神所福飨天下所归徃未见运世无本功徳不纪而得倔起在此位者也世俗见髙祖兴于布衣不逹其故以为适遭暴乱得奋其劒游説之士至比天下于逐鹿幸防而得之不知神器有命不可以智力求悲夫此世之所以多乱臣贼子者也若然者岂徒闇于天道哉又不覩之于人事矣夫饿馑流饥寒道路思有短褐之袭担石之蓄所愿不过一金终于转死沟壑何则贫穷亦有命也况乎天子之贵四海之富神明之祚可得而妄处哉故虽遭罹厄防窃其权柄勇如信布强如梁籍成如王莽然卒润镬伏锧烹醢分裂又况么麽不及数子而欲闇干天位者乎是故驽蹇之乗不骋千里之涂燕雀之畴不奋六翮之用楶棁之材不荷栋梁之任斗筲之子不秉帝王之重易曰鼎折足覆公餗不胜其任也当秦之末豪杰共推陈婴而王之婴母止之曰自吾为子家妇而世贪贱卒富贵不祥不如以兵属人事成少受其利不成祸有所归婴从其言而陈氏以宁王陵之母亦见项氏之必亡而刘氏之将兴也是时陵为汉将而母获于楚有汉使来陵母见之谓曰愿告吾子汉王长者必得天下子谨事之无有二心遂对汉使伏劒而死以固勉陵其后果定于汉陵为宰相封侯夫以匹妇之明犹能推事理之致探祸福之机全宗祀于无穷垂防书于春秋而况大丈夫之事乎是故穷逹有命吉凶由人婴母知废陵母知兴审此二者帝王之分决矣葢在髙祖其兴也有五一曰帝尧之苖裔二曰体貌多竒异三曰神武有徴应四曰寛明而仁恕五曰知人善任使加之以信诚好谋逹于聼受见善如不及用人如由已从谏如顺流趣时如响起当食吐哺纳子房之防防足挥洗揖郦生之说悟戍卒之言断懐土之情髙四皓之名割肌肤之爱举韩信于行阵收陈平于亡命英雄陈力羣防毕举此髙祖之大略所以成帝业也若乃灵瑞符应又可略闻矣初刘媪姙髙祖而梦与神遇震电晦防有龙虵之怪及长而多灵有异于众是以王武感物而折契吕公覩形而进女秦皇东游以厌其气吕后望云而知所处始受命则白蛇分西入闗则五星聚故淮隂留侯谓之天授非人力也歴古今之得失验行事之成败稽帝王之世运考五者之所谓取舍不厌斯位符瑞不同斯度而茍昩权利越次妄据外不量力内不知命则必丧保家之主失天年之寿遇折足之凶伏斧钺之诛英雄诚知觉寤畏若祸戒超然逺覧渊然深识收陵婴之明分絶信布之觊觎距逐鹿之瞽説审神器之有授贪不可兾无为二母所笑则福祚流于子孙天禄其永终矣
　　傅干王命叙　昔在唐虞之禅列于帝典殷周之代叙于诗书天之厯数昭焉着明周笃后稷公刘积徳行仁至乎文武遂成王业虽五徳殊运或禅或征其变化应天与时消息其道一也故虽有威力非天命不授虽有运命非功烈不章自我髙祖袭唐之统受命龙兴讨秦防项光有万国世祖攘乱奄复帝宇人鬼恊谋征祥焕然皆顺乎天而应乎人也然则帝王之起必有天命瑞应自然之符明统显祚丰懿之业加以茂徳成功贤智之助而后君临兆民为神明所保佑永世所尊崇未见运叙无纪次勳泽不加于民而可力争觊觎神器者也豪杰见二祖无尺地之阶为专智力乗衅而起不知天祚圣哲帝王自有真也哀哉非徒闇于将来又不考之于既往矣自开辟以来奸雄妄动不识天命勇如蚩尤彊如共工威如夷羿然皆从分横裂为天下戒又况浅智小才勇不足畏彊不足惮未有成资而敢失顺觊不轨之事也哉夫行潦之流不致江海之深丘垤之资不成太山之髙鱼鳖之类不希云龙之轨一官之守不经天人之变当王莽之末英雄四起而邓禹耿弇识世祖之福祚赢粮间行进其防谋遂荷肯附之任享佐命之宠张慕苏秦蒯通之业周旋嚣述西说窦融言未及终而梁统已诛之矣禹弇见命祚之兆其福如彼张蔽逆顺之理其祸如此审斯二事趋舍之分明矣且世祖之兴有四一曰帝皇之正统二曰形相多异表三曰体文而知武四曰履信而好士加之以聪明独断逹于事机发防如神应视逺如见近偏旅首进摧莽军百万之众单师独征平河北万里之功识邓隆之将败知刘兴之必死然犹干干日昃博采训咨防吴汉于小尹擢马武于行伍宠功臣以兼国之爵显卓茂以非次之位言语政事文学之士咸尽其材致之宰相权勇毕力于征伐缙绅悉心于左右此其所以成大业也髙祖方娠有云龙之表其始入秦五星同轨以旅于东井在天之符也世祖之徴符其详可闻也其初育则灵光鍳于室隩嘉禾滋于邑壌其望旧庐有火光之异其渡滹沱有河合之应西门君惠先识其讳彊蕐献符千里同验刘歆改名而陨其身王长错卦而见吉兆故王遵谓之天授非人力也览废兴之运防观徴瑞之攸祚审天应之萌兆察人物之所附念功成而道退无非次而妄据后之人诚能昭然逺览旷然深悟收莽述之闇惑思邓耿之虑好谋而要成临事而知惧距张之邪説思在三之明数则福禄衍于无穷亦世不失其通路矣习凿齿晋魏论　或问魏武帝功葢中夏文帝受禅于汉而吾子谓汉终有晋岂实理乎且魏之见废晋道亦病晋之臣子寜可以同此言哉荅曰此乃所以尊晋也但絶节赴曲非常耳所悲见殊心异虽竒莫察请为子言焉昔汉氏失御九州残隔三国乗间鼎跱数世干戈日寻流血百载虽各有偏平而其实乱也宣皇帝势逼当年力制魏氏蠖屈从时遂覊戎役晦明掩耀龙潜下位俛首重足鞫躬屏息道有不容之难躬蹈履霜之险可谓危矣魏武既亡大难获免始南擒孟逹东荡海隅西抑劲蜀旋抚诸夏摧吴人入侵之锋扫曺爽见忌之党植灵根以跨中岳树羣才以翼子弟命世之志既恢非常之业亦固景文继之灵武冠世克伐贰违以定厥庸席卷梁益奄征西极功格皇天勲侔古烈丰规显祚故以灼如也至于武皇遂并强吴混一宇宙乂清四海同轨二汉除三国之大害静汉末之交争开九域之晦定千载之盛功者皆司马氏也而推魏继汉以晋承魏比义唐虞自托纯臣岂不惜哉今若以魏有代王之徳则其道不足有静乱之功则孙刘鼎立道不足则不可谓制当年当年不制于魏则魏未曾为天下之主王道不足于曺则曺未始为一日之王矣昔共工伯有九州秦政奄平区夏鞭挞华戎专总六合犹不见序于帝王沦没于战国何况暂制数州之人威行境内而已便可推为一代者乎若以晋尝事魏惧伤皇徳拘惜禅名谓不可割则惑之甚者也何者隗嚣据陇公孙帝蜀蜀陇之人虽服其役取之大义于彼何有且吴楚僣号周室未亡子文延陵不见贬絶宣皇帝官魏逼于性命举非择木何亏徳美禅代之义不同尧舜校实定名必彰于后人各有心事胡可掩定空虚之魏以屈于己孰若杖义而以贬魏哉夫命世之人正情遇物假之际防必兼义勇宣皇祖考立功于汉世笃尔劳思报亦深魏武超越志在倾主徳不素积义险氷薄宣帝与之情将何重虽形屈当年意申百世降心全巳愤慨于下非道服北面有纯臣之节毕命曺氏忘济世之功者也夫成业者系于所为不系所借立功者言其所济不言所起是故汉髙禀命于懐王刘氏乗毙于亡秦超二伪于逺嗣不论近而计功考五徳于帝典不疑道于力政季无承楚之号汉有继周之业取之既美而已徳亦重故也天下事有可借喻于古以晓于今定之往昔而足为来证者当阳秋之时吴楚二国皆僣号之王也若使楚庄推鄢郢以尊有徳阖闾举三江以奉命世命世之君有徳之主或借之以应天或抚之而光宅彼必自系于周室不推吴楚以为代明矣况积勳累功静乱寕众数之所录众之所与不资于燕哙之授不頼于因借之力长辔庙堂吴蜀两毙运竒二纪而平定天下服魏武之所不能臣荡累叶之所不能除者哉自汉末鼎沸五六十年吴魏犯顺而强蜀人杖正而弱三家不能相一万姓旷而无主夫有定天下之大功为天下之所推孰如见推于闇人受尊于防弱配天而为帝方驾于三代岂比俛首于曹氏侧足于不正即情而恒实取之而旡惭何与诡事而托伪开乱于将来者乎是故故旧之恩可封魏后三恪之数不能见列以晋承汉功实显然正名当事情体亦厌又何为虚尊不正之魏而亏我道于大通哉昔周人咏祖宗之徳追述翦商之功仲尼明大孝之道髙称配天之义然后稷勤于所职聿来未以翦商异于司马氏仕乎曹族三祖之寓于魏世矣且夫魏自君之道不正则三祖臣魏之义未尽义未尽故假途以运髙略道不正故君臣之节有殊然则道不以辅魏而无逆取之嫌髙拱不劳汗马而有静乱之功者盖勳足以王四海义可以登天位虽我徳惭于有周而彼道异于殷商者也今子不疑共工之不得列于帝王不嫌汉之系周而不系秦何至于一魏犹疑滞而不化哉夫欲尊其君而不知推之于尧舜之道欲重其国而反厝之于不胜之地岂君子之髙义若犹未悟请于是止矣皇甫湜东晋元魏正閠论　王者受命于天作主于人必大一统明所授所以正天下之位一天下之心舜传之尧禹传之舜以徳禅者也桀放于汤受杀于武以时合者也秦防二周兼六国以力成者也汉革秦社稷以义取者也故自尧以降或以徳或以时或以力或以义承授如贯终始可明虽殊厥迹皆得其正以及魏取于汉晋得于魏史防既载彰明可知百王既通行万代无异辞矣惠帝无道五胡乱华晋之南迁实曰元帝与夫祖乙之圮耿盘庚之徙亳厉王之居彘平王之避戎其事同其义一矣而拓防氏种实匈奴来自幽代袭有先王之桑梓自为中国之位号谓之灭邪晋实未改谓之禅邪已无所传而徃之著书者有帝元今之为録者皆閠晋可谓失之逺矣或曰元之所据中国也对曰所以为中国者以礼义也所谓夷狄者无礼义也岂系于地哉杞用夷礼杞即夷矣子居九夷夷不陋矣沐纣之化商士为顽人矣因戎之迁伊川为陆浑矣非系于地也晋之南渡人物攸归礼乐咸在风流善政史实存焉魏氏恣其暴强虐此中夏斩伐之地鸡犬无余驱士女为肉篱委之戕杀指衣冠为刍狗逞其屠刈种落繁炽歴年滋多此而帝之则天下之士有蹈海而死天下之人有登山而饿忍食其粟而立于朝哉至于孝文始用夏变夷而易姓更法将无及矣且授受无所谓之何哉又曰周继元隋继周国家之兴寔继隋氏子谓是何对曰晋为宋宋为齐齐为梁江陵之灭则为周矣陈氏自树而夺无容于言况隋兼江南一天下而授之于我故推而上我受之隋隋得之周周取之梁推梁而上以至于尧舜得天统矣则陈奸于南元闰于北其不昭昭乎其不昭昭乎










</div>
    <div class="pagination">
<a href="经济类编_page2.html">上一页</a><a href="经济类编.html">1</a><a href="经济类编_page2.html">2</a><span class="current-page">3</span><a href="经济类编_page4.html">4</a><a href="经济类编_page5.html">5</a><a href="经济类编_page6.html">6</a><a href="经济类编_page7.html">7</a><a href="经济类编_page8.html">8</a><span>...</span><a href="经济类编_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
