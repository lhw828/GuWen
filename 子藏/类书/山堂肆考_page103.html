<!DOCTYPE html>
<html>
<head>
    <meta charset="UTF-8">
    <title>山堂肆考 - 第 103 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 103 页/共 632 页</h1>
    <div class="content">

　　山堂肆考卷三十七
　　钦定四库全书
　　山堂肆考卷三十八　　　明　彭大翼　撰帝属
　　太上皇
　　孝经故虽天子必有尊也言有父也
　　至养
　　孟子曰孝子之至莫大乎尊亲尊亲之至莫大乎以天下养为天子父尊之至也以天下养养之至也
　　尊穪
　　汉纪注太上皇极尊之穪皇君也天子之父故号曰皇不预治国故不言帝也
　　追尊庄襄
　　秦王政初并天下更号皇帝追尊庄襄王为太上皇
　　上尊太公
　　汉髙祖诏人之至亲莫亲于父母故父有天下传归于子子有天下尊归于父此人道之极也朕披坚执鋭帅士卒平暴乱偃兵息民天下乂安此皆太公之教训也朕为皇帝而太公未有号今上尊太公曰太上皇上五日一朝太公
　　奉巵为寿
　　见圣寿
　　奉觞上寿
　　唐太宗从上皇置酒故汉未央宫上命突厥颉利可汗起舞曰胡越一家自古未有帝奉觞上寿曰今四夷入臣皆陛下教诲非臣智力所及上皇大悦
　　迁居西内
　　唐宗次蜀郡皇太子即位于灵武是为肃宗尊帝为上皇天帝明年帝还蜀居兴庆宫即南内也后皇后张氏稍与政事多以私谒挠权迁太上皇居西内
　　迎拜南楼
　　宗自蜀归至咸阳肃宗备法驾迎上皇迎拜南楼之下
　　徙居崇光
　　后魏显祖好黄老浮屠之学每引朝士及沙门共谈理雅薄富防常有遗世之志乃奉皇帝玺绶传位于太子宏时宏生五年矣有至性是为髙祖受禅之际悲不自胜羣臣奏曰今皇帝防冲万机大政犹宜陛下总之谨上尊号曰太上皇帝显祖从之徙居崇光宫国之大事咸以奏闻
　　受朝太极
　　唐睿宗先天元年立皇太子为皇帝以听大事自尊为太上皇以听小事五日一受朝于太极殿
　　移御德寿
　　见圣孝
　　移御重华
　　宋孝宗淳熙十六年宣谕周必大等曰朕年来稍觉倦勤旬日间禅位于皇太子退就休养以毕髙宗三年之制二月壬戌诏皇太子即位朕移御重华宫
　　皇太后
　　汉书汉兴因秦之穪号帝母穪太后帝祖母穪太皇太后
　　穪长乐宫
　　汉官仪帝祖母穪长信宫帝母穪长乐宫哀帝尊其祖母帝太太后为皇太太后穪永信宫帝太后穪中安宫
　　居长信宫
　　汉书成帝母王太后居长信宫即元后也
　　为天下母
　　东汉明德马太后云吾为天下母而身服大练食不求甘欲率下也吾但当含饴弄孙不复闗政矣
　　极域中尊
　　唐刘禹锡贺表禀灵作合诞圣表祥徽号极域中之尊慈仁为天下之母
　　御金根车
　　汉书太皇太后皇太后法驾皆御金根车玉辂辇非法驾则乗紫軿车又魏收后魏书金根车公主封君皆得乗之
　　横玳瑁簮
　　续汉书皇后太后皆簮玳瑁长一尺端为花胜左右各一横簮之
　　封侄为王
　　汉惠帝崩吕太后临朝称制乃立兄子吕台吕禄吕产及台子通四人为王封诸吕六人为列侯太后崩禄产专兵政恐为大臣所诛因谋作乱
　　命兄为将
　　汉章帝时窦宪杀都乡侯畅惧诛因自求击匈奴以赎罪太后乃以宪为车骑将军北击匈奴按太后宪之妹勲之女
　　更黄皇号
　　汉定安太后年未二十自刘氏废常穪疾不朝防新莽欲嫁之乃更号为黄皇室主欲絶之于汉令孙建世子盛饰将医问疾太后大怒因发病不肯起按定安太后平帝后也始建国元年莽废孺子为定安公以孝平皇后为定安太后
　　建光烈称
　　汉世母后无諡至于明帝始建光烈之称
　　抱帝临轩
　　晋康帝崩穆帝即位时年二岁皇太后设白纱帏于太极殿抱帝临轩
　　废帝临朝
　　唐髙宗晚病风不支天下事一付武后进号曰天后中宗即位天后称皇太后废帝为庐陵王自临朝因改国号自称圣神皇帝欲以武三思为太子頼狄仁杰言卒复唐嗣
　　检勅宾客
　　东汉殇帝延平元年邓太后犹临朝诏司校尉河南尹南阳太守曰每览前代外戚宾客为民患害咎在执法怠懈不輙行罚故也今宗门广大宾客奸猾多干禁宪其明加校敕勿相容防自是亲属犯罪无所假贷
　　躬试子孙
　　东汉安帝时邓太后临朝尝征邓氏近亲子孙三十余人为开邸第教以经书躬自监试诏从兄豹康等曰末世防戚食禄之家温衣美食乗坚驱良而面墙学术不识臧否故祸败所从来也
　　禁后听政
　　三国志魏文帝着令不许母后听政羣臣不得奏事太后后族之家不得当辅政之任又不得横受茅土之爵有背违者天下共诛之
　　请后还政
　　宋仁宗晏驾英宗即位以忧得疾大臣议请慈圣光献曹太后垂帘听政及英庙已安韩魏公琦讽后请还政不许因白求去后曰相公不可去我当还深宫耳遂起魏公即厉声命鸾仪司彻去座帘帘既落犹于御屏后见后衣也琦乃白上别议太后仪制按曹太后仁宗后太尉彬之女
　　命立长君
　　宋太祖母杜氏疾革谓太祖曰汝知所以得天下乎正由柴氏使防儿主天下尔若周有长君汝安得至此汝百岁后当传位光义光义传光美光美传德昭夫四海至广能立长君社稷之福也宋主泣曰敢不如教后顾谓赵普曰尔同记吾言不可违也普即榻前为誓书于纸尾署曰臣普记藏之金匮令谨宻宫人掌之
　　召用故老
　　宋哲宗即位尊宣仁圣烈皇后髙氏为太皇太后与帝御延和殿垂帘聴政当元丰末召用故老名臣罢新法苛政于是宇内复安辽主戒其臣下令勿生事于疆场有司请循天圣故事受册寳于文德殿太后曰母后当阳非国家美事况天子正衙岂所当御就崇政足矣临朝九年毎有号令天下谓之快活条贯华夷称为女中尧舜按宣仁英宗后神宗嫡母哲宗之祖母
　　不录兄劳
　　东汉马太后自撰明帝起居注削去兄防叅医药事章帝请曰黄门舅旦夕供养且一年既无褒异又不录其勤劳毋乃过乎太后曰吾不欲令后世闻先帝数亲后宫之家故不着也按章帝贾防人所生为马太后所养
　　不复叔官
　　宋神宗元丰中蔡确思求媚于宣仁圣烈髙太后以自固太后从父髙遵裕坐征西失律抵罪因上言乞复遵裕官太后曰遵裕灵武之役涂炭百万先帝中夜得报起环榻而行彻旦不能寐自是惊悸驯致大故祸由遵裕得免刑诛幸矣先帝肉未冷吾何敢顾私恩而违天下公议乎确悚栗而退
　　乗大安辇
　　宋天圣间帝与太后将同幸慈孝寺太后欲以大安辇前帝行鲁宗道曰妇人有三从在家从父既嫁从夫夫殁从子于是太后命辇后乗舆行
　　建寳慈殿
　　宋咸平二年为皇太后建万安宫万安殿治平元年以皇太后所居为慈寿宫慈寿殿熙宁元年皇太后居寳慈宫又建寳姒徽音二殿
　　权处国事
　　王文正公笔录宋庄献明肃刘太后权处分军国事听断仪式久而未定丁谓欲每议大政则皇太后坐后殿朝执政朔望则皇帝坐前殿朝羣臣其余庶务独令入内押班雷允恭附奏传命中书枢宻院平决之王沂公曽判礼仪院乃采用蔡邕独断所编东汉故事皇帝在左母后在右同殿听政中书枢宻院以次奏事如仪人心乃定又明肃称制十一年号令严明左右近习少所假借三司使程琳献武后临朝图后掷于地曰吾不作此负祖宗事按刘太后乃真宗后仁宗嫡母
　　同议政事
　　宋朝类要庄献明肃太后遗诏尊杨太妃为太后禁中与皇帝同议军政事阁门促班贺于内东门御史丞蔡文忠公齐戒台吏毋追班乃白宰相曰上奉先太后十余年今始躬亲政事岂宜以女后相继耶上闻遂命删去同议政语朝廷服其亮厐籍为殿中侍御史奏燔阁门所掌垂帘仪制以沮其谋仁宗始专万几
　　太后加諡
　　宋仁宗时太后刘氏崩谥庄献明肃加四諡自此始旧制太后止二谥
　　太后称予
　　初丁谓为相乃定太后称予至是中书议每下制令称予便殿处分事称吾
　　皇后
　　白虎通后者君也天子之配至尊故谓之后也夏殷已前后妃之制其文甚略大率皆称妃故黄帝帝喾俱有四妃至周则天子立后正嫡曰王后秦称皇帝正嫡曰皇后
　　嫔虞
　　虞书有鳏在下曰虞舜帝曰我其试哉女于时观厥刑于二女厘降二女于妫汭嫔于虞
　　迎渭
　　诗大雅文王初载天作之合在洽之阳在渭之涘文王嘉止大邦有子大邦有子伣天之妹文定厥祥亲迎于渭造舟为梁不显其光
　　翼夏
　　谢承三夫人箴降暨三代剏业之君亦赖贤妃用佐厥勲涂山翼夏有莘赞殷
　　嫁周
　　诗大雅挚仲氏任自彼殷商来嫁于周曰嫔于京乃及王季维德之行大任有身生此文王
　　嗣徽音
　　诗大雅思齐太任文王之母思媚周姜京室之妇太姒嗣徽音则百斯男按太任王季之妃周姜太王之妃太姜也太姒文王之妃文母也
　　听内治
　　礼昏义古者天子后立六宫三夫人九嫔二十七世妇八十一御妻以听天下之内治以明章妇顺故天子内和而家理注曰六宫谓大寝一小寝五也周礼郑注六宫前一宫后五宫也五宫者后一宫三夫人一宫九嫔一宫二十七世妇一宫八十一御妻一宫凡一百二十人又曰六宫一宫居中四宫处四角而正宫在前
　　脩女顺
</div>
    <div class="pagination">
<a href="山堂肆考_page102.html">上一页</a><span>...</span><a href="山堂肆考_page98.html">98</a><a href="山堂肆考_page99.html">99</a><a href="山堂肆考_page100.html">100</a><a href="山堂肆考_page101.html">101</a><a href="山堂肆考_page102.html">102</a><span class="current-page">103</span><a href="山堂肆考_page104.html">104</a><a href="山堂肆考_page105.html">105</a><a href="山堂肆考_page106.html">106</a><a href="山堂肆考_page107.html">107</a><a href="山堂肆考_page108.html">108</a><span>...</span><a href="山堂肆考_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
