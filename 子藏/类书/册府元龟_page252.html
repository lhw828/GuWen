<!DOCTYPE html>
<html>
<head>
    <meta charset="UTF-8">
    <title>册府元龟 - 第 252 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 252 页/共 736 页</h1>
    <div class="content">    韦保衡尚懿宗女同昌公主咸通十年自起居郎为翰林学士累迁兵部侍郎承旨不期年以本官平章事。
    ○外戚部　将兵
    夫推毂受任握兵之要将帅之重邦家是赖乃有奋自戚里委之师律以亲笃肺腑之懿以贤当幕府之选莫不执金鼓之政总鹅鹳之旅处则总司戎重出则恭行讨伐固有削平逆垒扬威绝漠作镇於外屏翰王国者矣。其或倚任非当恩赏逾制自致满溢或贻丧败两汉之世倾继轨岂止太盛而不知抑损固亦违道而自底灭亡者哉！。
    汉吕泽吕释之皆高后兄从高祖征伐为列将。
    泽二子台产高后临朝特为将将南北军。
    释之子禄高后病困以为上将军居北军。
    窦婴字王孙孝文皇后从兄子孝景即位为詹事因病免三年吴楚反帝察宗室诸窦无如婴贤（宗室帝之同姓亲也。诸窦总谓帝外家也。以吴楚之难故欲用内外之亲为将也。）召入见固让谢称病不足任帝曰：天下方有急王孙宁可以让邪乃拜婴为大将军赐金千斤婴守荣阳监齐赵兵七国破封为魏其侯。
    卫青孝武皇后之弟元光六年拜为车骑将军击匈奴出上谷元朔元年复将三万骑出雁门明年复出云   中西至高阙（山名一曰塞名在朔方之北）遂至於陇西五年春令青将三万骑出高阙还至塞天子使使者持大将军印即军中拜青为大将军诸将皆以兵属立号而归明年出定襄斩首数千级而还（青七出击匈奴捕首虏五万馀级）霍去病卫皇后姊子再从大将军为票姚校尉元狩三年春为骠骑将军将万骑出陇西有功其夏去病与合骑侯敖俱出北地明年复出定襄数有功（去病凡六出击匈奴斩虏首十一万馀级）。
    李广利武帝李夫人之兄大初元年为贰师将军发属国六千骑及郡国恶少年数万人以往期至贰师城取善马故号贰师将军军还入马千馀疋伐宛再反（再反犹今言两回也。）征和三年复将七万骑出五原击匈奴王凤孝元皇后弟成帝即位以元舅为大司马大将军领尚书事凤从弟音成帝时为御史大夫凤薨以音为大司马车骑将军音薨凤弟商为大司马卫将军商薨以弟根为大司马骠骑将军。
    後汉窦固尚光武女涅阳公主明帝即位拜中郎将监羽林士永平十五年帝欲遵武帝故事击匈奴通西域以固明习边事拜为奉车都尉以骑都尉耿忠为副谒者仆射耿秉为驸马都尉秦彭为副皆置从事司马并出屯凉州明年出酒泉塞至天山击呼衍王斩首千馀级时诸将唯固有功明年复出玉门击西域在边数年羌胡服其恩信。
    马严明德皇后从父兄永平末为将军长史将北军五校士羽林禁兵三千人屯西河美稷（美稷县名）卫护南单于听置司马从事牧守谒敬同之将军。
    窦宪章德皇后之兄和帝即位太后临朝宪以侍中内机密有罪惧诛（臣钦。若等按《後汉书》宪遣客刺後都乡侯畅也。）自求击匈奴以赎死会南单于请兵北伐乃拜宪为车骑将军金印紫绶以执金吾耿秉为副发北军五校黎阳雍营缘边十二郡骑士及羌胡兵出塞斩名王已下万三千级降者前後二十馀万人诏使中郎将持节即五原拜宪大将军明年将兵出镇凉州以侍中邓行征西将军事为副至私渠北海而还。
    邓骘和熹皇后之兄延平元年拜车骑将军永初元年凉部畔羌摇荡西州朝廷忧之，於是诏骘将左右羽林北军五校士及诸部兵击之迁大将军。
    阎显安思皇后之弟建光元年安帝始亲政事显及弟景耀晏并为卿校典禁兵及思皇后临朝以显为车骑将军。
    梁商顺烈皇后之父阳嘉三年以商为大将军固称疾不起四年使太常桓焉奉策就第即拜商乃诣阙受命。
    商子冀为河南尹商薨未及葬顺帝乃拜冀为大将军。
    窦武桓思皇后之父灵帝即位拜武为大将军。
    董重灵帝母孝仁皇后之兄子中平五年为骠骑将军领兵千馀人。
    何进灵思皇后之兄中平元年黄巾贼张角等起以进为大将军率左右羽林五营士屯都亭修理器械以镇京师五年灵帝讲武於平乐观下行阵三匝而还诏使进悉领兵屯於观下进弟苗中平四年为河南尹荣阳贼数千人群起攻烧群县杀中牟县令诏使苗出击之苗攻破群贼平定而还诏遣使者迎於成皋拜苗为车骑将军。
    魏甄像文昭后父逸之孙明帝时为散骑常侍青龙二年吴人寇扬州以像为伏波将军持节监诸将东征。
    晋羊景献皇后从父弟武帝践祚累迁中护军在职十三年典禁兵宠遇甚厚。
    王虔文明皇后弟为东平将军假节监青州诸军事虔子士文为右卫将军南中郎将镇许昌。
    杨骏武悼皇后父武帝时自镇军将军迁车骑将军太康末假节都督中外诸军事领前将军置步兵三千人骑千人惠帝即位进大都督假黄钺。
    虞胤元敬皇后弟太宁末自步兵校尉转右将军与南顿王宗俱为明帝所昵并典禁卫。
    庾亮明穆皇后之兄明帝时代王导为中书监及王敦举兵加亮左卫将军与诸将距钱凤及沈充之走吴兴也。又假亮节都督东征诸军事成帝即位苏峻反复假亮节都督征讨诸军事後镇芜湖顷之後将军郭默据湓口以叛亮表亲征，於是以本官加征讨都督及石勒死有开复中原之谋乃率大众十万据石头城为诸军声援。
    亮弟怿为左卫将军以讨苏峻功封广饶男後迁辅国将军假节镇芜湖。
    怿弟冰为吴国内史会苏峻作逆以冰行奋武将军距峻别率张健於吴中冰击走之後为车骑将军及弟翼当伐石季龙，於是以本号除都督江荆宁益梁交广七州豫州之四郡军事领江州刺史假节镇武昌以为翼援冰弟翼代亮为都督江荆司雍梁益六州诸军事安西将军荆州刺史假节镇武昌康帝即位翼率众北伐有众四万诏加都督征讨军事。
    褚裒康献皇后父康帝时为尚书以后父苦求外出除建威将军江州刺史镇平洲迁右将军兖州刺史都督兖州徐州之琅琊诸军事假节镇金城穆帝时假节镇京口及石季龙死裒上表请伐之即日戒严直指泗口朝议以裒事任贵重不宜深入可先遣偏师裒重陈前所遣前锋督护王顺之等径造彭城示以威信後遣督护麋嶷进军下邳贼即奔溃嶷率所领据其城池今宜速发以成声势，於是除征讨大都督徐兖青扬豫五州诸军事裒率众三万径进彭城河朔士庶归降者以千计裒抚纳之甚得其欢心。
    王蕴孝武定皇后父定后立父封建昌县侯固辞不拜乃授都督京口诸军事左将军假节镇於京口徵拜尚书左仆射迁丹阳尹以姻戚不欲在内苦求外出复以为都督浙江东五郡镇军将军。
    宋徐逵之尚高祖长女会稽公主为振威将军彭城沛二郡太守高祖诸子并幼以逵之姻戚将大任之欲先令立功及讨司马休之使统军为前锋配以精兵利器事克当即授荆州休之遣鲁宗之子轨击破之於阵见害追赠中书侍郎。
    赵伯符孝穆皇后弟子也。武帝时为宁远将军总领义徒以居宫城北每有火起及贼盗辄身贯甲胄助郡县赴讨帝甚嘉之後魏贺泥道武母献明皇后从父弟悦之子从太武征赫连昌。又征蠕蠕为别道将。
    杜超密皇后之兄尚南安长公主神三年乃以超行征南大将军镇邺。
    冯诞文明太后兄子尚孝文妹乐安长公主除侍中都督中外诸军事中军将军。
    高肇文昭太后之兄延昌初为司徒及大征蜀以肇为大将军都督诸军为之节度与都督甄琛等二十馀人俱面辞宣武於东堂亲奉规略。
    北齐娄昭武明皇后之母弟为中军大都督从神武破尔朱兆於广阿兖州刺史樊子鹄反以昭为东道大都督讨之。
    昭子以军功为大司马武成至河阳乃遣总偏师赴悬瓠。
    厍狄干尚神武妹乐陵长公主以亲地见待自预勤王常总大众威望之重为诸侯最。
    韩轨妹为神武所纳生上党王涣轨督中军从破尔朱兆於赤岭後为大司马从文宣征蠕蠕。
    斛律光後主皇后父为大将军天统末周将围雒阳壅绝粮道武平元年正月诏光率步骑三万讨之其冬光。又率步骑五万於玉壁筑华谷龙门二城二年率众筑平陇卫壁统戎等镇戍十有三所破周将韦孝宽於汾水之北俘斩千计。又率步骑五万出平阳道攻姚襄白亭城戍。
    後周李晖尚太祖女义安公主从驾西巡率公卿子弟别为一军。
    唐窦德明高祖太穆皇后兄之孙武德初拜考功郎中从太宗击王世充频有战功。
    武攸宜则天之侄万岁通天元年九月为右武威卫大将军充清边道行军大总管以讨契丹及军发则天幸白马寺饯之。
    武懿宗则天伯父士逸之孙为左金吾卫大将军万岁通天中契丹贼帅孙万荣寇河上命懿宗为大总管讨之。
    後唐刘延皓末帝皇后之弟清泰初自枢密使出为邺都留守。
    晋杜重威尚高祖妹宋国长公主天福初典禁军二年张从宾构乱处汜水高祖遣重威与侯益率众破之迁侍卫亲军马步军副都指挥使及镇州安重荣称兵向阙命重威御之开运元年加北面行营招讨使。
    ○外戚部　立功
    外戚之助其来远矣。乃有居於母党谓我舅者本乎！肺腑之重旁及葭莩之馀其或志蕴精︹才推饶杰早登勇爵深畅武经在宠任以方深属艰虞之斯在而能祗奉王命式遏乱略协赞义举克著英谋用集厥勋允膺懋赏於以播盛烈於盟府振休声於军志非夫忠而能力者其何以臻是哉！。
    汉窦婴孝文皇后从兄子为詹事病免景帝三年吴楚反帝察宗室诸窦无如婴贤乃拜大将军守荣阳监齐赵兵以破吴楚功封魏其侯。
    卫青姊为武帝后元光六年青为车骑将军击匈奴出上谷青至笼城（笼读与龙同）斩首虏数百级是後匈奴仍侵犯边元朔元年秋青复将三万骑出雁门斩首虏数千明年复出云   中西至高阙（高阙山名一曰塞名在朔方之北）遂至於陇西捕首虏数千畜百馀万走白羊楼烦王遂取河南地为朔方郡五年春令青将三万骑出高阙匈奴右贤王当青等兵以为汉兵不能至此饮酒醉汉兵夜至围右贤王右贤王惊夜逃独与其爱妾一人骑数百驰溃围北去汉轻骑校尉郭成等追数百里弗得得右贤礻卑王十馀人众男女万五千馀人畜数十百万，於是引兵而还拜青大将军明年春青出定襄斩首数千级而还月馀复出定襄斩首虏万馀人青为大将军七出击匈奴斩捕首虏五万馀级一与单于战收河南地置朔方郡封长平侯霍去病以卫后姊子年十八为侍中再从大将军大将军受诏予壮士为票姚校尉与轻勇骑八百直弃大将军数百里赴利斩捕首虏过当（去病捕虏二千二十八级得相国当户斩单于大父行藉。若侯产捕季父罗姑比再冠军乃封为冠军侯）元狩三年春为骠骑将军将万骑出陇西逾乌讨濮（匈奴部落）涉狐奴（名水）历五王国转战六日过焉支山千有馀里合短兵鏖皋兰下杀折兰王斩卢侯王（折兰匈奴中姓也。）全甲获鬼执浑邪王子及相国都尉捷首虏八千九百六十级收休屠祭天金人师率减什七其夏去病与诸将出北地遂深入至祁连山得单于单桓酋涂王及相国都尉以众降下者二千五百人捷首虏三万二百获五王王母单于阏氏王子五十九人相国将军当户都尉六十三人其後率师征匈奴西域王浑邪王捷首卤八千馀级降异国之王三十二元狩四年春大将军青与去病各五万骑青出定襄去病出代郡青出塞千馀里捕斩首虏万馀级遂至颜山留一日而还去病出右北平二千馀里获屯头王韩王等三人将军相国当户都尉八十三人临翰海执讯获鬼七万有四百四十三级。
    李广利女弟为武帝夫人广利为贰师将军发属国骑及郡国恶少年以往期至贰师城取善马贰师至轮台攻数日屠之西行至宛城兵到者三万宛兵迎击汉兵汉兵射败之宛兵走入保其城围其城攻之四十馀日宛贵人谋曰：王母寡匿善马杀汉使今杀王而出善马汉兵宜解即不乃力战而死未晚也。宛贵人皆以为然共杀王其外城坏虏宛贵人勇将煎靡宛大恐走入城中相与谋曰：汉所为攻宛以王母寡持其头遣人与贰师约曰：汉无攻我我尽出善马恣其所取而给汉军粮贰师许宛之约宛乃出其马令汉自择之汉军取其善马数十匹中马以下牝牡三千馀匹而立宛贵人为宛王罢而引归贰师将军之东诸所过小国闻宛破皆使其子弟从入贡献见天子因为质焉。
    後汉李通尚光武女弟宁平公主为将军建武六年夏领破奸将军侯进捕虏将军王霸等十营击汉中贼公孙述遣兵赴救通等与战於西城破之。
    马防明德皇后之弟章帝即位稍迁城门校尉建初二年金城陇西保塞羌皆叛拜防行车骑将军以长水校尉耿恭副将北军五校兵及诸郡积射士三万人击之防引兵与战於索西破之羌豪布桥迫急将种人万馀降诏徵防还拜车骑将军。
    窦固尚光武女涅阳公主累迁中郎将安帝时以明习边事为奉车都尉以骑都尉耿忠为副出屯凉州与忠率酒泉敦煌张掖甲卒及卢水羌胡万二千骑出酒泉至天山击呼衍王斩首千馀级呼衍王走追至蒲类海留吏士屯伊吾卢城时驸马都尉耿秉等绝漠六百馀里至三木楼山骑都尉来苗等至匈奴河水上虏皆奔走无所获太仆祭彤度辽将军吴棠等坐不至涿邪山免为庶人诸将唯固有功加位特进明年复出玉门击西域固遂破白山降车师。
    窦宪女弟为章帝后及和帝即位太后临朝时南单于诸兵北伐乃拜宪车骑将军金印紫绶官属依司空（依准也。长史一人千石椽属二十九人）以执金吾耿秉为副发北军五校（汉有南北军中侯一人六百石掌临五营见续汉志）黎阳雍营缘边十二郡骑士（光武中兴以幽冀并州兵骑克定天下故於黎阳立营以谒者监之。又曰：扶风都尉部在雍县以凉州近羌数犯三辅将兵卫护园陵故俗称雍营）及羌胡兵出塞明年宪与秉各将四千骑及南匈奴左谷蠡王师子（师子其名也。）万骑出朔方鸡鹿塞南单于屯屠河（屯屠河单于名也。）将万馀骑出满夷谷度辽将军邓鸿（邓禹少子）及缘边义从羌胡八千骑与左贤王安国万骑出固阳塞（固阳在五原）皆会涿邪山宪分遣副校尉阎盘司马耿谭耿谭将左谷蠡王师子右呼衍王须訾等（郡呼衍其号因以为姓匈奴贵种也。今呼延姓是其後须訾名也。）精骑万馀与北单于战於稽落山大破之虏众奔溃单于遁走追击诸部遂临私渠北海（匈奴中海名也。）斩名王已下万三千级获生口马牛羊橐驼百馀万头，於是温犊须日逐温吴夫渠王柳等八十一部率众降者前後二十馀万人宪秉遂登燕然山出塞三千馀里刻石勒功纪汉威德令史及御属十二人令班固作铭至和帝永元二年宪以北虏微弱遂欲灭之明年复遣右校尉耿司马任尚赵博等将兵击北虏於金微山大破之克获甚众北单于逃走不知所在。
    何进女弟为灵帝后中平元年黄巾贼起以进为大将军屯都亭张角别党马元义谋起雒阳进发其奸以功封慎侯。
    何苗进弟也。为河南尹荣阳贼数千人群起攻烧郡县杀中牟县令诏使苗出击之苗攻破群贼平定而还诏遣使者迎於成皋拜苗为车骑将军封济阳侯吴吴景大帝母吴夫人弟也。景常随坚征伐有功拜骑都尉袁术表景领丹阳太守讨故太守周昕遂据其郡孙策与孙河吕范依景合众共讨泾县山贼祖郎郎败走会景为刘繇所迫复北依术术以为督军中郎将与孙贲共讨樊能于糜於横江。又击笮融薛礼於秣陵时策被创牛渚降贼复反景攻讨尽禽之後讨刘繇繇奔豫章策遣景贲到寿春报术术方与刘备争徐州以景为广陵太守术後僭号策以书喻术术不纳便绝江津不与通使人告景景即委郡东归策复以景为丹阳太守汉遣议郎王讠甫（音普）衔命南行表景为扬武将军领郡如故。
    徐琨大帝姑子也。琨少仕州郡汉末扰乱去吏随坚征伐有功拜偏将军坚薨随孙策讨樊能于糜等於横江击张英於当利口而船少欲驻军更求琨母时在军中谓琨曰：恐州家多发水军来逆人则不利矣。如何可驻邪宜伐芦苇以为氵付佐船渡军琨具启策策即行之众悉俱济遂破英击走笮融刘繇事业克定策表琨领丹阳太守会吴景委广陵东归复为丹阳太守琨以督军中郎将领兵从破庐江太守李术封广德侯迁平虏将军。
    陈钱道戢字子韬高祖微时以从妹妻焉平卢子略於广州除滨江令高祖辅政遣道戢随世祖平张彪於会稽以功拜直阁将军除员外散骑常侍假节东徐州刺史封永安县侯邑五百户。
    後魏贺讷道武元舅从道武平中原拜安远将军讷弟卢卢弟悦并以从平中原功卢赐爵辽西公悦赐爵钜鹿侯悦子泥从太武征赫连昌以功进爵为琅琊公。
    刘罗辰宣穆皇后之兄也。从平中原以前後勋赐爵永安公以军功除征东将军定州刺史。
    唐长孙敞文德顺圣皇后之叔父也。仕隋为左卫郎将炀帝幸江都留敞守京城禁苑及义旗入关率子弟迎谒於新丰从平京城以功除将作少监。
    柴绍晋州临汾人高祖微时妻之以女即平阳公主也。武德元年累迁为左翊卫大将军从太宗平薛举破宋金刚攻平王世充於雒阳禽窦建德於武牢转右骁卫大将军吐谷浑与党项俱来寇边命绍讨之绍见虏阵不整密使精骑自後击之虏大溃斩首五百馀级贞观元年击梁师都於夏州平之。
    窦抗穆皇后从兄也。左武侯大将军领左右千牛备身从太宗平薛举勋居第一窦德明太穆皇后兄之孙也。武德初为考功郎中从太宗征王世充频有战功封显武男。
    王仁皎玄宗王庶人之父也。子守一与玄宗有旧及玄宗登极以清阳公主妻之从讨萧至忠岑羲等有功自尚乘奉御迁殿中少监特封晋国公。
    窦觎昭成皇后族侄为房州刺史德宗兴元元年讨李怀光於河中诏觎以房州兵七百人屯阳贼平以功兼御史中丞同州刺史。
    ●卷三百三
    ○外戚部　褒宠
    夫创业之君守文之主或奉长乐有昊天之感或念榆秋有关雎之助故崇其外戚示之宠贲或引年而锡之驷马或数日而累夫千金至於五侯并封九卿绝席家藏金穴出乘绿车屡宴饮於府第俾光震於都鄙其或性蕴谦和心知止足既在舒而能卷终以荣而为惧则庶可以全其宗族终以牖下。若弥肆贪叨昧失德义罔知畏夫天命卒相继於覆辙者盖比比有之著於简编定为龟鉴。
    周申伯宣王之舅也。王使申伯居谢故崧高之《诗》曰：往近王舅南土是保（近辞也。声如彼记之子之记）申伯信迈王饯于（地名迈行也。申伯之意不欲离王室王告语之复重，於是意解而信行饯送行饮酒也。时王省岐周故於云：）申伯还南谢于诚归（还南者北就王命于岐周而还反也。谢于诚归诚归于谢）。
    汉卫青姊子夫武帝建元二年入宫得幸帝召青为建章监侍中及母昆弟贵赏赐数日间累千金。
    霍去病卫皇后姊少儿子也。为骠骑将军兀狩六年薨帝悼之发属国玄甲军陈自长安至茂陵为冢象祁连山史高卫太子史良娣兄子也。宣帝时为大司马车骑将军领尚书事元帝袭尊号高辅政五年乞骸骨赐安车驷马黄金罢就第。
    史丹高子也。元帝为太子丹为中庶子帝即位累迁左将军光禄大夫丹以旧恩数见褒赏赐累千金僮奴以百数永始中病乞骸骨帝赐策曰：左将军寝病不衰愿归治疾朕愍以官职之事久留将军使躬不瘳使光禄勋赐将军黄金五十斤安车驷马及上将军印绶宜专精神务近医药以辅不衰丹归第数日薨。
    王凤成帝舅也。为大将军凤薨帝临吊赠宠送以轻车介士军陈自长安至渭陵。
    许嘉女为成帝后自元帝时为大司马车骑将军辅政八九年成帝立欲专委任元舅王凤乃策嘉曰：将军家重身尊不宜以吏职自累赐黄金二百斤以特进侯就朝位许后废後帝怜许氏下诏曰：盖闻仁不遗远谊不忘亲前平安刚侯夫人谒坐大逆罪家属幸蒙赦令归故郡朕惟平恩戴侯先帝外祖魂神废弃莫奉祭祀念之未尝忘于心其还平恩侯旦及亲属在山阳郡者。
    王莽孝元皇后弟子也。为大司马哀帝立免就第公卿大夫多称之者帝乃加恩宠置使家中黄门十日一赐餐下诏曰：新都侯莽忧劳国家执义坚固朕，庶几与为共治太后诏莽就第朕甚悯焉其以黄邮聚户三百五十益封（黄邮在南阳棘阳县）位特进给事中朝朔望见（音现）礼如三公（见天子之礼也。）车驾乘绿车从後汉樊宏光武之舅也。光武即位拜光禄大夫位特进次三公每当朝会辄迎期先到俯伏待事时至乃起帝闻之常赐驺骑临朝乃告勿令豫到宏卒赙钱千万布万疋谥为恭侯赠以印绶车驾亲送葬子嗣帝悼宏使黄门在其家中为使令不已复封少子茂为平望侯明年赐弟有及从昆弟七人各钱五千万谨讷有父风事後母至孝及母卒哀思过礼毁病不自支光武常遣中黄门朝暮送饣粥。
    张况族姊为皇祖考夫人数往来南顿见光武光武为大司马过邯郸况为郡吏谒见光武光武大喜曰：乃今得我舅乎！因与俱北到高邑以为元氏令迁涿郡太守时年八十不任兵马上疏乞身诏许之後诏问起居何如子歆对曰：如故诏曰：家人居不足赡。且以一县自养复以况为常山关长。
    郭况光武郭后弟也。更始二年光武击王郎至真定因纳后有宠后即真定王刘杨之甥也。帝纳后以结之乃与杨及诸将置酒郭氏漆里舍（漆里即郭后所居之里名也。）杨击筑为欢后弟况十六为黄门侍郎建武十七年后废为中山太后二十六年后母郭主薨帝亲临丧送葬百官大会遣使者迎父昌丧柩与主合葬追赠昌阳安侯印绶谥曰：思侯二十八年帝怜郭氏诏况子璜尚氵育阳公主除璜为郎迁大鸿胪帝数幸其第会公卿诸侯况家饮宴赏赐金钱缣帛丰盛莫比京师号况家金穴明帝即位况与帝舅阴识阴就并为特进数受赏赐恩宠俱渥礼待阴郭每事必均永平二年况卒赠赐甚厚帝亲自临丧永和三年章帝北巡狩过真定会诸郭朝见上寿引入倡饮甚欢（《说文》曰：倡乐也。声类曰：俳）以太牢具上郭主冢赐粟万斛钱五十万。
    阴陆光武光烈阴后之父后初为贵人建武九年有盗劫杀后母邓氏及弟帝甚伤之乃诏大司空曰：吾微贱之时娶於阴氏因将兵征伐遂各离别幸得全安俱脱虎口以贵人有母仪之德宜立为后而固辞弗敢当列於媵妾朕嘉其义让许封诸弟未及爵土而遭患逢祸母子同命愍伤于怀小雅曰：将恐将惧惟予与汝将安将乐汝转弃予风人之戒可不慎乎！其追爵谥贵人父陆为宣恩哀侯弟为宣义恭侯以弟就嗣哀侯。
    邓晨南阳新野人娶光武姊元汉兵起元先遇害光武即位晨为偏将军感姊没於乱兵追封元为新野节义公主立庙於南阳县西封晨子为吴房侯以奉公主之祀建武三年徵晨还京师数燕见说故旧平生为欢十八年行幸章陵以晨行廷尉事从至新野置酒酣宴赏赐数百千万二十五年卒诏遣中谒者备公主官属礼仪招迎新野主魂与晨合葬於北邙乘舆与中宫亲临丧送葬。
    李通南阳宛人尚光武女弟宁平公主建武六年引拜大司空通布衣唱义助成大业重以宁平公主故特见亲宠然素有消疾自为宰相谢病不视事连年乞骸骨帝每优宠之令以公位归第养疾光武每幸南阳常遣使者以太牢祠通父冢十八年卒帝及皇后亲临吊送永平中明帝幸宛诏诸李随安众宗室会见并受赏赐恩宠笃焉。
    马廖明德马后之兄章帝甚尊重之建初四年以特进侯就第永元四年卒和帝以廖先帝之舅厚加赐赠使安众侯刘崇後也。者吊祭王主会丧马防廖弟也。永平为车骑将军城门校尉贵宠最盛与九卿绝席屡表辞位以特进就第寻拜光禄勋防子钜为常从小侯以钜当冠特拜为黄门侍郎明帝亲御章台下殿陈鼎俎自临冠之明年复以病乞骸骨诏赐中山王田庐以特进就第。
    马严明德皇后父援之兄子也。明帝召见诏留仁寿闼常与宗室近亲论议政事甚见宠幸拜御史中丞除子专为郎令劝学省中（前书王凤荐班伯於成帝宜劝学召见宴□殿是也。）邓衍为新野功曹永平初以外戚小侯每豫朝会而容姿趋步有出於众明帝目之顾左右曰：朕之仪貌岂。若此人特赐舆马衣服。
    窦宪女弟为章帝皇后宪与弟笃兄弟亲幸并侍宫省赏赐累积宠贵日盛。
    邓骘和熹皇后之兄也。殇帝延平元年率兵击凉部叛羌西屯汉阳徵骘班师朝廷以太后故遣五官中郎将迎拜骘为大将军军到河南使大鸿胪迎中常侍赍牛以小侯得常从也。酒郊劳王侯以下候望於道既至大会群臣赐帛乘马宠灵显赫光震都鄙。
    梁竦二女皆为章帝贵人生和帝永元九年梁松子扈遣从兄衤奏记三府以为汉家旧典崇贵母氏而梁贵人亲育圣躬不蒙尊号求得申议太尉张引衤讯问事理会後召见因白衤奏记之状帝感恸良久曰：以君意。若何对曰：春秋之义母以子贵汉兴以来母氏莫不隆显臣愚以为宜上尊号追慰亲灵存录诸舅以明亲亲帝悲泣曰：非君孰为朕思之会贵人姊南阳樊调妻（音於讣切）上书自讼曰：妾同产女弟贵人前充後宫蒙先帝厚恩得见宠幸皇天授命诞生圣明而为窦宪兄弟所见谮诉使妾父竦冤死牢狱骸骨不掩老母孤弟远徙万里独妾遗脱逸伏草野常恐没命无由自达今遭值陛下神圣之运亲统万机群物得所宪兄弟奸恶既伏辜诛海内旷然各获其宜妾得苏息拭目更视乃敢昧死自陈於天妾闻太宗即位薄氏蒙荣宣帝继统史族复兴妾门虽有薄史之亲独无外戚馀恩诚自悼伤妾父既冤不可复生母氏年殊七十及弟棠等远在绝域不知死生愿乞收竦朽骨使母弟得归本郡则施过天地存没幸赖帝览章感悟乃下中常侍掖廷令验问之辞证明审遂得引见具陈其状乃留止宫中连月乃出赏赐衣被钱帛第宅奴婢旬月之间累资千万素有行操帝益爱之加号梁夫人擢樊调为羽林左监复诏三公大鸿胪曰：夫孝莫大於尊尊亲亲其义一也。诗云：父兮生我母兮鞠我抚我畜我长我育我顾我复我出入腹我欲报之德昊天罔极朕不敢兴事览於前世中宗太宗实有旧典追命外祖以笃亲亲其追封谥皇太后父竦为褒亲愍侯比灵文顺成恩成侯魂而有灵嘉斯宠荣好爵显服以慰母心遣中谒者与及扈备礼西迎竦丧诣京师改殡赐东园画棺玉匣衣衾建茔於恭怀皇后陵傍帝亲临送葬百官毕会徵还竦妻子诸子封侯位皆特进赏赐第宅奴婢车马兵弩什物以巨万计宠遇光於当世诸梁内外亲疏并补郎谒者。
    冯鲂孙石袭母获嘉长公主封获嘉侯亦为侍中稍迁卫尉能取悦当世为安帝所宠帝常幸其府留饮十许日赐驳犀具剑佩刀紫艾绶玉各一拜子世为黄门侍郎世弟二人皆中郎自永初兵荒王侯租税多不充，於是特诏以它县租税足石令如旧限岁入三万斛钱四万。
    梁商女为顺帝皇后商为大将军卒朝廷赐以东园朱寿之器银镂黄锡玉匣什物二十八种钱二百万布三千匹皇后钱五百万布万疋及葬赠轻车介士赐谥忠侯中宫亲送帝幸宣阳亭瞻望车骑（初帝作诔曰：孰云：忠侯不闻其音背去国家都兹玄阴幽居冥冥靡所宜穷者也。）。
    梁冀商之子也。元嘉元年桓帝以冀有援立之功欲崇殊典乃大会公卿共议其礼，於是有司奏冀入朝不趋剑履上殿谒赞不名礼仪比萧何悉以定陶阳城馀户增封为四县比邓禹赏赐金钱奴婢彩帛车马衣服甲第比霍光以殊元勋每朝会与三公绝席十日一入平尚书事宣布天下为万世法冀犹以所奏礼薄意不悦。
    王斌女弟为灵帝美人生献帝为何皇后所杀献帝即位求斌斌将妻子诣长安赐第宅田业拜奉车都尉迁执金吾封都亭侯病卒赠前将军印绶谒者监护丧事。
    魏卞秉武宣皇太后弟也。当建安时为别部司马文帝为秉起第第成太后幸第请诸家外亲。
    毛嘉明帝悼后之父也。帝以嘉为奉车都尉嘉子曾为骑都尉宠赐隆渥帝令朝臣会其家宴饮。
    晋羊景献皇后从父弟为散骑常侍卒武帝手诏曰：与朕有先后之亲少小之恩历位外内忠允茂著不幸早薨朕甚悼之其追赠辅国大将军开府仪同三司赐东园秘器朝服一袭钱三十万布百疋宋徐湛之父逵之尚高祖长女会稽公主讨司马休之见害湛之幼孤为高祖所爱常与江夏王义恭寝食不离於侧位至尚书令。
    臧质武敬皇后弟子也。为义兴太守元嘉二十六年文帝谒京陵质朝丹徒上礼帝设宴尽欢赐布千疋路琼之孝武帝母路太后弟子也。大明中琼之及弟休之茂之并超显位太后赐与琼之等财物家累千金居处服器与帝子相侔琼之终衡阳内史。
    南齐何尚高祖少女豫章公主公主与情爱隆密何氏外姻疏戚莫不г被恩纪历位清显。
    王缋女武帝宠子安陆王子敬永明三年纳妃修外舅姑之敬武帝遣文惠太子相随往缋家置酒设乐公卿皆冠冕而至当世荣之。
    何戢为抚军将军郁林王妃父也。王即位妃为后迎后亲戚入宫赏赐人百数十万。
    梁张弘籍高祖舅也。高祖即位诏曰：亡舅齐镇西参军风素雅亮夙肩名辈降年不永早世潜辉朕少罹苦辛情地弥切虽宅相克成辂车靡赠兴言永往触目恸心可追赠廷尉卿。
    张弘策文献皇后从父弟从高祖平建康累迁卫尉卿为东昏馀党所害诏曰：亡从舅卫尉虑发所忽殒身妖竖其情理清贞器识淹济自藩升朝契阔夷阻加以外氏衰飨尝屡绝兴感渭阳情寄斯在方赖忠勋翼宣寡薄报效无徵永言增叹可赠散骑常侍车骑将军给鼓吹一部谥曰：愍。
    王锡义兴公主子也。为太子洗马时昭明尚幼未与臣寮相接高祖尝敕昭明曰：太子洗马王锡秘书郎张缵亲表英华朝中髦俊可以师友事之中大通六年卒年三十六赠侍中给东园秘器朝服一袭。
    陈沈君理为吏部尚书女为皇太子妃宣帝太建五年为右仆射有疾车驾亲临视卒赠侍中太子少傅丧事所须随由资给太子立为後主妃为后宗族多有显官。
</div>
    <div class="pagination">
<a href="册府元龟_page251.html">上一页</a><span>...</span><a href="册府元龟_page247.html">247</a><a href="册府元龟_page248.html">248</a><a href="册府元龟_page249.html">249</a><a href="册府元龟_page250.html">250</a><a href="册府元龟_page251.html">251</a><span class="current-page">252</span><a href="册府元龟_page253.html">253</a><a href="册府元龟_page254.html">254</a><a href="册府元龟_page255.html">255</a><a href="册府元龟_page256.html">256</a><a href="册府元龟_page257.html">257</a><span>...</span><a href="册府元龟_page253.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
