<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 232 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 232 页/共 320 页
  </h1>
  <div class="content">
   増广舆记曰成都府禹贡梁州之域天文井鬼分野古蜀国秦曰蜀郡汉曰广汉曰益州蜀汉都此晋曰成都曰锦城唐曰劒南曰南京曰西川宋曰益州元明为成都　国朝因之领州六【简崇庆汉绵威茂】县二十【成都温江新繁金堂新都仁寿安内江井研郫灌资资阳新津什邡绵竹徳阳保汶川】又曰龙安府禹贡梁州之域天文井鬼分野秦为氐羗地汉曰隂平后魏曰江油隋曰平武唐曰龙门宋曰龙州明初为龙州宣抚司嘉靖间改龙安府　国朝因之领县三【平武石泉江油】又曰顺庆府禹贡梁州之域天文参井分野周为雍州地春秋战国为巴子国秦汉属巴郡汉末曰安汉刘宋曰宕渠隋曰巴西唐曰南充曰果州宋曰顺庆元曰东川明为顺庆府　国朝因之领州二【蓬广安】县七【南充西充营山仪陇大竹渠隣水】又曰保宁府禹贡梁州之域天文井鬼分野春秋巴国地汉曰巴西晋曰阆中梁曰南梁西魏曰隆州唐曰阆州宋曰安徳元明曰保宁　国朝因之领州二【巴劒】县八【阆中苍溪南部广化昭化通江南江梓潼】又曰重庆府禹贡梁州之域天文井鬼分野周为巴子国秦置巴郡汉曰江州汉末曰永宁梁曰楚州隋曰渝州唐曰南平宋元明曰重庆府国朝因之领州三【合忠涪】县十一【巴江津长寿永川荣昌綦江南川黔江酆】
　　【都垫江彭水】又曰防州府禹贡荆梁二州之域天文轸翼分野周为鱼复国春秋为防国地秦属巴郡汉曰永宁曰巴东蜀汉曰固陵梁曰信州唐曰云安宋元明曰防州府　国朝因之领州一【达】县九【奉节巫山云阳梁山万开建始东乡太平】又曰叙州府禹贡梁州之域天文井鬼分野古僰国汉犍为郡治此梁隋曰戎州唐曰南溪宋曰叙州元曰叙南明为叙州府　国朝因之领县十【宜賔南溪富顺长宁隆昌庆符筠连髙珙兴文】又曰马湖府禹贡梁州之域天文鬼分野古僰侯国夷獠所居汉武通西南夷始置郡县曰犍为曰牂牁唐曰马湖宋为蛮主所屯元明仍为马湖府　国朝因之领县一【屏山】又曰遵义府禹贡梁州之域天文井鬼分野秦为夜郎且兰二县地汉属牂牁唐曰郎州曰播川宋曰播州曰遵义元曰播州明初为播州宣慰使司万歴中改遵义府　国朝因之领州二【眞安防理】县四【遵义桐梓绥阳仁怀】又曰潼川府禹贡梁州之域天文井鬼分野春秋战国属蜀地汉曰广汉蜀汉曰梓潼晋曰新都梁曰新州西魏曰昌城隋曰梓州唐曰东川宋曰梓川明为潼川府国朝因之领县六【射洪盐亭中江遂宁蓬溪乐至】又曰泸州禹贡梁
　　州之域天文井鬼分野春秋战国为巴国地东汉曰江阳梁曰泸州隋唐宋曰泸川明为泸州　国朝因之领县三【江安合江纳溪】又曰嘉定州禹贡梁州之域天文井鬼分野秦为蜀郡地汉属犍为郡曰汉嘉隋曰睂山唐宋曰嘉州元明为嘉定州　国朝因之领县五【峨睂洪涯夹江犍为荣】又曰卭州禹贡梁州之域天文井鬼分野周职方属雍秦汉曰临卭梁曰卭州西魏曰蒲原唐宋元明俱为卭州　国朝因之领县二【大邑蒲江】又曰睂州禹贡梁州之域天文井鬼分野秦为蜀郡地汉属犍为梁曰青州隋曰睂山唐曰嘉州宋元明曰睂州　国朝因之领县一【丹棱】又曰雅州禹贡梁州之域天文井鬼分野周属雍州秦汉曰严道属蜀郡西魏曰山隋曰临卭唐宋元明曰雅州　国朝因之领县三【名山荣经庐山】又曰东川军民府禹贡梁州之域天文参分野乌蛮仲由牟之裔居之属南诏防世置东川郡元初置万户府后改为东川府明初因之云南后改为东川军民府四川又曰乌军民府禹贡梁州之域天文井鬼分野古为窦地甸汉属牂牁郡唐时乌蛮仲由牟之裔曰阿统者迁居于此传十一世曰乌始强号乌部元初内附置乌路明初改为乌府寻陞为乌防军民府又曰乌撒军民府禹贡梁州之域天文井鬼分野旧名巴凡兀姑后名巴的甸自昔乌蛮居之宋时乌些后据其地号曰乌撒部元为乌撒路招讨司明为乌撒军民府又曰镇雄军民府禹贡梁州之域天文井鬼分野古为屈流大雄甸昔乌蛮之裔阿统与其子芒布居此号芒布元为芒布路明初为芒布军民府嘉靖中改为镇雄府领长官司四
　　四川省三
　　増金堂　玉垒【一统志曰金堂峡在金堂两山相峙河流其中相传古望帝时其相鼈灵所凿方舆胜览曰玉垒山在汶川出壁玉】　云顶　雪山【一统志曰云顶山在金堂　方舆胜】
　　【览曰雪山在威州西南一名雪岭在城西又名西山与乳川白狗岭相连山有九峰上有积雪春夏不消】浣花　折栁【广舆记曰浣花溪在府西南一名百花潭任夫人微时见一僧坠汚渠为濯其衲百花满潭因名其潭曰浣花唐妓薛涛家潭旁以潭水造十色笺　又曰折栁桥在简州】　望帝升仙【广舆记曰望帝池在府城西北杜宇自立为蜀王号望帝　又曰升仙桥在府城北鱼鳬王张伯子俱乗虎而仙去桥因以名长卿东游题其柱曰不乗驷马车不复过此】　玉女　锦官【一统志曰玉女山在简州仙人李八百修炼于此　又曰锦官楼在府治东宋元丰中吕大防建】　笔架琴台【一统志曰笔架山在保县北一名九子山　方舆胜览曰琴台在府城西南即汉司马相如宅】
　　【在华阳县市桥西】　千秋　万嵗【广舆记曰千秋池在府东秦张仪所凿　又曰万嵗池在府北昔张仪筑城取土因以成池广袤数十里】　飞鸾阁　跃龙池【一统志曰飞鸾阁在府城内蜀王衍起章华苑苑有飞鸾阁　广舆记曰跃龙池在府东南隋欲伐陈凿此习水战　以上成都府】金盘　石纽【方舆胜览曰金盘溪在府东南溪旁多沙石色黄如金　广舆记曰石泉治之】
　　【北石纽邨大禹生此石穴杳深人迹不到掘地得古碑有禹穴二字乃李白所书】　蹑翠　溅珠【蒲翰记曰龙阳十景朝阳关龙门峡瀑布明月潭溅珠泉太白台月泉巢云阁蹑翠亭云根亭宋赵善龄有十诗　以上龙安府】　绿沼　紫崕【一统志曰緑沼山在渠县东　又曰紫崖山在西充北】　鼇水　猊峰【一统志曰鼇水在仪陇水中有石如鼇状　又曰猊峰山在广安州】山灯　石繖【一统志曰蓬州有山灯现凡五处初不过三四防渐至数十防髙下相应离合不常在蓬山者尤为灵异土人呼为圣灯　又曰广安州东江之中流有巨石周围二丈余中髙四垂状若繖盖】请雨　邀月【一统志曰请雨山在府城东　又曰邀月亭在仪陇上有石刻诗古木森森倚】
　　【石颠快哉四望见山川天敎来作清风侣邀月台名不浪传】　七曲　双图【一统志曰七曲滙在营山水流萦廻七曲两岸崖石悬絶飞湍喷沬若烟雾腾涌　又曰双图山在西充　以上顺庆府】望月　占星【一统志曰望月桥在府东南　又曰占星台在蟠龙山南唐袁天纲占天文三处遗址尚存】　劒阁　书岩【广舆记曰劒州两崖峻絶凿石架阁而为栈道秦司马错由此伐蜀一统志曰书岩在仓溪云台东乃葛稚川读书处】　圣鹿　神羊【四川总志曰圣鹿堂在通】
　　【江　一统志曰劒州古延福寺内尝有古木一株甚巨二白羊往来其下近之则不见】　秀岩明水【一统志曰秀岩在劒州有泉清洁可爱　方舆胜览曰明水在南江水间出砚屏林木山川之形隐于石间】　锦屏　石柜【方舆胜览曰锦屏山在城南对郡治其山四合于郡山上有四院曰码碯寺罗汉院画锦院西桥院后又筑阆风亭以眺望焉　又曰石柜阁在昭化】　筹笔驿相墨堂【广舆记曰筹笔驿在广元孔明出师驻此　四川总志曰相墨堂在通江】　堆香阁重锦山【一统志曰堆香阁在府城内与敌万楼对又曰重锦山在府东两峰相对秀丽如锦】
　　帆水　放船亭【一统志曰帆水在劒州与潼水合流泛涨奔注望之有如帆之势又曰放船亭在苍溪杜甫诗曰送客苍溪县山寒雨不开直愁骑马滑故作放回　以上保宁府】　花林　木洞【广舆记曰花林驿在忠州木洞驿在肥县】　柜峡　鼎山【一统志曰柜峡在南川东南峭崖壁立上有洞洞中有一柜往歳时闻斧斤声有飞屑随水下疑洞中有神物也　又曰鼎山在江津】　巴江　几水【方舆胜览曰巴江在府东水折三回如巴字　一统志曰几水在江津环绕县治如几字】　绫锦山　金碧台【一统志曰绫锦山在江津金碧台在府治后以上重庆府】　温井　寒山【一统志曰温井在开县冬夏常温　广舆记曰寒山在巫山垂崖千层絶壁万丈其势髙寒荆州记云寒山九坂地极险峻】　垂虹　喷雾【一统志曰垂虹岩在逹山有水自岩巅流下若垂虹焉　广舆记曰梁山蟠龙山中崖髙数十丈飞涛喷薄如雾张商英游此题云泉味甘冽非陆羽不能辨范成大谓天下瀑布第一】　虎防　龙脊【方舆胜览曰虎防滩在府西杜甫诗矍塘漫天虎防怒　又曰龙脊滩在府东岷江中状若龙脊夏没冬见】　铜印石钟【一统志曰铜印山在梁山　又曰石钟山在大宁与二仙山相望上有巨石如钟下有三足烟火之迹宛然父老以为尔朱丹鑪云】　清风　明月【一统志曰清风堂在逹州宋知州申恪治郡圃可游者十今之清风堂休沐堂琴亭游观皆非其旧矣又曰明月泽在达州欲雨有声晴亦如之邑人以此占晴雨】　千顷　万流【一统志曰千顷池在大昌波澜浩渺分为三道一道东流为井源一道西流为阳溪一道南流为瀼水　又曰万流溪在巫山县东　以上防州府】　龙女井　郁姑台【一统志曰龙女井在长宁昔人见小女出入井间坐石上以理发故名　广舆记曰郁姑台在府北宋杨真君遇郁姑仙于此】　芙蓉山　海棠洞【广舆记曰芙蓉山在珙县北众峰联秀形如芙蓉　一统志曰海棠洞在长宁】　月波驿　云台山【广舆记曰月波驿在宜賔　一统志曰云台山在南溪元廖蜀望诗云台突出众山低小径萦纡上石梯古寺独存人寂寂断碑惟覆草萋萋满空香散春兰绽万壑烟生晓树迷为爱其间风景好登临防度杖青藜　以上叙州府】　龙源马湖【一统志曰龙源在沐川司山顶有潭尝有龙潜于内　又曰马湖江在蛮夷长官司前源出沈黎相传昔有龙母潜湖内华阳国志云江之崖有五色赤白映水元黄鱼从椘来至此而止畏崖映其水故也　以上马湖府】　鳯山　虎溪【广舆记曰鳯山在府东　方舆胜览曰虎溪在真州长官司西南源出播州委家里】　紫霄　碧云【一统志曰紫霄山在白泥长官司东巍然凌于霄汉　又曰碧云峰在宣慰司西四峯并峙中一峰防出青碧如云　以上遵义府】　沈水　涌泉【一统志曰沈水在射洪东南公孙述据蜀时令延岑盛兵于沈水即此　又曰涌泉在遂宁西北玉垒铜垒之曲有泉涌出灌漑垒旁之田】　飞乌　落马【一统志曰飞乌山在中江又曰落马崖在州南唐易元子尝乗马至此崖上忽落马跃入水中】　鹅溪　龙穴【方舆胜览曰鵞溪在盐亭其地产绢一统志曰龙穴在射洪】　玉堂　宝台【一统志曰玉堂山在遂宁峰峦耸秀气象雄峙县之】
　　【主山也　又曰寳台山在遂宁顶平如台】　洗笔　浴丹【一统志曰洗笔池在中江水色如墨相传有仙人尝于此洗笔　又曰浴丹井在鳯凰山昔易元子浴丹于此】　青石　白崖【一统志曰青石山在蓬溪山有青石可为钟磬采者必先祀其神　广舆记曰白崖山在射洪悬崖如屏又名玉屏山川以上潼川府】　双井　三泉【方舆胜览曰双井在州北宋绍兴间掘濠堑得碑乃唐乾元间苏得充所凿　一统志曰三泉在寳山嵌岩间昔王大过凿山濬泉榜曰西山三泉　已上泸州】雾山　雷洞【一统志曰雾山在大邑宋张俞诗雾山环合似云川户有清溪种玉田　又曰雷洞在峨嵋山有七十三穴】　蒲水　花溪【一统志曰蒲水在蒲江发源名山下　又曰花溪在夹江发源雅州瓦屋山下　以上嘉定府】　金堤　火井【纪纂渊海曰金堤火井俱在临卭】白鹤台　青霞嶂【纪纂渊海曰州西有白鹤台　舆图纪胜曰青霞嶂碧玉潭皆在临】
　　【卭山中　以上卭州】　蟇颐　熊耳【广舆记曰蟇颐山在城东形类蟇颐故名每嵗人日士女出东郊渡玻瓈游蟇颐睂之故事也　又曰熊耳山在青神蜀志望帝以褒斜为前门熊耳为后户】　金釜　石仓【一统志曰金釜山在丹陵下临平羗江昔有主簿于此链金丹故名　又曰石仓在彭山半山石壁间有崖窦如蜂房相传窦中甞出米崖上刻石仓米洞四字今存】　系龙　唤鱼【方舆胜览曰系龙潭在彭山后汉人瞿君武入峨嵋得道乗龙还家系龙于潭　又曰唤鱼潭在中岩客至抚掌鱼辄羣出宋陆游诗春枕悠然梦何许两枝笻竹唤鱼潭　以上睂州】　九折坂　七纵桥【一统志曰九折坂在卭崃山路四峻回曲九折乃至山上汉王阳为益州刺史行部至此叹曰奉先人遗体奈何数乗此险后以病去及王尊为刺史至此问吏曰此非王阳所畏道耶叱其驭曰驱之王阳为孝子王尊为忠臣　广舆记曰七纵桥在荣经孟山下　以上雅州】
　　四川省四
　　増诗唐王勃送杜少府任蜀州诗曰城阙辅三秦风烟望五津与君离别意同是宦游人　卢照邻劒州送别刘右史诗曰金碧禺山逺闗梁蜀道难相逢属晩嵗相送动征鞍地险绵川咽云凝劒阁寒傥遇忠孝所为道忆长安　岑参醴泉东谿送程皓元镜微入蜀诗曰蜀郡路漫漫梁州过七盘二人来信宿一县醉衣冠溪逼春衫冷林交宴席寒西南如喷酒遥向雨中看　王维送杨长史赴果州诗曰褒斜不容幰之子去何之鸟道一千里猿啼十二时官桥祭酒客山木女郎祠别后同明月君应听子规　又梓州李使君诗曰万壑树参天千山响杜山中一半雨树杪百重泉汉女输橦布巴人讼芋田文翁翻敎授不敢倚先贤　李白蜀道难诗曰噫吁嘻危乎髙哉蜀道之难难于上青天蚕丛及鱼鳬开国何茫然尔来四万八千嵗不与秦塞通人烟西当太白有鸟道可以横絶峨嵋巅地崩山摧壮士死然后天梯石栈相钩连上有六龙回日之髙标下有冲波逆折之洄川黄鹤之飞尚不得过猿猱欲渡愁攀縁青泥何盘盘百歩九折萦岩峦扪星歴井仰胁息以手抚膺坐长叹问君西游何时还畏涂巉巗不可攀但见悲乌号古木雄飞雌从绕林间又闻子规啼夜月愁空山蜀道之难难于上青天使人听此凋朱顔连峰去天不盈尺枯松倒挂倚絶壁飞湍瀑流争喧豗砯崖转石万壑雷其险也如此嗟尔逺道之人胡为乎来哉劒阁峥嵘而崔嵬一夫当关万夫莫开所守或匪亲化为狼与豺朝避猛虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨嗟　又送友人入蜀诗曰见说蚕丛路﨑岖不易行山从人靣起云傍马头生芳树笼秦栈春流绕蜀城升沈应已定不必访君平　杜甫公安送李二十九弟晋肃入蜀诗曰正觧柴桑缆仍看蜀道行樯乌相背发塞雁一行鸣南纪连铜柱西江接锦城慿将百钱卜飘泊问君平　又阆山歌曰阆州城东灵山白阆州城北玉台碧松浮欲尽不尽云江动将倾未倾石那知根无鬼神防已觉气与嵩华敌中原格鬭且未归应结茅斋傍青壁　又阆州歌曰嘉陵江色何所似石黛碧玉相因依正怜日破浪花出更复春从沙际归巴童荡浆欹侧过水鸡啣鱼来去飞阆中盛事可肠断阆州城南天下稀又次盐亭诗曰马首见盐亭髙山拥县青云溪花淡
　　淡春郭水泠泠全蜀多名士严家有徳星登临意无极好为老夫听　又夔州歌曰中巴之东巴东山江水开辟流其间白帝髙为三峡镜夔州险过百牢关　又曰赤甲白盐俱刺天闾阎缭绕接山巅枫林橘树丹青合复道重楼锦绣悬　又曰瀼东瀼西一万家江北江南春冬花背飞鹤子遗琼蘂相趂鳬雏入蒋芽　又曰东屯稻畦一百顷北有涧水通青苖晴浴狎鸥分处处雨随神女下朝朝　又曰蜀麻吴盐自古通万斛之舟行若风长年三老长歌里白昼摊钱髙浪中　又曰阆风圃与蓬壶中有髙堂天下无借问夔州压何处峡门江腹拥城隅　又曰武侯祠堂不可忘中有松柏参天长干戈满地客愁破云日如火炎天凉　张祐送杨秀才往夔州诗曰鄂渚逄游客瞿塘上去南连万里海狭入一条天鸟影沉沙日猿声隔树烟新诗逄北使为造防巴牋　又送曽黯游夔州诗曰不逺夔州路层波滟滪连下来千里峡入去一条天树色秋帆上滩声夜枕前何堪正危侧百丈半山巅　又送李长史归涪州诗曰涪江江上客嵗晩却还乡暮过髙唐雨秋经巫峡霜急滩船失次叠障树无行好为题新什知君思不常李逺送人入蜀诗曰蜀客本多愁今君是胜游碧藏
　　云外树红露驿边楼杜魄呼名语巴江作字流不知烟雨夜何处梦刀州　李洞送东宫贾正字之蜀诗曰南朝献晋史东蜀瞰巴楼长栈怀宫相疎峰露劒州半空飞雪化一道白云流若次江边邑宗诗为遍搜　李端送夏侯审游蜀诗曰西望烟绵树愁君入蜀时同林宿商客隔栈见樵师石滑羊肠险山空杜宇悲琴心本幽怨莫奏鳯凰诗　又送友人游蜀诗曰嘉陵天气好百里见双流帆影缘巴字钟声出汉州绿原春草晩青木暮猿愁正是风流地游人易白头　又重送郑宥归蜀诗曰黄花西上路何如青壁连天雁亦疎为报长卿休涤器汉家思见茂陵书　徐凝送马向游蜀诗曰游子去咸京巴山万里程白云连鸟道青壁递猿声雨露经泥坂烟花望锦城工文人共许应记蜀中行　白居易送武士曹归蜀诗曰花落鸟嘤嘤南归称野情月宜秦岭宿春好蜀江行乡路通云栈郊扉近锦城乌台陟冈送人羡别时荣　耿湋送夏侯审入蜀诗曰暮峰和玉垒囘望不通秦更问蜀城路但逄巴语人石林莺啭晓板屋月明春若访严夫子无嫌卜肆贫　郑谷蜀中诗曰马头春向鹿头闗逺树平芜一望闲雪下文君沽酒市云藏李白读书山江楼客恨黄梅后邨落人过紫芋间堤月桥灯好风景汉庭无事不征蛮　又曰渚逺江清碧簟纹小桃花绕薛涛坟朱桥直指金门路粉堞髙连玉垒云窓下断云翘鳯足波中濯锦散鸥羣子规夜夜啼巴蜀不并吴乡楚国闻　李颀送张諲入蜀诗曰孤云伤客心日落感君深梦里蒹葭渚天边橘柚林蜀江流不到蜀路险难寻木有相思号猿多愁苦音　贾岛送睂州穆少府诗曰劒门倚青汉君昔未曽过日暮行人少山深异鸟多狖啼和峡雨栈尽到江波一路白云里飞泉洒薜萝　宋范成大夔州竹枝歌曰五月五日岚气开南门竞船争看来云安酒浓麴米贱家家扶得醉人廻　又曰赤甲白盐碧丛丛半山人家草木风榴花满山红似火荔枝天凉未肯红　又曰新城果园连瀼西枇杷压枝杏子肥半青半黄朝出卖日午买盐沽酒归　又曰瘿妇趂虚城里来十十五五市南街行人莫笑女粗丑儿郎自与买银钗　又曰白头老媪篸红花黑头女娘三髻了背上儿眠上山去采桑已闲当采茶　又曰百衲畬山青间红粟茎成穗豆成丛东平屯田秔米软不到贫人饭甑中　又曰白帝庙前无旧城荒山野草古今情只余峡口一堆石恰似人心未肯平　又曰滟滪如朴瞿塘深鱼复阵图江水深大昌盐船出巫峡十日泝流无信音　又曰当筵女儿歌竹枝一声三叠客忘归万里江边有船到绣罗衣服生光辉苏轼送张嘉州曰少年不愿万户侯亦不愿识韩荆
　　州但愿身为汉嘉守载酒时作凌云游　又寄黎睂州诗曰胶西髙处望西川应在孤云落照边瓦屋寒堆春后雪峨睂翠扫雨余天　陆游青霞嶂诗曰千岩角逐互吞吐一峰拔起矜崔巍日光微漏见潭底水气上薄云成堆
　　増铭晋张载劒阁铭曰岩岩梁山积石峩峩逺属荆衡近缀岷嶓南通卭僰北达褒斜狭过彭碣髙逾嵩华惟蜀之门作固作镇是曰劒阁壁立千仞穷地之险极路之峻世浊则逆道清斯顺闭由往汉开自有晋秦得百二并吞诸侯齐得十二田生献筹矧兹狭隘土之外区一人荷防百人趦趄形胜之地匪亲勿居昔在武侯中流而喜山河之固见屈呉起兴实在徳险亦难恃洞庭孟门二国不祀自古及今天命匪易慿阻作昏鲜不败绩公孙既灭刘氏啣壁履车之轨毋或重迹勒铭山河敢告梁益
　　贵州省一
　　増广舆记曰按贵州古罗施鬼国其地不足以当中国大郡明永乐中始置省嘉靖中始开科则其地之荒瘠可知己　又曰贵阳都匀与广西接壤铜仁偏处万山思州石阡孤悬一隅镇逺平越当湖广之冲黎平寄荆楚之裔惟思南以江通舟楫商贾行旅不甚萧条近则水西臣服増设平逺太定黔西威宁四府幅贠旣廓反侧全消规模逈殊前代矣
　　贵州省二
　　増广舆记曰贵阳府禹贡荆梁二州之南境天文参井分野本西南夷罗施鬼国地汉属牂牁郡宋置大万谷乐总管府元改顺元路初四川后湖广明初设贵州宣慰使司四川永乐间置贵州初设程畨府后改贵阳府　国朝因之领州三【开定畨广顺】县四【贵筑龙里贵定修文】又曰安顺府古荒服地元置习安州属云南普安路明初为安顺州后改为府　国朝因之设州三【普安永宁镇宁】县五【普定清镇安平安南普安】又曰都匀府古西南夷地元置都云安抚司明初为都匀卫成化间改都匀府　国朝因之领州二【麻哈独山】县二【清平都匀】又曰镇逺府禹贡荆州之南境旧为大田溪洞元明为镇逺府　国朝因之领县二【镇逺施秉】又曰黎平府禹贡荆州荒裔天文翼轸之余分野在夜郎界汉属牂牁五代时思州田氏据其地元置潭溪长官司明改黎平府　国朝因之领县一【永从】又曰思州府秦为黔中地汉属武陵郡唐曰思州曰宁夷元为思州安抚司地明初置思州宣慰司永乐中改思州府　国朝因之又曰思南府禹贡荆州荒裔春秋战国属楚秦为黔中地汉属武陵郡隋曰务川唐曰务州曰思州曰宁夷宋为覊縻州元为思州安抚司明为思南宣慰司永乐中为思南府　国朝因之领县三【安化川印江】又曰石阡府禹贡荆州南裔唐曰夷州曰义泉元置石阡长官司明为石阡府　国朝因之领县一【龙泉】又曰铜仁府禹贡荆州南裔天文星分野古为溪蛮地元置铜仁长官司明改铜仁府　国朝因之领县一【铜仁】又曰威宁府古罗甸鬼国向为安氏居之相传为傲象遗裔　国朝平其地改设黔西大定二州平逺永宁毕节三县又曰平越府禹贡荆南境秦属黔中号黎峨里歴代叛服不常明初置平越卫军民指挥使司万厯间改为府　国朝因之领州一【黄平】县四【平越瓮安湄潭余庆】又曰贵州宣慰司禹贡荆梁二州之南境天文参井分野古西南夷地汉为罗甸国元属顺元宣慰司湖广明改贵州宣慰司领长官司九又曰新添卫古荒服地宋为新添路元属湖广改属云南明置新添卫领长官司五又曰威清卫秦汉黔中地唐宋属罗甸国明威清卫又曰平卫古西南夷地唐宋罗鬼国明平卫又曰安庄卫唐宋属罗甸国元永宁镇宁二州地明置安庄卫又曰凯里安抚司古蛮夷之境唐置蔺州元为永宁路明初设普市守御千户所后改凯里安抚司
　　贵州省三
　　増清水　乌江【一统志曰清水山在宣慰司东两岸壁立水深莫测　又曰乌江河在宣慰司北湍流汹悍乃贵播之界河其南岸有乌江闗】　铜鼓　石门【一统志曰铜鼓山在宣慰司城东每隂雨闻山中有声如铜鼓　又曰石门山在宣慰司城东絶顶二石对立俨如门焉　以上贵阳府】红崖　白水【广舆记曰红崖山在永宁州慕役司悬崖壁立万仞山半有洞深数十丈相传诸葛武侯驻兵之所　一统志曰白水河在永宁州慕役司】　清水井　碧波桥【一统志曰清水井在宁谷寨长官司东　又曰碧波桥在府东】　三一溪　十二营【广舆记曰三一溪在普安州东其源有三一出沙庄一出云南坡一出自前山三流合入于城州水洞　又曰十二营司镇宁州　以上安顺府】　众山环绕　一水萦流【都匀卫志云东拒播州西连龙里北通平越南抵南丹众山环绕一水萦流而夲卫居其中焉　以上都匀府】　紫冈　清浪【一统志曰紫冈闗在府西北又曰清浪闗在府东】　铁溪　石屏【广舆记曰铁溪在府西产异蟹一统志曰石崖山在府北屹然壁立状如列屏　以上镇逺府】　四塞　六叠【一统志曰】
　　【四塞山在府西南　又曰六叠山在新化长官司西盘回六叠至顶　以上黎平府】　青山　乌江【一统志曰青山在府北　又曰乌江在府西源出自四川播州　以上石阡府】　防江渡独岩山【一统志曰双江渡在府西南崖峭水深渡以小舟　又曰独岩山在府西　以上铜仁府】响水　福泉【广舆记曰响水河在毕节城东悬崖飞瀑数十仞有声如雷下注成河一碧万顷又曰福泉在毕节城内甘洌异他水】　蜀狼　黔蛊【广舆记曰水西地于填为咽喉之病于蜀为户牖之狼于黔为腹心之蛊今则以化外不臣之俗变为声名文物之区矣　以上威宁府】
　　贵州省四
　　増诗元范梈贵州诗曰离思久不惬幽情晩旋添天宜明月独山与宿云兼蛩语通支柱蛛丝映卷帘若无光霁在何以破朱炎　明郭登普安道诗曰竹暗藤荒路欲迷一重山度一重溪枯槎偃蹇如人立蛮语侏似鸟啼花底雨晴飞蛱蝶水边冬暖见虹霓祗应风味堪题处三寸黄柑压树低
　　云南省
　　増广舆记曰按云南自楚蹻开疆秦政通道始入中国唐之世南诏自王命将征讨全军尽没宋鉴唐祸以玉斧画大渡河絶不与通防氏段氏遂通僰防诸夷以长世逮元及明其地始尽入版圗犬牙相制汉夷杂处政布教行浸浸与中原比盛矣　又曰云南大理澂江永昌鹤庆楚雄颇号沃壤元江路纳交阯曲靖弹压乌蛮腾冲地拥百夷丽江逺接吐畨顺宁外通缅甸惟东境贵州斯为内地耳
　　云南省二
　　増广舆记曰云南府禹贡梁州之界天文井鬼分野古徼外西南夷所居楚庄蹻西略王其地号滇国汉曰益州武帝朝彩云见南中云南之名始此蜀汉曰建宁晋曰宁州隋曰昆州唐初曰南宁后为氏据分立六诏而南诏最彊元曰中庆明置云南府　国朝因之领州四【嵩明晋宁安宁昆阳】县七【昆明富民宜良呈贡罗次禄丰易门】又曰曲靖军民府禹贡梁州之界天文井鬼分野汉夜郎味县地蜀汉曰兴古梁曰西防唐曰南宁曰曲州曰靖州后据氏曰石城元立宣慰司曰曲靖明为曲靖军民府　国朝因之领州五【霑益陆凉罗平马龙寻甸】县二【南宁平彜】又曰临安府禹贡梁州之界天文井鬼分野古句町国汉牂牁郡地唐南诏氏置通海郡宋段氏曰秀山元收附曰阿僰属临安明为临安府　国朝因之领州四【建水石屏阿迷宁】县五【通海河西嶍峨自新平】又曰澂江府禹贡梁州之界天文井鬼分野古西南夷战国为滇地汉立俞元县属益州隋曰昆州民曰河阳元曰澂江明为澂江府　国朝因之领州二【新兴路南】县二【河阳江川】又曰广西府禹贡梁州之界古滇国东南境汉为益州牂牁地唐曰羁縻州元置宣慰司曰广西明为广西府　国朝因之领县二【师宗弥勒】又曰广南府宋时名特磨道侬智髙之裔居此元立广南宣抚司明为广南府　国朝因之又曰元江军民府古西南夷极边之境唐时南诏属银生节度宋侬智髙之党窜此元始内附曰元江明为元江军民府领长官司一　国朝为元江府又曰楚雄府禹贡梁州之界天文井鬼分野战国属楚为滇国地汉属益州晋曰安州唐曰傍望宋元曰威楚明为楚雄府　国朝因之领州二【南安镇南】县四【楚雄定逺广通定边】又曰姚安军民府本滇国地汉置弄栋县属益州唐曰姚州元曰姚安明改姚安府　国朝因之领州一【姚】县一【大姚】又曰定武军民府禹贡梁州之界天文井鬼分野古滇国地汉属益州隋曰昆州唐属戎州宋为段氏所据元曰武定明为武定军民府　国朝因之领州二【和曲禄劝】县一【元谋】又曰景东府古徼外荒僻之地曰柘南唐时南诏氏立银生府元曰开南明置景东府国朝因之又曰顺宁府本蒲蛮之地名庆甸宋以前
　　不通中国元始内附置顺宁府明及　国朝因之又曰大理府禹贡梁州之域天文井鬼分野三代时国曰昆弥春秋属楚汉武帝开西南夷此为益州郡蜀汉曰叶榆唐曰姚州天寳后为氏所据曰南诏五代段氏曰大理元始内附明置大理府　国朝因之领州四【赵邓川賔川云龙】县二【太和云南】又曰化府汉为益州郡地唐属姚州自氏细奴逻筑城号舍诏永泰初曰阳元曰化明为化府　国朝因之又曰永宁府古名楼头赕地接吐蕃又名答篮唐时属南诏氏宋属段氏元始内附置永宁州明为永宁府领长官司四　国朝因之又曰永昌军民府禹贡梁州西南徼外之地古哀牢国汉武帝置不韦县东汉曰澜沧曰永昌唐开元后南诏据宋段氏髙氏据元立金齿宣抚司明初立金齿卫仍置府后省府改卫为军民指挥使司嘉靖中改为永昌军民府　国朝因之领州一【腾越】县二【保山永平】又曰丽江军民府禹贡梁州之界天文井鬼分野汉为越巂益州地隋唐属巂州元曰丽江明为丽江军民府　国朝因之又曰鹤庆军民府东汉属永昌郡唐时越析诏地曰鹤川元曰鹤庆明为鹤庆军民府　国朝因之领州一【劒】又曰开化府旧为马龙他郎二甸地阿僰诸部蛮所据元内附为千户所明初为马龙他郎甸长官司后改为新化州　国朝改开化府又曰镇沅府古西南极边地濮洛杂蛮所居唐时南诏为银生府地元初内府属威逺州明置镇沅府领长官司一　国朝省止设经歴司以治之又曰孟定府旧名景麻元立为孟定路明改置孟定府领安抚司一又曰孟艮府蛮名孟指自古不通中国明始内附置孟艮府又曰北胜州战国两汉属白国唐贞元中南诏异牟寻始开其地名北方赕徙弥河白蛮及罗落麽防诸蛮实其地号曰劒羗元置府曰北胜明改为州　国朝因之又曰威逺州唐南诏银生府之地旧为濮洛杂蛮所居元置威逺州明因之又曰湾甸州蛮名细赕元内附属镇康路明置湾甸州编户五里又曰镇康州蛮名石赕本黒僰所居元内附立镇康路明初为镇康府寻改为州又曰大侯州蛮名孟祐白夷所居元属麓州路明初立大侯长官司后改为州又曰者乐甸长官司汉时为荒服地唐属马龙他郎二甸元元江路明置者乐甸长官司又曰澜沧卫军民指挥使司元为北胜州地明置澜沧卫领州一又曰腾冲军民指挥使司汉为永昌郡西境即越赕地元置府曰腾冲名为腾冲军民指挥使司又曰车里军民宣慰使司蛮名车里倭泥貉□蒲刺黑角诸蛮杂居自古不通中国元遣将降之置彻里路明初设车里军民府寻改宣慰使司又曰木邦军民宣慰使司旧为孟都一名孟邦元置木邦路明初改木邦府后改军民宣慰使司又曰孟养军民宣慰使司地名香柏城元置云逺路明初改为府后寻改孟养军民宣慰使司又曰甸军民宣慰使司古西南夷不知何种其地旧有江头太公马来安正国蒲甘缅王五城元置邦牙宣慰司明改甸军民宣慰使司又曰八百大甸军民宣慰使司世传土酋有妻八百各领一寨因名八百媳妇元初征之道路不通而返明内附八百大甸军民宣慰使司又曰老挝军民宣慰使司俗呼曰挝家古即越裳氏明永乐初内附立老挝军民宣慰使司又曰南甸宣抚司旧名南宋元置南甸路明初为南甸府永乐改为南甸州正徳间改宣抚司又曰干崖宣抚司其地旧名干頼赕僰夷居之元内附置镇西路明初为镇西府复改干崖宣抚司又曰陇川宣抚司旧为麓川地皆僰夷所居元麓川路明初置麓川宣慰司正统间土酋思任发叛讨平之革其司后复置陇川宣抚司与龙把又曰钮兀长官司蛮名也兀自古不通中国明宣徳间归附立钮兀长官司又曰芒市长官司其地旧曰怒谋曰大姑赕曰小姑赕即唐史所谓茫施蛮也元内附立茫施路明初置茫施府后改为芒市长官司
　　云南省三
　　増星宿　云津【一统志曰星宿河在禄丰源出武定府　广舆记曰云津桥在府城东】金马　玉龙【广舆记曰金马山在府东世传金马现于上　又曰玉龙山在罗次中有碧石窦涌泉如玉龙】　碧鸡　白鹤【一统志曰碧鸡山在府西东压滇泽苍壁万丈緑水千寻月印澄波云横絶顶云南一佳景也汉宣帝时方士言益州有金马碧鸡可祭祀而数遣王褒往祀至蜀而卒顔师古谓金形如鸡碧形如马未知果否元张雄飞诗北阙辞丹鳯云南防碧鸡紫苔移玉座瑶草湿金泥雨霁龙归洞风生虎渡溪寻梅穿竹径采药蹑松梯　又曰白鹤山在三泊相传有鹤巢其上　以上云南府】　火井　温泉【一统志曰火井在阿迷州东北其火溢出于田常有烟气投以竹木则燃夜则有光　又曰温泉在治西水如汤每春暮郡人浴三日乃归谓之祛疫又西北四十五里及三州四县俱有之　以上临安府】　玉笋　金莲【广舆记曰玉笋山在府西南屹立抚仙湖上危峰独秀状如玉笋　一统志曰金莲山在府内一名山髙圆平正若莲花然　以上澂江府】　龙川　鳯山【广舆记曰龙川江在府北　一统志曰鳯山在府西】　赤石　青峰【一统志曰赤石山在定逺山多赤石林木隂翳延亘二百余里　又曰青峰山在府城北上有一石髙八尺广半之数人揺之则动百人拽之不倒以上楚雄府】　鳯羽　龙首【一统志曰鳯羽山在浪穹旧名罗浮山相传防氏细奴逻兴时】
　　【有鳯翔于此　又曰龙首闗在防苍山北元王明嗣诗万里云南道壮哉龙首闗气吞西洱水势轧防苍山井络标雄镇坤维绮大闲周章无六诏俯仰了羣蛮】　玉案　铁柱【广舆记曰玉案山在叶榆河东崖上刻云此水可当兵十万昔人空有客三千司马相如至此上疏开益州　一统志曰铁柱在白厓城蒙氏所铸名曰建极又铸铁笠覆于顶土人号天尊柱嵗贴金其上祭之邀福俗以为诸葛亮铸者非】金沙江　玉泉井【广舆记曰金沙江在賔川水经谓之若水　一统志曰玉泉井在赵州北元杨廷碑世祖征南驻兵于此时久旱军士咸渇世祖恳祷以劒插地清泉涌出　以上大理府】　金华　石寳【一统志曰金华山在劒川山脉自西番界罗均山盘曲而来延亘二千余里山顶带紫色如金　又曰石寳山在劒川西南层崖峭壁上有石坪方数十畆昔为髙僧养道之所中有罗汉迹　以上永昌府】














　　御定渊鉴类函卷三百三十九
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百四十
　　居处部一【居处总载城　橹】
　　居处总载
　　原易曰上古穴居而野处后世圣人易之以宫室上栋下宇以待风雨盖取诸大壮此其始也【白虎通曰黄帝作宫室以避寒湿世本曰禹作宫室二说不同】　董生书曰礼天子之宫前清庙左凉室右明堂后路寝四室者足以避寒暑而不髙大也夫髙近阳广室多隂故室适形而止　盐铁论曰贵人之家梓匠斵巨为小以圎为方上成云气下成山林　仲长统昌言曰今为宫室者崇台数十层长阶十百仞延袤临浮云上树九丈旗珠玉翡翠以为饰连帷为城构帐为宫起台榭则髙数百丈壁带珠玉土被缇锦　増淮南子曰大构驾兴宫室延楼栈道鸡栖井干檦枺欂栌以相支持木巧之饰盘纡刻俨嬴镂雕琢诡文囘波淌游瀷淢菱杼紾抱芒繁乱泽巧为纷拏以相摧错此
　　遁于木也　玉海曰朝寝堂室牖户房夹具有仪则非以奉已也所以疏视瀹听储神习体清政令之原也原汉书曰梁孝王筑东苑方三百里广睢阳城七十里大治宫室为复道自宫连属于平台三十余里　増西京杂记曰梁孝王好营宫室苑囿作曜华之宫筑兎园园中有百灵山山有肤寸石落猿岩栖龙岫又有鴈池池间有鹤洲鳬渚其渚宫观相连延亘数十里竒果异树珍禽怪兽毕备王日与宫人賔客弋钓其中　三辅黄图曰河间献王徳筑日华宫置客馆二十余区以待学士　原汉武故事曰上起神屋铸铜为柱黄金涂之赤玉为阶椽亦以金刻玳瑁为禽兽以薄其上椽首皆作龙首衔铃流苏悬之铸铜为竹以赤白石脂为泥椒汁和之以火齐薄其上扇屏悉以白琉璃作之光照洞彻以白珠为帘箔玳瑁压之以象牙为牀以琉璃珠玉明月夜光杂错天下珍宝为甲帐其次为乙帐甲以居神乙上自御之前庭植玉树瑚为枝以碧玉为叶或青或赤悉以珠玉为之子皆空其中如小铃鎗鎗有声甍标作凤凰轩翥若飞状　増汉书郊祀志曰建章宫度为千门万户前殿度髙未央其东则凤阙髙二十余丈其西则商中数十里虎圈其北治大池渐台髙二十余丈名曰太液池中有蓬莱方丈瀛洲壶梁象海中神山鱼之属其南有玉堂璧门大鸟之属立神明台井干楼髙五十丈辇道相属焉　原汉书曰赵皇后娣为昭仪居昭阳舍其中庭彤彩而砌皆铜沓黄金涂白玉阶壁带往往为黄金釭函蓝田璧明珠翠羽饰之　増飞燕外传曰帝作露华殿含风殿博昌殿求安殿皆为前殿后殿又为温室凝釭室浴兰室曲房连槛饰黄金白玉以壁为表里千变万状　原汉书曰五侯大治第宅起土山渐台洞门髙廓阁道百姓歌之曰五侯初起曲阳家怒坏决髙都【决髙都使水入长安城髙都在城西】连竟外杜【杜陵也】成都侯商尝病欲避暑从上借明光宫又穿长安城引内漕水以行船立羽盖张周帷楫櫂越歌上幸商第见赤墀青琐　东观汉记曰琅邪孝王京就国都雅好宫室穷极技巧壁带珠玉饰以金银　张璠汉记曰山阳都督张俭奏中常侍侯览起第十六区皆髙楼四周连阁洞门绮井莲花壁柱防画鱼池台苑拟诸宫阙　増魏明帝纪曰青龙三年大治洛阳宫起昭阳太极殿筑总章观　邺中记曰自襄国至邺四十里辄立一宫宫有一夫人侍婢数十黄门宿衞凡虎所造内外大小殿台观行宫四十四所　原罗含别传曰桓宣武以含为别驾以官廨寺諠扰非静黙所处乃于城西池小洲上立茅茨之屋竹果防宇伐木为牀织苇为蓆布衣蔬食宴若有余　増纲目发明曰隋大业间于毘陵郡置宫苑内有离宫十六所正殿曲阁周廊飞桥相贯百余所模仿洛阳西苑形势而秀丽竒靡过之　隋书秦王杨俊为水殿香粉涂壁玉砌金阶梁柱榱栋之间周以明镜间以宝珠极莹饰之美　宋居白幸蜀记曰蜀王衍于宣华苑内起重光太清延昌防真之殿清和延仙之宫降真蓬莱丹霞之亭土木之功穷极奢巧衍数于其中为长夜之饮　五代史曰南汉刘防好奢侈悉聚南海珍宝以为玉堂珠殿　纲目曰宋政和四年新作延福宫成东直景龙西抵天波其间殿阁亭台相望凿池为海疏泉为湖鹤荘鹿砦文禽竒兽孔翠诸栅蹄尾动以数千嘉花名木怪石岩壑幽胜不类尘境后又为邨居野店酒肆青帘于其间　原楚辞曰像设居室静闲安髙堂防宇槛层轩层台累槛临髙山网户朱缀刻方连冬有突厦夏室寒经堂入奥朱尘筵【尘承尘筵席也】砥室翠翘挂曲琼蒻阿拂壁罗帱张翡帷翠帱饰髙堂红壁沙版元玉梁仰观刻桷画龙蛇坐堂伏槛临曲池芙蓉始发杂芰荷紫茎屏风文緑波　又曰筑室兮水中葺之兮以荷盖荃壁兮紫坛播芳椒兮成堂桂栋兮兰橑辛夷楣兮药房　曹植表曰诏使周观初玩云盘北观疏圃遂歩九华神明特处谲诡天然诚可谓帝室皇居者矣虽昆仑阆风之丽文昌之居不是过也
　　城一
　　原释名曰城盛也盛受国都也郭廓也廓落在城外也又曰城上垣谓之睥睨言于孔中睥睨非常也亦曰
　　陴裨也裨助城之髙也亦曰女墙言其卑小比之于城若女子之于丈夫也说文所谓堞者亦女墙也　说文曰城以盛民也墉城垣也　増周易曰城复于隍其命乱也　周礼曰门阿之制以为都城之制宫隅之制以为诸侯之城制　周礼疏曰欲置国城先当以水平地欲髙下四方皆平乃始营造城郭也　汲冡周书曰城廓沟渠髙厚是量　又曰旁隧外权堕城湮溪　原毛诗曰俟我乎城隅　増毛诗曰筑城伊淢　礼记曰毋聚大众毋置城郭　又曰登髙不指城上不呼　原月令曰每岁孟秋之月补城郭仲秋之月筑城郭　増家语曰邑无百雉之城古之制也　原左传曰无戎而城讐必保焉　又曰计文数揣髙卑度厚薄仞沟洫物土方议逺迩量事期计徒庸虑材用书糇粮以令役此筑城之义也　公羊传曰城雉者何五板而堵五堵而雉百雉而城　公羊传注曰天子之城千雉髙七雉公侯百雉髙五雉子男五雉髙三雉　増公羊注曰天子周城诸侯轩城轩城者缺南面以受过也　谷梁传曰古者大国过小邑小邑必饰城而请罪礼也　原许隋五经异义曰天子之城髙九仞公侯七仞伯五仞子男三仞　汉书曰神农之敎曰有石城十仞汤池百歩带甲百万而无粟不能守也　増汉鼂错言边事曰选常居者家室田作为髙城深堑具蔺石布渠荅复为一城其内城间百五十歩要害之处通川之道调立城邑母下千家为中周虎落先为室屋具田器募人居之　原管子曰内之为城外之为郭　増管子曰夫国城大而田野浅狭者其野不足以养其民城域大而人民寡者其民不足以守其城　荘子曰鹊上髙城之絶而巢于髙树之巓城坏巢折凌风而起故君子之居世也得时则蚁行失时则鹊起　韩非子曰万乗之国莫敢自顿于坚城之下而使强敌裁其弊也　原淮南子曰昆仑山有増城九重　増淮南子曰髙筑城郭设树险阻终日驰骛而无蹪蹈之患此遁于土也　春秋繁露曰金用事则修城郭缮墙垣审羣禁饰甲兵　原白虎通曰天子曰崇城言崇髙也诸侯曰干城言不敢自专御于天子也　风俗通曰众心成城俗说曰众人同心者可共筑起一城同心共饮雒阳酒可尽也　又曰郭或谓之郛郛者亦大也　増盐铁论曰所谓金城者非谓筑壤而髙土凿地而深池也　焦氏易林曰金城铁廓以铜为关藩屏自衞安上无患　文选曰金墉郁其万雉鄱阳记曰仙人城在县东南其城皆峭壁危石直千仞自古呼为仙人城每天空无云秋日清澈其上宫殿仓廪歴歴可见　原齐地记曰不夜城在阳迁东南盖古有日夜出此城以不夜名异之也　荆州图经曰江夏郡所治夏口城其西南角因矶为髙墉枕流上则廻眺山川下则激浪﨑岖是曰黄鹄矶实乃舟人之所艰也増文心雕龙曰万雉之城倾坠于一檄　王氏彚苑
　　曰粉堞城垜也以垩为之
　　城二
　　原淮南子曰鲧作九仞之城　呉越春秋曰鲧筑城以衞君造郭以守民此城郭之始也　博物志曰禹作城彊者攻弱者守敌者战城郭自禹始也　周书曰周公云余畏周室不延以为天下宗乃作大邑成周于土中立城方千六百二十丈郛方七十二里南系于洛水北因于陜山　増毛诗传曰宣王命樊侯仲山甫筑城于齐而尹吉甫作诗以送之　管子曰桓公与楚王遇于召陵之上因以郑城与宋水为请于楚楚人不许遂退七十里而舍使军人城郑南之地立百代城焉曰自此而北郑自城之而楚不敢堕也东发宋田夹两川使水复东流而楚不敢塞也　左传曰孟懿子防城成周宋仲几不受功士伯怒乃执仲几以归城三旬而毕　又曰楚令尹蒍艾猎城沂使封人虑事以授司徒量功命日分财用平版干称畚筑程土物议逺迩略基趾具糇粮度有司事三旬而成不愆于素　又曰备豫不虞善之大者也莒恃其陋而不修城郭浃旬之间楚克其三都　又曰叔向告晋侯曰城上有乌齐师其遁　原列女传曰齐人梁袭莒战而死其妻无所归乃枕夫尸于城下而哭之七日而城崩妻遂投淄水而死　増荘子曰孔子说盗跖曰使为将军造大城数百里跖曰城之大者莫大乎天下也　说苑曰中行穆子围鼓鼓人有以城叛者不许军吏曰师徒不勤可得城奚故不受曰有以吾城叛者吾所甚恶也人以城来我独奚好焉呉越春秋曰阖闾曰夫筑城郭立仓库因地制宜岂
　　有天气之数以威隣国者乎子胥曰有乃使相土尝水象天法地造筑大城周围四十七里陆门八以象天八风水门八以法地入聪　原盛之荆州记曰樊城西北有鄾城西百余里有谷城谷伯绥之国城门有石人焉刋其腹云摩兜鞬摩兜鞬慎莫言疑此亦周太史庙金人缄口铭背之流也　増韩诗外传曰赵简子薨未葬中牟叛之旣葬五日襄子兴兵攻之围未匝而城自坏襄子击金而退军吏曰诛中牟之罪而城自坏天助也何为退襄子曰吾闻君子不乗人于利不阨人于险使其城成然后攻之　呉越春秋曰范蠡观于天文拟法于紫宫筑作小城西北立龙飞翼之楼以象天门东南伏漏石窦以象地户陵门四达以象入风外郭筑城而阙西北示服事呉也不敢壅塞内以取呉故缺西北而呉不知也　韩子曰靖郭君城薛客谏曰君失齐国虽城薛至于天犹无益也靖郭君乃不城薛　原益州记曰益州城张仪所筑锦城在州南蜀时故宫也其处号锦里　増晋伏琛三齐略记曰始皇登青城山筑石城入海三十里射鱼水变色如血者数里于今犹尔史记曰恬喟然太息曰起临洮属之辽东城壍万余里此其中不能无絶地脉哉此乃恬之罪也　原史记曰秦二世欲漆城优旃曰善哉漆城荡荡宼来不得上漆固易耳难为防室二世乃止　増三辅黄图曰惠帝更筑长安城周廻六十五里城南为南斗形北为北斗形至今人呼汉旧京为斗城　原太康地记曰梁孝王筑睢阳城方二十里以鼓唱节杵而后下和之者称睢阳因以为名　汉书曰胶东前国王治胶河水分流绕城下故号胶河　増汉书曰武帝太初元年使将军公孙敖筑塞外受降城　原秦州记曰金城郡汉元始六年置应劭曰初筑城得金故曰金城　关中记曰长安城皆墨壤城今赤如火坚如石父老所传尽凿龙首山土为城又诸台阙亦尔　襄阳耆旧传曰厐德公在沔水上至老不入襄阳城　増于宝晋纪曰魏文帝之在广陵呉人大骇乃临江为疑城自石头至于江乗以木为槙衣以苇席加彩饰焉一夕而成　原丹阳记曰石头城因山为城江以为池地形险固尤有竒势　王隐晋书曰凉州城有卧龙形故名卧龙城南北七十里东西三十里本匈奴所筑也　増水经注曰江陵城地东南倾故缘以金隄自灵溪始桓温令陈遵造遵善于防攻使人打鼓逺听之知地势髙下依傍创筑略无差矣夏录曰赫连勃勃下书曰古人制起城邑或因山水
　　或以义立名今都邑已建万堵斯作宜有美名朕方统一天下君临万国可以统万为名　通鉴曰魏中书监髙闾上表凡长城有五利罢游防之苦一也北部放牧无钞掠之患二也登城观敌以逸待劳三也息无时之备四也嵗常游运永得不匮五也　唐张说梁四公记曰梁天监中杰公尝与诸儒言句丽国王宫内有水精城可方一里天未晓而明如昼城忽不见其月便蚀南史曰梁武帝攻郢城夜有数百毛人逾堞且泣因投黄鹄矶盖城之精也及旦城降　通鉴曰齐斛律光筑十三城于西境马上以鞭指画而成拓地五百里而未尝伐功　北齐书曰唐邕有治世才具齐文宣尝登童佛寺望并州城曰此是何等城或曰此是金城汤池天府之国帝云我谓唐邕是金城此非金城也　隋何稠本传曰稠为炀帝制行殿及六合城帝于辽左夜中施之其城周围八里城及女垣合髙十仞上布甲士立仗建旗四隅置阙面别一观观下三门迟明而毕髙丽望见谓若神功　唐书地理志注东都都城前直伊阙后据邙山左瀍右涧洛水贯其中以象河汉　又列传曰朔方总管张仁愿于河北筑三受降城六旬而就　防要曰天宝二年筑神都罗城号曰金城　唐书曰韩滉筑石头五城自京口至土山修坞壁起建业抵京岘楼雉相望　唐沈亚之新城录曰元和九年呉元济以其土叛诏执金吾李将军出守之于万胜冈筑新城缭垣周固自吟曰城乎城乎使増髙数仞虽蚩尤宁敢犯我乎诸将曰乃者将军之词得无意其髙耶吾党亦丑其卑矣遂増其筑于是新城始具　唐书地理志注节度使李祐筑乌延宥州临塞隂河陶子等城于芦子闗北以防塞外　新唐书曰李德裕筑仗义城以制大度青溪关之阻作御侮城以控荣经犄角势作柔逺城以阨西山吐蕃　画墁录曰周世宗展汴京外郭登朱雀门使太祖走马以马力尽处为城也　天中记曰蜀后主防于成都城上种芙蓉花开烂熳如锦因以为名　玉海曰宋建隆三年筑伏羌城祥符九年城南市庆歴初守臣韩琦以东西城外有民居军营恐资宼乃广外城十一里与内城联合秦民德之号韩公城　金史曰高琪请修南京里城上曰此役一兴病滋甚矣城虽完固能独安乎　又曰贾益改安国军节度使调民夫修完城郭为战守备按察司止之不听曰治城守臣事也按察何预既而兵至以有备解去　元史曰张柔总诸军镇即故之东西中三山夹河顺杀水势筑连城结浮梁为进战退耕之计　元王仲晖雪舟语曰彭大雅知重庆大兴城筑立四大石于四门之上大书曰彭大雅筑此城为蜀根本其后蜀之流离者多归焉　元史曰余阙字廷心佥都元帅府事分兵守安庆乃浚隍増陴隍外环以大防深堑三重南引江水置之环植木为栅城四面起飞楼表里完固　从信録曰嘉靖十八年建圣谕于承天府榜其城楼曰显亲达孝之城　旧京遗事曰初英庙居南城垣墉峻密及复辟之日令人推坏曰我得出此城天也至今皇城豁达如洞虽每嵗修治城垣而此未尝版筑
　　城三
　　原却月　长云【荆州记曰沌阳县至沔口水北有却月城西一里有马骑城周围五里髙一丈下见鲍昭芜城赋】　皇后　夫人【郦道元注水经曰鲁阳关水歴衡山西南经皇后城西建】
　　【武元年光武遣侍中傅浚持节迎光烈皇后于渭阳浚发兵三百余人宿衞皇后道路归京师既税舍所在故城得其名矣　汉书曰匈奴使右都尉要击汉军于夫羊句山贰师遣属国胡骑二千与战虏兵败散汉军乗胜追北至范夫人城】　西安　南武【崔鸿北凉録曰沮渠逊等推段业为凉州牧业筑西安城　董览呉地记曰海渚有呉王阖闾与越结怨相伐筑城名曰南武城以御越后呉先主亦因此更缮修以备魏也】　临江　践华【荆州图记曰鱼复县西北赤甲城东南连白帝城西临大江　贾谊过秦论曰始皇奋六代之余烈振长防而御宇内践华为城因河为池】　紫土　黄金【崔豹古今注曰秦所筑长城土色皆紫汉塞亦然故称紫塞沈约宋书曰氐帅杨难当宼汉中魏兴太守薛健据黄金城】　千里　九重【东方朔十洲记曰昆仑山有积金为天墉城面方千里　淮南子曰昆仑山有増城九重其髙一万一千一百一十里】　元莬　白鹿【汉书曰昭帝元凤六年募郡国徙筑辽东元莬城　王歆之始兴记曰含涯有三城白沙城马鞍城白鹿城城南有白鹿洞】　千丈　九仞【荆州图记曰白帝城西临大江东南髙二百丈西北髙一千丈　下详叙事】　天险　地中【荆州图记曰夷陵县南对岸有陆抗故城周廻十里三百四十歩即山为墉四面天险周礼曰日至之辰尺有五寸谓之地中天地之所合也四时之所交也乃建王国焉】　下鱼　游鹿【袁山松宜都记曰狼山县东六十里有山名下鱼城四面絶崖惟两道可上皆险峻山上周廻可二十里有林木池水人田种于山上昔永嘉乱土人登此避贼守之经年食尽取池鱼掷下与贼以示不穷贼遂退散因此名为下鱼城　王歆之始兴记曰含涯有白鹿城晋咸康中郡人张鲂作令十年甚有惠政白鹿羣游取一而献之因以为名】　固国　表城【赵晔呉越春秋曰尧听四岳之言用鲧修水鲧曰帝遭天灾厥黎不康乃筑城造郭以为固国　王肃表曰夫城之有郭犹骨之有皮表里各异则保障不完皮骨分离则一体不具】　顔田　廖葬【荘子孔子谓顔回曰家贫居卑何不仕乎顔回对曰不愿仕回有郭外之田五十亩足以给饘粥足以给丝麻鼓琴足以自乐回不愿也　后汉书曰汝南廖扶者毕志衡门死葬北郭号曰北郭先生】　保民　溃众【谷梁曰城以保民为之也民众城小则益城益城无极凡城之志皆讥也注夫保民以德不以城如民众辄益城是无限极也　渠邱城恶众溃奔莒曰城已恶矣其孰与我为虞】　解带　起沙【墨子解带为城　魏祖征马超每渡渭为超骑所突营不得立又多沙不可筑城娄子伯说公曰今天寒可起沙为城以水灌之从之一夜而成】　无益　不处【楚囊瓦城郢沈尹戍曰茍不能衞无益也　梁伯好土功亟成而不处民罢而不堪则曰某宼将至乃沟公宫】　四墉　百雉　广袤　髙卑【并诗】　増白帝　锦官【郝郊入蜀纪见曰白帝城雉堞连云边江横锁入蜀第一险关也　山堂肆考曰锦官城在成都府万里桥南】盈庐　平壤【山堂肆考曰汉武帝封胶东康王子建为胶虞侯因名城为胶虞王莽改为盈】
　　【庐　又曰平壤城在辽东鸭緑江东一名五险城即箕子故国】　赤甲　赭圻【荆州图记曰鱼复县西北有赤甲城东南连白帝城西临大江　山堂肆考曰晋哀帝召桓温入朝至赭圻有诏止之温遂筑城居此】　金斗　铁瓮【潜确类书曰金斗城在庐州府城西旧志合肥号金斗以其分野入斗度独多也　山堂肆考曰润洲城号铁瓮呉孙权筑唐杜牧润州诗云城髙铁瓮横强弩】　三牛五羊【山堂肆考三牛城即鳯阳府旧城郡介淮濠多水灾牛土畜故以厌之　寰宇记五羊城周围】
　　【十里初有仙人骑五色羊执六穗秬而至故城名五羊】　金墉　玉壁【晋陆机洛阳记曰洛阳城内西北角有金墉城　周书列传曰玉壁城后周王思政所筑齐神武再攻围不克韦孝寛代思政镇玉壁神武攻之智力皆困】　设险　御暴【胡传曰百雉之城七里之郭设险之大端也　又曰城者御暴保民之所】　増陴　联堞【合壁事类曰顔真卿为平原太守安禄山逆状已萌真卿度必反阳托霖雨増陴浚隍　又曰崔神庆拜并州长史初州隔汾为东西二城神庆跨水联堞合而一之省防御兵嵗数千云】　结苇　赋茅【博物志曰代城始筑立版榦一日亡西南五十里于泽中营城自护结苇为门因就营筑焉其城圎周三十七里开九门其故城处呼曰东城　山堂肆考曰唐主欲于鄂州置武昌节度使鄂城土恶亟坏比嵗増筑赋茅于民吏倚以为扰牛僧孺请陶甓以成五年工毕鄂人无复嵗费】　原筑千里　据万丈【秦筑长城延袤千里拒胡楚国方城以为城汉水以为池据万丈之城临不测之川】　仲秋筑　孟冬坏【月令仲秋筑城郭　又孟冬坏城郭】　过辄治　哭为崩【马援所过辄为郡县治城郭　下详城二】　増怪山生　烛星见【呉越春秋曰城既成而怪山自生者琅琊东武海中山也一夕自来故名怪山范蠡曰臣之筑城也其应天矣昆仑之象存焉　后汉五行志曰元凤五年四月烛星见奎娄间占曰有土功边城和六年正月筑城】　过百雉　存三版【左传曰祭仲曰都城过百雉国之害也　说苑曰智伯决水以灌晋阳之城城不没者三版】　降青蛇　游黄鹄【唐杨朝晟传曰朝晟为邠宁节度使请城方渠合道木波以遏吐蕃路师次方渠水乏有青蛇降险下走视其迹水从而流朝晟使筑防环之遂为停渊士饮仰足已城吐蕃悉众至度不能害乃引去　虞氏记曰赵侯自五原河曲筑长城东至隂山又于河西造大城一箱崩不就乃改卜隂山河曲而祷焉昼见羣鹄游于云中徘徊经日见火光在其下武侯曰此为我乎乃即于其处筑城今云中城是也】　依马迹　象蚓形【搜神记曰秦时筑城于武周塞内将成而崩者数焉有马驰走周旋反覆父老异之因依马迹以筑城乃不崩遂名马邑程史曰艺祖初修汴京大其城址曲而宛如蚓诎焉耆老相传谓赵中令鸠工奏图初取方直四面皆有门】
　　【坊市经纬其间井井绳列上览而怒自取笔涂之命以幅纸作大圈纡曲纵斜旁注云依此修筑故城即当时遗迹也时人咸罔测多病其不宜于观美及政和间蔡京擅国亟奏广其规以便宫室苑囿之奉命宦侍董其役凡周旋数十里一撒而方之如矩墉堞楼橹虽甚藻饰而荡然无曩时之坚朴矣靖康尼玛哈斡里雅布扬鞭城下有得色曰是易攻下令植炮四隅随方而击之城既引直一炮所望一壁皆不可立竟以此失守沉几逺睹至是始验宸笔所定图承平时藏秘阁今不复存】　制防具　毁守具【宋史曰郭廷谓初仕南唐监军濠州周世宗攻城甚急廷谓籍城中负贩之辈置大寺中俾制防城具以故无一亡逸周师不得觇城中虚实　潜确类书曰德宗建中元年术士桑道茂上言臣望奉天有天子气宜髙大其城以备非常乃命筑奉天城诏州镇无得修城毁其守具】　仙人城　君子城【毛子晋五色线曰葛洪捣药山东去三十里飞流千仞即是仙人城名为青溪鬼谷有秦庭采术之客往往就山下人家取火　郡国志曰石勒每破一州必简别衣冠号为君子城】　原金汤为固　大小不知【传虽有金城汤池不可以为固　楚王使由余城麋复命子西问髙厚大小不知子西责之对曰不能王遇盗云中余受戈其所犹在袒而视之背曰此余所能也脾泄之事余亦弗能也】　沟池为固啓塞从时【城郭沟池以为固　门户道桥谓之啓城郭墙堑谓之塞关闭之急不可一日而阙随坏时而理之不可限以土功之时】　扄鐍土宇　缄縢地维　是资善守何患来攻　髙城深池　崇墉浚洫　城以巨防
　　门之重闭　用逸制劳　以寡胜众　　扼地咽喉　为国藩屏　増紫云横亘　佳气郁葱【泊宅编曰秦之长城西起临洮尽辽海今但穴其下以来往望之若紫云横亘沙漠上　王充论衡曰王莽时谒者苏伯阿能望气使过舂陵城郭叹其气佳及光武到河北与伯阿见问曰卿前过舂陵何用知其佳气也伯阿对曰见其郁郁葱葱耳】系水因山　象天法地【上见城二引周书　下见城二引呉越春秋】　取旗先登　悬布复上【左传曰隐公十一年公会齐郑伐许颍考叔取郑伯之旗蝥弧以先登子都自下射之顚瑕叔盈又以蝥弧登周麾而呼曰君登矣郑师毕登遂入许　又曰襄公十年诸侯围偪阳主人悬布堇父登之及堞而絶之队则又悬之苏而复上者三】　谢安遐想　魏瓘前知【上见城二　古今诗话曰魏瓘侍郎初知广州子城一角忽頽见一古砖有四大字云委于鬼工乃魏字也公感其字大筑新之后罢还未几侬智髙宼广州外城一击而圮独子城坚民頼以生贼平朝廷以公前知有备加谏议大夫再知广州】　石头必争　钱塘可灌【山堂肆考曰石头城六朝必争之地在郡西二里今清凉寺李王殿是也　又曰宋陈亮才气超迈志存经世尝环视钱塘谓曰此城可灌也盖以地下于西湖耳】　拟法紫宫　合气后土【上见城二　呉越春秋曰范蠡曰臣乃承天门制城合气于后土岳象已设昆仑故出越之霸也】　比角为城　掉舌下城【王充论衡曰鲧为诸侯欲得三公而尧不听怒其猛兽欲以为乱比兽之角可以为城举尾以为旌奋心盛气阻战为彊　潜确类书曰郦食其掉三寸舌下齐七十余城】　丹楼如霞　金泉似酒【世说补曰桓征西治江陵城甚丽防賔僚出江津望之云若能有目此城者赏顾长康时为客在坐目曰遥望层城丹楼如霞桓即赏以二婢　晋王韶南雍州记曰福禄城谢艾所筑下有金泉味似酒】相如完璧　仲连射书【通鉴曰赵得楚和氏壁秦王请以十五城易之蔺相如曰】
　　【臣愿奉璧而往城不入则臣请完璧而归王遣之相如至秦既献璧视秦王无意偿城乃绐取璧遣使者怀之间行归赵而以身待命于秦秦王贤而归之　国防曰燕将攻齐下聊城或谗之燕王燕将惧诛保聊城不敢归齐田单攻之嵗余不下鲁仲连乃为书约之矢以射城中遗燕将燕将曰敬闻命矣因罢兵倒韣而去】飞乌啣标　鬭龙跃泽【文苑彚隽曰呉兴郡城秦时为下菰城又为项王故城郭璞欲移郡于东迁璞女亦善地理啓璞无徙因旧址损益之可以永无残破之虞璞从之初璞欲移城于东迁每立标辄为飞乌啣去防其女又啓遂定于今处女号迁城小娘子从璞庙祀焉　下见后吕温受降城铭】蹊隧险絶　濠堑重复【唐髙适传曰适疏言平戎以西数城皆穷山之巅蹊隧险絶运粮束马之路坐甲无人之乡　宋陆游老学庵笔记曰建康城李景所作其髙三丈因江山为险固其受敌惟东北两面而濠堑重复皆可坚守至绍兴间已二百余年所损不及十之一】　云梯攻城鵞车掘城【王氏彚苑曰公输班造云梯攻宋墨子萦带守之公输班九攻而墨子九却之不能入遂辍兵　元史列传曰世祖自阳罗渡江促张柔防兵攻鄂柔乃令何伯祥作鵞车洞掘其城】　子反乗堙　仁恭穴地【公羊传曰荘王围宋司马子反乗堙而窥宋城　五代杂传曰刘守光父仁防能穴地为道以攻城军中号刘窟头】　刋木标橹　立仗建旗【李华韩公庙碑铭曰三城既就刋木标橹记之种落刻其降年后皆如之　下见前隋何稠传】　阿利蒸土立言画地【山堂肆考曰夏主赫连勃勃以叱干阿利领将作大匠阿利性巧而残忍蒸土筑城锥入一寸即杀筑者而并筑之　又曰罗立言宜州人为武阳令以能治剧迁河隂立言始筑城地在城郭中者皆为豪富大贾所占乃下令画地使民自筑其处吏籍其濶狭号于众曰有不如约为我更完民惮其严数旬工遂毕】　坚劲不摧　纡环多趣【述异记曰安阳有金城城皆如金色坚劲不崩摧先儒云上古时天雨黄金也　唐书曰裴行俭讨匐春王方翼为副筑碎叶城面三门纡环多趣以诡出入】雅有营谢　传称城沂【上美召伯也　下贤蒍敖也见玉海集句】　隐以
　　金椎　以石壁　陵峥岸峭　岳立云连　原当要害之冲　控形胜之国　増周之以木樵校联　布之以蔺石渠荅　原怀德惟宁虽闻士为　不供是惧终执仲几　増垒土诛茅皆昭圣俭　镕金铸玉独擅国工【孙之獬巩华城记】　原虽宗子是固则可征辞　而大夫不供亦宜加罪　増今京不度既百雉以贻忧　夫鲁有初谅三都之必毁【余靖请堕都城判】　依山为障踞怒虎于崇冈　引水为池住飞龙于曲地　墨翟多能九攻闻解带之术　郑丹逺识五大有在边之讥
　　城四
　　増城中丘【胡传曰凡书城者完旧也书筑者创始也城中丘使民不以时非人君之心也】　子囊遗言【左传曰襄公十四年楚子囊将死遗言谓子庚必城郢君子曰君薨不忘増其名将死不忘衞社稷可不谓忠乎】　化双雉【词林海错曰秦文公时筑城有阳伯者逢两童子化为双雉遂名雉城】　蓑城【又曰蓑城谓以草覆城也】　为游冶所【呉地志曰越献西施于呉王王择虞山北麓以石甃城为游冶之所】　亚字形【呉地志曰呉罗城作亚字形周敬王六年丁亥造其城南北长十二里东西九里城中有大河三横四直苏州名标十望地号六雄八门皆通水陆郡郭三百余卷】长城巨防【苏代说燕曰齐有长城巨防】　依筑【搜神记曰秦惠王二十七年使张仪筑成都城屡頽忽有大浮于江至东子城东南隅而毙仪以问巫巫曰依筑之便就故名化城】丱子城【舆地志曰始皇遣徐福发童男女千人至海上求仙因筑城侨寓号丱子城】　神人【史记孝武夲纪曰方士有言黄帝时为五城十二楼以神人于执期名曰迎年】　一顾可倾【汉书曰李延年歌曰北方有佳人絶世而独立一顾倾人城再顾倾人国岂不知倾城与倾国佳人难再得】　边城晏闭【玉海曰孝宣时边城晏闭牛马布野】　城【又曰师古云汉制毎塞要处别筑为城置人镇守谓之城】　织锦【辛氏三秦记曰梁山宫在好畤城皆文石名织锦城】为国得城【南史曰齐武帝欲修白下城难于动役刘系宗啓谪役在东者上从之后武帝讲武白下履行其城曰系宗为国家得此一城】　伐柳灌水【北史曰魏太武伐蠕蠕军中有告失驴耳者司马楚之曰必觇贼截之为验耳贼将至矣乃伐柳为城灌水令冻城立而贼至不可攻逼乃走散】　紫微城【地理志曰东都宫城在皇城北长千六百二十歩广八百有五歩周四千九百九十一歩崇四丈八尺以象北辰藩衞故名紫微城】　石坼涌泉【五行志曰开元二十八年六月吐蕃围安戎城断水路城东山鸣石坼涌泉】　河朔金城【顔真卿本传曰真卿为招讨使清河太守使郡人李萼来乞师萼曰闻公首奋羣倡大顺河朔恃公为金城】　筮得大畜【新唐书曰髙骈徙劒南西川节度成都城嵗坏骈易以砖甓陴堞完新负城邱陵悉根平之以便农桑讫功筮之得大畜骈曰畜者养也济以刚健笃实辉光日新吉孰大焉文宜去下存上因名大元城】　玉字题【唐郑还古博异志曰房州隂隐客荘后穿井千余尺忽旁通石穴工人入穴探之别一天地日月经行半日至一山趾有一国城皆金银珉玉为宫室城楼以玉字题曰梯仙国云】　工毕献图【备史曰王使陈章城衢州工毕以图献王视西门樟树密谓左右曰此树不入城章终非我畜其后章果叛】　筑青涧【言行録曰范文正公于延州筑青涧城垦营田复永平废塞熟羌归业数万户于庆州城大顺以据要害夺贼地而耕之又城细腰胡芦于是明珠灭藏大族皆去贼为中国用】　主芙蓉城【潜确类书曰石曼卿卒后其故人有见之者恍惚如梦中言我今为仙所主芙蓉城欲呼故人共游不诺忿然骑一素骡而去　又曰王廻子髙与仙女周瑶英游芙蓉城凡百余日】　扼要害【宋史列传曰狄青城桥子谷筑招安丰林新砦皆扼贼要害】　甃城壁【元史列传曰张柔移镇亳州环亳皆水非舟楫不达柔甃城壁为桥梁属汴堤以通商贾之利】　赐金扣瑇瑁巵【元史曰至正三年城大都张略佐其父为筑城总管城成赐内帑金扣瑇巵】　不细谨【明开国臣传曰倭盗海边汤和自登莱淮阳迄呉越间设指挥卫若干户所拣丁北三万五千有竒城之丁壮多入民家阙其墙垠堦序之石及诸碓硙诸城下浙人讟焉和曰吾闻成逺算者不近量任大事者不细谨复有讟者老夫将手刃之不逾年城成】　鸣沙【潜确类书曰鸣沙城在陜西寕夏中防人马过此则沙有声】　蚁城【毛子晋五色线曰垫江县冉端为父卜地掘深丈余遇蚁城方数丈外重雉堞皆具子城谯橹工若雕刻城内分街径小垤相次毎垤有蚁数十憧憧不絶楼中有二蚁一紫色长寸余足作金色一有羽细腰稍小白翅有金脉疑是雄者】
　　城五
　　原诗晋陆机遨游出西城诗曰遨游出西城按辔循都邑逝物随节改时风肃且熠迁化有常然盛衰自相袭靡靡年时改苒苒老已及行矣勉良图使尔修名立宋谢灵运初发入南城诗曰弄波不辍手玩景岂停目虽未登云峰且以欢水宿　又发石首城诗曰出宿薄京畿晨装抟曽飔重经平生别再与朋知辞故山日已逺风波岂还时遥遥万里帆茫茫终何之钦圣若旦暮怀贤亦凄其皎皎明发心不为嵗寒欺　梁简文帝从顿还城诗曰汉渚水初緑江南草复黄日照蒲心暖风吹梅蕊香征舻舣汤堑归骑息金隍舞观衣恒襞歌台未张持此横行去谁念守空牀　又登城诗曰日影半东檐靖念空杼轴小堂卷缥书华池厌修竹寂寞既寡悰登城望原陆遥山半吐云严飇时响谷靡靡见墟烟森森视寒木落霞乍续断晩浪时廻复逺瞩既濡翰徒自劳心目短歌虽可裁緑情非雾縠　又登城北望诗曰登楼传昔赋出蓟表前闻霸陵忽回首河隄徒望军兹焉聊回眺极目杳难分一水斜开岸双城遥共云又和衞尉新渝侯廵城口号诗曰帝京风雨中层阙
　　烟霞浮玉署清余热金城含暮秋水光凌却敌槐影带重楼　江淹登纪南城诗曰恭承此嘉惠末官至南荆敛袵承光彩端笏奉仁明再逢緑草合重见翠云生江甸知礼富汉渚闻敎清君王澹以思树羽望楚城年积衣劒灭地逺宫馆平　刘孝标江州还入石头城诗曰鼓枻浮大川延睇洛城观洛城何郁郁杳与云霄半前望苍龙门斜瞻白鹤馆槐垂御沟道柳缀金堤岸迅马晨风趋轻舆流水散髙歌梁尘下絙瑟荆禽乱我思江海游曽无朝市玩忽寄灵台宿空轸及关叹仲子入南楚伯鸾出东汉何能栖树枝取毙王孙弹　王筠和新渝侯巡城诗曰阊阖暧已昬钩陈杳将暮栖乌城上喧晩雀林中度屯衞时巡警凝威肆安歩阁道趋文昌禁兵连武库铜乌迎早风金掌承朝露罘罳分晓色睥睨生秋雾维城任寄崇空想灵均赋伊余方病免邱园保恬素　庾肩吾登城北望诗曰师屠六郡登城望九山沈黄雾里地尽黒云中霜戈曜垅日哀笳断塞风又和衞尉新渝侯巡城诗曰维城寄右戚巡警属勤
　　王南瞻通灞岸北眺指横芒入汉飞延阁临云出建章歩逐天津逺城随秋夜长露槐落金气风寮上新凉増何逊登石头城诗曰关城乃形势地险差非一马岭逐纡回犬牙傍隆窣百雉极襟带亿庾兼量出至理归无为善守竟何恤眺听从耳目逺近备幽悉扰扰见行人晖晖视落日连樯入廻浦飞盖交长术天暮逺山青潮去遥沙出薄宦恧师表属辞慙愈疾愿乗觳觳牛还隐笼室　徐悱登琅邪城诗曰甘泉警烽上谷抵楼兰此江称豁险兹山复郁盘表里穷形胜襟带尽岩峦修篁壮下属危楼峻上干登陴起遐望回首见长安金沟朝灞浐甬道入鸳鸾鲜车骛华毂汗马跃银鞍少年负壮气耿介立冲冠怀纪燕山石思开函谷丸岂如灞上戏羞取路傍观寄言封侯者数言良可叹　原后魏温子升从驾幸金墉城诗曰兹城实佳丽飞甍自相并胶葛拥行风岧嶤閟流景御沟属清洛驰道通丹屏湛淡水成文参差树交影长门久已闭离宫一何静细草縁玉堦髙枝防桐井微微夕渚暗肃肃暮风冷神行翠旗天临肃清警伊臣从下列逄恩信多幸康衢虽已泰弱力将安骋　陈张正见游龙首城诗曰关外山川濶城隅尘雾浮白云凝絶沧波间断洲四面观长薄千里眺平邱河津无桂树樽酒自淹留　沈炯望郢州城诗曰魂兮何处返非死复非仙坐柯如昨日石合未淹年歴阳顿成浦东海果为田空忆扶风咏谁见岘山传世变才良改时移民物迁悲哉孙骠骑悠悠哭彼天　唐李百药秋晩登古城诗曰日落征途逺怅然临古城頽墉寒雀集荒堞晩乌惊萧森灌木上迢逓孤烟生霞景焕余照雾气澄晩清秋风转揺落此志安可平増刘禹锡登司马错古城诗曰将军将泰师西南奠
　　遐服故垒清江上苍烟晦乔木登临直萧辰周览壮前躅堑平陈叶满墉髙秋蔓緑废井抽寒菜毁台生鲁谷耕人得古器宿雨多遗镞楚塞郁重叠蛮溪分结曲留此数仞基几人生逺目　杜审言登襄阳城诗曰旅客三秋至层城四望开楚山横地出汉水接天回冠盖非新里章华即旧台习池风景异归路满尘埃　杜甫上白帝城诗曰城峻随天壁楼髙更女墙江流思夏后风至忆襄王老去闻悲角人扶报夕阳公孙初恃险跃马意何长　皇甫冉早春登徐州城诗曰落日慿危堞春风似故乡川流通楚塞山色绕徐方壁垒依寒草旌旗动夕阳无戎资上策南亩起耕桑　张祐江城晩眺诗曰重槛搆云端江城四郁盘河流出郭静山色对楼寒浪草侵天白霜林映日丹悠然此江思树杪几樯竿韦荘台城诗曰江雨霏霏江草齐六朝如梦鸟空啼无情最是台城柳依旧烟笼十里堤　钱起同王贠外陇城诗曰三军版筑脱金刀黎庶翻慙将士劳不忆新城连嶂起唯惊画角入云髙　李益登长城诗曰汉家今上郡秦塞古长城有日云长惨无风沙自惊当今圣天子不战四夷平　雍陶河隂新城诗曰髙城新筑压长川虎踞龙盘气色全五里似云根不动一重如月晕长圆河流暗与沟池合山色遥将埤堄连自有此来当汴口武牢何用锁风烟　宋梅尧臣新霁登周王城诗曰行行古城头歴览古城下水鸟傍人烟河流隔桑柘秋山豁晴翠野老亲时稼民讼今已稀闲登厌官舍　陆游楚城诗曰江上荒城猿鸟悲隔江便是屈原祠一千五百年间事只有滩声似旧时　杨万里城头晩歩诗曰古城秋后不胜荒人迹新行一迳长竹影已揺将午日草根犹有夜来霜　陈襄古城诗曰芦苇萧踈天气清水含山色照重城緑芜何处管弦地碧落旧时钟鼓声三峡桥边秋雨过六鼇宫里夜潮生萧郎秦女无归约十二楼台空月明　林景熙鹿城晩眺诗曰古城仙鹿逺百感赴斜曛海气千年聚山形九斗分神鸦饥啄藓宰木蠧藏云何处鸣钲发春屯又易军　金朱自牧郡城秋望诗曰城髙野濶思何穷人在西风一笛中楼影不揺溪水静舂声相荅草山空海天引望能供碧霜树经秋更倚红回首客魂招不得莼鲈归兴满江东元元好问讲武城诗曰作计千年复万年似嫌蒸土不能坚秪今讲武人何在衰柳残杨有乱蝉　萨都拉髙邮城晓望诗曰城上髙楼城下湖城头画角晓呜呜望中灯火明还灭天际星河澹欲无隔水人家暗杨柳带霜鳬雁起菰蒲短衣匹马非吾事拟向烟波觅钓徒周霆震郡城髙诗曰郡城髙昔人堕废今人劳城中居民负土石城上畚锸卒伍操去年外濠深地底今年城内插天起红旗东接汉阳山白璧西沈贑江水杵声未改筑者殊人事往往如传车荒碑断础悉舆致仙宫梵宇空无余欢呼拦街走童孺明年移家城里住抱关旧卒鬓如丝涙堕鸦啼城下树城坚池浚侔金汤此地他年为战场　王逢登越城故基诗曰呉王台对越王城嵗嵗春风燕麦生一片范家湖上月照人心事独分明増歌齐梁妻援琴歌曰乐莫乐兮新相知悲莫悲兮生别离哀感皇天城为堕　汉平城歌曰平城之下亦诚苦七日不食不能彀弩
　　増行齐王融望城行曰金城十二重云气出表里万户如不殊千门反相似车马若飞龙长衢无极已箫鼓相逢迎信哉佳城市　宋刘克荘筑城行曰万夫喧喧不停杵杵声丁丁惊后土徧邨开田起窑灶望青斫木作楼橹天寒日短工役急白棒诃责如风雨汉家丞相方忧边筑城功髙除美官旧时广野无城处而今烽火列屯戍君不见髙城齾齾如鱼鳞城中萧疎空无人　金刘迎修城行曰淮安城郭真虚设父老年前向予说筑时但用鸡粪土风雨即摧干更裂秪今髙低如堵墙举头四野青茫茫不知地势实冲要东连鄂渚西襄阳谁能一劳谋永逸四壁依前护甎石免令三嵗二嵗间费尽千人万人力
　　増曲唐温庭筠故城曲曰白马金络头东风故城曲増词唐张籍筑城词曰筑城处千人万人齐把杵重重土坚试行锥军吏执鞭催作迟来时一年深碛里尽着短衣渴无水力尽不得抛杵声杵声未尽人皆死家家养男当门户今日作君城下土
　　増謡唐李贺古邺城童子謡曰棘为鞭虎为马团团走邺城下
　　原赋魏文帝登城赋曰孟春之月惟嵗权舆和风初畅有穆其舒驾言东道陟彼城楼逍遥逺望乃欣以娯平原博敞中田辟除嘉麦被垄縁路带衢流茎散叶列倚相扶水幡幡以长流鱼裔裔而东驰风飘飖而既臻日晻暧而西移望旧馆而言旋永优游而无为　晋孙楚登楼赋曰有都城之百雉加层楼之五寻从明王以登极聊暇日以娯心泾渭汨以阻迈卉木郁而成林晞朝阳之素辉羡緑竹之茂隂望秦坟于骊山覩八陵于北岑营巷基峙列宅万区黎民布野商旅充衢柳绸缪芙蓉吐芳俯依青川仰翳朱杨体象蒙泛幽若扶桑白日为之昼昏鸟禽为之颉颃　宋鲍昭芜城赋曰崒若断岸矗似长云制磁石以御冲糊頳壌以飞文观基扄之固护将万祀而一君出入三代五百余载竟割而豆分至若白杨早落塞草前衰棱棱霜气风威孤蓬自振惊沙坐飞通池既已夷峻嵎又以頽直视千里外唯见起黄埃若夫藻扄黼帐歌台舞阁之基璇渊碧树弋林钓渚之馆呉蔡齐秦之声鱼龙爵马之翫皆薫歇烬灭光沈响絶东郡妙姬南国佳人蕙心纨质玉貌绛唇莫不埋魂幽石委骨穷尘岂忆同辈之愉乐离宫之苦辛歌曰边风起兮城上寒井径灭兮邱垅残千龄兮万代共尽兮何言　梁呉筠呉城赋曰古树荒烟几百千年云是呉王所筑越王所迁东有铸劒残水西有舞鹤故壥萦具区之广泽带姑苏之逺山仆本蓄怨千悲亿恨况复荆棘萧森丛桂弥蔓亭梧百尺皆歴地而生枝阶筠万丈或至杪而无叶不见春荷夏槿唯闻秋蝉冬蝶木魅晨走山鬼夜惊不知九州四海乃复有此呉城　増唐吕令问云中古城赋曰夫其规典章辨封疆池桑干之水苑秦城之墙百堵齐矗九衢相望歌台舞榭月殿云堂开儒士于璧沼贮美人于玉房翕习沸渭荧荧煌煌武破六州之内文宅三川之阳何其壮也张嵩云中古城赋曰魏祖发大号鼓洪炉天授宏略
　　神输秘图一太隂以建极则广莫而论都遂徴版榦庀徒卒铲嶕峣剖崛屼因方山以列榭按长城以为窟既云和而星繁亦丘连而岳突月观霞阁左社右元沼汯涌其后白楼防兴其前开士子之词馆列先王之借田灵台山立璧水池圎双阙万仞九衢四达羽旄林森堂殿胶葛当其士马精彊都畿浩穰始摧燕而灭夏终服宋而平梁故能出入百祀联延七主击鲁衞之诸侯廓秦齐之土宇礼兴乐盛修文辉武讲六代之宪章布三阳之风雨　崔损北斗城赋曰峻址云矗曾谯锦章羃赪壤以叠形凝皓粉以飞光门结黄金之石檐施白璧之珰堞盘纡于曲槛池径复于圎塘城势逶迤若台岑之隐映楼形宛转似昆仑之相望接千门之宫阙通八达之康荘　陈讽新筑峨和城赋曰元侯以制敌之雄略期方隅之永清得奔冲之故地剙备守之新城四合分形见冈峦之表里百堵定制变胜负之虚盈崪云屯而霞起忽虎踞而龙行倚苍壁以中絶玷赪壤而外明我有巨防师无遗镞神谋洞啓而机张天险载兴而版筑于以峦披冈削岭门崖谷雉堞霜皜丽谯云矗数万落于屈指睇连营于寸目何暂费于经营永无虞于败覆　又华山为城赋曰千寻壁立万雉云屯龙蟠日月虎视乹坤大河自北而东呀为濬洫穷谷从中而断豁若重门诚百二之光宅见九五之天尊伟夫襟带皇都咽喉上国磅礴乎崤函之外隐轸乎丰镐之侧所以罗羣象吞八极展万祀而成在众心冠三秦而位居一德况乎天地初霁云霞四披红尘灭影碧落标竒宿雾市之气尚疑烟阙耸莲峰之色不让文陴顾万夫之莫向信六国而奚为岌岌神才言言天设连岸抱九州之路壮气折诸侯之节萧萧归马想饮窟之初还隐隐轻雷讶鸣鼓之不歇天包地束鸟过云轻万仭垂峭千峰入冥髣髴虹蜺尽识旌旗之色依稀星月皆分弧矢之形　宋苏轼昆阳城赋曰淡平野之霭霭忽孤城之如块风吹沙以苍莽怅楼橹之安在横门豁以四达故道宛其未改彼野人之何知方伛偻而畦菜嗟夫昆阳之战屠百万于斯须旷千古而一快
　　増颂唐符载新广双城门颂曰钟陵古城隘不工丽谯隙穴废崇墉右貂作镇寝前踪中央砥平豁笼严城朝旦日曈曈髙开四门车马通此邦此绩垂无穷敢绍华藻清风
　　増铭后汉李尤京师城铭曰天险匪登地险邱陵帝王设险乾坤是承　唐吕温东周城铭曰文王受命肇兴西土周公作洛始防风雨居中正本拓统开祚盛则骏奔衰则夹辅二霸之后时无义声大夫苌言抗其倾坐召诸侯广崇王城虽微逺猷实被令名立臣之本委质定分为仁不卜临义不问兴亡理乱在德非运罪之违天不可以训　又三受降城铭曰韩侯受命平在朔易北方之强制以全策亘汉横塞揭兹雄壁如三鬭龙跃出大泽并入襟带各闭风雷俯视隂山仰看昭回一夫登陴万里洞开日晏秋尽纤尘不来　明李攀龙肥城县城铭曰天不可升地险邱陵维休维戚肇自中丞周公居东于宣于蕃匪除于庭而力于原有令知发大物是慿绸缪牖户百堵斯兴言售厥谋用在不疑匪良执事一篑之亏卓彼岩邑何干何桢三人同心乃成此城
　　増序唐【撰人阙名】蕲州新城门颂序曰城于防春秋书之重时也城于蕲舆人诵之美功也大唐庚辰嵗岳鄂观察使郑公前牧于蕲春始佩铜虎符是年蔡人不恭民大愁恐若宼暴至是邦也夙昔无事城隍不张頽墉坏堞仅为平野公乃度旧址量客土备畚锸啸丁壮勃焉而兴于是谨刀布以索力考鼛鼓以荡气严进退以设令立师伍以程课烝徒雷呼万锤星飞诛惰耸劳间无留时凡甲子五癸即崪然城成矣墉髙三雉门容两辙门台睥睨霞赩云截如崇山断岸邈不可向议金汤者我居首焉
　　増议汉蔡邕议曰天设山河秦筑长城汉起塞垣所以别内外异殊俗也守边之衞李牧善其略保塞之论严尤申其要
　　増记唐杨防歙州重筑新城记曰逺而望之则叠巘层峦屹如天设迫而视之则崇冈连阜捷若神化廻合丛倚崕束山抱建邦设险此焉是觏　宋李清臣重修都城记曰以三嵗之绩易数百年因循之陋崇墉屹然周五十里一百六十五歩横度之基五丈九尺髙度之四丈而睥睨七尺坚若埏埴直若引绳惟我汴京气象宏伟平广四达冈阜□转隐磷地中若龙盘虎伏睨而四据浊河限其北漕渠贯其内气得中和土号沃衍霏烟屯云映带门阙望之者知其为天子之宅周世宗广而新之逮此百二十有五年矣圣主营于无为图于弗用取羡卒共其力兵不逾一万分部者六版榦递迁畚锸贯序创机轮以登土为铁疏以固沟肇于丙方环于四浃度功五百七十九万有竒所省者十之三其作怡然其成裕然人不及计士不及议而城以全新奏矣　明张四维京师新建外城记曰易垂设险守国之文诗有未雨桑土之训帝王城郭之制岂以劳民所以固圉宅师以隆王者居重之威以奠下民安土之业以絶奸宄觊觎之念此固圣人因时之政不得不然者尔
　　橹一
　　原释名曰橹露也露上无覆屋也　孙子兵法曰攻城之法修橹枌榅具器械三月而后成　増说文曰城上望楼战阵髙巢车皆曰橹　纲目集览曰橹通作樐城上守御望楼也　史记列传曰江河为阹泰山为橹合璧事类曰边方备宼作髙土曰橹橹上贮薪宼至举火相告【即今之烟炖也】
　　橹二
　　原陆机洛阳记曰洛阳城周公所制城上百歩有一楼橹外有沟渠　増唐马燧传曰设一门为谯橹　宋史曰郭廷瓉初仕周世宗为楼橹战櫂左右厢都监　又曰李继先为髙阳关行营都监于易州平塞军长城口至髙阳为望橹七所举烽以候警急　又曰荆嗣璧于莫州城下领百人斧敌望橹邀击屡败之　又曰程琳判大名度要害缮璧垒増守御备植杂木数万曰异时楼橹之具可不出于民矣　辽史曰南京析津府城方三十六里崇三丈衡广一丈五尺敌楼战橹具　金史曰侯小叔驻乐李山寨众兵毕防夜半攻城以登焚楼橹火照城中　元史曰谔勒哲巴图从万戸穆呼哩掠地荆南至襄阳与宋兵战屡胜之遂为梯登樊城焚楼橹勇冠三军　又曰綦公直从诸军南伐至隆兴宋军突出城门逆战公直败之追抵城下遂逾壕拔木焚其楼橹　从信録曰陈胜与李文忠议以诸暨浙东藩障乃度地去诸暨六十里并五指岩新筑一城不旬日楼橹濠栅靡不毕具　明逊国臣传曰都督同知孙岳建文中充凤阳守将靖难兵起大修战守器械所为战舰楼橹戈甲皆有法
　　橹三
　　増氊入　奋槊登【宋史曰王均叛据成都筑月城以自固雷有终令卒氊秉燧以入悉焚其望橹机石均突围而遁　元史曰察喇从征围南京城坚如立铁长槊大呼登西南角摧其飞橹】花木丛植　旍葆四垂【宋文鉴泰州玩芳亭记曰海陵郡城西偏多乔木杂花桃】
　　【李山樱椒棣数十种丛植橹上　西京杂记曰昆明池中有戈船楼船各数百艘楼船上建楼橹戈船上建戈矛四角悉垂幡毦旍葆麾盖照灼涯涘】　了翁奏葺　尧臣请彻【宋史曰魏了翁知泸州奏葺其城楼橹雉堞増置器械百废俱举　又曰王尧臣请泾原五州营田盆置弓箭手及请彻潼关楼橹皆报可】　汴京藻饰　凤阳坚完【程史曰艺祖初修汴京城址曲而宛政和间蔡京奏广其现一撒而方之如矩墉堞楼橹虽甚藻饰而荡然无曩时之坚朴矣　大事记日上防诸将议所向时鳯阳淮安皆冲道诸将议不一上日鳯阳楼橹坚完非攻不下淮安有重兵未易用力若直取真聚舟决渡事可立定诸将称善】　创百歩之制　标三城之功【上见前洛阳记季华韩公庙碑铭曰三城既就刻木标橹】　作髙上于边方　造层楼于
　　水上【上见前合璧事类　列朝诗集本传曰阳城张慎言家居御流寇造三层楼临泊水上楼橹渠荅火礉悉备贼屡攻不充全活数万人】
  </div>
  <div class="pagination">
   <a href="御定渊鉴类函_page231.html">
    上一页
   </a>
   <span>
    ...
   </span>
   <a href="御定渊鉴类函_page227.html">
    227
   </a>
   <a href="御定渊鉴类函_page228.html">
    228
   </a>
   <a href="御定渊鉴类函_page229.html">
    229
   </a>
   <a href="御定渊鉴类函_page230.html">
    230
   </a>
   <a href="御定渊鉴类函_page231.html">
    231
   </a>
   <span class="current-page">
    232
   </span>
   <a href="御定渊鉴类函_page233.html">
    233
   </a>
   <a href="御定渊鉴类函_page234.html">
    234
   </a>
   <a href="御定渊鉴类函_page235.html">
    235
   </a>
   <a href="御定渊鉴类函_page236.html">
    236
   </a>
   <a href="御定渊鉴类函_page237.html">
    237
   </a>
   <span>
    ...
   </span>
   <a href="御定渊鉴类函_page233.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
