<!DOCTYPE html>
<html>
<head>
    <meta charset="UTF-8">
    <title>山堂肆考 - 第 226 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 226 页/共 632 页</h1>
    <div class="content">　　铸刑书
　　左昭六年郑人铸刑书叔向诒子产书曰夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎注云铸刑书谓铸刑书于鼎以为国之常法也
　　观刑象
　　大司冦正月之吉始和布刑于邦国都鄙乃悬刑象之法于象魏使万民观刑象挟日而敛之注云吉谓朔日象魏阙也挟日从甲至癸也敛収也
　　说桎梏
　　易蒙卦初六发利用刑人说桎梏以徃吝注云占者遇此当发其防然发之之道当痛惩而暂舎之以观其后若遂徃而不舎则致羞吝矣
　　用甲兵
　　刑法志大刑用甲兵次刑用斧钺中刑用刀锯又其次用鑚凿薄刑用鞭扑大者陈诸原野小者致之市朝
　　五禁
　　秋官士师掌国之五禁以左右刑罚一曰宫禁二曰官禁三曰国禁四曰野禁五曰军禁
　　三典
　　大司冦掌建邦之三典以佐王刑邦国诘四方一曰刑新国用轻典二曰刑平国用中典三曰刑乱国用重典
　　纠万民
　　大司冦以五刑纠万民一曰野刑上功纠力二曰军刑上命纠守三曰乡刑上德纠孝四曰官刑上能纠职五曰国刑上愿纠暴又地官司徒以乡八刑纠万民曰不孝不睦不婣不弟不任不恤造言乱民之刑也
　　威四夷
　　左僖三十五年晋侯朝王飨醴请隧弗许曰王章也未有代德而有二王亦叔父之所恶也与之阳樊温原攅茅之田阳樊不服围之苍葛呼曰德以柔中国刑以威四夷宜吾不敢服也
　　即天论
　　礼王制凡制五刑必即天论制断也天论天理也即天论言与天意合也
　　象雷威
　　刑法志为刑罚威狱使人畏忌以类震耀杀戮取象雷电威也
　　三刺聼狱
　　司刺掌三刺三宥三赦之法以诏司冦听狱讼三刺一曰讯羣臣二曰讯羣吏三曰讯万民三宥一宥曰不识二宥曰过失三宥曰遗亡三赦一赦曰幼弱二赦曰老耄三赦曰蠢愚注云刺杀也讯询问也
　　五声求情
　　小司冦以五声听狱讼求民情一曰辞听二曰色听三曰气听四曰耳听五曰目听以八辟丽邦法附刑罚一曰议亲之辟二曰议故之辟三曰议贤之辟四议能五议功六议贵七议勤八议賔辟法也
　　草艾则墨
　　礼祭统草艾则墨言立秋之后草自此可艾则墨刑可行也墨五刑之轻者
　　虫俯乃趋
　　礼月令季秋之月蛰虫咸俯在内皆墐其户乃趣狱刑毋留有罪
　　鞭防
　　白虎通五刑五帝之鞭防
　　衔辔
　　后汉虞诩上书自讼曰法禁者俗之隄防刑罚者民之衔辔
　　季秋请谳
　　汉宣帝选于定国为廷尉复求明察寛恕黄霸等为廷平毎季秋后请谳时上幸宣室斋居而决事刑狱号为平矣谳议罪也季秋后议罪顺时肃杀之气也
　　季夏行刑
　　隋文帝尝六月棒杀人大理少卿赵绰固诤曰季夏之月天地成长庶类不可以此时诛杀帝报曰六月虽曰生长然此时必有雷霆天道既于炎阳震其威怒我则而行之有何不可
　　断刑
　　皮日休鹿门隐书古之决狱得其民情也哀今之决狱得其民情也喜哀之者哀其化之不行喜之者喜其赏之必至白六帖焚林断木不时名曰伤地断狱立刑不当名曰伤人
　　讫富
　　周书典狱非讫于威惟讫于富注云讫尽也威权势也富贿赂也当时典狱之官非惟得尽法于权势之家亦惟得尽法于贿赂之人言不为威屈不为利诱也
　　府辜
　　周书狱货非寳惟府辜功注云狱货鬻狱而得货也府聚也辜罪也功事也言受狱货非寳惟以聚罪为事也
　　穷诘书吏
　　三国魏胡质字文德为常山太守迁任东莞有士卢显为人所杀质曰闻此士无讐而家有少妻所以死乎悉召见其比居年少有书吏李若问之色动遂穷诘其状即自首
　　免坐贷人
　　唐时有权梁山者谋逆河南尹王怡驰徃按久不能决乃命宋璟为京兆留守复按其狱一言而决初梁山诡称婚集多假贷于人今按狱吏欲并坐贷人璟曰婚礼借索人情有之而狂谋率然非所防意使知而不假是与为反贷者弗知何罪之有遂纵数百人
　　不疑引经
　　见京尹
　　怀素守法
　　唐马怀素字惟白魏元忠谪岭表太仆崔贞慎东宫率独孤祎之为祖道张易之怒使上急变告贞慎等与元忠谋反武后诏怀素按之怀素曰贞慎饯流人固当得罪以为谋反则非昔彭越以逆诛栾布奏事尸下汉不生罪今元忠罪非越比不宜坐饯送之人且陛下操生杀之柄欲加之罪自当取决圣心既付臣按惟知守陛下法尔后意解
　　闻哭知奸
　　王充论衡郑子产晨出闻妇人哭拊仆之手而听有间使吏执而问之乃杀其夫也其仆曰夫子何以知之子产曰凡人于所亲爱知病而忧临死而惧已死而哀今哭已死而惧知其奸也
　　察色得贼
　　三国魏髙柔迁廷尉防军营士窦礼近出不还营以为亡去表请逐捕并没其妻盈及男女为官奴婢盈诣廷尉称寃柔问曰汝何以知夫不亡对曰夫少单特养一老妪为母又哀儿女抚视不离非是轻狡不顾室家者柔复问曰汝夫不与人怨讐乎对曰夫良善与人无讐又曰汝夫不与人交钱乎对曰尝出钱与同营士焦子文久求不得时子文适坐小事系狱柔乃见子文问所坐言次曰汝颇曽举人钱否子文曰自以单贫不敢举人物也柔察子文色动遂曰汝昔举窦礼钱何言不举耶子文怪事露应对不次柔曰汝已杀礼宜早服子文叩头具首杀礼本末埋藏之所柔遣吏卒徃掘即得尸诏书复盈母子为平民抵子文罪
　　女哭不哀
　　汉严遵为扬州刺史行部闻女子哭而不哀问之曰夫遭烧死遵勅吏舆尸令人守之曰当有物徃吏白有蝇聚头所遵披视有铁椎贯顶及拷问乃云以淫杀夫
　　妇哭不悼
　　杂俎唐韩晋公滉在润州夜与从事登万歳楼方酣饮乃置杯语左右曰汝听妇人哭乎当在何所或对在某街诘朝命吏捕哭者讯之对曰夫死而哭滉疑之再三拷问信宿狱不具吏惧罪守于尸侧有大青蝇集于其夫之首因发髻验之果妇人私于邻人醉其夫而钉杀之吏以为神因问晋公晋公云吾察其哭声疾而不悼若强而惧者
　　不漏罪人
　　唐张说字道济睿宗即位迁中书侍郎兼雍州长史景龙中谯王重福反伏诛留守捕系支党经时不决上令说按其狱尽得其情有枉滥者一切释之上劳之曰知卿按狱不枉良善不漏罪人非卿忠直岂能如此
　　悉纵枉盗
　　唐钱徽字蔚章贬江州刺史初州有盗刼贡船捕吏取濵江恶少年二百人系狱徽按其枉悉纵去数日舒州得眞盗
　　令吏追听
　　风俗通汉薛宣字贑君为临淮太守有一人持缣入市遇雨将缣披覆后一人至求庇防因授一头与之雨霁当别因争云是我缣各诣府讼其事薛宣呼骑吏断缣各与其半令吏追听之后人喜曰君恩君恩缣主称寃不已宣知其状拷问乃服罪
　　令吏宻随
　　晋陆云为浚仪令人有被杀者主名不立云唤其妻无所问遣出宻令吏随之曰其去不十里当有一男子与语便来吏如言果得一男子拷问之云与其妻同谋杀夫闻妻出欲与语恐近县故远相要耳于是一县称为神明
　　正大姓杀人
　　宋朱夀昌知阆州州大姓雍子良屡杀人挟财势得不死至是又杀人乃赂里民代出就吏狱具夀昌觉其奸引囚诘之曰闻子良与汝钱十万许纳汝女为妇且壻汝子故汝代其命有之乎囚色动则又擿之曰汝且死彼书劵抑汝女为婢指钱为雇直又不壻汝子将奈何囚悟涕泣覆面曰囚防误死遂以实对夀昌立取子良正诸法
　　断老父认子
　　宋程明道为泽州晋城令富民张氏子父死未几有老父至门曰我汝父也来就汝居且陈其由张氏子惊疑相与诣县辩理老父曰某业医逺出妻生一子贫不能养以与张氏某年月日某人抱去某人见之颢曰歳久矣汝何记之详也老父曰书于药法册后归而知之因命其以册进册中书云某年月日某人抱儿与张三翁颢问张氏子汝年几何曰三十六又问汝父年几何曰七十六遂谓老父曰是子之生其父才年四十人即谓之翁乎老父惊骇遂服罪
　　议传命误事
　　东汉郭躬明帝时为郡吏辟于公府有兄弟共杀人者帝以兄不训弟故报兄重而减弟死中常侍孙章宣诏具言两报重尚书奏章矫制罪当腰斩帝复召躬问之躬对章应罚金法令有故误章传命之谬于事为误其罪轻帝曰章与囚同县疑其故意躬曰君子不逆诈君王法天用刑不可以委曲生意帝曰善迁躬廷尉正
　　断匿名告人
　　宋王安礼神宗时知开封府时逻者连得匿名书告人不轨所渉百余家帝付安礼曰亟治之安礼验最后一书又加三人有姓薛者安礼喜曰吾得之矣呼问薛曰若岂有素不快于若者耶曰有持笔来售者拒之怏怏去其意似见衔即命捕讯果其所为也即枭首于市被告者不逮一人京师称为神明
　　宻擒道士
　　国史异纂唐李杰为河南尹有寡妇告其子不孝杰察其非不孝子也谓寡妇曰汝寡居惟有一子今告其罪至此得毋悔乎寡妇曰子无赖不顺母寕复悔乎杰曰审如此可买棺木来取儿尸因使人觇其后寡妇既出谓一道士曰事了矣俄将棺至尚冀其悔再三谕之寡妇执意如初道士立于门外杰宻擒之一问遂承伏云某与妇私常为儿所制故欲除之杰放其子杖杀寡妇及道士同棺载之
　　访释僧人
　　宋向敏中判西京有僧暮过村舎求宿不许求寝于门外车箱中是夜有盗入其家携一妇并囊衣逾墙而出僧不寐窥见之自念不为主人所纳而强求宿明日必以此事疑我执诣县矣因亡去夜走荒草中忽坠眢井而逾墙妇人已为人所杀尸在井中血染僧衣主人踪迹捕僧送官不堪掠治遂自诬服狱已成敏中独疑之诘问数四僧乃备言其故于是宻遣吏访其贼吏食于村店有妪闻其自府来问曰僧某狱如何吏绐曰已笞死于市矣妪叹息曰今若获贼如何吏曰府已误此狱虽获贼不敢问也妪曰然则言之无害彼妇人乃此村某甲所杀也吏问其人何在妪指示其舎吏徃捕获并得其赃僧始得释
　　断长姒罪
　　汉黄霸为颍川守郡中有富家兄弟同居弟妇与长姒同怀妊姒胎伤匿之弟妇生男长姒辄取以为己子论争三年诉于霸使人抱儿于庭中乃使娣姒竞取之姒持之甚猛弟妇恐有伤而情甚凄惨霸乃叱长姒曰汝贪家财欲得此子宁虑有所伤乎此事审矣姒伏罪
　　理富民寃
　　见推官
　　辨换金
　　剧谈録唐李汧公勉镇凤翔有属邑编甿因耨田得马蹄金一瓮里民送于县县将送府庭邑宰欲以为殊绩虑公藏主守不严因使置私室信宿与官吏重开视之皆爲土块矣莫不惊骇以状闻佥云奸计换之邑宰莫能自白遂以易金伏罪被系仆吏胁以刑辟织成其狱以案上闻汧公览之盛怒时袁相国滋字德深在公幕中曰甚疑此事请更详之汧公曰换金之状极明岂别有所见非判官莫能明之袁因使移狱于府中按问乃云阅瓮间二百五十余块语其初获者即本质存焉遂于列肆索金镕泻与块相等既成始秤其半已三百斤矣询其负担之力乃二农夫以竹舁至县境计其金非二人以竹担可举明其即路之时金已化为土矣于是羣疑大豁遂获清雪汧公叹服无已毎言其才智予所不及其后袁履渉清途至德宗时为宰相
　　原造印
　　见推官
　　问梦防狱
　　东汉符融字博林善断狱董丰游学三年而反宿妻家妻为贼杀妻兄疑丰融引问丰云汝初行时有怪梦及占卜否丰曰初行时梦乘马渡水自北而南俯见两日在水中马左向湿筮者曰忧狱讼逺三沐避三枕既至妻具沐夜授丰枕丰忆筮言皆不从妻乃自沐枕枕而寝融曰易坎为水离为马渡水自北而南从坎至离也六爻同变离为中女坎为中男左向湿水也水左有马乃冯字两日乃昌字必冯昌杀之拘昌掠治昌乃具服与丰妻通忌丰欲杀之期新沐者枕枕为验误中妇人耳
　　假寐得奸
　　见通判
　　治妾逐妻
　　宋王罕知潭州有狂妇屡诉事出言无章却之则勃骂前守毎叱逐之罕独引至前委曲徐问久之其言稍可晓本妇为人妻无子夫死妾有子遂逐妇而夺其家资屡诉不得直因愤恚发狂罕为治妾而反其资妇良愈郡人称为神明监司上罕治状赐书褒谕并绢三百疋
　　治仆告主
　　宋宋庠字公序知河南府有一仆告主举人行囊有漏税物庠曰举人行囊孰无货物未可深罪若仆告主此风不可长也乃治仆罪遣之
　　验张光杀妻
　　唐李景略凉州人阖门读书李怀光为朔方节度使招景略在幕府时五原将张光挟私杀妻以赀市狱前后不能决怀光命景略验之光遂伏辜既而亭午有若女厉者被髪血身膝行前谢而去
　　证李甲诬侄
　　宋韩亿知洋州时土豪李甲者兄死迫嫁其嫂因诬其子为异姓以专其赀嫂厯诉于官甲辄赂吏使掠服之积十余年具诉不已竟未有白其寃者亿视旧牍其诬兄子为异姓但未曽引乳医为证一日尽召其党以乳医示之众乃无辞因断赀还兄子仍治甲罪
　　断女诬母
　　汉宣帝时陈留一老人年八十余家富无子祗一女适人其妻卒翁复娶一妻生一子翁死其妻育子数年前妻女欲夺其财物诬后母所生非我父子郡县不能断闻于台省时丙吉为廷尉乃曰吾闻老人之子不耐寒日中无影时八月中命取郡中同嵗小儿均服单衣唯老人之子畏寒变色又令与诸儿同立日中唯老人之子无影遂夺其财物归后母之男前女服诬母之罪
</div>
    <div class="pagination">
<a href="山堂肆考_page225.html">上一页</a><span>...</span><a href="山堂肆考_page221.html">221</a><a href="山堂肆考_page222.html">222</a><a href="山堂肆考_page223.html">223</a><a href="山堂肆考_page224.html">224</a><a href="山堂肆考_page225.html">225</a><span class="current-page">226</span><a href="山堂肆考_page227.html">227</a><a href="山堂肆考_page228.html">228</a><a href="山堂肆考_page229.html">229</a><a href="山堂肆考_page230.html">230</a><a href="山堂肆考_page231.html">231</a><span>...</span><a href="山堂肆考_page227.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
