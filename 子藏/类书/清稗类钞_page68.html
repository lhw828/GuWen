<!DOCTYPE html>
<html>
<head>
    <meta charset="UTF-8">
    <title>清稗类钞 - 第 68 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 68 页/共 432 页</h1>
    <div class="content">
　　古之佳人，大抵出于燕、赵，实指妓女而言。晚近以来，则以扬子江流域之江苏为多，苏州、扬州、清江皆有之，引类呼朋，分往各省，南之闽、粤，北之辽、渖，无不为其殖民之地。亦以舟车大通，无羁旅行役之苦，有宾至如归之乐也。

　　江苏多美妇人，不独苏州也，而苏为尤美。但以娼妓言之，金阊名姬，所在皆有，其在上海者无论矣，近而浙、皖，远而湘、鄂，且北及于燕、赵以出榆关，所至为人欢迎，固着称于通国也。他若扬州、若清江之隶名乐籍者亦多，惟行踪不甚远，亦犹汽车、汽船未通以前之情状耳。

　　院女之称姑娘，自苏沪外，各省皆然。

　　苏州之妓

　　苏州为东南一大都会，俗尚豪华，宾游络绎。宴客者多买棹虎邱，画舫笙歌，四时不绝，垂杨曲巷，绮阁深藏，银烛留髠，金觞劝客，见之者辄疑为天上人也。

　　苏之蓄妓者若置产，曰该讨人。妓欲嫁人，非出钱与之以自赎不可也。

　　官人，分任官职者也。「知人则哲，能官人」。又称人之有官者，韩愈《王适墓志》：「一女怜之，必嫁官人，不以与凡子。」《宋史》：「岳云年十二，即从张宪战，多得其力，军中呼为赢官人。」其后常人亦冒此称。《武林旧事》所载，有金四官人以棋着，陈三官人以演史着。《梦粱录》所载，有徐官人幞头铺，崔官人扇面铺皆是。久之而亦称妓为官人，盖言其受辖于官而非私娼可比，类于古时官妓之为在官人役也。后又曰倌人，然非《诗》之「命彼倌人」之为主驾车马之官，徒以官而误为倌耳。

　　女佣之已嫁者曰娘姨，未嫁者曰大姐，随妓应召而往曰跟局。妓以齿稚貌陋，不能度夜，而以娘姨、大姐之名义代小先生营业者，曰打底娘姨、大姐。且有曾为妓而忽降为跟局者，又有向为跟局而忽升为妓者。

　　干隆时，苏之船娘缠头有余，即购楼台于近水处，几案整洁，笔墨精良，春秋佳日，妆罢登舟，极烟波容与之趣。薄暮维船，登楼重燕，添酒回镫，宛如闺阁。遇风雨，不出门，至酷暑严寒，虽千呼万唤不出也。

　　光绪初，苏州之湖田，平康最盛，有数百家。及辟商埠于青阳地，妓馆遂多。未几而又移之于阊门外矣。

　　上海之妓

　　上海以有沪渎在邑之东北，故俗称曰沪。一隅之地，靡丽纷华，甲于通国。花为世界，月作楼台，自夜向晨，征歌鬬舞，由城外以达城内，固所在皆如是也。

　　沪自嘉、道间名流踵至，提倡风雅，领袖章台者，如王月仙、褚云孙，固一时之秀也。其时朱某、陈某以财雄，丁某、王某以侠着，闽、粤大贾固皆拥有巨赀，不惜千金为此中生色也。

　　道、咸之交，妓院皆在城中，虹桥左侧，鳞次以居，妍媸毕具，门户各分，以产于苏、常者为佳，土著次之，维扬、江北又其次也。修容饰貌，争妍取怜，所着衣服，竞尚新裁。

　　唐家衖有二，唐瑜之故宅也。在鱼行桥南为东衖，在阘水桥西为西衖，悉丽人所居。途虽逦迤，游踪竞集，粉壁明窗，备极闲雅。每至更阑人静，琴韵箫声，犹彻墙外。闽、粤大腹贾拥厚赀者，遨游其间，意有所属，辄张夜燕，鬬酒藏钩，乐无逾此。缠头一掷，动费不赀。

　　梅家衖以梅宣使得名，地颇幽僻。每有丽姝，避喧趋寂，僦屋其中，靓妆雅服，位置自高，羞与市倡为伍。惜有锄兰恶客，斫桂荒伧，摧折百端，以致一月数迁，不遑安处。

　　鸳鸯厅侧，地亦幽深，十余家相连属。每有阛阓豪家，月出数十金，供其挥霍，自此闭置闲房，他客不能见矣。然间多黠者，俟其它出，则窃召所欢，啖以重金，甘为野鹜，耻作家鸡，烟花本质，往往然矣。故鲜有能谢客杜门，日不下楼者。

　　虹桥西南为白栅，曲折以行为西仓桥，白栅南为张家衖，其地附近，多藏名姬。间有双趺不缠，而姿首明秀，稍着名誉者，大概来自吴门，无所依着，遂不得不作此生活。

　　咸丰癸丑以后，妓院渐移城外。马路旣建，阛阓日盛，层楼复阁，金碧巍焕，又得名花以点缀其间，于是趋之者如鹜。庚辛之交，江、浙沦陷，士女自四方至者，云臻雾沛，遂为北里鉅观。

　　同治初元，东南兵乱，僦居者众，贸易繁盛，利市三倍，青楼中拥厚赀者，指不胜屈。丙丁以后，乱旣底定，富商殷户皆各回乡，阛阓遽为减色，掷缠头者非复如前之慷慨矣。

　　妓院之房闼，多以西洋印花纸糊墙壁。所置扇屏灯幔，悉画墨梅，颇有雅致。陈设各物亦极精丽，挂壁则有镶金大镜，近窗则有软藤睡椅，别以独脚小圆几列水果其上以供客，呼为百灵台。盖所蓄百灵鸟笼中必有小圆台，此则取其象形之义也。

　　同、光间，沪城之妓，皆在老北门内沉香阁东，最著者为朱家庄。过小石桥为季家衖、昼锦坊，西为薛衖，深街曲巷，别有洞天。循径而行，菜畦数弓，柴扉双板，自饶幽致。每日薄暮，红裙翠袖，历乱帘前，目不给赏。流盼送媚，则荥阳坠鞭；选美征謌，则羣花夺宠，可不谓其尽态极妍与！

　　是时也，公共租界之南京路一带，亦为冶叶倡条栖止之所，然大半鸠盘荼，不足当雅人一盼。每当金乌西坠，玉兔东升，涂脂抹粉，遍倚市门，遇乡氓之抱布贸丝者，輙目挑手招，必欲罗致幕下而后已也。

　　至如城外之临河一带，自北至东，亦多娼家，编竹为篱，抟泥成壁，湫隘殊甚，稍自爱者每不屑处。然亦有佳丽杂处其中，非由操术不工，即由名誉未噪，托迹下流，为时白眼，虽名士失所，何以加兹。

　　沪上地隘人稠，租界屋宇，鳞次栉比。光绪初，大小妓院遂皆集于是，凡三幢两厢之屋，辄有数妓分居，长三、野鸡皆然。而幺二所居，间有厅事，故自其门外观之，幺二规模转较长三为宏大。野鸡之善于铺张者，亦与长三相类。惟无论长三、幺二、野鸡，其门口必有一牌，标题姓名或别号于上，牌以木制之，髹以漆，精者为铜为玻璃，且有书姓名于灯者，寻花问柳之人益易辨认矣。

　　道光以前，上海黄浦多泊贾舶，土人每以舟载妓应客，舟子辄高声呼曰：「客欲唤妓乎？」客应，即移棹至矣，衾裯笙笛，无不具备，拂晓辄去。亦或与西人结交。西人即汽船之舟子也。其舟全身白垩，俗谓之白肚皮船，皆泊浦心。舟中所携红毛酒，贮以玻瓈瓶，色红味甘，辣如丁香，功胜媚药。杨征男尝有《淞南乐府》云：「淞南好，海舶塞江皋。罗袖争春登白肚，玻瓶卜夜醉红毛，身世总酕醄.」

　　黄浦之近虹口处，有西洋妓艘，岁一二至。华人之能效其语言者，可易服装而往，缠头费亦仅二十余金。

　　妓院初有规则，至光、宣间而荡然无存。客莅院，妓侍坐，婢媪遥立，伺应对，后则嬉戏成风，谐谑杂作矣。客初就坐，妓自进瓜子，婢媪进茗，茗碗必有盖有托，后则以无盖无托之瓷瓯进矣。客设宴，妓自进酒进馔，合院诸姬皆入室致声，虽翩然即去，亦必一一酬应，久之，此风惟行于幺二矣。

　　鸨妇罗致人才，出金钱，聘姊妹花，以实院中，谓之带挡。如别有所适，则完璧归赵。名妓带挡，有多至数百金者。而不逞之徒，垂涎猎食，择肥而噬，自谓花护金铃，实则子倾钱树也。

　　鸨妇之别称为本家，亲生女之在院者，无论为妓与否，皆称小本家。惟私通奴仆，则以良家子女之犯奸视之，而加以责詈。所蓄养女，俗谓之曰讨人者，亦以阿姆称本家，视之如母。

　　各妓出局侑酒，片刻即去，例歌一曲，有时或不发声。且客以茶话饮博而至其家，其位置自高者，且难一面。妓于客私有所索，其费谓之小货，方法不一，或托言还债，或使客代偿衣饰费，或径言告贷。

　　妓院之征收客资，例于端午、中秋、年终。客每有届时而避匿不见者，或不名一钱，或不能清偿，谓之漂帐，盖如物之入水而漂去也。

　　论沪妓之差等，辄曰书寓、长三、幺二，是固然矣。然在同治初，则书寓自书寓，长三自长三。盖书寓创设之初，禁例綦严，但能侑酒主觞政，为都知录事，绝不以色身示人。至光绪中叶，书寓、长三始并为一谈，实则皆长三也，无专以说书为业者。即谓长三为冒充书寓，亦无不可。

　　长三者，最上等之妓也，以应召侍座，例取银币三圆，故名。普通称之曰先生，年长者曰大先生，处女曰小先生，非处女而冒称小先生者，人称之曰尖先生。

　　客之于长三也，非由书楼点曲而相识，亦必有人为之介绍。至其家作茶话，曰打茶围。客入门，即有男佣高呼客来，其女佣必出而相迓。茶围不给钱，茗饮以外，有水果、瓜子、鸦片烟、水烟之相饷。新岁元宵以前，第一次往，妓出果盘敬客，谓之开果盘，可给银币二十圆，或十六圆，或十二圆，至少亦十圆。

　　叫局，召妓侍座之谓，例须银币三圆，旋以欲广招徕，改为二圆，后又贬值至一圆。不问生熟客，皆可召之。如有素识之娘姨、大姐在其处，可于笺上书明某某跟局字样。同座之客，若为旧相识，遇之亦可转局。局钱，熟客年节结，过路之客则临行时结算，幺二亦如之。光绪季年，公共租界工部局以征收曲户轿捐，妓应征召，不乘轿而坐男佣之肩以行。虑或堕也，则一手据其颅，虽年逾花信者亦然。佣若意甚得者，腰脚挺劲而趋风，而江宁、扬州、镇江亦然。所谓吃酒者，置酒于其家也，每席银币一圆，下脚「犒赏男女佣者。」五圆。新岁元宵以前及冬至夜酒，下脚加倍。酒钱、局钱随后结算，下脚饮毕即付。在打唱「如佳节及寿日等，妓家多有打唱。」之日，每席点曲二出，另赏二圆。如遇清明、立夏、端午、七夕、中秋、重九、冬至、烧路头、「即迎接五路财神之谓。每节二次，曰开帐路头、收帐路头。」宣卷「延道士诵经。」等及生日，客例以和酒为报。每酒一席，谓之一台，两席曰双台，四席曰双双台。若召友博于妓家叉麻雀者，谓之碰和，每八圈十二圆，客各出三圆，碰毕即付。碰和之日，妓家例有四盘四碗之和菜敬客，由客点菜亦可。冬夏二季，对先生则给以帽钱及手巾钱，至少十圆。年节将届，及熟客出门时，娘姨、大姐送盘，男佣进手巾，均须以二圆赏之。轿饭钱，即犒客之车夫者，通例马车四角，东洋车二角，此费即在下脚中取给。客多，则须津贴若干，至少一圆。

　　长三不言夜合之资，有客留宿，不书于簿，但隐有标识而已，惟须给下脚费，至少银币十圆。向客索银物，谓之曰斫斧头。其号为小先生者，虽不可究诘，而梳栊之费至巨。如有恩客，则为鸨妇所不喜，而与客私约嫁娶，尤所猜忌，必盈其欲壑，好事始谐。恩客者，情好尤笃之客也。

　　光绪初，沪上青楼皆萃于公共租界之兆富、兆贵、兆荣、兆华、东昼锦、西昼锦、日新、久安、同庆、尚仁、百花、桂馨各里，皆上等勾栏也，俗称板三局。未几而废。

　　同、光间，有所谓二三者，在廿四间楼，客所费银币，装干湿二圆，出局三圆，盖以幺二排场收长三身价。光绪中叶，已无之矣。

　　次等之妓为幺二，或称之曰堂名，亦曰堂子，粉白黛绿，列屋而居，其佳者谓之堂顶，下者谓之堂底。最盛者，一堂中可三四十人。同、光间，城中不盈十家，院宇深沈，楼阁高迥，层槛回廊，宛如世族，青骢白板，阗咽其间。其后则集于小东门外。久之大火，荡为灰烬，始迁公共租界之东西棋盘街。

　　谓之幺二者，以出局必银币二圆，故名，从未贬价，不若长三之减至一圆也。虽无人介绍，亦可径打茶围。初次入门，喊移茶，「男佣高喊移茶一声。」既喊，则粉白黛绿者称娖而出，环立客前。客指定当意者一人，即入其室，出瓜子、水果以相饷，谓之装干湿，给一圆。明日往，可不需资。又明日往，则转局，盖仍装干湿，仍给一圆也。若于移茶后，越三四日而始再往，则即转局。此后应否给资，皆视其有无水果为断。惟朔望有必装干湿之例。开果盘，普通十二圆，吃酒须十二圆，碰和与长三同。

　　光、宣间，幺二生涯锐减，以出局之资昂于长三，且朔望必装干湿，故皆望望然去之。于是有六跌倒之说，谓虿付银币六圆，即可留宿，不必植立而使其身倒下也。或以询丹阳何陟封鹾尹锡诗六圆计算之法，陟封曰：「移茶一圆，转局一圆，夜厢「幺二以下之妓留客住宿，曰夜厢。长三无此名词，虽留客亦惟以借干铺为名也。」二圆，下脚二圆，合计之则为六。」盖已删去叫局、吃酒、碰和之费矣。

　　幺二妓院每于重九前后，设菊花山，嬲客置酒以为乐。

　　同、光间，有曰草台者，房栊深邃，被服丽都。客至，则调片岕，供瓜果。茗杯甫进，而粉黛杂陈于前。客意有属，即可定情，躤柳眠花，顿成鸳梦。虽春风一度，各自东西，亦未尝不可慰牢愁，娱羁旅也。其夜合之资及他事，率递减于堂名一等，故冶游而惜费者，往往舍彼就此。

　　私局之为地也，至闲静，亦同、光间有之。未必家有厨娘，每燕会，辄沽酒市脯于外。而帷帐衾裯，务必精洁，花朝月夕，佳客过从，煮茗衔杯，略有风趣。光绪初，城中多至三百余家。

　　城中逆旅，率藏丽姬，若惬客意，即荐枕席，宾至如归，遂有室家之乐，谓之花寓，同、光间有之。至光绪中叶之旅馆，虽有流妓寄居营业，客可前往，然非居停主人所蓄之钱树子也。

　　沪上商业中人，于凡营业之未入行者，曰野鸡，轻之之辞也。久之而妓女亦有得是称者，以有卑于长三、幺二也。自光绪中叶以后，若辈之多，以汉口路、南京路、福州路之西为最，羣雌粥粥，蹀躞路隅，夜漏三下，犹执途人而语之曰：「盍就宿侬家乎？」又有自炫于茶肆者。此与明代之扬州歪妓，法国巴黎之市娼，无或异也。

　　客之游野鸡妓院者，或偕之往，或自叩门。初至，必装干湿，酬以银币一圆。明日又明日往，可不出资，以俗有一局三茶围之说也。装干湿，即打茶围也。惟第四次必转局，亦给一圆，此后则惟遇朔望始有之。若于初次装干湿后，越五六日而始再往，亦必转局，以隔日稍久未必相识故也。至若为所强拉而入门，不惬客意，小坐即行，茗至不饮，可给以银币二角，谓之坐房间钱。

　　客之宿于野鸡妓院也，夜厢费为银币一圆半至五六圆。若在深夜十二时后，过客稀少，雨雪交加，而遇哀鸣求偶者，则一圆二角绰有余裕，以俗本有「准准足足，一圆二角」之说也。客或短衣褴褛，即不及一圆，亦有之。然于宿费之外，则有下脚费约数角，点心费约数角，少者各一角。越日客起，如需点心，可自出资以购，惟亦须有以饷之。

　　夜厢之外，在昼曰日厢，在薄暮曰黄昏厢，俗皆谓之曰关房门。其资费大率为一圆，而仍须下脚。草草了事，匆匆出门，明日相逢，即视如路人矣。
</div>
    <div class="pagination">
<a href="清稗类钞_page67.html">上一页</a><span>...</span><a href="清稗类钞_page63.html">63</a><a href="清稗类钞_page64.html">64</a><a href="清稗类钞_page65.html">65</a><a href="清稗类钞_page66.html">66</a><a href="清稗类钞_page67.html">67</a><span class="current-page">68</span><a href="清稗类钞_page69.html">69</a><a href="清稗类钞_page70.html">70</a><a href="清稗类钞_page71.html">71</a><a href="清稗类钞_page72.html">72</a><a href="清稗类钞_page73.html">73</a><span>...</span><a href="清稗类钞_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
