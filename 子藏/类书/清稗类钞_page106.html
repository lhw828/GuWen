<!DOCTYPE html>
<html>
<head>
    <meta charset="UTF-8">
    <title>清稗类钞 - 第 106 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 106 页/共 432 页</h1>
    <div class="content">　　布鲁特人服饰多与缠回同，身披襌襦，冬冠他玛克，夏冠斗破。女则叠白布以络头，垂背可尺许。阿浑之帽，上锐而檐高，以白布綄之，厚二三寸。脱帽为敬，入门必解屦。妇女出，必障面，「或以白布，或以花巾，边垂丝穗。」皆古制也。

　　西藏官民之服饰

　　藏人衣冠，因等级而异。如达赖、班禅之冬帽，均以氆氇或羊绒制成，上尖下大，色黄，夏帽如竹笠，以金色皮为之，皆表示专重黄教之意。衣有内衣、外衣之别。内衣以氆氇制造，形如内地之坎肩。外衣为紫羊绒之单衫，以帛缚其上。足着锦靴或皮履，腰束帛，春冬惟露半臂。其余喇嘛亦大致相同，惟有精粗之别。

　　若沙噶布伦、「三品官，藏人称为莲足，喻言最有势力，自富裕贵族中选用者。」戴琫、「六品官，掌马厂事。」第巴「七品以下官，司各事者。」等官，不束发，垂背后，缀以短缕。戴平顶帽，顶缀獭皮。手持念珠，腰束皮带。遇佳节或有公事时，噶布伦将发两分于顶之左右，别绾一髻，衣蟒衣，上加大领无缘之小袖衣。第巴亦绾发，结一髻，戴无翅白纱帽，带佩刀，以示区别。两耳有环，以绿松石或珊瑚制之，其大如桃，形如鸟啄。身披绿锦短衣，腰着百襉黑裙，足蹑皮靴，腰系红绫，自上至下，绝类内地妇女之装束。至普通人民，皆着大领无缘之衣，帽亦然，亦有戴白帽者，腰以皮或毛褐结附之，系小刀，顺刀、皮袋、火镰等件。怀中各藏一木椀，与蒙古人同。惟上自噶布伦，下至人民，手皆带有骨玦，大抵于佛教中别有所取义也。

　　西藏喇嘛之服饰

　　西藏喇嘛之服，一为袍，一为袈裟，戴僧帽。初固以其色之黄、红分别教派，后亦有黄教而衣为红者。维西喇嘛皆阔袖长衣，虽严冬，常露两肘。至其冠，则冬为平顶之方毡帽，夏为平顶之竹笠。

　　西康番人之服饰

　　西康番人不事桑麻，衣之原料为牛羊毛，织如布，宽六七寸、八九寸不等，名曰毯。牛毛织者色黑，羊毛织者色白，即以氁缝衣。喇嘛之衣尚赤色，则以茜草染白氁为之，余皆黑、白。贫者及野番无氁，但服牛羊皮。而富者购藏中所织之氆氇，或印度之呢绒，并内地之绸缎布。其式与内地僧人同，袖长大，束以带，凡一切应用之物，皆环纳于怀背之间。

　　大裤，小裤，男子无之，妇女则间有用裙者。冠形无一定，土司所用，仍如汉人常戴之冠，惟以牛尾之白毛染红色扎如团扇式，厚寸许。其顶平，四周之毛皆截齐，别作一圈载于下，便戴于首。

　　喇嘛之衣，无袖，惟以纱数丈缠于身股之间。其冠为黄色，以呢绒为之。堪布、戴琫则冠如桃形，余则如鸡冠形。然此皆见官时所服用，平时则或氁或呢或狐皮、羊皮作便帽加于首而已。光绪丙午，边务大臣赵尔丰示令番人服袴，改流之地皆服之，然袴皆无绲裆。惟其衣冠则间有效汉人者。衣以皮为之，尝以牛奶、酥油搓皮，使不坚硬，不似内地之用硝水也。褥以虎、豹、豺、狼、熊、狐、鹿、獭之皮为之，垫或皮或绸缎为之，内实獐毛，厚二三寸、四五寸不等，或用呢绒、氆氇及牛羊皮为之。

　　青海番人之服饰

　　青海之番人穿耳垂珰，或缀小宝石。衣则阔袖长幅，春秋冬三时披毳裘，惟夏日着粗布服，头戴布笠，下着革鞾.带必红色，终日不解带，长幅所以代衾。披衣时遍体先涂酥油，以首承衣领，束带而后露首。下幅仅齐膝，上幅长而臃肿于背，时袒右臂，夜则缩其首于衣领焉。衣不涤垢，不补缀，一着体则无解时，四时惟毳裘、布服二袭而已。千百户有事亦服缎帛。佩铜匣藏小佛于胸。

　　番妇辫发垂后，以多为贵，最多者三四十缕。或曰，未嫁者岁添一缕，嫁则倍之，不再加矣。五色布为囊，自脊以下，辫藏于内，缘边绣五彩。下穿缨络，上缀铜饰，如兽环沤钉形，铜片累累然，行路琅珰。富者用银。又珊瑚、宝石为长串；挽而双之，双而四之，圈于项，盘于发，而缀于囊，斑斓夺目。已字人者用夫家聘物，数十日一理发，梳而不篦，膏以酥油，而不生虮虱。珰环长过肩，不穿于耳，彩缕系其两端，以顶承之，双悬于颐。一身之饰，繁重如是。余如帽、靴、衣带，均与男子同。而不着亵衣，其说有二。一说谓释迦牟尼佛母行至通天河，脱亵衣而后渡，后人慕而效之。是以番女至夫家，必跣足渡水而往也。一说谓达赖、班禅转世，投胎不择贵贱，了无障碍，以便受胎，是以人人翦彩为佛而拥于怀也。蒙古妇人则不如是。

　　处州畬客之服饰

　　畬客之衣，尚红、黑二色，襟广，袖大，达一尺余，似僧服，然非平素常御之服。其所好者为麻衣，夏冬皆然。男女自膝以下，多用脚绊。妇人皆着黑衣，襟广，袖约五六寸，用幅三寸余之赤线织带，无扣钮，如南洋沙伦「译音。」式。不着裤，多跣足。出行时，如南洋之司利巴「译音。」式。亦有加以刺绣者。居家着木履，则又似日本。妇人之首所戴，有曰狗头者，可置于头，若柱然。其制为长二寸余之竹筒，外包花布，边镶以银，悬珠玉，后垂赤布，结发。亦有仅着一巾，如日本乡妇者。

　　黎人之服饰

　　熟黎上衣粗麻短衫。生黎用布一幅，穴其中，以首贯之，无袖，长不掩脐。岐黎下着犊鼻裈.余黎无下衣，仅以上宽下窄之四五寸粗布二片蔽前后，名曰黎厂。或用布一片，通前后包之，名曰黎包。

　　儿童耳垂大环，或银或铜，以为美观，亦随贫富为之，既婚则无。富人头前多插银条为饰，或一条，或二三条，作鸡尾形，故名鸡尾。

　　打箭炉诸番之服饰

　　打箭炉以外诸番，男女皆毡裘、毛褐、皮履，蓬头垢面，间有以羊皮为冠者。富者衣花氆氇。若明正巴里之土官，则锦冠高顶，绒纬而袍褂，一如内地。其它营官，皆高冠，服色缎，或服花毛氆氇，束蛇皮蛮带。女子幼以砗磲镯手带之至老。及笄，则以珊瑚、松石、蜜蜡、琉璃珠等物饰长辫，缀于首，死则取以送梵寺，不传子孙也。

　　倮倮之服饰

　　倮倮上衣无袖，以灰或黑色毛布制之，而以纽集于颈之四周，长达于踵。裳之缘，饰以种种棉织物。有时骑马，所用上衣之制法亦同，惟背后开衩，开处以下衣之裾掩之。裙下垂及马之腰臀。此上衣之制法，谓可不受小虫之害也。夏以棉布代毛布。帽以竹为之，上覆毛布，为圆锥形，大者可用以代伞。

　　在宁远之保倮倮，则以青、蓝、白布裹头，挽其端于额，形如笋。其被体者，仅一衣一裤，外披羊毛擦耳瓦一袭。妇女同之，惟下身以布横连作裙。

　　瑶人之服饰

　　广东之瑶人，皆束发，头插白雉毛，身着对襟衣，下有布筩.女则穿耳，其耳环极大，垂于两肩。

　　红苗之服饰

　　干州红苗，惟寨长薙发，余皆裹头去须，约发以簪，左右贯大银环。妇女有银簪、耳环、项圈、手镯等，衣较男子略长，饰以红绒绣花，不着袴，以峒锦为裙，缠腰两三匝。

　　东苗之服饰

　　东苗在龙里、清平、贵筑，男以花布束首，着浅蓝短衣。妇着花裳。衣无袖。

　　花苗之服饰

　　花苗在贵阳，广顺，大定，黎平，裳服先用蜡绘花于布，而后染。既染去蜡，则花见。饰袖以锦。妇女以马髟杂人发为髲。男年少者缚楮皮于额，既婚，乃去之。

　　披袍仡佬之服饰

　　披袍仡佬在平远，施秉，清平，男子衣敝恶，女子以线扎发，蒙以青巾袋，上缀海（贝巴）。衣长尺许，外披方袍，自头笼下，前短后长，无袖。

　　冰家苗之服饰

　　冰家苗在荔波县，男子四围长衣，以裙为袴.女子短衣，花边穿袖，重裙无袴.

　　么些族之服饰

　　云南维西厅布么些族，男皆剃头辫发，不冠，多以青布缠头，衣盘领白　罽，不袭不裹，棉布袴不掩膝。妇髻向前，顶束布勒若菱角，耳环组如藤，缀如龙眼果，以银，铜为之。衣白褐青绿，及脐，裙可盖膝，不着袴，裹臁肕以花布帯束之。至于女红，则皆不习也。

　　男妇老幼，率喜佩刀为饰。不爱颒泽，衣至敝不澣，数日不沐，经年不浴。冬不重衣，雪亦跣足，严寒则覆背以羊皮，或白毡。间有着履者。头目衣冠如内地，而妇妆不改，裙长及胫，亦旧制，以别于齐民。

　　粤寇服饰

　　粤寇衣饰奇诡，洪秀全及其部下之各酋，均戴八宝帽，以黄缎八片缝成，缀珠宝，侯以下戴八卦帽。丞相、军师靴用红色，余俱黑色。

　　大同妇女之服饰

　　麒玉符都统有《出塞纪程》诗，其《大同道上书所见》二首曰：「绛色襜褕绿裲裆，皮冠覆额紫貂长，琵琶千载余风在，学得明妃出塞妆。」又曰：「布裙椎髻亦风流，窄窄双莲曲似钩。记得大明天子事，至令争戴玉搔头。」盖大同冬日苦寒，妇女多戴皮冠，更饰小簪，殆仿搔头遗制也。

　　沪妓之服饰

　　同、光之交，上海青楼中人之衣饰，岁易新式，靓妆倩服，悉随时尚。而妓家花样翻新，或有半效粤妆者。出局时，怀中皆有极小银镜，观剧侑酒，随置座隅，修容饰貌，虽至醉，亦不云鬟斜亸宝髻半偏也。至光、宣间，则更奇诡万状，衣之长及腰而已。身若束薪，袖短露肘，盖欲以标新领异，取悦于狎客耳。而风尚所趋，良家妇女无不尤而效之，未几，且及于内地矣。

　　又有戴西式之猎帽，披西式之大衣者，皆泰西男子所服者也。徒步而行，杂稠人中，几不辨其为女矣。

　　开化妇女之服饰

　　浙江开化妇女之衣饰，均甚朴素。宣统时，但得衣竹布衫，花布裤，便蹀躞道途，自以为备极华美矣。绸肆无整疋之绫罗，盖售为镶鞋饰领之用，决不以之制衣也。且不系裙。有询之土人者，土人云，既有裤，何必裙。

　　湘潭妇女之服饰

　　道光时，湘潭之立云市至马圫，贫妇椎髻鹑衣。后则少妇童女，盛施朱粉。入湘乡，则衣饰异矣。咸丰时，东南盛为拖后髻，曰苏州罢，「读若派。」盖服妖也。王壬秋为之诗曰：「桥上当垆女，双金绣额圆。巧拢苏罢髻，娇索市门钱。旧日村牢落，穷嫠泪泫然。繁华非盛事，饥乱况频年。」

　　闽女之服饰

</div>
    <div class="pagination">
<a href="清稗类钞_page105.html">上一页</a><span>...</span><a href="清稗类钞_page101.html">101</a><a href="清稗类钞_page102.html">102</a><a href="清稗类钞_page103.html">103</a><a href="清稗类钞_page104.html">104</a><a href="清稗类钞_page105.html">105</a><span class="current-page">106</span><a href="清稗类钞_page107.html">107</a><a href="清稗类钞_page108.html">108</a><a href="清稗类钞_page109.html">109</a><a href="清稗类钞_page110.html">110</a><a href="清稗类钞_page111.html">111</a><span>...</span><a href="清稗类钞_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
