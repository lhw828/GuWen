<!DOCTYPE html>
<html>
<head>
    <meta charset="UTF-8">
    <title>山堂肆考 - 第 415 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 415 页/共 632 页</h1>
    <div class="content">　　朝野佥载督君谟善射闭目而射应口而中有王灵智者学其法久之曲尽其妙欲射君谟杀之君谟时无弓矢执一短刀矢来辄折末后一矢以口承之遂齧其镝谓灵智曰学射三年但未敎汝齧镝耳
　　射中鹭目
　　孔帖石雄徐州人初讨刘稹水次见白鹭谓众曰使吾射中其目当成功一发遂中之帝下诏褒美
　　射中鵞毛
　　天宝遗事羽林将刘供善骑射尝对御使人于风中掷鵞毛供连箭射之无有不中者帝赏叹厚赐焉
　　引弓射妻
　　列子曰中山公子牟者魏之贤公子也好与贤人游不恤国事而悦赵人公孙龙乐正子舆之徒笑之公子牟曰子何笑牟之悦龙也子舆曰公孙龙之为人也行无师学无友佞给而不中漫衍而无家好怪而妄言公子牟变容曰子何状龙之过欤请闻其实子舆曰吾笑龙之绐孔穿言善射者能令后镞中前括发发相及矢矢相属前矢造凖而无絶落后矢之括犹衔视之若一焉孔穿骇之龙曰此未其甚妙者逢蒙之弟子曰鸿超怒其妻而怖之引乌号之弓綦衞之箭射其目矢来注眸子而眶不睫矢坠地而尘不是岂智者之言欤公子牟曰智者之言固非愚者之所晓后镞中前括钧后于前矢注眸子而眶不睫尽矢之势也子何疑焉注云括箭之末受处也
　　激矢杀子
　　见奴
　　以射为戏
　　史记李广为人长猨臂其善射亦天性也讷而少言与人居则画地为军阵射濶狭以饮专以射为戏竟死注云竟死谓终广身至死以为恒也
　　以射自矜
　　金坡遗事陈康肃公尧咨善射公亦以此自矜常射于家圃有卖油翁释担而睨之久而不去见其发矢十中八九但微颔之康肃问曰汝亦知射乎吾射不亦精乎翁曰但手熟耳康肃忿然曰尔安敢轻吾射翁曰以我酌油知之乃取一葫芦置于地以一钱覆其口徐以杓酌油沥沥自钱孔入而钱不湿因曰我亦无他唯手熟耳康肃笑而遣之
　　射中防支
　　汉袁术遣将纪零等攻刘备吕布谓零曰徳布弟也为诸君所围故来救之布性不喜合鬭但喜解围乃令军候植防于营布弯弓而顾曰请君观布射防小支中者各解兵不中者可留决鬭布即一发正中防支零等皆言将军天威也罢去
　　射中瓶窦
　　吴越史天成中有蕃使假道来聘仍以弧矢大夸于吴人武肃王宴之于龙山撃场酒酣因以金瓶置射棚之上命蕃使射之蕃使一发中瓶之窦武肃王使崔询曰汝能赛之乎询曰询虽不能愿假王之威徳请兼嘴窦以胜王遂授以亲箭二一发中瓶之窦再发中瓶之嘴蕃使慙服久之王大悦因赐金瓶并器帛以奬之
　　一矢殪吐蕃
　　唐李晟字良器洮州人年十八事河西王忠嗣从击吐蕃悍酋乗城杀伤士卒甚众忠嗣怒募射者晟挟一矢殪之三军讙奋忠嗣拊晟背曰万人敌也
　　七矢退洞獠
　　罗窦诸洞獠叛诏冯盎率二万人为诸军先锋贼据险不可攻盎持弓语左右曰吾矢尽胜负可知矣发七矢毙七人贼乃退去
　　常为画筹
　　晋魏舒惟好骑射为后将军钟毓长史毓每与参佐射舒常为画筹而已后遇朋人不足以舒满数毓初不知其善射舒容范闲雅发无不中毓叹曰吾之不足知卿如此射矣岂一事哉
　　俱不着垜
　　啓顔録唐宋国公萧瑀不能射太宗赐射俱不着垜欧阳询作诗嘲之曰急风吹缓箭弱臂驭强弓欲髙翻复下应西还更东十囘俱着地两手并擎空借问谁为此多应是宋公后帝见此诗谓瑀曰此乃四十字章疏也由是瑀与询有隙
　　三发连中
　　薛公逹佐鳯翔尝集射设的髙数十尺令曰中者酬锦与金众军莫能中公达投弓矢揖曰当为公讙三发连中众大呼笑
　　一发辄中
　　五代史晋髙祖起太原使张颖阴招安重荣重荣母兄皆以为不可重荣业已许颖阴母兄共谋颖阴以止之重荣曰未可吾当为母兄卜乃立一箭百步而射之曰石公为天子则中一发辄中又立一箭而射之曰吾为节度使则中一发又中其母兄乃与重荣叛入太原髙祖即位拜重荣成徳军节度使
　　投壶
　　礼记疏投壶有三处日中则于室日晩则于堂大晩则于庭中各随光明故也矢有长短随地广狭室中狭矢长五扶堂上稍广矢长七扶中庭太广矢长九扶四指曰扶扶广四寸五扶者二尺也七扶者二尺八寸也九扶者三尺六寸也矢虽有长短而司射度壶则皆使去宾主之席各二矢半也是室中去席五尺堂上去席七尺庭中则去席九尺也
　　请以乐宾
　　礼投壶主人奉矢司射奉中使人执壶主人请曰某有枉矢哨壶请以乐宾宾曰子有防酒嘉殽某既赐矣又重以乐敢辞主人曰枉矢哨壶不足辞也敢固以请宾曰敢不敬从注云中者盛算之器算即马也谓算为马者马是威武之用投壶习射亦是习武故云马也
　　可以观人
　　司马君实曰古者君子射以观徳其心平体正端一审度然后能中盖投壶亦犹是矣夫审度于此而取中于彼仁道存焉疑畏则疎惰慢则失义方象焉左右前后过分则差中庸着焉得一失二成功尽弃诫慎明焉是故投壶可以治心可以修身可以为国可以观人
　　司射释算
　　礼投壶司射请宾曰顺投为入比投不释胜饮不胜者正爵既行请为胜者立马一马从二马三马既立请庆多马请主人亦如之注云司射执八算起而告于宾曰投矢于壶以矢本入者乃名为入则为之释算若以末入则不名为入亦不为之释算比频也宾主要更递而投不得以前既入而喜不待后人投之而已频投频投虽入亦不为之释算也为胜者立马谓取算以为马表其胜之数也一马从三马者每一胜辄立一马若专三马则为一成但胜偶未必频得三若胜偶得二劣偶得一则撤取劣偶之一以足胜偶之二为三故云一马从二马若频得三成或取彼足为三马是其胜已成又酌酒以庆贺多马之人也释算者谓矢入壶则司射坐而释算于地也
　　舍人激矢
　　西京杂记汉武帝时郭舍人善投壶以竹为矢能激矢还一矢百反谓之骁
　　讲才艺
　　礼投壶注云投壶者主人与宾燕饮讲论才艺之礼也
　　奏诗章
　　礼命者曰请奏貍首间若一太师曰诺注云司射命乐工奏诗章以为投壶之节貍首诗篇名间若一者诗乐作止所间疏数之节均平如一也太师乐官之长
　　告贤
　　礼司射执算曰左右卒投请数二算为纯一纯以取一算为竒遂以竒算告曰某贤于某若干纯竒则曰竒钧则曰左右钧注云纯全也二算合为一全地上取算之时一纯则别而取之一算谓不满纯者竒只也故云一算为竒以竒算告者竒余也左右数钧等之余算手执而告曰某贤于某若干纯贤谓胜也胜者若有双数则云若干纯假令十算则云五纯也竒则曰竒者假令九算则曰九竒也钧则曰左右钧者钧犹等也等则左右各执一算以告
　　中隽
　　左昭十三年晋侯以齐侯宴中行穆子相投壶晋侯先穆子曰有酒如淮有肉如坁寡君中此为诸侯师中之齐侯举矢曰有酒如渑有肉如陵寡人中此与君代兴亦中之伯瑕谓穆子曰子失辞吾固诸侯师矣壶何为焉以其中隽也齐君弱吾君归弗来矣
　　对酒投壶
　　见将帅上
　　隔障投壶
　　顔氏家训投壶之礼古者实以小豆为其矢之跃而出也今则唯欲其骁益多益善乃有倚竿带剑狼壶豹尾龙首之名其尤妙者有莲花骁汝南周璝正之子会稽贺徽贺革之子并能一箭四十余骁贺又尝为小障置壶于外隔障投之无所失也至邺以来又见广宁兰陵诸王有此校具举国遂无投得一骁者又闻见録邵康节赴河南尹李君锡会投壶君锡末箭中耳君锡曰偶尔中耳康节应声曰几乎败壶坐客以为的对
　　奕棋
　　子曰断木为棋梡革为鞠亦皆有法焉归田録胡旦云以棋为易则聦明者不能以为难则愚下小人往往精絶又棋诀取蜕龙牙一枚临局自然机变横出
　　敎子
　　博物志尧造棋以敎子丹朱或云舜以子商均愚故作围棋以敎之一说周武帝始造象戏
　　诲人
　　孟子曰奕秋通国之善奕者也使奕秋诲二人奕其一人专心致志唯奕秋之为听
　　鴈行
　　马融围棋赋畧观围棋法于用兵三尺之局为战鬭塲陈聚士卒两敌相当怯者无功贪者先亡常据四道守用依傍缘边遮列往往相望离离马目连连鴈行踔度间置徘徊中央收取死卒毋使相迎当食不食反受其殃
　　蛇窦
　　晋潘茂名永嘉中入山逢二道士奕棋立观久之道士顾谓曰子亦爱此否答曰入犹蛇窦出似鴈行道士笑可其说
　　坐隠
　　世说王中郎以围棋为坐隠在哀制中祥后客来即用方幅为会戏中郎王坦之也
　　手谈
　　世说支公以围棋为手谈
　　奕棋补郡
　　南史羊保为黄门侍郎善奕棋宋文帝与对奕保胜以补宣城太守
　　围棋赌墅
　　晋史苻坚率众百万次淮淝京师震恐加谢安征讨大都督安夷然无惧色遂命驾出别墅亲朋毕集与张围棋赌别墅安棋常劣于是日惧便为敌手而又不胜安遂顾谓其甥羊昙曰以墅乞汝遂游陟至夜乃还
　　王粲覆局
　　魏王粲观人围棋局坏粲为覆之棊者不信以帊盖局更以他局为之用相比较不悮一道其强记黙识如此
　　王质烂柯
　　见山下
　　问易
　　世说袁虎与人共在牎下围棋殷仲堪在里问袁易义袁应答如流围棋不辍袁意傲然殊有余地
　　赌诗
　　吴曾谩说王荆公在钟山下棊薛昻门下与焉赌梅花诗一首薛败而不善诗荆公为代作今集所谓薛秀才者是也薛既宦达出知金陵或者嘲以诗曰好笑当年薛乞儿荆公座上赌梅诗而今又向江东去奉劝先生莫下棋按薛书名似丐字故人有乞儿之说
　　好奕被论
　　吴蔡颖在东宫性好博奕太子和以为无益命韦曜论之
　　好奕致嘲
　　梁到溉为侍中与武帝棊达旦或复失寝加以低睡帝嘲曰状若丧家狗又似悬风槌
　　邓生倦立
　　北梦言蜀简州刺史安重霸渎货无厌州民有油客者姓邓名棊其家亦赡重霸召对敌只令立侍每落一子俾其退立于西北牗下候我算路乃始进之终日不下十数子而已邓生倦立且饥殆不可堪次日又召或有讽邓生曰此侯好赂本不为碁何不献赂而自求退乃献中金三锭获免
　　陈保惧偿
　　续世说石晋时陈保性极鄙吝每与人奕棋败则手乱其局惧其所赌金钱不欲偿也及卒家无妻儿惟贮白金十锭为他人所有
　　临敌无倦
　　见将帅上
　　出游必携
　　王积薪每出游必携围棋短具画纸为局与棊子并盛竹筒中系于车辕马鬛间道上虽遇匹夫亦与对手胜则征其饼饵牛酒
　　陶侃投具
　　陶侃为荆州见佐史博奕具投之于江曰围棋尧舜以敎愚子博殷纣所造诸君并国器何以此为至将吏则加鞭扑曰摴蒱者牧猪奴戏耳
　　张华推枰
　　晋武帝与中书令张华围棋杜预表适至言伐吴华推枰敛手曰陛下圣明神武国富兵强吴之荒淫骄虐宜亟讨之
　　起殴给事
　　魏侍中古弼欲减上谷囿大半以赐贫民魏主方与给事刘树围棋志不在弼弼忽起捽树头殴之曰朝廷不治实尔之罪
　　命决之才
　　宋髙宗时沈之才以奕棋得幸一日在禁与同类奕上谕之曰须子细之才遽曰当念兹在兹上怒曰技艺之徒敢对朕弄经语因命内侍决竹箆二十逐之
　　留与决赌
　　邓粲晋纪阮籍母将死与人围棋如故对者求止籍不肯留与决赌既而饮酒三斗举声一恸呕血数升废顿久之
　　誓不复奕
</div>
    <div class="pagination">
<a href="山堂肆考_page414.html">上一页</a><span>...</span><a href="山堂肆考_page410.html">410</a><a href="山堂肆考_page411.html">411</a><a href="山堂肆考_page412.html">412</a><a href="山堂肆考_page413.html">413</a><a href="山堂肆考_page414.html">414</a><span class="current-page">415</span><a href="山堂肆考_page416.html">416</a><a href="山堂肆考_page417.html">417</a><a href="山堂肆考_page418.html">418</a><a href="山堂肆考_page419.html">419</a><a href="山堂肆考_page420.html">420</a><span>...</span><a href="山堂肆考_page416.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
