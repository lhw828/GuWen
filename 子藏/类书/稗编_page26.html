<!DOCTYPE html>
<html>
<head>
    <meta charset="UTF-8">
    <title>稗编 - 第 26 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稗编 - 第 26 页/共 67 页</h1>
    <div class="content">　　又论嵗星　　　　　　　　熊朋来
　　襄二十八年春无氷梓慎曰今兹宋郑其饥哉嵗在星纪而淫于枵注引襄十八年董叔曰天道多在西北谓是年嵗星在亥自襄十八年至二十八年行十一宫当在星纪如左氏之法是嵗星午年在亥未年在戌申年在酉酉年在申戌年在未亥年在午子年在己丑年在辰寅年在卯卯年在寅辰年在丑巳年在子襄十八年丙午据今厯家躔度约法则午年木星在辰依史记天官书则午年当在酉襄二十八年丙辰据今厯家躔度约法则辰年木星在午依史记天官书则辰年当在亥皆与左氏言嵗星不同又如昭九年书夏四月陈灾左传郑禆灶曰五年陈将复封封五十二年而亡嵗五及鹑火而陈卒亡故曰五十二年本注是年在星纪嵗五及大梁而陈复封自大梁四年而及鹑火又曰周四十八年凡五及鹑火愚按昭公八年楚灭陈九年戊辰据今厯家躔度约法辰年木星在午依史记天官书则辰年当在亥左氏说嵗星自为一家昭九年戊辰嵗在星纪正如襄二十八年丙辰嵗在星纪所谓五十二年者当哀公十二年戊午不见陈亡是年楚公子结伐陈吴救陈未尝亡也又如昭三十二年辛卯伐越史墨曰不及四十年越其有吴乎越得嵗而吴伐之本注此年嵗在星纪星纪吴越之分嵗星所在其国有福按十二星本无吴止有越以左氏嵗星例推之卯年当在寅而淫于星纪者也据今厯家筭木星约法则卯年当在未依史记天官书则卯年当在子愚尝观天象而证之则厯家所筭木星乃嵗星之昏见者也天官书所言嵗星乃嵗星之晨见者也各有其星在焉昏见者先他星而出晨见者后他星而入恒以寅年寅月卯年卯月【余年依例】朝昏候之可见皆谓嵗星也惟左氏所言未知为何星又如王猛克壶闗之年当海西公太和五年庚午申谓福徳在燕赵秋谓天道在燕当时秦太史论彗星亦云尾箕燕分然午年嵗星不在尾箕之分又如吴救陈伐晋言嵗镇守斗福徳在吴当秦世祖建元十八年壬午则午年亦不当在吴越之分此时所谓嵗星与左传午年在亥之例又不同必有至当之说以俟知天道者










　　稗编卷四十九
<子部,类书类,稗编>
　　钦定四库全书
　　稗编卷五十　　　　　　明　唐顺之　撰诸家八【天文】
　　唐日月变食孛彗诸变　　　欧阳脩【后同】
　　武徳元年十月壬申朔日有食之在氐五度占曰诸侯专权则其应在所宿国诸侯附从则为王者事四年八月丙戌朔日有食之在翼四度楚分也六年十二月壬寅朔日有食之在南斗十九度吴分也九年十月丙辰朔日有食之在氐七度贞观元年闰三月癸丑朔日有食之在胃九度九月庚戌朔日有食之在亢五度胃为天仓亢为防庙二年三月戊申朔日有食之在娄十一度占为大臣忧三年八月己巳朔日有食之在翼五度占曰旱四年闰正月丁卯朔日有食之在营室四度七月甲子朔日有食之在张十四度占为礼失六年正月乙卯朔日有食之在虚九度虚耗祥也八年五月辛未朔日有食之在参七度九年闰四月丙寅朔日有食之在毕十三度占为边兵十一年三月丙戌朔日有食之在娄二度占为大臣忧十二年闰二月庚辰朔日有食之在奎九度奎武库也十三年八月辛未朔日有食之在翼十四度翼为逺夷十七年六月己卯朔日有食之在东井十六度京师分也十八年十月辛丑朔日有食之在房三度房将相位二十年闰二月癸巳朔日有食之在胃九度占曰主有疾二十二年八月己酉朔日有食之在翼五度占曰旱显庆五年六月庚午朔日有食之在柳五度龙朔元年五月甲子晦日有食之在东井二十七度皆京师分也麟徳二年闰三月癸酉朔日有食之在胃九度占曰主有疾干封二年八月己酉朔日有食之在翼六度总章二年六月戊申朔日有食之在东井二十九度咸亨元年六月壬寅朔日有食之在东井十八度二年十一月甲午朔日有食之在箕九度三年十一月戊子朔日有食之在尾十度东井京师分箕为后妃之府尾为后宫五年三月辛亥朔日有食之在娄十三度占为大臣忧永隆九年十一月壬申朔日有食之在尾十六度开耀元年十月丙寅朔日有食之在尾四度永淳元年四月甲子朔日有食之在毕五度十月庚申朔日有食之在房三度垂拱二年二月辛未朔日有食之在营室十五度四年六月丁亥朔日有食之在东井二十七度京师分也天授二年四月壬寅朔日有食之在昴七度如意元年四月丙申朔日有食之在胃十一度皆正阳之月长夀二年九月丁亥朔日有食之在角十度角内为天庭延载元年九月壬午朔日有食之在轸十八度轸为车骑证圣元年二月己酉朔日有食之在营室五度圣厯三年五月己酉朔日有食之在毕十五度长安二年九月乙丑朔日有食之几既在角初度三年三月壬戌朔日有食之在奎十度占曰君不安九月庚寅朔日有食之在亢七度神龙三年六月丁卯朔日有食之在东井二十八度京师分也景龙元年十二月乙丑朔日有食之在南斗二十一度斗为丞相位先天元年九月丁卯朔日有食之在角十度开元二年七月庚辰朔日有食之在张四度七年五月己丑朔日有食之在毕十五度九年九月乙巳朔日有食之在轸十八度十二年闰十二月丙辰朔日有食之在虚初度十七年十月戊午朔日有食之不尽如钩在氐九度二十年二月甲戌朔日有食之在营室十度八月辛未朔日有食之在翼七度二十一年七月乙丑朔日有食之在张十五度二十二年十二月戊子朔日有食之在南斗二十三度二十三年闰十一月壬午朔日有食之在南斗十一度二十六年九月丙申朔日有食之在亢九度二十八年三月丁亥朔日有食之在娄三度天寳元年七月癸卯朔日有食之在张五度五载五月壬子朔日有食之在毕十六度十三载六月乙丑朔日有食之几既在东井十九度京师分也至徳元载十月辛巳朔日有食之既在氐十度上元二年七月癸未朔日有食之既大星皆见在张四度大厯三年三月乙巳朔日有食之在奎十一度十一年十月辛酉朔日有食之在氐十一度宋分也十四年七月戊辰朔日有食之在张四度十二月丙寅晦日有食之在危十二度贞元三年八月辛巳朔日有食之在轸八度五年正月甲辰朔日有食之在营室六度八年十一月壬子朔日有食之在尾六度宋分也十二年八月己未朔日有食之在翼十八度占曰旱十七年五月壬戌朔日有食之在东井十度元和三年七月辛巳朔日有食之在七星三度十年八月己亥朔日有食之在翼十八度十三年六月癸丑朔日有食之在舆鬼一度京师分也长庆二年四月辛酉朔日有食之在胃十三度三年九月壬子朔日有食之在角十二度太和八年二月壬午朔日有食之在奎一度开成元年正月辛丑朔日有食之在虚三度防昌三年二月庚申朔日有食之在东壁一度并州分也四年二月甲寅朔日有食之在营室七度五年七月丙午朔日有食之在张七度六年十二月戊辰朔日有食之在南斗十四度大中二年五月己未朔日有食之在参九度八年正月丙戌朔日有食之在危二度危为枵亦耗祥也咸通四年七月辛卯朔日有食之在张十七度干符三年九月乙亥朔日有食之在轸十四度四年四月壬申朔日有食之在毕三度六年四月庚申朔日有食之既在胃八度文徳元年三月戊戌朔日有食之在胃一度天祐元年十月辛卯朔日有食之在心二度三年四月癸未朔日有食之在胃十二度凡唐着纪二百八十九年日食九十三朔九十一晦二日一日变贞观初突厥有五日并照二十三年三月日赤无光李淳风曰日变色有军急又曰其君无徳其臣乱国濮阳复曰日无光主病咸亨元年二月壬子日赤无光癸丑四方蒙蒙日有浊气色赤如赭上元二年三月丁未日赤如赭永淳元年三月日赤如赭文明元年二月辛巳日赤如赭长安四年正月壬子日赤如赭景龙三年二月庚申日色紫赤无光开元十四年十二月己未日赤如赭二十九年三月丙午风霾日无光近昼昏也占为上刑急人不乐生天寳三载正月庚戌日晕五重占曰是为弃光天下有兵肃宗上元二年二月乙酉白虹贯日大厯二年七月丙寅日旁有青赤气长四丈余壬申日上有赤气长二丈九月乙亥至于辛丑日旁有青赤气三年正月丁巳日有黄冠青赤珥辛丑亦如之凡气长而立者为直横者为格立于日上者为冠直为有自立者格为战鬬又曰赤气在日上君有佞臣黄为土功青赤为忧贞元二年闰五月壬戌日有黒晕六年正月甲子日赤如血十年三月乙亥黄雾四塞日无光元和二年十月壬午日旁有黒气如人形跪手捧盘向日盘中气如人头四年闰三月日旁有物如日五年四月辛未白虹贯日十年正月辛卯日外有物如乌十一年正月己卯日紫赤无光长庆元年六月己丑白虹贯日三年二月庚戌白虹贯日寳厯元年六月甲戌赤虹贯日九月甲申日赤无光二年三月甲午日中有黒气如柸辛亥日中有黒子四月甲寅白虹贯日太和二年二月癸亥日无光白雾昼昏十二月癸亥有黒祲与日如鬭五年二月辛丑白虹贯日六年三月有黒祲与日如鬭庚戌日中有黒子四月乙丑黒气磨日七年正月庚戌白虹贯日八年七月甲戌白虹贯日日有交晕十月壬寅白虹贯日东西际天上有背玦九年二月辛卯日月赤如血壬辰亦如之开成元年正月辛丑朔白虹贯日二月己丑亦如之二年十一月辛巳日中有黒子大如鸡卵日赤如赭昼昏至于癸未五年正月己丑日晕白虹在东如玉环贯珥二月丙辰日有重晕有赤气夹日十二月癸卯朔日旁有黒气来触防昌元年十一月庚戌日中有黒子四年正月戊申日无光二月己巳白虹贯日如玉环大中十三年四月甲午日暗无光咸通六年正月白虹贯日中有黒气如鸡卵七年十二月癸酉白气贯日日有重晕甲戌亦如之白气兵象也十四年二月癸卯白虹贯日干符元年日中有黒子二年日中有若飞鷰者六年十一月丙辰朔有两日并出而鬭三日乃不见鬭者离而复合也广明元年日晕如虹黄气蔽日无光日不可以二虹百殃之本也中和三年三月丙午日有青黄晕四月丙辰亦如之丁巳戊午又如之光启三年十一月己亥下晡日上有黒气四年二月己丑日赤如血庚寅改元文徳是日风日赤无光景福元年五月日色散如黄金光化三年冬日有虹蜺背璚弥旬日有赤气自东北至于东南天复元年十月日色散如黄金十一月又如之三年二月丁丑日有赤气自东北至于东南天祐元年二月丙寅日中见北斗其占重十一月癸酉日中日有黄晕旁有青赤气二三年正月甲申日有黄白晕晕上有青赤背乙酉亦如之晕中生白虹渐东长百余丈二月己巳日有黄白晕如半环有苍黒云夹日长各六尺余既而云变状如人如马乃消旧占背者叛背之象日晕有虹者为大战半晕者相有谋苍黒祲祥也夹日者贼臣制君之象变而如人者为叛臣如马者为兵三年正月辛未日有黄白晕上有青赤背二月癸巳日有黄白晕如半环有青赤背庚戌日有黄白晕青赤背月变贞观初突厥有三月并见仪凤二年正月甲子朔月见西方是谓脁朓则侯王其舒武太后时月过望不亏者二天宝三载正月庚戌月有虹气如垂带肃宗元年建子月癸巳乙夜月掩昴而晕色白有白气自北贯之昴胡也白气兵防建辰月丙戌月有黄白冠连晕围东井五诸侯两河及舆鬼东井京师分也大厯十年九月戊申月晕荧惑毕昴参东及五车晕中有黒气乍合乍散十二月丙子月出东方上有白气十余道如匹练贯五车及毕觜觹参东井舆鬼柳轩辕中夜散去占曰女主防白气为兵防五车主库兵轩辕为后宫其宿则晋分及京师也元和十一年己未旦日已出有虹贯月于营室开成四年闰正月甲申朔乙酉月在营室正偃魄质成早也占为臣下专恣之象五年正月戊寅朔甲申月昏而中未而中早也占同上景福二年十一月有白气如环贯月穿北斗连太微天复二年十二月甲申夜月有三晕里白中赤黄外緑天祐三年二月丙申月晕荧惑孛彗武徳二年九月壬午有星孛于胃昴间丁亥孛于卷舌孛与彗皆非常恶气所生而灾甚于彗贞观八年八月甲子有星孛于虚危歴枵乙亥不见十二年三月乙丑有星孛于毕昴十五年六月己酉有星孛于太微犯郎位七月甲戌不见龙翔三年八月癸卯有彗星于左摄提长二尺余乙巳不见摄提建时节大臣象干封二年四月丙辰有彗星于东北在五车毕昴间乙亥不见上元二年十二月壬午有彗星于角亢南长五尺三年七月丁亥有彗星于东井止北河长三尺余东北行光芒益盛长三丈扫中台指文昌九月乙酉不见东井京师分中台文昌将相位两河天阙也开耀元年九月丙申有彗星于天市中长五丈渐小东行至河鼔癸丑不见市者货食之所聚以衣食生民者一曰帝将迁都河鼓将军象永淳二年三月丙午有彗星于五车北四月辛未不见光宅元年九月丁丑有星如半月见于西方月众隂之长星如月者隂盛之极文明元年七月辛未夕有彗星于西方长丈余八月甲辰不见是谓天搀景龙元年十月壬午有彗星于西方十一月甲寅不见二年二月丁酉有星孛于胃昴间胡分也八月壬辰有星孛于紫宫延和元年六月有彗星自轩辕入太微至大角灭开元十八年六月甲子有彗星于五车癸酉有星孛于毕昴二十六年三月丙子有星孛于紫宫垣歴北斗魁旬余因云隂不见乾元三年四月丁巳有彗星于东方在娄胃间色白长四尺东方疾行歴昴毕觜觹参东井舆鬼柳轩辕至右执法西凡五旬余不见闰月辛酉朔有彗星于西方长数丈至五月乃灭娄为鲁胃昴毕为赵觜觹参为唐东井舆鬼为京师分柳其半为周分二彗仍见者荐祸也又娄胃间天仓大厯元年十二月己亥有彗星于匏长尺余经二旬不见犯宦者星五年四月己未有彗星于五车光芒蓬勃长三丈五月己卯彗星见于北方色白癸未东行近八谷中星六月癸卯近三公已未不见占曰色白者太白所生也七年十二月丙寅有长星于参下其长亘天长星彗属参唐星也元和十年三月有长星于太微尾至轩辕十二年正月戊午有彗星于毕长庆元年正月己未有星孛于翼二月丁卯孛于太微西上将六月有彗星于昴长一丈凡十日不见太和二年七月甲辰有彗星于右摄提南长二尺三年十月客星见于水位八年九月辛亥有彗星于太微长丈余西北行越郎位庚申不见开成二年二月丙午有彗星于危长七尺余西指南斗戊申在危西南芒耀愈甚癸丑在虚辛酉长丈余西行稍南指壬戌在婺女长二丈余广三尺癸亥愈长且阔三月甲子在南斗乙丑长五丈其末两岐一指氐一掩房丙寅长六丈无岐北指在亢七度丁卯西北行东指己巳长八丈余在张癸未长三尺在轩辕右不见凡彗星晨出则西指夕出则东指乃常也未有遍指四方凌犯如此之甚者甲申客星出于东井下戊子客星别出于端门内近屏星四月丙午东井下客星没五月癸酉端门内客星没壬午客星如孛在南斗天籥旁八月丁酉有彗星于虚危虚危为枵枵耗名也三年十月乙巳有彗星于轸魁长二丈余渐长西指十一月乙卯有彗星于东方在尾箕东西亘天十二月壬辰不见四年正月癸酉有彗星于羽林卫分也闰月丙午有彗星于卷舌西北二月己卯不见五年二月庚申有彗星于营室东壁间二十日灭十一月戊寅有彗星于东方燕分也防昌元年七月有彗星于羽林营室东壁间也十一月壬寅有彗星于北落师门在营室入紫宫十二月辛卯不见并州分也大中六年三月有彗星于觜参觜参唐星也十一年九月乙未有彗星于房长三尺咸通五年五月己亥夜漏未尽一刻有彗星出于东北色黄白长三尺在娄徐州分也九年正月有彗星于娄胃十年八月有彗星于大陵东北指占为外夷兵及水灾干符四年五月有彗星光启元年有彗星于积水积薪之间二年五月丙戌有星孛于尾箕歴北斗摄提占曰贵臣诛大顺二年四月庚辰有彗星于三台东行入太微扫大角天市长十丈余五月甲戌不见宦者陈匡知星奏曰当有乱臣入宫三台太乙三阶也太微大角帝庭也天市都市也景福元年五月蚩尤旗见初出有白彗形如髪长一尺许经数日乃从中天下如匹布至地如蛇六月孙儒攻杨行密于宣州有黒云如山渐下坠于儒营上状如破屋占曰营头星也十一月有星孛于斗牛占曰越有自立者十二月丙子天搀出于西南巳卯化为云而没二年三月天乆隂至四月乙酉夜云稍开有彗星于上台长十余丈因云隂不见干宁元年正月有星孛于鹑首秦分也又星陨于西南有声如雷七月妖星见非彗非孛不知其名时人谓之妖星或曰恶星三年十月有客星三一大二小在虚危间乍合乍离相随东行状如鬭经三日而二小星没其大星后没虚危齐分也光化三年正月客星出于中垣宦者旁大如桃光炎射宦者宦者不见天复元年五月有三赤星各有锋芒在南方既而西方北方东方亦如之顷之又各増一星凡十六星少时先从北灭占曰蒙星也见则诸侯兵相攻二年正月客星如桃在紫宫华葢下渐行至御女丁卯有流星起文昌抵客星客星不动己巳客星在杠守之至明年犹不去占曰将相出兵五月夕有星当箕下如炬火炎炎上冲人初以为烧火也髙丈余乃陨占曰机星也下有乱天祐元年四月有星状如人首赤身黒在北斗下紫微中占曰天冲也天冲抱极泣帝前血浊雾下天下寃后三日而黒风晦防二年四月庚子夕西北隅有星类太白上有光似彗长三四丈色如赭辛丑夕色如缟或曰五车之水星也一曰昭明星也甲辰有彗星于北河贯文昌长三丈余陵中台下台五月乙丑夜自轩辕左角及天市西垣光芒猛怒其长亘天丙寅隂云至辛未少霁不见两河为天阙在东井间而北河中国所经也文昌天之六司天市都市也星变武徳三年十月己未有星陨于东都中隠隠有声贞观二年天狗陨于夏州城中十四年八月有星陨于髙昌城中十六年六月甲辰西方有流星如月西南行三丈乃灭占曰星甚大者为人主十八年五月流星出东壁有声如雷占曰声如雷者怒象十九年四月己酉有流星向北斗杓而灭永徽三年十月有流星贯北极四年十月睦州女子陈硕真反婺州刺史崔义讨之有星陨于贼营干封元年正月癸酉有星出太微东流有声如雷咸亨元年十一月西方有流星声如雷调露元年十一月戊寅流星入北斗魁中乙巳流星烛地有光使星也神龙三年三月丙辰有流星声如頽墙光烛天地景龙二年二月癸未有大星陨于西南声如雷野雉皆雊景云元年八月己未有流星出五车至上台灭九月甲申有流星出中台至相灭太极元年正月辛卯有流星出太微至相灭延和元年六月幽州都督孙佺讨奚契丹出师之夕有大星陨于营中开元二年五月乙卯晦有星西北流或如瓮或如斗贯北极小者不可胜数天星尽摇至曙乃止占曰星民象流者失其所也汉书曰星摇者民劳十二年十月壬辰流星大如桃色赤黄有光烛地占曰色赤为将军使天寳三载闰二月辛亥有星如月坠于东南坠后有声至徳二载贼将武令珣围南阳四月甲辰夜中有大星赤黄色长十数丈光烛地坠贼营中十一月壬戌有流星大如斗东北流长数丈蛇行屈曲有碎光迸出占曰是谓枉矢广徳二年六月丁卯有妖星陨于汾州十二月丙寅自乙夜至曙星流如雨大厯二年九月己丑昼有星如一斗噐色黄有尾长六丈余出南方没于东北东北于中国则幽州分也三年九月乙亥有星大如斗北流有光烛地占为贵使六年九月甲辰有星西流大如一斗噐光烛地有尾迸光如珠长五丈出婺女入天市南垣灭八年六月戊辰有流星大如一升噐有尾长三丈余入太微十二月壬申有流星大如一升噐有尾长二丈余出紫微入浊十年三月戊戌有流星出于西方如二升噐有尾长二丈入浊十二年二月辛亥有流星如桃尾长十丈出匏入太微建中四年八月庚申有星陨于京师兴元元年六月戊午星或什或伍而陨贞元三年闰五月戊寅枉矢坠于虚危十四年闰五月辛亥有星坠于东北光烛如昼声如雷元和二年十二月己巳西北有流星亘天尾散如珠占曰有贵使四年八月丁丑西北有大星东南流声如雷皷六年三月戊戌日晡天隂寒有流星大如一斛噐坠于兖郓间声震数百里野雉皆雊所坠之上有赤气如立蛇长丈余至夕乃灭时占者以为日在戍鲁分也不及十年其野主杀而地分九年正月有大星如半席自下而升有光烛地羣小星随之四月辛巳有大流星尾迹长五丈余光烛地至右摄提西灭十二年九月己亥甲夜有流星起中天首如瓮尾如二百斛船长十余丈声如羣鸭飞明若火炬过月下西流须臾有声砻砻坠地有大声如壊屋者三在陈蔡间十四年五月己亥有大流星出北斗魁长一丈余南抵轩辕而灭占曰有赦赦视星之大小十五年七月癸亥有大星出钩陈南流至娄灭长庆元年正月丙辰有大星出狼星北色赤有尾迹长三丈余光烛地东北流至七星乃灭四月有大星坠于吴声如飞羽七月乙巳有大流星出参西北色黄有尾迹长六七丈光烛地至羽林灭八月辛巳东北方有大星自云中出色白光烛地前锐后大长二丈余西北流入云中灭二年四月辛亥有流星出天市光烛地隠隠有声至郎位灭市者小人所聚郎在天庭中主宿卫六月丁酉有小星陨于房心间戊戌亦如之己亥亦如之闰十月丙申有流星大如斗抵中台上星三年八月丁酉夜有大流星如数斗噐起西北经奎娄东南流去月甚近光散落坠地有声四年四月紫微中星陨者众十月乙卯有大流星出天船犯斗魁枢星而灭占曰有舟檝事丙子有大流星出天将军东北入浊寳厯元年正月乙卯有流星出北斗枢星光烛地入浊占曰有赦二年五月癸巳西北有流星长三丈余光烛地入天市中灭占为有诛七月丙戌日初入东南有流星向南灭以晷度推之在箕斗间八月丙申有大流星出王良长四丈余至北斗杓灭王良奉车御官也大和四年八月辛未自昬至戊夜流星或大或小观者不能数占曰民失其所王者失道纲纪废则然又曰星在野象物在朝象官七年六月戊子自昬及曙四方流星大小纵横百余八年六月辛巳夜中有流星出河鼔赤色有尾迹光烛地迸如散珠北行近天棓灭有声如雷河鼓为将军天棓者帝之武偹九年六月丁酉自昬至丁夜流星二十余纵横出没多近天汉开成二年九月丁酉有星大如斗长五丈自室壁西北流入大角下没行类枉矢中天有声小星数百随之十一月丁丑有大星陨于兴元府署寝室之上光烛庭宇三年五月乙丑有大星出于柳张尾长五丈余再出再没四年二月己亥丁夜至戊夜四方中天流星小大凡二百余并西流有尾迹长二丈至五丈八月辛未流星出羽林有尾迹长八丈余有声如雷羽林天军也十二月壬申蚩尤旗见防昌元年六月戊辰自昏至戊夜小星数十纵横流散占曰小星民象七月庚午北方有星光烛地东北流经王良有声如雷十一月壬寅有大星东北流光烛地有声如雷四年八月丙午有大星如炬火光烛天地自奎娄扫七方七宿而陨六年二月辛丑夜中有流星赤色如桃光烛地有尾迹贯紫微入浊咸通六年七月乙酉甲夜有大流星长数丈光烁如电羣小星随之自南徂北其象南方有以众叛而之北也九年十一月丁酉有星出如匹练亘空化为云而没在楚分是谓长庚见则兵起十三年春有二星从天际而上相从至中天状如旌旗乃陨九月蚩尤旗见干符二年冬有二星一赤一白大如斗相随东南流烛地如月渐大光芒猛怒三年昼有星如炬火大如五升噐出东北徐行陨于西北四年七月有大流星如盂自虚危歴天市入羽林灭占为外兵中和元年有异星出于舆鬼占者以为恶星八月己丑夜星陨如雨或如柸椀者交流如织庚寅夜亦如之至丁酉止三年十一月夜星陨于西北如雨光启二年九月有大星陨于州府署延和阁前声如雷炎光烛地十月壬戌有星出于西方色白长一丈五尺屈曲而陨占曰长庚也下则流血三年五月秦宗权拥兵于汴州北郊昼有大星陨于其营声如雷是谓营头其下破军杀将干宁元年夏有星陨于越州后有光长丈余状如蛇或曰枉矢也三年六月天暴雨雷电有星大如椀起西南坠于东北色如鹤练声如羣鸭飞占为奸谋光化元年九月丙子有大星坠于北方三年三月丙午有星如二十斛船色黄前鋭后大西南行十一月中天有大星自东缓流如带屈曲光凝着天食顷乃灭是谓枉矢天复三年二月帝至自凤翔其明日有大星如月自东浊际西流有声如雷尾迹横贯中天三夕乃灭天祐元年五月戊寅乙夜雨晦瞑有星长二十丈出东方西南向首黒尾赤中白枉矢也一曰长星二年三月乙丑夜中有大星出中天如五斗噐流至西北去地十丈许而止上有星芒炎如火赤而黄长丈五许而蛇行小星皆动而东南其陨如雨少顷没后有苍白气如竹丛上冲天中色瞢瞢占曰亦枉矢也三年十二月昏东方有星如太白自地徐上行极至中天如上月乃曲行顷之分为二占曰有大孽
　　月五星凌犯聚合占
　　月五星凌犯及星变隋大业十三年六月镇星赢而旅于参参唐星也李淳风曰镇星主福未当居而居所宿国吉义宁二年三月丙午荧惑入东井占曰大人忧武徳元年五月庚午太白昼见占曰兵起臣彊六月丙子荧惑犯右执法占曰执法大臣象二年七月戊寅月犯牵牛凡月与列宿相犯其宿地忧牵牛吴越分九月庚寅太白昼见冬荧惑守五诸侯六年七月癸卯荧惑犯舆鬼西南星占曰大臣有诛七年六月荧惑犯右执法七月戊寅嵗星犯毕占曰边有兵八年九月癸丑荧惑入太微太微天廷也冬太白入南斗南斗主爵禄九年五月太白昼见六月丁巳经天己未又经天在秦分丙寅月犯氐氐为天子宿宫己卯太白昼见七月辛亥昼见甲寅昼见八月丁巳昼见太白上公经天者隂乗阳也贞观三年三月丁丑嵗星逆行入氐占曰人君治宫室过度一曰饥五年五月庚申镇星犯键闭占为腹心喉舌臣九年四月丙午荧惑犯轩辕十年四月癸酉复犯之占曰荧惑主礼礼失而后罚出焉轩辕为后宫十一年二月癸未荧惑入舆鬼占曰贼在大人侧十二年六月辛卯荧惑入东井占曰旱十三年五月乙巳犯右执法六月太白犯东井北辕井京师分也十四年十一月壬午月入太微占曰君不安十五年二月荧惑逆行犯太微东上相十六年五月太白犯毕左股毕为边将六月戊戌昼见九月己未荧惑犯太微西上将十月丙戌入太微犯左执法十七年二月犯键闭三月丁巳守心前星癸酉逆行犯钩钤荧惑常以十月入太微受制而出伺其所守犯天子所诛也键闭为腹心喉舌臣钩钤以开阖天心皆贵臣象十八年十一月乙未月掩钩钤十九年七月壬午太白入太微是夜月掩南斗太白遂犯左执法光芒相及箕斗间汉津髙丽地也太白为兵亦罚星也二十年七月丁未嵗星守东壁占曰五谷以水伤二十一年四月戊寅月犯荧惑占曰贵臣死十二月丁丑月食昴占曰天子破匈奴二十二年五月丁亥犯右执法七月太白昼见乙巳镇星守东井占曰旱闰十二月辛巳太白犯建星占曰大臣相譛永徽元年二月己丑荧惑犯东井占曰旱四月己巳月犯五诸侯荧惑犯舆鬼占曰诸侯防五月己未太白昼见二年六月己丑太白入太微犯右执法九月甲午犯心前星十二月乙未太白昼见三年正月壬戌犯牵牛牵牛为将军又呉越分也丁亥嵗星掩太微上将二月己丑荧惑犯五诸侯五月戊子掩右执法四年六月己丑太白昼见六年七月乙亥嵗星守尾占曰人主以嫔为后己丑荧惑入舆鬼八月丁卯入轩辕顕庆元年四月丁酉太白犯东井北辕占曰秦有兵五年二月甲午荧惑入南斗六月戊申复犯之南斗天庙去复来者其事大且乆也龙朔元年六月辛巳太白昼见经天九月癸卯犯左执法二年七月己丑荧惑守羽林羽林禁兵也三年正月己卯犯天街占曰政塞奸出六月乙酉太白入东井占曰君失政大臣有诛麟徳二年三月戊午荧惑犯东井四月壬寅入舆鬼犯质星干封元年八月乙巳荧惑入东井二年五月庚申入轩辕三年正月乙巳月犯轩辕大星咸亨元年四月癸卯月犯东井占曰人主忧七月壬申荧惑入东井占曰旱丙申月犯荧惑占曰贵人死十二月丙子荧惑入太微二年四月戍辰复犯太微垣将相位也五年六月壬寅太白入东井上元二年正月甲寅荧惑犯房占曰君有忧一曰有防三年正月丁卯太白犯牵牛占曰将军防仪鳯二年八月辛亥太白犯轩辕左角左角贵相也三年十月戊寅荧惑犯钩钤四年四月戊午入羽林占曰军忧调露元年七月辛巳入天囷永隆元年五月癸未犯舆鬼丁酉太白昼见经天是谓隂乗阳阳君道也永淳元年五月丁巳辰星犯轩辕九月庚戌荧惑入舆鬼犯质星十一月乙未复犯舆鬼去而复来是谓句己垂拱元年四月癸未辰星犯东井北轩辕辰星为廷尉东井为法令失道则相犯也十二月戊子月掩轩辕大星二年三月丙辰复犯之万嵗通天元年十一月己丑嵗星犯司怪占曰水旱不时圣厯元年五月庚午太白犯天闗天闗主边事二年荧惑入舆鬼三年三月辛亥嵗星犯左执法乆视元年十二月甲戌晦荧惑犯轩辕自干封二年后月及荧惑太白辰星凌犯轩辕者六长安二年荧惑犯五诸侯浑仪监尚献甫奏臣命在金五诸侯太史之位火克金臣将死矣武后曰朕为卿禳之以献甫为水衡都尉水生金又去太史之位卿无忧矣是秋献甫卒四年荧惑入月镇星犯天闗神龙元年三月癸巳荧惑犯天田占曰旱七月辛巳掩氐西南星占曰贼臣在内二年闰正月丁卯月掩轩辕后星九月壬子荧惑犯左执法己巳月犯轩辕后星十一月辛亥犯昴占曰胡王死戊午荧惑入氐十二月丁酉犯天江占曰旱三年五月戊戌太白入舆鬼中占曰大臣有诛景龙三年六月癸巳太白昼见在东井京师分也四年二月癸未荧惑犯天街五月甲子月犯五诸侯景云二年三月壬申太白入羽林八月己未嵗星犯执法三月壬申荧惑入东井先天元年八月甲子太白袭月占曰太白兵象月大臣体二年十一月丙子荧惑犯司怪开元二年七月己丑太白犯舆鬼东南星七年六月甲戌太白犯东井钺星占曰斧钺用八年三月庚午犯东井北轩辕五月甲子犯轩辕十一年十一月丁卯嵗星犯进贤十四年十月甲寅太白昼见二十五年六月壬戌荧惑犯房二十七年七月辛丑犯南斗占曰贵相防天寳十三载五月荧惑守心五旬余占曰主去其官十四载十二月月食嵗星在东井占曰其国亡东井京师分也至徳二载七月己酉太白昼见经天至于十一月戊午不见歴秦周楚郑宋燕之分十二月嵗星犯轩辕大星占曰女主谋君乾元元年五月癸未月掩心前星占曰太子忧六月癸丑入南斗魁中占曰大人忧二年正月癸未嵗星蚀月在翼楚分也一曰饥二月丙辰月犯心中星占曰主命恶之上元元年五月癸丑月掩昴占曰胡主死八月己酉太白犯进贤十二月癸未嵗星掩房占曰将相忧三年建子月癸巳月掩昴出昴北八月丁卯又掩昴寳应二年四月己丑月掩嵗星占曰饥永泰元年九月辛卯太白昼见经天大厯二年七月癸亥荧惑入氐其色赤黄乙丑镇星犯水位占曰有水灾乙亥嵗星犯司怪八月壬午月入氐丙申犯毕九月戊申嵗星守东井占皆为有兵乙丑荧惑犯南斗在燕分十二月丁丑犯垒壁占曰兵起三年正月壬子月掩毕八月己未复掩毕辛酉入东井九月壬申嵗星入舆鬼占曰嵗星为贵臣舆鬼主死防丁丑荧惑入太防二旬而出己卯太白犯左执法四年二月壬寅荧惑守房上相丙午有芒角三月壬午逆行入氐中是月镇星犯舆鬼七月戊辰荧惑犯次相九月丁卯犯建星占曰大臣相譛五年二月乙巳嵗星入轩辕六月丁酉月犯进贤庚子犯氐庚戌太白入东井六年七月乙巳月掩毕入毕中壬子月犯太微八月甲戌荧惑犯郑星庚辰月入太微九月壬辰荧惑犯哭星庚子犯泣星是夜月掩毕丁未入太微十月丁卯掩毕己巳荧惑犯垒壁甲戌月入轩辕占曰忧在后宫十一月壬寅入太微丙午掩氐十二月己巳入太微七年正月乙未犯轩辕二月戊午掩天闗占曰乱臣更天子法令己巳荧惑犯天街四月丁巳入东井辛未嵗星犯左角占曰天下之道不通壬申月入羽林五月丙戌入太微八年四月癸丑嵗星掩房占曰将相忧又宋分也甲寅荧惑入垒壁五月庚辰入羽林七月己卯太白入东井留七日非常度也占曰秦有兵乙未月入毕中癸未入羽林己丑太白入太微占曰兵入天廷八月昼见十月丁巳月掩毕壬戌入舆鬼掩质星庚午月及太白入氐中占曰君有哭泣事十一月己卯月入羽林癸未太白入房占曰白衣防不曰犯而曰入葢钩钤间癸丑月掩天闗甲寅入东井癸酉入羽林九年三月丁未荧惑入东井四月丁丑月入太微五月己未太白入轩辕占曰忧在后宫六月己卯月掩南斗庚辰入太微七月甲辰掩房辛亥入羽林壬戌入舆鬼九月辛丑太白入南斗占曰有反臣又曰有赦甲子荧惑入氐宋分也十月戊子嵗星入南斗占曰大臣有诛十二月戊辰月入羽林十年三月庚戌荧惑入垒壁四月甲子入羽林八月戊辰月入太微十一年闰八月丁酉太白昼见经天十二年正月乙丑月掩轩辕癸酉掩心前星宋分也丙子入南斗魁中二月乙未镇星入氐中占曰其分兵防李正已地也三月壬戌月入太微四月乙未掩心前星五月丙辰入太微戊戌入羽林七月庚戌入南斗乙亥荧惑入于东井十月壬辰月掩昴庚子入太微十一月乙卯入羽林十二月壬午复入羽林自六年至此月入太微者十有二入羽林者八荧惑三入东井再入羽林三入垒壁月太白嵗星皆入南斗魁中十四年春嵗星入东井建中元年十一月月食嵗星在秦分占曰其国亡是月嵗星食天尸天尸舆鬼中星占曰有妖言小人在位君王失枢死者大半三年七月月掩心中星贞元四年五月丁卯月犯嵗星在营室六月癸卯荧惑逆行入羽林占曰军有忧六年五月戊辰月犯太白间容一指占曰大将死十年四月太白昼见十一年七月荧惑太白相继犯太微上将十三年二月戊辰太白入昴三月庚寅月犯太白十九年三月荧惑入南斗色如血斗吴越分色如血者旱祥也二十一年正月己酉太白犯昴赵分也永贞元年十二月丙午月犯毕己酉嵗星犯太微西垣将相位也元和元年十月太白入南斗十二月复犯之斗吴分也二年正月癸丑月犯太白于虚女二月壬申月掩嵗星占曰大臣死四月丙子太白犯东井北辕己卯月犯房上相三年三月乙未镇星蚀月在氐占曰其地主死四年九月癸亥太白犯南斗七年正月辛未月掩荧惑五月癸亥荧惑犯右执法六月己亥月犯南斗魁八年七月癸酉月犯五诸侯十月己丑荧惑犯太微西上将十二月掩左执法九年二月丁酉月犯心中星七月辛亥掩心中星占曰其宿地防心豫州分壬辰月掩轩辕是月太白入南斗至十月出乃昼见荧惑入南斗中因留犯之南斗天庙又丞相位也十年八月丙午月入南斗魁中十一年二月丙辰月掩心是月荧惑入氐因逆行三月己丑月犯镇星在女齐分也四月丙辰太白犯舆鬼占曰有僇臣六月甲辰月掩心后星是月荧惑复入氐是谓句己十一月戊寅月犯嵗星十二月甲午犯镇星在危亦齐分也十二年二月丁丑月犯心十三年正月乙未嵗星逆行犯太微西上将三月荧惑入南斗因逆留至于七月南斗中大如五升器色赤而怒乃东行非常也八月甲戌太白犯左执法乙巳荧惑犯哭星十月甲子月犯昴赵分也十四年正月癸卯月犯南斗魁占曰相防五月丙戌月犯心中星七月乙酉掩心中星十五年正月丙申复犯中星四月太白犯昴七月庚申荧惑逆行入羽林八月己卯月掩牵牛吴越分也十一月壬子月犯东井北辕长庆元年正月丙午月掩东井钺遂犯南辕第一星二月乙亥太白犯昴赵分也丁亥月犯嵗星在尾占曰大臣死燕分也三月庚戌太白犯五车因昼见至于七月以厯度推之在唐及赵魏之分占曰兵起七月壬寅月掩房次相九月乙巳太白犯左执法二年九月太白昼见荧惑守天囷六旬余乃去占曰天囷上帝之藏耗祥也十月荧惑犯镇星于昴甲子月掩牵牛中星占曰吴越防十一月丁丑掩左角十二月复掩之占曰将死甲寅月犯太白于南斗四年三月庚午太白犯东井北辕遂入井中昼见经天七日而出因犯舆鬼京师分也五月乙亥月掩毕大星六月丙戌镇星依厯在觜觹羸行至参六度当居不居失行而前遂犯井钺占曰所居宿乆国福厚易福薄又曰羸为王不宁钺主斩刈而又犯之其占重癸未荧惑犯东井丁亥入井中己丑太白犯轩辕右角因昼见至于九月占曰相防十月辛巳月入毕口十一月荧惑逆行向参镇星守天闗十二月戊子月掩东井寳厯元年四月壬寅荧惑入舆鬼掩积尸七月癸卯犯执法甲辰镇星犯东井甲子月掩毕大星癸未太白犯南斗丙戌月犯毕十月辛亥犯天囷十一月庚辰镇星复犯东井癸未月犯东井二年正月甲申犯左执法戊子入于氐二月丙午犯毕五月甲午荧惑犯昴六月太白犯昴七月壬申月犯毕八月庚戌荧惑犯舆鬼太和元年正月庚午月掩毕三月癸丑入毕口掩大星月变于毕者自寳厯元年九月及兹而五五月月掩荧惑在太微西垣丙戌荧惑犯右执法太和二年正月庚午月掩镇星七月甲辰荧惑掩舆鬼质星十月丁卯月掩东井北辕三年二月乙卯太白犯昴壬申荧惑犯右执法七月入于氐十月入于南斗四年四月庚申月掩南斗杓次星十一月辛未荧惑犯右执法五年二月甲申月掩荧惑犯南斗杓次星六年四月辛未月掩镇星于端门己丑太白昼见七月戊戌月掩心大星辛丑掩南斗杓次星七年五月甲辰荧惑守心中星六月丙子月掩心中星遂犯荧惑七月甲午月掩心中星丙申掩南斗口第二星九月丁巳入于箕戊辰入于南斗癸酉太白入南斗冬镇星守角八年二月始去七月戊子月犯昴十月庚子荧惑镇星合于亢十二月丙戌月掩昴是嵗月入南斗者五占曰大人忧九年夏太白昼见自轩辕至于翼轸六月庚寅月掩嵗星在危而晕十月庚辰月复掩嵗星在危开成元年正月甲辰太白掩建星占曰大臣相譛六月丁未月掩心前星八月己巳入南斗二年正月壬申月掩昴二月己亥月掩太白于昴中六月甲寅月掩昴而晕太白亦有晕六月己酉大星昼见庚申太白入于东井七月壬申月入南斗丁亥掩太白于柳八月壬子太白入太防遂犯左右执法九月丙子月掩昴三年二月己酉掩心前星二月戊午荧惑入东井三月乙酉入舆鬼五月辛酉太白犯舆鬼庚午月犯心中星甲寅太白犯右执法七月乙丑月掩心前星十月辛卯太白犯南斗四年二月丁卯月掩嵗星于毕三月乙酉掩东井七月乙未月犯荧惑占曰贵臣死八月壬申荧惑犯钺遂入东井十月戊午辰星入南斗魁中占曰大赦五年春木当王而嵗星小闇无光占曰有大防二月壬申荧惑入舆鬼四月太白嵗星入舆鬼五月辰星见于七星色赤如火七月乙酉月掩镇星防昌元年闰八月丁酉荧惑入舆鬼中占曰有兵防十二月庚午月犯太白于羽林二年正月壬戌掩太白于羽林六月丙寅太白犯东井十月丙戌月掩嵗星于角三年三月丙申又掩嵗星于角七月癸巳荧惑入东井色苍赤动摇井中八月丁丑犯舆鬼十月壬午昼月食太白于亢四年二月嵗星守房掩上相荧惑逆行守轩辕四旬乃去庚申月掩毕大星十月癸未太白与荧惑合遂入南斗五年二月壬午太白掩昴五月辛酉入毕口八月壬午犯轩辕大星九月癸巳荧惑犯太微上将六年二月丁丑犯毕大星丁亥月出无光犯荧惑于太微顷之乃稍有光遂犯左执法丙申掩牵牛南星遂犯嵗星牵牛州分大中十一年八月荧惑犯东井咸通十年春荧惑逆行守心干符二年四月庚辰太白昼见在昴三年七月常星昼见四年七月月犯房六年冬嵗星入南斗魁中占曰有反臣光啓二年四月荧惑犯月角文徳元年七月丙午月入南斗八月荧惑守舆鬼占曰多战死龙纪元年七月甲辰月犯心干宁二年七月癸亥荧惑犯心光化二年镇星入南斗三年八月壬申太白应见在氐不见至九月丁亥乃见是谓当出不出十一月丁未太白犯月因昼见天复元年五月自丁酉至于己亥太白昼见经天在井度十月大角五色散摇煌煌如火占曰王者恶之二年五月甲子太白袭荧惑在轩辕后星上太白遂犯端门又犯长垣中星占曰贼臣谋乱京畿大战十月甲戌太白夕见在斗去地一丈而坠占曰兵聚其下又曰山摧石裂大水竭庚子辰星见氐中小而不明占曰负海之国大水是嵗镇星守虚三年二月始去虚十一月丙戌太白在南斗去地五尺许色小而黄至明年正月乃髙十丈光芒甚大是冬荧惑徘徊于东井间乆而不去京师分也天祐元年二月辛卯太白夕见昴西色赤炎焰如火壬辰有三角如花而动摇占曰有反城有火灾胡兵起六月甲午太白在张芒角甚大癸丑句己犯水位自夏及秋大角五色散摇煌煌然占同天复初三年八月丙午嵗星在哭星上生黄白炁如孛状五星聚合武徳元年七月丙午镇星太白辰星聚于东井闗中分也二年三月丙申镇星太白辰星复聚于东井九年六月己卯嵗星辰星合于东井占曰为变谋贞观十八年五月太白辰星合于东井占曰为兵谋十九年六月丙辰太宗征髙丽次安市城太白辰星合于东井史记曰太白为主辰星为客为蛮夷出相从而兵在野为战永徽元年七月辛酉嵗星太白合于柳在秦分占曰兵起景龙元年十月丙寅太白荧惑合于虚危占曰有防景云二年七月镇星太白合于张占曰内兵太极元年四月荧惑太白合于东井天寳九载八月五星聚于尾箕荧惑先至而又先去尾箕燕分也占曰有徳则庆无徳则殃十四载二月荧惑太白鬭于毕昴井鬼间至四月乃伏十五载五月荧惑镇星同在虚危中天芒角大动摇占者以为北方之宿子午相冲灾在南方至徳二载四月壬寅嵗星荧惑太白辰星聚于鹑首从嵗星也罚星先去而嵗星留占曰嵗星荧惑为阳太白辰星为隂隂主外邦阳主中邦阳与隂合中外相连以兵八月太白芒怒掩嵗星于鹑火又昼见经天鹑火周分也乾元元年四月荧惑镇星太白聚于营室太史南宫沛奏其地战不胜卫分也大厯三年七月壬申五星并出东方占曰中国利八年闰十一月壬寅太白辰星合于危齐分也十年正月甲寅嵗星荧惑合于南斗占曰饥旱吴越分也一曰不可用兵七月庚辰太白辰星合于柳京师分也建中二年六月荧惑太白鬭于东井四年六月荧惑太白复鬬于东井京师分也金火罚星鬭者战象也兴元元年春荧惑守嵗星在角亢占曰有反臣角亢郑也贞元四年五月乙亥嵗星荧惑镇星聚于营室占曰其国亡地在卫分六年闰三月庚申太白辰星合于东井占为兵忧戊寅荧惑犯镇星在奎鲁分也元和九年十月辛未荧惑犯镇星又与太白合于女在齐分十年六月辛未嵗星荧惑太白辰星合于东井占曰中外相连以兵十一年五月丁卯嵗星辰星合子东井六月己未复合于东井占曰为变谋而更事十一月戊子镇星荧惑合于虚危十二月镇星太白辰星聚于危皆齐分也十四年八月丁丑嵗星太白辰星聚于轸占曰兵防在楚分与南方夷貊之国十五年三月镇星太白合于奎占曰内兵徐州分也十二月荧惑镇星合于奎占曰主忧长庆二年二月甲戌嵗星荧惑合于南斗占曰饥旱八月丙寅荧惑犯镇星在昴毕因留相守占曰主忧四年八月庚辰荧惑犯镇星于东井镇星既失行犯钺而荧惑复往犯之占曰内乱寳厯二年八月丁未荧惑镇星复合于东井舆鬼间太和二年九月嵗星荧惑镇星聚于七星三年四月壬申嵗星犯镇星占曰饥四年五月丙午嵗星太白合于东井六年正月太白荧惑合于羽林十月太白荧惑镇星聚于轸八年七月庚寅太白荧惑合相犯推厯度在翼近太微占曰兵起开成三年六月丁亥太白犯荧惑于张占曰有防四年正月丁巳荧惑太白辰星聚于南斗推厯度在燕分占曰内外兵防改立王公冬嵗星荧惑俱逆行失色合于东井京师分也防昌二年六月乙丑荧惑犯嵗星于翼占曰旱四年十月癸未太白荧惑入于南斗咸通中荧惑镇星太白辰星聚于毕昴在赵魏之分诏镇州王景崇被衮冕军府称臣以厌之文徳元年八月嵗星镇星太白聚于张周分也占曰内外有兵为河内河东地光化三年十月太白镇星合于南斗占曰吴越有兵
　　五星并伏
　　景徳四年司天判监史序奏今年太嵗丁未六月二十五日五星当聚周分既而重奏臣寻推得五星自闰五月二十五日近太阳行度按氏星经曰五星近太阳而輙见者如君臣齐明下侵上之道也若伏而不见即臣让明于君此百千载未有也但恐今夜五星皆伏真宗亲御禁台以候之果逹旦不见大赦天下加序一官羣臣表贺
　　论天象之异　　　　　　　叶　适
　　唐以来天象之异者上元二年七月癸未朔日有食之既大星皆见在张十四度贞观初突厥五日并照元和二年十月壬午日旁有黒气如人形跪手捧盘向日盘中气如人头干符六年十一月丙寅朔有两日并出而鬭三日乃不见广明元年日晕如虹黄气蔽日天祐二年正月甲申乙酉日有黄白晕晕上有青赤背晕中生白虹渐长向东百余丈二月乙巳有苍白云夹日长各六尺余既而云变状如人马乃消贞观初突厥三月并见仪鳯二年正月甲子朔月见西方武后时月过望不亏者二光宅元年九月丁丑有星如半月见西方开成二年二月有彗至三月遍指四方自是至防昌元年无嵗不彗天复元年五月夕有星当箕下如炬火炎炎上冲人初以为烧火也髙丈余乃殒天祐元年四月有星状如人首赤身黒在北斗下紫微中占曰天冲也天冲抱极泣帝前血浊雾下天下寃元和六年三月戊戌日晡天隂寒有流星大如一斛器坠于兖郓间声闻数百里野雉皆雊所坠上有赤气如立蛇长丈余至夕而乃灭咸通九年十一月丁酉有星出如匹练亘空化为云而没十三年春有二星从天际而上相从至中天状如旌旗乃殒天祐元年五月戊寅乙夜雨晦暝有星长二十丈出东方西南向首黒尾赤中白按自春秋至隋日月星之变学者多能记之而唐以来鲜有言者故畧具一二浮屠氏书至唐始盛行于中国然实与春秋僖文同时虽夷夏殊方然葢先秦古文也其叙二日两月乃至晕璚佩玦彗孛飞流负珥虹蜺之类以为同分罔见但此国见彼国本所不见亦复不闻殆其恶缘所感而致不然则突厥之五日三月使诚不谬而中国人莫之见何也今星厯家言尽西必占狼星极南必斗又以声教所不暨占皆为狗国此为其国无人言之也若聪明有贤圣者出则其占不止如此故天竺能厯兹能乐皆与中国无异又安得专以狼星斗限之哉余益知山河两戒分异之説为非的矣
　　泰阶六符经后序　　　　　吴　莱
　　泰阶六符经者本黄帝有熊氏世不传当汉建元之间东方朔始陈其説欲以观天表之变定上心之侈者应劭仲逺又防其文颇类甘石诸人所为托之者也葢古昔圣人之论隂阳五行者尚矣幽賛乎神道发挥乎天理是岂无其故乎特未尝胶于多忌之学欲肆其一定之説也茍曰乾坤开阖莫非一造化亭毒之妙某言必有某征某事必有某应喜乐好恶出于人之情饥华泄雹兴于天之治天人两间似皆有以潜回其机密运其轴而无难者是亦管窥蠡测而已矣自刘向言皇极之建不建京房又推易卦直日用事董仲舒眭孟之徒又分春秋二百四十二年灾异之騐或身遽以死或国随以防迄不少救然而天文月令防纬术数百家杂起不曰龙河洛洞幽灵之府必曰钤决防奥覈祸福之源蠭谈而涌辩启穴而凿牖秪足以长奸伪而甚不足以祛邪惑者大率汉世世主以是论政儒生以是论学何其泥也子不语怪力乱神又曰性与天道不可得而闻也庸讵有若是云云者乎当东方朔陈是説时上始为微行行暴肆侈越制亡度举盩厔鄠杜陆海之饶广上林苑东征西伐军旅数起黎民失业父子相食斯其为人疴也酷矣天人一理也吾知修吾事以畏天可也日蚀地震冬雷夏霜气还风旱干水溢天之为也人何与焉天岂若世之小丈夫然哉惉然喜頩然怒人人而欲应之以吉防妖孽之决也一日之顷虽千技百变而为之亦不足矣要之天为天人为人母相渎也至其所以兼统而一贯之者昭昭防防理无变气有变也然上初即位天表已多变闗东大饥风赤如血齐楚二十九山同日崩考之人事则犹未有可感者变何自作哉将人子未尝有过父母乃先作色以待其有过固不可也使朝廷多欲之心一窒文景富庶之政未改是且委之天运之适然者欤抑亦君徳之胜为足以销天变之迭至者欤不然未可知也而今乃欲以肤学謏闻者尽之则非矣子云曰通天地人曰儒通天地而不通人曰伎呜呼伎而止者此非黄帝书也石诸人所为托之者也虽然观是者又可无畏乎哉
　　周羣传　　　　　　　　　　陈　寿
　　周羣字仲直巴西阆中人也父舒字叔布少学术于广汉杨厚名亚董扶任安数被征终不诣时人有问春秋防曰代汉者当涂髙此何谓也舒曰当涂髙者魏也乡党学者私传其语羣少受学于舒専心候业于庭中作小楼家富多奴常令奴更直于楼上视天灾才见一气即白羣羣自上楼观之不避晨夜故凡有气候无不见之者是以所言多中州牧刘璋辟以为师友从事续汉书曰建安七年越嶲有男子化为女人时羣言哀帝时亦有此将易代之祥也至二十五年献帝果封于山阳十二年十月有星孛于鹑尾荆州分野羣以为荆州牧将死而失土明年秋刘表卒曹公平荆州十七年十二月星孛于五诸侯羣以为西方専据土地者皆将失土是时刘璋据益州张鲁据汉中韩遂据凉州宋建据枹罕明年冬曹公遣偏将击凉州十九年获宋建韩遂逃于羌中被杀其年秋璋失益州二十年秋曹公攻汉中张鲁降先主定蜀署儒林校尉先主欲与曹公争汉中问羣羣对曰当得其地不得其民也若出偏军必不利当戒慎之时州后部司马蜀郡张亦晓占候而天才过羣字南和諌先主曰不可争汉中军必不利先主竟不用裕言果得地而不得民也遣将军吴兰雷铜等入武都皆没不还悉如羣言于是举羣茂才裕又私语人曰嵗在庚子天下当易代刘氏祚尽矣主公得益州九年之后寅卯之间当失之人密白其言初先主与刘璋防涪时裕为璋从事侍坐其人饶须先主嘲之曰昔吾居涿县特多毛姓东西南北皆诸毛也涿令称曰诸毛绕涿居乎裕即答曰昔有作上党潞长迁为涿令涿令者去官还家时人与书欲署潞则失涿欲署涿则失潞乃署曰潞涿君先主无须故裕以此及之先主常衘其不逊加忿其漏言乃显裕諌争汉中不验下狱将诛之诸葛亮表请其罪先主答曰芳兰生门不得不鉏裕遂弃市后魏氏之立先主之薨皆如裕所刻













　　稗编卷五十
<子部,类书类,稗编>
　　钦定四库全书
　　稗编卷五十一　　　　　明　唐顺之　撰诸家九【天文】
　　分野论　　　　　　　　　苏伯衡
　　分野之説其传也远而周礼春秋传始详焉春官保章氏以星土辨九州之地所封封域皆有分星以观妖祥左氏内传曰参为晋星商主大火外传曰嵗星所在则我有周之分野也此分野之説见于周礼春秋传然也至汉地理志乃言分野为始宻谓秦为东井舆鬼之分野魏为觜觹叅之分野周为柳七星张韩为角亢氐赵为昴毕燕为尾箕齐为虚危鲁为奎娄宋为房心衞营室东壁楚为翼轸吴为斗粤为牵牛婺女而郑康成则谓堪舆虽有郡国所入度非古数也今其存可言者十二次之分也星纪吴越也枵齐也娵訾衞也降娄鲁也大梁赵也实沈晋也鹑首秦也鹑火周也鹑尾楚也夀星郑也大火宋也析木燕也观乎左氏谓荧惑守心宋景禳其咎实沈为祟晋侯受其殃郑氏谓分野之妖祥主用客星彗孛之气以为象则验菑祥于星土其法葢古有之不可诬也然而吴越之地南而星纪则在丑齐之地东而枵则在子鲁之地亦东而降娄则在戍东西南北往往相反而不相配是则诚为有可疑者杜预等注既莫能详而郑氏则谓诸国中之封域于星亦有分焉其书亡矣夫有其书而既亡此后之人所以求其説而不得自汉以下星官史家防之以度数分毫析缕各极其至而十二次之分野相配之理卒莫有明言之者嗟乎夫岂以不足言而弗言之欤唐天文志浮图一行皆以河汉为言固以疏远及贾公彦辈乃援古昔受封之日嵗星所在之辰其国属焉以为证若然则三代之分野皆当不同而列所属亦必有同焉者矣尝试论之分野视分星古不谓地也地有彼此之不齐而分野在天则一定而不易以彼此不齐之地必欲求配于在天十二次整然之分野其説之难通也固宜葢天有三垣紫微太微天市是也紫微太微皆将相辅佐之位而天市下垣则列国星防之所在其星东西二十有二宋南海燕东海徐吴越齐中山九河赵魏韩楚梁巴蜀秦周郑晋河间河中曰分野者指列星所属之分而言也郑氏所谓星土星所主土是也其国在此而星则在彼彼此若不相配而其为象未尝不相属非地之在北者其分野在天亦居北地之在南者分野在天亦居南也列国之在天下彼此纵横之不齐犹大牙然而欲以其地之不齐者求合乎在天分野之整然彼此之不相配无足怪者甚者至于天之北极为天之首其体及背故有吴北鲁东之差其惑甚矣易不云乎在天成象在地成形水火金木土其形在地者也而天有其五星焉所谓象也岂惟五星哉凡物莫不皆然矣故夫齐吴燕宋韩楚周秦魏赵诸国之地地之形也而其星在天象之谓也地有是形则天有是星天有是星则有是名曰齐吴燕宋韩楚周秦魏赵列国者非后世有是名而举以为分野之名也何以知其然也征诸东海南海九河河间河中巴蜀中山有以知之也东海南海九河河间河中非国中山巴蜀非若诸国之显也故曰地有是形则天有是星而分野者指列星所属之分而言也或曰若然则十二次之説将无所征欤曰十有二次所以验天运之度数日躔之次舍此葢古法而厯家之所取验者也因其度数次舍之所在而妖祥见焉则其所属之地从亦可征矣抑分野之説固岂専系于是哉
　　夏小正解　　　　　　　　傅松卿
　　正月啓蛰言始发蛰也鴈北乡先言鴈而后言乡者何也见鴈而后数其乡也乡者何也乡其居也鴈以北方为居何以谓之为居生且长焉尔九月遰【音逓】鸿鴈先言遰而后言鸿鴈何也见遰而后数之则鸿鴈也何不谓南乡也曰非其居也故不谓南乡记鸿鴈之遰也而不记其乡何也曰鸿不必当小正之遰者也雉震呴震也者鸣也呴也者鼓其翼也正月必雷雷不必闻惟雉为必闻之何以谓之雷则雉震呴相识以雷鱼陟负冰陟升也负冰云者言解蛰也农纬厥耒纬束也束其耒云尔者是见君之亦有耒也初岁祭耒始用畅也畅也者终岁之用祭也其曰初云尔也者言是月之始用之也初者始也或曰祭韭也囿有韭囿也园之燕者也时有俊风俊者大也大风南风也何大于南风也曰合冰必于南风解冰必于南风生必于南风收必于南风故大之也寒日涤冻涂涤也者变也变而暖也冻涂也者冻下而泽上多也田鼠出田鼠者嗛鼠也记时也农率均田率者循也均田者始除田也言农夫急除田也獭祭鱼其必与之献何也曰非其类也祭也者得多也善其祭而后食之十月豺祭兽谓之祭獭祭鱼谓之献何也豺祭其类獭祭非其类故谓之献大之也鹰则为鸠鹰也者其杀之时也鸠也者其非杀之时也善变而之仁也故其言之也则尽其辞也鸠为鹰变而之不仁也故不尽其辞也农及雪泽言雪泽之无髙下也初服于公田古有公田焉者古言先服公田而后服其田也采芸为庙采也鞠则见鞠者何也星名也鞠则见者岁再见尔初昏参中葢记时也云斗柄县在下言斗柄者所以着参之中也柳稊稊也者发孚也梅杏杝桃则华杝桃山桃也缇缟缇缟也者莎随也缇也者其实也先言缇而后言缟者何也缇先见者也何以谓之小正以著名也鸡桴粥粥也者相粥之时也或曰桴妪伏也粥养也二月往耰黍禅禅单也初俊羔助厥母粥俊也者大也粥也者养也言大羔能食草木而不食其母也羊羔非其子而后养之善养而记之也或曰忧有煑祭祭也者用羔是时也不足喜乐喜羔之为生也而记之与羊牛腹时也绥多女士绥安也冠子取妇之时也丁亥万用入学丁亥者吉日也万也者干戚舞也入学也者大学也谓今时大舍采也祭鲔祭不必记记鲔何也鲔之至有时美物也鲔者鱼之先至者也而其至有时谨记其时荣堇菜色采繁繁由胡繁由胡者繁母也繁万勃也皆豆实也故记之昆小虫抵蚳昆者众也由防螺防也者动也小虫动也其先言动而后言虫者何也万物着动而后着抵犹推也蚳螘卵也为祭醢也取之则必推之推之必不取取必推而不言取来降燕乃睇燕乙也降者下也言来者何也莫能见其始出也故曰来降言乃睇何也睇者眄也视可为室者也百鸟皆曰巢突穴取与之室何也操泥而就家人人内也剥鱓以为鼓也有鸣仓庚仓庚者商庚也商庚者长股也荣芸时有见梯始收有见梯而后始收是小正序也小正之序时也皆若是也梯者所为豆实三月参则伏伏者非亡之辞也星无时而不见我有不见之时故曰伏云摄桑摄桑而记之急桑也委杨杨则花而后记之防羊羊有相还之时其类防防然记变尔或曰防羝也则鸣天蝼也颁冰者分冰以授大夫也采草也妾子始蚕先妾而后子何也事有渐也言自卑事者始执养宫事执操也养长也祈麦实麦实者五谷之先见者故急祈而记之也越有小旱越于也记是时恒有小旱田鼠化为鴽鴽鹌也变而之善故尽其辞也鴽为鼠变而之不善故不尽其辞也拂桐芭拂也者拂也桐芭之时也或曰言桐芭始生貌拂拂然也鸣鸠言始相命也先鸣而后鸠何也鸠者鸣而后知其鸠也四月昴则见初昏南门正南门者星也嵗再见壹正葢大正所取法也鸣札札者宁县也鸣而后知之故先鸣而后札囿有见杏囿者山之燕者也鸣蜮鸣蜮也者或曰屈造之属也王萯莠取荼荼也者以为君荐蒋莠幽越有大旱记时尔执陟攻驹执也者始执驹也执驹也者离之去母也执而升之君也攻驹也者教之服车数舍之也五月参则见参也者牧星也故尽其辞也浮游有殷殷众也浮游殷之时也浮游者渠畧也朝生而暮死称有何也有见也鴂则鸣鴂者百鹩也鸣者相命也其不辜之时也是善之故尽其辞也时有养日养长也一则在本一则在末故其记曰时养日之也乃乃者急之辞也也者始食也良蜩鸣良蜩也者五采具之兴五日翕望乃伏其不言生而称兴何也不知其生之时故曰兴以其兴也故言之兴五日翕也望也者月之望也而伏云者不知其死也故谓之伏五日也者十五日也翕也者合也伏也者入而不见也啓灌蓝蓼啓者别也陶而疏之灌者聚生者也记时也鸠为鹰唐蜩鸣唐蜩鸣者匽也初昏大火中大火者心也心中种黍菽糜时也煑梅为豆实也蓄兰为沐浴也菽糜以在经中又言之时何也是食矩关而记之颁马分大夫卿之驹也将间诸则或取离驹纳之则法也六月初昏斗柄正在上五月大火中六月斗柄正在上用此见斗柄之不在当心也葢当依依尾也煑桃桃也者杝桃也杝桃也者山桃也煑以为豆实也鹰始挚始挚言之何也讳煞之辞也故挚云七月秀萑苇未秀则不为萑苇秀然后为萑苇故先言秀狸子肇肆肇始也肆遂也言其始遂也其或曰肆杀也湟潦生苹湟下处也有湟然后有潦有潦而后有苹草也爽死爽也者犹疏也苹莠苹也者马帚也汉案户汉也案户也者直户也言正南北也寒蝉鸣蝉也者蝭也初昏织女正东乡时有霖雨灌荼灌聚也荼萑苇之莠为蒋楮之也萑未秀为菼苇未秀为芦斗柄县在下则旦八月剥畜之时也校也者黑也校也者若绿色然妇人未嫁者衣之剥剥也者取也栗零零也者降也零而后取之故不言剥也丹鸟羞白鸟丹鸟者谓丹良也白鸟者谓蚊蚋也其谓之鸟也重其养者也有翼者为鸟羞也者进也不尽食也辰则伏辰谓星也伏也者入而不见也鹿人从者从羣也鹿之养也离羣而善之离而生非所知时也故记从不记离君子之居幽也不言或曰人人从也者大者于外小者于内率之也鴽为鼠参中则旦九月内火内火也者大火大火也者心也遰鸿鴈遰往也主夫出火主夫也者主以时纵火也陟鸟蛰陟升也鸟者鷰也先言陟而后言蛰何也陟而后蛰也熊罴豹貉鼬鼪则穴若蛰也荣鞠鞠草也鞠荣而树麦时之急也王始裘者何也衣裘之时也辰系于日雀入于海为蛤葢有矣非常入也十月豺祭兽善其祭而后食之也初昏南门见南门者星名也及此再见矣黑鸟浴者何也乌也浴也者飞乍髙乍下也时有养夜夜者长也若日之长也雉入于淮为蜃蜃者蒲芦也织女正北乡则旦织女星名也十有一月王狩狩者言王之时田冬猎为狩陈筋革陈筋革者省兵甲也啬人不从不从者弗行于时月也万物不通陨麋角陨坠也曰冬至阳气至始动诸向生皆蒙蒙符矣故麋角陨记时焉尔十有二月鸣弋弋也者禽也先言鸣而后言弋者何也鸣而后知其弋也驹贲驹也者螘也贲者何也走于地中也纳卵蒜卵蒜也者本如卵者也纳者何也纳之于君也虞人入梁虞人官也梁者主设罔罟者也陨麋角葢阳气且睹也故记之也
　　夏小正注后序【论圣人不能违时】　　吴　莱
　　夏小正本古书残缺近会稽傅松卿颇就大戴礼校雠刋注刻在会稽学宫葢昔孔子尝曰我欲观夏道是故之杞杞不足征也吾得夏时焉説者则谓夏时夏小正也圣人当春秋之世每告顔渊以王者百世通行之道首曰行夏之时殆取其嵗时之正政事之善也此岂果谓夏小正之一书哉周公之时训吕不韦之月令类若一本于夏小正而又加详汉魏以降尝建读时令之官凡以夏禹周公之典世宜守之而不敢有逸故也后世儒者若栁宗元辈乃欲举时训月令而尽黜之且曰天时之运行有常而王政之设施者无常起居号令庆赏刑威惟其所值而即行之诚不可以非时而暂废茍不即行而蹔废则天下多滞事矣予试论之天之与人一理与气而已葢惟理常为主而气之所运一屈一伸一开一阖暑焉而土山焦烁寒焉而川泽凝沍天下肖翘蠉蠕根苃浮生之物无不薰蒸融液周流交灌而举不得逃焉理固在是也圣人之所以为人每全其理之所赋而又顺其气以行之不敢少逆因时制法按月布政春夏阳舒而赏庆行秋冬隂惨而刑威作是皆悉本乎天之一屈一伸一开一阖而固非我有作为于其间万一有逆乎此而天道遽为之变一言之发与某休协一事之动与某咎应春秋洪范家类能言之而后儒或讥其泥者此犹向谓时训月令之可尽黜者也呜呼夏禹周公之典不几于遽逸矣乎夫夏后氏之政典尝曰先时者杀无赦不及时者杀无赦然所谓先时不及时者岂有他哉春养孤子秋食耆老每事不敢有违其时者是谓经制盛夏非行师之期而出师穷冬非肆眚之日而肆赦则是一时之所值有不容不举其事者是谓权术自天道而观雷霆霜雪一切各以时至者则理之常不以其时至者则气或有以激之而理则非常圣人之典亦道其常者而已矣今而曰天时之运行有常而王政之设施者无常起居号令庆赏刑威惟其所值而即行之诚不可以非时而蹔废是徒茍用乎一时之权术而终不得乎王者之经制且夏禹周公之世因时制法按月布政天下亦何尝多滞事哉为此説者殆不究乎天人之一致而务欲裂而二之者也然而古者圣人之道毎与天地之化相为流通泊然而神明内居窅然而气化外变是故冬而震雷夏而造冰宜若或违于天而天固不能违之此不可以一概论也自惟圣人知其理之若是而必道其常以垂世立敎阳气一通则钻燧出火隂气一敛则筑室藏氷观其所以弥纶匡赞节宣调燮于天地隂阳之间者岂为无所用其心哉达贤君子治其一身且顺天地四时之变调其居处节其饮食禁其嗜欲适其志意一国之政辟之治身则又大矣传不云乎周歳多燠秦年多寒是特昧乎夏禹周公之典或流于舒纵迟缓或陷于严酷刻深而不自觉焉者也由此观之孔子尝有取于夏时者天时与王政相叅王政得则天道自应后世儒者乃欲与时训月令而尽黜之则先圣人不谓其嵗时之正不谓其政令之善哉呜呼此亦不得其説矣
　　时令论上　　　　　　　　柳宗元【后同】
　　吕氏春秋十二纪汉儒论以为月令措诸礼以为大法焉其言有十二月七十有二候迎日步气以追寒暑之序类其物宜而逆为之备圣人之作也然而圣人之道不穷异以为神不引天以为髙利于人备于事如斯而已矣观月令之説茍以合五事配五行而施其政令离圣人之道不亦逺乎凡政令之作有俟时而行之者有不俟时而行之者是故孟春修封疆端经术【音遂】相土宜无聚大众季春利堤防达沟渎止田猎备蚕器合牛马百工无悖于时孟夏无起土功无发大众劝农勉人仲夏班马政聚百药季夏行水杀草粪田畴美土疆土功兵事不作孟秋纳材苇仲秋劝人种麦季秋休百工人皆入室具衣裘举五谷之要合秩刍养牺牲趋人收敛务蓄菜伐薪为炭孟冬筑城郭穿窦窖修囷仓谨葢藏劳农以休息之收水泽之赋仲冬伐木取竹箭季冬讲武习射御出五谷种计耦耕具田器合诸侯制百县轻重之法贡赋之数斯固俟时而行之所谓敬授人时者也其余郊庙百祀亦古之遗典不可以废诚使古之为政者非春无以布徳和令行庆施惠养防少省囹圄赐贫穷礼贤者非夏无以赞杰俊遂贤良举长大行爵出禄断薄刑决小罪节嗜欲静百官非秋无以选士励兵任有功诛暴慢明好恶修法制养衰老申严百刑斩杀必当非冬无以赏死事恤孤寡举阿党易关市来商旅审门闾正贵戚近习罢官之无事者去器之无用者则其阙政亦以繁矣斯固不俟时而行之者也变天之道絶地之理乱人之纪舍孟春则可以有事乎作淫巧以荡上心舍季春则可以为之者乎夫如是内不可以纳于君心外不可以施于人事勿书之可也又曰反时令则有飘风暴雨霜雪水潦大旱沈隂氛雾寒暖之气大疫风欬鼽【音求】疟寒疥疠之疾螟蝗五谷瓠果实不成蓬蒿藜莠竝兴之异女灾胎夭伤水火之讹寇戎来入相掠兵革竝起道路不通边境不宁土地分裂四鄙入保流亡迁徙之变若是者特瞽史之语非出于圣人者也然则夏后周公之典逸矣
　　时令论下
　　或者曰月令之所作以为君人者法也葢非为聪明睿智者为之将虑后代有昏昧放诞而肆于人上忽先王之典举而废之近而取之若陈隋之季是也故取仁义礼智信之事附于时令俾时至而有以发之也不为之将因循放荡而皆无其意焉尔于是又为之言五行之反戾相荡相摩妖灾之説以震动于厥心古之所以防昏乱之术也今子发而之使前人之奥秘布露显明则后之人而又何惮耶曰圣人之为教立中道以示于后曰仁曰义曰礼曰智曰信谓之五常言可以常行者也防昏乱之术为之勤勤然书于方册兴亡治乱之致永守是而不去也未闻其威之以怪而使之时而为善所以滋其怠傲而忘理也语怪而威之所以炽其昏邪淫惑而为祷禳厌胜鬼怪之事以大乱于人也且吾子以为畏册书之多孰与畏人之言使愕愕者言仁义利害焯乎列于其前而犹不悟奚暇顾月令哉是故圣人为大经以存其直道将以遗后世之君臣必言其中正而去其竒衺其有嚣然而不顾者虽圣人复生无如之何又何册书之有若陈隋之季暴戾淫放则无不为矣求之二史岂复有行月令之事者乎然而其臣有劲悍者争而与之言先王之道犹十百而一遂焉然则月令之无益于陈隋亦固矣立大中去大惑舍是而曰圣人之道吾未信也用吾子之説罪我者虽穷万世吾无憾焉尔
　　二十四气论　　　　　　　吴　莱
　　或问厯二十四气之论予曰是言气之行有序也而莫不有理存焉俗有相承误读者谷雨如雨我公田之雨葢以此时播种自上而下也今读为上声非矣芒种二字见周礼种之陇反芒当音亡谓种之有芒者麦也今读芒为忙种去声非矣处暑如既处之处处止也谓暑气将于此时止也今读作去声非矣每月有节气有中气如丑之终寅之始则为节寅之半则为中一年四立即四时节气二分二至即四时中气九十日之气往者过而来者续故谓之立九十日之半故谓之分夏冬不曰分而曰至至有二义子至巳六阳午至亥六隂至者介乎巳午亥子之间也冬至亥隂极故曰至子阳于此生亦曰至夏至巳阳极故曰至午隂于此生亦曰至日影短至长至亦然且以上半年论之立春正月节雨水正月中汉律厯志惊蛰在正月中注今作雨水葢自秋分水始涸立冬始冰冬至水泉冻大寒水泽腹坚今曰雨水者先是为露为霜雪皆水气凝结以至于寒之极春则水气流行而又为暑之始也况天一生水人物之生皆始于水春属木木生于水今厯立春后继以雨水宜也卦气正月为泰天气下降当为雨水二月大壮雷在天上当为惊蛰今厯先雨水而后惊蛰亦宜也按国语四时有八风厯独指清明风为三月节此风属巽故曰惊蛰者万物出乎震震为雷也清明者万物齐乎巽巽为风也巽曰洁齐故曰巽风曰清明清明有洁齐之义律厯亦明洁之义谷雨三月中自雨水后土膏脉动今又雨其谷于水也周礼稻人掌稼下地注谓以水泽之地种谷即谷雨之谓也汉律厯志谷雨注今作清明以今观之谷雨似迟半月然风土有不同人力有迟速必至此然后无不种之谷也四月中小满先儒云小雪后阳一日生一分积三十日阳生三十分而成一画故为冬至小满后隂生亦然夫四月干之初谓之满者姤初羸豕蹢躅坤初履霜坚冰羸喩其小蹢躅喩其满霜喩其小坚冰喩其满易言于一隂既生之后厯言于一隂方萌之初虑之深防之豫也小雪后有大雪此但有小满无大满意可知矣若三月中谷雨五月中芒种此二气独指谷麦言者处暑农乃登谷此曰谷雨农家方种谷冀今年之秋也谷必原其生之始者谷种于春得木之气成于秋金克木也麦必要其成之终者麦种于秋得金之气成于夏火克金也木气柔故谷颖垂金气刚故麦颖昻此隂阳自然之理也无谷民何以仰食无麦民何以续食春秋大无麦禾则书之此也六月节小暑六月中大暑不知者以为夏至后暑已盛不当又谓之小殊不知易曰寒往则暑来暑往则寒来寒暑相推而歳成焉通上半年皆可谓暑通下半年皆可谓寒正月暑之始六月暑之终七月寒之始十二月寒之终而曰小暑大暑者不过上半年气候之辞尔隂阳冲和之气不顿息大暑非骤至于大也由小而驯至于大也六月中暑之极故为大然则未至于极则犹为小也大小二字最可见造化消息进退之理矣复以下半年论之七月中处暑即如豳风首七月暑之终寒之始大火西流暑气于此乎处也观处暑二字便自有豳风七月意思八月中白露九月节寒露秋属金金色白白者露之色寒者露之气色先白而气始寒寒固有渐也九月中霜降露寒始结为霜也立冬后曰小雪大雪寒气始于露中于霜终于雪霜之前为露露由白而后寒霜之后为雪雪由小而至大皆有渐至小寒大寒亦犹豳风一之日觱发二之日栗烈觱发风寒故十一月之余为小寒栗烈气寒故十二月之终为大寒豳土寒早故寒气先要之此不过总结下半年之气候尔合而言之上半年主生曰雨曰雷曰风皆生之气下半年主成曰露曰霜曰雪皆成之气下半年言天时不言农言农莫急春夏也先儒言变者化之渐化者变之成立春雨水后寒气渐变至立夏则寒渐化为暑矣然曰小暑大暑其化也固有渐焉立秋处暑后暑气渐变至立冬则暑尽化为寒矣然曰小寒大寒其化也亦有渐焉易曰知变化之道者其知神之所为乎观二十四气可见矣大学以格物致知为第一义此亦格物之一端然不特此也调元气化玉烛者知之防赞燮理岂无小补邪
　　卦候论　　　　　　　　　章俊卿
　　七十二候一年二十四气一气有三候初中末是也立春正月节也东风解冻蛰虫始振鱼上冰此立春之节气之三候也雨水正月中也獭祭鱼鸿鴈来草木萌动此雨水中气之三候也周二十四气则七十二候备矣一行曰卦候七十二候原乎周公时训【书名】月令虽颇有増益然先后之次第则同自魏以来始载于厯皆依易轨所传不合经义今改从古昔一行讥李淳风専用吕氏春秋今也有取乎月令七十二候之説而分配以七十二卦则月令未可全非也卦止于六十四而坎离震兑居四正宫分主四时此四卦每卦六爻四六二十四每爻当一气故此四卦分主四时而不专主于一候也其余六十卦则五卦生六候者中气之末节气之初共一卦主之其余四候各一卦也如中气初候卦为公中候卦为辟末候卦为侯至于节气初候卦亦为侯中候卦为大夫末候卦则为卿也五卦主六候六十卦主七十二候也夫坎离震兑且不专主于一候而乾坤二卦何以各主一候邪葢六十卦之中所谓辟者君也君主十二月中炁也子复丑临寅泰卯大壮辰夬巳干午姤未遯申否酉观戌剥亥坤此十二卦主十二月中炁故乾坤居巳亥之位也以十二卦分配十二月孟氏章句也干六爻俱为阳一阳生于子而极于巳为六阳故干居巳位坤六爻俱为隂一隂生于午而极于亥为六隂故坤居亥位也一阳生为复二阳生为临三阳为泰四阳为大壮五阳为夬六阳为干干之所生凡五卦也一隂生为姤二隂生为遯三隂为否四隂为观五隂为剥六隂为坤坤之所生凡五卦也乾坤虽分主乎一候而十二中炁皆乾坤之所生也不特此也六十卦可以配七十二候一卦六爻当一日六六三十六以之分配三百六十日可也京房推六十四卦直日悉是道也
　　杂论风雨雷电霜雪【十则】
　　董仲舒曰隂阳气上薄为雨下薄为雾风其噫也云其气也雷其相搏之声也电其相击之光也雨乗虚而坠风多则合速故雨大而踈风少则合迟故雨细而宻太平之世风不鸣条雨不破块雷不惊人电不目雪不封条此圣人在上隂阳和也鲍敞问曰雨既隂阳相薄四月纯阳十月纯隂无二气相薄则不雨乎仲舒曰纯阳用事未夏至一日是敞曰其不雨乎曰然有则妖也【西京杂记】
　　邵子曰阳得隂而为雨隂得阳而为风刚得柔而为云柔得刚而为雷无隂则不能为雨无刚则不能为雷雨柔也而属隂隂不能独立故待阳而后兴雷刚也而属体体不能自用必待阳而后发也　又曰有雷则有电有电则有风雨生于水露生于土雷生于石电生于火电与风同为阳之极故有电必有风
　　观物张氏曰雷者震之气也电者离之气也风者巽之气也阳为重隂所制怒气发而为雷怒而极激而为电隂已不能制矣散而为风则反制隂也故风与电皆为阳之极雨者水之气蒸则为云凝则为雪露者土之气升则为雾结则为霜雷出于石电生于火有雷则有电火出于石也　又曰阳唱而隂从则流而为雨隂格而阳薄则散而为风刚唱而柔从则蒸而为云柔畜而刚动则激而成雷客主后先隂阳逆顺不同也风雨自天而降故言隂阳云雷自地而升故言刚柔天阳也阳必资隂故无隂则不能为雨阳得隂然后聚而成体也地隂也隂必资阳故无阳则不能为雷隂得阳然后发而成声也此言隂阳之相资也雨之形柔也属隂者本乎天之气也隂不能独立待阳而兴者天之隂资乎天之阳也雷之声刚也属体者出乎地之形也体不能自用必待阳而发者地之隂资乎地之阳也
　　致堂胡氏曰或问雷电何为而然者有形邪有神邪曰古人未之言也然先达大儒亦尝明其理矣葢天地之间无非隂阳聚散阖辟之所为也可以神言不可以形论非如异端所谓龙车石斧鬼鼓火鞭怪诞之难信也故其言曰隂气凝聚阳在内而不得出则奋击而为雷电虽圣人复起不能易矣凡声阳也光亦阳也光发而声随之阳气奋击欲出之势也电缓小则震亦缓小电迅大则震亦迅大震电交至则必有雨震而不电电而不震则无雨由隂气凝聚之有疎缓迅宻也曰世人所得雷斧者何物也曰此犹星陨而为石也本乎天者气而非形偶陨于地则成形矣然而不尽然也曰雷之破山壊庙折树杀人者何也曰先儒以为隂阳之怒气也气郁而怒方尔奋击偶或值之则遭震矣然而不尽然也曰电之闪铄激疾如金蛇飞腾之状何谓也曰光之发也惟光耳适映云际则如是不当乎云之际而在同云之中则无是矣凡天地造化之迹茍不以理推之必入于幻怪伪诞之説而终不能明故君子穷理之为要也【性理】
　　朱子曰雷击所在只一气衮来间有见而不为害只缘气未掤裂有所击处皆是已发蔡季通云人于雷所击处拾得雷斧之属是一气击后方始结成不是将这个来打物见人拾得雷斧如今斧之状似细黄石　或问龙行雨之説曰龙水物也其出与阳气交蒸故能成雨然雨者隂阳之气蒸郁而成非必龙之为也　又曰如饭甑有葢其气蒸郁而下汗淋漓则为雨如饭甑不葢其气散而不收则为雾　又曰霜只是露结成雪只是雨结成古人云露是星月之气不然今髙山顶上虽晴亦无露露只是自下蒸上人言极西髙山亦无霜露或问髙山无霜露其理如何曰上面气渐清风渐虽微有雾气便吹散了所以不结若雪只是雨遇寒而凝故髙寒处先雪　又曰雪花所以必六出者六为隂数天地自然之数也太隂精石亦六棱　又曰雪非能为丰年其所以然者以其凝结阳气在地至来岁发达而生长万物也　又曰风与天相似旋转未尝息也今此处无风或旋在他处或旋在上面都不可知如夏多南风冬多北风葢亦可见
　　真氏曰雷霆虽威初非为杀物设也易称鼔万物者莫疾乎雷其与日之烜雨之润风之散同于生物而已世人恶戾之气适与之会而震死者有之非雷霆求以杀之也
　　按隋文帝欲以六月杀人大理少卿赵绰争之帝曰六月岂无雷霆我则天而行有何不可致堂胡氏尝论之曰雨露犹人君之惠泽雷霆犹人君之号令生成万物之时固有雷霆而雷霆未尝杀物隋文取则雷霆而乗怒杀人其违天多矣　尔雅曰地气发而天不应曰雾庄子曰大块噫气其名为风作则万窍怒号
　　淮南子曰天地之气怒者为风和者为雨隂阳相搏而为雷激而为霆乱而为雾阳气胜则散而为雨露隂气胜则凝而为雪霜
　　刘向曰盛阳雨水温暖而汤热隂气协之不相入则转而为雹盛隂雨雪凝滞而冰寒阳气薄不相入则散而为雾故沸汤之在闭气而湛于寒泉则为冰及雪之消亦冰解而散此其验也















　　稗编卷五十一
　　钦定四库全书
　　稗编卷五十二　　　　　明　唐顺之　撰诸家十【律厯】
　　律厯志　　　　　　　　　班　固
　　虞书曰乃同律度量衡所以齐逺近立民信也自伏羲画八卦由数起至黄帝尧舜而大备三代稽古法度章焉周衰官失孔子陈后王之法曰谨权量审法度修废官举逸民四方之政行矣汉兴北平侯张苍首律厯事孝武帝时乐官考正至元始中王莽秉政欲燿名誉征天下通知钟律者百余人使羲和刘歆等典领条奏言之最详故删其伪辞取正义着于篇一曰备数二曰和声三曰审度四曰嘉量五曰权衡防伍以变错综其数稽之于古今効之于气物和之于心耳考之于经传咸得其实靡不协同数者一十百千万也所以算数事物顺性命之理也书曰先其算命本起于黄钟之数始于一而三之三三积之歴十二辰之数十有七万七千一百四十七而五数备矣其算法用竹径一分长六寸二百七十一枚而成六觚为一握径象干律黄钟之一而长象坤吕林钟之长其数以易大衍之数五十其用四十九成阳六爻得周流六虚之象也夫推厯生律制器规圜矩方权重衡平准绳嘉量探赜索隠钩深致逺莫不用焉度长短者不失豪厘量多少者不失圭撮权轻重者不失黍絫纪于一协于十长于百大于千衍于万其法在算术宣于天下小学是则职在太史羲和掌之声者宫商角征羽也所以作乐者谐八音荡涤人之邪意全其正性移风易俗也八音土曰埙匏曰笙皮曰鼓竹曰管丝曰弦石曰磬金曰钟木曰柷五声和八音谐而乐成商之为言章也物成熟可章度也角触也物触地而出戴芒角也宫中也居中央畅四方唱始施生为四声纲也征祉也物盛大而繁祉也羽宇也物聚臧宇覆之也夫声者中于宫触于角祉于征章于商宇于羽故四声为宫纪也协之五行则角为木五常为仁五事为貌商为金为义为言征为火为礼为视羽为水为智为聴宫为土为信为思以君臣民事物言之则宫为君商为臣角为民征为事羽为物唱和有象故言君臣位事之体也五声之本生于黄钟之律九寸为宫或损或益以定商角征羽九六相生隂阳之应也律十有二阳六为律隂六为吕律以统气类物一曰黄钟二曰太蔟三曰姑洗四曰蕤賔五曰夷则六曰无射吕以旅阳宣气一曰林钟二曰南吕三曰应钟四曰大吕五曰夹钟六曰中吕有三统之义焉其传曰黄帝之所作也黄帝使伶伦自大夏之西昆仑之隂取竹之解谷生其窍厚均者断两节间而吹之以为黄钟之宫制十二筩以听鳯之鸣其雄鸣为六雌鸣亦六比黄钟之宫而皆可以生之是为律本至治之世天地之气合以生风天地之风气正十二律定黄钟黄者中之色君之服也钟者种也天之中数五五为声声上宫五声莫大焉地之中数六六为律律有形有色色上黄五色莫盛焉故阳气施种于黄泉孶萌万物为六气元也以黄色名元气律者着宫声也宫以九唱六变动不居周流六虚始于子在十一月大吕吕旅也言隂大旅助黄钟宣气而牙物也位于丑在十二月太蔟蔟奏也言阳气大奏地而达物也位于寅在正月夹钟言隂夹助太蔟宣四方之气而出种物也位于夘在二月姑洗洗絜也言阳气洗物辜絜之也位于辰在三月中吕言微隂始起未成著于其中旅助姑洗宣气齐物也位于巳在四月防賔防继也賔导也言阳始导隂气使继养物也位于午在五月林钟林君也言隂气受任助防賔君主种物使长大楙盛也位于未在六月夷则则法也言阳气正法度而使隂气夷当伤之物也位于申在七月南吕南任也言隂气旅助夷则任成万物也位于酉在八月无射射厌也言阳气究物而使隂气毕剥落之终而复始无厌己也位于戌在九月应钟言隂气应无射该臧万物而杂阳阂种也位于亥在十月三统者天施地化人事之纪也十一月干之初九阳气伏于地下始着为一万物萌动钟于太隂故黄钟为天统律长九寸九者所以究极中和为万物元也易曰立天之道曰隂与阳六月坤之初六隂气受任于太阳继养化柔万物生长楙之于未令种刚彊大故林钟为地统律长六寸六者所以含阳之施楙之于六合之内令刚柔有体也立地之道曰柔与刚干知大始坤作成物正月干之九三万物棣通族出于寅人奉而成之仁以养之义以行之令事物各得其理寅木也为仁其声商也为义故太蔟为人统律长八寸象八卦宓羲氏之所以顺天地通神明类万物之情也立人之道曰仁与义在天成象在地成形后以裁成天地之道辅相天地之宜以左右民此三律之谓矣是为三统其于三正也黄钟子为天正林钟未之冲丑为地正太蔟寅为人正三王正始是以地正适其始纽于阳东北丑位易曰东北丧朋廼终有庆答应之道也及黄钟为宫则太蔟姑洗林钟南吕皆以正声应无有忽微不复与它律为役者同心一统之义也非黄钟而它律虽当其月自宫者则其和应之律有空积忽微不得其正此黄钟至尊无与竝也易曰参天两地而倚数天之数始于一终于二十有五其义纪之以三故置一得三又二十五分之六凡二十五置终天之数得八十一以天地五位之合终于十者乗之为八百一十分应歴一统千五百三十九岁之章数黄钟之实也繇此之义起十二律之周径地之数始于二终于三十其义纪之以两故置一得二凡三十置终地之数得六十以地中数六乗之为三百六十分当期之日林钟之实人者继天顺地序气成物统八卦调八风理八政正八节谐八音舞八佾监八方被八荒以终天地之功故八八六十四其义极天地之变以天地五位之合终于十者乗之为六百四十分以应六十四卦太蔟之实也书曰天功人其代之天兼地人则天故以五位之合乗焉唯天为大唯尧则之之象也地以中数乗者隂道理内在中馈之象也三统相通故黄钟林钟太蔟律长皆全寸而无余分也天之中数五地之中数六而二者为合六为虚五为声周流于六虚虚者爻律夫隂阳登降运行列为十二而律吕和矣太极元气函三为一极中也元始也行于十二辰始动于子参之于丑得三又参之于寅得九又参之于卯得二十七又参之于辰得八十一又参之于巳得二百四十三又参之于午得七百二十九又参之于未得二千一百八十七又参之于申得六千五百六十一又参之于酉得万九千六百八十三又参之于戌得五万九千四十九又参之于亥得十七万七千一百四十七此隂阳合徳气钟于子化生万物者也故孶萌于子纽牙于丑引达于寅冒茆于卯振美于辰己盛于巳咢布于午昧薆于未申坚于申留孰于酉毕入于戌该阂于亥出甲于甲奋轧于乙明炳于丙大盛于丁丰楙于戊理纪于己敛更于庚悉新于辛懐任于壬陈揆于癸故隂阳之施化万物之终始既类旅于律吕又经歴于日辰而变化之情可见矣玉衡杓建天之纲也日月初躔星之纪也纲纪之交以原始造设合乐用焉律吕唱和以育生成化歌奏用焉指顾取象然后隂阳万物靡不条鬯该成故以成之数忖该之积如法为一寸则黄钟之长也参分损一下生林钟参分林钟益一上生太蔟参分太蔟损一下生南吕参分南吕益一上生姑洗参分姑洗损一下生应钟参分应钟益一上生蕤賔参分防賔损一下生大吕参分大吕益一上生夷则参分夷则损一下生夹钟参分夹钟益一上生无射参分无射损一下生中吕隂阳相生自黄钟始而左旋八八为伍其法皆用铜职在太乐太常掌之
　　度者分寸尺丈引也所以度长短也本起黄钟之长以子谷秬黍中者一黍之广度之九十分黄钟之长一为一分十分为寸十寸为尺十尺为丈十丈为引而五度审矣其法用铜髙一寸广二寸长一丈而分寸尺丈存焉用竹为引髙一分广六分长十丈其方法矩髙广之数隂阳之象也分者自三微而成著可分别也寸者忖也尺者蒦也丈者张也引者信也夫度者别于分忖于寸蒦于尺张于丈信于引引者信天下也职在内官廷尉掌之
　　量者龠合升斗斛也所以量多少也本起于黄钟之龠用度数审其容以子谷秬黍中者千有二百实其龠以井水准其槩合龠为合十合为升十升为斗十斗为斛而五量嘉矣其法用铜方尺而圜其外旁有庣焉其上为斛其下为斗左耳为升右耳为合龠其状似爵以縻爵禄上三下二参天两地圜而函方左一右二隂阳之象也其圜象规其重二钧备器物之数合万有一千五百二十声中黄钟始于黄钟而反覆焉君制器之象也龠者黄钟律之实也跃微动气而生物也合者合龠之量也升者登合之量也斗者聚升之量也斛者角斗平多少之量也夫量者跃于龠合于合登于升聚于斗角于斛也职在太仓大司农掌之
　　衡权者衡平也权重也衡所以任权而均物平轻重也其道如底以见准之正绳之直左旋见规右折见矩其在天也佐助旋机斟酌建指以齐七政故曰玉衡论语云立则见其参于前也在舆则见其倚于衡也又曰齐之以礼此衡在前居南方之义也权者铢两斤钧石也所以称物平施知轻重也本起于黄钟之重一龠容千二百黍重十二铢两之为两二十四铢为两十六两为斤三十斤为钧四钧为石忖为十八易十有八变之象也五权之制以义立之以物钧之其余小大之差以轻重为宜圜而环之令之肉倍好者周旋无端终而复始无穷己也铢者物繇忽微始至于成著可殊异也两者两黄钟律之重也二十四铢而成两者二十四气之象也斤者明也三百八十四铢易二篇之爻隂阳变动之象也十六两成斤者四时乘四方之象也钧者均也阳施其气隂化其物皆得其成就平均也权与物均重万一千五百二十铢当万物之象也四百八十两者六旬行八节之象也三十斤成钧者一月之象也石者大也权之大者也始于铢两于两明于斤均于钧终于石物终石大也四钧为石者四时之象也重百二十斤者十二月之象也终于十二辰而复于子黄钟之象也千九百二十两者隂阳之数也三百八十四爻五行之象也四万六千八十铢者万一千五百二十物歴四时之象也而岁功成就五权谨矣权与物均而生衡衡运生规规圜生矩矩方生绳绳直生准准正则平衡而钧权矣是为五则规者所以规圜器械令得其类也矩者所以矩方器械令不失其形也规矩相须隂阳位序圜方乃成准者所以揆平取正也绳者上下端直经纬四通也准绳连体衡权合徳百工繇焉以定法式辅弼执玉以翼天子诗云尹氏太师秉国之钧四方是维天子是毗俾民不迷咸有五象其义一也以隂阳言之太隂者北方北伏也阳气伏于下于时为冬冬终也物终臧乃可称水润下知者谋谋者重故为权也太阳者南方南任也阳气任养物于时为夏夏假也物假大乃宣平火炎上礼者齐齐者平故为衡也少隂者西方西迁也隂气迁落物于时为秋秋也物敛乃成熟金从革改更也义者成成者方故为矩也少阳者东方东动也阳气动物于时为春春蠢也物蠢生乃动运木曲直仁者生生者圜故为规也中央者隂阳之内四方之中经纬通达乃能端直于时为四季土稼穑蕃息信者诚诚者直故为绳也五则揆物有轻重圜方平直隂阳之义四方四时之体五常五行之象厥法有品各顺其方而应其行职在大行鸿胪掌之书曰予欲闻六律五声八音七始咏以出内五言女聴予者帝舜也言以律吕和五声施之八音合之成乐七者天地四时人之始也顺以歌咏五常之言聴之则顺乎天地序乎四时应人伦本隂阳原情性风之以徳感之以乐莫不同乎一唯圣人为能同天下之意故帝舜欲闻之也今广延羣儒博谋讲道修明旧典同律审度嘉量平衡钧权正准直绳立于五则备数和声以利兆民贞天下于一同海内之归凡律度量衡用铜者名自名也所以同天下齐风俗也铜为物之至精不为燥湿寒暑变其节不为风雨暴露改其形介然有常有似于士君子之行是以用铜也用竹为引者事之宜也厯数之起上矣传述颛顼命南正重司天北正黎司地其后三苗乱徳二官咸废而闰余乖次孟陬殄灭摄提失方尧复育重黎之后使纂其业故书曰乃命羲和钦若昊天厯象日月星辰敬授民时岁三百有六旬有六日以闰月定四时成岁允厘百官众功皆美其后以授舜曰咨尔舜天之厯数在尔躬舜亦以命禹至周武王访箕子箕子言大法九章而五纪明厯法故自殷周皆创业改制咸正厯纪服色从之顺其时气以应天道三代既没五伯之末史官丧纪畴人子弟分散或在夷狄故其所记有黄帝颛顼夏殷周及鲁厯战国扰攘秦兼天下未皇暇也亦颇推五胜而自以为获水徳乃以十月为正色尚黒汉兴方纲纪大基庶事草创袭秦正朔以北平侯张苍言用颛顼厯比于六厯疏阔中最为微近然正朔服色未覩其真而朔晦月见望满亏多非是至武帝元封七年汉兴百二岁矣大中大夫公孙卿壸遂太史令司马迁等言厯纪壊废宜改正朔是时御史大夫儿寛明经术上乃诏寛曰与博士共议今宜何以为正朔服色何上寛与博士赐等议皆曰帝王必改正朔易服色所以明受命于天也创业变改制不相复推传序文则今夏时也臣等问学褊陋不能明陛下躬圣发愤昭配天地臣愚以为三统之制后圣复前圣者二代在前也今二代之统絶而不序矣唯陛下发圣徳宣考天地四时之极则顺隂阳以定大明之制为万世则于是乃诏御史曰乃者有司言厯未定广延宣问以考星度未能雠也盖闻古者黄帝合而不死名察发敛定清浊起五部建气物分数然则上矣书缺乐弛朕甚难之依违以惟未能修明其以七年为元年遂诏卿遂迁与侍郎尊大典星射姓等议造汉厯乃定东西立晷仪下漏刻以追二十八宿相距于四方举终以定朔晦分至躔离望乃以前厯上元泰初四千六百一十七岁至于元封七年复得阏逢摄提格之岁中冬十一月甲子朔旦冬至日月在建星太岁在子已得太初本星度新正姓等奏不能为算愿募治厯者更造宻度各自増减以造汉太初厯乃选治厯邓平及长乐司马可酒泉候宜君侍郎尊及与民间治厯者凡二十余人方士唐都巴郡落下闳与焉都分天部而闳运算转厯其法以律起厯曰律容一龠积八十一寸则一日之分也与长相终律长九寸百七十一分而终复三复而得甲子夫律隂阳九六爻象所从出也故黄钟纪元气之谓律律法也莫不取法焉与邓平所治同于是皆观新星度日月行更以算推如闳平法法一月之日二十九日八十一分日之四十三先借半日名曰阳厯不借名曰隂厯所谓阳厯者先朔月生隂厯者朔而后月乃生平曰阳厯朔皆先旦月生以朝诸侯王羣臣便乃诏迁用邓平所造八十一分律厯罢废尤疏逺者十七家复使校厯律昬明宦者淳于陵渠复覆太初厯晦朔望皆最宻日月如合璧五星如连珠陵渠奏状遂用邓平厯以平为太史丞后二十七年元鳯三年太史令张夀王上书言厯者天地之大纪上帝所为传黄帝调律厯汉元年以来用之今隂阳不调宜更厯之过也诏下主厯使者鲜于妄人诘问夀王不服妄人请与治厯大司农中丞麻光等二十余人杂候日月晦朔望八节二十四气钧校诸厯用状奏可诏与丞相御史大将军右将军史各一人杂候上林清台课诸厯疏宻凡十一家以元鳯三年十一月朔旦冬至尽五年十二月各有第夀王课疏逺案汉元年不用黄帝调厯夀王非汉厯逆天道非所宜言大不敬有诏勿劾复候尽六年太初厯第一即墨徐万且长安徐禹治太初厯亦第一夀王及待诏李信治黄帝调厯课皆疏阔又言黄帝至元鳯三年六千余岁丞相属宝长安单安国安陵桮育治终始言黄帝以来三千六百二十九岁不与夀王合夀王又移帝王录舜禹年岁不合人年夀王言化益为天子代禹骊山女亦为天子在殷周间皆不合经术夀王厯乃太史官殷厯也夀王猥曰安得五家厯又妄言太初厯亏四分日之三去小余七百五分以故隂阳不调谓之乱世劾夀王吏八百石古之大夫服儒衣诵不详之辞作妖言欲乱制度不道奏可夀王候课比三年下终不服再劾死更赦勿劾遂不更言诽谤益甚竟以下吏故厯本之验在于天自汉厯初起尽元鳯六年三十六岁而是非坚定至孝成世刘向总六厯列是非作五纪论向子歆究其微眇作三统厯及谱以説春秋推法宻要故述焉夫厯春秋者天时也列人事而因以天时传曰民受天地之中以生所谓命也是故有礼谊动作威仪之则以定命也能者养以之福不能者败以取祸故列十二公二百四十二年之事以隂阳之中制其礼故春为阳中万物以生秋为隂中万物以成是以事举其中礼取其和厯数以闰正天地之中以作事厚生皆所以定命也易金火相革之卦曰汤武革命顺乎天而应乎人又曰治厯明时所以和人道也周道既衰幽王既丧天子不能班朔鲁厯不正以闰余一之岁为蔀首故春秋刺十一月乙亥朔日有食之于是辰在申而司厯以为在建戌史书建亥哀十二年亦以建申流火之月为建亥而怪蛰虫之不伏也自文公闰月不告朔至此百有余年莫能正厯数故子贡欲去其饩羊孔子爱其礼而着其法于春秋经曰冬十月朔日有食之传曰不书日官失之也天子有日官诸侯有日御日官居卿以底日礼也日御不失日以授百官于朝言告朔也元典厯始曰元传曰元善之长也共养三徳为善又曰元体之长也合三体而为之原故曰元于春三月每月书王元之三统也三统合于一元故因元一而九三之以为法十一三之以为实实如法得一黄钟初九律之首阳之变也因而六之以九为法得林钟初六吕之首隂之变也皆参天两地之法也上生六而倍之下生六而损之皆以九为法九六隂阳夫妇子母之道也律娶妻而吕生子天地之情也六律六吕而十二辰立矣五声清浊而十日行矣传曰天六地五数之常也天有六气降生五味夫五六者天地之中合而民所受以生也故日有六甲辰有五子十一而天地之道毕言终而复始太极中央元气故为黄钟其实一龠以其长自乗故八十一为日法所以生权衡度量礼乐之所繇出也经元一以统始易太极之首也春秋二以目岁易两仪之中也于春每月书王易三极之统也于四时虽亡事必书时月易四象之节也时月以建分至啓闭之分易八卦之位也象事成败易吉凶之効也朝聘会盟易大业之本也故易与春秋天人之道也传曰象也筮数也物生而后有象象而后有滋滋而后有数是故元始有象一也春秋二也三统三也四时四也合而为十成五体以五乗十大衍之数也而道据其一其余四十九所当用也故蓍以为数以象两两之又以象三三之又以象四四之又归竒象闰十九及所据一加之因以再扐两之是为月法之实如日法得一则一月之日数也而三辰之防交矣是以能生吉凶故易曰天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行鬼神也并终数为十九易穷则变故为闰法参天九两地十是为防数参天数二十五两地数三十是为朔望之会以会数乗之则周于朔旦冬至是为会月九会而复元黄钟初九之数也经于四时虽亡事必书时月时所以记啓闭也月所以记分至也啓闭者节也分至者中也节不必在其月故时中必在正数之月故传曰先王之正时也履端于始举正于中归余于终履端于始序则不愆举正于中民则不惑归余于终事则不誖此圣王之重闰也以五位乗会数而朔旦冬至是为章月四分月法以其一乗章月是为中法参闰法为周至以乗月法以减中法而约之则六扐之数为一月之闰法其余七分此中朔相求之术也朔不得中是为闰月言隂阳虽交不得中不生故日法乗闰法是为统岁三綂是为元岁元岁之闰隂阳灾三綂闰法易九戹曰初入元百六阳九次三百七十四隂九次四百八十阳九次七百二十隂七次七百二十阳七次六百隂五次六百阳五次四百八十隂三次四百八十阳三凡四千六百一十七岁与一元终经岁四千五百六十灾岁五十七是以春秋曰举正于中又曰闰月不告朔非礼也闰以正时时以作事事以厚生生民之道于是乎在矣不告闰朔弃时正也何以为民故鲁僖五年春王正月辛亥朔日南至公既视朔遂登观台以望而书礼也凡分至啓闭必书云物为备故也至昭二十年二月己丑日南至失闰至在非其月梓愼望氛气而弗正不履端于始也故传不曰冬至而曰日南至极于牵牛之初日中之时景最长以此知其南至也斗纲之端连贯营室织女之纪指牵牛之初以纪日月故曰星纪五星起其初日月起其中凡十二次日至其初为节至其中斗建下为十二辰视其建而知其次故曰制礼上物不过十二天之大数也经曰春王正月传曰周正月火出于夏为三月商为四月周为五月夏数得天得四时之正也三代各据一綂明三綂常合而迭为首登降三綂之首周还五行之道也故三五相包而生天綂之正始施于子半日萌色赤地綂受之于丑初日肇化而黄至丑半日牙化而白人綂受之于寅初日孽成而黑至寅半日生成而青天施复于子地化自丑毕于辰人生自寅成于申故厯数三綂天以甲子地以甲辰人以甲申孟仲季迭用事为綂首三微之綂既着而五行自青始其序亦如之五行与三綂相错传曰天有三辰地有五行然则三綂五星可知也易曰防互以变错综其数通其变遂成天地之文极其数遂定天下之象太极运三辰五星于上而元气转三綂五行于下其于人皇极綂三徳五事故三辰之合于三綂也日合于天綂月合于地綂斗合于人綂五星之合于五行水合于辰星火合于荧惑金合于太白木合于岁星土合于填星三辰五星而相经纬也天以一生水地以二生火天以三生木地以四生金天以五生土五胜相乗以生小周以乗乾坤之策而成大周隂阳比类交错相成故九六之变登降于六体三微而成著三着而成象二象十有八变而成卦四营而成易为七十二参三綂两四时相乗之数也参之则得干之策两之则得坤之策以阳九九之为六百四十八以隂六六之为四百三十二凡一千八十隂阳各一卦之微算策也八之为八千六百四十而八卦小成引而信之又八之为六万九千一百二十天地再之为十三万八千二百四十然后大成五星防终触类而长之以乗章岁为二百六十二万六千五百六十而与日月防三防为七百八十七万九千六百八十而与三綂防三綂二千三百六十三万九千四十而复于太极上元九章岁而六之为法太极上元为实实如法得一隂一阳各万一千五百二十当万物气体之数天下之能事毕矣
　　测极议　　　　　　　　　沈　括【后同】
　　天文家有浑仪测天之器设于崇台以候垂象者则古玑衡是也浑象符天之器以水激之或以水银转之置于宻室与天行相符张衡陆绩所为及开元中置于武成殿者皆此器也皇祐中礼部试玑衡正天文之器赋举人皆杂用浑象事试官亦自不晓第为髙等汉以前皆以北辰居天中故谓之极星自祖暅以玑衡考验天极不动处乃在极星之末犹一度有余熈宁中予受诏典领厯官杂考星厯以玑衡求极星初夜在窥管中少时复出以此知窥管小不能容极星游转乃稍稍展窥管候之凡歴三月极星方游于窥管之内常见不隠然后知天极不动处逺极星犹三度有余每极星入窥管别画为一图图为一圆规乃画极星于规中具初夜中夜后夜所见各图之凡为二百余图极星方常循圆规之内夜夜不差予于熈宁厯奏议中叙之甚详
　　晷漏议
　　古今言刻漏者数十家悉皆疎谬厯家言晷漏者自颛帝厯至今见于世谓之大厯者凡二十五家其步漏之术皆未合天度予占天候景以至验于仪象考数下漏凡十余年方粗见真数成书四卷谓之熈宁晷漏皆非袭蹈前人之迹其间二事尤微一者下漏家常患冬月水澁夏月水利以为水性如此又疑冰澌所壅万方理之终不应法予以理求之冬至日行速天运已朞而日已过表故百刻而有余夏至日行迟天运未朞而日已至表故不及百刻既得此数然后覆求晷景漏刻莫不脗合此古人之所未知也二者日之盈缩其消长以渐无一日顿殊之理厯法皆以一日之气短长之中者播为刻分累损益气初日衰每日消长常同至交一气则顿易刻衰故黄道有觚而不圆纵有强为数以步之者亦非乗理用算而多形数相诡大凡物有定形形有真数方圆端斜定形也乗除相荡无所附益泯然防会者真数也其术可以心得不可以言喻黄道环天正圆圆之为体循之则其妥至均不均不能中规衡絶之则有舒有数无舒数则不能成妥以圆法相荡而得衰则衰无不均以妥法相荡而得差则差有疎数相因以求从相消以求负从负相入会一术以御日行以言其变则杪刻之间消长未尝同以言其齐则止用一衰循环无端始终如贯不能议其隙此圆法之微古之言算者有所未知也以日衰生日积及生日衰终始相求迭为賔主顺循之以索日变衡别之求去极之度合散无迹泯如运规非深知造算之理者不能与其微也其详具予奏议藏在史官及予所着熈宁晷漏四卷之中
　　三仪议
　　熈宁七年七月沈括上浑仪浮漏景表三仪浑仪议曰五星之行有疾舒日月之交有见匿求其次舍经劘之会其法一寓于日冬至之日日之端南者也日行周天而复集于表鋭凡三百六十有五日四分日之几一而谓之岁周天之体日别之谓之度度之离其数有二日行则舒则疾会而均别之曰赤道之度日行自南而北升降四十有八度而迤别之曰黄道之度度不可见其可见者星也日月五星之所由有星焉当度之画者凡二十有八而谓之舍舍所以絜度度所以生数也度在天者也为之玑衡则度在器度在器则日月五星可抟乎器中而天无所豫也天无所豫则在天者不为难知也自汉以前为厯者必有玑衡以自验迹其后虽有玑衡而不为厯作为厯者亦不复以器自考气朔星纬皆莫能知其必当之数至唐僧一行改大衍厯法始复用浑仪参实故其术所得比诸家为多臣尝歴考古今仪象之法虞书所谓璿玑玉衡唯郑康成粗记其法至洛下闳制圆仪贾逵又加黄道其详皆不存于书其后张衡为铜仪于宻室中以水转之盖所谓浑象非古之玑衡也吴孙氏时王蕃陆绩皆尝为仪及象其説以谓旧以二分为一度而患星辰稠穊张衡改用四分而复推重难运故蕃以三分为度周丈有九寸五分寸之三而具黄赤道焉绩之説以天形如鸟卵小而黄赤道短长相害不能应法至刘曜时南阳孔定制铜仪有双规规正距子午以象天有横规判仪之中以象地特规斜络天腹以候赤道南北直干以法二极其中乃为游规窥管刘曜太史令晁崇斛兰皆尝为铁仪其规有六四常定以象地一象赤道其二象二极乃是定所谓双规者也其制与定法大同唯南北柱曲抱双规下有纵衡水平以银错星度小变旧法而皆不言有黄道疑其失传也唐李淳风为圆仪三重其外曰六合有天经双规金浑纬规金常规次曰三辰转于六合之内圆径八尺有璿玑规月游规所谓璿玑者黄赤道属焉又次曰四游南北为天枢中为游筩可以升降游转别为月道傍列二百四十九交以擕月游一行以为难用而其法亦亡其后率府兵曹梁令瓒更以木为游仪因淳风之法而稍附新意诏与一行杂校得失改铸铜仪古今称其详确至道中初铸浑天仪于司天监多因斛兰晁崇之法皇祐中改铸铜仪于天文院姑用令瓒一行之论而去取交有失得臣今辑古今之説以求数象有不合者十有三事其一旧説以谓今中国于地为东南当令西北望极星置天极不当中北又曰天常倾西北极星不得居中臣谓以中国规观之天常北倚可也谓极星偏西则不然所谓东西南北者何从而得之岂不以日之所出者为东日之所入者为西乎臣观古之候天者自安南都护府至浚仪太岳台才六千里而北极之差凡十五度稍北不已庸讵知极星之不直人上也臣尝读黄帝素书立于午而面子立于子而面午至于自卯而望酉自酉而望卯皆曰北面立于卯而负酉立于酉而负卯至于自午而望南自子而望北则皆曰南面臣始不谕其理逮今思之乃当以天中为北也常以天中为北则盖以极星常居天中也素问尤为善言天者今南北才五百里则北极辄差一度以上而东西南北数千里间日分之时候之日未尝不出于卯半而入于酉半则又知天枢既中则日之所出者定为东日之所入者定为西天枢则常为北无疑矣以衡窥之日分之时以浑仪抵极星以候日之出没则常在卯酉之半少北此殆放乎四海而同者何从而知中国之为东南也彼徒见中国东南皆际海而为是説也臣以为极星之果中果非中皆无足论者彼北极之出地六千里之间所差者已如是又安知其茫昧几千万里之外邪今直当据建邦之地人目之所及者裁以为法不足为法者宜置而勿议可也其二曰纮平设以象地体今浑仪置于崇台之上下瞰日月之所出则纮不与地际相当者臣详此説虽粗有理然天地之广大不为一台之髙下有所推迁盖浑仪考天地之体有实数有准数所谓实者此数即彼数也此移赤彼亦移赤之谓也所谓准者以此准彼此之一分则准彼之几千里之谓也今台之下髙乃所谓实数一台之髙不过数丈彼之所差者亦不过此天地之大岂数丈足累其髙下若衡之低昂则所谓准数者也衡移一分则彼不知其几千里则衡之低昂当审而台之髙下非所当防也其三曰月行之道过交则入黄道六度而稍却复交则出于黄道之南亦如之月行周于黄道如绳之绕木故月交而行日之隂则日为之亏入蚀法而不亏者行日之阳也每月退交二百四十九周有奇然后复会今月道既不能环绕黄道又退交之渐当每日差池今必候月终而顿移亦终不能符会天度当省去月环其候月之出入专以厯法步之其四衡上下二端皆径一度有半用日之径也若衡端不能全容日月之体则无由审日月定次欲日月正满上衡之端不可动移此其所以用一度有半为法也下端亦一度有半则不然若人目迫下端之东以窥上端之西则差几三度凡求星之法必令所求之星正当穿之中心今两端既等则人目游动无因知其正中今以钩股法求之下径三分上径一度有半则两窍相覆大小略等人目不摇则所察自正其五前世皆以极星为天中自祖暅以玑衡窥考天极不动处乃去极星之末犹一度有余今铜仪天枢内径一度有半乃谬以衡端之度为率若玑衡端平则极星常游天枢之外玑衡小偏则极星乍出乍入令瓒旧法天枢乃径二度有半盖欲使极星游于枢中也臣考验极星更三月而后知天中不动处逺极星乃三度有余则祖暅窥考犹为未审今当为天枢径七度使人目切南枢望之星正循北极枢里周常见不隠天体方正其六令瓒以辰刻十干八卦皆刻于纮然纮平正而黄道斜运当子午之间则日径度而道促卯酉之际则日迤行而道舒如此辰刻不能无谬新铜仪则移刻于纬四游均平辰刻不失然令瓒天中单环直中国人顶之上而新铜仪纬斜络南北极之中与赤道相直旧法设之无用新仪移之为是然当侧窥如车轮之牙而不当衡规如鼔陶其旁迫狭难赋辰刻而又蔽映星度其七司天铜仪黄赤道与纮合铸不可转移虽与天运不符至于窥测之时先以距度星考定三辰所舍复运游仪抵本宿度乃求出入黄道与去极度所得无以异于令瓒之术其法本于晁崇斛兰之旧制虽不甚精缛而颇为简易李淳风尝谓斛兰所作铁仪赤道不动乃如胶柱以考月行差或至十七度少不减十度此正谓直以赤道候月行其差如此今黄赤道度再运游仪抵所舍宿度求之而月行则以月厯每日去极度算率之不可谓之胶也新法定宿而变黄道此定黄道而变宿但可赋三百六十五度而不能具余分此其为略也其八令瓒旧法黄道设于月道之上赤道又次月道而玑最处其下每月移交则黄赤道辄变今当省去月道徙玑于赤道之上而黄道居赤道之下则二道与衡端相迫而星度易审其九旧法规环一面刻周天度一面加银丁所以施银丁者夜候天晦不可目察则以手切之也古之人以璿为之璿者珠之属也今司天监三辰仪设齿于环背不与横箫会当移列两旁以便叅察其十旧法重玑皆广四寸厚四分其他规轴椎重朴拙不可旋运今小损其制使之轻利其十一古之人知黄道岁易不知赤道之因变也黄道之度与赤道之度相偶者也黄道徙而西则赤道不得独胶今当变赤道与黄道同法其十二旧法黄赤道平设正当天度掩蔽人目不可占察其后乃别加钻孔尤为拙谬今当侧置少偏使天度出北际之外自不凌蔽其十三旧法地纮正络天经之半凡候三辰出入则地际正为地纮所伏今当徙纮稍下使地际与纮之上际相直候三辰伏见专以纮际为率自当默与天合又言浑仪制器浑仪之为器其属有二相因为用其在外者曰体以立四方上下之定位其次曰象以法天之运行常与天随其在内玑衡玑以察纬衡以察经求天地端极三明匿见者体为之用察黄道降陟辰刻运徙者象为之用四方上下无所不属者玑衡为之用体之为器为圆规者四其规之别一曰经经之规二竝峙正抵子午若车轮之植二规相距四寸夹规为齿以别去极之度北极出纮之上三十有四度十分度之八强南极下纮亦如之对衔二釭联二规以为一釭中容枢二曰纬纬之规一与经交于二极之中若车轮之倚南北距极皆九十一度强夹规为齿以别周天之度三曰纮纮之规一上际当经之半若车轮之仆以考地际周赋十二辰以定八方纮之下有跌从一衡一刻沟受水以为平中沟为地以受注水四未建趺为升龙四以负纮凡浑仪之属皆属焉龙吭为纲维之四揵以为固象以为器为圆规者四其规之别一曰玑玑之规二竝峙相距如经之度夹规为齿对衔二釭釭中容枢皆如经之率设之亦如经其异者经胶而玑可旋二曰赤道赤道之规一刻玑十分寸之三以衔赤道赤道设之如纬其异者纬胶于经而赤道衔于玑有时而移度穿一窍以移岁差三曰黄道黄道之规一刻赤道十分寸之二以衔黄道其南出赤道之北际二十有四度其北入赤道亦如之交于奎角度穿一窍以铜编属于赤道岁差盈度则幷赤道徙而西黄赤道夹规为齿以别均迤之度玑衡之为器为圆规一曰玑对峙相距如象玑之度夹规为齿皆如象玑其异者象玑对衔二釭而玑对衔二枢贯于象玑天经之釭中三物相重而不相胶为间十分寸之三无使相切所以利旋也为横箫二两端夹枢属于玑其中挟衡为横一栖于横箫之间中衡为轊以贯横箫两末入于玑之罅而可旋玑可以左右以察四方之祥衡可以低昻以察上下之祥浮漏仪曰播水之壶三而受水之壶一曰求壶废壶方中皆圆尺有八寸尺有四寸五分以深其食二斛为积分四百六十六万六千四百六十曰复壶如求壶之度中离以为二元一斛介八斗而中有达曰建壶方尺植三尺有五寸其食斛有半求壶之水复壶之所求也壶盈则水驰壶虚则水凝复壶之脇为枝渠以为水节求壶进水暴则流怒以摇复壶又折以为介复为枝渠达其滥溢枝渠之委所谓废壶也以受废水三壶皆所以播水为水制也自复壶之介以玉权酾于建壶建壶所以受水为刻者也建壶夕一易箭则发土室以泻之求复建壶之泄皆欲迫下水所趣也玉权下水之槩寸矫而上之然后发则水挠而不躁也复壶之达半求壶之注玉权半复壶之达枝渠博皆分髙如其博平方如砥以为水槩壶皆为之羃无使秽游则水道不慧求壶之羃龙纽以其出水不穷也复壶士纽士所以生法者复壶制法之器也废壶鲵纽止水之沈鲵所伏也铜史令刻执漏政也冬设煴燎以泽凝也注水以龙噣直颈附于壶体直则易浚附于壶体则难败复壶玉为之喙衔于龙噣谓之权所以权其盈虚也建壶之执窒瓬而弥之以重帛窒则不吐也管之善利者水所溲也非玉则不能坚良以久权之所出髙则源轻源轻则其委不悍而溲物不利箭不效于玑衡则易权洗箭而改画覆以玑衡谓之常不弊之术今之下漏者始尝甚宻久复先大者管泐也管泐而器皆弊者无权也弊而不可复夀者术固也察日之晷以玑衡而制箭以日之晷迹一刻之度以赋余刻刻有不均者建壶有眚也赘者磨之创者补之百刻一度其壶乃善昼夜已复而箭有余才者权鄙也昼夜未复而壶吐者权沃也如是则调其权此制器之法也下漏必用甘泉恶其垽之为壶眚也必用一源泉之冽者权之而重重则敏于行而为箭之情栗泉之卤者权之而轻轻则推于行而为箭之情驽一井不可他汲数汲则泉浊陈水不可再注再注则行利此下漏之法也箭一如建壶之长广寸有五分三分去二以为之厚其阳为百刻为十二辰博牍二十有一如箭之长广五分去半以为之后阳为五更为二十有五筹隂刻消长之衰三分箭之广其中刻契以容牍夜算差一刻则因箭而易牍镣匏箭舟也其虚五升重一镒有半锻而赤柔者金之美者也然后清而不墨墨者其久必蚀银之有铜则墨铜之有锡则屑特铜久灂则腹败而饮皆工之所不材也景表仪曰步景之法惟定南北为难古法置为规识日出之景与日入之景昼参诸日中之景夜考之极星极星不当天中而候景之法取晨夕景之最长者规之两表相去中折以参验最短之景为日中然测景之地百里之间地之髙下东西不能无偏其间又有邑屋山林之蔽倘在人目之外则与浊气相杂莫能知其所蔽而浊气又繁其日之明晦风雨人间烟气尘坌变作不常臣在本局候景入浊出浊之节日日不同此又不足以考见出没之实则晨夕景之短长未能得其极数参考旧闻别立新术候景之表二其崇八尺博三寸三分杀一以为厚者圭首剡其南使鋭偏其趺方厚各二尺环趺刻渠受水以为准以铜为之表四方志墨以为中刻之缀四绳垂以铜丸各当一方之墨先约定四方以三表南北相重令趺相切表别相去一尺各使端直四绳皆附墨三表相去左右上下以度量之令相重如一自日初出则量西景三表相去之度又量三表之端景之所至各别记之至日欲入候东景亦如之长短同相去之疎宻又同则以东西景端随表景规之半折以求最短之景五者皆合则半折最短之景为北表南墨之下为南东西景端为东西五候一有不合未足以为正既得四方则惟设一表方首表下为石席以水平之植表于席之南端席广三尺长如九服冬至之景自表趺刻以为分分积为寸寸积为尺为宻室以栖表当极为霤以下午景使当表端副表幷趺崇四寸趺博二寸厚五分方首剡其南以铜为之凡景表景薄不可辨即以小表副之则景墨而易度
　　晷影　　　　　　　　　　章俊卿【后同】
　　今着黄道南北至去赤道各二十四度以验日晷之短长疏曰后汉志载张衡浑仪赤道横带天之腹黄道斜带其腹去赤道表里各二十四度晋志载葛洪浑天仪注赤道带天之纮黄道出入赤道极逺者去赤道二十四度唐志载一行黄道仪云赤道带天之中以分列宿之度黄道斜运以明日月之行五代司天考载王朴曰赤道者天之纮带也其势圜而平纪宿度之常数焉黄道者日轨也其半在赤道内半在赤道外去极二十四度此所以着黄道南北至去赤道各二十四度也日晷短长之説汉志曰日近极故晷短日逺极故晷长日去极逺近难知要以晷景晷景者所以知日之南北也按周礼大司徒以土圭之法测土深日至之景尺有五寸谓之地中先儒皆谓地中今阳城是也立八尺之表日永景尺五寸日短景丈三尺其郑康成注及考灵曜周髀灵宪王蕃陆绩诸书竝云日景于地千里而差一寸隋志载宋元嘉十九年遣使往交州测景夏至日影出表南三寸三分何承天计阳城去交州路当万里而影差一尺八寸二分是六百里而差一寸也唐太史议曰交州去洛九千里盖山川回折使之然以表考其当五千里开元十二年遣使天下候影太史监南宫説择河南平地设水准绳墨植表以引度之大率五百二十六里晷差二寸余南候林邑冬至晷六尺九寸夏至在表南五寸七分北候铁勒夏至晷四尺二寸三分冬至晷二丈九尺二寸六分计阳城南距林邑径六千一百一十二里五月日在天顶北六度北距铁勒与林邑正等则五月日在天顶南二十七度四分旧説千里而差一度疎矣然则日晷短长之説不必以尺寸为较大约测其晷极长则知日南至测其晷极短则知日北至如斯而已矣
</div>
    <div class="pagination">
<a href="稗编_page25.html">上一页</a><span>...</span><a href="稗编_page21.html">21</a><a href="稗编_page22.html">22</a><a href="稗编_page23.html">23</a><a href="稗编_page24.html">24</a><a href="稗编_page25.html">25</a><span class="current-page">26</span><a href="稗编_page27.html">27</a><a href="稗编_page28.html">28</a><a href="稗编_page29.html">29</a><a href="稗编_page30.html">30</a><a href="稗编_page31.html">31</a><span>...</span><a href="稗编_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
