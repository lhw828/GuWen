<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 65 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 65 页/共 331 页</h1>
    <div class="content">　　蜜煎梅法：黄梅子不破者一百个，盐二两，于沙盆内略擦匀，后一夕取出晒半干炼蜜浸晒，如蜜酸又换，候甜为度。入瓶紧闭。
　　蜜渍梅花
　　【家清供】
　　蜜渍梅花：杨诚斋诗云：瓮澄雪水酿春寒，蜜点梅花带露餐。句里略无烟火气，更教谁上少陵坛。剥白梅肉少许，浸雪水以梅花温酿之，露一宿，取出蜜渍之，可荐酒较之，敲雪煎茶，风味不殊也。
　　替核酿梅
　　【山居备用】
　　替核酿梅：用木瓜三十个去皮，苏叶半斤，菖蒲四两，细切，用盐二两腌一宿晒干。别用沙糖一斤半，蜜半斤，桂末半两，甘草末一两，缩砂末一分，拌和蒸三两次。令烂搅匀，别以大黄梅三百个，同盐三两，盆内擦软。日晒半干去核，以木瓜等实梅皮中慢火略焙，燥日入器收之。
　　糖松梅
　　【沈括忘怀录】
　　糖松梅：用新松子一百个，大青梅一百个，洗控干，置银器内一重，松子一重，梅次第。安著以糯米一合细研。入水四碗，用炭火煮，约水耗一半，不得抄。待停冷一宿方倾出酸水。又以四碗水再煮，约耗一半再倾出酸水，入干糖一斤半，湿糖一斤半，煮熟为度。放冷，以新瓷瓶收，须是干净。如久后味酸，再入干糖斤半同煮。青梅未黄酸硬者佳。此时松房已如梅栗，或若豆赤不妨。或至细者，尤好。但以三二枚当一枚可也。其味颇珍，但经久即烂。
　　糖脆梅
　　【山居备用】
　　糖脆梅：用青梅一百个画成路路儿，将熟，冷醋浸没一宿。取出控干，别用熟醋调沙糖一斤半，浸没。入新瓶内，以箬叶扎口。仍用碗覆藏在地上，深一二尺。用泥土盖过，白露节取出换糖浸。
　　糖椒梅
　　【山居备用】
　　糖椒梅：用黄梅大者，不拘多少捶破核，未捶以前先以盐腌一日，铺梅一层，入沙糖用椒生姜丝一层，重重铺罐内八分。以物盖覆蒸一遍，再用生绢覆罐口，晒十日可供。晒时先用些椒叶铺在梅肉上。
　　解酒楚梅
　　【山居备用】
　　解酒楚梅：梅子选肥壮微着红脸者，轻手摘下勿令损。每一百颗，以盐汁三四碗浸过两宿。漉出控干，别以盐花一百钱重，滚汤泡开薄纸隔取清汁宽浸。日中晒之，后盐汁凝霜乃熟。极能醒酒。
　　造化梅
　　【山居备用】
　　造化梅：用五月间半熟青黄梅三斤，用糖一斤半，盐一两半，欲满瓮。则梅九斤，糖四斤半，盐四两半，先将盐糖打和匀，一层梅，一层糖铺入沙糖瓮内。上用乌盏一只或覆或仰，防水入瓮。紧包瓮口。用石灰泥头，勿使有缝隙。安向阳屋上。任雨打日晒，直至九月间收用。甘味酸甜，颇有风韵。每层更着龙脑薄荷一层尤妙。
　　糟藏梅
　　【山居备用】
　　糟藏梅：用青梅杏一斗好者，先以盐水于铜器中腌之。以石灰泥头，勿令近水，可经冬。
　　【道僧利谕】
　　收糟梅，小满前用二绿凡糟同和。
　　腌姜梅
　　【僧道利谕】
　　用梅子不犯生水，先用石灰一升，好锅灰二升，和以沸汤淋灰水浸一日夜，捞出阴干。每梅子一斗，用盐二斤就渗梅子，咸水自出。勤拌动。腌约半月，捞出梅子晒一二日。入器为盐梅。多采牵牛郎花，剪除白裤，存红花瓣，或采急性子红花瓣亦得。于元腌梅子水内浸，却将社前生姜擦去皮，用布拭干，入盐花水内腌透心红带，浆水收，却捞出花瓣研烂。用砂糖水和炒面印脱诸般花样。饼子待宾，余剩盐梅水调美用。
　　椒梅
　　【山居备用】
　　椒梅：用黄梅一百个为率，用盆硝少许淖过，漉出控干，捶碎。入生姜丝半斤，甘草四两，去目川椒一两。磁盆拌匀。又入炒盐半斤同熬，如欲作梅汤，晒放稀，如欲作饼子。晒放干。晒时两三日搅一次。一方用姜丝一斤。
　　椒梅汤煎，用杏梅一斤，水淘过两次，用蜜一斤，椒二百粒，醋半升，将蜜炼过。下入梅椒醋同煎，椒软为度。汁为渴水。
　　汤绽梅
　　【山家清供】
　　汤绽梅：十月后用竹刀取欲开梅蕊，上下蘸以蜡。投蜜缸中，夏月以熟汤就盏，泡之。花即绽，香可爱也。
　　【尔雅】
　　郭璞注：树状似梅，如脂头赤色，似小柰可食。，音求。。音计。邢疏释曰：，一名梅。
永乐大典
卷之二千八百十二
卷之二千八百十二
　　八灰梅
　　墨梅
　　【墨梅画评】
　　衡州花光山长老工画墨梅，山谷就以“花光”呼之。尝叹曰：“花光长老得墨梅三昧，如嫩寒清晓行孤山篱落间，但无香耳”。
　　【范石湖梅谱】
　　后序梅以韵胜，以格高，故以横斜疏瘦与老枝怪奇者为贵。其新接犀木，一岁抽嫩枝，直上或三四尺如酴蔷薇辈者，吴下谓之气条。此直宜取实规利，无所谓韵与格矣。又有一种粪壤力胜者，于条上茁短横枝，状如棘针，花密缀之，亦非高品。近世始画墨梅。江西有杨补之者，尤有名。其徒仿之者实繁。观杨氏画大略皆气条耳。虽笔法奇峭，去梅实远。惟廉宣仲所作差有风致，世鲜有评之者，余故附之谱后。
　　【许景迂野雪行卷】
　　汤叔雅，临海士人，工画墨梅。名继江西杨补之。年八十余乃卒。无子，有女能传其业笔力差不及其父，而妩媚过之。
　　【古今事通】
　　《史》：杨补之，号逃禅老人，作墨梅，祖花光。有进其梅者，禁中曰村梅，因自题“准敕村梅”。后施仰山神极宝之，借观信息不还，辄见变怪而取之。
　　【赵宗英甑】
　　《扫梅》有云：“枝不对生，花不并发。一偃一仰，枝梢向上。”《写竹》有云“剔一迸二。攒三取四。虽造妙，不以言传，少资初学。
　　【东南记闻】
　　单路公炜，字炳文，京师人。后居沅州。书法有所传授，以任为右阶，吉水郭敬叔与番阳姜尧章皆师焉。单云：“尧章得吾骨，敬叔得吾肉。”单又自画梅，作一绝与敬叔云：兰亭一入昭陵后，笔法于今未易回。谁识定斋单自号三昧笔，又傅璧坼到江梅。”其风致可见。尚忆敬叔。
　　【龙虎山志】
　　高士梅希仙，盱江人，工诗，善画墨梅。忽一日庭前梅花盛开，希仙索纸笔，竟无所书，大笑而化。
　　【王冕梅谱】
　　《原始》：夫梅，始自花光仁老。宋朝哲宗时，僧住衡山花光寺，老僧酷爱梅，唯所居方丈室屋边亦植数本。每花发时，辄床据于其下，吟咏终日，人莫能知其意。月夜未寝，见疏影横于其纸窗，萧然可爱，遂以笔戏摹其影，凌晨视之，殊有月夜之思。因此学画而得其无诤三昧，名播于世。山谷道人叹之曰：“如嫩寒清晓行孤山篱落间，但只欠香耳。”士大夫有请数年而未得之者，有不求而自与之者。老僧画时，必先焚香默坐，禅定意静，就一扫而成。人或难，戏之，曰“昔子猷好竹，师何僻于梅乎？”老僧正色曰：“真趣安许轻薄子所知耶！”问者悚然。老僧之所传五六人，独补之精通妙理，逃禅居士是也。老僧有一千二百余本传于世，临终作《披风洗露》寄山谷，谓之绝笔。《总题》：上下相迎不要齐，枝枝横处短扶低。过后苍榔休惜嫩，三叠两折更交奇。《总论》：初学画时，以瓶置梅，以灯烛其影，脱其古怪，求其新意，庶可知其写之性也。叠花如品字，发枝若羽飞，蕊须分下上，花头见偏侧，副枝如丫，有其疏密，分其大小，一左一右，则成天理。《述梅妙理》写梅作诗其来一也。名之虽异，意趣实同。古人以画为无声诗，诗乃有声画。是以画之得意，犹诗之得句，有喜乐忧愁而得之者，有感慨愤怒而得之者，此皆出一时之兴耳。画有十三科，梅独不在其列，所以喜乐而得之者则枝疏而槁，花惨而寒；感慨而得之者，枝曲而劲，花逸而迈；愤怒而得之者，枝古而怪，花狂而大。此岂与众画类耶？有意懒山无色，心忙水不清之句，凡欲作画，须寄心物外，意在笔先。正所谓有诸内必形于外矣。《指法》：作梅意须先定，发笔如运斧。起枝处用小指，按实而行。鹤膝处停笔求意，发枝处急如箭中鹄。停笔安花势，宜品字交加，宛如鹿角，亦如虎爪。副枝处以身随体运，如墨浓淡，求其龙鳞，分其阴阳，见其四面，须要浑如真树，此乃用心之妙矣。《论枝》：枝须分其偃仰，花须分其阴阳。偃如覆釜，仰如新月，一阴一阳则成花。一仰一覆则成枝。五年则有鹤膝，十年则有龙鳞，枝欲疏老，干欲清癯，曲如斗柄，势若屈铁，肥不拥肿，瘦不枯槁。枝须抱体，干欲随身，梢欲混成，枝欲古意。刚柔相和，阴阳相应，始成梅矣。《论花》：花卉之中，惟梅最清。受天地之气，禀霜雪之操，生于溪谷，秀于隆冬。淡然而有春色，此岂非造化私耶！然今贤士大夫，咏之不足而又画之幽绝，故可知矣。瓣虽五出，花有八般，有正背而开，有侧而绽，有倒而拆。或有谢未谢，或有色香藏白，有破萼吐心，皆出于丁点耳。丁者谓一丁之事也，而为蒂；点者，谓三点而为房面，当发其七须，背欲露其四五，萼须缀其三点，点欲生其一丁，丁欲妆其嫩枝，枝欲抱其老木，木欲点其龙鳞，欲知其古节，节欲生其鹤膝，欲画其朽心，心欲生其苍苔，苔欲浓，心欲静，心虽病，意欲润，若能先于此，后学则纵横妙用，无施不可也。《难花》：枝须立其意老，花须成其意逸。逸且欲花真，花真如楷字影。发七须，其中者一欲长，外傍欲短，中长生于花心，食之味酸，乃结子之须也。侧短者出于花侧，食之味甜，放香之心也。人或难之曰：“梅之须不下数十茎，今只画七棘何也？”对曰：“六出。四出谓之棘梅，乃村野山中生之，或木之受气不清而然。独五出者，凛冲和之气，有自然之理。故画之难者骇然曰：“信公不谬矣”。《论梅》：花光之花，其蕊须丁点端楷，丁欲长而点欲小，须欲坚，萼欲偏。枝不可独发，花不可乱生。多而不繁，少而不疏，枝槁则欲意润，枝曲则欲意偏。老花必须相向，枝必须相依，其心欲缓。手欲速，墨欲淡，笔欲润，蕊欲圆而不类古。枝欲瘦而不类桃，似竹之清，如松之秀，而成梅。《口诀》：传梅口诀，性本天然，笔有石力，去莫迟延，蘸墨淡薄，不许再填。起笔放逸，曲怪如颠，仰如新月，曲如弓弯，转如曲肘而纵似箭连，老若龙角，嫩似钓竿。枯似丁折，条似直弦，枝如铁戟，花无十全。弓梢鹿角，助条忌繁。势体自在，花大如铁。闹处莫闹，闲处莫闲。嫩如鼠尾，分新旧年，气条无萼，助条指天。枯无重眼，一刺一连。枝无重犯，须分后先。花心钱眼，须似龙髯。花有六六，反侧正偏。倾仰覆谢，独春朝元。大放小放，吐雨含烟。小偏大偏，傲雪愁烟。羞容背发，先春状元。如愁似语，吸露啼烟。骷髅带露，左偏右偏。离披双背，带雪愁岚。弄晴蘸水，横暖寒。椒包蓓蕾，芷缀珠圆。正萼五点，背蕊一圈。若作其蒂，如蚕吐绵。正须桃七，一须争先。吐三背四，过则为愆。造无尽意，笔法精妍。须择智者，轻不可传。《论梅之病》：碎枝繁杂，起笔大颠。交枝无意，嫩梢十字。弓势不成，梢无鹿角。阴阳不分，嫩梢多刺。枝无条理，则花无次序。贯枝重叠，老嫩有花。节如苍眼，刺无副笔。重枝过节，枝无重轻。气条有花，挑心卷杂。正背大小，雪雨花新。梢同一体，去笔再填。梢如死蛇，写景无意。《续论梅之病三十六事》：起笔大颠，交枝无意。梢无鼠尾，枯有重眼。屈曲重叠。不分阴阳。枝无变态，老处无所。当闲却闹。从枝交杂。身无轻重，枝老却繁。气条包椒，椒嫩梢多刺。花盛不落，繁无正背。梢重根轻，身无神气。丁势不分，鹿角枯槁。起条英蕊繁胜，刺无副笔。花无肥瘦，枝不抱体。后梢过前，梢条同体。花无四面，嫩梢双花。枝嫩垂地，老嫩挑心。繁卷停笔，竹节下笔再填，不量地步，写景无景，枝梢十字。若能知病，何患不造其域！《墨梅指论》：古今爱梅君子与写真为花传神，自出一家，非入画科，名曰戏墨。发墨成形，动之于兴，得之于心，应之于手，方成梅格。如在竹篱茅舍间，江上溪桥畔。山巅水涯，只欠香耳。但要观之不足，咏之不足。精神潇洒，出世尘俗，此梅之得意入神。非贤士大夫孰能至此哉！后学知此趣者，不可轻泄。须欲得其人，则可传。夫写梅，为梅修史，为花传神，当先观地势，次择中书纸墨。然后试墨浓淡，扫枝分干，紧捻三指，全凭小指推移上下，笔法自大至小，头不可尖，各分浓淡。老干枯健，嫩梢潇洒，亦须气象清致，梅干不老，便同桃李。老干带浓，多枯节眼，就节分梢，嫩枝带淡，无十分妆点。老干苔藓，枝无十字，若到十字交加处，便须用花蕊遮藏。枝分女字，梢多向上生，少向下生。所谓嫩梢如发箭，花心似虎须。根无气条，条无花丸。老干嫩梢，浓淡精神，笔法不弱，此写梅之逼真也。夫梢有弓梢、鹿角、斗柄、鼠尾、鹤膝、海棠、鹰爪、荆棘等梢势。要掺先俱分左右且如弓梢，斜上横来一梢，谓之弦梢，两边小梢，谓之箭，此弓梢也，鹿角朝上，多用梢干相朝是也，蜂腰梢，头尾分枝是也，鹤膝梢，一上一下是也，翘空而发是也，斗柄梢，象斗，发枝多向左边是也，鼠尾，斜上发枝，垂下带直是也，鹰爪梢乃短梢，就曲分枝是也；海棠，无荆棘，梢无萼。其余小梢，视一时之兴自有妙处，不能备述也。花开五出，各以名兴，萌芽、柳眼、麦眼、椒眼、虾、蓓蕾。正为古老，背为枯髅，髑髅、孩儿头、女子面、丫头、鹿唇、兔唇、傀儡、蜂儿、蝴蝶、仙人捧镜、状元结巾、露、顶雪、吹香。正背偏则向阳正半，半背正偏，阴阳临风，侧向照水。粉蕊弄香，攒三簇四，或上或下，正开花蕊，各须分晓。繁而不乱，有前有后。此述梅之真趣尽矣。后学君子当熟玩之，何患不成，纵横自然？故述此以助好事者云。《扫梅十要》：一要得意下笔；二要水墨浓淡；三要枝分左右；四要横斜上下；五要老嫩相兼；六要下笔不填；七要有花无花；八要花分疏密；九要枝分女字；十要十字藏花。
　　【胡仲申集】
　　《少梅赋》：少梅者，以其抽毫象物托意于梅而命之也。余为之赋，则屈子所谓置以为像者云。夫何一嘉植兮，忽肖仪而孰主。解余衣以盘薄兮。驰余思乎瑶之圃。若有人兮，独立乎千古，冰为魂兮玉雪其度。澹遗世以消摇兮，负节而不可拔。恍然而一见兮，若经年之远别。散缟衣于空明兮，驾飞龙以超忽。情惝以摇曳兮，气漫汗而挥霍。炊云蒸而飚厉兮，纷又继之雨雹。抚阳阏与乔如兮，齐造化于一指。惊建木之既辎兮，眷瑶华其何异。靓娟而凌波兮，浩绰约乎崇阿。向北风而含韵兮，承南服之冲和。春渺渺兮何其，望美人兮天一涯，拆芳馨兮延停，将以遗兮所思。大化不停兮，细入无垠。高下散殊兮，其机孔神。服贞白以自嘉兮，今胡为此滋垢也。岂随时而变化兮，惧夫人之逐臭也。豫章不辨兮，樗中绳墨。弃厥兮，矢蓬以为直。悯众兮之芜秽兮，天肃杀以戒寒。窃独揆其中情兮，岂云异夫荃兰。何灵均之好修兮，结佩让而弗睇。吾将敛而就实兮，和商鼎以进帝。呜呼勖哉兮，保兹令美。世莫谅其真兮，尚识其似。
　　【欧阳守道巽斋集】
　　《题郭靖翁梅图》：郭靖翁寄示予梅图，予展玩，日薄晚矣。入夜寒甚。索一二句题图后，未得，置之就枕。梦一丈夫洁白清峭，服如其容，方独立。予揖之，慨然谓予曰：“予适有思，当就君谋之。”予曰：“何如？”曰：“予馆于此有年，荷主人之知，捐寻丈地以容我，彼欲以利规主人者，或欲岁效珍奇，或欲日献甘旨，彼皆善结主人。仆役为之游誉者，多争欲夺吾地以居之。赖主人不听，予得在此。然今者主人爱我之过。予反有所不堪，方思去之，闻君颇有山林之交，试为予谋，何适？”予曰：何哉主人爱君之过？”曰：“予性便幽僻，不愿知于人，荒闲之野，寂寞之滨，足以遂予之雅志。主人既强我在此矣。今乃欲筑堂以即我，而日延宾客以狎我，使我日与纷纷者接。夫纷纷中，岂无修士？虽然，襟裾尘埃，口腹荤者，将昧予目，逆予鼻，庸能禁其不至哉！予是以思去之。予不幸有清洁之名，主人惟无此意，则已有，则彼将竞至，借予以盖污也。然将污我且污主人，必不得已。予将称病。”正立谈，其若遽悴者，予恍然惊觉。斜月在窗，霜气透帷，思之，莫得其说。既旦，案上郭氏图在，予悟曰：“此梅之神也。”图中有“近树架屋，迎客看花”等语，梅殆有知耶？书图后归之。宝戊午腊欧阳守道书。
　　【刘将孙养吾集】
　　《赠梅不尘子桂翁画梅序》：画非尘外人不能作也。况于梅哉！古之画者，称盘礴赢以为真画者，梅又岁寒山中，世外之品目也。予闻永新梅不尘以澄观加冠巾、从禅心、戏飞絮，不姓圣俞，而以之氏其磊落变化如此，足以应是梅矣。夫梅者，生于江南幽远绝琼之地，而骚人墨客之所周旋者也。宇宙以来，三千年无还顾之者。彼调羹者，徒以其实之酸耳！何逊之扬州，子美之东阁，创以其一时者为千载，然未盛也。和靖“暗香疏影”一联始入于画。简斋墨梅数绝，大昌于时。至逃禅笔妙，时命不遇，遂贻准敕之叹。嗟乎！梅岂富贵福泽哉？贵人肉眼以牡丹芍药者视梅，梅固异趣矣。若江空岁晚，山寒谷迥，蝉蜕污浊之中，风流枯槁之后，梅固非世俗之所得友，画亦非青州之所能及也。不尘远矣，其画方千金，子桂翁得之家传者，横斜而浮动其笔，如不尘焉。子固喜于不尘之不绝也。为著梅之始终以发之，抑陆放翁有云：补之至简亦半树。补之，吾江西人也。每见一枝孤蕊萧条可爱，未睹所谓半树也。此事非吾言语文字所能及。桂翁既家传而世有之矣。其半树耶？一枝耶？必有以发矣。
　　【王恽秋涧集】
　　《东溪墨梅图引》：性之所得于天，有不行而至，不学而能者。况托物游艺，意存所寓者哉！总尹汉臣善写梅，乐之终身而不厌。且梅以墨绘，黯淡枯寂，无声色臭味可嗜而悦，盖性之所得，有不容自己者。余尝踏雪过南塘，入东阁，主人开樽小酌，醉中出示所制《溪雪春风》等图。亦以淡僻故为把玩者，久之觉冷香疏影动荡于几案间，令人悠然有孤山篱落之想。后考试洛阳，复与君会府署之梅花堂，庭之所植者，皆是也。因举觞相属，曰：“水南梅之渊薮，又久官于此，殆将俾使君移船花光臻超然之极致耶！”东归悉以近作赆予。其风味之胜，潇洒之工，又非向时吴下矣。及入解装，尽为好事者索去。呜呼！君今已矣，梅宁复得邪？其弟唐臣义夫辈追忆风流事，亡如存联缀遗墨，求名士夫题咏，将昭大兄游艺之美。来属引其端。汉臣于予契久且敬，故知为人颇详。君天资诚悃，与人交有终始，于修身、齐家、孝友、纯至，一门之中，融融怡怡以及于政，是知托物寓意于岁寒三友之间者，不徒模写形似，俾自得之趣，冠时人而名后世也。十七年立秋日，秋涧序。《跋杨补之墨梅后》：花光梅，在前宋为第一赏之者。至有买船来往之语，及补之一出，变苦硬为秀润，曾观《春风》《雪溪》二图者，乃知予言为不妄。一有自题云，“月移清影，人立黄昏”。其用意不分，固已神凝于此君矣。《跋僧花光梅后语》：蜀僧超然，字仲仁，居衡阳花光山。避靖康乱，居江南之柯山，与参政陈简齐并舍而居。山谷所谓研墨作梅，超凡入圣，法当冠四海而名被世。尝有“移船来近花光住，写尽南枝与北枝”之句，其丰度可想见矣。云梦赵复题云：“如王谢子弟，倒冠落佩，举止欹倾，自有一种风味”。此盖前金高丞相家藏旧四幅：《暗香》、《疏影》、《溪雪》、《春风》，今失其《溪雪》，见为宋子玉所收。
　　【朱晦庵大全集】
　　《跋汤君墨梅》：墨梅诗，自陈简斋以来，类以白墨相形。逮其末流，几若禅家五位正偏图颂矣。故汤君始出新意，为倒晕素质以反之。而伯谟因有冰雪生面之句也。然白墨未分时，一句毕竟未曾道著。诗社高人试名为下一转语看。汤君自云得其舅氏杨补之遗法，其小异处则又有所受也。观其酝藉敷腴，诚有青于蓝者，特未知其豪爽超拔之韵，视牢之为何如尔。病眼眵昏不能核论，故愿与诸君评之，戊午三月病起戏书。
　　【黄氏日抄】
　　《跋江文卿画梅》：乐府墨戏皆技耳，往往一笔一语及于梅，辄使人之意也潇然梅。亦岂易知！彼各以技自慊故，或借梅以为清，描模咏思，未必得仿佛。吾见梅之有功于技，未见技之有功于梅也。江文卿，吾党士之骚者也，嗜梅特甚，品别异态，手自图之，复手自为之词，使人披展注视，一唱三叹，洒然神化，犹将身与梅一。况文卿胸中之自得者乎？因尝诘之：一元磅礴不郁不发，穷崖寒疏英摘索，此太极流行之端，而乾元之仁之初轩豁也。其为茂叔之窗前草也，大矣。亦可以墨迹言语求否耶？文卿大笑谓“此正吾不可形容之妙。”
　　【刘后村集】
　　《题信庵为包君用作墨梅》：顷年见信庵丞相为林肃翁作墨梅横卷，肃翁自言尝客于公之塾，后果擢上第入翰苑。今观此卷，乃为永嘉包君用所作。笔愈老，君用亦公客也。盖山相尝求公一笔，不与。若二客未遇，而公直以魁百花调鼎实之事期之，可谓具眼矣。君用勉之。他日科第官职当不在肃翁下。君用名国器，余先君少师同年通守公之孙，余旧同官录参军之子。《信庵墨梅》：京洛贵人所爱，金盆盛牡丹尔。信庵乃以机务余间为梅写真，其苍枝老干，槎牙突兀者，元晖宣仲不及也。其繁葩疏，幽妍芳洁者，花光补之复出也。乌乎！其身庙堂而心岩壑者欤。顷当国宰相欲求公一笔，公怒曰：“赵某乃为某人画梅耶！”公靳寸墨不予彼，相顾扫匹纸以赠故人，此其所以为一代伟人。《跋杨补之墨梅》：予少时有落梅诗为李定舒辈笺注，几陷罪罟，后见梅花辄怕，见画梅花亦怕。然不能不为补之作跋，小儿观傩又爱又怕，子于梅花亦然。
　　【冯缙云先生集】
　　《题墨梅花》：骚人以荃荪蕙苣比贤人，世或以梅花比贞妇烈女，是犹屈其高调也。王逸民以淡墨作寒梅双影以见贶。余目之曰：“此孤竹君子也。”座客颇以为知言。
　　【王灼熙堂集】
　　《跋墨梅》：画花必从胶粉设色，至近世始易古法，专用淡墨而得花之真，此两梅枝尤奇然，不知何人作。予旧有句云：饭颗从朝瘦，湘流独占清。脱梅花于闺房党锢中，盖此画与此诗乎。
　　【陈止斋集】
　　《跋林宗大家藏汤氏画梅》：汤梅近梢不贵重于世，余虑宗大藏之之悔也。故为之书。《题杜大春画梅》：偶与文叔时亨论十五国风。次第取季札旧序，参孔氏序，持退秦于魏唐之后，系豳于末。略经改定而意以独，至晚于灯下观蜀客卿作梅，笔墨无几知在篱落，因悟万事无支离法。
　　【余谦一文安家集】
　　《跋朱松岩墨梅》：梅为天下白，太素之初正色也。尔后为红、为蜡、为萼绿，穷造化之工而为之设色，止于此耳。花光逃禅始寄之，墨妙则又化工所不能为者，光暗而味长，貌质而神泽，盖尝评之如拾煤高弟，如吞炭义士，如墨池老儒，如乌衣年少，如尘埃中建隆宰相，如瘴岭外元流人，缁尘素衣之喻，无住老禅疑未尽也。凡绘事于花，未有不借色于丹粉，惟梅也，于墨本为最宜。是当以标致观，不当以色相求。世有黑牡丹之说，假使洛花真着墨色，然亦奚足贵哉！花光辈人，不传者死，松岩朱君作为大轴，咄咄逼人，子与岩俱生谷城下三家村里，不知此笔何处得来。
　　【隐显翁游山集】
　　《跋墨梅手轴》：世之草木各有所爱，独梅之爱多者何也？友松竹，鄙桃李。贵节操，贱妖媚，风霜严际，万木摇落，孤根独春，历岁寒而不屈，得雪月而愈高，暗香浮动，清诗骨，远俗态，终期调鼎佐王，化泽万民，其功莫大。故爱之不足，复图而玩焉。
　　【徐梅野先生集】
　　《题余岂潜所藏杨补之梅》：此花在群品有众美萃。其洁净似易。其正葩似诗，其屈曲枝干似盘诰，其节似礼，其乐似乐，其谨严似春秋。盖花之有文实者也。画工勘破其魂骨，而后笔法能意足，意足而后不求颜色似矣。观者当自得之。某观兰戏题之后，又赏此卷而为之书。
　　【国朝孙作苍螺集】
　　《书吴中桂墨梅卷后》：梅以韵胜格高为佳。杨补之好于老干奇崛处放笔作气条以争妍，而韵与格远矣。敕为“村梅”，殆非过语，然今日求村梅亦不可得。近世会稽王元庄出新意，作繁花，殊有思致。盖花多则似李，故尤难工。嘉兴吴中能诗以山水竹木名家，不知其善梅也。此本真仲笔，汪洋淡泊。惟与画会。昔东坡善文，与可不知其能飞白，尝叹其知人之不易，余不识仲而臆断其是非，此岂可为法哉？然识者有以知余言之不妄也。
　　【刘习之退庵近藁】
　　《题墨梅卷》：古称林和靖诗咏梅绝唱，然如“暗香疏影”，或者犹病其徒得形似，必雪后园林水边篱落，乃并与梅之情性得之。然则论画之品格孰异乎？是鄂宪从事李宪章以水墨写梅，每意定神闲之隙，则齸笔和墨洒即就。而横枝疏影、迎风亚雪、水边月下之态，宛然孤山罗浮兴致，所独欠者香耳。君子之于游艺，固有清绝造诣若是其极者哉！余尝谓人各有好宪章。处风纪之地，厉冰蘖之操，介然自守，宜其与梅同调。抑孰知梅之为物，华实相承，体用俱备。使异时烟雨青黄、冰盘荐实、鼎鼐和美，则梅之为梅。又别有大用适时者在，然则吾之所以期宪章，尤在彼而不在此也。书以勖之。
　　【宋北禅师诗集】
　　《书杨补之梅》：寓素于玄，质成乌有。责芳于影，梦酣黑甜。展卷临窗，色香俱在。柄此能事，属诸逃禅，咏姑射，真须春风手，先驱醉，颖珠玉在侧。后振采毫，觉我行秽。
　　【浩然斋雅谈】
　　魏华父《墨梅诗》“素王本自难淄涅，墨者胡为乱等差，玄里只知杨子白中，谩见圣人污。”鹤山又有“东西日月自来往，遑人间有喘牛”之句，亦佳。
　　【韩性五云漫藁】
　　《题花光梅墨本》：花光之画，白石之书，极天下之合作。宋君刻之梓，如水中月影，玉塔层澜，故自可见。《题慧门上人所藏叔雅梅》：叔雅画梅不求形似，其标格超然出于香色之外，宜为世所宝也。平生见叔雅梅生多，然膺者不少。可膺者，形似；不可膺者标格。观此纸可见。《题梅深》：梦入黎花迳迳迷，翠禽栖处隔前溪。东风不扫千林雪，三素云寒月未西。
　　【刘祁归潜志】
　　刘仲尹致君，号龙山。辽阳人。能诗，学江西诸公。其《墨梅诗》云：高髻长眉满汉宫，君王图玉按春风。龙沙万里王家女，不着黄金买画工。
　　【万启类编】
　　《画墨梅送与人》：某启，前日承枉顾，极佩眷厚感慰文集，今早欲诣谢。值少干，不克如愿。为恨以之，即刻薄暑，伏惟尊候万福。墨梅昔花光仁老得墨梅三昧，山谷道人叹曰：“如嫩寒清晓行孤山篱落间。但欠香耳。”远景共四轴，名工画者，谨送斋馆聊以悦目。倘蒙不鄙，幸赐旨留不宣。《答》：某再拜。奉别未久，企咏已深。忽被教字，感着无穷，就审即旦尊候佳胜古画甚佳，真所谓手夺造化者。特推珍好见遗，佩服诚意，临纸未易，占叙稍隙，即容面谢，区区姑此以复，将命不宣。王
</div>
    <div class="pagination">
<a href="永乐大典残卷_page64.html">上一页</a><span>...</span><a href="永乐大典残卷_page60.html">60</a><a href="永乐大典残卷_page61.html">61</a><a href="永乐大典残卷_page62.html">62</a><a href="永乐大典残卷_page63.html">63</a><a href="永乐大典残卷_page64.html">64</a><span class="current-page">65</span><a href="永乐大典残卷_page66.html">66</a><a href="永乐大典残卷_page67.html">67</a><a href="永乐大典残卷_page68.html">68</a><a href="永乐大典残卷_page69.html">69</a><a href="永乐大典残卷_page70.html">70</a><span>...</span><a href="永乐大典残卷_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
