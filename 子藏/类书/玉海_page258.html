<!DOCTYPE html>
<html>
<head>
    <meta charset="UTF-8">
    <title>玉海 - 第 258 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 258 页/共 284 页</h1>
    <div class="content">　　唐荆湘道总管平萧铣
　　纪武德四年秋防州总管赵郡王孝恭率十二总管兵讨萧铣十月乙巳执之【败铣于荆州】　初义宁元年董景珍奉罗川令萧铣为主称梁王二年僣帝破峡州圗取蜀胜兵四十万武德元年都江陵三年信州总管孝恭进防圗铣帝以信州为防州大治舟舰讨之【通　在四年二月辛卯】十一月景珍以长沙降十二月癸卯峡州刺史许绍拔荆门四年正月丙戌田世康克五州四镇李靖陈十防二月辛夘以靖为行军总管兼孝恭长史收用巴蜀首领子弟六月黄州总管周法明拔安州七月辛巳郭行方拔鄀州九月发巴蜀兵以孝恭为荆湘道行军总管靖摄行军长史统十二总管自防州顺流东下十月【靖传云九月】舟师叩夷陵【孝恭传云进大总管统水陆十二军发夷陵破二镇荆门宜都也】癸巳击走铣将文士获战舰三百余盖彦举以五州降靖破贼溺死者万人即率轻兵五千为先锋趋江陵薄城而营俘甲士四千孝恭军继进布长围守之数日破其水城取楼船数千靖纵战舰放江中濒江镇戍见舳舻蔽江谓铣已下疑不进交州总管丘和等降铣内外阻絶乙已开门出降送京师江汉列城争下诏圗破铣状以进
　　唐襄州道行台左仆射行军元帅平辅公祏
　　纪武德六年八月壬子淮南道行台左仆射辅公祏反乙丑赵郡王孝恭讨之七年三月戊戌孝恭败公祏执之　公祏临济人隋季为盗杜伏威以为长史武德三年夏伏威归国封吴王授公祏舒国公五年七月伏威请入朝六年留公祏居守令王雄诞握兵副之后左游仙説公祏反夺雄诞兵八月僣位称宋即陈故宫都之遣将侵海州寇寿阳乙丑诏孝恭为元帅引兵趋九江李靖为副【下宣城】世勣【出淮泗】黄君汉【出谯亳】张镇周卢祖尚皆禀节度【靖传云世勣等七总管皆受节度】十一月镇周破其将于黄沙七年正月壬午孝恭破其将于枞阳二月拔鹊头镇三月丙戌取芜湖下梁山三镇辛卯任瓌拔扬子城戊戌孝恭克丹阳先是贼将冯惠亮以舟师屯当涂陈正通以步骑屯青林自梁山连锁断江道筑却月城袤十余里为掎角孝恭坚壁不出遣竒兵絶饟道贼饥夜薄营孝恭靖帅舟师次舒州世勣步卒度淮拔寿阳次硖石靖曰出不意攻城必破之明日使羸兵叩垒挑之祖尚选精骑阵以待兵却贼追北且嚣遇祖尚军薄战遂大败靖率黄君汉等水陆皆进惠亮退保梁山孝恭乘胜破其别镇贼赴水死者数千靖将轻兵至丹阳公祏出走骑穷追生禽之江南平孝恭斩之传首京师唐定襄道行军大总管俘突厥颉利顺天楼受俘
　　通鉴贞观三年十一月庚申以李世勣等为行军总管受李靖节度分道击突厥乙丑任城王道宗击于灵州破之四年正月靖率骁骑三千自马邑屯恶阳岭夜袭定襄破之颉利大惊曰唐不倾国来靖敢提孤军至此于是帐部数恐徙牙于碛石帝曰靖以骑三千喋血虏庭古未有辈足澡吾渭水之耻矣靖复纵谍者离其腹心颉利所亲康苏宻以隋萧后及炀帝孙政道来降世勣出云中与突厥战于白道大破之二月甲辰靖破突厥颉利可汗于隂山先是颉利既败窜于铁山余众尚数万遣执失思力入见谢罪请举国内附自入朝上遣鸿胪卿唐俭等慰抚之又诏李靖将兵迎颉利颉利外为卑辞内实犹豫欲俟草青马肥亡入漠北靖引兵与李世勣防白道相与谋曰颉利虽败其众犹盛若走渡碛北保依九姓道阻且逺追之难及今诏使至彼虏必见寛若选精骑一万赍二十日粮往袭之不战可禽矣以其谋告张公谨公谨曰诏书已许其降使者在彼柰何击之靖曰此韩信所以破齐也唐俭辈何足惜遂勒兵夜发世勣继之军至隂山遇突厥千余帐俘以随军颉利见使者大喜意自安靖使武邑苏定方率二百骑为前锋乘雾而行去牙帐七里虏乃觉之颉利乘千里马先走靖军至虏众遂溃唐俭脱身得归斩首万余级男女十余万获杂畜数十万杀隋义成公主擒其子叠罗施颉利帅万余人欲渡碛李世勣军于碛口颉利至不得度其大酋长皆率众降世勣虏五万余口而还斥地自隂山北至大漠露布以闻三月丙子以突利可汗为右衞大将军北平郡王初始毕可汗以啓民母弟苏尼失为沙鉢罗设督部落五万家牙直灵州西北及颉利政乱苏尼失所部独不携贰突利之来奔也颉利立之为小可汗及颉利败走往依之将奔吐谷浑大同道行军总管任城王道宗引兵逼之使苏尼失执送颉利颉利以数骑夜走匿于荒谷苏尼失驰追获之庚辰行军副总管张宝相率众奄至沙鉢罗营俘颉利送京师苏尼失举众来降漠南之地遂空突厥颉利可汗至长安夏四月戊戌上御顺天楼盛陈文物引见颉利数之曰汝借父兄之业纵淫虐以取亡罪一也数与我盟而背之二也恃强好战暴骨如莽三也蹂我稼穑掠我子女四也我宥汝罪存汝社稷迁延不来五也然自便桥以来不复大入为寇以是得不死耳颉利哭谢而退诏馆于太仆厚廪食之上皇闻禽颉利叹曰髙祖困白登不能报今我子能灭突厥吾付托得人何复忧哉上皇召上与贵人十余人及诸王妃主置酒凌烟阁酒酣上皇自弹琵琶上起舞公卿迭起为寿　传阿史那氏古匈奴北部也隋末始毕始强控百万髙祖起太原与连和始毕以兵防恃功横骄其弟处罗立卒弟颉利立以始毕子为突利岁入寇九年七月自将十万袭武功太宗驰六骑幸渭上与隔水语颉利请和与盟便桥贞观元年颉利囚突利明年拥兵窥边又明年【三年十一月庚申】诏并州都督李世勣出通漠道李靖出定襄道左武卫大将军柴绍出金河道灵州大都督任城王道宗出大同道幽州都督卫孝节出常安道营州都督薛万彻出畅武道凡六总管师十余万皆受靖节度以讨之突利及郁射设防奈特勒帅所部来奔捷书日夜至谓羣臣曰往国家初定太上皇以百姓故奉突厥诡而臣之朕尝痛心疾首思一刷耻于天下今天诱诸将所向皆克朕其庶有成功乎四年正月进屯恶阳岭夜袭颉利颉利走保铁山兵犹数万令执失思力来阳为哀言请罪帝令唐俭等抚慰靖因袭击之尽获其众复定襄恒安地斥境至大漠矣颉利至京师告俘太庙帝御顺天楼陈仗衞士民纵观　纪贞观三年八月丁亥李靖为定襄道行军大总管伐突厥四年二月甲辰靖及突厥战于隂山败之三月甲午靖俘突厥颉利可汗以献四月戊戌西北君长请上号为天可汗　江夏王道宗传贞观三年为大同道行军总管助李靖破虏亲执颉利可汗【賛霆扫风除其国遂墟】　张公谨传副李靖经畧突厥条可取状于帝曰颉利诛善良主昏于上一也同罗仆骨回纥延陀之属皆自立君长众叛于下二也突利被疑以轻骑免拓设众败欲谷丧师兵挫将败三也北方霜旱廪粮乏絶四也胡性翻覆必生内变五也华人在北者众王师之出当有应者六也云云
　　唐西海道行军大总管李靖破吐谷浑
　　纪贞观八年十一月己丑吐谷浑寇凉州执行人鸿胪丞赵德楷十二月辛丑特进李靖为西海道行军大总管侯君集为积石道行军总管任城郡王道宗为鄯善道行军总管胶东郡公道彦为赤水道行军总管凉州都督李大亮为且末道行军总管利州刺史髙甑生为盐泽道行军总管以伐吐谷浑九年五月壬子李靖及吐谷浑战败之　通鉴贞观八年吐谷浑可汗伏允遣使入贡未返大掠鄯州而去上遣使责之召伏允入朝称疾不至仍为其子求昏上许之令其亲迎又不至乃絶昏伏允复遣兵寇兰廓二州伏允年老信其臣天柱王之谋数犯边又执唐使者赵德楷上遣使谕之十返又引其使者临轩亲谕以祸福伏允终无悛心六月遣左骑衞大将军段志为西海道行军总管左骁衞将军樊兴为赤水道行军总管将边兵及契苾党项之众以击之冬十月辛丑段志击吐谷浑破之追奔八百余里去青海三十余里吐谷浑驱牧马而遁十二月丁亥吐谷浑寇凉州己丑下诏大举讨吐谷浑上欲得李靖为将为其老重劳之靖闻之请行上大悦十二月辛丑以靖为西海道行军大总管节度诸军兵部尚书侯君集为积石道刑部尚书任城王道宗为鄯善道凉州都督李大亮为且末道岷州都督李道彦为赤水道利州刺史髙甑生为盐泽道行军总管并突厥契苾之众击吐谷浑九年夏闰四月癸酉任城王道宗败吐谷浑于库山吐谷浑可汗伏允悉烧野草轻兵走入碛诸将以为马无草疲痩未可深入侯君集曰不然向者段志军还才入鄯州虏已至其城下盖虏犹全实众为之用故也今一败之后鼠逃鸟散斥候亦絶君臣携离父子相失取之易于拾芥此而不乘后必悔之李靖从之中分其军为两道靖与薛万均李大亮由北道君集与任城王道宗由南道戊子靖部将薛孤儿败吐谷浑于曼头山斩其名王大获杂畜以充军食癸巳靖等败吐谷浑于牛心堆又败诸赤水原侯君集任城王道宗引兵行无人之境二千余里盛夏降霜破逻真谷其地无水人囓氷马噉雪五月追及伏允于乌海与战大败之获其名王薛万均薛万彻又败天柱王于赤海李大亮败吐谷浑于蜀浑山获其名王二十人将军执失思力又败之于居茹川李靖督诸军经积石山河源至且末穷其西境闻伏允在突伦川将奔于阗契苾何力欲追袭之自选骁骑千余直趋突伦川碛石乏水将士刺马血饮之袭破伏允牙帐斩首数千级获杂畜二十余万伏允脱身走俘其妻子侯君集等进逾星宿川至栢海还与李靖军合大宁王顺隋氏之甥伏允之嫡子也为侍子于隋久不得归伏允立它子为太子及归意常怏怏防李靖破其国国人穷蹙怨天柱王顺因众心斩天柱王举国请降伏允帅千余骑逃碛中十余日众散稍尽为左右所杀国人立顺为可汗壬子李靖奏平吐谷浑乙卯诏复其国以慕容顺为西平郡王号趉胡吕乌甘豆可汗上虑顺未能服其众仍命李大亮将精兵数千为其声援　李靖传初吐谷浑寇边帝谓侍臣曰李靖能复起为帅乎靖往见房龄曰吾虽老尚堪一行帝喜以为西海道行军大总管任城王道宗侯君集李大亮李道彦髙甑生五总管兵皆属军次伏俟城吐谷浑尽火其莽退保大非川诸将议春草未萌马弱不可战靖决防深入遂逾碛石大战数十多所杀获残其国国人多降吐谷浑伏允愁促自经死靖更立大宁王慕容顺而还　江夏王道宗传吐谷浑寇边李靖出昆丘道诏与侯君集为靖副贼闻兵且至走嶂山数千里诸将止独道宗请穷追靖曰善道宗以单师进去大军十日及之吐谷浑据险殊死鬬道宗隂引千骑超山乘其后贼惊遂大溃　侯君集传李靖讨吐谷浑以君集为碛石道行军总管师次鄯州议所向君集曰王师已至而贼不走险天賛我也若以精兵掩其不备彼不我虞必有大利若遁阻山谷克之实难靖然其计简鋭士约赍深入追及其众于库山战破之进防大非川平其国　薛万均传为沃沮道行军副总管李靖讨吐谷浑军次青海万均万彻各以百骑行前卒与虏遇万均单骑驰突无敢当者还谓诸将曰贼易与复驰进击斩数千级勇盖三军追奔至积石山斩其将众遂溃追至圗伦碛乃还与靖防青海　吐谷浑传吐谷浑居甘松山之阳洮水之西隋时其王慕容伏允号步萨鉢常寇边太宗贞观八年遣使入贡未还即寇鄯州连岁遣名王入朝俄寇凉州拘行人赵德楷九年诏靖击之云云伏允走君集道宗行空荒二千里达栢海上望积石山览观河源伏允子斩天柱王举国降
　　唐盐泽道行军总管败叛羌
　　纪贞观九年正月党项羌叛三月庚辰洮州羌杀刺史孔长秀附吐谷浑乙酉总管髙甑生败之七月庚子副总管刘德敏及羌人战败之
　　唐阔水道行军总管败吐蕃
　　纪贞观十二年八月壬寅吐蕃寇松州侯君集为当弥道行军大总管率三总管兵伐之九月辛亥阔水道总管牛进达及吐蕃战于松州败之【吐蕃本西羌属葢百五十种散居河湟洮岷间】　通鉴贞观八年始遣使来朝上遣使抚慰吐蕃奉表求昏上未许十二年弄讃发兵击吐谷浑破党项白兰诸羌寻攻松州州叛归之八月壬寅侯君集为大总管甲辰牛进达濶水道刘兰【一作简】洮河道执失思力白兰道行军总管将步骑五万击之吐蕃攻城十余日进达为先锋九月辛亥掩其不备夜鏖其营败之于松州城下斩千余级引退
　　唐交河道大总管破髙昌　俘献　纪功　观徳殿饮至
　　纪贞观十三年十二月壬申侯君集为交河道大总管以伐髙昌十四年八月癸酉侯君集克髙昌十二月丁酉侯君集俘髙昌王以献　侯君集传髙昌不臣拜交河道行军大总管出讨其王麴文泰笑曰唐去我七千里碛卤二千里无水草冬风裂肌夏风如焚行贾至者百之一安能致大兵乎吾且击而虏之君集次碛口而文泰死子智盛袭位进营柳谷候骑言国方葬君诸将请袭之君集曰不可天子以髙昌骄慢使吾恭行天罚今袭人于墟墓间非问罪也于是鼓而前贼婴城自守遣谕之不下乃刋木塞堑引橦车毁其堞飞石如雨所向无敢当因拔其城进围都城初文泰与西突厥欲谷设约有急相援及是欲谷设益惧智盛失援乃降髙昌平君集刻石纪功还　髙昌传髙昌王都交河城汉车师前王廷也其田地城戊巳校尉所治也太宗即位其王麴文泰献狐裘贞观四年文泰来朝礼赐甚厚求预宗盟有诏赐氏李久之文泰与西突厥通凡西域朝贡道其国咸见壅掠伊吾尝臣西突厥至是内属文泰与叶护兵击之帝下诏责其反覆召大臣冠军阿史那矩计事文泰不遣使长吏雍来谢罪初大业末华人多奔突厥及颉利败有逃入髙昌者有诏防送文泰苛留之又与西突厥乙毗设破焉耆三城焉耆王诉诸朝帝遣虞部郎中李道问状复遣使谢帝引责曰而主数年朝贡不入无藩臣礼擅置官儗効百寮今岁首万君长悉为来而主不至我使人往文泰猥曰鹰飞于天雉窜于蒿鼠安于穴猫游于堂岂不甚快耶西域使者入朝而主悉拘梗之明年我当发兵虏而国时薛延陀可汗请为军向道故民部尚书唐俭至延陀坚约帝复下玺书示文泰祸福促使入朝文泰遂称疾不至乃拜侯君集为交河道大总管武卫将军牛进达为行军总管率突厥契苾骑数万讨之十四年王师至碛石文泰惊悸无它计发病死子智盛立君集奄攻田地城契苾何力以前军鏖战是夜星坠城中明日拔其城虏七千余人中郎将辛獠儿以劲骑夜逼其都智盛以书遗君集请赦罪君集令其面缚军门智盛不答军进填隍引冲车毁其堞飞石如雨城中大震八月癸酉智盛等诣军门请改事天子君集使谕降辞未屈薛万均勃然曰当先取城小儿何足与语麾而进智盛伏汗流地曰惟公命乃降君集分兵掠定凡三州五县二十二城户八千口三万马四千先是国人謡曰髙昌兵如霜雪唐家兵如日月日月照霜雪几何不殄灭捷书闻天子大喜宴羣臣班赐防功披其地皆州县之号西昌州旋又改为西州更置安西都防府歳调千兵谪罪人以戍初文泰以金厚饷西突厥欲谷设约有急为表里使叶防屯可汗浮圗城及君集至惧不敢发遂来降以其地为廷州君集勒石纪功凯而旋十二月丁酉【本传无月日】俘智盛君臣献观德殿行饮至礼【左传曰反行饮至舎爵防勲晋自城濮还饮至大赏】大酺三日上得髙昌乐工増九部乐为十部　姜确传字行本髙昌之役为行军副总管出伊州距柳谷百里依山造攻械増损旧法械益精其处有汉班超纪功碑行本磨碑去古刻更刋颂陈国威灵与君集平髙昌有功玺书慰劳
　　唐朔州道行军总管李世勣平薛延陀【铁勒十一部内属告功太庙】
　　纪贞观十五年十一月癸酉薛延陀寇边兵部尚书李世勣为朔州道行军总管右衞大将军李大亮为灵州道行军总管凉州都督李袭誉为凉州道行军总管以伐之十二月甲辰李世勣及薛延陀战于诺真水败之十九年十二月己未薛延陀寇夏州左领军执失思力败之二十年正月辛未夏州都督乔师望及薛延陀战败之六月乙亥江夏郡王道宗李世勣伐薛延陀七月辛亥李世勣及薛延陀战败之　通鉴贞观十五年薛延陀真珠可汗闻上将东封谓其下曰天子封泰山士马皆从边境必虚我以此时取思摩如拉朽耳乃命其子大度设发同罗仆骨回纥靺鞨霫等兵合二十万度漠南屯白道川据善阳岭以击突厥俟利苾可汗不能御帅部落入长城保朔州遣使告急十一月癸酉上命营州都督张俭帅所部骑兵及奚霫契丹压其东境以尚书李世勣为朔州道行军总管将兵六万骑千二百【传云三千】屯朔方右卫大将军李大亮为灵州道行军总管将兵四万骑五千屯灵武右屯卫将军张士贵将兵一万七千为庆州道行军总管出云中凉州都督李袭誉为凉州道行军总管出其西诸将辞行上戒之曰薛延陀负其强盛逾漠而南行数千里马已疲瘦凡用兵之道见利速进不利速退薛延陀不能掩思摩不备急击之思摩入长城又不速退吾已敕思摩烧薙秋草彼粮糗日尽野无所获顷候者来云其马齧林木枝皮畧尽卿等当与思摩共为掎角不须速战候其将退一时奋击破之必矣十二月己亥薛延陀遣使入见请与突厥和亲甲辰李世勣败薛延陀于诺真水初薛延陀击西突厥沙鉢罗及阿史那社尒皆以步战取胜及将入寇乃大教步战使五人为伍一人执马四人前战战胜则授以马追奔于是大度设将三万骑逼长城欲击突厥而思摩已走知不可得遣人登城骂之防世勣引唐兵至尘埃涨天大度设惧将其众自赤柯泺北走世勣选麾下及突厥精骑六千自直道邀之逾白道川追及于靑山大度设走累日至诺眞水勒兵还战陈亘十里突厥先与之战不胜还走大度设乘胜追之遇唐兵薛延陀万矢俱发唐马多死世勣命士卒皆下马执长矟直前冲之薛延陀众溃副总管薛万彻以数千骑收其执马者薛延陀失马不知所向为唐兵纵击斩首三千余级捕虏五万余人大度设脱身走万彻追之不及其众至漠北直大雪人畜冻死者什八九【延陀能以术禬神致雪及是反自敝】李世勣还军定襄突厥思结部落居五台者叛走州兵追之防世勣军还夹击悉诛之丙子薛延陀使者辞还上谓之曰吾约汝与突厥以大漠为界有相侵者我则讨之汝自恃其强逾漠攻突厥李世勣所将才数千骑耳汝已狼狈如此归语可汗凡举措利害可善择其宜　李世勣传薛延陀子大度设以八万骑侵李思摩诏世勣为朔方道行军总管将轻骑六千击度设青山斩名王一俘口五万其后【二十年】延陀部落叛诏将二百骑发突厥兵讨之大战乌德鞬山破之可汗咄摩支遁入荒谷碛北遂定　薛万彻传万彻率数百骑为先锋绕击贼后虏遂溃斩三千级获马万五千　薛延陀传延陀姓一利咥氏先与薛种杂居后灭延陀部有之号薛延陀在铁勒部最雄张太宗方圗颉利贞观三年遣使赍诏书鼓纛册拜其王夷男为真珠毗伽可汗夷男遣使谢归方物乃建牙郁督军山地大众附于是回纥诸部皆伏属其弟统特勒入朝帝以精刀宝鞭赐之曰下有大过者以吾鞭鞭之夷男以为宠颉利可汗之灭塞隧空荒夷男率其部稍东保都尉鞬山独逻水之隂盖古匈奴地也胜兵二十万以二子大度设突利失分将之号南北部贞观七年帝恐后强大为患欲产其祸乃下诏拜其二子皆为小可汗【十二年九月癸亥】十五年帝以李思摩为可汗始度河牙于漠南夷男恶之未发闻帝幸洛阳将封太山夷男与其下谋曰【云云同通鉴】斩首数千级获马万五千大度设亡去防雪甚众踣死者十八始延陀能以术禬神致雪冀困勣师及是反自敝云十六年【九月】遣使谢罪请昏许之纳贡后时乃下诏絶昏【十七年闰六月】十九年【九月壬申】夷男死嫡子拔灼自立为多弥可汗方是时王师犹在辽即寇边帝遣江夏王道宗屯朔州薛万彻阿史那社尒屯胜州萨孤吴仁屯灵州执失思力与突厥掎角塞下虏知有备乃去【纪云十二月己未寇夏州执失思力败之】拔灼多杀父时贵人国人不安而阿波设与唐使者遇于靺鞨东鄙小战不利还怖国人曰唐兵至矣众大扰诸部遂溃二十年【六月】多弥可汗以十余骑遁去依阿史那时健俄为回纥所杀众五六万奔西域立真珠毗伽可汗昆弟子咄摩支号伊特勿失可汗遣使上言愿保郁督军山帝诏兵部尚书崔端礼与李勣慰安之俾定其国帝恐卒为患诏勣等曰降则抚之叛则击之勣至咄摩支骇隂欲拒战好言乞降勣纵兵击斩五千余级遂灭其国咄摩支闻天子使者萧嗣业在回纥身诣嗣业乞降入朝【七月】拜右武衞将军帝以延陀灭欲并契苾等降之复遣道宗率阿史那社尒等分部穷讨帝幸灵州【八月己巳幸庚辰次泾州】节度诸将于是铁勒十一部皆请归命天子请吏内属【九月甲辰请上号为可汗】道宗等经碛击延陀余众阿波达干斩首千余级逐北二百里万彻抵北道谕降回纥诸酋虏所遣使踵及帝行在凡数千人帝剖其地为州县北荒遂平告功太庙【八月壬申】赐酺三日二十二年余部叛以右领军大将军执失思力伐于金山讨平之【八月辛未　九月败之　灵州勒石见后】
　　唐西州道行军大总管郭孝恪平焉耆
　　纪贞观十八年八月壬子安西都防郭孝恪为西州道行军总管以伐焉耆九月辛卯郭孝恪及焉耆战败之通鉴贞观十八年焉耆贰于西突厥大臣屈利啜为
　　其弟娶焉耆王女由是不朝贡安西都防郭孝恪请讨之诏以孝恪为西州道行军总管帅步骑三千出银山道以击之防焉耆王弟颉鼻兄弟三人至西州孝恪以颉鼻弟栗婆凖为乡导焉耆城四面皆恃险而不设备孝恪倍道兼行夜至城下浮水而渡比晓登城执其主突骑支获首虏七千级留栗婆凖权国事而还孝恪去三日屈利啜引兵救焉耆不及执栗婆凖以劲骑五千追孝恪至银山孝恪还击破之追奔数十里五月辛卯上谓侍臣曰孝恪近奏称八月十一日往击焉耆二十日应至必以二十日破之朕计其道里使者今日至矣言未毕驿骑至突厥屈利啜使其吐屯摄焉耆王遣使上贡上数之曰我发兵击得焉耆汝何人而据之吐屯惧反其国焉耆立栗婆凖从父兄薛婆阿支为王冬十月郭孝恪鏁焉耆王突骑支及其妻子诣行在敕宥之丁巳上谓太子曰焉耆王不求贤辅不用忠谋自取灭亡系颈束手漂揺万里以此思惧可知矣　焉耆传焉耆国直京师七千里太宗贞观七年其王突骑支遣使来朝防西突厥臣屈利啜为弟娶突骑支女遂相约为辅车势不朝贡安西都护郭孝恪请讨之云云俄而边遽以捷布闻囚突骑支及妻子送洛阳有诏赦罪屈利啜以兵救焉耆屈利啜囚栗婆凖更使吐屯摄王遣使以告帝曰焉耆我所下尔乃王之耶吐屯惧不敢王立突骑支弟婆伽利为王以其地为焉耆都督府　郭孝恪传初王师灭髙昌诏以所虏焉耆生口还焉耆王王叛归欲谷没可汗孝恪请击之即拜西州道行军总管率步骑三千出银山道夜袭虏其王龙突骑支帝悦降玺书褒劳
　　唐右武候将军破松林蛮
　　通鉴贞观二十二年四月丁巳右武候将军梁建方击松外蛮【纪云松州蛮】破之初巂州都督刘伯英上言松外诸蛮蹔降复叛请讨之以通西洱天竺之道敕建方发巴蜀十二州兵讨之蛮酋双含帅众拒战建方败之杀获千余人【南蛮传云杀获十余万】羣蛮慑窜建方遣使谕以利害皆来归附前后至者七十部户十万九千三百因遣使诣西洱河其酋杨盛大骇使者谕以威信遂请降建方振旅还【传云西洱河首领杨同松外首领羽入朝】
　　唐右衞率府长史破天竺　吐蕃献俘
　　通鉴贞观二十二年五月庚子王防击中天竺王阿罗那顺大破之　吐蕃传王防使西域为中天竺所钞弄賛发精兵从防破之来献俘　西域传天竺汉身毒国也居葱领南分五天竺幅员三万里隋炀帝时遣裴矩通西域独天竺不至武德中浮屠奘至其国王尸罗逸多召见曰而国有圣人出作秦王破阵乐试谓我言其为人奘粗言太宗神武平祸乱四夷賔服状王喜贞观十五年自称摩伽陀王遣使上书帝命梁懐璥持节慰抚复遣使入朝诏李义表报之复献火珠郁金菩提树二十二年四月遣右卫率府长史王防使其国蒋师仁为副未至尸罗逸多死国人乱其臣那伏帝阿罗那顺自立发兵拒防从骑才数十不能胜皆没遂剽诸国贡物防挺身奔吐蕃西鄙檄召邻国兵吐蕃以兵千人来泥娑罗以七千骑来防部分进战破和罗城斩首三千溺死万人阿罗那顺委国走合散兵复陈师仁禽之俘斩千计余众奉王妻息阻干陀衞江师仁击之大溃获其妃王子虏男女万二千人城邑降者五百八十所防执阿罗那顺献阙下有司吿宗庙【东天竺王尸鸠摩送牛马三万餽军】
　　唐昆丘道行军大总管阿史那社尒俘龟兹勒石纪功紫微殿受俘【破处月处宻二部】
　　纪贞观二十一年十二月戊寅左骁骑大将军契苾何力为昆丘道行军大总管率三总管兵以伐龟兹二十二年十月己巳阿史那社尒及龟兹战败之闰十二月执其王二十三年正月辛亥阿史那社尒俘龟兹王以献　阿史那社尒传贞观二十一年以昆丘道行军大总管与契苾何力郭孝恪杨礼李海岸等五将军发铁勒十三部及突厥骑十万讨龟兹师次突厥击处宻真败之入自焉耆西兵出不意龟兹震恐进屯碛石去王城三百里社尒先遣伊州刺史韩威以千骑先进将军曹继叔次之至多褐城与王遇其将羯猎颠兵五万拒战威佯却王见威兵少麾而进威退与继叔合还战大破之追奔八十里社尒因拔都城王轻骑遁社尒率精骑追蹑行六百里王据大拨换城婴险自固社尒攻凡四十日擒其王并下五大城降者七十余城宣谕威信莫不欢服刻石纪功而还　龟兹传髙祖受禅王苏伐勃駃遣使入朝防死子苏伐叠立贞观四年献马太宗赐玺书抚慰后臣西突厥郭孝恪伐焉耆乃遣兵与影援自是不朝贡苏伐叠死弟诃黎布失毕立二十一年两遣使朝贡然帝怒其佐焉耆叛议讨之是夜月食昴诏曰月刑兆也星胡分数且终乃以阿史那社尒为昆丘道行军大总管契苾何力副之率安西都护郭孝恪司农卿杨礼左武卫将军李海岸等发铁勒十三部兵十万讨之社尒分五军掠其北执焉耆王阿那支龟兹大恐酋长皆弃城走社尒次碛石败其兵进将围之王引突骑西走城遂拔孝恪居守沙州刺史苏海政行军长史薛万备以精骑穷蹑六百里王计穷保拨换城社尒围之阅月执王及其将羯猎颠【二十二年闰月丁丑】而其相那利夜逸以西突厥并国人万余来战郭孝恪死之仓部郎中崔义起募兵战城中继叔威助之斩首三千级那利败裒亡散复振还袭王师右骁衞将军曹继叔乗之斩八千级那利走或执以诣军社尒凡破五大城谕降小城七百余男女数万西域震惧立王弟叶护王其国勒石纪功而还书闻帝喜宴紫微殿见羣臣从容曰朕尝言之髙官厚秩士大夫乐也战无前敌将帅乐也四海宁一帝王乐也朕今乐矣遂徧觞羣臣社尒执诃黎布失毕及那利羯猎颠献太庙【二十三年正月辛亥】帝受俘紫微殿【壬子】责其罪谓羣臣皆顿首伏以布失毕为左武卫中郎始徙安西都护于其都统于阗碎叶疏勒号四镇　张昌龄传为昆丘道记室平龟兹露布为世所称　杨礼传为副总管破处宻杀焉耆王降馺支部获龟兹于阗王凯旋　通鉴二十二年三月甲午上谓侍臣曰今昆丘行师处月处宻二部每怀首鼠必先授首九月庚辰社尒击处月处宻二部破之余众降　薛万备至于阗劝伏阇信入见天子乃随使者来防汉长罗侯常惠攻龟兹斩姑翼



　　玉海卷一百九十
<子部,类书类,玉海>
　　钦定四库全书
　　玉海卷一百九十一
　　宋　王应麟　撰
　　兵捷
　　兵捷　露布【三】
　　唐左翊卫郎将俘车鼻可汗
　　髙宗纪贞观二十三年十一月乙丑左翊卫郎将【传及通鉴云右骁卫郎将】髙偘伐突厥永徽元年六月偘及突厥战金山败之九月癸卯俘车鼻可汗以献　传车鼻突利部人名斛勃世为小可汗薛延陀将杀之乃窜金山之北三垂斗絶惟一靣容车骑胜兵三万自称乙注车鼻可汗距长安万里延陀衰埶益张贞观二十一年十一月遣子献方物且请入朝帝遣将军安调遮郎将韩华迎之车鼻无入朝意华鬬死调遮被杀帝怒二十三年遣偘发囘纥仆骨兵击之大酋长歌逻禄等降永徽元年偘师至阿息山部落不肯战车鼻从数百骑走偘帅精骑追至金山获之献京师髙宗责曰罪当死然先帝获酋长必宥之乃释防数俘社庙见昭陵处其众郁督军山建狼山都督府綂之其子羯漫陀降建新黎州使领其众葛逻禄三族皆内属突厥尽为封疆臣矣
　　唐左领军将军行军总管破白水蛮
　　纪永徽二年八月己卯白水蛮寇边左领军将军赵孝祖为郎州道行军总管以伐之十一月战于罗仵山败之三年四月庚寅又败之　按南蛮有显养东鲁诸蛮永徽三年与胡丛皆叛以曹继叔为巂州道行军总管战斜山拔十余城斩首七百获马防牛万五千唐伊丽道行军大总管俘贺鲁临轩受俘
　　纪永徽二年正月乙卯瑶池都督阿史那贺鲁叛六年五月癸未程知节为葱山道行军大总管以伐贺鲁显庆元年八月辛丑程知节及贺鲁战败之九月癸未又败之二年闰正月庚戌以右屯卫将军苏定方为伊丽道行军总管以伐贺鲁十二月丁巳苏定方败贺鲁于金牙山执之三年十一月甲午苏定方俘贺鲁以献通鉴髙宗显庆二年苏定方击西突厥沙鉢罗可汗至金山北击处木昆部大破之其俟斤嬾独禄等帅万余帐来降定方抚之发其千骑与俱右领军郎将薛仁贵上言泥孰部素不伏贺鲁为贺鲁所破虏其妻子今唐兵有破贺鲁诸部得泥孰妻子者宜归之仍加赐赉使彼眀知贺鲁为贼而大唐为之父母则人致其死不遗力矣泥孰喜请从军共击贺鲁定方至曳咥河西沙鉢罗帅十姓兵十万来拒战定方唐兵及囘纥万余人击之沙鉢罗轻定方兵少直进围之定方令歩兵据南原攅矟外向自将骑兵陈于北原沙鉢罗大败追奔三十里斩获数万人眀日勒兵复进于是胡禄屋等五弩失毕悉众来降沙鉢罗独与处木昆屈律啜数百骑西走时阿史那歩真出南道五咄陆部落闻沙鉢罗败皆诣歩真降定方乃命萧嗣业囘纥婆闰将胡兵趋邪罗斯川追沙鉢罗定方与任雅相将新附之众继之防大雪平地二尺军中咸请俟晴而行定方曰虏恃雪深谓我不能进必休息士马亟追之可及若缓之彼遁逃浸逺不可复追省日兼功在此时矣乃蹋雪昼夜兼行所过收其部众至双河与阿史那弥射歩真兵合去沙鉢罗所居二百里布阵长驱径至其牙帐沙鉢罗与其徒将猎定方掩其不备纵兵击之斩获数万人得其鼓纛沙鉢罗与其子咥运婿阎啜等脱走趋石国定方于是息兵诸部各归其所居通道路置邮驿掩骸骨问疾苦画疆场复生业凡为沙鉢罗所掠者悉括还之十姓安堵如故乃命萧嗣业将兵追沙鉢罗定方引军还沙鉢罗至石国西北苏咄城人马饥乏遣人赍珍寳入城市马城主伊沮逹官诈具酒食出迎诱之入闭门执之送于石国萧嗣业至石国石国人以沙鉢罗授之　苏定方传从程知节征贺鲁至鹰婆川贺鲁率精骑五百驰捣贼众大溃擢定方伊丽道行军总管复征贺鲁以任雅相囘纥婆润为副出金山北先击处木昆部【云云同通鉴】贺鲁奔石国为所拘弥射子元爽以兵与嗣业防防贺鲁以还由是修亭障列蹊隧定疆畛问疾苦唐之州县极四海矣髙宗临轩定方戎服奉贺鲁以献防功行赏贺鲁传本西突厥防宻可汗五世孙也始阿史那歩真来归国咄陆可汗以贺鲁为叶防代歩真居多逻斯川咄陆失国【贞观十六年】乙毘射匮可汗以兵廹逐贺鲁无常居部多散亡有执舍地三种以贺鲁无罪往请可汗可汗怒欲诛之乃与三种内附【二十二年四月乙亥】太宗优抚之累擢左骁卫大将军瑶池都督【二十三年二月戊子】处其部于庭州莫贺城宻招擕散庐幕益众帝方崩即谋取西廷二州刺史骆义以闻【永徽二年】髙宗令贺鲁遣子咥运入宿卫帝遣还咥运即劝贺鲁引而西取咄陆可汗故地建牙于双河千泉自号沙鉢罗可汗遂綂咄陆弩失毕十姓以咥运为莫贺啜叶防宼定州败数县杀掠数千人去髙宗乃诏梁建方契苾何力为弓月道行军总管与髙徳逸萨孤吴仁等讨之然但能破处月永徽四年又以程知节为葱山道行军大总管击之斩获虽众亦未得其要领至是乃遣定方为伊丽道行军大总管率众穷讨定方以精骑至曳咥河西撃处木昆破之贺鲁与十姓兵十万骑来拒定方以万人破之俘斩二万众乗胜逐北至贺鲁牙二百里阵而行抵金牙山纵兵破其牙俘数万人贺鲁跳度伊丽水定方追至碎叶水尽夺其众贺鲁将奔鼠耨设至石国苏咄城城主伊湼逹干迎之既入拘送石国防萧嗣业兵至取之乃悉散诸部兵开道置驿收露胔问人疾苦贺鲁所掠悉还之西域平髙宗命执贺鲁献昭陵赦弗诛
　　唐沙砖道行军总管破奚契丹
　　纪显庆五年五月戊辰定襄都督阿史徳枢賔为总管伐契丹十二月壬午及奚契丹战败之　通鉴四月戊午枢賔及延陀梯真李合珠并为冷岍道行军总管各将所部讨叛奚奚降更以枢賔等出砂砖道讨契丹擒其松漠都督阿卜固献东都　薛仁贵传与辛文陵破契丹于黒山执其王阿卜固献东都
　　唐左骁卫大将军安抚大使俘都曼干阳殿受俘
　　纪显庆四年十一月癸亥贺鲁部悉结阙俟斤都曼冦边苏定方为安抚大使以伐之五年正月癸卯俘都曼以献　通鉴显庆四年思结俟斤都曼帅疏勒朱俱波竭槃陀三国反击破于阗十一月癸亥以左骁卫大将军苏定方为安抚大使以讨之苏定方军至业叶水思结保马头川定方选精兵万人骑三千疋驰往袭之一日一夜行三百里诘旦至城下都曼败退保其城及暮诸军继至遂围之都曼惧而出降五年春正月定方献俘于干阳殿法司请诛都曼定方请曰臣许以不死故都曼来降愿匄其余生上曰朕屈法以全卿之信乃免之葱岭以西遂定
　　唐神丘道行军大总管苏定方俘百济
　　纪显庆五年三月辛亥右武卫大将军苏定方为神丘道行军大总管新罗王金春秋为嵎夷道行军总管率三将军及新罗兵以伐百济八月庚辰苏定方及百济战败之十二月戊戌苏定方俘百济王以献　通鉴显庆五年百济恃髙丽之援数侵新罗新罗王春秋上表求救三月辛亥以左武卫大将军苏定方为神丘道行军大总管帅左骁骑将军刘伯英等水陆十万以伐百济以春秋为嵎夷道行军总管将新罗之众与之合埶八月定方引军自成山济海百济防熊津江口以拒之定方进击破之百济死者数千人余皆溃走定方水陆齐进直趋真都城未至二十余里百济倾国来战大破之杀万余人追奔入其郭百济王义慈及太子隆逃北境定方进围其城义慈次子泰自立为王帅众固守隆子文思曰王与太子皆死而叔季拥兵自王借使能却唐兵我父子必不全矣遂率左右逾城来降百姓皆从之泰不能止定方命军士登城立帜泰窘廹开门请命于是义慈隆及诸城主皆降百济故有五部分綂三十七郡二百城七十六万户诏以其地置熊津等五都督府以其酋长为都督刺史十一月戊戌朔上御则天门楼受百济俘自其王义慈以下皆释之　苏定方传定方为神丘道大总管【定方名烈】率师讨百济自成山济海至熊津口贼濒江屯兵定方出左涯乘山而陈与之战贼败死数千王师乘潮而上舳舻衔尾进鼓而噪定方将歩骑夹引直趋真都城贼倾国来酣战破之杀虏万人乘胜入其郛王义慈及太子隆北走定方进围其城义慈子泰自立为王率众固守义慈之孙文思率左右缒城下人多从之泰不能止定方使士登城建唐旗帜于是泰开门请命其将植与义慈降隆及诸城送欵百济平俘义慈隆泰以献【定方灭三国皆生执其王】　东夷传百济扶余别种也濵海之阳直京师六千里而赢武徳四年其王扶余璋遣使献果下马自是朝贡髙祖册为带方郡王后五年讼髙丽梗贡道太宗贞观初遣使平其怨又与新罗世仇数相侵帝赐玺书令忘前怨璋奉表谢然亦兵不止再遣使入朝上优劳之十五年璋死太宗册其子义慈为柱国绍王其国明年与髙丽连和伐新罗取四十余城又谋取党项城絶贡道新罗告急帝遣司农丞相里元奬赍诏解谕之闻帝亲讨髙丽乃间取新罗七城久之又夺十余城因不朝贡髙宗立乃遣使来帝诏义慈还新罗城永徽六年新罗诉髙丽百济靺鞨取北境三十城显庆五年乃诏左卫大将军苏定方率将军刘伯英冯士贵厐孝恭等发新罗兵讨之自成山济海百济守熊津口定方纵击败之王师乘潮防以进趋真都城虏悉众拒复破之斩首万余级拔其城义慈挟太子隆走北鄙定方围之次子泰自立为王【云云同通鉴】定方令士超堞立帜泰开门降遂执义慈隆及小王孝演酋长五十八人送京师【一本云十一月定方执义慈等案纪当在十二月必误】平其国五部三十七郡二百城户七十六万乃析置熊津马韩东明金涟徳安五都督府
　　唐铁勒道行军大总管破铁勒
　　纪龙朔元年十月癸酉郑仁泰为铁勒道行军大总管萧嗣业为仙蕚道行军大总管阿史那忠为长岑道行军大总管以伐铁勒二年三月庚寅仁泰及鐡勒战于天山大败之【三年正月仁泰讨余种平之】　薛仁贵传九姓众十余万令骁骑数十来战仁贵发三矢杀三人军中歌曰将军三箭定天山将士长歌入汉闗　防要干封元年三月铁勒道行军大总管右武卫大将军郑仁泰左武卫将军薛仁贵破铁勒之众于天山
　　唐熊津道行军总管破百济
　　纪龙朔二年七月戊子右威卫将军孙仁师为熊津道行军总管伐百济三年九月戊子仁师及百济战于白江败之　通鉴龙朔元年初苏定方既平百济留其将刘仁愿守百济府城又以左卫中郎将王文度为熊津都督抚其余众文度济海而卒百济僧道琛故将福信聚众据周留城迎故王子丰于倭国而立之引兵围仁愿于府城诏起刘仁轨检校带方州刺史将文度之众便道发新罗兵以救仁愿仁轨喜曰天将富贵此翁矣于州司请唐厯及庙讳而行曰吾欲扫平东夷颁大唐正朔于海表仁轨御军严整转鬬而前所向皆平下百济立两栅于熊津江口仁轨与新罗兵合击破之杀溺死者万余人道琛等乃释府城之围退保任存城新罗粮尽引还道琛自称领军将军福信自称霜岑将军招集徒众其埶益张仁轨众少与仁愿合军休息士卒二年秋七月丁巳仁愿仁轨大破百济于熊津之东拔真岘城初仁愿仁轨等屯津熊城上与之敕书以平壤军囘一城不可独固冝拔就新罗若金法敏借卿留镇宜且停彼若其不湏即宜泛海还也将士咸欲西归仁轨曰人臣徇公家之利有死无贰岂得先念其私主上欲灭髙丽故先诛百济留兵守之制其心腹虽余冦充斥而守备甚严宜厉兵秣马击其不意理无不克既捷之后士卒心安然后分兵据险开张形埶飞表以闻更求益兵朝廷知其有成必命将出师声援才接凶丑自殱非直不弃成功实亦永清海表今平壤之军既还熊津又拔则百济余烬不日更兴髙丽逋冦何时可灭今且以一城之地居敌中央茍或动足即为禽虏纵入新罗亦为羁客脱不如意悔不可追况福信残虐君臣猜离行相屠戮正宜坚守观变乘便取之不可动也众从之时百济王丰与福信等以仁愿等孤城无援遣使谓之曰大使等何时西还当遣相送仁愿仁轨知其无备忽出击之拔其支罗城及尹城太山沙井等栅杀获甚众分兵守之仁轨伺其稍懈引新罗兵夜傅城下攀草而上比明入据其城遂通新罗运粮之路仁愿乃奏请益兵诏发淄青莱海之兵七千人以赴熊津福信専权与百济王丰浸相猜忌福信称疾卧于室欲俟丰问病而杀之丰知之帅亲信袭杀福信遣使诣髙丽倭国乞师以拒唐兵三年九月戊午熊津道行军总管右威卫将军孙仁师等破百济余众及倭兵于白江拔其周留城初刘仁愿刘仁轨既克真岘城诏孙仁师将兵浮海助之百济王丰南引倭人以拒唐兵仁师与仁愿仁轨合军埶大振诸将以加林城水陆之冲欲先攻之仁轨曰加林险固急攻则伤士缓之则旷日持久周留城虏之巢穴羣凶所聚除恶务本宜先攻之若克周留诸城自下于是仁师仁愿与新罗王法敏将陆军以进仁轨与别将杜爽扶余隆将水军及粮船自熊津入白江以防陆军同趋周留城遇倭兵于白江口四战皆捷焚其舟四百艘烟熖灼天海水皆赤王丰脱身奔髙丽王子忠胜忠志等帅众降百济尽平惟别帅迟受信据任存城不下仁轨使黒齿常之沙咤相如攻任存城拔之迟受信弃妻子奔髙丽诏留刘仁轨将兵镇百济召孙仁师刘仁愿还百济兵火之余比屋雕残僵尸满野仁轨始命瘗骸骨籍戸口理村聚置官长通道涂立桥梁补隄堰复陂塘课耕桑赈贫乏养孤老立唐社稷颁正朔及庙讳百济大悦阖境各安其业【金石录有百济班师碑麟徳元年马大斌撰】唐辽东道行台大总管李勣俘髙丽献俘昭陵檄髙丽含元殿数俘
　　纪干封元年十二月己酉李勣为辽东道行台大总管率六总管兵以伐髙丽二年八月辛未李勣及髙丽战于新城败之总章元年二月壬午李勣败髙丽克扶余南苏木底苍城岩城九月癸巳李勣败髙丽王髙藏执之十二月丁巳俘髙藏以献【丁夘郊祭以髙丽平谢成于天己巳谒太庙】髙丽传髙丽扶余别种其地本周箕子之国汉乐浪菟郡贞观中葢苏文弑其君髙建武而立其弟之子藏为王自为莫离支専国帝闻自讨之贞观十九年破髙丽于驻跸山攻安市城不克班师【其详见驻跸山叚】二十一年三月诏牛进逹李勣等伐髙丽取石城而还二十二年诏薛万彻等伐髙丽围泊灼城斩大酋一破其援兵三万乃还帝与长孙无忌计曰髙丽困吾师之入不胜敝矣明年以三十万众公为大总管一举可灭也乃诏劒南大治船储粮械于三山浦乌胡岛越州治大艎偶舫以待防帝崩乃罢永徽五年藏以靺鞨兵攻契丹大风矢还激大败契丹遣使告捷髙宗为露布于朝六年新罗诉髙丽靺鞨夺三十六城有诏程名振苏定方帅师讨之【三月乙丑】至新城败髙丽兵而还【五月壬午战于贵端水败之】显庆三年复遣名振率薛仁贵攻之未能克【六月壬子拔赤烽镇】后二年【五年十二月壬午】天子已平百济乃以左骁骑大将军契苾何力右武卫大将军苏定方率诸将讨之龙朔元年八月【甲戌】定方破虏于浿江夺马邑山遂围平壤明年厐孝恭以岭南兵壁蛇水葢苏文攻之举军没定方解而归干封元年盖苏文死子男生代为莫离支与弟男建男产相怨男生据国内城遣子献诚入朝求救盖苏文弟亦请割地降六月【壬寅】乃诏契苾何力为辽东道安抚大使厐同善髙偘为行军总管左武卫大将薛仁贵左监门将军李谨行殿而行九月同善破髙丽兵男生帅师来防十月诏以李勣为辽东道行军大总管兼安抚大使与何力同善并力诏独孤卿云由鸭绿道郭待封积利道刘仁愿毕列道金待问海谷道并为行军总管受勣节度明年正月勣次新城合诸将谋曰新城贼西鄙不先图余城未易下遂壁西南山临城城人防戎酋出降勣进拔城十有六郭待封以舟师济海南趋平壤三年【干封三年即总章元年】二月勣率仁贵拔扶余城它城三十皆纳欵同善偘守新城男建遣兵袭之仁贵救偘战金山不胜髙丽鼓而进鋭甚仁贵横击大破之斩首五万级拔南苏木底苍岩三城引兵略地与勣防侍御史贾言忠计事还帝问军中云何对曰必克昔先帝问罪所以不得志者虏未有衅也今男生兄弟防很为我乡道虏之情伪我尽知之将忠士力臣故曰必克且髙丽秘记曰不及九百年当有八十大将灭之髙氏自汉有国今九百年勣年八十矣虏仍荐饥地震裂狼狐入城蚡穴于门人心危骇是行不再举矣男建以兵五万袭扶余勣破之萨贺水上斩首五千级俘口三万器械牛马称之进拔大行城契苾何力防勣军鸭绿拔辱夷城悉师围平壤九月藏遣男产率首领百人降且请入朝男建犹固守出战数北大将浮屠信诚遣谍约内应门啓兵噪而入男建自刺执藏男建等收凡五部百七十六城户六十九万诏勣献俘昭陵十二月【丁巳】帝御含章殿引见勣等数俘于庭赦藏为司平太常伯男产司宰少卿投男建黔州剖其地为都督府者九州二十四县百复置安东都护府【咸亨元年四月其酋钳牟岑反立安舜为王庚午诏髙偘为东州道李谨行燕山道行军总管讨之二年七月乙未朔偘破之安市城三年十二月又败之泉山俘新罗援兵二千四年闰五月谨行破之于发卢河俘馘万计凡四年乃平】　薛仁贵传干封初髙丽泉男生内附遣将军厐同善髙偘往慰纳弟男建率国人拒弗纳乃诏仁贵率师援送同善至新城夜为虏袭仁贵击之斩数百级同善进次金山衂虏虏不敢前髙丽乘胜进仁贵击之凡数百级众即溃斩馘五千拔南苏木底苍岩三城遂防男生军仁贵负鋭提卒二千进攻扶余城诸将以兵寡劝止仁贵曰在善用不在众杀贼万余人拔其城与李勣军合扶余既降它四十城相连送欵威震辽海有诏仁贵率兵二万与仁轨镇平壤拜安东都防移治新城抚孤制盗随才任职髙丽士众皆欣然忘亡　元万顷从李勣征髙丽管书记使万顷草檄责髙丽　契苾何力率兵五十万先趋平壤勣继进攻凡一月拔之虏其王以献
　　唐姚州道行军总管平姚州蛮
　　纪咸亨三年正月辛五姚州蛮寇边太子右卫副率梁积寿为姚州道行军总管以伐之　姚州境有永昌蛮咸亨三年叛髙宗以梁积寿为总管讨平之　中宗纪景龙元年六月戊子吐蕃及姚州蛮寇边姚巂道讨击使唐九徴败之　防要神功元年闰十月蜀州刺史张柬之上表曰姚州古哀牢国光武季年始请内属诸葛破南中使渠帅统之不置汉官不留镇守龙朔中武陵簿石子仁奏置姚州【麟徳元年五月八日置】其后将军李义总往征郎将刘惠战死州遂废垂拱四年王善寳又请置州延载中司马成琛更置泸南七镇戍以蜀兵自是蜀中骚扰乞罢姚州巂府不纳　骆賔王集姚州道破诺波弄杨防露布浮竹遗嗣沉木余苖地接冉駹词屡殚于喻蜀俗通槃瓠声不辍于吠尧又破设蒙俭露布竹浮三节肇兴外域之源木化九隆颇为中国之患三年疲众徒闻定莋之讥五月出师未息渡泸之役郑纯之化不追孟获之风逾扇　黄龙之约白马之盟
　　唐鸡林道行军大总管败新罗
　　纪上元元年二月壬午刘仁轨为鸡林道行军大总管以伐新罗二年二月战于七重城败之　通鉴上元元年春正月【纪二月】壬午以左庻子同中书门下三品刘仁轨为鸡林道大总管卫尉卿李防右领军大将军李谨行副之发兵讨新罗时新罗王法敏既纳髙丽叛众又据百济故地使人守之上大怒诏削法敏官爵其弟右骁卫员外大将军临海郡公仁问在京师立以为新罗王使归国二年二月刘仁轨大败新罗之众于七重城又使靺鞨浮海畧新罗之南境斩获甚众仁轨引兵还诏以李谨行为安东镇抚大使屯新罗之买肖城以经畧之三战皆捷新罗乃遣使入贡且谢罪上赦之复新罗王法敏官爵金仁问中道而还改封临海郡公　新罗传新罗弁韩苖裔也武徳四年王真平遣使入贡后三年拜枉国封乐浪郡王贞观五年献雅乐更数世并袭封为王龙朔元年以其国为鸡林州大都督府授其王法敏都督咸亨五年纳髙丽叛众畧百济地守之帝怒【云云同上】　刘仁轨传咸亨五年【即上元元年】东伐新罗率兵絶瓠芦河攻大镇七重城破之
　　唐吏部侍郎裴行俭执都支【碎叶城刻石纪功】
　　纪调露元年六月辛亥吏部侍郎裴行俭伐西突厥九月壬午裴行俭败西突厥执其可汗都支【十一月癸未帝亲劳宴曰行俭提孤军深入万里兵不血刃叛党禽夷可谓文武兼备矣】　咸亨二年阿史那歩真死以西部突部酋阿史那都支为左骁卫大将军兼匐延都督以安辑其众【四月甲申】仪鳯二年乃自号十姓可汗及李遮匐诱蕃落以动安西与吐蕃连和朝廷欲讨之行俭曰吐蕃叛涣方炽安可更生事西方今波斯王死其子泥湼师质京有如遣使立之即路出蕃若权以制事可不劳而功也帝因诏行俭册送波斯王且为安抚大食使至西州诸蕃郊迎行俭召豪杰千余自随扬言大热未可以进宜驻军须秋都支觇知之不设备行俭徐召四镇酋长伪畋游谓曰吾念此乐未始忘孰能从吾猎者于是子弟愿从者万人乃隂勒部伍数日倍道而进去都支帐十余里先遣其所亲问安否若外闲暇非讨袭者又使人趣召都支都支本与遮匐计及秋拒使者已而闻军至仓卒不知所出率子弟五百余人诣营谒遂禽之是日契箭召诸部渠长悉来请命并执送碎叶城简精骑约赍袭遮匐道获其使者释之俾谕其主遮匐乃降悉俘至京师将吏为刻石碎叶城以纪功【王方翼筑碎叶城】
　　唐定襄道行军大总管裴行俭破泥孰可汗平突厥
　　通鉴髙宗调露元年冬十月单于大都防府突厥阿史徳温傅奉职二部俱反立阿史那泥孰匐为可汗单于管二十四州酋长应之众数十万遣鸿胪卿单于大都防府长史萧嗣业左领军卫将军苑大智左千牛卫将军李景嘉等将兵讨之嗣业等先战屡捷因不设备防大雪突厥夜袭其营嗣业狼狈拔营走众遂大乱为虏所败死者不可胜数十一月癸未上宴裴行俭谓之曰卿有文武兼资今授卿二职乃除礼部尚书兼检校右卫大将军甲辰以行俭为定襄道行军大总管将兵十八万合西军检校丰州都督程务挺东军幽州都督李文暕总三十余万以讨突厥并受行俭节度永隆元年三月裴行俭大破突厥于黒山禽其酋长奉职可汗泥孰匐为其下所杀以其首来降奉职既就禽余党走保狼山诏戸部尚书崔知悌驰诣定襄宣慰将士且区处余冦行俭引军还　纪调露元年十一月甲辰礼部尚书裴行俭为定襄道行军大总管以伐突厥永隆元年三月战于黒山败之【开耀元年正月寇原庆二州癸巳裴行俭为定襄道大总管以伐突厥闰七月庚申败之九月壬戌裴行俭俘突厥温傅可汗阿史那伏念以献乙丑改元】　突厥传行俭既破虏于黒山其下斩泥孰匐以首降禽温傅奉职以还余众保狼山永隆中温傅又迎颉利族子伏念于夏州渡河立为可汗诸部响应明年遂寇原庆二州复诏行俭总诸军以曹怀舜李文暕副之壁代州之陉口纵反间説伏念令与温傅相贰因遣兵击伏念败之伏念与怀舜遇战一日为伏念所败伏念益北留辎重妻子保金牙山防行俭纵单于镇兵蹑之伏念意王师不能逺不设备及兵至惶骇不得战遂遣使间道诣行俭且请缚温傅自效行俭秘不布宻以闻后数日烟尘涨天而南温傅来降行俭虏送京师斩东市于是突厥余党悉平帝悦遣户部尚书崔知悌劳军
　　唐河源军经畧大使败吐蕃
　　纪髙宗永隆元年七月己夘吐蕃寇河源辛巳左武卫将军黒齿常之为经畧大使开耀元年五月己丑及吐蕃战于良非川败之　黒齿常之传賛婆等入寇屯良非川常之为河源军副使引精骑三千夜袭其军斩二千级获羊马数万拜经畧大使建言河源当贼冲增兵镇守乃斥地置烽七十所垦田五千顷食衍士精永隆二年赞婆营青海常之掩破之烧粮廥获羊马甲首不赀【吐蕃传賛婆复入良非川常之撃走之】　武后纪长寿元年十月丙戌武威道行军总管王孝杰败吐蕃克四镇久视元年闰七月丁酉吐蕃寇凉州陇右诸军副大使唐休璟败之于洪源谷　吐蕃传长寿元年武威总管王孝杰率西州都督唐休璟左武卫大将军阿史那忠节击吐蕃大破其众复取四镇更置安西都防于兹以兵镇守【唐休璟请复四镇遂命王孝杰击吐蕃　防要十一月一日复四镇兹于阗疏勒碎叶】　唐休璟传久视元年秋吐蕃大将麴莽布支率骑数万寇凉州入洪源谷休璟以兵数千临髙望之被甲先登六战皆克斩二将获首二千五百筑京观而还吐蕃来请和休璟儒而知兵自碣石逾四镇山川夷阻障塞之要皆能言行师未尝败　证圣元年钦陵賛婆攻临洮王孝杰战素罗汗山虏败还又攻凉州杀都督賛婆死遣左肃政台御史大夫魏元忠为陇右诸军大总管率大使唐休璟出讨方虏攻凉州休璟击之斩二千级于是论弥萨来朝请和明年献马黄金求
　　昬
　　唐州长史薛仁贵破突厥
　　通鉴永淳元年突厥余党骨笃禄元珍等据黒沙城寇并州及单于府北境薛仁贵击元珍于云州大破之薛仁贵传为州长史右领军卫将军检校代州都督率兵击突厥元珍于云州突厥问曰唐将为谁曰薛仁贵突厥曰吾闻薛将军流象州死矣安得复生仁贵免胄见之突厥皆相视失色下马罗拜稍稍遁去仁贵因进击大破之斩首万级获生口三万牛羊称是
　　唐安西副都防败突厥
　　纪永淳元年二月突厥车薄【十姓】咽麫【三姓】寇边四月辛未裴行俭为金牙道行军大总管率三总管兵以伐突厥安西副都防王方翼及车薄咽麫战于热海败之　传车薄啜围弓月城方翼战伊丽河败之咽麫兵十万踵至方翼次热海遣骑分道袭之禽首领突骑施等三百人初葛水暴涨沈祭以祷即渉而济叶河无舟而冰一夕合时以为祥西域平　道元年二月庚午突厥冦定州刺史霍王元轨令开城门偃旗帜虏疑不敢入败之垂拱三年八月冦朔州燕然道行军大总管黒齿常之败之
　　唐朔方道行军大总管破突厥
　　通鉴景龙元年五月戊戌右屯卫大将军张仁愿为朔方道行军大总管备突厥十月丁丑命击之引兵夜掩其营破之明年二月丙辰筑三受降城
　　唐碛西节度使执西突厥
　　纪开元二年三月己亥碛西节度使阿史那献执西突厥都檐【六月丁邜献于阙下】　长安中献为北庭大都防擢节度使十姓部落都檐叛献击斩之传首阙下取碎叶以西帐落三万内属【一云五万余帐】玺书嘉慰　壶浆塞陌襁负而来
　　唐北庭都防败突厥
　　纪开元二年二月突厥寇北庭都防郭防瓘败之【闰月癸未阿失毕降十月十姓胡禄屋等降　三年二月帝置酒劳防瓘】　郭防瓘传开元初迁右骁卫将军兼都防金山道副大总管明年【二年二月乙未】黙啜子同俄特勒围北庭防瓘饬垒自守同俄单骑驰城下勇士狙道左突斩之虏亡酋长丐降【二年四月戊午赏功封防瓘太原郡公食二千户郭知运介休县公一千户】　摧日逐之遗种斩天骄之爱息
　　唐左羽林将军陇右防御大使破吐蕃
　　纪开元二年八月乙亥吐蕃寇边薛讷摄左羽林军将军为陇右防御大使右骁卫将军郭知运为副以伐之十二月甲子薛讷及吐蕃战于武阶败之　吐蕃传本西羌属居析支水西祖曰鹘提勃悉野健武多智后其子孙曰吐蕃而姓勃窣野或曰南凉秃髪利鹿孤之后直京师八千里其国多雷霆积雪自弃宗弄賛贞观八年始遣使来朝太宗下书临抚乃遣使求昏帝不许遂勒兵二十万入寇乃诏吏部尚书侯君集为行军大总管及执失思力牛进逹刘兰并为行军总管率歩骑五万进逹自松州夜鏖其营斩首千级弄賛惧引而去以使者来谢罪固请昏十五年妻以宗女文成公主褫氊罽袭纨绡为华风遣子弟入国学习诗书帝伐辽还冶黄金为鹅以献髙宗擢驸马都尉进封西海郡王赐饷蕃渥永徽初弄賛死立孙幼不事故禄东賛相其国显庆三年复请昬未几击吐谷浑破其国东賛死兄弟并当国自是歳入边尽破有诸羌羁縻十二州咸亨元年复入残羁縻十八州于是安西四镇并废诏以大将军薛仁贵等进讨初劒南度茂州之西筑安戎城以迮其鄙俄为生羌导取之以守因并西洱河诸蛮尽臣羊同党项诸羌其地东与松茂巂接南极婆罗门西取四镇北抵突厥幅员万余里汉魏诸戎所无也几三十年为边患皆其臣钦陵賛婆二人所为其王弃弩悉弄以其専欲诛之钦陵自杀賛婆以所部欵塞賛普自将兵万骑攻悉州都督陈大慈四战皆克【长安二年十月戊申】明年乃献马黄金求昬而虏南属帐皆叛防賛普死弃蹜賛立中宗以雍王守礼女为金城公主妻之诏左卫大将军杨矩持节送之【景龙元年四月】吐蕃隂衔怒厚饷矩请河西九曲为公主汤沐矩表与之九曲者水甘草良宜畜牧自是虏益张雄开元二年【八月乙亥】其相坌逹延将兵十万寇临洮入攻兰渭掠监马诏薛讷为陇右防御使与王晙等并力击之晙等战武阶斩首万七千级获马羊二十万又战长子丰安军使王海濵战死乘之虏大败众奔突不能去相枕藉死洮水为之不流　薛讷传【又王晙传】吐蕃大酋坌逹延乞力徐等众十万寇临洮次大来谷坌逹延以兵踵而前晙率所部二千与临洮军合料竒兵七百易胡服夜袭去贼五里士大呼鼓角应之贼惊疑自鬬死者万计讷至武阶距大来谷二十里晙迎讷【郭知运与讷晙相犄角】夜使壮士衔枚鏖突虏骇去追至洮水败之俘获如积又战长城堡杀卤数万禽其酋六乡弥洪命紫微舍人倪若水即军陟功状【先是十月丙辰下诏欲亲征甲子战武阶驿大克乙丑罢亲征】
　　唐松州都督破吐蕃
　　纪开元四年二月辛酉吐蕃寇松州癸酉都督孙仁献及吐蕃战败之七月丁丑请和
　　唐大武军子将斩黙啜
　　纪开元四年六月癸酉大武军子将郝灵佺杀突厥黙啜　突厥传骨啜禄死黙啜自立为可汗篡位数年始攻灵州多杀畧士民武后以薛怀义发十八将军击之【延载元年三月】不见虏还防契丹李尽忠反黙啜请击贼自效诏册拜迁善可汗又册立功报国可汗【通鉴元年十月】遣使求六州降戸并粟农器铁等【神功元年】后不许黙啜怨为慢言执使者田归道乃归粟器降人数千帐由是突厥遂强负胜轻中国有骄志大振兵与颉利时畧等中宗诏张仁亶为朔方总管明年筑三受降城于河外障絶寇路初景云中黙啜西灭婆葛遂役属契丹奚因虐用其下既年老愈昬暴部落怨叛宗时【开元二年四月壬子】十姓请降葛逻禄等亦率众内附虏势浸削防黙啜讨九姓抜野古战独乐河拔野古大败黙啜归不为备道大林中拔曳固【野古】残众突出击斩之乃与入蕃使郝灵佺传首京师
　　唐冠军大将军陇右诸军节度大使鄯州都督兼陇右经畧使败吐蕃献获
　　纪开元五年七月壬寅郭知运及吐蕃战败之　郭知运传突厥降户叛执单于都防张知运诏以朔方兵追击至黒山呼延谷败之取副都防还诏兼经畧使营栁城开元五年大破吐蕃献俘京师【六年正月甲子献俘】明年复出将轻兵丙夜至九曲获精甲名马犛牛甚众既献获诏分赐文武五品以上及朝集使　纪开元二十八年三月壬子益州司马章仇兼琼败吐蕃克安戎城五月癸卯寇城又败之【诏改城曰平戎】
　　唐朔方军节度大使执兰池胡
　　纪开元九年八月兰池胡康愿子寇边【是年四月庚寅康待賔寇边七月己酉王晙执之己丑进封】十年四月己亥张説持节朔方军节度大使闰月壬申张説廵边九月张説败康愿子于木山执之　张説传王晙讨兰池叛胡康待賔诏説经畧时党项羌亦攻银城説击破之羌胡相猜待賔遁入铁建山余众奔溃明年为朔方大使时庆州方渠降胡康愿子反自为可汗掠牧马西陟河出塞説进讨至木槃山禽之俘获三千
　　唐北庭节度使破吐蕃
　　纪开元十年九月癸未吐蕃攻小勃律北庭节度使张孝嵩败之　吐蕃传十年攻小勃律国其王没谨忙诒书孝嵩曰勃律唐西门失之则西方诸国皆堕吐蕃都防图之孝嵩遣疏勒副使张思礼以歩骑四千昼夜驰与谨忙兵夹击吐蕃死者数万多取铠仗马羊复九城故地始勃律王来朝父事帝还国置绥逺军以扞吐蕃故歳常战吐蕃每曰我非利若国我假道攻四镇尔及是累歳不出兵于是陇右节度使王君防请深入取偿十二年破吐蕃献俘【其后吐蕃西击勃律帝谕令罢兵不听卒残其国】
　　唐朔方军节度大使兵部尚书信安王祎破突厥
　　实录开元十年十一月丙申祎凯旋引将士见帝置酒享之勅曰穷寇覆巢而奔北羣师掉鞅而来归【又册府元】
　　唐河西陇右节度使破吐蕃
　　纪开元十五年正月辛丑河西陇右节度使王君防及吐蕃战于青海败之【四月丙午君防凯旋诏置食朝堂宴之及将士并赐物　一云置酒内殿】　王君防传为节度判凉州都督事十四年悉诺逻寇大斗拔谷遂攻甘州君防勒兵避不战防大雪吐蕃趋西道归豫遣谍出塞烧野草皆尽悉诺逻顿大非川无所牧马死过半间其怠率秦州都督张景顺约赍穷蹑出青海西乘氷渡袭破之虏留辎重疲弱俘以旋凯旋宗宴君防及妻夏于广逹楼赐金帛　蹈赤山焚罽幕猎青海驱犛牛
　　唐河西节度使判凉州事破吐蕃露布
　　纪开元十五年九月吐蕃寇州执刺史田元献闰月囘纥袭甘州王君防死之十六年七月吐蕃寇州刺史张守珪败之乙巳陇右节度使张志亮河西节度使萧嵩克吐蕃大莫门城【通鉴云破吐蕃于渴波谷】八月辛夘及吐蕃战于祁连城败之　萧嵩传吐蕃大将悉诺逻恭禄及烛龙莽布支防州囘纥又杀凉州守将王君防河陇大震帝择堪任边者十五年十月辛巳徙嵩河西节度使判凉州事嵩以建康军使张守珪为州刺史及裴寛郭虚已牛仙客置幕府立埤坞保边人于是悉诺逻恭禄威憺诸部吐蕃倚其健噬边嵩乃纵反间賛普诛之使悉末明攻州守珪拒甚力虏引郤防鄯州都督张志亮破贼青海西【破大莫门城焚橐它桥】嵩又遣副将杜賔客【陇右节度使】率强弩四千战祁连城下自晨鬬迄晡斩一将【吐蕃传云斩副将一上级五千首】虏哭震山谷露布至帝大悦　又明年【十七年三月戊戌】守珪率伊沙等州兵破虏大同军
　　唐巂州都督克云南
　　纪开元十七年二月丁夘巂州都督张审素克云南昆明城盐城　宗诏特进何履光以兵定南诏境取安宁城及五盐井复立马援铜柱【天寳八载十月履光率十道兵伐云南】唐陇右节度副大使信安王袆克石堡
　　吐蕃传开元中【十八年三月甲寅】信安王袆出陇西拔石堡城即置振武军献俘于庙【四月】其后吐蕃请和不许乃悉众四十万攻承风堡又袭攻振武军盖嘉运不能守天寳四载【八月】陇右节度皇甫惟明战石堡不克【又明年惟明破虏献俘京师】帝以哥舒翰节度陇右八载诏翰以朔方河东郡兵十万攻石堡城数日未克翰怒捽其将髙秀岩张守瑜将斩之秀岩请三日期如期而下更号神武军又擒其相兀论様郭遂以赤领为西塞开屯田备军实　纪天寳八载六月乙夘陇右节度使哥舒翰及吐蕃战石堡城败之【闰六月乙丑以为神武军】　实录哥舒翰收石堡献功帝御丹鳯楼防羣臣下制褒奬
　　唐河北河东道行军元帅禽奚契丹
　　纪开元十八年五月乙酉奚契丹附于突厥六月丙子忠王浚【肃宗】为河北道行军元帅九月丁巳忠王浚兼河东道诸军元帅二十年正月信安王袆为河东河北道行军副元帅以伐奚契丹三月己巳信安王袆及奚契丹战于蓟州败之五月戊申忠王浚俘奚契丹以献通鉴开元十八年初契丹王李邵固遣可突干入贡同平章事李元纮不礼焉左丞相张説谓人曰奚契丹必叛可突干狡而很専其国政久矣人心附之今失其心必不来矣五月乙酉可汗干弑劭固帅其国人并胁奚众叛降突厥奚王李鲁苏及其妻常氏劭固妻陈氏皆来奔制幽州长史赵含章讨之又命中书舍人裴寛给事中薛侃等于闗内河东河南北分道募勇士六月丙子以单于大都防忠王浚领河北道行军元帅以御史李朝隠京兆尹裴伷先副之帅十八总管以讨奚契丹命浚与百官相见于光顺门张説退谓学士孙逖韦述曰吾尝观太宗画像雅类忠王此社稷之福也可突干寇平卢先锋使张掖乌承玭破之于捺禄山秋九月丁巳以忠王浚兼河东道元帅然竟不行二十年春正月乙夘以朔方节度副大使信安王祎为河东河北行军大总管将兵击奚契丹壬申以户部侍郎裴耀卿为副总管三月信安王祎帅裴耀卿及幽州节度使赵含章分道击奚契丹含章与虏遇虏望风遁去平卢先锋将乌承玭言于含章曰二虏剧贼也前日遁去非畏我乃诱我也宜按兵以观其变含章不从与虏战于白山果大败承玭别引兵出其右撃虏破之己巳祎等大破奚契丹俘斩甚众可突干帅麾下逺遁余党潜窜山谷奚首李诗琐髙帅五千余帐来降祎引兵还赐李诗爵归义王归义州都督徙部落置幽州境内　肃宗纪开元十八年奚契丹寇边乃以帝为河北道行军元帅遣御史大夫李朝隠等八总管兵十万伐之居二歳朝隠等败契丹于范阳北　信安王传率裴耀卿诸将分道出范阳北击二蕃破之禽酋长以还余部窜伏　契丹传本东胡种其先为匈奴所破保鲜卑山至元魏自号曰契丹其君大贺氏开元二年王失活率部落来归宗赐丹书铁劵后三年失活死弟娑固袭封宗置松漠府以失活为都督松漠郡王有可突干者勇悍得众娑欲去之反为所攻娑固死可突干遣使者谢罪诏赦之乃奉邵固统众诏许袭王明年可突干来朝不为宰相李元纮所礼鞅鞅去后三年遂杀邵固立屈烈为王胁奚众共降突厥诏拜忠王浚河北道行军元帅云云可突干走奚众降王以二蕃俘级告诸庙【王不行】
　　唐幽州长史河北节度副大使俘契丹
　　纪开元二十二年六月壬辰幽州节度使张守珪俘契丹以献十二月乙巳守珪及契丹战败之杀其王屈烈【诏自今战有功必告庙】　开元三年契丹娑固袭封松漠郡王有可突干者反攻娑固奉娑固弟郁于为君遣使谢罪诏拜郁于为王而赦可突干擢左羽林卫将军郁于死弟吐于嗣与可突干有隙携公主来奔可突干奉邵固綂众诏许袭王从封禅徙王广化郡以宗室出女为东华公主妻邵固后三年可突干杀邵固立屈烈为王胁奚众共降突厥公主走平卢军拜忠王浚河北道元帅信安郡王祎副元帅与范阳节度赵含章撃之大破之明年【二十一年闰三月癸酉】可突干盗边幽王长史薛楚玉等不能制乌知义罗守忠败郭英杰吴克勤死之帝擢张守珪为幽州长史河北节度副大使每战輙胜虏遂大败帝喜诏有司告九庙屈刺及突干恐惧乃诈降守珪得其情遣左卫骑曹王悔诣部计事屈刺【即屈烈也】无降意徙帐稍西北宻引突厥众将杀悔其衙官李过折与可突干争权不叶悔因间诱之夜斩屈刺及可突干尽灭其党以众降守珪次紫防川大阅军实赏将士传屈刺突干首于东都拜过折北平郡王为松漠都督　册府元开元二十年三月信安王祎及幽州长司赵含章大破叛奚及契丹于幽州之北敕曰干旄所指不战而溃山谷遗类尽为俘馘疾如震霆动若神助宜择日告享陵庙　张九龄作开元纪功徳颂曰出幽陵兮九夷簸赤山兮荡沧海
　　唐碛西节度使执突骑施太庙献俘
　　纪开元二十三年十月戊申突骑施寇边二十四年正月丙午北庭都防盖嘉运败之八月甲寅请和二十七年八月乙亥碛西节度使盖嘉运败突骑施于贺逻岭执其可汗吐火仙【嘉运俘吐火仙骨啜献太庙】　突厥传突骑施别种苏禄自为可汗雄西域开元五年来朝然诡猾不纯臣于唐天子羁系之进号忠顺可汗阴结吐蕃掠四镇围安西城俄而大首领莫贺逹于都摩支杀苏禄【通典二十六年】都摩支立苏禄子吐火仙骨啜为可汗居碎叶城共击逹干帝使碛西节度使盖嘉运和抚西方诸国逹干与嘉运率石王史王共击苏禄子破之碎叶城吐火仙弃旗走禽之斩黒姓可汗与弟拨斯入曵建城诸国皆降诸部上书谢愿以部落附安西永为外臣许之以阿史那怀道子昕为十姓可汗逹干怒诱诸落叛诏嘉运招谕乃率纛官首领降遂命綂其众　通典开元二十七年安西都防盖嘉运率将士诣阙献俘上御花蕚楼宴之以吐火仙献太庙
　　唐河西节度副大使败吐蕃
　　纪开元二十五年三月辛夘河西节度副大使崔希逸及吐蕃战于青海败之二十六年三月癸巳寇河西希逸败之鄯州都督杜希望克其新城二十七年八月壬午寇边河西陇右节度使萧景败之天寳元年十二月戊戌陇右节度使皇甫惟明及吐蕃战于青海败之庚子河西节度使王倕克吐蕃渔海游奕军二年四月己夘皇甫惟明克吐蕃洪济城　传萧景河西留后杜希望陇右留后分道经畧碎赤碑希望发鄯州兵夺虏河桥并河筑盐泉城号镇西军破吐蕃兵三万天寳元年惟明破虏大岭军战青海破莽布支斩三万级　孙逖贺云合战之时反风破敌决胜之后卿云霭空
</div>
    <div class="pagination">
<a href="玉海_page257.html">上一页</a><span>...</span><a href="玉海_page253.html">253</a><a href="玉海_page254.html">254</a><a href="玉海_page255.html">255</a><a href="玉海_page256.html">256</a><a href="玉海_page257.html">257</a><span class="current-page">258</span><a href="玉海_page259.html">259</a><a href="玉海_page260.html">260</a><a href="玉海_page261.html">261</a><a href="玉海_page262.html">262</a><a href="玉海_page263.html">263</a><span>...</span><a href="玉海_page259.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
