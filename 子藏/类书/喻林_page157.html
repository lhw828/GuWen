<!DOCTYPE html>
<html>
<head>
    <meta charset="UTF-8">
    <title>喻林 - 第 157 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 157 页/共 195 页</h1>
    <div class="content">　　如数十人各持弓箭射垜中有前中者中有后中者射不休息必复中准【佛殿泥洹经卷上】
　　譬如陶家烧作瓦器盛水不漏凡人如坏得道如瓦可燥可湿浸渍不碎【佛说梵志阿颰经】
　　譬如学射法初始甚难中以能中大准闭目破一毛【修行道地经神足品】
　　譬如贾客欲得水精之珠便入江海则得此宝并获真珠金刚瑚砗磲玛瑙【修行道地经知人心念品】
　　犹彼果树随时繁茂狂华生长遇风凋落结实者尠或以结实遇雹堕落或有未华而凋落者或有已华而凋落者其中成实待熟落者少少尒【出曜经卷一无常品】
　　犹如张综以杼投织渐尽其缕【出曜经卷一无常品】
　　譬如迷人还得正路必定自知去舍不远必无疑也【大方等陀罗尼经卷四】
　　如人趣河遥闻水声必定自知吾今得水而无疑也【大方等陀罗尼经卷四】
　　譬如瓦器任用之时名之为熟如庵罗果等任取食时亦名为熟【菩萨善戒经卷三】
　　昔有长者居甚大富众宝备具唯无赤真珠以为不足便将人入海采珠经厯险阻乃到实处刺身出血油囊裹之悬着海底珠蛤闻血香唼食之乃得出蚌剖蚌出珠采之三年方得一佩发还到海边同伴见其得好宝欲共图之俱行取水众人推着井中覆之而去堕其井底久其人见有师子从傍穴来饮水其人复惶怖师子去后寻孔而出还到本土其伴归到家呼曰卿得吾一佩无人知兼欲见害卿可宻尽相还吾终不言卿也其人怖尽还其珠珠主得已持还家有两儿着珠共戏共相问曰此珠出生何处一儿曰生我囊中一儿曰生室瓮中父见笑之妇曰何笑答曰吾取此珠勤苦乃尒小儿依我得之不识本末谓生瓮中佛告阿难汝但见我成佛不知我从无数刧学之勤苦至今乃得谓之为易如彼婴儿谓珠生囊中矣【众经撰杂譬喻经】
　　期至悉具足如月十五日【修行道地经五阴成败品】
　　若心欲住精勤莫废如钻火见烟掘井见湿必见不久【思惟要畧法】
　　譬如穿井已见湿泥转加增进必望得水又如钻火已得见烟倍复力励必望得火【大智度论卷十五】
　　譬如度水初入是无疑出彼岸是决了【大智度论卷五十七】亦如真金被精进铠以定为防以智慧箭能射毛百之一所射皆中坏魔军众勇健无畏【大庄严经论卷十四】
　　植德耘邪而荟蔚树福灌正而扶疏【明集卷十一】
　　譬之于射后破夺先【明集卷十二】
　　六度中前三度属福德业后三度属慧明业二业具足必至佛道譬如雨轮能有所至【罗什译维摩诘经菩萨品】
　　造士
　　倬【音卓】彼云汉为章于天周王寿考遐不作人【诗大雅棫朴】鸢飞戾天鱼跃于渊岂弟君子遐不作人【诗大雅旱麓】天将以夫子为木铎【论语八佾】
　　譬诸草木区以别矣君子之道焉可诬也【论语子张】
　　羿之敎人射必志于彀学者亦必志于彀大匠诲人必以规矩学者亦必以规矩【孟子吿子上】
　　大匠不为拙工改废绳墨羿不为拙射变其彀率【孟子尽心上】
　　梓匠轮舆能与人规矩不能使人巧【孟子尽心下】
　　籧篨不可使俛戚施不可使仰僬侥不可使举侏儒不可使援蒙不可使视嚚瘖不可使言聋瞆不可使听僮昏不可使谋质将善而贤良赞之则济可竢也若有违质教将不入其何善之为【国语晋】
　　官师之所材也戚施直鏄籧篨璆侏儒扶卢蒙修声聋瞆司火僮昏嚚瘖僬侥官师所不材也以实裔土夫教者因体能质而利之者也若川然有原以卬浦而后大【国语晋】
　　为衢樽于上叶号木铎于前修【魏书李顺希仁弟骞传】
　　凡可无学而能者唯息与食也故先王传道以相効属也【鹖冠子道端】
　　夫敎歌者使先呼而诎之其声反清征者乃教之【韩非子外储说右上】
　　觌君子者问铸人不问铸金或曰人可铸欤曰孔子铸顔渊矣或人踧尔曰旨哉问铸金得铸人【扬子学行】
　　或问人有倚孔子之墙弦郑衞之声诵韩庄之书则引诸门乎曰在夷貉则引之倚门墙则麾之惜乎衣未成而转为裳也【子修身】
　　率马以骥不亦可乎【扬子修身】
　　春木之芚兮援我手之鹑兮去之五百嵗其人若存兮【子寡见篇】
　　千里之足困于盐车之下赤刀之鑛不经欧冶之门者也【抱朴子外篇崇教】
　　夫受绳墨者无枉刳之木染道训者无邪僻之人饬冶之术莫良乎学【抱朴子外篇崇教】
　　振天惠以广扫鼓九阳之洪炉运大钧乎皇极开模以轨物陶冶庶类匠成翘秀荡沃积埃革邪反正【抱朴子外篇勗学】
　　蜾臝遇螟而受化久乃变成蜂尔七十子之类仲尼又速于是【扬子法言注学行篇】
　　喜于问铸金而得铸人富莫大焉利莫重焉【扬子法言注学行篇】大匠之诲人也必以规矩君子之训物也必以仁义【扬子法言注吾子篇】
　　因人才质刻而画之文而藻之【扬子法言注先知篇】
　　春木芚然而生譬若孔氏启导人心有似援手而进【扬子法言注寡见篇】
　　钻蚌莹珠剖石摛藻丝匪黄水防方圆引之斯流染之斯鲜【补文选潘尼释奠颂】
　　学犹莳苗化若偃草【补文选潘尼释奠颂】
　　孔子以四科教士随其所善譬如市肆多列杂物欲置之者并至【意林新论】
　　若非六经庖厨百家异馔三坟为瑚琏五典为笙簧岂能暴以秋阳纡就望之景濯以江汉潘埀天之泽【艺文类聚礼部学校表】
　　接光太阳烛之幽夜令欣流者济津怀宝者剖和【艺文类聚礼部学校表】
　　置樽候酌悬钟待叩必须蕴朱蓝以成彩立规矩以为式【艺文类聚职官部祭酒表】
　　学媿聚沙问慙攻木【艺文类聚职官部祭酒表】
　　仲尼门人餔道醇饮道宗【太平御览人事　　德】
　　尊者在世化导证果最多每度【阙】人以一筹置于石室其室纵十八肘广十二肘充满其间【五灯防元西天祖师二祖】赠人以财不若赠人善言黄金虽贵用之则穷善言于心终身为宝【虚皇四十九章】
　　吾道犹炬火取之无穷随其所与能饪熟一切吾法等泉源能灌溉枯槁润泽一切【虚皇四十九章】
　　譬如金在沙中陶链滓秽然后销镕成金之后价值无量【三十六部尊经仙人经】
　　汝今有所疑滞我为大医王为汝剖判深疑汝于道性犹未明了我有法炬能为照明汝今欲济烦恼大河我能为汝作于舟楫【元阳妙经卷九】
　　譬如金师冶錬真金先除麤垢次除防尘后得名为百錬真金【海空智藏经普说品】
　　犹如药师善解药分复以妙药教授其子诸余外学受业之人悉不得见【海空智藏经供献品】
　　法雨流澍广润心田无上道芽随时增长【玉清经通济幽防品】如三染汁盛以一器所谓罗若郁金青黛染三种物所谓毳防及防奢耶衣毳以浆浸则成青色防净浣故成于黄色防奢耶衣先以灰浸则成赤色如是三物虽同一器受色各异【大方等大集经卷十一】
　　如工陶师埏埴调泥置之轮上随意成器【大方等大集经卷二十三】譬如一两阿罗娑药变千两铜以为真金于彼药分无所损减【大方广佛华严经卷五十九】
　　今欲说神呪除其三毒垢拔其愚痴足照以智慧镜赐其禅定水生长菩提芽令到湼槃岸【七佛所说神呪经卷一】拔其毒镞补智慧膏以萨婆若水洗除垢秽拂拭搓磨令心调净【七佛所说神呪经卷三】
　　愍念众生佐佛化愚常以王法摄持守护于生死海拔济令出身为大船口为法桥心为大海出慈悲水溉灌众生枯槁福田悉令生长菩提根芽我所饶益其喻如是【七佛所说神呪经卷三】
　　能转法轮吹大法蠡撃大法鼔然大法灯施大法桥泛大法船举大法帆【无明罗刹经】
　　以智慧药箆初抉防陈如等无明眼瞙以大法雨灭优楼迦叶等烦恼炽火以知因縁最上智药治舍利弗大目连等结使之病以此智钩钩摩诃迦叶入佛正道以法梯隥令大名娑罗门趣解脱堂【无明罗刹经】
　　若有众生能观察者为作照明能安立众生戒之平地得于念处以为止息涉正勤路上如意堂登五根楼入五力室齅七觉香饮八正水坐于有余湼槃之林触于四禅无漏凉风【无明罗刹经】
　　殊流共委酌而不竭异轸同骛仰以知归【正法念处经序】海中有大龙欲雨阎浮利地恐地无当此水者龙意念地无当我雨者还自雨海中耳佛惠弟子威德甚大欲以施外行九十六种道家恐无能堪者是故佛弟子展转自相惠耳譬如龙自还雨海中也【旧杂譬喻经】
　　菩萨度人譬若巧乳母养子有四事一者洗浴使净二者乳哺令饱三者卧寐安稳四者抱将出入恒使欢喜以此四事长养其子令得成就菩萨亦复如是有四事养育众生一者以正法洗浴心垢二者以经法饮食使饱三者禅定三昧随时与立四者以四恩饶益一切恒令欢喜以此四事劝诲一切长育众生使得至道【杂譬喻经上】
　　佛法为车弟子马实法宝主佛调御若马出道失正辙如是当治令调伏若小不调轻法治好善成立为上道若不可治便弃舍以是调御为无上【大智度论卷二】
　　譬如工巧之人以药力故能令银变为金金变为银【大智度论卷十八】
　　善欲随心为说如船顺流恶欲以苦切语敎如以榍出榍【大智度论卷二十四】
　　譬如人得好食良药亲里知识受诸病苦云何不与【大智度论卷八十七】
　　折世智之角杜异人之口导求珠之心开观象之目救烧灼于火宅拯沈溺于浪海故法雨降而燋种受荣慧日升而长夜晓【高僧传卷八释宝亮】
　　雨甘露于丰草殖旃檀于江湄【明集卷十二】
　　虚襟者挹其遗风潄流者味其余津矣【明集卷十二】
　　马有五种第一见鞭影即时调伏第二得鞭乃伏第三以利锥刺皮乃伏第四穿肌乃伏第五彻骨乃伏【罗什译维摩诘经积佛品】
　　譬若恶蛇将取人食先吐毒沫在地人践其上即时昏熟不能起去然后以气吸之三宝中作功德亦复如是初作功德时其事虽微防益已深然后方便引入佛道究竟湼槃其福乃尽【罗什译维摩诘经弟子品】
　　法音雷震开导萌芽犹春雷动于百草也【僧肇注维摩诘经佛国品】引导众生入大乘海采取法宝使必获无难犹海师善导商人必获夜光也【僧肇注维摩诘经佛国品】
　　慢心自髙如山峯不停水菩萨现为力士伏其髙心然后润以法水【僧肇注维摩诘经佛道品】
　　成名
　　人以顔状为貌者则貌有衰落矣惟用荣名为饰表则称誉无极也【史记游侠列传论注】
　　和氏之璞天下之美宝也待鉴识之工而后明毛嫱天下之姣人也待香泽脂粉而后容周公天下之至圣人也待贤师学问而后通【盐铁论殊路】
　　水积成川则蛟龙生焉土积成山则豫樟生焉学积成圣则富贵尊显至焉【说建本】
　　士茍欲深明博察以埀荣名而不好问讯之道则是伐智本而塞智原也何以立躯也【说苑建本】
　　剑伎之家鬭战必胜者得曲城越女之学也两敌相遭一巧一拙其必胜者有术之家也孔墨之业贤圣之书非徒曲城越女之功也成人之操益人之知非徒战鬬必胜之防也故剑伎之术有必胜之名贤圣之书有必尊之声【王充论衡别通篇】
　　尸子曰禹长颈鸟喙面貌亦恶矣天下从而贤之者好学【初学记帝王部总叙帝王注】
　　近道名显如髙山雪【法句经广衍品】
　　犹天有三光鼎有三足各称其德并着其功【辩正论卷一】




　　喻林卷九十五
<子部,类书类,喻林>
　　钦定四库全书
　　喻林卷九十六　　　　　明　徐元太　撰政治门【一】
　　端本
　　圣人作则必以天地为本以阴阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜【礼记礼运】
　　上者民之仪也有司执政民之表也迩臣使辟者羣臣仆之伦也故仪不正则民失誓表弊则百姓乱迩臣便辟不正亷而羣臣服污矣【大戴礼记子张问入官】
　　上者民之表也表正则何物不正是故君先立于仁则大夫忠而士信民敦工璞商慤女憧妇空空七者敎之志也七者布诸天下而不窕内诸寻常之室而不塞是故圣人等之以礼立之以义行之以顺而民弃恶也如灌【大戴礼记主言】
　　事父可以事君事兄可以事师长使子犹使臣也使弟犹使承嗣也能取朋友者亦能取所予从政者矣赐与其宫室亦犹庆赏于国也忿怒其臣妾亦犹用刑罚于万民也是故为善必自内始也【大戴礼记曾子立事】
　　田无主则荒废故用人为主今以人情为田用圣人以为田主则人情不荒废也【礼记正义礼运】
　　夫表曲者景必邪源清者流必洁犹叩树本百枝皆动也【后汉书李固列传】
　　澄其源者流清溷其本者末浊【后汉书郎顗列传】
　　今冦贼在外四支之疾内政不理心腹之患【后汉书陈蕃列传】浊其源而望流清曲其形而欲景直不可得也【后汉书刘般传】上邪下难正众枉不可矫音和响必清端影縁直表【宋书乐四志】
　　人君之身者乃百姓之表一国之的也表不正不可求直影的不明不可责射中今君身不能自治而望治百姓是犹曲表而求直影也君行不能自修而欲百姓修行者是犹无的而责射中也【周书苏绰传】
</div>
    <div class="pagination">
<a href="喻林_page156.html">上一页</a><span>...</span><a href="喻林_page152.html">152</a><a href="喻林_page153.html">153</a><a href="喻林_page154.html">154</a><a href="喻林_page155.html">155</a><a href="喻林_page156.html">156</a><span class="current-page">157</span><a href="喻林_page158.html">158</a><a href="喻林_page159.html">159</a><a href="喻林_page160.html">160</a><a href="喻林_page161.html">161</a><a href="喻林_page162.html">162</a><span>...</span><a href="喻林_page158.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
