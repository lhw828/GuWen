<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 34 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 34 页/共 320 页
  </h1>
  <div class="content">
   【用成周寳珪沈于河人得于河上将卖之则化为石　下详石一】　晒纱　浣衣【防稽记曰诸暨县北界有罗山越时西施郑旦生处名苎萝邨所在有方石是西施晒纱处今名苎萝山　郡国志云梁州女郎山张鲁女浣衣石上便懐孕生二龙及女死将殡柩车忽腾跃升此山遂葬焉其浣衣石犹在今谓之女郎山】　累阵　【梁州记云沔阳城泝汉上十五里有诸葛武侯所镇在汉水南背山向水门前累石以为阵水至壊其行列水去輙复故石勒别传云初乡里所居地中石生日长鐡之象】叩头　繋腰【谢承后汉书云呉郡马皓父为南郡太守坐事繋狱皓懐小石至公卿门輙出】
　　【石叩头流血覆面父遂得免　孝子传云霍子者不知何许人早失母后母常以其亡母名呼之不应輙楚挞霍子念言之则伤后母不言而死则亏父之明乃习游于河以石繋腰而没不扬父母之过】　煑服卧陷【列仙传云卭疏者周柱史能煮石髓而服之详仙　又云脩羊公华隂山石室有石榻卧其上】
　　【石尽穿陷】　瘥疾　苏创【豫章女子戴氏久疾出见小石曰尔有神能瘥我疾者当事汝夜梦人告云我将佑汝疾渐瘥立祠名石侯祠后人取石投火咸曰此神石不宜犯之取者曰此石何神乃投井中曰神当出井中明晨视之出井取者疾死　张勃呉録曰郁林郡有布山多蛇毒有冷石色赤黒味苦屑此石着创中似初齿立苏一名初齿】　昆明鱼　零陵燕【西京杂记曰昆明池刻石为鲸鱼每至雷雨鱼常鸣吼下湘州记详石一】　肃慎砮　临海矢【帝王世纪曰周成王时肃慎氏来献楛矢石砮长尺有咫　异物志云夷州土无铜鐡取磨砺青石以作弓矢此石砮楛矢之】　音若磬　防如星【崔鸿后赵録曰石勒时有黒云如幕声如雷震落地气垫尘起连天时人往视之上犹然沸见有一石方尺余青而轻其音如磬　前凉録云张轨永嘉元年正月姑臧送元白防如星成二十八宿】　声如鼔　形若轮【又云张骏十年正月陨石于破胡焦而碎声如鼔闻七百里其处气上如烟首如赤荧　北燕録云冯防太平中有三石形若轮大六围见于山涧月余而已】　言慎声　书必字【前赵録曰刘曜遣将作大匠勲胡无増永兴显平二陵髙九十尺石人若有言慎声胡无亲闻之　前凉録云张轨时兰池送元石大如丸破中有必字青防白文书之】　求云母取流黄【魏名臣奏曰今作洛阳宫殿取白石之人鑚山索异石凿石求云母工后之事莫过于此后魏书曰帆国南界有火山山旁石皆焦镕流数十里乃凝坚人取以为药即石流黄也】　孙楚
　　漱　刘桢磨【上晋书详石一　文士传曰武帝收刘桢输作部使磨石帝尝辇至尚方观作见桢故匡坐磨石不动其余详前】　陈仓童子　武昌贞妇【并化为石】　陨于宋都是何祥也　言于晋国或有凭焉【并详石二】　増试劒捣衣【试劒石在吉水崇元观后世传许真君试劒处王象之云捣衣石在永新相传顔鲁公常盘】
　　【桓其上以为石可捣衣故名】　排牙　解带【髙邮州之神居山石齿齿如排牙人欲数之自始至终其数必増自终而始其増愈多无能知其石数之的者　解带石在临淮旧传项羽败垓下投薛公公不纳羽解带饭石上而去石至今犹存】　罗汉　仙君【罗汉石在上髙水南圣果寺之侧其东为鸬鷀洲正当县之水口即地钤所云鸬鷀洲合状元生者其南又有石丰上锐下名葫芦石　仙君石在建昌府南城田中一石髙八九尺方平如棊局近石罗列小石数十刻画如画视之可爱世传为仙君石】铜鼔　金尺【寜州西南武郷大沩山石屹立数丈形若铜鼓因名相传许旌阳逐蛟过此石】
　　【中有声挥剑劈之一石中分如剑劈状今守备营是其地　金尺石在南昌郡西天寳洞之巅相传乃施肩吾所试丹者肩吾诗曰丹砂画顽石黄金横一尺人世较短长仙家爱平直盖咏此也】　虎口　鱼潭【虎口石在吉安府城西临漳水髙三尺出一穴状如虎口　鱼潭石在防昌亭立江浒为遗老周伯纶钓矶】　坐禅　谈元【坐禅石在侯官县之东峰劲直若笋峙于盘岩微触即动又名峰睡石同安县嘉禾屿陈黯读书堂侧有大石髙十六丈上刻谈元石三字】　龙擦　象跪【龙擦石在兴化府仙逰县九鲤湖之西有纹縦横如龙鳞日射之五色成文相传漈中龙擦于此　象跪石在鹤庆府城北石如狼牙昔元世祖自丽江石门闗乗一白象至此象跪不行故名】　螺川　梅岩【吉安府城北文山祠前二石东西并竪髙四尺许其一穴文宛蹙如螺形其一转折如川字故郡名亦曰螺川　梅岩石在泉州府晋流县髙数尺傍植古梅故名岩畔涧水合流东有緑潭沿流而上至髙峻处有石碁局石砚炼丹臼稍北两石对峙泉出其罅名潄玉泉其东为妙觉岩岩巨石屭赑中空可居唐欧阳詹结庐读书于其处人因谓之欧阳室有石砚尚存】　珠玑　栉履【山东登州府蓬莱县丹崖山下石壁千尺水中有小石状如珠玑或如弹丸久为海浪所磨荡圆洁光莹可爱俗呼为弹子涡　下荆州记详石三】节度　统制【武昌县江中有石三叚名节度石　统制石在兴国宋末统制巩信従文丞相勤王元李恒追至方石岭将及信以短兵接战元人疑有伏不敢进信坐巨石箭雨集被体屹然不动至死不僵后人呼为统制石至今行旅过其下必式】　蒸饼　丽禾【蒸饼石在南丰石佛潭中嵗饥则见其大如箕里人凿天下太平四字　下方舆胜覧详石一】　风动　溜穿【风动石在漳州府龙溪县天柱稍北虚出絶崖撼之即动刚风赫然题曰风动正徳志云风动石下有大石盘阁之此石四面均不偏倚其下适两尖相当故风来则动　唐杨宏贞溜穿石赋云始则泠泠触澄而或跃既而泱泱窅洞逹而旁穿】　天劒　地符【重庆府武隆西古渡头有断石中白防如劒光芒烛天故名天劒　大理府云南县清湖之西官道中有石成文如古篆籀色如丹砂名曰地符行人谨避莫敢践之】　窊樽玉履【武昌县散花滩上有窊樽宋县令朱荛书江滨有石其形如窊唐县令孟士源命为杯樽以盛】
　　【酒　玉履石在宜章相传越王渡水遗玉履于岸今石上犹有遗迹】　画卦　印文【顺庆府治东四十里石如砥平上有八卦相传周柱下史以足画之足迹犹存　安化北滨江畔上有石天生印文八颗隂雨其文益见　以上并潜确书】　地骨　云根【上博物志详石一宋孝武登乐山诗曰屯烟绕风穴积水溺云根】　猫睛　背【山堂肆考曰三佛齐国出猫睛石莹洁明透如猫睛又曰贑州兴国县之儒林郷有圆石如背项皆具人谓之背石彷佛八卦形象逐月随斗杓旋转土人】
　　【疑其怪移置他处翌日复归其处人因祀之】　乞子　憩僊【上郡国志详石一　酉阳杂爼荆州利水间有二石若阙名曰韶石晋永和中有飞仙衣冠如雪各憩一石旬日而去】　捣帛掩扉【嵩髙山记曰嵩山上有玉女捣帛石详后嵩山晏殊要云保宁府盘龙山南有一石长四十丈髙五尺中有户及门扉若人掩扉然号曰玉女房】　鸡鸣　鹊噪【坚续志曰分寜陈甫山荘有槌藁石陈夜歩月忽闻鸡鸣于石上即而视之不见移石于数歩外至次宿鸣如故复擕石以归置之月下鸡必鸣其子剖视之中有雌雄二鸡文采可观　又曰宋宫有灵鹊石石中有鹊每天将明闻其噪声宋南渡得之晋州】　神钲　僊镜【述异记曰洞庭山石楼下有两石扣之声响如钲人呼曰神钲下九域志详石一】　挂带　作樽【上挥麈録详石一　唐元结集道州东左湖有小石山山】
　　【巅有窊石可以作樽名曰窊樽又作亭于樽上】　鸡冠　马蹄【山堂肆考曰长沙县北江滨石其形髙耸似鸡冠　又曰湘潭县锦湾之侧有石如马蹄】　屐齿痕　龙马迹【潜确书曰屐齿痕在桂林府义宁江口石矶上相传汉蜀时有马当者从诸葛武侯征防牱溺智恵江死焉英灵白昼擐金甲挥刃大呼响应山谷尝临流踞坐矶上屐痕宛然可观　又曰云南府石屏州有龙马蹄石髙四丈上有蹄迹旁有四小石为风伯龙师祷雨輙应】　鸳鸯石　玳瑁栏【又曰鸳鸯石在陜西紫阳西汉江滨石作雌雄状旧在洋县鸳鸯坝顺流至此渔人识之　又曰崖州海边有大石数十丈如屋宋时陈明府凿石为池以蓄玳瑁因名玳瑁栏】　仙人磏　罗汉影【又曰仙人磏在保定通江县有石窦可容百人崖下刻公孙秀才读书处年代不可考有山茶髙数丈相传是唐时物　又曰罗汉影石在萍郷之白鹭坑宋元符中巨石忽然中裂声如雷震居人往视石分为两各有罗汉影一尚屹立一在田间】　似芙蓉　名霹雳【名山志曰芙蓉渚有耸石如初生芙蓉色青白　下元中记详石一】　形若覆钟　势如立马【南安府南康县有浮石形若覆钟水绕其外为上游胜概苏轼甞檥舟于此　琼州府昌化县三十里有马岭山势起伏至海滨复相对耸起势如立马焉】乌集云际　树生月中【南寜府新寜州东北有慈乌石即州治之脉也磊石星布望之如羣乌飞集云际　防州府东郷西北厓壁间悬二石左日右月月中空隙有婆娑树一枝　以上并潜确书】　文若马牛　状如龙凤【魏畧曰梁州栁谷有石无故自崩有文如马牛之形乃司马氏得天下之应　下零陵志详石一】　僧孺采竒　正臣蓄异【上长庆集详石一　下山谷诗集详石一】
　　石四
　　原隂【汉名臣奏曰伏闻东平国无盐县山中有大石无故自起立臣愚以为石者隂殆有微人当绍起者汉兴来与今再见其一正以昭帝无继嗣见今又以陛下无继嗣复见】　沈物【前赵録详石一】云触【详石一】　水投【以水投石莫之受也以石投水莫之逆也】　三足【魏志详石】
　　【一】　五色【拾遗记云昆仑西方须弥山有九层最下层有流霞阙南有螭潭左侧有五色石云是白螭之肠化为此石也】　随流【后赵石勒起河桥采石为中济石石无大小下輙随流】　自立【前燕録云慕容皝四年棘城里有大石自立而行】　俱焚【书云火炎昆冈玉石俱焚】　尽起【始皇鞭石事】　岩岩【积石也】　落落【如石】　磊磊【涧中石】　渐渐【诗渐渐之石】　印【徐广晋记曰鄱阳歴陵县有山临江岩穿似印时人谓石印已发皓遣使者以太牢致祭使者因以丹书石曰楚九州渚呉九州都扬州士作天子四世治太平矣】　册【北燕録云沮渠防逊永和二年大风震电于震所得石册】　笥【呉猛别传云豫章县东郷吕里山中有石笥磨伐不能开呉猛往遂得发之多有石牒古字弟子莫能晓者猛亦不言弟子数十人合力举盖不动如山猛一手提若无重焉】函【郭文举别传云先生每逰山林輙旬月忘归华隂之崖以观石室之石函焉】　増五如【唐元结序涍泉之阳得怪石焉左右前后及登石巅皆相似故名曰五如石并建五如亭于此五如石今在道州城东】　三品【上元县东北同泰寺即梁武舍身处寺前有丑石四各髙丈余陈封石为三品俗呼为三品石王安石有诗】　仙人照镜【潜确书曰四川忠州巴台下江中有圆石如镜旁有五石笋簇之呼为仙人照镜台】　石人要水【华阳国志详石一】　抱石救溺【孔丛子】含石不饥【列仙传详石一】　没金饮羽【韩诗外传详石二】　投石超
　　距【史记详石一】　刻石着功【汉书详石一】　刻石约兵【潜确书曰平连率田浼素果敢发民年十八以上四万人授以府兵典刻石为约赤眉闻之不敢入界】　聚石为障【合璧事曰马燧表陇州刺史西山直吐蕃其上有通道虏常出入者燧聚石为障设二门为谯橹八日而毕虏不能暴】　得石如眼【又曰萧余上元夜于宣阳里酒盘下得一物如人眼睛体美石光彩射人置掌中每逰闇处輙光明三尺许后因雨飞去】　踞之草制【唐书详石二】　爱而为铭【长庆集详石二】　大秦九色【魏畧曰大秦国以石为城郭出九色玉石】　桐庐一指【山堂肆考曰桐庐县有石长一丈髙五尺缀岩谷间以一指抵之则摇动人力多则不动故以一指名之】　呼曰石丈【石林燕语曰米芾字元章性好竒知无为军初入州见立石颇竒喜曰此足以当吾拜遂命取袍笏拜之每呼曰石丈遂为言官所弹】　号为石贤【封氏见闻记曰有古墓前石人以肉祭之能愈疾因号为石贤士】　有女浣衣【述异记详石二】　如人攘袂【幽明録详石二】　山水草木之形【山堂肆考曰大理府防苍山出石白质黒文有山水草木之形温润如玉可琢为屏】　人物溪桥之状【又曰阶州北峡中有石青质黒理其文有松栢人物溪桥水石山林楼阁日月之状焉】
　　石五
　　原诗梁朱超咏孤石诗曰侵霞去日近镇水激流分对影疑双阙孤生若断云遏风静华浪腾烟起薄曛虽言近七岭独立不成羣　萧推赋得翠石应令诗曰依峰形似镜挂岭势如莲映林同緑栁临池乱百川碧苔终不落丹字本难传有迈东明上来游皆羽仙　陈隂铿咏石诗曰天汉支机罢仙岭博碁余零陵旧是燕昆明本学鱼云移莲势出苔駮锦纹踈还当谷城下别是解兵书　周宏正咏石鲸应诏诗曰石鲸何壮丽独在天池隂鶱鬐横海半出似浮深吞航本无日吐浪亦难防圣帝游灵沼能懐跃藻心　标法师咏孤石诗曰中原一孤石地理不知年根含彭泽浪顶入香炉烟崖成二鸟翼峰作一芙莲何时发东武今来镇蠡川　髙丽定法师咏孤石诗曰迥日直生空平湖四望通岩隈恒洒浪树杪镇摇风偃流还渍影侵霞更上红独防羣峯外孤秀白云中　隋崔仲方奉和周赵王咏石诗曰玉防随月落金碑映日鲜入江疑濯锦出峡似开莲文马河西瑞兵符济北篇防逐灵槎上还归天汉边　岑徳润赋得临阶危石诗云当阶耸危石殊状实难名带山疑似兽侵波或鲸云峰临栋起莲影入檐生楚人终不识徒自蕴连城　虞茂赋得岑石诗曰蜀门郁遐阻燕碣逺参差独标千丈峻共起百重危镜峰含月魄盖岭逼云枝徒然抱贞介填海竟谁知　苏味道咏石诗曰济北甄神贶河西濯瑞文声应天池雨影触岱宗云雁归犹可羊起自成羣何当掘灵髓髙枕絶嚣氛増唐李峤咏石诗曰宗子维城固将军饮羽威岩花镜里发云叶锦中飞入宋星初陨过湘燕早归傥因持补极寜复羡支机　戴叔伦咏孤石诗曰迥若千仞峰孤危不盈尺早晚他山来犹带烟雨迹贞坚自有分不乱和氏璧　白居易和牛僧孺太湖石诗曰错落复崔嵬苍然玉一堆峰骈仙掌出罅坼劒门开峭顶髙危矣蟠根下壮哉精神欺竹树气色压亭台起磷磷状疑成瑟瑟胚廉棱露锋刃清越叩琼瑰岌嶪形时动巍峩势欲摧竒应潜怪灵合蓄风雷黛润沾新雨斑明防古苔未应栖鸟雀不肯染尘埃尖削琅玕笋洼剜马脑罍海神移碣石画障簇天台在世为尤物于人负逸才渡江一苇载入洛五丁推出处虽无意升沈亦有媒防从水府底置向相庭隈对称吟诗句看宜把酒杯终随金砺用不学玉山頽疏心偏爱圆公眼屡廻共嗟无此分虚管太湖来　童翰卿织女石诗曰一片昆明石千秋织女名见人虚脉脉依水更盈盈苔作轻衣色波为促杼声岸云连湿沙月对眉生有脸莲同笑无心鸟不惊还如朝镜里形影自分明　李徳裕叠石诗曰潺湲桂水湍漱石多竒状鳞次冠烟霞蝉聨叠波浪今来碧梧下迥出秋潭上嵗晚苔藓滋懐贤益惆怅　宋苏轼文登弹子涡石诗曰蓬莱海上峰玉立色不改孤根捍滔天云骨有破碎阳侯杀廉角隂火发光采累累弹丸间琐细成珠琲阎浮一沤尔真妄果安在我持此石归防中有东海垂慈老人眼俯仰了大块置之盆盎中日与山海对明年菖蒲根连络不可解傥有蟠桃生旦暮犹可待【诗序云取此石数百枚以养石菖蒲】　又仇池石诗曰海石来珠宫秀色如蛾緑坡陀尺寸间宛转陵峦足连娟二华顶空洞三茅腹初疑仇池化又恐瀛洲蹙殷勤峤南使餽饷扬州牧得之喜无寐与汝交不渎盛以髙丽盆借以文登玉幽光先五夜冷气压三伏老人生如寄茅舎久未卜一夫幸可致千里常相逐风流贵公子窜谪武当谷见山应已厌何事夺所欲欲留嗟赵弱寜许负秦曲传观慎勿许间道归更【序云王晋卿以小诗借观意在于夺轼不敢不借以此诗先之】　元杨维桢凤凰石诗曰大瀛浴火鸟灭没失倒景玉龙挟之飞脱落叠浪顶根从太始并势与华嵩并琅实既充脰玉距犹在矿马争灔滪堆譲天梯饼神人不敢鞭怒啄欲成瘿迁轻岐阳鼓扛重乌获鼎坐寒彭蠡矶沈却景阳井裘突月支头劒磨严顔颈秦女寜受跨晋士岂容醒灰歴五千刧金锁八千顷未知金带恩逺却白羽影防当鸣朝阳即都【凤飞鸣也】有竒警巨手一拍飞钦师许谁请　王逢望江郎石诗曰仲春天气佳万象欣改色我行六峯外遥见江郎石二仪辟混沌牵牛委精魄鼎列台辅姿玉韫圭璋徳斯连厚坤轴乃弃姑蔑域直上青莲花或陨樵舎侧安知非异境自与三神敌尚恋女娲功踌躇望西北　明林云同仙游龙擦石诗曰扪萝度深篁悬磴惊如线灵扃忽已开触目坐成危石泻银流千防垂楚练咫尺对珠帘喷薄日相溅万壑争喧豗千岩竞葱蒨石城亘长空缥缈飞琼殿原赋陈张正见石赋曰连山蔽亏巨石嵚﨑上兴云而蔚荟下激水而推移舒丹霞于九折混白露于三危镇方城于濮水固天阙于汤池开五岳之灵图集九老之仙都韬神功于射的产利劒于昆吾鱼跃湘郷之水雁浮平固之湖随山鹊之金印碎骊龙之寳珠奄蔼披衣氤氲翠防精卫取而填海天孙用以支机随西王而不落傍东武而俱飞　増唐郑惟忠古石赋曰博望侯周游天下歴覧山川寻长河于异域得美石而献焉汉武帝未之竒也东方朔见而喟然曰此石英辉润宻秀色明烂旧枕昆吾之谿曽临归美之岸玉雉飞而激矢金鸡鸣而縦弹至如天台始裂地乳初分丹青孕彩起成文盈尺则内含明月肤寸则外吐浮云别有两楹分竦双阙相向依依识啓母之形亭亭表望夫之状鼔迎桴而若动帆映舟而似飏此并流膏曲涧滴髓危峰据谷成虎临池作龙蒲英九节莲叶千重若乃泗水之上岐山之侧抚之则磬动竒音被之则锦开新色匠石见而心骇师涓闻而叹息于是琢磨成状雕莹生辉似则负图盘峙如鹊则缄印鶱飞在地者佳人捣练在天者织女支机及其火烈昆墟星流宋国被陨形碎遭焚影黒碑沈郢路之东树折阳闗之北昔之开坛竹抱剑松抽础应山云之润桥通海水之流栁谷岸崩之马郁林泥落之牛莫不嵗月凋讹丘陵芜没颠坠坑穽枕倚岩窟据洞口而嵯峨出泉心而硉矹徒见新排理坼旧蹙文廻圆分者雹散方裂者冰开既藏瑕而被藓又抱穴以侵苔岂如写镜能明磨锋可利撃拊充帝庭之乐闗和覩王府之器总五色而补天含九光而镇地者矣词未毕帝乃顾而言曰楚王见璞弃之山阿不有卞氏其如玉何抽琴命操为古石之歌歌曰江东藏瑞简济北蕴兵书若非平固湖中雁定是昆明池上鱼歌响既终神仪有怿左右惊视符采傍射使玉人而攻之果得连城之璧　李邕石赋曰代有逺游子植杖大野周目层岩覩巨石而叹曰兹盘礴也可用武而转乎兹峭峙也可腾踔而登乎观其凌云挿峰霄横嶂峻削标表汗漫仪状划镇地以周博崛戴天而雄壮黙云之暮起赩丹霞之朝上若使矗布长城嶷聫髙壁遏西戎而分塞截东陲而度碛张九州之地险蹙四裔之天隔别有列在王庭地当文砌凝贞琬之粉泽艶重锦之光丽承聴政之梁柱纳进贤之阶陛匪徒夹植桃李因芳茝蕙降神女之徜徉排仙衣之容曳若乃苔藓剥落雨露淋漓水碧藻曜绘画纷披不邀代之所贵不欲人之见知防懐金而列异曷剖玊而方竒至若危堞孤援悬门御冲出阵摧鹤乗城起龙炮与矢而飞雨磁当途而列墉金鼔为之沮气戈矛为之辍锋借如奕秋沈思蜀相兴图秉节制以全胜縦刼杀以论都鄙宋缄之谬识嘉禹凿之神模落五星而多懵坐千人而不孤惟磨礲之所取任方圆之自殊支空留于织室编尚想于兵符鸟何恨而填海山何言而望夫徒以贞者不黩坚者可久卧如羊于山野蹲似虎于林薮知作鼓之声虚信为人之无偶梁架海以东注镇临江而南守庶投水而克成将补天而何有岂独砥砺利器盘踞真王镞来肃慎门通越裳屹特立以兴主驾能言以发祥迩开莲兮华表逺倚劒兮疏梁保兹城而永固结彼交而不忘何止藏书石室勒篆离经翕湘川之飞燕伏昆池之骇鲸膏久服而顔驻碑一观而涕零岂如扣角匡坐且悲歌于白水寻山小住止危途于翠屏而已哉　白行简望夫石赋曰至坚者石最灵者人何精诚之所感忽变化而如神离思无穷已极伤春之目贞心弥固俄成可转之身原夫念逺増懐慿髙流盼心摇摇而有待目眇眇而不见丝萝无托难立节以自持金石比坚故推诚而遂变徒观夫其形未泐其怨则深介然而凝夫啓母之状确乎不防坚于王霸之心口也不言腹兮则实形落落以孤立势亭亭以迥出化轻裙于五色独认罗衣变纎手于一拳已迷纨质矧乎石以表其贞变以彰其异结千里之怨望含万里之幽思緑云朝触拂峩峩之髻鬟微雨暮霑洒涟涟之珠泪杂霜华于脸粉脱苔防于眉翠昔居人代虽云赋命在天今化山椒可谓成形于地于是感其事察其宜采蘼芜之芳生不相见化芙蓉之质死不相随冀同穴于防漠成终天之别离则知行髙者其感深迹异者其致逺委碧峰之窈窕辞红楼之婉娩下山有路初期携手同归窥户无人终叹往而不返嗟乎贞志可嘉髙节惟亮同胚浑之凝结异追琢而成状孤烟不散若袭香于炉峰之前圆月斜临似对镜于庐山之上形委化而已久目凝睇而已望悲哉思妇与行人莫不覩之而惆怅
　　増铭唐白居易盘石铭曰客从山来遗我盘石圆平腻滑广袤六尺质凝云白文坼烟碧莓苔有斑麋鹿无迹置之竹下风埽露滴坐待禅僧眠留醉客清泠可爱支体甚适便是白家夏天牀席
　　増歌唐呉融太湖石歌曰洞庭山下湖波碧波中万古生幽石鐡索千寻取得来竒形怪状谁能识初疑朝家正人立又如战士方狙撃又如防风死后骨又如于菟活时额又如成人枫又如害瘿栢雨过上渟风来中有隙想得沈潜水府时兴云出雨蟠蛟螭今来硉矹林亭上长恐忽然生白浪用时应不称娲皇将去也堪随博望噫嘻尔石好慿依幸有方池并钓矶小山丛桂且为伴钟阜白云长自归何必豪家甲第里玉栏干畔争光辉一朝荆棘忽流落何异绮罗云雨飞　宋欧阳脩紫石屏歌曰月从海底来行上天东南正当天中时下照千丈潭潭心无风月不动倒影射入紫石岩月光水洁石莹浄感此隂魄来中潜自从月入此石中天有两曜分为三清光万古不磨灭天地至寳难藏缄天公呼雷公夜持巨斧开崭岩堕此一片落千仞皎然寒镜在玉匳虾蟇白兎走天上空留桂影犹杉杉
　　原赞晋郭璞磁石赞曰磁石吸鐡琥珀取芥气有潜通数亦防防物之相感出乎意外
　　増记唐栁宗元永州万石亭记曰御史中丞清河男崔公来涖永州间日登城北墉临于荒野丛翳之隙见怪石特出度其下必有殊胜歩自西南以求其墟伐竹披奥欹仄以入绵谷跨谿皆大石林立涣若奔云错若置碁怒者虎鬭企者鸟厉抉其穴则鼻口相呀搜其根则蹄股交峙环行卒愕疑若噬于是刳辟朽壤剪焚榛薉决沟浍导伏流散为踈林洄为清池寥廓澄若造物者始判清浊効竒于兹地非人力也乃立游亭以宅厥中直亭之西石若掖分可以眺望其上青壁斗絶沈于渊源莫究其极自下而望则合乎攅峦与山无穷明日州邑耋老杂然而至曰吾侪生是州艺是野眉厐齿鲵未甞知此岂天坠地出设兹神物以彰我公之德与既贺而请名公曰是石之数不可知也以其多而命之曰万石亭耋老又言曰懿夫公之名亭也岂専状物而已哉公甞六为二千石既盈其数然而有道之士咸恨崔公之嘉绩未洽于人敢颂休声祝公于明神汉之三公秩号万石我公之徳宜受兹锡汉有礼臣惟万石君我公之化始于闺门道合于古祐之自天野夫献辞公夀万年宗元甞以笺奏尚书敢専笔削以附零陵故事　宋苏轼怪石供曰禹贡青州有铅松怪石解者曰怪石石似玉者今齐安江上往往得美石与玉无辨多红黄白色其文如人指上螺精明可爱虽巧者以意绘画有不能及者岂古所谓怪石者耶凡物之丑好生于相形吾未知其果安在也使世间石皆如此则今之凡石覆为怪戾海外有形语之国口不能言而相喻以形其以形语也防于口使吾为之不已难乎故夫天机之动忽焉而成而人真以为巧也虽然自禹以来怪之矣齐安小儿浴于江时有得之者戏以饼饵易之既而得二百九十有八枚大者兼寸小者如枣栗菱芡其一如虎豹首有口鼻眼处以为羣石之长又得古铜盆一枚以盛石挹水注之粲然而庐山归宗佛印禅师适有使至遂以为供禅师甞以道眼观一切世间混沌空洞了无一物虽夜光赤璧与瓦砾等而况此石虽然愿受此供灌以墨池水强为一笑使自今以往山僧野人欲供禅师而力不能办衣服饮食卧具者皆得以浄水注石为供盖自苏子瞻始　欧阳脩菱溪石记曰菱溪之石有六其四为人取去其一差小而尤竒亦藏民家其最大者偃然僵卧于溪侧以其难徙故得独存每嵗寒霜落水涸而石出谿傍人见其可怪往往祀以为神菱谿按图与经皆不载唐防昌中刺史李濆为荇谿记曰水出永阳岭西经皇道山下以地求之今无所谓荇谿者询于滁州人曰此谿是也杨行宻据淮南淮人为讳其嫌名以荇为菱理或然也谿傍若有遗址云故将刘金之宅石即刘氏之物也金伪呉时贵将与行宻俱起合淝号二十六英雄金其一也金本武夫悍卒而乃能知爱赏竒异为儿女子之好岂非遭逢乱世功成志得骄于富贵之佚欲而然耶想其陂池台榭竒木异草与此石称亦一时之盛哉今刘氏之后散为编氓尚有居谿旁者予感夫人物之废兴惜其可爱而反弃也乃以三牛曳置幽谷又索其小者得于白塔民朱氏遂立于亭之南北亭负城而近以为滁人嵗时嬉游之好夫物之竒者弃没于幽逺则可惜置之耳目则爱者不免取之而去嗟夫刘金者虽不足道然亦可谓雄勇之士其平生志意岂不伟哉及其后世荒烟零落至于子孙泯没而无闻况欲长有此石乎用此可为富贵者之戒而好竒之士闻此石者可以一赏而足何必取而去也哉

　　御定渊鉴函卷二十六
&lt;子部,类书类,御定渊鉴类函&gt;
　　钦定四库全书
　　御定渊鉴类函卷二十七
　　地部五【昆仑山　增长白山　嵩髙山泰山　华山　衡山　恒山】
　　昆仑山一
　　原龙鱼河图曰昆仑山天中柱也　水经曰昆仑墟在西北去嵩髙五万里地之中也其髙万一千里河水出其东北陬　大荒西经曰赤水之后黒水之前有大山名曰昆仑之丘有神司焉其神虎身九尾人面虎爪博物志曰昆仑从广万一千里神物之所生圣人神仙之所集有五色云气五色流水其泉东南流入中国名爲河也　增关尹内传曰万亿万岁有一大水昆仑飞浮是时飞仙迎取天王及善民安之山上也　吕氏春秋曰菜之美者有昆仑之苹也　淮南子曰昆仑之玉瑱而尘垢不能汚也　汉书曰张安世房中歌云天马来兮开逺门竦余身兮游昆仑　水经注曰昆仑爲无热丘　徐整长厯曰北斗当昆仑上气运注天下春夏
　　爲雨露秋冬爲霜雪　道经曰海外蓬莱阆苑有五岳灵山昆仑之山乃天之中岳也在八海之间上当天心形如偃盖东曰樊【饭】桐西曰县圃南曰积石北曰阆苑上有琼华之阙光碧之堂瑶池翠水金井玉梁主鎭星之精居于中元一气天中焉　十洲记曰昆仑在西海戌地北海亥地去岸十三万里山高平地三万六千里出日月之上有九层每层相去万里形如偃盖下狭上广北曰阆风巓西曰县圃台东曰昆仑宫有增城九重傍有瑶台十二广各千歩皆五色石爲台基上安金台五所玉楼十二又有流精之阙碧玉之堂琼华之室紫翠丹房云锦烛目朱霞九光西王母所治也上通璿玑元气流布理九天而调阴阳乃天地之根纽也　又曰昆仑一号昆崚释氏家谓之须弥山爲帝释天所居山顶四峰拔出各高七百仭山东天下名东佛寺西天下名瞿耶尼南天下名阎浮提北天下名北郁单阎浮提今中国四裔是也涅槃经所谓阎浮界内有震旦即此杨炯碑曰昆仑西北之天门
　　昆仑山二
　　原尔雅曰西北之美者有昆仑虚【墟】之璆琳琅玕焉穆天子传曰天子遂宿于昆仑之阿赤水之阳吉日辛酉天子升于昆仑之丘以观黄帝之宫　纪年曰周穆王十七年西征至昆仑丘见西王母王母止之　史记曰禹本纪言河出昆仑昆仑甚高三千五百余里日月所相隐避爲光明也其上醴泉华池自张骞使大夏之后穷河源恶覩本纪所谓昆仑者乎　神异经曰昆仑有铜柱焉其高入天所谓天柱也圆周如削围三千里铜柱下有廻屋焉辟方百丈　搜神记曰昆仑之山地首也是惟帝之下都故其外絶以弱水之深又环以炎火之山山上有鸟兽草木皆生育滋茂于炎火之中故有火澣布非此山之皮枲则其鸟兽之毛也　增尸子曰赤县洲者实爲昆仑之墟土红芝草生焉食其一实而醉卧三百岁而后醒　淮南子曰禹以息土塡洪水以爲名山掘昆仑虚以爲下地【或作池】中有增城九重上有木禾珠树玉树璇树不死树在其西沙棠琅玕在其东绛树在其南瑶树在其北北门开以纳不周之风又曰县圃凉风樊桐在昆仑阊阖之中是其疏圃疏圃之池浸以黄水黄水三周复其原是谓丹水饮之不死昆仑之丘或上倍之是谓凉风之山登之而不死或上倍之是谓县圃登之乃灵能使风雨或上倍之乃惟上天登之乃神是谓太帝之居　拾遗记曰昆仑西有螭潭多龙螭皆白色千岁一蜕其五藏此潭左侧有五色石皆云是白螭膓化成　山海经曰周穆王至昆仑之丘游轩辕之宫眺钟山之岭勒石西王母之山纪迹圃之上　又曰昆仑之墟百神所在上有木禾长五寻大五围而有井以玉爲槛【槛阑】面有九门门有开明兽守之　崔鸿十六国春秋曰凉张骏酒泉太守马岌上言酒泉南山即昆仑之体也周穆王见西王母乐而忘归即谓此山山有石室王母堂珠玑镂饰焕若神宫删丹西河名曰弱水禹贡昆仑在临羗之西即此明矣宜立西王母祠以裨朝廷无疆之福骏从之　列仙传曰赤松子者神农时雨师也服水石以敎神农能入火不烧至昆仑山上常止西王母石室中随风雨上下炎帝少女追之亦得仙俱去至高辛时复爲雨师今之雨师是也　神仙传曰东郭延者山阳人也服云飞散能夜书有数十人乘虎豹来迎比邻尽见之与亲友辞别而去云诣昆仑山　许浑集曰浑尝梦登山有宫室凌云人云此昆仑也旣入见数人方饮酒招之至暮赋诗曰晓入瑶台露气清坐中唯有许飞琼他日复梦至其处飞琼曰何故显余姓氏于人间座上即改天风吹下歩虚声曰善
　　昆仑山三
　　增天柱　地首【上详前一下详前二】　平圃　下都【山海经曰槐江之山实爲帝之平圃南望昆仑其光熊熊其气魄魄　下详前二】　芝田　蕙圃【拾遗记曰昆仑第九层下形渐狭小下有芝田蕙圃皆万顷羣仙种耨焉】　金台　玉楼【并详前一】　王母居　陆吾司【列仙传曰西王母居昆仑山下　山海经曰昆仑之丘神陆吾司之其神状虎身而九尾人面而虎爪是神也司天之九部及帝之囿时注云陆吾即肩吾也庄周曰肩吾得之以处大山也】增城九重　去天数里【上详前一　抱朴子曰蔡诞者自云被谪至昆仑初诞还人问曰昆仑何似荅曰天不问其高几里要于仰视之去天不过十数里也】　黄帝遗珠　穆王勒石【庄子曰黄帝游乎赤水之北登乎昆仑之丘而南望怀归遗其珠　下详前二】　薲草已劳　沙棠不溺【山海经曰昆仑之丘有草焉名曰薲其状如葵其叶如葱食之已劳又曰昆仑上有木焉其状如棠黄华赤实其味如李而无核名曰沙棠食之使人不溺】　日月之
　　上　天地之齐【上详前二　酉阳杂俎曰昆仑爲天地之齐】　兽曰土蝼鸟曰钦原【山海经曰昆仑之山有兽焉其状如羊而四角名曰土蝼是食人　又曰有鸟焉其状如蜂大如鸳鸯名钦原按钦或作爰或作至】　绝以弱水　环以炎火【并详前二】
　　昆仑山四
　　增玉瑱【详前一】　处陆【吴越春秋曰范蠡爲越王筑城曰昆仑之象存焉越王曰昆仑之山乃地之柱上承皇天气吐宇内下处后土禀受无外滋圣生神呕养帝会故五帝处其阳陆三王居其正地吾之国也偏何能与王者比隆盛哉】　三成【尔雅曰三成爲昆仑丘注云昆仑山三重故以名云】偃盖【详前一】　巡游【陆贾新语曰黄帝巡游四海登昆仑山起居望于其上】　无热丘【详前一】　河水出【河图曰昆仑之墟五城十二楼河水出焉】　赤县洲【详前二】仙人居【葛仙公传曰昆仑一曰圃一曰积石瑶房一曰阆风台一曰华盖一曰天柱皆仙人所】
　　【居也】
　　昆仑山五
　　増诗晋陶潜读山海经诗曰迢迢槐江岭是谓圃丘西南望昆仑光气难与俦亭亭琅玕照落落清瑶流原赞晋郭璞昆仑丘赞曰昆仑月精水之灵府惟帝下都西羌之宇杰然中峙号曰天柱
　　长白山
　　增名胜记曰长白山其巓有潭周八十里深不可测南流爲鸭緑江北流爲混同江　明一统志曰长白山在故会宁府南六十里横亘千里髙二百里
　　嵩髙山一
　　增尚书曰荆河惟豫州又曰熊耳外方桐柏至于陪尾蔡沈注曰熊耳外方桐柏陪尾豫州山也外方地志颍川郡崈髙县有崈髙山古文以爲外方在今京西登封县也　诗曰崧髙维岳峻极于天维岳降神生甫及申周官曰颍州其鎭山曰嵩髙山　尔雅曰嵩髙爲中
　　岳　释名曰嵩字或爲崧山大而髙曰嵩　白虎通曰中央之岳独加髙字者何中央居四方之中可髙故曰嵩髙　戴延之西征记曰嵩山东曰太室西曰少室相去十七里嵩其总名也谓之室者以其下各有石室焉少室髙八百六十丈上方十里与太室相埒但小耳就山中视之太室爲髙出山则少室岿然矣　星经曰塡星主嵩山豫州史记天官书曰塡星之位曰中央岁塡一宿宋天文志曰塡星爲中央二十八岁而一周天唐天文志云鹑火大火寿星豕韦爲中州其神主乎嵩丘塡星位焉　史记天官书曰柳星张三河【三河三辅成周也】又曰夜半建者衡衡殷中州河济之间晋天文志曰自柳九度至张十六度爲鹑火于辰在午周之分野属三河唐书曰自陜而东三川中岳爲成周【三川伊洛河也】　唐天文志曰自鹑首逾河戒东曰鹑火得重离正位轩辕之只在焉其分野自河华之交东接祝融之墟北负河南及汉盖寒燠之所均也　新唐书曰寿星在商亳西南北连太室之东自阳城际之又曰新郑爲轩辕祝融之墟其东鄙则入寿星隋志曰轩辕黄帝之神后妃之主土职也　名山志曰嵩髙山者五岳之中岳也　潜确类书曰中岳嵩山少室武当爲佐命太和陆浑爲佐理
　　嵩髙山二
　　原汉武内传曰武帝夜梦与李少君俱上嵩髙山上半道有绣衣使者乘龙持节从云中下言太乙君召觉即告近臣曰如朕梦少君将舍朕去矣　续汉书曰汉武帝礼登中岳闻有呼万岁声者三于是以三百户封奉祀命曰崇髙邑至后汉灵帝复改崇髙爲嵩髙焉　世说曰嵩髙山北有大穴莫测其深百姓岁时游观其上晋初尝有一人误坠穴中同辈冀其傥不死乃投食于穴中坠者得之爲寻穴而行计可十余日忽旷然见明又有草屋中有二人对坐围棊局下有一杯白饮坠者告以饥渴棊者曰可饮此坠者饮之气力十倍棊者曰从此西行有天井其中有蛟龙但投身入井自当出若饿取井中物食之坠者如言可半年许乃出于蜀中归洛下问张华张华曰此仙馆也丈夫所饮者玉浆所食者龙穴石髓　又曰傅亮北征在黄河中垂至洛遥见嵩髙山于时同从客在坐问傅曰潘安仁怀旧赋云前瞻太室傍眺嵩丘嵩丘太室故是一山何以言傍眺傅曰有嵩丘山去太室十七里此是书写误耳　增孙严宋书曰沙门释法义于嵩髙庙前石坛下得玉璧三十二枚黄金一饼光彩润洁河南太守毛修之以灵岳降瑞送诣神府　魏书曰裵衍字文舒自梁归魏授通直郎衍欲辞朝命请隐嵩髙表曰伏见嵩岑极天苞育名草修生救疾多游此岫臣摄性乖和诚希药此沈疴庶偶影风云永歌至德诏曰知欲养疴中岳錬石嵩栖素云根饵芝清壑深用嘉焉便从来请　旧唐书曰李渤字濬之隐于嵩山以读书业文爲事元和初以山人征爲左拾遗新唐书云河南少尹杜兼遣吏持诏币即山敦促不拜韩愈遗书曰朝廷士引领东望若景星凤凰争先覩之为快想拾遗公冠带就车惠然肯来舒所蓄积以补缀盛德之阙渤心善其言始出家东都　又曰卢鸿一字颢然博学善书隐于嵩山开元初礼召不至自图十景有序有词李参元记曰元居十志者草堂以修身蓄德之府也樾馆以延宾阅礼之用也洞元室以谈道众妙之宗也羃翠庭以栖闲谷神之致也期僊磴以湛情傲睨之适也涤烦矶以澡性洁已之谓也云锦淙以汰志日新其德也金碧潭以端容镜清其色也倒景台熙熙春台之乐也枕烟庭仙山之兴也十者天地之成数志者纪述之总名元居道心惟微幽赏亦异可谓隐沦之奇札今昔所未闻故备焉贻诸好事君子也　南齐书曰建元元年四月荥阳郡人尹午于嵩山东南隅见天雨石堕地石开有玉玺在其中方三寸奉玺诣雍州刺史萧赤斧表献之　崔鸿十六国春秋曰王猛至山见一老父据胡牀须鬓皓然猛进拜老父曰王公何因拜也遣人送猛出山顾视乃嵩髙也原山海经曰太室之中山其上有木焉叶状如棃而赤理其名曰栯服之不妬有草焉其状如白华黑实泽如蘡薁其名曰瑶草服之不昧上多美石　增又曰少室之山有木焉名曰帝休叶状如杨其枝五岐黄华黑实服者不怒其上多玉其下多铁休水出焉而北流注于洛其中多防鱼状如盩蜼而长距足白而对食者无蛊疾可以御兵　又注曰阳城西谷多季室亦曰少室山巓有白玉膏服之得仙　原刘根别传曰根弃世学道入中岳嵩山石室中峥嵘上东南下五十丈北人冬夏不衣身毛皆长一二尺顔状如年十五时　增又曰武帝登少室见一女子以九节杖仰视日闭左目开右目气且絶乃苏息帝使人问之所行何等女子不荅东方朔曰妇人食日精者　原列仙传曰王子乔周灵王太子晋也好吹笙作凤鸣游伊雒间道士浮丘公接上嵩髙山三十余年往来缑氏山缑氏山在嵩山之西仙经曰嵩髙山东南大岩下石孔方圆一丈西方北入五六里有太室髙三十余丈周围三百歩自然明烛相见如日月无异中有十六仙人云月光童子常在天台时亦往来此中人非有道不能望见　襍道书曰自岳神庙东北三十里至一山名曰东龙门其东有三台山昔汉武东巡过此见学仙女帝观之因以名焉南有许由山髙大四絶其北有颍水尧聘许由其处犹有坛墠汉世有道士从外国将贝多子来于嵩髙西脚上种之有四树与众木迥异一年三花白色香美　增翰林盛事曰田游岩初以儒学累征不起偕其母隐嵩山调露中髙宗幸中岳因访其居游岩出拜诏命中书侍郎薛元超入问其母御题其门曰隐士田游岩宅征拜文学士　云麓漫钞曰元和四年三月二十六日余与著作郎樊宗师处士卢仝自洛中至少室谒李徴君渤樊次玉川疾作归明日与李卢自少室而东上太室中宿封禅台下石室遂自龙川寺钓龙潭水遇雷明日观啓母石入天封观闰四月三日韩愈题　集古录云武后封禅处有石记曰人游龙潭者毋笑语以渎神龙龙怒则有雷恐　唐髙僧传曰永淳时嵩岳闲居寺僧元珪庐岳之厐坞一日有伟丈夫从部曲来谒曰我此岳神也请受正戒珪曰无我无汝孰能戒哉神曰我神通亚佛珪曰汝能使上帝东天行而西七曜乎汝能夺地只融五岳而结四海乎曰不能曰东岩寺之障莽然无树北岫有之而背非屏拥汝能移北树于东岭乎神曰闻命愿师无骇是夜暴风吼雷物不安所诘旦和霁则北岩松栝尽移东森然行植焉　洞渊集曰中岳山洞名上帝司眞之天即轩辕爲黄帝治中岳主德分精黄老驻跸上有仙人贝多之树玉女织锦之室石髓琼环玉人金像上应柳宿之精下鎭周地之分野　酉阳杂俎曰太和中郑仁本表弟尝与王秀才游嵩山扪萝越磵径极幽夐徙倚间忽觉鼾睡声见一人枕襆而眠呼之起问其所自曰君知月乃七宝合成乎月势如丸其影日烁其凸处也常有八万三千户修之予即一数因开襆有斤凿数事玉屑饭两裹授与二人曰食此虽不足长生可以一生无疾指一径曰由此自合官道矣言已不见　关中记曰嵩髙山石室十余孔有石牀池水食饮之具道士多游之可以避世　李白集曰予访道少室尽登三十六峰少室上有四天门中有三十六峰三门犹可攀掖独西天门缺处望之一铁楞窗俨然玲珑竟不可践其处似羣仙所往还也　岳渎名山记曰天下有三十六洞天第六爲嵩山司眞洞天又有七十二福地第六十爲缑氏山子晋上升处第六十二爲少室山　记事珠曰嵩髙山下有石室名谟觞内有仙书无数昔仙人方回读书于内玉女进以饮食　嵩山记曰嵩髙山上有石室前有石柱似承露盘上有石脂滴下食之一合寿与天地相毕中顶南下二百歩亦有岳庙画爲神像有玉人髙五寸玉色甚光润制作亦佳莫知早晩所造盖岳神之像相传谓明公山中人悉云屡尝失之或经旬乃见　舆地志曰道书云蔡邕于嵩岩石室中得素书八卷神仙传云唐李筌于嵩山虎口岩得黄帝阴符经　又曰嵩山西七十里至少室从东角上四十里得下定思又上十里得上定思十里中有大石门爲中定思自中定思而出至崖头下有石室中有水多白石英内有自然经书自然饮食　通志曰嵩髙山下有古简一枚上有两行科斗书张华问束晳晳曰此汉明帝显节陵策文也检验果然又汉张芝于太室天门西岩石室中获科斗古书　嵩髙志曰汉安帝延光四年铸一鼎于少室山其文曰承露鼎小篆书四足刀劒录云汉武帝元光五年铸八劒各长三尺六寸铭曰八服小篆书五岳皆埋之魏道武帝以登国元年于嵩阿铸一劒铭曰鎭山书　又曰鼂说之字以道钜野人崇宁间与陈叔易同隐嵩山叔易赴召以道嘲之曰处士谁人爲作牙尽防猿鹤到京华从今邻壑应惆怅六六前只一家后靖康间以道亦起而女弟四娘适唐氏者颇复诮其出焉　谈苑曰宋石元懿熙载游嵩阳道中遇一叟熟视之曰眞太平良弼也吾幼爲房龄检书苍头公酷似房公语讫即不见太宗朝石果爲左仆射
　　嵩髙山三
　　原二室　三台【上详前一下详前二】　神岳　天鎭【上详前一庾阐建武颂曰邈彼嵩华维岳之峻岩岩髙大配天作鎭】　玉人　金像【上详前二　仙经曰嵩髙山大岩下有佛图奇妙有一大金像在中来语寺僧密公密公时在嵩寺寺在嵩山脚下闻之欣然即与人披林求索时白雾昏迷密公荒昧失路一往看之即入山中惟见一麝香出入三四歩侧足双跳歩歩廻顾复去十歩中有青炎出就视之有自然天地】　石牀　铜铫【上详前二　卢元明嵩山记曰嵩山最是栖神之灵薮长松緑柏生于岭涧左右古人住止处有铜铫器物东北出云有自然五谷自然仙乐】　乘龙　控鹤【上详前二　孙绰天台赋曰王乔控鹤以冲天】　玉浆　石髓【并详前二】白雾　青炎【并见金像注】　吹笙王子　衣绣使者【并详前二】种花道士　围棊仙人【并详前二】　月光童子　鬼谷先
　　生【上详前二　嵩山记曰鬼谷先生于嵩山东南学仙】　节彼灵山　鎭兹中土名雄五岳　秩视三公【天子祭名山五岳视三公】　瞻彼髙岳
　　鎭兹坤仪【以上俱白帖】　增鎭地　配天【上详前二　左传曰山岳则配天】授书　枕襆【山堂肆考云白年乐天子也一日于嵩山东岩下遇李白曰吾与汝父皆仙】
　　【矣出素书一轴授之曰读此可辨九天禽语九地兽言年一日过潞州二雀啾唧过州太守庭守曰彼何言年曰言城西人家有粟可共食之验之果然　下详前二】　凤鸣　鹤驻【列仙传曰王子晋好吹笙作凤鸣上嵩髙山后见桓良曰告我家七月七日待我缑氏山头果乘白鹤驻山头望之不得到乃举手谢时人而去】　绝谷　烧丹【李白集曰嵩山有神人焦链师者不知何许妇人也又云生于齐梁间其年貎可称五十许常胎息绝谷居无室庐游行若飞倐忽万里世或传其入东海登蓬莱竟亦不能测其往也　道书曰中岳道士顾元续于天宝中尝怀金行市中忽遇一人强登旗亭倾壶尽醉日与之熟一年中输数百金其人请所欲元续笑曰予烧金丹八转矣将烦君守之或药成相与期于太清也其人慨然许之】　嵩门　石阙【嵩岳志曰玉柱峰下有峡如门中秋望夕月从峡出如镜在台名曰嵩门　又曰汉武帝祀嵩山见啓母石遂令建庙南有石阙汉安帝延光二年颍川太守朱宠造】　金壶　玉镜【又曰太室有金壶峰仙传云老子以金壶墨写经于峰下因名　又曰中峰东有玉镜峰峰下时有一镜浮空望之光色如玉】　青童　白鹿【又曰汉武帝见二青衣童子捧书来迎欲问之俄失所在因名其峰曰青童　又曰少室有白鹿峰上多白鹿或云仙鹿其色皆白】　汉柏秦槐【又曰嵩阳宫有古柏三株大者七人围次六人围又次五人围相传汉武帝封爲三将军　又曰秦槐相传秦时封爲五品宋文彦博少林寺诗曰五品封槐今尚在是也】　登仙台　饮鹤池【西征记曰汉武帝于太室山作登仙台　名胜志曰缑氏山王子晋升仙处上有饮鹤池】　弃瓢岩　洗耳池【嵩书曰许由隐箕颍间以手掬水人遗一瓢饮讫挂木上风吹有声由以爲烦弃之岩下　罗泌路史曰尧让天下于许由不受而逃后隐于箕颍之间尧又召爲九州长不欲闻之洗耳于颍滨时巢父牵犊欲饮见由洗耳问其故由告之巢父曰汚吾犊口乃牵犊上流饮之】　面壁石立雪亭【嵩岳志曰少林寺西北三里许有初祖庵盖达磨面壁洞在其上而建庵于此也背倚五峰前临双涧松柏茂荫爲山中胜境庵中有达磨石亦名面壁石　又曰五乳峰下有立雪亭以二祖神光雪中立达磨而建亭于此】　室藏丹经　天降甘露【嵩岳志曰张道陵留侯六世孙也入嵩山神人告之曰石室中藏黄帝丹经琅函玉笈之书子行必获矣从之果得其书　又云少林寺西有甘露台相传跋陀繙经天降甘露】　卢鸿广庐　李渤筑室【唐书曰卢鸿庐嵩山赐隐居服官营草堂到山中广学庐聚徒数百人　旧唐书曰李渤筑室于少室山中自号少室山人】
　　嵩髙山四
　　增题柱【欧阳永叔跋嵩山题名曰韩退之题名在天封宫石柱上记龙潭遇雷事】题壁【嵩岳志曰司马温公嵩山题壁云登山有道徐行则不困措足于平稳之地则不跌其防深逺矣】　九节杖【详前二】　封天王【唐书云则天垂拱四年改嵩山爲神岳封其神爲天中王至万岁通天元年辛巳尊天中王爲神岳天圣皇帝天灵妃爲天圣皇后】　啓母石【详前二】　望都【纪异曰岳之西北一号望都天气晴暖即望见洛阳隐隐如车盖之形】　捣帛石【五代秦再思记嵩山之下有玉女捣帛石莹彻光洁人莫能测岳下人云立秋前一日中夜常闻杵声】　见日出【六帖岳之东北一号鸡鸣峰五更初便见日出】
　　嵩髙山五
　　原诗唐宋之问奉使嵩山途经缑岭诗曰侵晨发洛阳城中歌吹声毕景至缑岭岭上烟霞生草树饶野意山川多古情大隐德所薄归来可退耕　增唐沈佺期岳馆诗曰洞壑仙人馆孤峰玉女台空蒙朝气合窈窕夕阳开荒涧含轻雨虚岩应薄雷正逢鸾与鹤歌舞出天来　唐李白送杨山人归嵩山诗曰我有万古宅嵩阳玉女峰尝留一片月挂在东溪松尔去掇仙草菖蒲花紫茸岁晩或相访青天骑白龙　唐刘希夷嵩岳闻笙诗曰月出嵩山东月明山益空山人爱清景散发卧秋风风止夜何清独夜草虫鸣仙人不可见乘月近吹笙绛唇吸灵气玉指调眞声眞声是何曲三山鸾鹤情昔去落尘俗愿言闻此曲今年卧嵩岑何幸承幽音神仙乐吾事笙歌铭夙心　唐刘禹钖送卢处士归嵩山别业诗曰世业嵩山隐云深无四邻药炉烧姹女酒瓮贮贤人晩日华阴雾秋风函谷尘送君从此去铃阁少谈宾　宋梅尧臣登太室中峰诗曰日夕望苍崖崭崭在天外及来歩其巓下见河如带半壁云雾昏山根已沛　宋欧阳修玉女捣帛石诗曰玉女捣秋衣夜下青松岭山深风露寒月杵遥相应灵踪杳何寻片石秋光莹　元蒲理翰游嵩岳诗曰嵩岳岩前铁作桥重楼朱宇隐层霄道人歩月拾瑶草童子倚云吹玉箫春满石坛迟昼景龙藏金鼎长丹苗苔封少室山前路何许髙人索价饶
　　增赋唐张仲素山呼万岁赋曰天作太室巍乎苍苍立极中位含精降祥惟汉武之肇祀闻嘉言之孔章告盈数以不忒郁希声之载扬于时五辂旣臻千官毕会望崭岩之絶壁升缥缈之华盖排羽卫于山前刻金石于天外谅精诚之至感致天地之交泰于是腾洪音流翠霭始则类乎雷殷终不因乎地籁惟天祚圣谷得一而盈惟岳降神声至三而大夫其登封则千古是追峻极而四方是维瑞载光于汉史德且咏于周诗动恊休征有异坻頺之震响合灵祀且殊大块之噫是时也百神受职万灵献功霁山雾收山风福穰穰于宇内声隐隐于封中且啓迪之微延洪是表因勒成而响荅殊卜祝之占兆凭乎物陋石言之不臧自天叹梦龄之尚少懿乎脗合散乎絪缊邈崇丘之灵响伊仰止而敷闻掩格与凤降轶神光与庆云独得乎数千百祀何慙于七十二君稽彼众山咨夫四岳或泥金于杳霭或瘗玉于緜邈封并闻夫再三响未效于清浊方今文物芬郁寰瀛廓澄我后克让谦勤夙兴已固如山之寿式当如月之升所以下臣献颂望翠华之是登
　　原祭文宋范泰爲宋公祭嵩山文曰刘裕敬荐中岳之灵惟岳作鎭中畿拟天比峻降祉发辉宣和阴阳道达幽微旣曰辅顺亦疾厥违霜露所均万人是依不以虚薄志归不庭仰纾国耻俯拯黎甿望岭怀仁践境延情金璧之赠媿惧交盈思乐时雍终凭威灵旧都旣清三秦期廓岂惟人谋亦仰防略逝将言旋自雍徂洛何以寄怀一巵清酌珪璧云乎深诚攸托　后魏孝文帝祭嵩髙山文曰维太和十八年敬昭告于嵩髙之灵太极分浑两仪是生辰作干宝岳树坤灵昭彰天地吐纳五精惟中挺神祥契幽经日月交晖寒暑逓成万象含和兆类孳盈爰自化辟俶庆胥庭轩辕曜哲伊祁载形逮于有周实光洛祯川潜龙光山隐凤停三才凭微七曜依明人伦倾首百神柔诚造厥区夏歴兹三正应符代绩孰不斯营洎乎皇魏飞虬元并螭腾穹象用九黔嬴新兴略丕猷防清佗琼指阴淹翠湿亭河图旷览升中阙铭朕承法统诞邀休宏开物成务载铄成龄迁宇柳方阐绳廛城则直之兴百堵若星日躔流馥月陆芬馨锵旋紫宿景曜黄衡鸾声嘒嘒鸑和嘤嘤归盖如云还辀若霆惟嵩岩岩峻极昊青惟邑翼翼长啓魏京荐玉告防用昭永贞纳兹多福万国以宁　增宋苏辙祭谢嵩山文曰辙昔縁吏役自陈如洛道出嵩少秋雨方淫繁云如絮缠覆山上究观诸麓莫瞩诸岭据鞍黙祷庶几一见俛仰未几豁然云移如卷重帏却置山后连峰角立草木可数惊顾窃叹莫知其由昔韩愈南征有感于衡岂以无似克配前烈黙然慙惕不以语众至于今日十有八年永怀畴昔有不能已谨遣家兵以茶酒香烛及佛经疏伸导薄诚神灵不昧景响昭荅
　　原赞晋郭璞太室山赞曰嵩惟岳宗华岱恒衡气通元漠神洞幽明嵬然中立众山之英
　　泰山一
　　增尚书曰岁二月东巡狩至于岱宗注云岱宗泰山也又曰海岱惟青州　诗曰泰山岩岩鲁所瞻　周
　　官曰兖州其鎭山曰岱宗　论语曰季氏旅于泰山孟子曰孔子登东山而小鲁登泰山而小天下　尔雅曰河东岱　又曰泰山爲东岳　公羊传曰曷爲祭泰山河海山川有能润乎百里者天子秩而祭之　又曰触石而出肤寸而合不崇朝而徧天下者惟泰山之云也　淮南子曰清之爲明杯水可见眸子浊之爲闇河水不见泰山　史记曰李斯谏逐客书云泰山不让土壤故能成其大　袁宏汉纪曰夫东方者万物之所始山岳者灵气之所宅故求之物本必于其始取其所通必于其宅崇其坛场谓之封明其代兴谓之禅然则封禅者王者开物成务之大礼也　唐天文志曰降娄元枵以负东海其神主于岱宗岁星位焉　三礼义宗曰东岳所以谓之岱者代谢之义阳春用事除故生新万物更生相代之道故岱爲名也　原五经通义曰岱宗言王者受命易姓报功告成必于岱宗也东方万物始交代处宗长也言爲羣岳之长　白虎通曰王者受命必封禅封者增髙也禅者广厚也【禅除地爲坛字本爲墠以其祭神故从示】皆刻石纪号着己功绩以自効也天以髙爲尊地以厚爲德故增泰山之巓以报天禅梁甫之阯以报地　博物志云泰山一曰天孙言爲天帝孙也主召人魂东方万物始成故知人生命之长短　名山志曰泰山五岳之东岳也　增论衡曰泰山之髙参天入云去之百里不见埵块　客难曰日月之径不千里则不能烛六合而燿八纮泰山之髙不嶕峣则不能浡滃云而散歊烝洞渊集曰泰山名蓬元太空之天即太昊爲青帝治
　　东岳主万物发生考校死生鬼神之所歴代帝王报功封禅之岳上应奎娄之精下鎭鲁地之分野　茅君内传曰岱宗山之洞周廻三千余里名曰三宫空洞之天潜确类书曰东岳泰山罗浮括苍爲佐命蒙山东山
　　爲佐理
　　泰山二
　　増左传曰郑伯请释泰山之祀而祀周公以泰山之祊易许田杜预注云郑有助祭泰山汤沐邑在祊　庄子曰易姓而王封泰山禅梁甫者七十二代其有形兆垠堮勒石凡千八百余处　史记曰管仲云古者封泰山禅梁父者七十二家而夷吾所记者十有二焉昔无怀氏封泰山禅云云伏牺氏封泰山禅云云神农氏封泰山禅云云炎帝封泰山禅云云黄帝封泰山禅亭亭颛顼封泰山禅云云帝喾封泰山禅云云尧封泰山禅云云舜封泰山禅云云禹封泰山禅会稽汤封泰山禅云云周成王封泰山禅社首皆受命然后得封禅　又曰汉髙祖封爵之誓云使黄河如带泰山如砺国以永宁爰及苗裔　汉书曰秦始皇上自泰山阳至巓立石颂德明其得封也从阴道下禅于梁父　又曰武帝元封元年四月乙卯封泰山下东方封广丈二尺髙九尺其下则有玉牒书明日下阴道禅泰山下阯东北肃然山又曰五岳四渎皆有常祀惟泰山与河岁五祠　后
　　汉书光武本纪曰中元元年二月辛卯柴望岱宗登封泰山甲午禅于梁父　袁山松后汉书云光武封泰山云气成宫阙　封禅仪曰光武封山居亭百官布野比日山上云气成宫阙百官并见之二十一日夕牲时白气广一丈东南极望致浓厚时天清和无云瑞命篇岱岳之瑞以日爲应也事毕皇帝再拜羣臣称万岁音动山谷有气属天遥望不见山巓山巓人在气中不知也原汉官仪及泰山记曰盘道屈曲而上凡五十余盘
　　经小天门大天门仰视天门如从穴中视天窗矣自下至古封禅处凡四十里山顶西岩爲仙人石闾东岩爲介丘东南岩爲日观日观者鸡一鸣时见日始欲出长三丈所又东南名秦观秦观者望见长安吴观者望见会稽周观者望见齐【一作镐】黄河去泰山二百余里于祠所瞻黄河如带若在山阯山南有庙悉种柏千株大者十五六围相传云汉武所种小天门有秦时五大夫松增前秦录曰处士张忠隐于泰山岩栖谷饮修导气
　　之法凿石爲釜泰山人于今法之　旧唐书曰唐髙宗登封泰山祀帝只于社首皇后爲亚献越国太妃爲终献百僚咸窃笑之诏名封祀坛爲舞鹤台介丘坛爲万岁台降禅坛爲景云台以纪当时所见之瑞　元和郡国志曰开元十三年冬明皇封泰山登封之夕凝气昏晦迅风激烈明皇出斋宫露立以请及明清霁旗旛不摇事毕至山下日又抱戴明曜五色千官称贺其日大赦以灵岳昭感封泰山神爲天齐王　又曰明皇东封车驾至岳西来苏顿有大风从东北来自午至夕裂幕折柱众恐张说倡言曰此必是海神来迎也　周易是谋类曰泰山失金鸡郑注曰金鸡泰山之精　论衡曰顔渊与孔子俱上鲁泰山孔子东南望吴阊门外有系白马引顔渊指以示之曰若见吴阊门乎顔渊曰见之孔子曰门外何有曰有如系练之状　搜神记曰后汉胡母班曾至泰山之侧爲泰山府君所召令致书于女壻河伯处云至河中流扣舟呼青衣当自有取书者果得达复爲河伯致书府君云蜀志云班王匡之妹夫也　丘渊之齐记曰泰山东岳也瀛博二县共界汉武封禅割此县以供祀泰山故曰奉髙三十里有延陵儿冢　伍缉之从征记曰泰山于所经诸山最髙而岑崿轩举凌跨众阜云霞草木蔼然灵异苑囿神奇故无螫虫猛兽　广异记曰髙祖将封东岳而天久霖雨帝疑之使刘仁轨问华山道士李播爲奏玉京天帝播云待问泰山府君遂令呼之良久府君至拜谒甚恭播曰唐皇帝欲封禅如何对曰合封后六十年又合一封播揖之而去时仁轨在播侧立见府君府君屡顾之播又呼回曰此唐宰相不识府君无宜见怪旣出谓仁轨曰府君薄怪相公不拜令左右録此人名所以呼廻处分耳仁轨惶汗久之播曰处分了当无苦也其后帝遂封禅【李播淳风父也】　道书福地记曰泰山多芝草玉石下有洞天周廻三千里鬼神之府　列仙传曰泰山道士稷丘君武帝时以道术受赐后上东巡泰山稷丘君拥琴来拜武帝曰陛下勿上也上必伤足帝必欲上及上数里左右足指皆折乃止　又曰马明者齐国临淄人也本姓和字君贤爲县吏捕贼爲所伤当时殆死良久忽于道间见一女以肘后管中一丸药大如小豆与明服之于是即愈血绝创合随神女还岱宗室中上下悬絶重岩深隐其去地千余丈中有金牀玉几非人迹之所能至神仙传曰刘冯者沛人学道于穆王子服石柱英及
　　中岳石流黄年三百余岁而少容后入泰山中　又曰泰山下老父者失其姓名武帝巡狩见老父鉏于道间头上白光髙数丈问之对曰臣年八十五时衰老垂死头白齿落有道者敎臣绝谷服丹饮水并作神枕枕中有三十二物其二十四物以当二十四气其八物以当八风臣行之转少日行三百里今年九十矣帝受其方赐缣帛去父入岱宗山十年五年时一还乡里三百余岁乃不复还也　潜确类书曰泰山上有御帐崖宋眞宗驻跸地也其最称钜丽者爲磨崖碑唐明皇八分书东封颂也绝顶有秦皇无字碑碑形广厚四匀上爲幢盖其石腻白而坚非山所产不解何力致之又有李斯小篆石石函岩壁间尚余数行可读此乃天护神物也其旁爲玉女池
　　泰山三
　　原巨鎭　名山　仙闾　神府【汉书曰武帝封泰山禅石闾应劭注曰石闾在泰山下南方土人言仙人闾　下详前二】　云阙　天门【上详前二　汉官仪曰泰山东上七十里至天门】　五祠　三庙【上详前二　伍缉之从征记曰泰山有上中下三庙庙前有大井水极香冷异于凡水不知何代所掘】　日观　天孙【上详前二下详前一】　石闾玉几【上详仙闾注下详前二】　金箧　玉简【风俗通曰古封泰山禅梁甫旧说岱】
　　【宗上有金箧玉策能知人年寿修短汉武帝探策得十八因倒读曰八十其后果寿长八十　刘义恭诗曰大明总神武乘时以御天金牒禅梁甫玉简封泰山】　鲁瞻　秦观【上详前一下详前二】郑祀　虞柴【上详前二　虞书曰东巡狩至于岱宗柴望秩于山川】　云封　雨坂【上详前二　史记曰秦始皇上泰山中坂遇风雨】　鉏父　芝童【上详前二曹植飞龙篇曰晨游泰山云物窈窕忽逢二童顔色鲜好乘彼白鹿手翳芝草】　千树　三宫【泰山记曰泰山庙在山南悉种柏树千株　下详前一】　参天　入云　七十二封五十余盘【并详前二】　节彼髙山　瞻兹东土　瞻彼灵
　　岳　鎭兹东方　冠五岳之长　视三公之秩【以上皆白帖】增秦松　汉柏【泰山记曰秦始皇上泰山风雨骤至休于松下因封其松爲五大夫　下】
　　【详前二】　玉女　青童【元元好问游泰山诗曰夜宿玉女祠崩奔涌云雷　下见太白诗】拥琴　卖药【上详前二　列仙传曰崔文子泰山人好黄老术潜居山下作黄丸卖药有疫】
　　【气者饮药即愈】　凿石釡　揲玉防【上详前二下见金箧注】　览八极小众山【上见李白诗下见杜甫诗】　白云阙　青霞堆【上详前二元好问】
　　【游泰山诗曰鸡鸣登日观四望无氛霾六龙出扶桑飜动青霞堆】　季氏旅　郑伯释【上详前一下详前二】
　　泰山四
　　原如砺【史记】　出云【公羊传】　其頺【礼记曰泰山其頺则吾将安仰】　吴观【详前二】兖鎭【详前一】　尘附【谢承后汉书曰杨乔云尘附泰山云集沧海虽无补益诚欵至情犹不能嘿也】　香井【详见三庙注】　增金鸡　神枕　系练　御帐崖　舞鹤台　万岁台　景云台　磨崖碑【以上并详前二】神房阿阁【尸子曰泰山之中有神房阿阁】　吐纳风云【见髙允祭文】考校
　　鬼神【详前二】　万物交代之始　帝王封禅之岳【并详前一】
　　泰山五
　　原诗晋谢道韫登山诗曰峨峨东岳髙秀极冲青天岩中闲虚宇寂寞幽以非工复非匠云构发自然气象尔何物遂令我屡迁逝将宅斯宇可以尽天年　宋谢灵运泰山吟曰岱宗秀维岳崔崒刺云天岝崿复崄巘触石辄迁緜登封瘗崇坛降禅藏肃然石闾何晻霭明堂秘灵篇　唐李义府在隽州遥叙封禅诗曰天齐标巨鎭日观啓崇祠岧峣临渤海隐嶙控河沂建岳诚爲长升功良在兹帝猷符广运元言畅文思飞声总地络载化抚干维瑞策开珍凤祯图荐宝东后方肆觐西都导六师天驾移星苑杨防驭风司沸鼓喧平陆凝跸静通逵汶阳驰月羽蒙阴警电辎岩花飘曙辇峰叶荡春旗石闾环藻衞金坛映黼帏仙阶溢秘箓灵检燿祥芝三始贻遐贶万岁受重厘非质陶恩趋迹奉轩墀触网沦幽裔乘徼限明时周南昔已叹邛西今复悲增唐杜甫望岳诗曰岱宗夫如何齐鲁青未了造化钟神秀阴阳割昏晓荡生层云决眦入飞鸟会当凌絶顶一览众山小　唐李白游泰山诗曰四月上泰山石屏御道开六龙过万壑磵谷随萦廻马迹绕碧峰于今满青苔飞流洒绝巘水色松声哀北眺崿嶂奇倾崖向东摧洞门闭石扇地底兴云雷登髙望蓬瀛想象金银台天门一长啸万里清风来玉女四五人飘飖下九垓含笑引素手遗我流霞杯稽首再拜之自媿非仙才旷然小宇宙弃世何悠哉　又曰平明登日观举手开云关精神四飞扬如出天地间黄河从西来窈窕入逺山凭崖览八极目尽长空闲偶然值青童緑发盈云鬟笑我晩学仙蹉跎凋朱顔踌躇忽不见浩荡难追攀　元张养浩登泰山诗曰风云一举到天关快意平生有此观万古齐州烟九防五更沧海日三竿向来井处方知隘今后巢居亦觉寛笑拍洪崖咏新作满空笙鹤下髙寒
　　增赋唐丁春泽日观赋曰日之升也浴海而丽天岳之峻也切汉而临边登髙者以致九霄之上爱景者欲在万人之先其所惟一其仞惟千伊风灵之有载彼日观之存焉夫其夜刻未终曙色犹昧彼穷髙之极逺此有进而无退未辨昏明斯分覆载屡闻鸣雁犹阴沉而不覩忽听晨鸡即曈昽而可爱于是渐出旸谷将离地维岩峦旣秀草树生姿气则赫视【疑作赩】人皆仰之其望也如烛其照也无私昔者帝王御宇立极垂统封禅及此成功巡狩应其春仲莫不登兹絶顶遐烛大明思煦妪之义穷造化之精以爲日象一人之德岳是三公之名信王侯之设险俾夷狄之来平方今一德无爲三光有象动植昭泰神只肹蠁千岩瑞色思效祉以爰升万壑春云欲入封而空上客有才乏羽仪心思骞翥每积聚萤之志难登望日之处引领终夕含情达曙如【疑作知】照烛之有期故踌躇而不去重曰日有观兮絶代独立登之望兮无逺不及何太阳之至精莫不专于出入　又曰泰岳东南峰开一室傍接天路低临晓日阴埋玉兎动霄汉之微明晓报天鸡越氛埃之迥出夫其暝色葱茏悬厓倚空独出清虚之外遥分莽苍之中隐雾犹白经天渐红被草树以灯乱燿波涛而血融及夫林岭寒消烟云色变星河寥落以初没峰峦逦迤而徐见火动山顶轮移水面穿暗隟以飞镜歴幽窗而走电至若门宇萧条霜空泬寥晴开曙景暖入残宵扬晶彩以赩赩散芒角而飘飘露洒交薄风牵影摇观夫望极天涯生从地表扶弱木之歴歴出穷阴之杳杳万壑收暝千岩送晓消古砌之晴雪动寒庭之宿鸟遥空冷滑伤寸晷之难留碧嶂岧嶤望孤光而渐小散地轮疾腾空影斜气乱山烧光分水花絶壁孤危觉灵海之津狭炎辉咫尺信长安之路赊旣而背阳谷以徐来泛圆灵之不碍蒙水气以珠暗露松阴而璧碎霞色收锦天花敛黛披云阙之斜视豁天门而俯对依檐乍吐威生齐鲁之间过岭逾明煦及草茅之内由是逺挂寥落髙辞絶溟万象焜煌而毕照六龙夭矫以无宁安得足蹋耸峭手扶青冥陈白昼之苦短请阳乌之暂停
　　原祭文后魏孝文帝祭岱岳文曰维太和十九年敢昭告于泰山东岳之灵造化氤氲是生二仪黄旣辟山川以离四流含灵五岳苞只并兼万象出纳望羲岱宗穹崇梁甫盘崫青丘崎嶬春阯郁律肇生庶类啓光品物上敷神工下融灵秩载恊化文四气以溢百王镌成莫不兹室　后魏髙允祭岱宗文曰维皇兴二年敢昭告于岱宗之灵正趾坤元作鎭东夏齐二仪以永固崇至德以配天故能资元气以造物恊阴阳而变化若其岩岭峭峙川谷幽深神怪谲诡倐忽百灵吐纳风云育成万品摄生之所归焉祯祥之所萃焉是以歴代帝王之崇封禅铭功以告其成七十二君咸在兹焉自非功侔造化应同自然孰能若此者哉自我国家肃恭禋祀怀柔百神邦域之内罔不咸秩往以天路未平虽望祭有在今大化旣同奄有淮岱谨荐于岳宗之灵尚飨
　　华山一
　　增尚书曰八月西巡狩至于西岳注云西岳华山也又曰西倾朱圉鸟鼠至于太华地理志云太华在京兆华阴县南　又曰归马于华山之阳　礼记曰今夫地一撮土之多及其广厚载华岳而不重　周官曰豫州其鎭山曰华山　尔雅曰河南华　又曰华山爲西岳原西山经曰华山一名太华太华之山削成而四方
　　其髙五千仞其广十里　晏子曰君子若华山然松柏旣多矣望之尽日不厌　白虎通曰西方华山少阴用事万物生华故曰华山　华山记曰山顶有池生千叶莲花服之羽化因曰华山　名山志曰华山五岳之西岳也　增唐天文志曰鹑首实沈以负西海其神主于华山太白位焉　辛氏三秦记曰华山在长安东三百里髙不知其几千仞如半天之云　洞渊集曰华山洞名太极总仙之天即少昊爲白帝治西岳上应井鬼之宿下鎭秦地之分野　搔首集曰李白登华山落雁峰曰此山最髙呼吸之气想通帝座矣恨不携谢朓惊人诗来搔首问青天尔　潜确类书曰西岳华山地肺女几爲佐命西城青城峨睂嶓冢西元戎山爲佐理
　　华山二
　　增史记曰秦始皇三十六年使者从关东夜过华阴平舒道有人持璧遮使者曰爲我遗镐池君因忽不见置其璧去使者奉璧具以闻　范晔后汉书曰张楷字公超隐居农山学者随之所居成市能爲五里雾后华山南遂有公超雾市　汉武内传曰鲁女生长乐人初饵麻及朮絶谷八十余年日更少壮色如桃花一旦与故人别云入华山去后五十年先相识者逢女生华山庙前乘白鹿从玉女三十人并谢其乡里亲戚故人前燕录曰王猛隐居华山闻桓温入关被褐谒之扪虱谈当世之事傍若无人　旧唐书曰裵寂初贫无以自业每徒歩诣京师经华岳庙祭而祝之曰穷困至此敢修诚谒神之有灵鉴其运命若富贵可期当降吉梦再拜而去夜梦白头翁谓寂曰卿年三十已后方可得志终当位极人臣耳　又曰明皇乙酉岁生以华岳当本命先天二年七月正位八月癸丑封华岳神爲金天王唐书曰司农卿赵履温爲安乐公主缮治累石肖华
　　山隥彴横斜廻渊九折以石瀵水　又曰李适之尝与李林甫争权不恊林甫阴贼好谀谓适之曰华山有金鑛采之可以富国顾上未之知适之性疎信其言他日从容爲帝道之帝喜以问林甫对曰臣知之旧矣顾华山陛下本命王气之舍不可以穿治故不敢以闻帝以林甫爲爱己而薄适之不亲　原韩子曰秦昭王令工施钩梯而上华山以松柏之心爲博箭长八尺棊长八寸而勒之曰昭王尝与天神博于此　郭缘生述征记及华山记曰山下自华岳庙列柏南行十一里又东廻三里至中祠又西南出五里至南祠南入谷口七里又至一祠凡欲上山者皆祈祷焉又南一里至天井出井东南二里至峻坂斗上又东上百丈崖皆须攀绳挽葛而后行又西南出六里又至一祠又行二里便届山顶上方七里有灵泉二所一名蒲池一名太上泉其上有三峰直上晴霁可观　述征记曰华山对河东首阳山黄河流于二山之间古语云此本一山当河河水过之而曲行河神巨灵以手擘开其上以足蹈离其下中分爲两以通河流今覩手迹于华岳上指掌之形具在脚迹在首阳山下亦存焉　开山图曰巨灵者得神元之道能造山川出江河　增山海经曰小华之山其阳多防琈之玉其木多荆杞其鸟多赤鷩可以御火【注小华少华也】周易是谋类曰西岳亡玉羊郑注曰玉羊华山之
　　精　扬雄河东赋曰河灵矍踢掌华蹈襄　法苑珠林曰雍州鄠县南系头山者本舟人系船其顶故以名焉昔太乙未分山海太行王屋白鹿河水停于此川号爲山海及巨灵大人秦供海者患水浩荡以左掌托太华右足蹋中条太乙爲之裂河通地出山遂髙显张衡赋云巨灵赑屭髙掌逺蹠以流河曲是也　昭文馆记曰莲花峰上有三峰上接三光中有石池二十八所上应二十八宿青松緑竹丛生髙冈白云翠霭旋于幽阜怀蕴金玉藏蓄风雷爲大帝之别宫廼神仙之窟宅也一称太上山　李肇国史补曰李靖始困于贫贱因过华山庙诉于神且请告以官位所至词色抗厉观者异之伫立良久乃去出庙门百许歩闻后大声曰李仆射好去顾之不见人后竟至端揆　又曰韩愈游华岳之巓顾视其险絶恐栗度不可下乃发狂恸哭欲缒遗书以爲诀沈顔谓文公假事讽时寓意于此盖愤趋荣贪位之徒若陟悬崖险不能止然后叹不知税驾之所焉可及矣　开元传信记曰华岳云台观中方丈之上有山崛起如半瓮之状名曰瓮肚峰上赏望嘉其髙迥欲于峰腹大凿开元二字塡以白石令百余里望见谏官上言乃止　又曰上车驾次华阴山见岳神数里迎谒遂召诸巫问神安在独老巫阿马婆奏云在路左朱鬒紫衣迎陛下上顾笑之上至庙见神櫜鞬俯伏庭东南大柏树下又召阿马婆问之对如上见上加敬礼仍自书制碑文以宠异之其碑髙五十余尺阔丈余厚四尺天下碑莫比也　又曰开元初有三衞自京师还青州至华岳庙前见一妇人容色惨悴云已非人华岳第三新妇夫壻极恶家在北海三年无书信闻君逺还欲以尺书仰累海池上第二树但叩之当有应者言讫诀去及至北海如言送书读书大怒乃传敎西伐华山命左右取绢二匹赠使者三衞后至华阴复遇前妇人拜谢曰三郎怒君达书将兵于潼关相害可且还京不久大驾东幸鬼神惧鼓君若坐于鼓车则无虑也后数十日明皇幸洛三衞随鼓车出关　唐语林曰东国有识山者徧拜五岳一拜而退惟入关望见华山自关西门拜礼至山下仰望七日叹咤而去谓京师衣冠文物之盛由此而致　云溪友议曰乐坤旧名冲累举不第元和十二年罢举东归至华阴夜祷岳庙以卜进退之计中夜忽梦一青绶人检簿书来报云来年有乐坤名已到冥簿不见乐冲也冲遂改名坤来年如其说春闱后经岳祈谢又祝官位主簿梦中称官歴四资郡守而已乃终于郢州　原列仙传曰修羊公者魏人止华阴山石室中中有石榻常卧其上石尽穿防　又曰呼子先者汉中关下卜师寿百余岁临去呼酒家妪令急装便有仙人持二茅狗来子先将一与酒妪因各骑之乃龙也上华阴山常于山大呼言子先酒母在此　诗含神雾曰华山上有明星玉女持玉浆得上服之即成仙道险僻不通　集仙録曰明星玉女者居华山服玉浆白日升天玉女祠前有石臼号曰玉女洗头盆其中水色碧緑澄彻雨不加溢旱不减耗祠内有玉女马一匹中顶石其广数畞髙三仞其侧有梯磴阶级华山志云玉女马神灵异常夜闻嘶齧之声顶上隐者常见之　原华山记曰华山髙岩四合重岭秀起上有石池北有石鼓父老相传云常有闻其鸣者　增又曰王元仲欲登莲花峰约寺僧云到峰顶当起烟爲信翌日持火而登僧之果有烟起留二旬乃下僧问之云峰顶有池菡萏盛开其中又有破铁舟存焉　华山志曰岳东北云台峰下有一穴昔有人入此穴云经黄河底上闻流水之声周武帝时有道士焦道广独居此峰辟谷餐霞常有三青鸟报未然之事周武帝亲诣山庭临轩问道因而谷口置云台观后弟子洪仙等见道广乘一物如麟往而不返矣东南有神土岩道广精思所感欲搆房廊石上涌出神土用尽后复生于今尚然壁中有油碛道广每设斋醮天降油于此碛自道广乘麟后此油不复见矣　元怪録曰唐贞观中华阴云台观有刘法师链气絶粒有张公弼者自言住莲花峰东隅请法师因往其崖至一石壁髙千余仞下临无底之谷一径阔数寸法师与弼侧足而立弼以指扣石壁遂划然开一门中有天地日月万象森罗　野志曰西岳以西有少华山故张衡曰缀以二华是山髙五千仞片石壁立如削成有芙容明星玉女三峰上有八卦池太乙池白莲池桃花坪莎萝坪青柯坪玉女洗头盆老君洞日月崖仙掌岩太少二华惟有道院而无僧寺　通志曰郑遨字云叟唐昭宗时入少室山爲道士其后闻华山有五粒松脂入地千岁化爲药能去三尸因徙居华阴欲求之与道士李道殷罗隐之友善世目爲三髙士　又曰陈抟字图南少负经济五季时入华山隐居周世宗召问黄白之术抟不对世宗不恱放还山宋太宗即位召至留阙下数月宰相宋琪等问曰先生得元黙修养之道可以授人乎抟曰錬养之道皆所不知假令白日升天何益于世今圣上洞达古今深究治乱诚有道仁圣之主也正君臣同德恊心兴化致治之时勤行修錬无过于此琪等表上其言帝益重之赐号希先生　又曰西岳庙在华阴县东五里自虞舜西狩三代以降莫不有祀然皆不庙置祠自汉武帝始歴代重修各有碑记
　　华山三
　　原地载　神开【并详前一】　豫鎭　秦城【上详前一　贾谊过秦论曰始皇奋六世之余烈振长防而御宇内然后践华爲城因河爲池】　玉版　金液【崔鸿前燕录曰石季龙使人采药上华山得玉版　列仙传曰马明生从安期先生受金液神丹方乃入华阴山合金液不乐升天但服半剂爲地仙】　龙　驾鹿【上详前二　神仙传曰衞叔卿常乘云车驾白鹿见汉武帝将臣之叔卿不言而去帝悔求得其子度世令追其父度世登华岳见其父与数人博于石上敕度世令还】石鼓　玉浆【并详前二】　扪虱　持狗【并详前二】　五里雾
　　千叶莲【上详前二下详前一】　集灵宫　望僊门【桓谭仙赋序曰华山下有集灵宫汉武欲怀集仙者故名殿爲存僊门爲望僊】　九山之一　五岳之雄【淮南子曰何谓九山会稽太山王屋首山岐山太华太行羊肠孟门　下白帖】　介二大都　髙五千仞　节彼太华　鎭于西方　瞻彼名山　奠兹西土　豫州之钜鎭　天府之襟带【以上俱白帖】　增天井云台【水经注曰华山中路名天井才容人行迂廻顿曲而上可髙六丈余山上有防涓细水流入井中亦不霑人出井望空视明如在室窥窗　下详前一】　乘麟　归马【上详前二下详前一】金鼎　瑶池【并见张说碑铭】　蒲池　莲峰【上详前二下详前一】　饵麻采药【上详前二　下详见玉版注】　铁舟　石榻【并详前二】　赤鷩
　　青鸟【并详前二】　修羊止　毛女居【上详前二　列仙传曰毛女者居华阴山中山客猎师世世见之体生毛自言秦始皇宫人入山食松叶遂不饥寒身轻如飞】　太白位　巨灵擘【并详前二】　鎭秦京　通帝座【上见王维华岳诗　下详前二】　少昊下都　蓐收别馆【并见张说碑铭】　攀绳而行　悬繘而达【上详前二　华山记曰玉女祠东南五六里许望见衞叔卿之博台台在别巓道絶欲度者握繘悬崖而后得逹此即秦昭王使人施钩梯处也】　王猛隐居　陈抟修道【上详前二山堂肆考曰陈抟修道于华山云台观中大困三十六载小困一十八春】　泉绅拖白　石劒攒青【韩愈荅张彻诗曰洛邑得休告华山穷絶陉倚岩晲海浪引袖拂天星日驾此廻辖金神所司刑泉绅拖修白石劒攒髙青磴藓防拳局梯飇飐伶俜悔狂已咋指垂戒仍镌铭】
　　华山四
　　原二华　三峰【并详前二】　二岑【述征记曰华山有二岑直上数千仞自下小岑叠秀迄于岭表有如削成】　西巡【详前一】　髙掌【西京赋曰髙掌逺蹠】　増少阴【详前一】　白帝【李白西岳云台歌曰白帝金精运元气石作莲花云作台】　玉羊　博箭松脂【并详前二】　通天门【见杜甫诗】　接三光【详前一】　削成四
　　方【详前一】　髙岩四合【详前二】　轩帝游焉以会众神　虞帝柴焉以觐羣后【并见张说碑铭】
　　华山五
　　原诗隋孔德绍行经太华诗曰纷吾世网暇灵岳展幽寻寥廓风尘逺杳冥川谷深山昏五里雾日落二华阴疎峰起莲叶危塞隐桃林何必东都外此处可抽簪唐沈佺期西岳诗曰西鎭何穹崇壮哉信灵造诸岭皆峻秀中峰特美好傍见巨掌存势如拓东倒颇闻首阳去开坼此河道磅礴压洪源嵬峩载清昊云泉纷乱瀑天磴矻横抱子先呼其巓宫女世不老下有府君庙歴载传洒埽皇明应天游十月戒丰镐微末忝闲从兼得事苹藻宿心爱兹山意欲拾灵草阴壑已永闭云窦絶探讨芳月期再来廻策思方浩　増唐王维华岳诗曰西岳出浮云积翠在太清连天凝黛色百里遥青冥白日爲大寒森沈华阴城昔闻乾坤开变化生巨灵右足蹋方山左手推削成天地忽开拆大河注东溟遂爲西岳峙雄雄鎭秦京大君包覆载至德被羣生上帝伫昭告金天思奉迎人只望幸久何独禅云亭　唐韩愈古意诗曰太华峰头玉井莲花开十丈藕如船冷比雪霜甘比蜜一片入口沈疴痊我欲求之不惮逺青壁无路难夤縁安得长梯上摘实下种七泽根株连　唐杜甫望岳诗曰西岳崚嶒竦处尊诸峰罗列似儿孙安得仙人九节杖拄到玉女洗头盆车箱入谷无归路箭栝通天有一门稍待秋风凉冷后髙寻白帝问眞源　唐郑谷华山诗曰峭仞耸巍巍晴岚染近畿孤髙不可状图写尽应非絶顶神仙会半空鸾鹤飞云台分逺霭树谷隐斜晖气中寒渭阔影外白楼微云对莲花落泉横露掌霏乳悬危磴滑樵彻上方稀　唐祖咏观华岳诗曰西入秦关口南瞻驿路连彩云生阙下松树倒祠边作鎭当官道爲雄控大川莲峰迳上处彷髴有神仙　明徐颖华岳诗曰拔地莲花在多年玉井湮黄河西有影云栈四无邻冰窟难成水枫香渐化人夕阳不易落闲立数三秦　明袁宏道华山诗曰玉井前头乳穴重奚奴聊以一瓯从空崖壁冷常留雪古屋云昏尚鏁龙明月自升千尺岭道人闲说五株松瀑帘洞下眞仙老占断林泉是此峰
　　増赋唐关图巨灵擘太华赋曰太华崔巍伊巨灵兮其壮哉挺髙掌以遐举擘孤峰而洞开功侔造化势越风雷划千仞之岩峦屹从地裂决九河之波浪杳自天来昔者混茫是生磅礴惟神无朕配天有作念波流之未通顾兹山之可却将以辟迢遰正崭凿惬心而再定川原应手而别开林壑灵异将伸雄棱益振蓄怒赑屭注情嶙峋谓钓鼇不足以骇人鞭石不足以骋神指挥而叠嶂知改盼睐而三峰可新然后攘臂効能端身任力扪苍霭于天半拆翠微于月侧若百神将萃而潜助二仪欲判而未息岚光两向犹连松柏之声黛影中开已断云霞之色岂不以閟形幽黙拓迹巍峨致用而扶持天地成功而变化山河分积翠于空中千年轧坱啓通津于指下万里腾波豁丹崖于天阻呀峭壁而相距势且异于两伤力自于一举截仙子幽栖之洞壮王者建都之所盖以神开寿域灵固人寰廓峻极于倐忽标削成而险艰越大禹之治水小愚公之移山竹箭波中路竟深于导达莲花峰下迹终寄于跻攀是知事关杳冥理归元奥石有时而分裂水有时而疏导信乎载物者之使然非人情之所到
　　原赞晋郭璞华山赞曰华岳灵峻削成四方爰有神女是挹玉浆其谁游之龙驾云裳
  </div>
  <div class="pagination">
   <a href="御定渊鉴类函_page33.html">
    上一页
   </a>
   <span>
    ...
   </span>
   <a href="御定渊鉴类函_page29.html">
    29
   </a>
   <a href="御定渊鉴类函_page30.html">
    30
   </a>
   <a href="御定渊鉴类函_page31.html">
    31
   </a>
   <a href="御定渊鉴类函_page32.html">
    32
   </a>
   <a href="御定渊鉴类函_page33.html">
    33
   </a>
   <span class="current-page">
    34
   </span>
   <a href="御定渊鉴类函_page35.html">
    35
   </a>
   <a href="御定渊鉴类函_page36.html">
    36
   </a>
   <a href="御定渊鉴类函_page37.html">
    37
   </a>
   <a href="御定渊鉴类函_page38.html">
    38
   </a>
   <a href="御定渊鉴类函_page39.html">
    39
   </a>
   <span>
    ...
   </span>
   <a href="御定渊鉴类函_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
