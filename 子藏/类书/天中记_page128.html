<!DOCTYPE html>
<html>
<head>
    <meta charset="UTF-8">
    <title>天中记 - 第 128 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 128 页/共 201 页</h1>
    <div class="content">　　鳬氏鳬氏为钟两栾谓之铣薄厚之所震动清浊之所由出侈弇之所由兴有说钟已厚则石已薄则播侈则柞弇则欝长甬则震钟大而短则其声疾而短闻钟小而长则其声舒而逺闻【冬官】
　　地室而悬晋郤至如楚聘飨之子反相为地室而悬焉郤至将登金奏作于下惊而走出【左成十二】
　　为盘莒人伐我东鄙围台季武子救台遂入郓取其钟以为公盘【襄二】
　　何以为铭季武子以所得于齐之兵作林钟而铭鲁功焉臧武仲谓季孙曰非礼也夫铭天子令德诸侯言时计功大夫称代今称代则下等也计功则借人也言时则妨民多矣何以为铭且夫大伐小取其所得以作彛器铭其功烈以示子孙昭明德而惩无礼也今将借人之力以救其死若之何铭之小国幸于大国而昭所获焉以怒之亡之道也【襄十九】
　　二肆秦人赂晋侯歌钟二肆注曰肆列也悬钟十六为一肆二肆三十二枚【上六】
　　郊雉皆雊齐景公族铸大钟撞之于庭下郊雉皆雊【淮南】族聚也钟声如雷震雉皆应之【注】
　　不请擅击叔孙相鲁有子曰孟丙竪牛妬之叔孙为丙铸钟钟成丙不敢击使竪牛请之叔孙竪牛不为之请又欺之曰吾已为尔请之矣使尔击之叔孙闻之曰丙不请而擅击钟遂怒之丙出奔齐【韩子】
　　侍鼓钟知公子卒未葬平公饮酒师旷李调侍鼓钟杜蒉自外来闻钟声曰安在曰在寝杜蒉入寝厯阶而升酌曰旷饮斯又酌曰调饮斯又酌堂上北面坐饮之降趋而出【檀弓】
　　击编钟磬师曰磬师掌教击编钟【春秋】
　　掌金奏钟师曰钟师掌金奏【上】
　　黄钟之实黄钟之数六分而为雌雄十二钟钟以三成故置一而三之凡积分十七万七千一百四十七为黄钟之实【宋志】
　　二至清浊日冬至音比林钟浸以浊日夏至音比黄钟浸以清以十二月律应二十四时
　　笋簴
　　笋簴凡钟磬各有笋簴写鸟兽之形大声有力者以为钟簴清声无力者以为磬簴【初学】所以悬钟者横曰笋笋峻也在上高峻也直曰簴簴举也在傍举笋也【释名】大兽五梓人为簨簴天下大兽五脂者膏者防者羽者鳞者宗庙之事脂者膏者以为牲防者羽者鳞者以为笋簴外骨内骨郤行仄行连行纡行以脰鸣者以注鸣者以旁鸣者以翼鸣者以股鸣者以胷鸣者谓之小虫之属以为雕琢故击其所悬而由其簴鸣小首而长抟身而鸿若是者谓之鳞属以为簨
　　削鐻梓庆削木为鐻鐻成见者惊犹鬼神鲁侯问其术对曰臣将为鐻未尝敢以耗气也必斋以静心斋三日而不敢懐庆赏爵禄斋五日不敢懐非誉巧拙斋七日辄然忘吾有四肢形体也然后入山林观天性形躯至矣然后成见鐻然后加手焉不然则已【庄子】
　　铜人生毛甘露元年建章未央长乐宫钟簴铜人皆生毛长一寸所时以为美祥【郊祀志】师古曰簴神兽名也县钟之木刻饰为之因名曰簴也
　　赐钟簴建武二十八年正月己巳赐东海王彊虎贲旄头钟簴之乐【后纪】
　　加应钟隋卢贲曰周武克殷得鹑火天驷之应其音用七汉兴加应钟故十六枚而在一簴
　　磬
　　立秋之乐磬立秋之乐也【五经要义】无句作磬【世本尧臣】磬叔所造【乐录】黄帝使伶伦造磬【通礼义繤】
　　夷则之器磬者夷则之器也象万物之成也其声磬故曰磬有贵贱焉有亲疎焉有长防焉朝廷之礼贵不让贱所以有尊卑也乡党之礼长不让防所以明有年也宗庙之礼亲不让踈所以有亲也此三者行然后王道得王道得然后万物成天下乐用磬也【白虎通】
　　立辨石声磬磬以立辨辨以致死君子听声则思死封疆之臣
　　沉明之磬颛顼居位竒祥众祉莫不总集不禀正朔者越山航海而皆至也有浮金之钟沉明之磬以羽毛拂之则声振百里石浮于水一如萍藻之轻取以为磬不加磨琢【石遗记】
　　拊石尧命防击石拊石以象上帝玉磬之音以致舞兽【吕览】虞书郑注曰防语舜云磬有大小予击大石磬拊小石磬则感百兽相率而舞【大司乐防】
　　告籴鲁饥臧文仲以鬯圭与玉磬如齐告籴曰不腆先君之敝器敢告滞积以纾执事齐人归其玉而予之籴【鲁语】
　　赂纪晋师从齐师入自舆击马陉齐侯使賔媚人赂以纪甗玉磬与地【成二】鲁遗齐以请籴贰以鬯圭齐赂晋以求成纪甗兼之
　　心悲磬应钟子期夜闻击磬者而悲使人召而问之曰子何击磬之悲也答曰臣之父不幸而杀人不得生臣之母得生而为公家为酒臣之身得生而为公家击磬臣不覩臣之母三年矣昔为舍氏覩臣之母量所以赎之则无有量度而身固公家之财也是故悲也钟子期嗟叹曰悲夫悲夫心非臂也臂非椎非石也悲存乎心而木石应之故君子诚乎此而论乎彼感乎已而发乎人岂必彊说乎哉【吕览】
　　洞隂西王母侍女成花君拊洞隂之磬【汉武内传】
　　悬黎武帝起腾光台以望四逺于台上撞碧玉之钟挂悬黎之磬吹霜条之箎唱来云依日之曲【洞防记】
　　浮金轻玉汉武帝起招仙阁于甘泉宫西其上悬浮金轻玉之磬浮金者色如金自浮于水上轻玉者其质真明而轻【上】浮瀛即瀛州也上有青石可为磬磬者长一丈轻若鸿毛因轻而鸣【拾遗记】
　　璆磬璆磬金鼓灵其有喜展诗应律【肙】玉鸣师古曰璆美玉名以为磬也晋灼曰鸣玉声也【郊祀歌天地八】
　　揵为得成帝时揵为郡于水濵得石磬十六枚议者以为善祥刘向説上宜兴雍辟设胶序隆雅颂之音以风化于天下
　　鸣球鸣鼗磬之和酌允铄肴乐胥歌投颂吹合雅又曰拮隔鸣球注韦昭曰玉磬也【长杨传】
　　鲁堂鲁防王余好治宫室壊孔子旧宅以广其宫闻钟磬琴瑟之声遂不复壊【汉书】
　　雅吹击磬建武十九年拜为博士车驾幸大学防诸博士论难又诏诸生雅吹击磬尽日乃罢【桓荣传】
　　采玉造晋太常贺循奏置登歌簨簴采玉造小磬制石磬谢常为镇西将军镇寿阳采拾乐人制石磬以备太乐注钟石之乐自常始也【乐志】
　　采石供寗守豫章大设庠序遣人徃交州采石磬以供学用【本】
　　鸣石共水鸣石郭璞注永康元年襄阳郡上鸣君似玉色青撞之声闻七八里【山海经】
　　神人击隋文帝开皇十四年于翟泉获玉磬十四垂之于庭有一素衣神人来击之其声妙絶【洽闻记】
　　知闰月造总章中润州尝得玉磬十二以献张率更【文女】叩其一曰是晋某嵗所造也是嵗闰月造磬者法月数当有十三今缺其一宜于黄钟东九尺掘之必得焉求之如言【国史纂异】防乐张文女所造也乐用玉磬一架登歌磬以玉为之【大乐令壁记】
　　绿玉磬杨妃善击磬明皇令取蓝田绿玉琢之备极精巧幸蜀还乃送太常藏之【开元传信记】
　　石磬天宝中始废泗濵磬用华原石代之询诸磬人则曰故老云泗濵磬下调之不能和得华原石考之乃和由是不改白居易作华原磬诗刺乐工非其人【注】泗濵石可为磬近代出自华原【通典】天宝中废泗濵磬而以华原石代之卒致禄氏之祸【陈氏乐书】
　　振磬呼神潞城县令周混妻韦璜乾元中卒月余忽至其家灵语云太山府君嫁女令我装束染红借家婢暂去家人难之韦云但借两日耳若过两日则宜击磬呼之夫磬声一振鬼神皆闻【广异记】
　　磬与钟应洛阳有僧房中磬子声辄自鸣僧惧而成疾曹绍防来问疾僧具以告俄击齐钟磬复作声绍防笑曰明日当为除之僧设馔以待绍防食讫出错鑢磬数起而去其声遂绝僧苦问其所以绍防云磬与钟律合击彼此应僧大喜其疾亦愈【国史异纂】
　　泗濵友江南李建勲尝蓄一玉磬尺余以沉香节按柄扣之声极清越客有谈及猥俗之语者则急起击石磬数声曰代清耳名曰泗濵友【澄懐录】
　　磬石少华之山其隂多磬鸟危之山其阳多磬嵩山泾水出焉其中多磬则磬石所自固虽不一要之适隂阳之和者泗濵所贡浮磬而已盖取其土少而水多其声和且润也【陈氏乐书】
　　石为君八音以石为君故诗言依我磬声韶乐以球为首三代之乐皆凖于磬鸣球天成而不可易者琴瑟笙竿皆人为之高下难齐故协之以磬【玉】
　　链石范金景祐二年李照链白石以为磬范中金以作钟六月九日左司谏姚仲孙言其诡异
　　鼓
　　春分之音风俗通曰鼓者郭也春分之音万物皆鼓甲而出故谓之鼓易曰鼓之以雷霆则其所象也不知谁之所造世本曰夷作鼓又曰巫咸作鼓大周正乐曰刘贶曰鼔动也冬至之音万物含阳气而动
　　羣音之长鼓所以检乐为羣音之长也【五经要义】
　　思将帅鼓鼙之声讙讙以立动动以正众君子听鼓鼙之声则思将帅之臣【乐记】
　　象礼书曰鼓其声象雷其大象天其乐象君故凡鼓瑟鼓琴鼓钟鼔簧鼓缶皆谓之鼓以五音非鼓不节也荀卿曰钟象天鼓象地
　　土鼔土鼓蒉桴苇籥伊耆氏之声也【明堂位】注伊耆氏古天子有天下之号礼运注筑土为鼓以土鼓为桴桴击鼔之物
　　防鼓黄帝杀防以其皮为鼔撅以雷兽之鼓而声闻五百里【帝王世纪】帝伐蚩尤元女为帝制防牛鼔八十面一震五百里连震三千八百里【黄帝内传】黄帝得竒兽名曰防取皮以昌鼓声闻五百里【庄子什文】防一足之兽也其音如雷建鼓建鼓者谓少昊氏作大鼓为众乐之节【徐景安乐书】鞞鼓高辛氏使鼔人拊鞞鼔击钟磬鳯凰鼓翼而舞于庭【瑞志】
　　敢谏尧立敢谏之鼓【淮南】汉刘辅传昭有虞之听师古曰舜有敢谏之鼓故言有虞之听
　　鼛鼓尧舜禹汤武王伐鼛而食奏雍而彻已饭而祭可谓至贵矣然战战栗栗日慎一日注鼛鼓王者之食乐也诗云鼔钟伐鼛雍已食之乐也【淮南】
　　建鼓禹立建鼓于而备讯矣【管子柦公问】禹有立鼓之讯【水经】警众天子观学大昕鼓以警众也【文王世子】
　　炙鼔天子读书于黎奏广乐而遗其灵鼓又天子灵鼓警众【穆天子传】
　　宻须卫子鱼曰成王分唐叔大路之旂宻须之鼓阙巩之甲姑洗之钟命以唐诰而封于夏墟【定四】晋荀跞如周以文伯宴樽以鲁壶王曰叔父唐叔成王之母弟也其反无分乎宻须之鼓与其大路文所以大搜也【昭十五】作气鲁庄公及齐战于长勺公将鼓之曹刿曰未可齐人三鼓刿曰可矣齐师败绩【云云】公问其故刿对曰夫战勇气也一鼓作气再而衰三而竭彼竭我盈故克之【庄子】声气宋襄公及楚人战于公子鱼曰三军以利用也金鼓以声气也利而用之阻隘可也声盛致志鼓儳可也【僖二十二】
　　抱鼔桓公使鲍叔为宰辞曰管夷吾执枹鼓立于军门使百姓加勇焉弗若也【齐语】齐晋战于鞌邴夏御齐侯逢丑父为右晋解张御郤克郑缓为右齐侯曰余姑翦灭此而朝食不介马而驰之郤克伤于矢流血及屦未絶鼔音曰余病矣张侯曰自始合而矢贯余手及肘余折以御左轮朱殷岂敢言病吾子忍之缓曰自始合茍有险余必下推车子岂识之然子病矣张侯曰师之耳目在吾旗鼔进退从之此车一人殿之可以集事若之何其以病败君之大事也吾子勉之左并辔右援袍而鼓马逸不能止师从之齐师败绩【成二】
　　石鼔石鼓文在鳯翔天兴县南二十许里石形如鼓其数有十盖纪周宣畋猎之事即史籕之迹也贞观中吏部侍郎苏勉纪其事云虞禇欧阳共称古妙虽嵗久讹缺遗迹尚可观【郡县志】
　　警鼓楚厉王有警为鼔以与百姓为戒饮酒醉过而击之也民大惊使人止曰吾醉而与左右戏过击之也民皆罢居数月有警击鼓而民不赴乃更令明号而民信之【韩子】
　　双鹤中飞呉王夫差移于建康之宫南门有双鹤从鼓中而飞上入云中【呉录】
　　灵鼍李斯上秦始皇书曰建翠鳯之宫作灵鱓之鼓上林赋建翠华之宫植灵鼍之鼓注曰以皮冐鼓也埤雅曰鼍鼓非特有取于皮亦其鼓声逢逢然象鼍之鸣声晋安海物记曰鼍宵鸣如桴鼔今江淮之间谓鼍鸣为鼍鼓亦或谓之鼍更赵辟公杂记曰鼍闻鼓声则鸣续博物志曰其声如鼔东方朔曰撞万石之钟击雷霆之鼔诗灵台曰鼍鼔逢逢蒙瞍奏公
　　圣鼓始与郡山阳县有豫章木本径可二丈名为圣木秦时伐此木为鼓防防成忽自奔逸北至桂阳【盛宏之荆州记】息于临武遂之始兴洛阳因名圣鼓城今在临武【始兴记】玉鼓春秋孔演图有人卯金兴于丰击玉鼓驾六龙春秋纬亦有玉鼓
　　布鼓王尊谒东平王太傅在前説相鼠之诗尊曰无持布鼓过雷门师古曰雷门防稽城门也有太鼓越击此鼓声闻洛阳【汉书】
　　击鼓不鸣李陵击匈奴夜击鼓起士鼓不鸣陵曰吾士气少衰而鼓不起何耶军中岂有女子乎搜军中得卒妻皆斩之【上】
　　建鼔何并传建鼔注建鼓一名植鼔县有此鼓者所以召集号令为开闭之时
　　严鼓史丹传元帝建昭之间留好音乐或置鼙鼓殿下天子自临轩槛上隤铜凡以擿鼓声中严鼓之节定陶王亦能之注晋灼曰疾击鼓师古曰鼙骑上之鼓【晋传】叶县鼔王乔为叶令每当朝华门下鼓不击自鸣闻于京师明帝乃迎取置都亭下畧无人声焉【后汉书】
　　渔阳掺挝祢衡被魏武讁为鼓吏正月半试鼓衡枹为渔阳掺挝渊渊有金石声四坐为之改容操笑曰本欲辱衡衡反辱孤衡对曰不敢以先王之法服为伶伦之衣孔融曰祢衡罪同胥靡不能发明王之梦魂武惭而赦之【世説汉书】徐锴任江左校秘书时呉淑为校理古乐府中有掺字淑多改为曺盖章草之变锴曰非可以一例若渔阳掺者音七鉴反三擿鼓也祢衡作渔阳掺挝古歌云边城晏开渔阳槮黄尘萧萧白日暗叔叹服之
　　骆越铜鼓马援于交趾得骆越铜鼓铸为马式注广州记曰狸獠铸铜为鼓鼓惟高大为贵面濶丈余祁成垂之于廷尅晨置酒招置同类来者盈门豪富子女以金银为大鼓执以叩鼔叩毕留遗主人【本传】
　　灵鼔夏正三朝撞洪钟伐灵鼓旁震八鄙軯隠訇若疾霆转雷而激迅风也【东京赋】
　　登闻泰始五年六月西平人麴路伐登闻鼓言多祅谤【晋纪】刘由等执黄幡挝闻鼓上言【卫瓘传】
　　捶王大将军年少时旧有田舍名语音亦楚武帝唤时贤共言技艺事人皆多有所知唯王都无所闻意色殊恶自言知打鼔吹帝令取鼓与之于坐振袖而起捶奋击音节谐捷神气豪上傍若无人举坐叹其佳爽【世説】
　　鸣如人弄苏峻在厯阳外营将军鼓自鸣如人弄鼔者峻手自破之曰我乡土时有此则城空矣俄而作乱夷防此听不聪之罚也
　　潜鹤鼓郡西有白鹄山上有石鼓元嘉中居人祀山神乃椎此鼓数十里闻如金石之响相传云此山有鹄飞入防稽郡雷门鼔中打鼓声洛阳闻之后孙恩乱兵击破中有二鹤冲天而去自是不复鸣后人呼为潜鹤鼓【六朝事迹】
　　岭上鼓鞞晋尝遣偏师谢咸攻东阳东阳岑山下民闻岭上有鼔鞞声若数万人咸既破溃而山鼓亦絶【东阳记】石鼔鸣姚永和元年天水郡石鼓鸣闻数百里野雉皆雊【后秦记】
　　细腰鼔萧思话年十许嵗好骑屋栋打细腰鼔【沈约宋书】题鼔孙挹为延陵县令国子助教高爽诣之挹了无故人懐爽出从阁下过取笔书鼔面人徒有此大腹了自无肝肠面皮如许厚被打未遽央【南史】谈薮作身有八尺围腹内无寸肠
　　戒晨鼔元魏置大鼔于白楼之上晨昏伐以千椎为城里诸门啓闭之候谓之戒晨鼓也【水经注】
　　诸州置鼔齐李崇为兖州刺史刼盗崇乃村置一楼楼悬一鼔盗发之处捶鼔乱击诸村始闻者捶鼔一通次闻者复挝以为节俄顷之间声布百里伏其险要无不擒获诸州置鼔自此始也时号卧虎
　　闻鼔病愈后周裴侠为工部中大夫疾沉忽闻五更鼓惊起曰可向府耶遂瘳晋公防曰危笃若此不废爱公因鼔声疾遂愈天祐其勤也【史】
　　警众先是京城诸街每至晨暮遣人传呼以警众马周遂奏诸街置鼓每击以警众令罢传呼时人便之【旧唐】周上言令金吾每街悬鼔夜击止其行李以备窃盗时人遂呼为咚咚鼓也【雍洛灵异小传】有道人裴修戏为词云莫咚咚鼓须倾满满杯金吾若相间报道玉山頺
　　宫中击鼓张元素太子承干尝于宫中击鼓声闻于外元素叩阁请见极言切谏承干乃出宫内鼓对元素毁之【唐书】
　　鬼神畏鼓开元中有三卫至华岳庙前见青衣引见一妇人华岳第三新妇为岳子所薄凭寓书于北海后至隂复见前妇人谢云三郎以附书之故将害于君君且还不久大驾东幸鬼神畏鼓若坐于鼓车则无虑也言讫不见【广异记】
　　晩衙鼓成都不打晩衙鼔刘仲张潜夫皆云孟蜀多以晩鼓戮人埋野塲中故鸣则鬼祟必作矣自是成都倒不打鼓【耳目记】
　　鼓妖范仲淹一日携子纯仁访民闲民舍有鼓为妖坐末防鼓自风滚至庭不已民舍皆服栗仲淹徐谓纯仁曰此鼓久不击见好客至故自来庭以寻槌耳令纯仁削槌以赴之其鼓立碎
　　铜鼔涂金陈叔夏得铜鼔甚大其饰为蚩尤飞亷涂善金而光耀不灭其铭曰龙升元年七月大将涣崔鸿十六国书赫连勃勃以铜为大鼔及飞亷翁仲铜驼龙虎以黄金饰之列于宫殿之前疑即此龙升大夏年号也【广川书鼓】
　　高丽鼓西溪镇圣果院有鼓相传保太中海潮飘至故范希文有高丽鼔半穿之句
　　泙乡更鼔宋范延赏过金陵张忠定公为守问曰天使沿路来还见好官员否曰昨过萍乡邑长张希顔者好官员也野无惰农市无暏博更鼔分明必有美政也守即日同荐于朝
　　三鼓凡天神之类皆以雷鼔地祗之类皆以灵鼓人鬼之类皆以路鼔【乐志】
　　鼔鸣有字绍熈二年温州瑞安县感应侯鼔自鸣后邑有巨防舁鼔去先是鼔上有书曰鼓响盗长鼔壊盗败防果以旬日就戮与晋志隆安石鼓鸣孙恩同古【通考】呉兴长城夏架山有石鼓长丈余面径三尺所下有盘石为足鸣则声如金鼔三呉有兵至安帝隆安中大鸣后有孙恩之乱【晋志】
　　石鼓八方之荒有石鼓焉之以皮其音如雷【神异经】城东祠山有石鼔将有防难则鸣所以豫警备也【齐地记】逢山有祠并石人石鼔齐世将乱石人辄打鼓闻数十里【郭缘志述征记】浮山东石鼓下有两石鼓扣之清越所谓神钲也【罗浮山记】洞庭山有宫五门东有石楼楼下两石鼓扣之其声清越世所谓神钲也晋孝武乐章曰神钲一震九域同来【郡国志】冀县有天鼔山有石如鼔河鼓星摇动则石鼔鸣鸣则秦上有殃【酉阳杂俎】磁州武安县南有鼓山上有二石如鼓南北相当世传鼓鸣则有兵起高齐之末此鼓尝鸣而齐为周所并隋文帝末年鼓又自鸣声闻数百里而唐代隋以兴故一名神钲【山川纪异金胡砺碑】
　　三鼓后周敞为交趾刺史伐龙山木以为鼓以下分鼔给桂林郡上分皷给交趾郡击一皷则二鼓皆鸣【舆地志】铸铜南雄之俗铸铜为鼓欲将攻击则鸣此鼔到者如云家有鼔者号为音老【杂录】
　　耳目晋解张曰师之耳目在吾旗鼔进退从之【成六】
　　笛
　　笛始风俗通曰笛汉武时仲所作也按宋玉有笛赋玉在汉前又马融长笛赋云近代双笛从羗起羗人伐竹未及已龙吟水中不见矣截竹吹之声相似
　　鳯鸣黄帝使伶伦伐竹于昆溪斩而作笛吹之作鳯鸣【御览引史记】
　　昭华高祖初入咸阳宫周行府库金玉珍宝不可称言其尤惊异者有玉笛长二尺三寸二十六孔吹之则见车马山林隠辚相次吹息亦不复见铭曰昭华之琯【西京】笛曲马融性好音能鼓琴吹笛为督邮独卧郿县平阳坞中有洛客舍旅吹笛相和融去京师逾年蹔闻甚悲而乐之追慕箫琴皆有颂而笛无乃作长笛颂【长笛赋序】高迁亭蔡邕告呉人曰吾昔尝经防稽高迁亭见屋椽竹东间第十六可以为笛取用果有异声【文士传】余同僚桓子野有故长笛传之耆老云蔡邕所制也初邕避难江南宿于柯亭之馆以竹为椽邕仰而盻之曰良竹也取以为笛竒声独絶厯代传之【伏滔长笛赋序】
　　感旧向秀思旧赋序云余少与稽康吕安居止接近其后各以事见法逝将西迈经其旧庐于时日薄虞渊寒氷凄然隣人有吹笛者发声寥亮追想畴昔防宴之女感音而叹之故作赋云
</div>
    <div class="pagination">
<a href="天中记_page127.html">上一页</a><span>...</span><a href="天中记_page123.html">123</a><a href="天中记_page124.html">124</a><a href="天中记_page125.html">125</a><a href="天中记_page126.html">126</a><a href="天中记_page127.html">127</a><span class="current-page">128</span><a href="天中记_page129.html">129</a><a href="天中记_page130.html">130</a><a href="天中记_page131.html">131</a><a href="天中记_page132.html">132</a><a href="天中记_page133.html">133</a><span>...</span><a href="天中记_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
