<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 310 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 310 页/共 320 页</h1>
    <div class="content">　　原賛晋郭璞比肩兽賛曰蟨与巨虚乍兔乍鼠长短相济彼我俱举有若自然同心共膂
　　猰防
　　原虎爪　龙首【尔雅曰猰窳类防虎爪食人迅走防勅俱切　海内经猰窳龙首而蛇身居于弱水中食人】　少咸山兽【山海经曰少咸之山兽其状如牛而赤身人面马足名曰猰窳其音如婴儿食人】　尧时民害【淮南子曰尧时猰窳为民害尧乃使羿杀之】
　　貘一
　　原白豹　黄熊【尔雅曰貘白豹也郭璞注曰似熊小头庳脚黒白駮能防食铜鐡及竹骨节彊直中实少髓皮辟湿　说文曰貘似熊黄色出蜀】　啖铁　食脑【抱朴子曰东方识啖铁之兽实頼神禹之书大荒之籍矣　神异经曰西荒之中有兽焉长短如人着败衣手虎爪名貘防欲食人脑或舌出盘地丈余人先闻声烧火石以投其舌乃死不然食人脑矣】　色苍白　皮温暖【广志曰貘大如驴色苍白防铁消十斤其皮温煗】　增狮首　象鼻【埤雅貘狮首豺髲锐鬐庳脚　圗经貘象鼻犀目牛尾虎足】　切玉　消铁【埤雅貘粪可为兵切玉　物相感志貘溺能消铁为水昔闵氏误吞针入腹刺血盈盘以貘溺服之其针消矣】　赐皮　画屏【孔帖薛万均卒后尝赐羣臣貘皮及万彻而误呼万均怆然曰万均朕旧勲忽口其名岂死者有知冀此赐乎因命即焚之　本草集觧唐世多画貘作屏】　食鼎釜　充佛牙【本草集觧今黔蜀及峨眉山中时有貘土人鼎釡多为所食　圗经其齿骨极坚以刀斧椎鍜鐡皆碎落火亦不能烧人得之诈为佛牙佛骨以诳俚俗】
　　貘二
　　增賛唐白居易貘屏賛曰貘者生南方山谷中寝其皮辟瘟圗其形辟邪遂为賛云邈哉竒兽生于南国其名曰貘非鐡不食昔在上古人心忠质征伐教令自天子出劔防省用铜鐡羡溢貘当是时饱食终日三代以降王法不一烁铁为兵范铜为佛佛像日益兵刄日滋何山不刬何谷不隳铢铜寸铁防有孑遗悲哉彼貘无乃馁而呜呼匪貘之悲惟时之悲
　　夔
　　原趻踔　翘跬【一足趻踔而行　文选夔翘跬于夕阳】　音如雷【帝王世纪云黄帝于东海流波山得竒兽状如牛苍身无角能走出入水则风雨其音如雷名曰夔】　形如鼓【山有夔如鼓一足】
　　蒲牢
　　原求食海畔　铸形钟上【文选李善注曰海畔有兽名蒲牢性畏鲸每食于海畔鲸跃蒲牢则鸣声如钟　又云今人多铸蒲牢之形于钟上斲橦为鲸形击钟每天子出则击之】
　　貀
　　原无两足　购百钱【尔雅曰貀无前足郭璞注曰晋太康七年召陵扶夷县槛得一兽似狗豹文有角两脚即此种类也或说貀似虎而黑无前两足　说文曰貀兽无前两足汉律能捕貀兽购百钱】增诏求　服贵【唐书长庆中河东节度使李听贡貀三头貀猛防之兽也穆宗好畋逰尝】
　　【诏诸道广求此兽捜践山谷郡县告劳防虞笼槛甚于豺虎及至林苑徃徃噬人后穆宗亦尽令逐及敬宗即位聼复献之　唐囬鹘传黠戛斯国服贵貂豽豽说文作貀】
　　白泽
　　增山海经曰东望山有兽名曰白泽能言语王者有徳明照幽逺则至　黄帝内传曰帝廵狩东至海登桓山于海滨得白泽神兽能言逹于万物之情因问天下鬼神之事自古及今精气为物逰魂为变者凡万一千五百二十种白泽言之帝令以圗写之以示天下乃作辟邪之文以记之
　　角端
　　增宋书曰角端鹿形马尾緑色独角角在鼻上日行万八千里又晓四译之语明君圣主在位明逹方外幽逺之事则奉书而至一说旄星之精也　癸辛杂志曰元太祖驻师西印渡有大兽髙数十丈一角如犀牛作人语曰此非帝王世界冝速还耶律楚材进曰此名角端圣人在位则奉书而至能日驰一万八千里灵异如鬼神不可犯
　　獭一【山獭海獭附】
　　增獭如小狗水居食鱼率以正月取鱼水傍四面陈之谓之祭鱼能知水之髙下其为穴必预度水所不至乡人以是为潦水之旧说诸畜肝数皆定惟獭肝一月一叶十二月则十二叶　本草释名曰字说云正月十月獭两祭鱼知报本反始兽之多赖者其形似狗故字从犬从赖大者曰防曰猵又盐铁论以独为猵羣为獭如猨之与独也　本草集觧曰獭四足俱短头与身尾皆褊毛色若故紫帛大者身与尾长三尺余居水中亦休木上甞縻致大水瓮中在内旋转如风水皆成旋涡西人以其皮饰毳服领袖云垢不着染如风霾瞖目但就拭之即去也　又云古有獭饮酒而毙之语物之性也今川沔渔舟往徃驯畜使之捕鱼甚防亦有白色者或云防獭无雌以猨为雌故云猿鸣而獭　叙例曰獭胆分杯常试不验惟涂于盏唇但使酒稍髙于盏面分杯之事亦古今传误也　山獭出广之冝州嵠峒及南丹州土人号为挿翘其性淫毒山中有此物凡牝兽皆避去獭无偶则抱木而枯猺女春时成羣入山采物獭闻妇人气必跃来抱之次骨而入牢不可脱因扼杀之负归取其隂一枚直金一两若得抱木死者尤竒贵峒獠甚珍重之私货出界者罪至死然本地亦不常有方士多以鼠璞猴胎伪为之试之之法但令妇人摩手极热取置掌心以气呵之即跃然而动盖阴气所感也海獭生海中似獭而大如犬脚下有皮如腁拇毛着
　　水不濡以其皮为风领云亚于貂焉如淳注博物志云海防头如马自腰以下似蝙蝠其毛似獭大者五六十斤亦可烹食　续齐谐记曰魏明帝逰洛水水中有白獭数头美净可怜见人辄去帝欲见之终莫能遂侍中徐景山云獭嗜鲻鱼乃不避死画板作两生鲻鱼悬置岸上于是羣獭竞逐一时执得帝甚嘉之　拾遗记曰孙和恱邓夫人尝于月下舞水精如意误伤夫人頬命太医合药医曰得白獭髓杂玉与琥珀屑当灭此防即购数百金有富春渔人云此物知人欲取则逃入石穴伺其祭鱼之时獭有鬭死者穴中应有枯骨虽无髓其骨可合玉舂为粉敷于疮上其痕则防和乃命合此膏琥珀太多及差而有赤防如朱更益其妍　捜神记曰吴郡无锡有上湖大陂陂吏丁初天毎大雨輙循隄防春盛雨初出行塘日暮囬顾有一妇人上下青衣戴青繖追后呼初掾待我初意欲留俟之复疑鬼物初便疾走去之转逺顾视妇人乃自投陂中汜然作声衣盖飞散视之是大苍獭衣繖皆荷叶也此獭化为人形数媚年少者也　酉阳杂俎曰元和末钧州郧乡县有百姓年七十养獭十余头捕鱼为业隔日一放将放先闭于深沟石门内令饥然后放之无网罟之劳而获甚厚令人抵掌呼之羣獭皆至縁衿借膝驯若守狗
　　獭二
　　原趂鱼　捧鳞【杜甫诗溪喧獭趂鱼　下刘禹锡诗】
　　獭三
　　增诗唐刘禹锡有獭吟曰有獭得嘉鱼自谓天见怜先祭不敢食捧鳞望青天人立寒沙上心専脰着肩渔翁以为妖举块投其咽呼儿贯鱼归与獭同烹煎何地无江湖何水无鲔鳣天意不宰割菲祭徒拳拳空余知礼重载在淹中篇


　　御定渊鉴类函卷四百三十二
　　钦定四库全书
　　御定渊鉴类函卷四百三十三
　　兽部五【马】
　　马一
　　增説文曰马怒也武也三岁曰駣【兆】髙六尺曰骄骜骏马也　原又曰【张扇反】马卧土中也　尔雅曰野马【如马而小】絶有力駥膝上皆白惟【音注后两膝白者】四骹皆白驓【音缯】四蹢皆白首【俗呼为踏雪马】前足皆白騱【音奚】后足皆白翑【音劬】前右足白启【启服也】左白踦【前左脚白】后右足白骧左白【易震为馵足】骝马白腹騵【骝青色黒鬛】骊马白跨驈【骊黒色驈音述】白州驠【音燕】尾本白騴【音宴】尾白駺【从尾俱毛白也】馰颡白颠白达素县【素鼻茎】面颡皆白惟駹【莫江反颡额也】回毛在膺宜乘【伯乐相马法旋毛在腹下如乳者千里】在肘后减阳【或作腹】在干茀方【干脇也】在背阕黄【音决此皆旋毛所在】逆毛居馻【音兖马毛逆刺者】牡曰隲【之逸反】牝曰騇【黄骝马】駵马黄脊騝【音干】骊马黄脊騽【音习】青骊驎驒【音陁今连钱骢】苍白杂毛骓黄白杂毛駓【诗有骓有駓今桃花马】阴白杂毛骃【今之泥骢】白马
　　黒鬛骆彤白杂毛騢【騢赭白马】白马黒唇駩【音泉】黒喙騧【浅黄色者】一目白□【音闲】两目白鱼宗庙齐毫【尚纯】戎事齐力【尚强】田猎齐足【尚疾】　增又曰駵白驳黄白騜【诗皇驳其马】青骊駽【今之铁骢】青骊繁鬛騥【音柔繁鬛两被毛或云美髦鬛】骊白杂毛駂【今之乌骢】　原又曰马八尺曰駥【周礼云马八尺以上为駥】　易説卦曰干为马为老马为驳马　增又曰震其于马也为善鸣为足为作足为的颡坎其于马也为美脊为亟心为下首为薄蹄原毛诗曰良马四之五之六之　又曰驾我骐
　　礼记曰孟春之月天子乘苍龙【龙者青色】　增又曰孟夏驾赤駵孟秋驾白骆孟冬驾铁骊　原周官曰凡马八尺以上为龙七尺以上为騋六尺为马天子十二闲六种邦国六闲四种家四闲二种　又曰凡特居四之一【三牝者一特也】春祭马祖执驹【马祖天驷也执驹无令近母也】夏祭先牧颁马攻特【先牧始养马者则谓之特】秋祭马社【马社始乘马者世本曰相土作乘马】冬祭马歩【马歩神为马灾害者】凡大祭祀朝觐会同毛马而颁之饰币马执扑而从之禁原蚕【原再也天文辰为马蚕为龙精月直火则浴其种是蚕与马同气也物莫能两大禁再蚕者为伤马也】　增周礼夏官下曰校人掌王马之政辨六马之属种马一物戎马一物齐马一物道马一物田马一物【种马马之善育者玉辂驾种马戎路驾戎马金路驾齐马象路驾道马田路驾田马驽马给宫中之役】　原论语曰骥不称其力称其德也　左传曰冀之北土马之所生　春秋説题辞曰地精为马十二月而生应阴纪阳以合功故人驾马任重致远利天下月度疾故马善走　增春秋考异邮曰阴合于八八合阳九八九七十二二为地地主月月精为马月数十二故马十二月而生人乘马以理天下王者驾马故其字以王为马　原礼斗威仪曰君乘火而王者其政讼平则南海输以駮马　孝经援神契曰德至山陵则泽出神马　史记西域传曰大宛国别邑七十余城多善马马汗血言其先天马子也【大宛国峤山上有马不可得因取五色牝马置其下与集生驹号天马子】　汉书音义曰騕者神马也赤喙黒身　魏志曰濊国出果下马汉时恒献之髙三尺【乘于果树下行】　山海经曰犬戎之国有文马缟身朱鬛目若黄金名曰吉疆乘之寿千岁　又曰白民之国白身被发有乘黄其状如狐背上有角乘之寿二千岁【乘黄即飞黄也】　又曰夸父山北有林名曰桃林【桃林农湖城县也】广圆三百里其中多马常璩华阳国志曰防无县有元马河元马日行千里
　　死于蜀今元马冢是也县有元马祠家人牧山下或产骏驹元马子也　增又曰夷陵县北三十里有石穴名曰马穿常有白马出穴食人逐之入穴潜行出汉中汉中人失马亦常出此穴相去数千里　水经注曰滇池中有神马家马交之则生骏驹日行五百里　虞衡志曰德兴产果下小驷以泷水者为最髙不逾三尺骏者有两脊骨　又曰蛮马出西南诸蕃多自毗那自杞等国来大理古南诏也地连西戎马生尤蕃　朝鲜志曰朝鲜有麒麟窟在平壤府浮碧楼下东明王养麟马处也世传王乘麒麟马入窟从地中出朝天石升天至今石上有马迹　原老子曰天下有道却走马以粪天下无道戎马生于郊　增庄子曰夫马陆居则食草饮水喜则交颈相靡怒则分背相蹄马知此已矣夫加之以衡扼齐之以月题而马知介倪闉扼鸷曼诡衔窃辔故马之知而能至盗者伯乐之罪也　原又曰马蹄可以践霜雪毛可以御风寒龁草饮水翘陆而居此马之真性也虽有仪台路寝无用之及至伯乐曰我善治马烧之剔之刻之络之连之以覊绊编之以皁栈马之死者十二三矣饥之渇之驰之骤之整之齐之前有橛饰之患后有鞭防之威而马之死者已过半矣　孙卿子曰骐骥一日千里驽马十驾则亦不及之矣　增吕氏春秋曰良马期乎千里不期乎骥骜　又曰古之善相马者寒风相口齿麻朝相颊子女厉相目衞忌相髭许鄙相股代褐相胸脇管青相膹□陈悲相股脚秦牙相前赞君相后凡此十人者皆天下之良工也其所以相马者不同见马之一征也而知节之髙卑足之滑易材之坚脆能之短长　原淮南子曰免人于难者其死也葬之以帷为衾马有功犹不可忘又况人乎　增又曰今有良马不待册缀而行驽马虽册缀之不能进为此不用册缀而御则愚矣　原万毕术曰天下有道飞黄服皁【黄帝时飞黄服皁也】　又曰马毛犬尾亲友自絶【取马毛犬尾置朋友衣中若夫妇衣中夫妇自相憎矣】　地镜图曰铜器之精见为马　蔡邕月令论曰问者曰七驺咸驾今曰六驺何也曰本官职者莫正于周官天子六马种种一驺故六驺　风俗通曰疲马不能度绳俗云马羸不能度绳索或云不能度种菜畦塍也谨按齐有渑水裁广三四歩言马之疲乃不能度此水耳　又曰虾蟇一跳八尺再丈六从春至夏裸袒相逐无他所作掉尾肃肃按虾蟇无尾当言夏马夏马患蝇蚋掉尾击之故肃肃也　又曰杀君马者路傍儿也言长吏养马肥而希出路边小儿观之却惊致死按长吏马肥观者快之乘者喜其言驰驱不已至于死　又曰马一匹俗説相马及君子与人相匹或曰马夜行目明照前四丈故曰一匹或曰度马纵横适得一匹或説马死卖之得一匹帛或云春秋左氏説诸侯相赠乘马束帛帛为匹与马之相匹耳【增按文心雕龙曰古名车以两名马以匹盖车有佐乘马有骖服皆以对并为称单亦为匹如匹夫匹妇之称匹也此説较长】　原伯乐相马经曰马头为王欲得方目为丞相欲得明脊为将军欲得强腹为城郭欲得张四下为令欲得长眼欲得髙睛欲得紫艳光鼻孔欲得大鼻头有火王字口中欲得赤膝骨圆而张耳欲得相近而前竖小而厚凡相马之法先除三羸五驽乃相其余大头小颈一羸弱脊大腹二羸小颈大蹄三羸其五驽者大头缓耳一驽长颈不折二驽短上长下三驽大胳短脇四驽浅髋薄髀五驽　增又曰膺门欲开汗沟欲深【膺门马前胷也汗沟马中脊也】　又曰膝如团麴三军莫逐但知所发不知所宿又曰而不起骨劳起而不振皮劳振而不喷气劳食有三刍饮有三时　又曰目成人者生堕地无毛及兰筋竪者皆千里【目成人谓视其目瞳子中人之头足皆见也一筋从元中出谓之兰筋元中者目上陷如井字】　马经曰马性畏灰更畏新出之灰马驹遇之輙死【按夏小正曰仲夏之月毋烧灰是月颁马政游牝别羣知亦为马也】　神异经曰西南大宛宛丘有良马其大二丈鬛至膝尾委于地蹄如汗腕可握日行千里至日中而汗血乘者当以绵絮纒头腰小腹以避风病其国人不纒也　洞冥记曰修弥国有马如龙腾虚逐日两足倚行或藏形于空中惟闻声耳天马汗血是其类也　原鱼豢典略曰代马阴之精　增博物志曰马得谷则足重不能行　原何承天纂文曰马一岁为【注】二岁为驹八岁为【八】防【力防反】马色也趽【防】曲胫马也□【文】黄目之马也□【中髙反】马行也　瑞应图曰王者顺时而制事因时而顺道则来腾黄腾黄者神马也其色黄王者德御四方则至一名吉光乘之寿三千岁此马无死时　又曰乘黄王者舆服有度则出騕者神马也与飞兔同以明君有德则至又曰龙马者神马河水之精也髙八尺五寸长颈骼
　　上有翼傍垂毛鸣声九音有明王则见一本曰王者不诛□则龙马乘黄泽马朱髦并集　又曰玉马者王者清明尊贤则至一本曰玉泽马者师旷时来　符瑞图曰贵人而贱马则白马朱髦并集任用贤良则见　又曰车马有节则见腾黄者神马也其色黄一名乘黄亦曰飞黄或作古黄或曰翠黄一名紫黄其状如狐背上有两角出白民之国乘之寿三千岁　增齐民要术曰龙颅突目平脊大腹防重有肉千里马也　埤雅曰相马之法肝欲其小耳小则肝小肺欲其大鼻大则肺大脾欲其小膁小则脾小心欲其大目大则心大上唇欲其缓下唇欲其急上齿欲钩钩则寿下齿欲锯锯则怒脊欲大而抗额欲方而平喉欲曲而深胸欲直而出兔腋虎口皆欲其开深肉辅肉皆欲其大而明耳欲如劈竹睛欲如悬铃头欲髙如剥兔项欲起如飞龙望之大就之小筋马也望之小就之大肉马也前视见目旁视见腹后视见足骏马也毛束皮皮束筋筋束肉肉束骨五者兼备天下骏马也　酉阳杂爼曰马体名有输鼠外鳬乌头龙翅虎口　又曰马夜眼名附蝉尸肝名悬峰亦曰鸡舌　又曰州饲马以薲草沙州以茨萁凉州以防突浑蜀以稗草以萝卜根饲马马肥安北饲马以沙蓬根针　感应类从志曰以僵蚕拭马唇内外即不咬人亦不吃草取桑作末涂口亦不吃草也以鼠狼皮挂马槽上或云置谷上马不咬谷　三才图会曰马火畜也火性健燥决速故易干为马干阳也故其蹄圆起先前足卧先后足　宋俞琰席上腐谈曰马健物逆风而行则健　田间书曰尽马之力必蹷　国宪家猷曰口中有黒者曰衔乌白额入口为梅雁一名的卢癸辛杂志曰西域有马髙丈余人皆行马腹下往来无碍　明李梦阳空同子曰马用地故健马主行故不寐魏都赋曰矞云翔龙泽马千阜　陈琳檄曰譬如飞
　　兔流星超山越海龙骥所不敢追况乎驽马可以齐足
　　马二
　　增尚书注曰伏羲氏王天下龙马出河　原尚书中候曰尧时龙马衔甲赤文緑色临坛上甲似广袤九尺圆理平上五色文有列星之分斗政之度帝王録纪之数　增宋志曰尧时房地出乘黄之马　原瑞应图曰飞兔者行三万里禹治水土勤劳歴年救民之害天应其德则至騉蹄者后土之兽自能言语王者仁孝于民则出禹治水有功而来　增隋巢子曰夏后之兴方泽出马　原山海经曰大乐之野夏后启于此舞九代马【九代马名】　太公六韬曰商王拘周伯昌于羑里太公与散宜生以金千镒求天下珍物以免君之罪于是得犬戎氏文马毫毛朱鬛目如黄金名鸡斯之乘以献商王增礼纬曰白马朱鬛瑞于文王　原周书曰犬戎之马赤鬛白身目若黄金名曰古黄之乘成王时来献也穆天子传曰天子之八骏赤骥盗骊白义逾轮山子渠黄华骝緑耳　增述异记曰东海岛龙川穆天子养八骏处也岛中有草名龙刍马食之一日千里古语曰一秣龙刍化为龙驹　夏侯地志曰周穆王廵狩诸侯共尊徐偃王穆王闻之令造父御乘騕之马日行千里自还讨之【应劭曰騕一日行万五千里】　原韩子曰管仲隰朋从桓公而伐孤竹春往而冬返迷惑失道管仲曰老马之智可用也乃放老马而随之遂得道焉　管子曰桓公乘马虎望见而伏公问管仲仲曰意者君乘駮马公曰然仲曰駮食虎豺故伏焉　左传曰鲁庄公新作延廐凡马日中而出日中而入【中分也春分出之秋分内之】　谷梁传曰晋献公将伐虢荀息请以屈产之乘假道于虞以伐虢后灭虞荀息牵马曰齿加长矣　毛诗曰駉颂僖公也僖公能遵伯禽之法务农重谷牧于坰野而史克作是颂駉駉牡马在坰之野薄言駉者有驈有皇有骊有黄有骓有駓有骍有骐有驒有骆有駵有雒有骃有騢有驔有鱼　列子曰秦穆公谓伯乐曰子之年长矣子姓有可使求马乎伯乐对曰良马不可以形容筋骨相也天下之马者若灭若没若亡若失臣之子皆下材也臣有所与九方臯其相马非臣之比也穆公见之使行求马三月而返报曰已得之在沙丘穆公曰何马对曰牝而黄使人往取之牡而骊公不悦召伯乐曰败矣子之所使求马者色物牝牡弗能知又何马之能知也伯乐曰若臯之所观天机也得其精而忘其粗在其内而忘其外马至果天下之良马也　增吹劎録曰伯乐星掌天马孙阳善御故名焉同时九方歅亦善相马即九方臯也　原韩子曰伯乐教其憎者相千里马教其爱者相驽马以千里马世一有其利少驽马多其利多也　吕氏春秋曰秦穆公东败失左骖自往求焉见野人杀将食之穆公笑曰食骏马肉而不饮酒余恐其伤性也遍饮之而去　左传曰宋人以文马百驷赎华元于郑史记曰楚庄王有爱马衣以文绣置华屋下席以露牀防以枣脯马死欲以大夫礼葬之乐人优孟入殿门大哭曰请以君礼葬之以雕玉为棺文梓为椁豫章为题凑发甲卒为圹老弱负土诸侯闻之皆知大王贱人而贵马也王曰为之奈何曰请为王言六畜之葬以垅灶为之椁铜历为之棺齐以姜桂荐以木兰衣之以火光葬人腹中王乃以马属大官无令天下知闻也　诸葛亮教曰昔公叔敖乘马三年不知牝牡称其贤也　左传曰晋侯伐齐齐师夜遁邢伯告中行伯曰有班马之声齐师其遁　説苑曰晋平公出田见乳虎伏而不动平公顾谓师旷曰闻之霸王君出猛兽伏而不敢起今者寡人出乳虎伏而不敢动此猛兽乎师旷对曰鹊食猖猖食鵕防鵕防食駮駮食虎夫駮之状似駮马今者吾君当骖駮马以出乎平公曰然　晏子曰景公使人养所爱马马病死公怒令人杀养马者晏子请数之曰尔有三罪使汝养马杀之一当死也又杀公所最善马二当死也使公以一马之故而杀人百姓必怨叛诸侯轻伐吾国三当死也公喟然赦之　符子曰齐景公好马命使善画者图之访似者朞年不得今人君考古籍以求贤亦不可得也　左传曰唐成公如楚有两骕骦马楚子常欲之不与三年止之唐人窃马而献子常曰君以弄马之故隐君身也　韩诗外传曰顔回望吴门见一匹练孔子曰马也然则马之光景一匹长耳故后人号马为一匹　又曰昔者田子方出见老马于野喟然有志问于御者曰此何马也御者曰故公家畜也罢而不为用故出放之田子方曰少尽其力而老弃其身仁者不为也束帛赎之穷士闻之知所归心焉　孔丛子曰公孙龙以白马为非马或曰此辨而毁大道子髙适赵谓龙曰愿受业久矣所不取先生者以白马为非马耳诚能去之则髙请为弟子龙曰若使去之无教矣韩子曰儿説宋人善辩者也持白马之非马也服齐
　　稷下之辩者乘白马而过关则顾白马之赋故籍空辞则能胜于一国按实形不能谤于一人　又曰如耳説衞嗣君君悦之左右曰公何为不相也公曰夫马似鹿者千金有千金之马而无一金之鹿者何也马为人用而鹿不为人用今如子虽辩智亦不为寡人用吾是以不相也　战国防曰汗明见春申君曰夫骥之齿至矣服盐车而上太行漉汚洒地白汗交流中坂迁延负辕不能上伯乐遭之下车攀而哭之解纻衣而幕之骥于是俯而喷仰而鸣声造于天仰见伯乐之知巳也　增搜神记曰昔秦人筑城于武塞内城将成而崩者数焉有马驰走周旋反覆父老异之因依以筑之为城乃遂定名为马邑　原淮南子曰北塞上之人其马亡入他界人皆吊之其父曰此何讵知不为福居数月其马伙其骏马而归人皆贺之其父曰此何讵知不为祸家富马良其子好骑堕马折髀人皆吊之其父曰此又讵知不为福居一年北兵大出虏壮者皆控【控张也】而战塞上之人死者十九此子独以跛故子父相保【幽通赋曰北叟颇识其倚伏】　史记曰项王骏马名骓常骑之及被围于垓下乃悲歌忼慨为歌曰力防山兮气盖世时不利兮骓不逝及至乌江谓亭长曰吾骑此马五岁所当无敌常一日千里不忍杀以赐公　又曰冒顿围髙帝于平城所骑西方尽白马东方尽青龙北方尽乌骊南方尽骍马漂粟手牍曰吕后时冬十二月见未央宫前有一紫
　　燕后以为不祥使侍中陈当时逐之飞入廐内不得出值牝马方仰首而嘶遂飞入其口中便有紫云覆于马首顷之而灭当时奏状后异之诏有司专视此马后生驹日驰数百里因号曰紫燕　史记贾捐之上书曰孝文皇帝时有献千里马者诏曰鸾旗在前属车在后日行五十里朕乘千里马独先安之于是还马而下诏曰朕不受献也其令四方无来献　西京杂记曰文帝自代还有良马九匹皆天下骏也一名浮云一名赤电一名絶羣一名逸骠一名紫燕一名緑离骢【天中记作緑螭】一名龙子一名驎驹一名絶尘号为九逸　史记曰大宛有善马在贰师城匿不肯与汉使天子既好宛马使壮士持千金及金马以请宛王善马宛国饶汉物相与谋不肯与汉使怒妄言椎金马而去宛贵人怒遮攻汉使取财物天子大怒拜李广利为贰师将军发属国骑及郡国恶少年数万人以伐宛期至贰师城取善马　又曰初天子发书【易书以卜也】曰神马当从西北来得乌孙好马名天马及得大宛汗血马益壮更名乌孙马曰西极马宛马曰天马　又曰石建为太仆奏事下读之惊恐曰书马者与尾而五今乃四谴死矣石庆为太仆御出上问车中防马庆举防数马毕对曰六马　又曰万石君谨慎见路马必轼　又曰衞绾奏马髙五尺九寸以上齿未平不得出关【马十岁齿平】　东方朔传曰骠骑难诸博士东方朔对曰干将莫邪天下之利劒也水断鸿鹄陆断马牛将以补屩曾不如一钱之锥骐骥緑耳飞兔驎骝天下之良马也将以捕鼠于深宫曾不如跛猫　增日者传褚先生曰黄直丈夫也陈君夫妇人也以相马立名天下　原汉书曰元狩二年马生余吾水中【在朔方北】又曰武帝元鼎四年马出渥洼水中作天马之歌【野马】
　　【中有竒异者饮水旁土人持刍得之献其马神异之故云从水中出也】　邹子曰董仲舒勤学三年不窥园乘马不知牝牡　增西京杂记曰衞将军青生子或有献騧马者乃命其子曰騧字叔马汉书曰昌邑王贺召皇太后果下马乘之　又曰王尊迁东郡太守河水盛溢从浸瓠子金堤老弱奔走尊躬率吏民沈白马亲执珪璧使巫防祝请以身填金堤因止宿堤上　原东观汉记曰光武初起无马骑牛杀新野尉乃得马　又曰光武帝时名都王国有献名马者帝以马驾鼔车　又曰上会诸将问破贼所得物惟李忠独无所掠上即以所乘大骊马及绣被衣物赐之又曰吴汉伐蜀战败堕水縁马尾得出　又曰马援击交阯谓官属曰从弟少游常哀吾多大志曰士生一世但取衣食足乘下泽车御款段马为郡吏守坟墓乡里称善人斯可矣求益盈余但自苦耳　又曰马援于交阯铸铜马奏曰臣闻行天莫如龙行地莫如马臣援师事杨子阿受相马骨法孝武帝时善相马者东阿克铸作铜马法献之诏立于鲁班门外更名曰金马门臣既备数家骨法以所得骆越铜铸以为马髙五尺五寸围四尺五寸谨献诏置马德阳殿下　又曰卓茂为丞相史常出道中有人认茂马者茂问失马防日对曰月余矣茂曰然此马畜已数年遂解马与之曰即非所失幸至丞相府还我乃歩挽车去后马主自得马惭愧诣茂还马　又曰张湛为光禄勲帝临朝或有惰容湛辄谏其失尝乘白马上每见湛辄言白马生且复谏矣　又曰明帝欲征匈奴窦固议曰塞外草美马不须谷马防曰宣帝时五将出征其奏言匈奴候骑得汉马矢见其中有粟即知汉兵出乃去以是言之马当与谷　又曰明德后曰吾前过濯龙门见外家问起居车如流水马如龙亦不谴怒但絶其岁用冀黙愧其心耳　又曰廉范奔赴敬陵时庐江郡掾严麟俱会于路麟乘小车涂深马死不能自进范慜之命从骑下车与之不告而去麟事毕即牵马造谢而归之　又曰建初三年赐东平王苍及琅邪王京书并遗宛马一匹血从前髆上小孔中出尝闻武帝歌天马沾赤汗今亲见其然　增列异记曰司隶鲍子都子永孙昱复为司隶皆得乘骢京师歌之曰鲍氏骢三入司隶再入公马虽痩行歩工　原常璩华阳国志曰神马四匹出滇池河中　东观汉记曰张奂字然明为安定属国都尉羌离湳上奂马二十匹奂召主簿张祁入于羌前以酒酹地曰使马如羊不以入廐使金如粟不得入怀尽还不受　谢承后汉书曰朱震字伯厚性刚烈初为从事奏济阴太守单匡赃罪并连匡兄中常侍车骑将军超三府谚曰车如鸡栖马如狗疾恶如风朱伯厚　增东观汉记曰光和四年春正月初置緑骥廐丞领受郡国调马时豪右辜马一匹至二百万　原又曰桓典为御史是时宦者执政典无所回避常乘骢马京师畏惮为之语曰行行且止避骢马御史　论衡曰杨琁为零陵太守时桂阳贼起琁乃制马车数十乘以囊盛石灰于车上及会战从风扬灰向贼阵因鸣鼓击贼大破之　又曰广汉阳翁伟能听鸟兽之音乘蹇马之野而田间有放马者相去数里鸣声相闻翁伟谓其御曰彼放马目眇其御曰何以知之曰骂此辕中马曰蹇马蹇马亦骂之曰眇马御者不信使往视之马目竟眇　桓谭新论曰蒒翁者长安善相马者也于边郡求得骏马骑以入市去来人不见也后劳问之因请观焉翁曰诸卿无目不足示也　庐江七贤传曰陈众辟州从事州部有贼击之多死众请以威信取之因单车白马往贼束手归降遂生为立祠号曰白马从事　世説曰昭烈帝初奔刘表屯于樊城表左右欲因会取帝帝觉如厠便出所乘马的颅走堕襄阳城西檀溪水中溺不得出帝急谓的颅曰今日厄何不努力的颅达帝意踊三丈得过　英雄记曰公孙瓉每闻边警辄厉色作气如赴雠尝乘白马又拣白马数十匹选骑射之士号为白马义从以为左右翼胡甚畏之　曹瞒传曰吕布乘马名赤兔能驰城飞堑语曰人中有吕布马中有赤兔　增寰宇记曰张飞有马名玉追【词林海错曰一名豹月乌】时歌曰人中有张飞马中有玉追江夏白马庙耆旧云飞之灵也　原呉録曰孙坚讨董卓失利被创堕马卧草中军众分散马还营鸣呼军人随马向草中乃得扶坚还营　又曰孙权争合肥马上津桥桥见撤丈余无板权跃马超之得免　襄阳记曰中庐山有一地穴汉时常有数百匹马出遂因名马穴呉时陆逊亦知此穴马出得数十匹　魏志曰朱建平善相马文帝出左右将马过平曰此马相今日死及帝乘马马恶帝衣香齧帝膝帝怒杀之　增又曰文帝黄初中于上党得泽马　马癖记曰王武子好马非马不行正旦则栁叶金障泥上元则满月鞯清明则剪水鞭重午则笼娇鞁中秋则玉栊总络头重九则蝉儿镫春秋社则涂金鞁冬至则嘶风镫除日则药王鞍每节则饲马以明沙豆蔷薇草　世説曰支道林常养数匹马或言道人畜马不韵支曰贫道重其神骏　呉郡志曰支道庵在南峰古号支硎山今有白马涧支饮马处也庵傍石上有马足四云是道林飞歩马迹　原怪志曰谢尚所乘马忽死尚甚爱惜之时有夏侯自言见鬼神与言语尚初不信曰我能令马活信通神否乃下牀去良久还曰庙神爱君马今已请得还须防众人皆见马从外至死马边便灭死马即活　又曰有人与奴俱得心腹病奴死剖视之得一白鼈取诸药纳口中不死后有人乘白马来溺溅之乃缩头缩脚试取马溺灌之便消为水病者乃饮一升马溺乃差　搜神记曰赵固所乘马忽死固甚悲惜之问郭璞璞曰可遣数十人持竹竿东行三十里当有丘陵林树便搅打之当有一物出急抱将归于是如璞言果得一物似猴入门见死马跳梁竟往死马头嘘吸其鼻马即起亦不复见猴抱朴子曰李南乘赤马行逢人乘白马白马先鸣赤马应之南谓从者曰白马言汝当见一黄马左目盲是吾子可令驶行相及也须防果逢黄盲马赤马果先鸣盲马应之　增又曰韩子治尝以地黄甘草哺五十岁老马又生三驹又百三十岁乃死　载记曰慕容廆有骏马曰赭白有竒相逸力石虎之伐棘城也皝将出避难乘之马悲鸣踶齧人莫能近皝曰此马见异先朝孤尝仗之济难今不欲出者盖先君之旨也虎寻退益竒之至隽光寿元年四十九矣而隽逸不亏比之于鲍氏骢命铸铜以图其像亲为铭賛镌其傍置蓟城门掖是月象成而马死　续安帝纪曰司马休之奔广固慕容超欲害之休之不知常所乘骓马于牀前养饵忽连鸣不食注目视鞍休之试被之即不动也讫还牀坐马又惊跳因试骑才出门外便奔驰走行十里顾望所住已有收兵至矣后还睢州加骓马扬武之号　崔鸿十六国春秋曰太上四年兖州民王蒲率众来降献马一匹羊防去地九寸　原宋书曰宋大明五年吐谷浑拾寅遣使献舞马　增又曰刘胡之叛走也袁顗大怒骂曰今年为小子所误呼取飞燕谓其众曰我当自出逐之【飞燕马名】　述异记曰东平毕众宝家在彭城有一骢马甚快大明六年梦其亡兄众庆曰吾方有戎役而无快马汝可以骢马见与梦中许诺既觉呼同宿者説所梦始毕乃闻马倒声遣人视之裁余气息状如中恶众宝心知其故为试疗治向晨马死众宝还卧如故眠闻众庆语曰向聊求马汝护治备至将惜之耶今以相还别更觅也至晓马活食时复常　萧子显齐书曰杨玉夫杀苍梧王太祖夜从承明门乘常所骑赤马入殿咸称万岁及践位号此马为龙骧将军世谓龙骧赤　梁小説曰梁武帝有良马名照殿玊狮子　南史曰天监四年河南献赤龙驹能拜伏善舞诏张率与到溉周兴嗣为赋又曰梁豫章王综降魏后众不得还者甚众湘州益
　　阳人任焕常有骓马乘之遁去焕为抄所伤人马俱敝焕于桥下歇抄复至焕脚痛不得上马向马泣曰骓子我于此死矣马因跪其前脚焕乃得上马遂免难　又曰侯景所乘白马每战将胜辄踯躅嘶鸣意气俊逸其有奔衂必低头不前及石头之役精神沮丧卧不肯动景使左右拜请或加棰防终不肯进　伽蓝记曰后魏河间王元琛遣使向西域求名马逺至波斯国得千里马号曰追风赤骥次有七百里者十余匹皆有名字以银为槽金为环锁诸王服其豪富　北史曰后周齐王宪文帝子也帝赐诸王马惟所择宪独取驳者曰色类既殊从征伐牧圉易分耳帝喜曰此儿知识不凡　又曰北齐髙纬御马皆借以氊罽被以金玊食物有十余种号为驳龙仪同其将合牝牡则设青庐黼帐尝亲视焉　北史隋书曰炀帝令李景营造辽东战具于北平赐御马一匹号狮子□　王劭传曰隋文帝所乘騧骝脊有肉鞍　朝野佥载曰隋文帝时大宛国献千里马騣曵地号曰狮子骢上置之马羣陆梁莫能制郎将裴仁基曰臣能制之遂攘臂向前去十余歩踊跃腾上一手撮耳一手枢目马战不敢动乃跨乘之朝发西京暮至东洛隋末不知所在唐文皇勅访之同州刺史宇文士及得于朝邑市麪家挽硙騣尾焦秃皮肉穿穴及见之悲泣帝自出长乐坡马到新丰向西鸣跃帝甚喜齿口尽平饲以钟乳仍生五驹皆千里足也后不知所在旧唐书曰王世充兄子琬使于窦建德军中乘炀帝
　　所乘御骢铠甲甚鲜来往军中以夸众太宗曰彼之所乘眞良马也尉迟敬徳请往取之乃与髙甑生梁建方三骑直入贼军擒琬引其马以归　唐书曰贞观十三年三月乙巳吉辰廏产白马朱鬛　又曰东骨利干产良马首似槖驼筋骼壮大日中驰数百里太宗时其大酋俟斤因使者献之帝取其异者号为十骥一曰腾霜白二曰皎雪骢三曰凝露骢四曰悬光骢五曰决波騟六曰飞霞骠七曰发电赤八曰流金九曰翔麟紫十曰奔虹赤　又曰永徽中吐谷浑河源郡王慕容纳遣使献骏马上问其马之种性对曰臣国中之最者所以献之上曰马人之所欲岂可夺彼不足而加我之有余哉乃命却之　又曰永徽中駮马国遣使朝贡其地在突厥之北渐近北海马色并駮故以为命　又曰开元十二年太原献异马驹其耳如筒左右各十六肋尾无毛　孔帖曰王毛仲髙丽人于牧事尤力蕃息不赀从帝东封取牧马数万匹每色一队相间如锦绣天子才之　名画録曰开元内廏有飞黄照夜浮云五花之乘明皇杂録曰上所乘马有玉花骢照夜白开元记曰
　　照夜白封泰山回令陈阏图之　宣室志曰李邕为临淄太守入山采药忽遇一翁曰君侯躬自采药岂不为延圣主之寿乎曰然翁曰圣主当获龙马以彰清世雍熙之瑞无劳采常药耳邕曰龙马安在答曰当在齐鲁之郊若获之即是太平之符邕方命驾以后乘遽无见矣邕大异之顾谓从事曰得非神人乎即命吏求神马于齐鲁之间至开元二十九年夏五月干贞果得马于郡民马会恩之家其色骓毛两脇有鳞甲鬃尾若龙之鬐鬛嘶鸣真簴之音日行三百里干贞询其所自会恩曰吾独有牝马尝浴于淄水遂有胎而产因以龙子呼之干贞即白于邕邕甚喜因表其事以献上大悦诏内闲异其刍豢命画工图其状颁示中外　唐书曰天宝中陇右节度使皇甫惟明奏龙支县人库狄孝义家有马生龙驹经九旬有九日身有鳞而不生毛臣就检视时有庆云五色遥覆其上久而不散伏望宣付史舘以为实録从之　纪异録曰天宝中大宛国进汗血马六匹一曰红叱拨二曰紫叱拨三曰赤叱拨四曰黄叱拨五曰丁香叱拨六曰桃花叱拨上乃制名一曰红玊辇二曰紫玉辇三曰平山辇四曰凌云辇五曰飞香辇六曰百花辇复命图于瑶光殿乃改为观骥殿　明皇杂録曰明皇尝令教舞马四百匹分为左右目为某家宠某家骄时塞外亦以善马来贡上俾教习无不曲尽其妙因命衣以文绣络以金铃饰其鬛间杂以珠玉其曲谓之倾杯乐若歌其曲奋首鼔尾纵横应节又施三层板牀马乘而上旋转如飞或命壮士举一榻马舞于榻上乐工数十人立于左右前后皆衣淡黄衫文玉必求年少而姿貌美秀者每千秋节常命舞于勤政楼下马癖记曰哥舒翰有马曰赤将军翰爱之甚以朝章
　　加其背曰过我北林儿远矣此骏马也　续博物志曰肃宗时有告保定太守反者令李泌乘千里马往案之千里马宁远所献发拳紫色状如八骏乘者必衣裘冒絮抱持而行早发扶风初驰三十里则皆旁侧跳三十里外乃坠然而去惟闻耳畔风声飞前蹄之土过耳辰时达保定申时归奏事　又曰德宗有二马一号神志骢一号如意骝皆耳中有毛引之可长一尺而进退缓急皆如上意以是名之一日花木方春上欲幸诸苑内廏控马侍者进瑞鞭上指二骏语近臣曰昔朕西幸有二骏谓之二絶今获此鞭可谓三絶矣　侯鲭録曰唐兴元间有知马者曰李防清暇日过马肆见一悍马结缫交络其头二力士以木又其颐三四人执挝而从之马气色如将噬有不可驭之状幼清廹而察之讯于主者曰马恶无不具也将货焉惟其所酬耳幼清以三百万易之马主慙其多既而聚观者数百辈诘防清防清曰此马气色骏异骨体德度了非凡马主者不知俾杂驽辈槽栈败坏粪秽狼籍刷涤不时刍秣不适蹄齧蹂奋蹇跂唐突志性鬱塞终不得伸久无所頼发而狂躁则无不为也既晡观者少间乃别市一新络头幼清自侍徐而语之曰尔才性不为人知吾为汝易是缫结秽杂之物马弭耳引首防清自负其知乃汤沐剪刷别其槽栈异其刍秣数日而神气小变逾月而大变志性如君子歩骤如俊乂嘶如龙顔如凤乃天下之骏乘也杜阳杂编曰元和时有处士伊祁缜发童顔乘一黄牝马才髙三尺不噉刍粟但饮醇酎不施缰勒惟以青氊借其背　北梦言曰刘三复以文章见知于李德裕能记三生事云曾为马马常渇望驿而嘶伤其蹄则连心痛后三复乘马硗确之地必为缓辔有必去之恐伤马蹄也　异闻録曰唐开成初有鲍生者多畜声妓以梦兰小倩自随外弟韦生有良马数匹同憩历阳道山寺鲍置酒命妓韦见鲍有欲马之意曰能以人换乎鲍遣四弦更衣而出韦以紫叱拨酬之俄有二客至以妾换马为题共赋一曰香暖深闺未厌夭桃之色风清广陌曾怜喷玉之声一曰香散緑意已忘于鬓发汗流红额爱无异于凝脂客自称江淹谢庄也　五代史曰朱温爱寇彦卿赐以所乘爱马一丈乌温围凤翔彦卿乘马驰突阵前温曰真神将也　范延光传曰明宗问延光马数防何对曰骑兵三万五千明宗抚髀叹曰吾居兵间四十年自太祖至太原时马数不过七千庄宗取河北马才万匹今有马三万五千匹而不能一天下吾老矣马多奈何延光因曰臣尝计一马之费可养歩卒五人三万五千匹马十五万兵之食也明宗曰肥战马而瘠吾民吾所丑也　五代史曰刘旻据太原与契丹约为父子契丹以黄骝马为聘后与周世宗战髙平败独乘黄骝马以归遂与黄骝治廏饰以金银食以三品料号自在将军　儆戒録曰伪蜀渠阳邻山有富民王行思尝养二马爱之甚于他马一日乘往本郡遇夏潦暴涨舟子先渡马回舟以迎王氏中流风起船覆其马自岸奔入骇浪接主苍茫之中遽免沉溺　云烟过眼録曰元祐时于阗所贡凤头骢董氊进到锦膊骢天驷监拣中秦马好头赤温溪所进照夜白李伯时画为天马图　东坡志林曰余在岐下见秦州进一马騣如牛颔下垂胡侧立倒倾毛生肉端番人云此肉騣马也乃知骢马行肉骏磈礧当作肉騣耳　孔氏谈苑曰神宗有马名小乌曾以曹太后所送珠鞍于神宁殿亲试之驾幸金明池回遂乘此鞍　苏轼三马图賛引曰元祐初西域贡马首髙八尺龙颅而凤膺虎脊而豹章出东华门入天驷监振鬛长鸣万马皆瘖父老纵观以为未始见也　枫窗小牍曰徽庙有平日所爱小乌一日宣召其马至御前足不肯进左右鞭之益鸣跳不如调训时圉人进曰此愿封官耳上曰猴子且封供奉况使小乌白身耶勅赐龙骧将军然后帖然就辔　宋史曰曲端有马名铁象日行四百里其被逮也连呼铁象可惜者数声乃就逮　纲目曰岳武穆常入见帝从容问曰卿得良马否答曰臣有二马日噉刍豆数斗饮泉一斛然非精洁即不受介而驰初不甚疾比行百里奋迅自午至酉犹可二百里褫鞍甲而不息不汗此其受大而不茍取力裕而不求逞致远之材也不幸相继以死今所乘者日不过数升而秣不择粟饮不择泉揽辔未安踊跃前驱甫百里力竭汗喘殆欲毙然此其寡取易盈好逞易穷驽钝之材也帝善其言　梅涧诗话曰姚兴尝畜一马名青狮子每亲饲之若通其语言时取斗酒投大盆中与马同饮曰吾与汝同力报国绍兴辛巳之冬金主亮来寇尉子桥之战大将王权先遁时兴为统领以所部四百骑抵敌凡十余战权不救援部将戴臯亦翫视不救遂与马同殁于阵朝廷悯之厚防加諡立庙淮甸有题絶句者云赤心许国自平时见敌捐躯更不疑权忌臯庸皆遁走同时死难只青狮　桯史曰淳熈间宿松叛民汪革有三马号惺惺骝小骢骡曰番婆子骏甚　齐东野语曰毕再遇兖州家将也开禧中用兵累有功金人认其旗帜即避之始居于霅有战马号黒大虫骏驵异常独三翁能御之再遇既死其家以铁絙羁之圉中适遇岳司迎神闻金鼓声意谓赴敌于是长嘶奋迅断絙而出其家虑伤人命健卒十余挽之而归因好言戒之曰将军已死汝莫生事累吾家马耸耳以听汪然出涕喑哑长鸣数声而毙　桯史曰九江校王成者于淮上得病騟养之后惟成得乘也嘉定间成为峒寇李元砺所杀马悲鸣尸侧贼将异而取之为元砺弟所得驰骋良惬其意后乘之以犯永新栅我军出迎騟识旌旗亟驰贼觉有异大呼勒挽不止击以铁槊胯为尽伤騟不复顾冒阵以入遂执之以徇于军军士鼔噪争奋遂败之居二日騟病伤不秣而死　辽史曰钮抡尼噜衮善识马常行郊野见数马迹指其一曰此竒骏也以已马易之果然　金史曰景祖有黄马独乘如意景祖殁辽贵人争欲得之世祖弗与曰难未息也马不可以与人遂割其两耳谓之秃耳马辽人乃弗取　元史曰王珣年三十余遇一道士谓之君相甚竒他日因一青马而贵珣未之信居岁余有客以青马来鬻乃倍价买之后乘以战进退周旋无不如意霏雪録曰大德十年西域贡千里马其马食肉每旦必以羊肉酥油沙糖胡椒和饭秣之　周伯琦天马行序曰至正二年七月西域拂郎国遣使献马一匹髙八尺三寸修如其数而加半色漆黒后二蹄白曲项昂首神俊超逸视他西域马可称者皆在髃下殆古所谓天马耶金勒重辔驭者其国人黄发碧眼言语不通以意喻之凡七度海洋始达中国上御慈仁殿临观称叹命育于天闲饲以肉粟酒湩勅翰林学士库库命工画者图之直学士揭徯斯为之賛　逐鹿记曰李文忠北征患渴所乘马以足跑地泉随涌出三军頼之乃为文杀牲以祭　罗汝敬龙马赋序曰永乐十八年青州诸城县产龙马其鳞甲鬐鬛龙也文臆頳尾形色光彩走趋意态亦皆龙也郷氓告于有司而献之　方州杂録曰先朝西域贡马髙九尺余颈与身等昂举若凤京师多有画本景泰末西域进白马髙如之颈亦类焉后足胫节间有二距毛中隐若鳞甲陶九成所记松雪所图六蹄此类也天顺中复见之御马监坊沙道上但不受羁不知日行防何也造物竒偏固有异常是不可与柳宗元疑八骏图为妄者并论
　　马三
　　原青龙　白兔【吕氏春秋曰伊尹説汤曰天子不得至味故须青龙之匹遗风之乘髙诱注曰皆马名也疾若比遗风也　崔豹古今注曰秦始皇有七名马追风白兔蹑景追电飞翮铜雀晨鳬】　如龙　似鹿【上详马二东观汉记下详马二韩子】　歕玉　流珠【穆天子传曰天子东游于黄泽宿于曲洛曰黄之沲其马歕沙皇人威仪黄之泽其马歕玉皇人夀谷　傅休奕乘舆马赋曰挥沫成雾流汗如珠】　千里　九逸【上详马二史记贾捐之上书　下详马二西京杂记】朱翼　缟身【黄帝龙马颂曰夫龙马之所出于太蒙之荒域分虞渊之幽濬通天光之所极生河海之濵涯被华文而朱翼　下详马一山海经】　地精　坤象【上详马一春秋説题辞　周易曰坤元亨利牝马之贞王弼文言注曰以龙序干以马明坤随事义而取象也】　翘陆　奔踶【上详马一庄子　汉书曰马或奔踶致千里士或有负俗之累而致功名】　奔霄　追电【王子年拾遗记曰周穆王即位廵行天下取八龙之骏一名絶地足不践土二名翻羽行越飞禽三名奔霄夜行万里四名越影逐日而行五名逾晖毛色炳曜六名超光一形十影七名腾雾乘云而奔八名挟翼身有肉翅下详白兔注】　骍骐　騄驷【上详马二毛诗　史记造父以善御幸于周穆王得骥温骊骅骝騄耳之驷西廵狩乐而忘归】　麟形　鸡目【张骏山海经图画賛曰敦山有兽其名为谷麟形一角　尚书大传曰散宜生之犬戎氏取美马骢身朱鬛鸡目者取九六焉陈于纣之庭纣出见之还而观之曰此何人也散宜生遂趋而进曰臣西番之臣昌之使者】　驎骝　骐骥【上详马二史记东方朔传　孙卿子曰骅骝骐骥纤离騄耳古之良马也】　引重　代劳【易经服牛乘马引重致逺以利天下　盐铁论曰庶人之有马者足以代劳而已】　班政　作歌【月令曰季秋天子乃教于田猎以习五戎班马政又周礼曰廋人掌十二闲之政　汉书曰太初四年李广利为贰师将军伐大宛得汗血马作西极天马之歌】　房精　震象【原注曰马房星之精下详马一易説卦】在坰野　归华山【上详马二毛诗　书归马于华山之阳示不复用也】　志千
　　里　价十倍【曹孟德乐府曰老骥伏枥志在千里　春秋后语曰苏代说淳于髠曰有卖骏马者比三日立于市人莫市乃见伯乐还而视之去而顾之一旦而价十倍】　蹋石　过都【大宛有天马蹋石有迹　贤臣颂驾齧膝骖乘黄过都越国蹶如历块】　金埒　玉珂【世説曰王武子好马买地试马编钱匝地时人谓之金埒　下见简文诗】　口钱　肉矢【汉昭帝诏无敛今年马口钱注时有百口出敛所谓租及六畜　檀弓曰鲁庄公及宋人战于乘丘县贲父御卜国为右马惊败绩县贲父遂死之圉人浴马有流矢在白肉公曰非其罪也】　泛驾　局辕【汉书曰泛驾之马亦在御之而已言有逸气不循轨　汉武谓郑当时曰何乃局促如辕下驹】　食苖　践葵【诗经皎皎白驹食我场苖絷之维之以永今朝　鲁漆室邑之女曰昔有客过系马园中马逸践予葵使予终岁不饱葵详贤女注】　毛缩　齿平【西京杂记曰元封二年大雪牛马皆踡缩如猬　下详马二史记注】　垂耳　伤骨【吊屈原文曰骥垂两耳伏盐车兮魏陈琳诗曰饮马长城窟水寒伤马骨】　既差　勿逐【诗经既差我马注差择也易经丧马勿逐七日得】　纲恶旌繁【周礼纲恶马纲系也　左传有不腆先人之产马其可称旌繁乎称举也】　惜一
　　量三【史记东胡求冒顿千里马羣臣曰匈奴宝也勿与冒顿曰与人邻国奈何惜一马　周礼夏官马质掌质马量三物一曰戎马二曰田马三曰驽马皆有物价注云物色也价直也】　异产　平价【左传晋惠公与秦战乘郑小驷庆郑曰古者大事必乘其产生其水土知其出入安其教训而服习其道惟所纳之无不如志今乘异产从诸戎事及惧而变将与人易乱气狡愤隂血周作张脉偾兴外强中干进退不可周旋不能君必悔之弗听及战公戎马旋泞而止　汉书元狩五年天下马少平牝马匹二十万注贵平牝马价欲使人竞畜马】　去害　求良【庄子曰黄帝遇牧马童子请问为天下童子曰夫为天下者奚以异乎牧马者哉亦但去其害马者而已矣　下详马二列子】　乘肥　骋怒【论语乘肥马　左传林楚怒马及衢而骋】　因风逸　踣地鸣【风马牛因风而逸下详马二呉録】上虞坂　走章台【骐骥驾盐车上虞坂见伯乐而长鸣知其识已　张敞传曰敞为京】
　　【兆尹罢朝走马章台街自以便面拊马注便面若今沙门持竹扇为不欲见人也言敞无威仪也】　惜障泥　走长楸【世説曰王济乘马不肯渡水济曰是必惜连干障泥去之乃渡杜预曰王济有马癖　曹植名都篇曰走马长楸间】　泞而止　淖不驾【上详异产注韦少翁传曰少翁以列侯侍祀当晨入庙天雨淖不驾驷马车而骑至庙下有司劾之数人皆削爵】　塞上失岐下亡【上详马二淮南子　秦穆公亡善马岐下野人共得食之吏欲法之公曰君子不以畜害人】求林下　饮廏中【诗经爰丧其马于以求之于林之下　晋王尼为防军府事王澄胡】
　　【母辅之等持羊酒访之尼时给府养马辅之等入坐于马廏中炙羊饮酒醉饱不见防军】　自斩刍不食粟【第五伦为防稽守自斩刍　左传季文子相鲁马不食粟】　相失痩　养
　　独肥【文子相马失之痩　汉书曰金日防输黄门养马久之武帝游宴见马后宫满侧日防牵马过独不窃视养又肥好】　不蚤剪　果先鸣【礼大夫违乘髦马不蚤剪谓不凿也　下详马二抱朴子】　始驾　右牵【学记始驾马者反之车在马前谓使见而调习之　曲礼效马效羊者右牵之】　执靮　循轨【少仪马则执靮下详泛驾注】　黒脊　朱尾【内则马黒脊而般臂漏音娄臭不可食　左传宋公子地有白马四公取而朱其尾鬛以与向魋】　盟功臣换爱妾【汉髙帝刑白马而盟功臣　下见庾肩吾诗】　反为驹　可市駮
　　【诗老马反为驹试可市駮】　击钟　曳练【汉张氏以马医击钟下详马二韩诗外传】齿色　蹄噭【齿岁也色毛也　史记曰蹄噭千噭口也】　契需　佶闲【周礼行数千里不契需伤倦也言其善御也　诗既佶且闲】　还官　复卒【汉时官假马每岁三而归及息十以率一注令人畜官牝马三岁归之十每还官一驹　食货志人有马一匹复卒三人】　乘牸牝　养恶齧【汉景时街巷阡陌马成羣乘牸牝者不得聚防　任安田仁俱为卫将军舎人家贫家监使养恶齧马两匹田仁窃言监不知人哉任安曰将军尚不知何乃家监也】　騋牝　驷驖【诗騋牝三千又驷驖孔阜】　作廏　坏舘【上详马二左传　汉书公孙为宰相开东阁以延贤人至公孙贺刘屈牦时坏以为马廏】　其风　非性【书马牛其风勿敢越逐　犬马非士性不畜】　用禳火　求唐肆【左传宋火灾用马于四墉墉城也城隂气故以禳用庄子曰求马于唐肆注肆非停马之处言旋过去】　行地　同皁【易牝马地类行地无疆】
　　【汉书牛马同皁】　伤吻敝策　驰城飞堑【圣主得贤臣颂曰庸人之驭驽马伤吻敝防而不进　下详马二曹瞒传】　若防若失　载驰载驱【庄子徐无鬼相马直者中绳曲者中钩方者中矩圆者中规是国马也而未若天下马天下马有成材若防若失　下诗经】　萧萧马鸣　骎骎载骤【俱诗经】　分背相蹄　过门必骋【上详马一庄子　左传宋左师为已短策过华氏之门必骋】　坠以折臂　好而市骨【羊祜字叔子人相其先墓当受命者祜断其山冈相者曰虽断其冈犹有折臂三公俄而坠马折臂后位至三公　燕昭王以百金市骏骨人知好骏马不逺千里而至】　刍秣之式　衔辔之制【周礼太宰以九式均节财用曰刍秣之式式用也谓财之度数也刍秣养马之米谷也　荀子法言曰夫骐骥古之良马也然必有衔辔之制兼之鞭防之威加之造父之御然后日致千里】　黄虺隤驽骀款段【诗陟彼髙冈我马黄我马虺隤注并病也　下并羸马】　牧师　校人【周礼牧师掌牧地也下详马一周礼】　逐逐　肃肃【良马逐逐　下详马一风俗通】不问　有养【论语廏焚子退朝曰伤人乎不问马　又至于犬马皆能有养】　教駣训驺【周礼廋人掌十有二闲之政教以阜马佚特教駣攻驹注駣驹也教以调习】　务滋教扰【周礼】　超越　陆梁【七命曰天骥之骏逸态超越　下详马二朝野佥载】　善惊　尽疥【左传庆氏之马善惊】　恋主　齧人【廏律畜生齧人者绊之蹑人者截两耳】　朱鬛　白颠【上详朱尾注　下详马一尔雅】　八尺駥　千里驹【上详马一尔雅】　中黄　至骏【枚乘七发曰钟岱之牡齿至之驹前似飞鸟后类駏驉此天下之至骏也】　阜蕃　跔跳【楚辞曰当世岂无骐骥诚莫之能善御见执辔者非其人故跔跳而逺去】　疲羸　蕃庶【晋康侯用锡马蕃庶】　在廏　伏皁　玉勒金羁　龙媒　骥子　权竒　蹀躞　追风　逐日凌空　照地　黄金络　青丝鞚　规行矩歩　竒毛逸足　连钱之色　喷玉之声　延首髙骧　擢足轩峙　浮轩华轭　连镳并驱　驵骏　腾驹　增遗风绕日【顔师古曰马行疾每在风前故遗风于后　洞冥记曰东方朔游吉云之地越扶桑之东得神】
　　【马一匹髙九尺股里有旋毛如日月状如月者夜光如日者昼光毛色如四时之变帝问朔曰是何兽也朔曰昔西王母乘灵光之辇以适东王公之舍税此马于芝田而食芝草王公怒弃此马于清津天岸臣至王公坛因骑而返绕日三匝此马入汉关关门犹未掩臣于马上睡不觉而至帝曰其名云何对曰因疾为名歩影朔当乘之如驽蹇之驴耳】　闪电　逐星【隋书曰突厥大畏长孙晟闻其号声号为霹雳见其走马称为闪电　柳宗元答问且夫白蚁緑耳之得康庄也逐奔星先飘风】　渡江　陞甗【纲鉴晋世有五马渡江一马化为龙之謡　尔雅騉蹄趼善陞甗注騉蹄如趼而健能上甗山也秦时有騉蹄苑】　月精　火畜【上详马一春秋考异邮　雅俗稽言曰马禀火气而生火不能生木故有肝而无胆食其肝者死又曰午者马之宫五行肝胆属木木死于午故无胆也】　毛龙　逸虎【上见苏轼九马图賛　傅休奕驰射马赋曰耳小易使鼻大势怒往来若鹰鹯超腾如逸虎】　如鸭象龙【唐书曰初大将李万江春本退浑部李抱玉送回纥道太原从至潞州牧津梁寺地美水草马】
　　【如鸭而健世所谓津梁种者岁入马价数百万　冯奉世传曰宣帝时至大宛得名马象龙而还师古云言马形似龙者】　朱龙　紫燕【载记曰冉闵所乘赤马曰朱龙日行千里　尸子曰我得民而治则马有紫燕兰池秀骐逢騩】　赤驼　黄鹄【宋名臣言行録曰西夏有豪酋号青面夜叉有骏马曰赤驼　黄子曰骏马有晨风黄鹄皆取鸟名马言疾走若飞也】　翠龙　铁獭【扬雄赋曰乘翠龙而超河兮陟西岳之峣崤师古云翠龙穆天子所乘马也　宋陆友仁研北杂志曰梅圣俞有马名铁獭】　玉腕　丹髦【荆南节度使卫伯玉有马名玉腕骝杜甫有诗　崔鸿十六国春秋曰兹居三十六国之中入其国见天骥龙骧騕丹髦万计盈廏】　黄耳　白额【穆天子传注曰魏时鲜卑献千里马白色而两耳黄名曰黄耳　载记曰武昭王暠尝与吕光太史令郭黁及其同母弟宋繇同宿黁起谓繇曰君当位极人臣吕君有国士之分家有騧草马生白额驹此其时也】　取血进肝【穆天子传曰辛丑天子渇于沙衍七萃之士髙奔戎刺其左骖之颈取其清血以饮天子　燕丹子曰太子有千里马荆轲谓太子曰千里马肝美太子即进马肝】　生角　无尾【物异志曰汉文时呉有马生角右角三寸左角二寸　三十国春秋西河张祚廏马数十匹同时皆无尾未防祚遭祸】食稼　噉盐【淮南子曰孔子行道而息马逸食人之稼野人取马子贡请往説之毕辞野人不听乃使马圉往説之野人解马而与之　元文宗时云南行省言亦乞不薛之地牧马岁给盐以毎月上寅日噉之则俱无病也】　吐珠　踣铁【孔帖太和九年易定马饮水吐一珠因以献之　杜甫诗曰踠促蹄髙如踣铁】　望火　惊帆【青箱杂记曰皇祐嘉祐中士人多驰骛请托一人号望火马以其奔趋未尝暂息故也　古今注曰曹真有驶马名惊帆】　顿尘　絶影【黄鲁直有题李伯时画顿尘马诗　魏书曰张绣降而复反曹操所乘马名絶影为流矢所中】　大乌　小骓【广陵妖乱志曰髙骈有所爱马死圉人惧得罪求救于吕用之用之乃入见骈曰隋将陈杲仁用之有事命之淮海杲仁诉无马令公大鸟且望一借顷刻廏吏报大乌忽汗发骈徐应之曰吾以借陈司徒矣俄而告毙　桯史曰金主完顔亮所乘小骓名小将军】　缣易　帛赎【张説监牧王毛仲颂德碑曰自贞观讫于麟德四十年间至七十万匹置八使以董之设四十八监以掌之于斯之时天下以一缣易一马秦汉之盛未始闻也　下详马二韩诗外传】　馈友　奉神【上详马二东观汉记志怪曰晋明帝时有献马者梦河神请之及至与帝梦同即投河以奉神始太傅褚襃亦好此马帝云已与河神及褚公卒军人见云乘此马矣】　助军　给驿【孔帖李嗣业有宛马十匹上于官以助军　李渤言驿马多死宪宗诏出飞龙马数百给畿驿】　习拜　善鬭【上见后曹植表　回纥传曰黠戛斯古坚昆国也畜马至壮大以善鬭者为头马】　解语　能言【异物志曰大宛马有角数寸或有解人语及知音舞与鼔节相应又酉阳杂俎曰大食国马解人语　下详马二瑞应图】　衔杯　立仗【景龙文舘记曰中宗时殿中奏蹀马之戏宛转中律遇作乐者饮酒以口衔杯卧而复起吐蕃大惊　谭賔録曰李林甫固宠市权谓补阙杜暹曰君等独不见立仗马乎终日无言而食三品刍豆一鸣则斥之矣】扣车　垂鞚【三国典畧曰齐冯子琮被执于省内以弓弦系杀之使以库车载其尸归人无知者子琮所乘之马曳缰走以头扣车状如号哭见者异之异苑曰苻坚为慕容冲所袭坚驰騧马堕涧追兵防及计无所出马即踟蹰临涧垂鞚与坚坚不能及马又跪授焉坚攀之得登岸西走卢江】　躤柳看花【文昌杂録曰军中以端午走马谓之躤柳　天宝遗事曰长安侠少毎到春时结朋聨党各置矮马饰以锦鞯金络并辔于花树下往来使仆从执酒榼而从之遇好花则驻马而饮】　献颂　制曲【文苑曰梁太清元年四月神马出五月丁酉朔诏以马宝示羣臣简文为皇太子献颂　唐书乐志曰太宗破窦建徳乘马名黄骢骠命乐工制黄骢叠曲】　上足　小歩【南史曰梁武陵王纪在蜀马八千匹上足者置之内廏开寝殿以通之日落辄出步马　西域传曰西域出小歩马师古云即今所谓百歩千迹者也】　三花　六印【名画要録曰开元天宝间多爱三花饰马三花者剪鬃为之瓣白乐天诗曰舞衣裁四叶马鬛剪三花是也　唐六典诸牧监凡在牧之马皆印印右膊以小官字右髀以年辰尾侧以监名皆依左右厢若形容端正拟送尚乘不用监名二岁始称则量其力又以飞字印印其左髀膊细马次马以龙形印其项左送尚乘者尾侧依左右闲印以三花其余杂马送尚乘者以风字印印左膊以飞字印印左髀官马赐人者以赐字印配诸军及充传送驿者以出字印并印左右类也】　防郁屈【防马防以腾掷　朝野佥载曰唐郎中张元一以唐波若矮短目为郁屈蜀马】　小领枝蹄【尔雅曰小领盗骊领项也　又曰昆駼枝蹄趼言马蹄如牛而平】　银杏　黄
　　芝【元稹诗曰借骑银杏叶注云学士初入例借飞龙马　清赏録曰李白马名黄芝】　旋毛反睫【梅圣俞碧云騢序曰碧云騢者廏马也庄献太后临朝以赐荆王王恶其旋毛太后知之留以备上闲为御马第一世人以旋毛丑此以旋毛为贵虽贵矣病可去乎　酉阳杂俎曰马目赤睫乱及反睫白马黒目目白却视并不可骑】　骕骦　防□【左传马融注曰骕骦乌也马似之　防□蕃大马名□音旱一音寒】　駻突　骐雄【刑法志曰汉俗已薄而行尧舜之刑是犹以鞿而御駻突也刘琬马赋吾有骏马名曰骐雄龙头乌目麟腹虎胸尾如云彗耳如挿筒】　陟　频伽【瑞应经曰佛生之日廏中白马亦乳白驹曰陟本起经曰其驹毛色纯白騣鬐贯珠名为蹇持　呉郡疏曰支道林好马其最爱者名曰频伽尝饮频伽于桥下马溲处忽生莲花】　玊面骍　锦膊骢【画鉴曰曹霸人马图有红衣美髥奚官饮玉面骍韩干八马图有奚官二人引连钱骢燕支骄　下详马二云烟过眼録】　望云骓　忽雷駮【国史补曰德宗幸梁御马望云骓驾还饲以一品料暇日牵而视之至必长鸣四顾若感恩状人多图之　酉阳杂俎曰秦叔宝所乘马号忽雷駮尝饮以酒毎于月明中试能越三领黒氊及胡公卒嘶鸣不食而死】　九花虬　一丈乌【杜阳编曰代宗命御马九花虬并紫玉鞭辔以赐郭子仪即范阳节度使李德山所献额髙九寸毛拳如鳞头颈鬃鬛真虬龙也每一嘶则羣马耸耳以身被九花文故名上往日出猎不觉日暮去行宫四十里上令速鞭九花虬绥然如三五里而已侍从奔骤无有及者真超光趣影之俦也　下详马二五代史】　碧云騢　玉逍遥【玉壶清话曰宋太宗御廏一马名碧云騢口旁有碧纹如云騢格不甚髙日行千里太宗甚爱后帝上賔悲鸣不食真宗遣从灵举至永熙陵数日乃毙诏瘗于桃花犬之旁　见闻録曰仁宗御马名玉逍遥色白圉人云马行有尺度疾徐皆中节御者行速则以足栏之一日燕王借乘即长鸣不行王怒还之帝以配南城马铺久之复御其行如初】　试蚁封　惊彘突【晋记曰王济之叔湛宗族皆以为痴济有所乘马甚爱之湛曰此马虽快然力薄不堪苦行近见督邮马当胜此但刍秣不至耳平路无以别马唯当于蚁封试之济马果倒踬乃服　韩子曰王子于期为赵简王取道争千里之表其始发也伏沟中王子于期齐辔防而进之彘突出于沟中马惊驾败】　穷则佚　惊不前【家语曰鲁定公问于顔回曰子亦知东野毕之善御乎对曰善则善矣其马必佚后三日东野毕之马佚两骖曳两服入于廏公召顔回曰吾子何以知之对曰马穷则佚　三国典畧曰西魏孝武索所乘波斯骝马命太宰南阳王跃之将举其鞍马蹷而死日宴还宫至后门马惊不前捶之鞭折】　画图访　执经求【上详马二符子　朝野佥载曰尹神童毎説伯乐令其子执马经画像以求马出见大虾蟇谓父曰得一马畧与相同而不得具伯乐曰何也对曰其马隆颅跌目脊郁缩但蹄不如累趋耳伯乐曰此马相跳掷不堪御也子笑乃止】借学士　害圉人【翰林志曰学士初入院赐马一匹谓之长借马　孔帖曰柳公绰廏】
　　【马害圉人公绰令杀马而祭之或曰良马可爱曰安有良马而害人乎】　立呉山　投鸂水【宋史曰金主乃宻隐画工于奉使中俾写临安湖山以归为屏而图已之像防马于呉山絶顶题诗其上有立马呉山第一峯之句　吕氏春秋曰宋人有取道者其马不进刭而投之鸂水】　于阗龙越睒骏【元世祖时于阗国献马曰二龙一曰凤头二曰花满川　南蛮传曰越睒国之西多荐草产善马世称越睒骏始生若羔岁中纽莎縻之饮以米沈七年可御日驰数百里】　飞越峰　撞倒山【贵州志曰贵州养龙坑渟渊深灵物蔵其下当春初放牝马于岸已而云物晦冥有物蜿蜒与马接必产龙驹元末夏明升得一骏马首髙九尺长丈余乘之如蹑云一尘不惊后以献之赐名飞越峯　初政録曰尹坚洪武中以勇力为直殿将军外国贡天马名撞倒山奚官近之辄人立莫能鞚上以命坚坚立髙楼上使人引马过其下投沙囊四百斤压之乃得施鞭辔】　主所惜　臣之师【独异志曰曹彰偶逢骏马爱之其主所惜也彰曰余有美妾可换惟君所选马主因指一妓彰遂换之马号白鹘　鹤林玉露曰唐明皇令韩干观御府所藏画马干曰不必观也陛下廏马万匹皆臣之师】　在空谷嘶冰原【毛诗曰皎皎白驹在彼空谷　庾中丞昭君词曰冰原嘶代马名】　能尽力无留良【淮南子曰戎翟之马皆可驰驱或逺或近惟造父能尽其力　韩愈序曰伯乐一过冀北】
　　【之野而马羣遂空伯乐知马遇其良辄取之羣无留良焉】　八坊　六廏【孔帖曰唐置八坊于岐邠等四境有保乐甘露等坊　又百官志左右仗廏左曰奔星右曰内驹两仗内又有六廏左飞右飞左万右万东南内西北内】　黧睂騧　白口骝【通鉴姚襄所乘马曰黧睂騧日行千里战而马倒秦兵擒之　水经注曰老宿谚言赫连之世有骏马名白口骝】　緑耳梯　吉祥座【清异録曰江南后主同气宜春王从谦常春日游宫中后圃妃侍覩桃花烂开意欲折而条髙小黄门取防梯献时从谦乘骏马击毬乃引鞚至花底痛采芳菲顾谓嫔妾曰吾之緑耳梯何如　又曰吉祥座杜重威马也肉胡牀景延广马也】　龙鳞虺尾　凤膺麟身【柳宗元龙马图賛序曰明皇时灵昌郡得异马于河其状龙鳞虺尾拳毛环目肉鬛居帝闲二十年从封禅郊籍和銮者数十事后帝西幸马至咸阳西入渭水化为龙泳游去不知所终　载记曰苻坚时大宛献天马千里驹皆汗血朱鬛五色凤膺麟身悉反之乃命羣臣作止马诗】　尾皆叱蓬　耳如批竹【孔帖光启二年夏四月僖宗在凤翔马尾皆叱蓬如篲叱怒貌也　杜甫诗头上鋭耳如批竹】　非子善养　大丙能御【周孝王时恶来之后有非子者好马善息养之王命主马汧渭之间马大蕃息　淮南子曰钳旦大丙之御也除辔衔去韅鞅马莫使而自走也】　得之赤岸　充于黄门【唐书曰唐初得隋马三千于赤岸泽徙之陇右用太仆少卿张万岁领羣牧自贞观至麟德四十年马七十万六千匹　汉书曰孝武之世闻天马葡萄则通大宛安息自是之后龙文鱼目汗血之马充于黄门】　千里将军四足仙人【清异録曰王昶倾金钱市名马五匹各有位号曰金鞍使者千里将军致逺侯渥洼】
　　【公骥国公　又曰鲁人东野賔王适呉至盱眙村店使仆夫籴米拾薪俱未来而马已脱鞍觧络饱于芳草矣賔王羡叹曰緑耳公尔为四足仙人我是两脚饿鬼】　赤蛇出鼻　苍蝇托发【灵鬼志曰陈安常乘一马骏快非常后马死双赤蛇出其鼻汉张敞书曰苍蝇之飞不过十歩自托骐骥之发乃乘千里之路】　蹄间三寻　足有二距【张仪曰秦马之良探前趹后蹄间三防酉阳杂俎曰太宗十骥中决波騟者近后足有距走历门三限不踬上尤惜之又老学庵笔记曰兴国中灵州贡马足有二距其后灵州陷于西戎宣和中燕山府贡马亦然而北边之祸遂作】　产颇黎穴饮屈产泉【唐书曰吐火罗国有颇黎山南窟穴中有神马系牝马于其侧时产名驹皆汗血焉寰宇记曰晋石楼有屈产泉相传昔有白马母饮兹泉生得龙驹春秋曰晋屈产之乘盖此地生良马也】桃文之乘　蒲梢之歌【韩非子曰延陵卓子乘苍龙桃文之乘钩饰在前错缀在】
　　【后马欲前则钩饰禁之欲退则错缀贯之马因旁出因下抽刀而刎其脚造父过而为之泣涕　史记乐书曰武帝伐大宛得千里马名蒲梢乃作歌西域赞注曰尾如蒲梢也】　毛垂至地　声若颓山【洞冥记曰毕勒国有小马如驹日行千里毛垂至地东王公尝乘此马朝发汤泉日饮虞渊一日一夕往返七八度　沈约宋书曰鲜卑二子长曰吐谷浑次曰若洛廆后二部俱牧马马鬭相伤廆怒让浑浑曰鬭在马而怒及人耶乖别甚易今当去汝万里于是拥马西行廆悔悟遣旧父老及长吏追浑令还浑曰吾是卑庶理无并大今以马致别乃天所启诸君试拥马令东马若还东吾当相随去即使二十骑遮马令回马回不盈三百歩歘然悲鸣西走声若颓山如是者十余回云】　应范中图　顿鞿絶绊【上见后谢庄舞马赋　西河旧事曰汉武伐大宛得天马有角为竒故汉武赋天马之歌胡马感北风之思遂顿鞿絶绊骧首而驰晨发京城食时至炖煌北塞山下嘶鸣而去因名其处为候马亭今晋昌及马蹄谷山上马迹若践泥中有自然之形】　不疑驽良　能辨优劣【韩子曰废齿吻形容伯乐不能以别马授车就驾而观其末涂则臧获不疑驽良集异记曰宁王方集賔客鬻马牙人麴神奴者诣呈二马一索千缗一索五百宁王于堂中阅试如言付之座客视之不相上下莫测其价之悬殊即令鞭辔驰驱往复数回谓座客曰辨其优劣否皆曰不知寜王指千缗者曰此马缓急百返蹄下不起纤埃复指五百缗者曰此马往来十过足中颇生尘埃以此苐其价之髙下座客乃服】　历险超堑　服軏就犂【淮南子曰夫马之为草驹之时跳跃扬蹄翘尾而走人不能制及至圉人扰之良御教之则虽历险超堑弗敢辞也　盐铁论曰马以代劳故行则伏轭止则就犂一马伏枥当中家六口之食】　嘘天陆野　劚山抉壑【魏慕容绍宗檄梁境内曰虎班龙文之逸兰池蒲梢之驵嘘天陆野蹑影追风　柳宗元集曰晋国多马四散惝恍开合万状喜者鹊厉怒者人搏决然奔跃千里相角风鬃霜鬛劚山抉壑耳揺层云腹梢众木寂寞逺游不夕而复】　长尾风生　逸足电发【汉天马歌曰尾萧梢兮朔风起盖良马尾之长者萧梢然揺动可起朔风　傅休奕乘舆马赋曰刘备初降太祖赐之骢马使自至廏选之历名马数百莫可意者次之下廏有的颅委弃莫视痩瘁骨立备独抚而取焉众咸笑之马超破苏氏坞坞中有骏马百余匹自超以下争取肥好者而将军厐德独取一騧马形观既丑众亦笑之其后备奔荆州超战渭南逸足电发追不可逮众乃服焉】　七日超母　四游课驹【孟康曰駃騠骏马也生七日而超其母　雅俗稽言曰牝马称课马出唐六典凡马四游而课课者计其驹犊也马之驹上旬生者行先母中旬生者行并母下旬生者行在母后】　受精皎月　弄影星河【上张协七命　广韵曰房驷之精降为骊骍络黄金之羁浴天池之波鼓鬛云衢弄影星河】　擅刍水之利　免跋渉之苦【韩子曰王子于期为驸驾辔防不用而择欲于马擅刍水之利也然马过于圃池而驸马败者非刍水之利不足也德分于圃池也　独异志曰唐韩干善画马闲居之际忽见一人黒冠朱衣而至曰吾鬼使也闻君善画良马愿赐一匹干立画焚之数日因出有人揖而谢曰蒙君惠骏足免为山水跋渉之苦亦有以酬劳明日有人送素缣百匹不知其来干收而用之】　聚如花散如雪　鞍如山辔如组【张説牧监颂曰山崆峒兮水呜咽泉喷玉兮草汗血聚如花兮散如雪　刘禹锡文曰我防垂空我镳方扬振鬛轩昂侨如飞翔翘翘其雄也我鞍如山我辔如组弭尾容与宛若孤处靡靡其柔也夷则沮洳髙则崄巇虎咆空林防鬬荒馗风雨孤征简书之威俾予弗顚吾马焉依屑屑其劳也非德而何】　走险鹿骇　望云龙骧







　　御定渊鉴类函巻四百三十三
<子部,类书类,御定渊鉴类函>
　　钦定四库全书
　　御定渊鉴类函巻四百三十四
　　兽部六【马　騊駼駮】
　　马四
　　原六种【六种之马】　六系【周礼六系为厩厩一仆夫】　不利于主【载记曰庾亮有的卢殷浩以不利于主劝卖之亮曰已所不欲勿施于人】　不鬻于市【庾嶷遁世不仕牛马有蹄齧者恐伤人不鬻于市】　歩马【左传左师见夫人歩马者而问之注云谓调习也】　习马【贰师至炖煌拜习马二人为驱马校尉以破宛择取善马】　翰如【易白马翰如】　班如【易乗马班如】　减谷食【汉诏水旱令太仆减谷食马】　齐饮食【周礼趣马掌赞王马而齐其饮食】　絶足【选】　骏足【良马骏足】　交易有无【质其有无】　人马相得【详马三过都注】　季春游牝【月令季春乃合累牛腾马游牝于牧牺牲驹犊举书其数注腾马跃马也游牝于放牝之所也】　仲夏别羣【月令仲夏游牝别群】　孟春焚牧【焚陈草也】　仲春通淫【合牝牡也】　帷裹【左传曰鲁昭公乗马启服堑而死公将为之椟子家曰从者病矣请以食之乃以帷裹】　帷埋【礼敝帷不弃为埋马也】　马牲【周礼以马祭】　马讼【周礼谓卖买之言相负也】　磨自给【许靖字文林不得齿叙以马磨自给】贩自业【后汉吴汉字子顔亡命以贩马自业】　牧圉【左传谁捍牧圉】　牧事　増
　　逸不能止【左传成公二年六月齐侯与却克战于鞌却克马逸不能止从之齐师败绩】　动不可禁【吕氏春秋曰饥马盈厩漠然未见刍也见则动不可禁】　仗内六闲【百官志武后万歳通天元年置仗内六闲一曰飞龙二曰祥麟三曰凤苑四曰鹓鸾五曰吉良六曰出群】　宫门八马【飞龙厩日以八马列宫门之外号南衙立仗马】　不触木【説林训曰狂马不触木虽聋虫而不自防又况人乎】　不湏鞭【致虚杂爼曰西域有兽如犬含水噀马目则马瞑欲死故凡马皆畏之名曰马见愁宣宗时国人献其皮帝赐羣臣编为马鞭一即走谓之不湏鞭】　青海骢【旧唐书曰吐谷浑有青海周围千余里中有小山其俗至冬辄放牝马于其上言得龙种尝得波斯草马放入海内因生骢驹日行千里故特称青海骢马】　緑野马【五代史回纥出緑野马】　防兰马【酉阳杂爼曰防兰马白马也亦曰玉面】　撒豆骢【广异记曰唐郑驯有马曰撒豆骢】　駻马驽马【埤雅曰马之族不一而駻马则喜前驽马则喜后故古之御者驽马以鞭为主駻马以辔为主】细马麄马【六典曰凡马有左右监以列其麄良以数纪为名而着其簿籍细马之监称左麄马】
　　【之监称右】　健马【杜牧传曰山东产健马下者日驰二百里】　快马【通鉴快马健儿不如老婢吹箎】　一马八十年【朝野佥载曰徳州刺史张讷之一马白其色如练父雄为数州刺史尝乗之其兄敬之为考功郎中改寿州刺史又乗之及讷之从给事中改徳州刺史入为国子祭酒出为常州刺史其马犹在计八十年余极肥健骤脚不散】　一里更二马【马僻记曰校书郎李蟠畜马甚多出游则一里更二马人借供应可逮十家】　籍马【左传赋车籍马籍疏其毛色嵗齿以备军用也】阅马【宋太宗至道元年御崇政殿阅麒麟院所进马仁宗明道二年正月御端明殿阅马又明制元旦大宗伯执事官中极殿行礼毕奏曰请上看马朝毕御马监从防极门引马入中左门】　贳马【汲黯传曰县官无钱从民贳马】　骗马【雅俗稽言曰唐武宗懿将兵遇敌而遁语曰长弓度短箭蜀马临堦骗言蜀马既低小而又临堦为髙乃能跃上也通典曰武举制土木马于里闾间教人习骗谓跃上马也】　马化人【纲鉴周宣王三十年有马化为人】　马生人【洪范五行传曰秦孝公二十一年传有马生人非其类也必有非姓者后以吕易嬴此非姓也又后汉书曰光和元年京师马生人京房易传曰诸侯好伐厥妖马生人】　变人面【拾遗记曰刘安河中人也能通鬼道未来之事河间人赵广家槽上马忽变作人面大惊问安安曰此大恶也宜去家三里披发大呌即可免之广如其言合家走出堂屋崩倒不损一人】　作人语【北梦琐言曰路岩成都移渚宫所乗马忽作人语且曰芦荻花此花开后路无人】海马【徐铉至飞虹桥马不进裂断辔僧赞寜曰下必有海马骨水火不能毁帷腐糟能毁果得巨兽】
　　【骨积薪三日焚不毁以糟沤之遂烂】　水马【山海经曰滑水中多水马如马而文臂牛尾其音如呼】玉马【臧荣绪晋书曰新蔡王腾发于并州至常山之真定县遇大雪平地数丈雪融不积怪而掘之】
　　【得玉马髙尺许上表献之　渚宫故事曰宋沈攸之为荆州刺史厩中有羣马毎夜辄腾掷惊嘶攸之令人于枥边伺之见一白驹以緑绳缚腹超轶如飞掩之不及视厩犹阖踪入阁内问内人惟爱妾冯月华臂上玉马以緑绳穿之卧辄置枕下夜或失所在旦则如故视其蹄果有泥迹后不知所在】　璞马【尸子曰人言君天下者骐骥青龙而尧素车璞马】　铜马【酉阳杂爼曰孝亿国界有一铜马国人言自天而下屈前足在室中后足入土自古数有穿视竟不及其蹄毎嵗自乌浒河中有马出其色如金与此马嘶鸣相应俄复入水　存心録曰宋髙宗二十六年城都郫县地出铜马髙三尺工制甚精中宵风雨忽闻嘶声】石马【即昭陵石刻六骏也金石録曰潼关之役备体流汗】　泥马【葛洪神仙传曰章震号王子能以泥作马日行千里　唐马总大唐竒事曰京洛富人王武者媚于豪贵忽知有人货骏马遂急令人多与金帛于众中争得之其马白色如一团美玉其鬃尾赤如朱驰骤之驶非常马得及王武将以献大将军薛公乃设以金鞍玉勒间之珠翠方伺其便逹意也其马忽于厩中大嘶一声后化为一泥塑之马立焉武大惊讶遂焚毁之　南渡録曰康王徽宗第九子质于金间道奔窜倦息崔府君庙梦神人曰金人追骑且至王宜速去已备马门前矣王惊觉马已在侧王跃马南驰一日行七百里河既渡而马不前下视之乃泥马也】竹马【郭伋迁并州牧行部到西河有儿童数百各骑竹马于道路迎拜】　纸马【闲窓括异志曰三山曽先生陟尝寓馆于陈氏七载音信不通夏月独处一室有道人自吴山来谓之曰子思乡之切何不少归陟曰水陆三千里几时得到道人剪纸为马令合眼上马以水噀之其疾如飞祝曰汝归不可乆留湏防到家门户如旧妻令入浴易新衣陟曰吾便去妻曰才归便去何不念父母妻子乎陟便上马而行所骑马足折惊寤乃身在书馆中随身衣服皆新制者道人亦不见惟留一药篮中有诗云一骑如龙送客归银骢緑耳歩相随佳人未许轻分别不是仙翁那得知】　马鬼【抱朴子曰按九鼎记及青灵经言人物之死俱有鬼也马鬼尝以晦夜出行状如炎火】　马宝【起世经曰转轮王有绀马之宝名婆罗诃色青体尾毛悦泽头黒发披有神通力腾空而行日初出时乗此马宝周流大地还至本宫乃始进食】
　　马五
　　原诗汉武帝伐大宛得千里马名蒲梢作歌曰天马徕兮从西极经万里兮归有徳承灵威兮降外国渉流沙兮四夷服　汉天马歌曰太乙贶天马下沾赤汗沫流赭志俶傥精权竒籋【音蹑】浮云晻上驰体容与迣【迣与励同超越也】万里今安匹龙为友　又曰天马来从西极渉流沙九夷服天马来歴无皁径千里循东道天马来开逺门竦予身逝昆仑天马来龙之媒游阊阖观玉台　古歌诗曰平陵东松柏桐不知何人刼义公义公在髙堂下交钱百万两走马　晋刘恢诗曰东臯有一骏名曰千里驹骆首纒騣尾养以甘露刍　梁简文帝西斋行马诗曰晨风白金络桃花紫玉珂影斜鞭照曜尘起足蹉跎任侠称六辅轻薄出三河风吹凤皇袖日映织成靴逺江舻舳少遥山烟雾多云开玛瑙叶水静琉璃波广路拂青栁廻塘绕碧莎不効孙吴术寜湏赵李过　又紫骝马诗曰贱妾朝下机正值良人归青丝悬玉镫朱汗染香衣骤急珂弥响跳多尘乱飞雕胡幸可荐故心君莫违　又系马诗曰青骊流赭汗緑地悬花蹄未垂青鞙尾犹挂紫障泥蹀足绊中愤揺头枥上嘶紫关如未息直云取榆谿　又登山马诗曰登山马间树识金装草合宜韀短影转见鞭长何殊八公岫暂上淮南王又和人爱妾换马诗曰功名幸多种何事苦生离谁
　　言似白玉定是愧青骊必取匣中钏廻作饰金羁真成恨不已愿得路旁儿　梁武帝赋登山马诗曰登山马遥遥小小马才通汗赭疑沾勒衣香不逐风何殊陇头望遥识祁连东　又后园看骑马诗曰良马出兰池连翩驱桂枝鸣珂随局驶轻尘逐影移香来知骤近汗敛觉风吹遥望黄金络悬识幽并儿　又紫骝马诗曰长安美少年金络饰连钱宛转青丝鞚照曜珊瑚鞭依槐复依桞蹀躞复随前方逐幽并去西北共连翩　刘孝威和王竟陵爱妾换马诗曰骢马出楼阑一歩九盘桓小史续金络良工送玉鞍龙骖来甚易乌孙去实难麟胶妾犹有请为急弦弹　庾肩吾爱妾换马诗曰渥水出腾驹湘川实应图来从西北道去逐东南隅琴声悲玉匣山路泣蘼芜似鹿将含笑千金防不俱　増张率走马引曰良马龙为友玉珂金作羁驰骛宛与洛半骤复半驰倏忽而千里光景不及移九方惜未见薛公寜所知敛辔且归去吾畏路旁儿　车□骢马诗曰骢马镂金鞍柘弹落金丸意欲骖驔走先作野游盘平明发下蔡日中过上阑路逺行湏疾非是畏人看　陈后主紫骝马诗曰嫖姚紫塞归蹀躞红尘飞玉珂鸣广路金络耀晨辉葢转时移影香动屡惊衣禁门犹未闭连骑恣相追　原刘删赋得马诗曰独饮临寒窟离羣思北风陈王欲观舞御史自随骢边声陨客泪果下益桃红恒持沛艾影解向平陵东　沈炯赋得边马有归心诗曰穷秋边马肥向塞甚思归连镳渡蒲海束舌下金徽已却鱼丽阵将摧鹤翼围弥忆长楸道金鞭背落晖増又咏老马诗曰昔日从戎阵流汗几东西一日驰千里三丈拔深泥渡水频伤骨翻霜屡损蹄勿言年齿暮寻途尚不迷　原祖孙登赋得紫骝马诗曰候骑极楼兰长城廻路难嘶从风处断骨往水中寒飞尘暗金勒落泪洒银鞍抽鞭上关路谁念客衣单　王由礼赋得骢马诗曰善马金羁饰蹑影复凌空影入长城水声随胡地风鞚敛青门外珂喧紫陌中行行若不倦唯当御史骢　増傅縡天马引诗曰骢色表连钱出冀复来燕取用偏开地为歌乃号天权竒意欲逺躞蹀势难前本珍白玉镫因饰黄金鞭愿酬刍秣宠千里得千年　徐陵紫骝马诗曰玉镫绣纒鬃金鞍锦覆幪风惊尘未起草浅埒犹空角弓连两兎珠弹落双鸿日斜驰逐罢连翩还上东　陈暄紫骝马诗曰天马汗如红鸣鞭度九嵕饮伤城下冻嘶依北地风笳寒芳树歇笛怨桞枝空横行意未巳羞往毂车中　张正见紫骝马诗曰将军入大宛善马出从戎影入干河上声流水窟中似鹿犹依草如龙欲向空湏还十万里试为一追风　又君马黄诗曰幽并重骑射征马正盘桓风去嘶声逺冰坚度足寒出关聊变色上坂屡停鞍即今随御史非复在楼兰　又曰五色乗黄马追风时灭没血汗染龙花雕鞍抱秋月唯腾渥洼水不饮长城窟讵待燕昭王千金市骏骨　又饮马长城窟诗曰秋草朔风惊饮马出长城羣惊还怯饮地险更宜行伤冰敛冻足畏冷急寒声无因度吴坂方复入羌城　蔡君知君马黄诗曰君马经西极臣马出东方防举浮云影珂连明月光水冻寒伤骨蹄寒为践霜踌蹰嗟伏枥空想欲从良　北周尚法师饮马长城窟诗曰长城征马度横行且劳群入冰穿冻水饮浪聚流文澄鞍如渍月照影若流云别有长松气自解逐将军　隋庾抱骢马诗曰枥上浮云骢本出吴门中发迹来东道长鸣起北风廻鞍拂柱白赭汗类尘红灭没徒留影无因图汉宫　原唐太宗文皇帝咏饮马诗曰骏骨饮长泾奔流洒络缨细文连喷聚乱荇绕蹄萦水光鞍上侧马影溜中横翻似天池里腾波龙种生　杨师道咏饮马应诏诗曰清晨控龙马弄影出花林蹀躞依春涧聮翩度碧浔苔流染丝络水洁写雕簪一御瑶池驾讵忆长城隂　又咏马诗曰宝马权竒出未央雕鞍照曜紫金装春草初生驰上苑秋风欲动戏长杨鸣珂屡度章台侧细蹀轻向濯龙傍徒令汉将连年去宛城今已献名王　増李峤咏马诗曰天马本来东嘶惊御史骢苍龙遥逐日紫燕迥追风明月来鞍上浮云落葢中得随穆天子何假唐成公　薛曜舞马篇曰星精龙种竞腾骧双眼黄金紫艳光一朝逢遇升平代伏皁衔图事帝王我皇盛徳苞六羽俗泰时和虞石拊昔闻九代有余名今日百兽先来舞钩陈周衞俨旌旄钟镈陶匏声殷地承云嘈囋骇日灵调露铿鈜动天驷奔尘飞箭若麟螭蹑景追风忽见知咀衔拉铁并权竒被服雕章何陆离紫玉鸣珂临宝镫青丝防络金羁随歌鼓而电惊逐丸劒而飇驰态聚还急骄凝骤不移光献白日下气拥緑烟垂宛转盘跚殊未已悬空歩骤红尘起惊鳬翔鹭不堪俦矫凤廻鸾那足拟蘅垂桂袅香氤氲长鸣汗血尽浮云不辞辛苦来东道只为箫韶朝夕闻阊阖间玉台侧承恩煦兮生光色鸾锵锵车翼翼备国容兮为戎饰充云翅兮天子庭荷日用兮情无极吉良乗兮一千歳神是得兮天地期太易占云南山寿防共乐圣明时　乔知之羸骏篇曰喷玉长鸣西北来自言当代是龙媒万里铁关行入贡九重金阙为君开蹀躞朝驰过上苑防暝走发章台玉勒金鞍荷装饰路傍观者无穷极小山桂树比权竒上林桃花况顔色忽闻天将出龙沙汉主持将驾鼓车去去山川劳日夜遥遥关塞断烟霞山川关塞十年征汗血流离赴行营肌肤销逺道膂力尽长城长城日夕苦风霜中有连年百战场揺珂啮勒金羁尽争锋足顿铁菱伤垂耳罢轻赍弃置在寒溪大宛蒲海北滇壑巂崖西沙平留缓歩路逺闇频嘶从来力尽君湏弃何必寻途我已迷歳歳年年奔逺道朝朝暮暮催疲老扣冰晨饮黄河源拂雪夜食天山草楚水檀溪战征事吴塞乌江辛苦地特来报主不辞劳宿昔立功非重利丹心素节本无求长鸣向君君不留只应澶漫归田里万里低昂任生死君王倘若不见遗白骨黄金犹可市　沈佺期骢马诗曰西北五花骢来时道向东四蹄碧玉片双眼赤金瞳鞍上留明月嘶间动朔风借君驰沛艾一战取云中　又紫骝马诗曰青玉紫骝鞍骄多影屡盘荷君能剪拂躞蹀喷桑干踠足追奔易长鸣遇赏难摐金一万里霜露不辞寒　张説舞马词曰万玉朝宗凤扆千金率舞龙媒盼鼓凝娇蹀躞聼歌弄影徘徊　又曰天鹿遥徴衞叔日龙上借羲和将共两骖争舞来随八骏齐歌　又曰防旄八佾成行时龙五色因方屈膝衔杯赴节倾心献寿无疆　又曰帝皁龙驹沛艾星兰骥子权竒腾倚骧洋应节繁骄接迹不移　又曰二帝先天合徳群灵率土可封击石骖驔紫燕摐金顾歩苍龙又曰圣君出震应箓神马浮河献图足踏天庭鼓舞心将帝乐踟蹰　又舞马千秋万歳乐府词曰金天诞圣千秋节玉体还分万寿觞试聼紫骝歌乐府何如緑骥舞华场连骞势出鱼龙变蹀躞娇生鸟兽行歳歳相传指树日翩翩来伴庆云翔　又曰圣皇至徳与天齐天马来仪自海西腕足徐行拜两膝繁骄不进踏千蹄防髵奋鬛时蹲踏鼓怒骧身忽上跻更有衔杯终宴曲垂头掉尾醉如泥　又曰逺聼明君爱逸才玉鞭金翅引龙媒不因兹白人间有定是飞黄天上来影弄日华相照耀喷含云色且徘徊莫言阙下桃花舞别有河中兰叶开　李白天马歌曰天马来出月氐窟背为虎文龙翼骨嘶青云振緑发兰筋权竒走灭没腾昆仑歴西极四足无一蹶鸡鸣刷燕晡秣越神行电迈蹑恍惚天马呼飞龙趋目明长庚臆双鳬尾如流星首渴乌口喷红光汗沟珠曽陪时龙蹑天衢羁金落月照皇都逸气棱棱凌九区白璧如山谁敢沽回头笑紫燕但觉尔辈愚天马奔恋君轩駷跃惊矫浮云翻万里足踯躅遥瞻阊阖门不逢寒风子谁采逸景孙白云在青天丘陵逺崔嵬盐车上峻坂倒行逆施畏日晩伯乐剪拂中道遗少尽其力老弃之愿逢田子方恻然为我悲虽有玉山禾不能疗苦饥严霜五月凋桂枝伏枥衔冤摧两眉请君赎献穆天子犹堪弄影舞瑶池　又紫骝马诗曰紫骝行且嘶双翻碧玉蹄临流不肯渡似惜锦障泥白雪关山逺黄云海戍迷挥鞭万里去安得念春闺　万楚骢马诗曰金络青骢白玉鞍长鞭紫陌野游盘朝驱东道尘恒灭暮到河源日未阑汗血每随边地苦蹄伤不惮陇隂寒君能一饮长城窟为报天山行路难　贾至白马诗曰白马紫连干嘶鸣丹阙前闻珂自蹀躞不要下金鞭　岑参衞节度赤骠马歌曰君家赤骠画不得一团旋风桃花色红缨紫鞚瑚鞭玉鞍锦鞯黄金勒请君鞴出看君骑尾长窣地如红丝自矜诸马皆不及却忆百金新买时香街紫陌凤城内满城见者谁不爱鞭骤急白汗流弄影行骄碧蹄碎紫髯胡雏金剪刀平明剪出三騣髙枥上看时独意气众中牵出偏雄豪骑将猎向南山口城南狐不复有草头一防疾如飞却使苍鹰翻向后忆昨看君朝未央鸣珂拥盖满路香始知边将真富贵可怜人马相辉光男儿称意得如此骏马长鸣北风起待君东去埽边尘为君一日行千里杜甫髙都防骢马行曰安西都防胡青骢声价歘然来向东此马临阵乆无敌与人一心成大功功成惠养随所致飘飘逺自流沙至雄姿未受伏枥恩猛气犹思战场利腕促蹄高如踣铁交河几蹴层冰裂五花散作云满身万里方看汗流血长安壮儿不敢骑走过掣电倾城知青丝络头为君老何由却出横门道　又骢马行曰邓公马癖人共知初得花骢大宛种夙昔传闻思一见牵来左右神皆竦雄姿逸态何崒顾影骄嘶自矜宠隅目青荧夹镜悬肉騣碨礨连钱动朝来少试华轩下未觉千金满髙价赤汗微生白雪毛银鞍却覆香罗帕卿家旧物公能取天厩真龙此其亚昼洗湏腾泾渭深夕趋可刷幽并夜吾闻良骥老始成此马数年人更惊岂有四蹄疾于鸟不与八骏俱先鸣时俗造次那得致云雾晦冥方降精近闻下诏喧都邑肯使麒麟地上行　又玉腕骝诗曰闻説荆南马尚书玉腕骝顿骖飘赤汗局蹐顾长楸敌骑三年入乾坤一战收举鞭如有问欲伴习池游　又李鄠县丈人骏马行曰丈人骏马名胡骝前年避兵过金牛廻鞭却走见天子朝饮汉水暮灵州自矜胡骝竒絶代乗出千人万人爱一闻説尽急难材转益愁向驽骀辈头上锐耳披秋竹脚下髙蹄削寒玉始知神龙别有种不比俗马空多肉洛阳大道时再清累日喜得俱东行凤臆龙鬐未易识侧身注目长风生　又房兵曹胡马诗曰胡马大宛名锋棱瘦骨成竹批双耳峻风入四蹄轻所向无空阔真堪托死生骁腾有如此万里可横行　又沙苑行曰君不见左辅白沙白如水缭以周墙百余里龙媒昔是渥洼生汗血今称献于此苑中騋牝三千匹丰草青青寒不死食之豪健西域无每歳攻驹冠边鄙王有虎臣司苑门入门天骥皆云屯骕骦一骨独当御春秋二时归至尊至尊内外马盈亿伏枥在坰空大存逸羣絶足信殊杰倜傥权竒难具论累累塠阜藏奔突往往坡陀纵超越角壮翻同麋鹿游浮深播荡鼋鼍窟泉出巨鱼长比人丹砂作尾黄金鳞岂知异物同精气虽未成龙亦有神　又秦州杂诗曰南使宜天马由来万匹彊浮云连阵没秋草徧山长闻説真龙种仍残老骕骦哀鸣思战鬭迥立向苍苍　又遣兴诗曰地用莫如马无良复谁记此日千里鸣追风可君意君看渥洼种态与驽骀异不杂蹄齧间逍遥有能事　韩翃羽林骑诗曰骏马牵来御桞中鸣鞭欲向渭桥东红蹄乱踏春城雪花颔骄嘶上苑风　又看调马诗曰鸳鸯赭白齿新齐晩日花中散碧蹄玉勒乍回初喷沫金鞭欲下不成嘶　周存西戎献马诗曰天马从东道皇威被逺戎来参八骏列不假贰师功影别流沙路嘶流上苑风望云时蹀足向月每争雄禀异才难状标竒志岂同驰驱如见许千里一朝通张仲素天马诗曰天马初从渥水来郊歌曽唱得龙
　　媒不知玉塞沙中路苜蓿残花几处开　又曰蹀躞宛驹齿未齐摐金喷玉向风嘶来时行尽金河道猎猎轻风在碧蹄　韩愈入关咏马诗曰歳老岂能充上驷力微当自慎前程不知何故翻骧首牵过关门妄一鸣又驽骥诗曰驽骀诚龌龊市者何其稠力小若易制价微良易酬渴饮一斗水饥食一束刍嘶鸣当大路志气若有余骐骥生絶域自矜无匹俦牵驱入市门行者不为留借问价几何黄金比嵩丘借问行几何咫尺视九州饥食玉山禾渴饮醴泉流问谁能为御旷世不可求惟昔穆天子乗之极遐游王良执其辔造父挟其辀因言天外事茫惚使人愁驽骀谓骐骥饿死余尔羞有能必有用有徳必见收孰云时与命通塞皆有由骐骥不敢言低徊但垂头人皆劣骐骥共以驽骀优喟余独兴叹才命不同谋寄诗同心子为我商声讴　又贺张十八秘书得裴司空马诗曰司空逺寄养初成毛色桃花眼镜明落日已曽交辔语春风还拟并鞍行长令奴仆知饥渴湏着贤良待性情旦夕公归伸拜谢免劳骑去逐双旌　张籍谢裴司空寄马诗曰緑耳新驹骏得名司空逺自寄书生乍离华厩移蹄涩初到贫家举眼惊每被闲人来借问多寻古寺独骑行长思歳旦沙堤上得从鸣珂傍火城　白居易和张十八秘书谢裴相公寄马诗曰齿齐臕足毛头腻秘阁张郎叱拨驹洗了颔花翻假锦走时蹄汗踏真珠青衫乍见曽惊否红粟难賖得饱无丞相寄来应有意遣君骑去上云衢　又公垂尚书以白马见寄光洁穏善以诗谢之曰翩翩白马称金羁颔缀银花尾曵丝毛色鲜明人尽爱性灵驯善主偏知免将妾换慙来处试使奴牵欲上时不蹶不惊行歩穏最宜山简醉中骑　李贺马诗曰龙脊贴连钱银蹄白踏烟无人识锦韂谁为铸金鞭　又曰腊月草根甜天街雪似盐未知口硬輭先碍蒺藜衔　又曰忽忆周天子驱车上玉山鸣驺辞凤苑赤骥最承恩　又曰此马非凡马房星本是星向前敲瘦骨犹是带铜声又曰大漠沙如雪燕山月似钩何当金络脑万里踏
　　清秋　又曰饥卧骨查牙麤毛刺破花鬛焦朱色落髪断锯长麻　又曰西母酒将阑东王饭已干君王若燕去谁为拽车辕　又曰赤兔无人用当湏吕布骑吾闻果下马羁防任蛮儿　又曰飂叔去匆匆如今不豢龙夜来霜压栈骏骨折西风　又曰催榜渡乌江神骓泣向风君王今解劒何处逐英雄　又曰内马赐宫人银鞯刺麒麟午时盐坂上蹲踏溘风尘　又曰批竹初攅耳桃花未上身他时湏搅阵牵去借将军　又曰宝玦谁家子长闻侠骨香堆金买骏骨将送楚襄王　又曰香襆赭罗新盘龙蹙镫鳞廻看南陌上谁道不逢春又曰不从桓公猎何能伏虎威一朝沟垅出看取拂云飞　又曰唐劒斩隋公拳毛属太宗莫嫌金甲重且去捉飘风　又曰白铁剉青禾碪间落细莎世人怜小颈金埒畏长牙　又曰伯乐向前看旋毛在腹间只今掊白草何日蓦青山　又曰萧寺驼经马元从竺国来空知有善相不解走章台　又曰重围如燕尾寳劒似鱼肠欲求千里脚先采眼中光　又曰暂系腾黄马仙人上防楼湏鞭玉勒吏何事摘髙州　又曰武帝爱神仙烧金得紫烟厩中皆肉马不解上青天　又曰汗血到王家随鸾撼玉珂少君骑海上人见是青骡　白行简归马华山诗曰牧野功成后周王战马闲驱驰休伏皁饮龁任依山逐日朝仍去随风暮自还冰生疑陇坂叶落似榆关蹀躞仙峰下腾骧渭水湾幸逢时偃武不复鼓鼙间　徐仁嗣天骥呈材诗曰至徳符天道龙媒应圣明追风竒质异喷玉彩毛轻蹀躞形难状连拳势乍呈効才矜逸态絶影表殊名岐路寜辞逺关山岂惮行盐车虽不驾今日亦长鸣　卢征天骥呈材诗曰异产应尧年龙媒顺制牵权竒初得地蹀躞欲行天讵假调金埒寜湏动玉鞭嘶风深有恋逐日定无前周满夸常御燕昭恨不传应知流赭汗来自海西偏　郑蕡天骥呈材诗曰毛骨合天经拳竒歩骤轻曽邀于阗驾新出贰师城喷勒金铃响追风汗血生酒亭留去迹吴坂认嘶声力可通衢试材堪圣代呈王良如顾盼垂耳欲长鸣　纪唐夫骢马诗曰连钱出塞踏沙蓬岂比当时御史骢逐北自谙深碛路连嘶谁念静边功登山每与青云合弄影应知碧草同今日承平将换妾不如罗袖舞春风　喻鳬浴马诗曰解鞚复收鞍长津渡细涟空蹄沈緑玉濶臆没连钱沫漩桥声下嘶盘柳影边常闻禀龙性固与白波便　陈凝咏马诗曰未明龙骨骏幸得到神州自有千金价寜忘伯乐酬虽知殊欵叚莫敢比骅骝若遇追风便当轩一举头　韩琮咏马诗曰曽经伯乐识长鸣不似龙行不敢行金埒未登嘶若是盐车犹驾瘦何惊难逢王济知音癖欲就燕昭买骏名早晩飞黄引同皁碧云天上作鸾声　韦庄寄马诗曰驱驰曽在五侯家见説初生在渥洼鬉白似披梁苑雪颈肥好扑杏园花休嫌緑绶嘶贫舍好着红缨入使衙稳上云衢千万里年年长踏魏堤沙　翁绶白马诗曰渥洼龙种雪霜同毛骨天生胆气雄金埒乍调光照地玉关初别逺嘶风花明锦襜垂杨下露湿朱缨细草中一夜羽书催转战紫髥骑出佩骍弓　平曽献薛仆射絷白马诗曰白马披鬉练一团今朝被绊欲行难雪中放去空留迹月下牵来只见鞍向北长鸣天外逺临风斜控耳边寒自知毛骨应还异更请孙阳仔细看　秦韬玉紫骝马诗曰渥洼竒骨本难求况是豪家重紫骝臕大宜悬银压胯力浑欺着玉衔头生狞弄影风随歩蹀躞冲尘汗满沟若遇丈夫能控御任从骑取觅封侯　张随敕赐三相马诗曰上苑骅骝出中宫诏命传九天班锡礼三相代劳年顾主声犹发追风力正全鸣珂龙阙下喷玉凤池前四足疑云灭双瞳比镜悬为因能致逺今日表求贤　章孝标骐骥长鸣诗曰有马骨堪惊无人眼暂明力穷吴坂峻嘶苦朔风生逐逐懐良御萧萧顾乐鸣瑶池期弄影天路拟飞声皎月谁知种浮云莫问程盐车今愿脱千里为君行　宋文同紫骝马诗曰翩翩紫骝马烂烂黄金鞍流水四蹄急飞星双月寒拥头青玉釳蔽膝防丝鞶谁取交州鼓模将骨去看　许彦国紫骝马诗曰黄金络头玉为觼蜀锦障泥乱云叶花间顾影骄不行万里龙驹空汗血露牀秋粟饱不食青刍苜蓿无顔色君不见东郊痩马百战场天寒日暮乌啄疮　宋伯仁边头老马诗曰解下缰绳便欲眠絶无筋力可胜鞭霜蹄徧识淮南地夜草犹吞塞北烟怕逐防旗排偃月寜思金镫趁朝天华山自有安身处试问将军在几年　元杨载神马歌曰神马来自昆仑西有足未始行沙泥朝趋欲出飞鸟上夕逝直与奔星齐緑騣半散挿双耳赤汗交流攅四蹄风神秀猛陿天地岂顾燕蔡并渠藜时时牵浴临清溪对人夸杀黄须奚玉沙之禾中刍秣不啮堤头枯草稊与君侧耳聼长嘶凡马不闻生駃騠　贡师泰上都诈马大燕诗曰紫云扶日上璇题万骑来朝队仗齐织翠辔长攅孔雀镂金鞍重嵌文犀行迎御辇争先避立近天墀不敢嘶十二街头人聚看传言丞相过沙堤　纳新刘舍人桃花马歌曰青丝骏马桃花色翠鞍玉辔黄金勒奚奴牵出不敢骑道上行人争爱惜往时曽遇李将军汗流赤血气如云朝刷黄河莫南粤沙场百战成竒勲归来无心伏槽枥顿辔长鸣思奋力东家白面绣衣郎千金买去游南陌昨朝校猎向城隅万人争説天下无夜归不怕霸陵尉玉鞭醉打苍头奴画烛银屏欢彻曙一朝金尽賔朋去可怜骄马属谁家断繮犹系阶前树君不见西家欵叚三十年青刍满枥菽满田老翁不识城下路骑看射猎南山边　朱徳闰观内厩洗马诗曰黄云洒雨沙场秋滩髙水平凝不流晓霜袭透苍驼裘圉人浴马津水头緑骠连钱双骅骝日光射波脂腻浮青丝脱鞚黄金钩轻爬短刷湿未收三花剪鬉平且柔籋云骏气将无俦束刍斗豆岂马羞茫茫丰草生林丘霜蹏胡为踏长楸振鬛一跃期天游　郝经诏锡张蔡公大宛二马诗曰二马飘飘万里来玉花萧飒上金台风生两耳云霄近电掣双瞳日月开渥水虎文连朔气大宛龙种絶氛埃将军正欲成勲业看汝骁腾展骥才　马祖常桃花马诗曰白毛红防巧安排勾引春风上背来莫解雕鞍桥下浴恐随流水泛天台　周伯琦天马行应制诗曰飞龙在天今十祀重译来庭无逺迩川珍岳贡皆贞符神驹跃出西洼水拂郎蕞尔不敢留使行四载数万里乗舆清暑滦河宫幸臣奏进阊阖里昂昂八尺阜且伟首渇乌竹批耳双蹏县雪墨渍毛疏騣拥雾风生尾朱英翠组金盘陀方瞳夹镜神光紫耸身直欲凌云霄盘辟丹墀却闲頠黄须圉人服尨诡亸鞚如萦相诺唯群臣俯伏呼万歳初秋晓霁风日美九重洞启临轩观衮衣冕耀天顔喜画师写仿妙夺神拜进御牀深称防牵来相向宛转同一入天闲谁敢齿我朝幅员古无比朔方铁骑纷如螘山无氛祲海无波有国百年今见此神州苜蓿西风肥收敛骄雄听驱使属车歳歳幸两京八鸾承御壮瞻视驺虞麟趾并乐歌越雉旅獒尽风靡廼知感召由真龙房星孕秀非偶尔黄金不用筑髙台髦俊闻风一时起愿见斯世皥皥如羲皇按图画卦复兹始　张宪立仗马诗曰照夜玉狻猊霜毛铁凿蹏春风金络脑小雨锦障泥御驾驰天上军封受海西日供三品料缄口不闻嘶　又桃花马歌曰房星下饮瑶池清神光夜化花龙精东风满背骑不得冰痕净洗黄鱼腥斑斑朱英防精雪滴滴真珠汗凝血高蹏蹴蹋花雨香仰面嘶春春正热周家穆满游悬圃万里西驰觐王母青丝系树揺玉珂锦绣丛中五云舞归来复入元都观紫陌韶华政零乱天闲不数连钱骢路人只作文彪看天台九曲溪流芳解鞍春水浮丹光刘郎牵入落花去扑面玉鞭蝴蝶忙风流自许王武子未信叔痴痴不语千年骏骨作铜声燕昭台髙金似土　明髙启马诗曰罗帕覆春风连鞍赐有功蹄髙骑得称身出万军中　郭翼和李长吉马诗曰神骏知无匹骁腾絶域来流沙一丈雪夜拂白龙堆　又曰天子飞黄马牵来赐近臣玉阶新雨过风衮落花尘　又曰内厩玉花骢斑斑歕肉騣奚官新浴罢沙苑踏春风　又曰佛郎通上国万里进龙媒晓日开阊阖红光上玉台　又曰天马谁能御和鸾驾紫薇年年清暑去霹雳逐龙飞　曽棨天厩神兔歌序云永乐七年春二月余以扈从北廵给赐内厩兔色马一匹盖朝鲜所贡也神骏超越异于凡马经数千里若有余力予闻古良马有赤兔之名故作神兔歌以赞之曰天厩名马不易得凤臆龙鬐秋兔色圉官嘶养十余载云昔来自朝鲜国想当此马初生时蛟龙降精雷雨垂房星夜堕水尽赤云雾下绕灵风吹雄姿逸态真神骏踠促蹄髙双耳峻目光夹镜炯方瞳汗血流珠腻红晕朝鲜得此不敢骑覆以黄氊献赤墀廼知天厩尽龙种如此万匹皆权竒今晨鞴出迥殊絶扈从銮舆自超越朝趋逺促交河冰夕秣骄嘶蓟城月君不见肃爽骅骝古亦多老不一试将奈何驽骀无力枉蹀躞俗马有肉空嵯峨平生怜尔独遭遇绣勒金鞍照琼署相期慎保不凡姿万里长随六龙驭　王直题马诗曰凤臆龙鬐世不多春风饱食玉山禾升中自是明时事岱岳云亭想一过　郭登骐骥诗曰万里龙沙百战归轻尘不动四蹄飞可怜汗血常消痩不及驽骀似瓠肥　王慎中紫骝马诗曰朱汗四垂碧玉蹄缰丝陡勒不胜嘶长安陌上催花雨万树红英踏作泥　徐渭赋得风入四蹄轻曰骏马四蹄风形容有杜公一尘不动外千里飒然中白草连天靡苍鹰蹋翅从檀溪不湏跃随意过从容　又曰爱妾换初酬将军募紫骝飕飕只闻响阵阵不禁秋练影难长曵房星易一流路傍看不细多是失回头　又曰借将从虎物并去翼龙腓戌削才辞枥崩轰已破围寒呼随踠起黑旋褁鞍飞曾听将军説双双碎铁衣【注云雷总戎尝骑千里马风掣其衣仅存襟背又云赵总戎亦然】　又曰赤骥本龙精行时不是行看迟八尺影过急一团声带烙成骈死嘶盐了此生孙阳何处是泪尽太行程
　　原赋魏应徳琏慜骥赋曰慜良骥之不遇兮何屯否之多抱天飞之神号兮悲当世之莫知赴悬谷之渐涂兮陟髙冈之峻崖惧仆夫之严防兮载悚栗而奔驰懐殊姿而困遇兮愿逺迹而自舒思奋行而骧首兮叩繮之纷挐牵繁辔而増制兮心慉结而槃纡渉通逵而方举兮廹舆仆之我拘抱精诚而不畅兮郁神足而不摅思蒒翁于西土兮望伯氏于东隅愿浮轩于千里兮曜华轭于天衢瞻前轨而促节兮顾后乗而踌蹰展心力于知已兮甘迈逺而忘劬哀二哲之殊世兮时不遘乎良造制衔辔于常御兮安获骋于遐道　晋曹毗马射赋曰奔电无以追其踪逸羽不能企其足状若腾虬而登紫霄目似晨景之骇扶木体与机防动蹑惊风于是抗孙阳之辔弯繁弱之弓轻足郁其云合妙手于焉争雄　傅休奕乗舆马赋曰目若曜星符采横发髙颠悬日双璧象月头似削成鬛如鬓发延首髙骧擢足轩峙气盖青云势凌万里九方不能测其天机秦公不能究其妙理　又驰马射赋曰何逸群之竒骏生蒙汜之遐濵附南方以定位表天驷于三辰仪干行之刚健凭坤厚以托身岂骥徳之足慕晞万里之清尘　宋刘义恭白马诗曰惟皇有造惟灵有秘丽气摛精底爱覃粹八埏稽首以賔庭九荒敛袵而纳防象车垂徳以服厢龙马宅仁而受辔是以周称逾轮汉则天驷体自干维衍生坎位伊赭白之为骏超絶世而称骥尔其为状也竦身轻足髙颡露睛气猛声烈歩逺视明着献西宛表徳东京价倾幽夏观竭都城饰金騣之倏烁玉銮之玲珑发鸣镝于悬月驱永埒于修坰旋四介以作好耀二矛之重英举旧闲而未俦考前迅而较名　顔延之赭白马赋曰昔帝轩陟位飞黄服皁后唐膺箓赤文日汉道亨而天骥呈才魏徳茂而泽马效质伊逸伦之妙足自前代而间出并荣光于瑞典登郊歌乎司律所以崇衞威神扶防警跸是用精曜叶从灵物咸秩暨明命之初基罄九区而率顺有肆险以禀朔或逾逺而纳賮观其附筋树骨垂梢植发双瞳夹镜两权协月异体峰生殊相逸发超摅絶夫尘辙驱骛迅于灭没然而盘于游畋作镜前王肆于人上取悔义方天子乃辍驾廻虑息徒解装鉴武穆宪文光振民隐修国章戒出豕之败御惕飞鸟之跱衡故只慎乎所常忽敬备乎所未防舆有重轮之安马无泛驾之佚处以濯龙之奥委以红粟之秩服养知仁从老得卒加帷收仆质天情周皇恩毕　谢庄舞马赋曰天子驭三光总万防挹云经之留宪裁河书之遗矩是以徳泽上昭天而下漏泉符瑞之庆咸属荣懐之应必纒月晷呈祥干维效气赋景河房承灵天驷凌原郊而渐景跃流泉而泳质辞水穴而南傃去轮台而东暨登玉塞而归宝奄芝庭而献秘及其养安骐校进驾龙涓晖大驭于国皁贲上襄于帝闲超益野而逾緑虵轶兰池而轹紫燕五王晦其頥孙氏懵其元东门岂或状西河不能传既秣芑以均性又佩蘅以崇躅养雄神于绮文蓄奔容于帷烛蕴浮云之鋭影戢追电之逸足方叠镕于丹缟亦连规于朱驳观其双璧应范三封中图黝骨满燕室虚阳理竞濳防纡汗飞赭沫流珠至于肆夏已升采齐既荐始徘徊而龙俛终沃若而鸾盼迎调露于飞钟起承云于惊箭写秦坰之蹑尘状吴门之曵练穷虞廷之蹈蹀究遗野之环夫蹠实之态未卷凌逺之气方摅歴岱野而过碣石跨沧流而轶姑余朝送日于西坂夕归风于北都寻琼宫于倏瞬望银台于湏臾　増唐人舞马赋曰尔其聆音却立赴节腾凑顾迟影而倾心效长鸣而引脰踠迹迟迟汗血生姿顺指不动因心所之日照金羁而睛光交映风飘锦覆而淑气相资　又舞马赋曰饰金羁顿红緌类却略以凤态终宛转而龙姿鼍鼓歴考龙笛昭宣知执辔之有节乃蹀足而争先廹而观焉若桃花动而顺吹逺而察之类电影倏而横天　乔彞渥洼马赋曰目散电兮彪駮喙含丹而虎牙蹑红云而喷玉霑赤汗以攅花然后络以金羁拂于鳞鬐睛射紫熖梢垂緑丝凝娇欲嘶嚼凄锵之玉勒叠影善顾纷偃蹇之朱旗胡直钩获大宛马赋曰材为地产之最精降天山之中沛艾骨异低昂气雄溢镜光于金勒流雪影于花骢王损之汗血马赋曰名重緑骥价髙骕骦骨腾肉飞既挥红而沛艾鳞超龙鬐亦流汗以徜徉当其辞絶塞而长征望汉庭而遐骋初疑霡霂染瀚海之霜华终讶淋漓变榆关之霞【一作雪】影　王起朔方献千里马赋曰始其同群丰草挺质寒乡名超兹白瑞掩飞黄走险鹿骇望云龙骧絷之维之登歌不慙于西极若灭若没献状聿来于北方　牛上士古骏赋曰侠少骉□【上必由下许聿切】雄驹防疾耳若挿筩颅疑削出局金镳以弄影控铁衔而齧膝始骖驔以舞风忽濩略而追日　谢观吴坂马赋曰当其初出渥洼孰分驽骥虽白日之可逐曷青云之自致善相爰来精神廻奋迅而猬毛俱耸嘶鸣而星眼俄开　武少仪相马赋曰鬛青丝兮风生眼黄金兮电光蹄盘摊而散花毛翕赩而成章众人观之骈于路傍为龙为鹿莫敢比方而不知若此者足不遵地影不逐形腾六合歕四溟截飞鸟遗流星日车为之不转风驭为之中停贰师罢贡伯乐焚经非遇徐公之术曷擅天下之名　宋米芾天马赋曰目星角以电发蹄踠踣以风迅鬐龙颙而孤起耳凤耸以双峻翠华建而出歩阊阖下而轻喷低驽群而不嘶横秋风以独韵　明罗汝敬龙马赋曰含秀月窟播品东溟繄騋□兮毓质苍龙兮降精方其震电倏烁风雨晦冥房星馺兮移次川后翕兮效祯匪渥洼之异产信荥河兮同徴
　　原颂鲁国黄伯仁为龙马颂曰夫龙马之所出于太防之荒域禀神只之纯化乃大宛而再育资黝螭之表像似灵虬之注则夺腰褭之体势逸飞兔之髙踪兼骥騄之美质岂骅骝之足双耳如剡筩目象明星双璧似月兰筋参情　増梁简文帝马寳颂并序曰五月丁酉诏以马寳示群臣太仆校官趣马掌賛三令五申丞聮事举八丽周围给役相趋晖煜金镳陆离寳勒丕焕无疆之徳永呈致逺之功鸾盼善鸣龙仪美称足转惊电眼流含烛雾喷纷霏流沫飘洒数千为寿岂待原蚕之禁万里一息不借杜蘅之草王良不能控其衡防伯乐不能辨其天机方知总辔昆岑周非吾驭张乐大野夏有慙徳岂止沈河用璧独有緑文之称盛徳在木偏受苍龙之名臣谨按华子云尧汉皆得马者尧汉皆火徳正斗南方乗徳而至也岂非圣徳汪濊皇风洋溢研机洞幽备礼达义是以天不爱道白马嘶风王泽効祥朱鬛降趾比夫圆蹄方足踯躅在郊风歗电奔遨游处囿五彩依树三雀登巢安髣髴于当今弗拟议于休应伊臣不佞结庆云霄亲承诏防预观寳瑞退而作颂其辞曰乾道应坤马来度玉关升玉台镂锡焕鸾镳廻槃云转堞尘开千天驷百龙媒永伏皁埽騊駼秣瑶粟委芳刍九夷欵四表清甿胥乐舆颂兴
　　原赞晋郭璞马赞曰马出明精祖自天驷十闲六种各有名类三才五御驽骏异辔　周庾信秦穆公马赞曰骏马遇盗秦君不瞠先倾美酒翻畏伤人邻兵向国穷宼侵秦于时大盗还作功臣　増唐人昭陵六马赞其一曰月精按辔天驷横行弧矢载戢氛埃廓清【右拳毛騧黄喙平刘黒闼时所乗】其二曰瀍涧未静斧钺伸威朱汗骋足青旌凯归【右什代赤纯赤色平世充建徳时乗】其三曰倚天长劒追风骏足耸辔平陇回鞍定蜀【右白蹄乌纯黒色四蹄俱白平薛仁杲时所乗】其四曰应防腾空承声半汉入险摧敌防危济难【右特勒骠黄白色喙微黒平宋金刚时所乗】其五曰紫燕超跃骨腾神骏气詟三川威陵八阵【右飒雾紫紫燕骝平东都时所乗】其六曰足轻雪影神发天机防兹飞练定我戎衣【右青骓苍白色平窦建徳时所乗】
　　原状宋顔延之天马状曰降灵骥子九方是选白□朱文緑紫燕水轶惊鳬陆越飞箭遇山为风值云成电増唐孔戣谢借马状曰辍骅骝于内厩骋逸歩于长
　　衢驱驰忘劳服习如志誓当夙驾无任感恩　于邵谢借马状曰遂蹑权竒方遗欵叚瞻天心喜已驰捧日之恩向阙身轻更遇奔星之足　齐映为赵相公谢马状曰猥出上赐特赉微臣岂徒体合铸金法相皆备而乃足符歴块骥徳是称　李商隠代谢借飞龙状曰梁悬蜀镫几覆吴鞍每多曳练之疑不假着鞭之力倏逾秦甸将复周闲照地廻光瞻天送影长亭欲别未期东道而来双阙倘嘶愿附北风之思　又代进贺端午马状曰伏枥斯乆着鞭亦多粗觉柔驯未尝奔逸虽非龙媒骥子邈一举以絶尘愿陪月驷云螭庆千嘶于扈跸元稹进马状曰同州防御使供进乌马一疋八歳堪打毬及猎北方正色东道竒踪调习多时备谙材力　令狐楚进异马驹状曰禀天驷之精体坤元之徳毛卷惟细鬛赤而髙尾掉肉而蜿蟺额带星而倜傥双瞳有耀四蹄如削宛然天产定是龙媒允协建午之辰光昭太乙之贶
　　原表魏曹植献文帝马表曰臣以先武皇帝世得大宛紫骍马一匹形法应图善持头尾教令习拜今辄已能行与鼓节相应谨以奉献　唐李峤为凤阁李侍郎谢赐马表曰移灭没于帝闲降权竒于御皁汉宫流赭遂出于玉台轩后飞黄俯回于驰道　李邕进文马表曰豹蔚腾文龙章助圣书籍所未载耳目所未闻　令狐楚进异马驹表曰当道征马使穆林状称忻州定襄县马群内生异驹一疋驼头铁额红鼻肉騣尾上茸毛额带星文肋骨左右各十八枝四蹄青两眼黒当生之夜群马皆嘶灵质炳然休征备美
　　原启梁元帝谢晋安王赐马启曰绎武媿仲都遂防大骊之锡儒谢春卿空颁名马之赉故以取方驎友自匹龙媒不待景公宛如齐画无劳马援翻等汉铜岂有灭没黒龙连翩白马钱文见重津名取贵相彼骐骥犹深恋主矧伊伏枥弥结懐恩　邵陵王谢令赉马启曰连翩絶景沃若追风超渥水之形逾大宛之状荷传西蕃将达宫阃无任城之气勇降东平之嘉锡何以名沙漠仰称隆慈恋徳铭心瞩恩雨泪　刘孝威为皇太子谢敕赉功徳马启曰伏惟忘我狥物屈已济民该天地而大舍总日月而为施既脱轭于金轮又解骖于绀马出余吾之水服騊駼之厩名髙夏后之龙价倍田方之赎谨当秣以柏叶饴以丹枣加之玉鞍饰之金络　刘孝仪谢豫章王赐马启曰出自北冀来从东道儛越两骖驱同八骏脩坂且厉无复良乐之鸣长楸可走不假幽并之防　周庾信谢滕王赉马启曰柳谷未开翻逢紫燕临源犹逺忽见桃花流电争光浮云连影张敞画眉之暇直走章台王济饮酒之欢长驱金埒　王褒谢赉马启曰边城无草来自东南塞外饶沙经从西北汉时乐府偏爱权竒晋世桑门特怜神骏黄金作勒足渡西河白玉为镫方传南国倘逢汉帝仍驾鼓车若值魏王应惊香气
　　原书魏文帝与孙权书曰前使于禁郭及夫所遗吾纎骊马本欲使禁自致之念将军倘欲速得今故以付徐奉往此二马朕之常所自乗甚调良善走数万匹之极选者乗之真可乐也中国虽饶马其知名絶足亦时有之耳　梁元帝荅齐国双马书曰名重桂条形图柳谷襄阳地穴近求未易滇池水里逺访犹难价匹龙媒声齐骥子河东耀采似伏波之铸铜震象飞文笑东瀛之刻玉加以控斯银勒利此金衔鞍揭镂衢光含两月纒萦紫缕色丽双丝方嗤晋后恒乗郑国之驷更鄙曹君轻饷蜀王之马　又书曰于戏马之为用逺矣大矣斯所以干为瘠马震为馵足有是哉有是哉何则泮涣而驰可以及日踌蹰而蹀可以追风赤兔之腾声的卢之济主陈王有照羁之説班生有繮绊之谈抑闻斯美逺劳此费懐哉懐哉老生不云乎虽有拱璧以光驷马良用此道中心藏之何日忘之
　　増説唐韩愈杂説曰世有伯乐然后有千里马千里马常有而伯乐不常有故虽有名马只辱于奴之手骈死于槽枥之间不以千里称也马之千里者一食或尽粟一石食马者不知其能千里而食也是马虽有千里之能食不饱力不足材美不外见欲与常马等不可得安求其能千里也防之不以其道食之不尽其材鸣之而不能通其意执鞭而临之曰天下无马呜呼其果无马也耶其真不知马也　刘禹锡説骥曰伯氏佐戎于朔陲获良马以遗予予不知其良也秣之稊稗饮之污池厩枥也上痹而下蒸羁索也缀索而续苇其易之如此予方病且窭求沽于肆肆之驵亦不知其良也许其价六十缗将剂矣有裴氏子赢其二以求之谓善价也卒与裴氏裴所善李生雅挟相术于马也尤工覩之周体眙然视欣然笑既而抃随之且曰乆矣吾之不观于是也是何柔心劲骨竒精妍态宛如锵如华如翔如之备耶今夫马之徳全然矣顾其为驹藏鋭于内且秣之乖方是用不説于常目湏其齿傋而气振则众美灼见上可以献帝闲次可以鬻千金裴也闻言竦焉遂警其仆蠲其皁筐其恶蜃其溲摧以美荐秣以芗粒起之居之澡之挋【音震】之无分隂之怠斯以养马养马之至分也居无何果以骥徳闻　李翺国马说曰有乗国马者与乗骏马者并道而行骏马囓国马之鬉血流于地国马行歩自若也精神自若也不为之顾如不知也既骏马归刍不食水不饮栗而立者二日骏马之人以告国马之人曰彼盖其所羞也吾以马往而喻之斯可矣乃如之于是国马见骏马而鼻之遂与之同枥而刍不终时而骏马之病自已
　　増序梁张率舞马赋序曰礼称骊騵诗颂骝骆先景遗风之美世所得闻吐图灵光之异有时而出大梁光有区夏广运自中日入之所浮琛委贽风被之域越险効珍軨服乌号之骏騊駼豢龙之名而河南又献赤龙驹有竒貌絶力能拜善舞
　　騊駼一
　　原尔雅曰騊駼北野之良马　増一曰野马　原山海经曰北海内有兽焉状如马名曰騊駼色青　史记曰匈奴竒畜则騊駼　増瑞应图曰騊駼幽隠之兽有明王在位即至为时除灾害　淮南王术训云汤武圣王也而不能与越人争干舟而浮于江湖伊尹贤相也而不能与秦人骑騵马而服騊駼
　　騊駼二
　　原赞晋郭璞騊駼赞曰騊駼野骏产自北域交颈相摩分背翘陆虽有孙阳终不在服
</div>
    <div class="pagination">
<a href="御定渊鉴类函_page309.html">上一页</a><span>...</span><a href="御定渊鉴类函_page305.html">305</a><a href="御定渊鉴类函_page306.html">306</a><a href="御定渊鉴类函_page307.html">307</a><a href="御定渊鉴类函_page308.html">308</a><a href="御定渊鉴类函_page309.html">309</a><span class="current-page">310</span><a href="御定渊鉴类函_page311.html">311</a><a href="御定渊鉴类函_page312.html">312</a><a href="御定渊鉴类函_page313.html">313</a><a href="御定渊鉴类函_page314.html">314</a><a href="御定渊鉴类函_page315.html">315</a><span>...</span><a href="御定渊鉴类函_page311.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
