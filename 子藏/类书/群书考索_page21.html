<!DOCTYPE html>
<html>
<head>
    <meta charset="UTF-8">
    <title>群书考索 - 第 21 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 21 页/共 127 页</h1>
    <div class="content">　　大戴礼曰黄帝黼黻衣大带诗曰其带伊丝又曰垂带而厉荀子曰逢衣浅带【浅带博带】隽不疑传曰褒衣博玉藻曰天子素带朱里终辟诸侯而素带终辟大夫素带辟垂士练带率下辟居士锦带弟子缟带并纽约用组杂带君朱緑大夫华士缁辟二寸再缭四寸凡有率无箴功深衣曰带下毋厌髀上毋厌胁当无骨者左传曰乐桓子请带于季武子武子召使者裂裳帛与之曰其褊矣【昭元年】天子至士带皆全帛爲之或以素或以练或终辟或辟垂或辟下其饰或朱緑或华古者革带大带皆谓之鞶内则所谓男鞶革也春秋传所谓鞶厉大带也左传曰鞶厉游缨昭其数也
　　佩鱼类
　　佩鱼之制自雍熈元年南郊毕内出鱼袋以赐近臣由是内外升朝文武官皆佩鱼服紫者饰以金绯者饰以银旧制借服无佩毉官其职虽高亦不佩以别贤否也政和初因王昭上言于是借服及毉官随服色佩鱼矣
　　贽仪类
　　书曰三帛二生一死防大宗伯曰以禽作六防以等诸臣孤执皮帛【古者制币其长丈有八尺其色或素纁】卿执羔大夫执鴈【曲礼曰饰羔鴈者以绘上相礼下大夫相见以鴈饰之以布维之以素】士执雉庶人执鹜工商执鸡礼记曰凡贽天子鬯诸侯圭野外军中无贽左传曰男贽大者玉帛小者禽鸟以章物也女贽不过榛栗枣脩以吿防也孟子曰出疆必载质又曰庶人不传贽爲臣则不敢见诸侯荀卿称周公曰吾所执贽而见者十人还贽而相见者三十人仪礼士于士无辞贽有还贽大夫于士无还贽终辞贽君于其臣则受之于外臣则使傧还之大夫于尝爲臣者亦然　鲁侯会晋师于瓦范宣子执羔赵简子中行文子皆执鴈鲁于是始尚羔葢鲁礼之失至此乃复正也吕氏春秋言得伍员者位执珪汉之曹参始封执帛后迁执圭陈寔父子同时旌命羔鴈成羣魏司空征南将军与卿校同执羔明帝诏之以执璧则先王贽礼沿歴汉魏其大畧尚存也曲礼曰野外军中无贽以缨拾矢可也则拾亦可以
　　爲贽欤


　　羣书考索卷四十三
　　钦定四库全书
　　羣书考索卷四十四　　　宋　章如愚　撰礼器门
　　圭璧类
　　朝聘圭璧礼书曰葢玉有朝觐之玉有覜聘之玉有献享之玉礼于朝觐之玉言其所瑑桓躬信谷蒲是也覜聘之玉言琢而已瑑圭璋璧琮以覜聘是也若夫享献之玉诸侯以享天子则不瑑玉人谓璧琮九寸诸侯以享天子是也　周礼玉人曰琬圭九寸而缫以象德琰圭九寸判规以除慝以易行璧琮九寸诸侯以享天子瑑圭璋八寸璧琮八寸以覜聘　执圭周礼玉人曰天子执冒四寸以朝诸侯【礼书曰瑁圭则取其覆下而已四寸所以冒方邪刻之所以验羣瑞】　书曰太保承介圭上宗奉同瑁【书大传曰古者珪必有瑁言下之必有冒不敢专达也天子执冒以朝诸侯见则覆之故冒圭者天子所与诸侯爲瑞也瑞也者属也无过行者得复其圭以归其国有过行者留其圭能改过者复其圭三年圭不复少黜以爵六年圭不复少黜以地九年圭不复而地毕削此所谓诸侯之于天子也义则见属不义则不见属】　周礼大宗伯王执鎭圭【玉人职曰鎭圭尺有二寸天子守之郑氏曰鎭安也所以安四方礼书曰鎭圭尺有二寸则天数也缫借五采五就备文德也其玉用全无厖杂也】　周礼曰公执桓圭【玉人命圭九寸谓之桓圭变植谓之威威宫室之象所以安其上也】侯信圭伯躬圭【欲谨其行保身各七寸】子谷璧【象所以飬人】男蒲璧【蒲爲席】书曰辑五瑞修五礼如五器卒乃复典瑞曰公侯伯缫皆三采三就子男缫皆二采再就奠信鎭圭执大圭周官典瑞王搢大圭执鎭圭以朝日大圭天子之笏也天子执镇圭则犹羣臣之有挚搢
　　大圭则犹羣臣之有笏觐礼曰奠圭于缫上郑氏谓释于地也盖诸侯初见天子执挚以入而其笏搢于绅带之间及奠挚缫上则取笏以对若今羣臣见君秉笏状然则大圭三尺天子服之葢将以执使无虚手其用在奠圭之后　旧图大圭玉人职云大圭长三尺杼上终葵首天子服之注云王所搢大圭也或谓之珽玉藻曰天子搢珽方正于天下也杼杀也终葵推也爲推于杼上眀无所屈也谓之珽者言珽然无所屈此对诸侯荼前屈后直而爲名也相玉书曰珽玉六寸明自炤然则六寸之珽据上下杀者惟头也玉体善恶露见是其忠实或云明自炤也比他圭最长故得大圭之名以其搢于衣带之间同于衣服故以服言之　新图大圭大圭若今笏是也葢天子既见先王奠鎭圭矣于是执大圭天子见先王犹诸侯之见天子当有所屈故大圭杼上终葵首郑氏谓王所搢大圭也或谓之珽葢珽自珽与大圭异珽无所屈天子见诸侯见卿大夫之笏也故玉藻曰天子搢珽方正于天下也大圭推其上犹诸侯荼前曲后直天子见天地见先王之笏也故典瑞曰王搢大圭执鎭圭以朝日相玉书曰珽玉六寸眀自炤然据此珽玉六寸大圭长三尺明非一物先儒谓六寸自炤据上不杀者惟头也大圭三尺今自炤者才五之一其余由是一玉倶成岂容玉石颇异于天子用全之説有害
　　介圭诗崧高曰锡尔介圭以作尔寳韩奕曰以其介圭入觐于王尔雅曰介大也又曰大圭尺有二寸谓之玠圭礼书曰王之大圭长三尺则尺有二寸所以锡诸侯也诸侯之圭长不过九寸锡以尺有二寸使寳之而已冒圭天子执冒四寸以朝诸侯注云名玉曰冒者言德能覆葢天下也四寸者方以尊援卑以小爲贵也其圭邪刻之以冒诸侯之圭以爲瑞信尚书大传云古者必有冒言下不敢专达之义天子执冒以朝侯是见覆之注云君恩覆之臣乃敢进是其冒覆之事然则诸侯所受天子之圭璧者与诸侯爲瑞也瑞也者属也诸侯朝于天子有过行者留其圭璧三年圭璧不复者少黜以爵六年圭璧不复者少黜以地九年圭璧不复者尽黜其地此所谓诸侯之于天子也义则见属不义则不见属也
　　镇圭大宗伯王执镇圭长尺二寸以镇安天下葢以四镇山爲琢饰故得镇名典瑞曰王执镇圭以朝日又曰珍圭以征守以恤凶荒【珍音镇】珍圭以征守者诸侯亦一国之镇故以镇圭征之凶荒则民有远志不安其土故王使执镇圭以往致王命以安之镇圭大小之制当与琬圭琰圭相依
　　桓圭大宗伯公执桓圭注云公者二王之后及王之上公也后郑云双植谓之桓贾释云象宫室之有桓楹也以其宫室在上须桓楹乃安天子在上须诸侯乃安也葢亦以桓楹爲瑑饰也杂记曰圭公九寸侯伯七寸博三寸厚半寸削左右上各寸半
　　信圭大宗伯侯执信圭注云信圭躬圭皆长七寸盖皆象以人爲瑑饰文有麄缛耳欲其慎行以保身也躬圭大宗伯伯执躬圭七寸孔义云直者爲信其文缛细曲者爲躬其文麄略义或然也身伸而躬屈伸者尊足以侯外而蔽内屈者卑足以长人而已故侯伯之圭瑑之新图云信圭直躬圭屈旧图琢爲人误矣谷璧大宗伯云子执谷璧五寸诸侯自相见亦执之曲礼疏曰凡璧则内有孔谓之好外有玉谓之肉故尔雅云肉倍好谓之璧好倍肉谓之瑗肉好若一谓之环此五等诸侯各执圭璧朝于王及自相朝所用也又云谷所以飬人葢瑑谷稼之爲饰
　　蒲璧大宗伯云男执蒲璧五寸曲礼疏引此注云蒲爲席所以安人葢瑑蒲草之爲饰子男不执圭者未成国也圭者天之用璧者天之体尽其用者必尽其体尽其体者未必尽其用此圭璧所以不同也
　　牙璋典瑞云牙璋以起军旅以治兵守先郑云牙璋瑑以爲牙牙齿兵象故以牙璋发兵若今时以铜虎符发兵也后郑云牙璋亦王使之瑞饰兵守用兵所守也若齐人戍遂诸侯戍周之类又玉人云牙璋中璋七寸厚寸郑云二璋皆有鉏牙之饰于琰侧知然者以其二璋同起军旅故也葢大军旅则用牙璋以起之小军旅则用中璋以起之也首言牙璋中璋不言牙者但牙璋文饰多故得牙名而先言之也中璋次于牙璋明亦有牙以文饰差少故惟有中璋之名不言牙也典瑞不言中璋以大小等故不见
　　谷圭玉人云谷圭七寸天子以聘女注云纳征加于束帛贾云自士以上皆用纁束帛但天子加以谷璧诸侯加大璋亦七寸后郑释典瑞云谷圭亦王使之瑞节也谷善也其饰若粟文然仇雠和之者若春秋宣公及齐侯平莒及郯晋侯使瑕嘉平戎于王是也其聘女则以纳征焉
　　大璋大璋七寸诸侯以聘女注云亦纳征加于束帛也上云大璋九寸此七寸得云大璋者以天子谷圭七寸聘女诸侯不可过于天子而用九寸也谓用大璋之文以饰之故得大璋之名又案三璋之勺注云大璋加文饰邉璋半文饰则此璋虽七寸取于大璋加文饰之义谓遍于璋体瑑云气如大璋也
　　驵琮驵琮五寸宗后以爲权驵琮七寸天子以爲权后郑读驵爲组谓以组系琮因名驵琮先郑解组琮以爲称锤以起量既用爲权故有鼻释云此权衡而爲量者以其量轻重故也天子驵琮既有鼻眀后驵琮亦有鼻也新图驵琮读以本字不改爲组亦玉饰也犹所谓瑑琮
　　大琮玉人大琮十二寸是谓内镇宗后守之后郑云如玉镇圭也射其外鉏牙贾曰言大琮者对上驵琮五寸为大也言十有二寸者并用径之爲尺二寸言射二寸者据用各出二寸两厢并四寸言是谓内镇者对天子执镇圭爲内云射其外鉏牙者据八角锋言之也新图郑云大琮八角然地体方而四隅有维葢所体者四角而已考工记曰土其象方八角之説未之闻
　　琬圭琬圭圜而宛之无锋芒长九寸用以治德以结好后郑云琬圭王使之瑞节也诸侯有德王命赐之使者执琬圭以致命焉治德即此之谓也结好谓诸侯使大夫来聘既而爲坛会之使大夫执以命事焉行人时聘以结诸侯之好
　　琰圭琰圭九寸判规以除慝以易行贾云判半也凡圭琰上寸半琰圭琰半以上至首规半以下爲瑑饰诸侯有爲不义使者征之执以爲瑞节也经云除慝谓诛恶逆也易行谓去烦苛也又后郑典瑞注云除慝亦于诸侯使大夫来頫旣而使大夫执而命事于坛新图云琰圭判规则圭上圜而判之与凡圭之琰上寸半者异矣郑谓琰圭剡半以上又半爲瑑饰然琬琰之有瑑饰于经无见此不可考
　　聘享圭璧诸侯聘天子皆以圭享皆以璧聘后皆以璋享皆以琮其相聘相享则亦如之特其长短与缫之隆杀不同焉耳聘礼曰所以朝天子与缫皆九寸缫三采朱白苍诸侯朱緑缫八寸是也玉人曰璧琮九寸诸侯以享天子此上公享天子之玉享王以璧享后以琮皆九寸缫皆三采典瑞曰瑑圭璋璧琮缫皆二采一就以頫聘此上公聘诸侯之玉聘以圭璋享以璧琮皆八寸缫皆二采与聘礼之文合又玉人曰瑑琮八寸诸侯以享夫人瑑圭璋八寸璧琮八寸以頫聘瑑圭璋璧琮又皆八寸则亦上公頫聘之玉也上公聘天子圭九寸其自相聘八寸则侯伯子男相聘宜各杀其玉一寸子男四寸侯伯六寸可知礼于朝聘之玉言其所瑑桓信躬谷蒲是也若夫享献之玉诸侯以享天子则不瑑玉人所谓璧琮九寸诸侯以享天子是也夫诸侯相朝而享夫人以琮则诸侯享后亦必以琮诸侯享王以璧聘卿享君亦以璧则诸侯相享亦必以璧玉人言璧琮以享天子则后举矣言瑑琮享夫人则璧举矣
　　谷蒲缫籍典瑞曰王搢大圭执镇圭缫籍五采五就以朝日注云缫有五采文所以荐玉木爲中干用韦衣而画之就成也五就五匝也一匝爲一就公执桓圭侯执信圭伯执躬圭缫皆三采三就子执谷璧男执蒲璧缫皆二采再就缫读曰藻贾释曰藻水草之文故读从之言缫有五采文所以荐玉木爲中干用韦衣而画之就成也者镇圭尺二寸广三寸此木板广长亦如之然后用韦衣之乃于韦上画之一采爲一匝五采则五匝一匝爲一就成也是五采一成者也然则蒲谷二璧其缫籍之亦如之天子则以五采画之公侯以三采子男以二采二大夫亦以二采故典瑞云王缫籍五采五就公侯伯皆三采三就子男缫皆二采再就又云瑑圭璋璧琮二采一就是也既以采色畵韦衣于板上前后垂之又有五采组绳以爲系其组上以爲天下以绛爲地用以系玉有事则垂爲饰故聘礼记云纁系长尺绚组注云五采成文曰绚组不问尊卑皆用五采组长尺以爲系所以籍玉使不坠落因以爲饰
　　璧羡典瑞云璧羡以起度羡不圆之貌广径八寸袤一尺又玉人云璧羡度尺好三寸以为度羡径也好璧孔也　郑云羡延也袤一尺而广狭焉是羡爲不贠之见也玉人造此璧之时应圆圆径九寸今减广一寸以益上下之袤一寸则上下一尺广有八寸故云袤一尺而广狭焉此璧羡天子以爲量物之度也旧图佩玉之制玉府职曰共王之佩玉珠玉注云佩玉之所者玉藻曰天子佩白玉而组绶白玉谓衡璜琚瑀也组绶者用组条穿连衡璜等使相承受韩诗传曰佩玉上有防衡者衡横也谓葱玉爲横梁下有双璜冲牙者谓以组悬于衡之两头两组之末皆有半璧之璜故曰双璜又以一组悬于衡之中央于末系玉其状如牙使前后穿突双璜故曰冲牙毛传曰衡璜之外别有琚瑀其琚瑀当置于悬冲牙组之中央又以二组穿于琚瑀之内角斜系于衡之两头于组末璜蠙珠以纳其闲蠙蜯也珠出于蜯故言蠙珠纳于其闲者组绳有五皆穿蠙珠于其闲故云也
　　苍璧大宗伯云苍璧礼天牲币亦如璧色后郑云以冬至祭天皇大帝在北极者于地上之圜丘苍璧者天之色圆璧圜丘皆象天体以礼神者必象其类也玉人曰璧好三寸尔雅曰肉倍好谓之璧然则两边肉各三寸与此三寸之好共九寸也又玉人璧好三寸之下云璧琮九寸诸侯享天子以此而言是有九寸之璧也黄琮大宗伯云黄琮礼地牲币亦如琮色后郑云以夏日至祭昆仑之神于泽中之方丘黄者中之色琮八寸以象地比大琮毎角各剡出一寸六分长八寸厚寸又礼记郊特牲疏引先师所说祀中央黄帝亦用黄琮然其琮宜九寸以别于地示
　　青圭大宗伯云青圭礼东方注云以立春祭苍精之帝而大皥勾芒食焉圭锐象春物初生其牲币皆如圭色其圭亦九寸厚寸博三寸剡上各寸半此已下坛兆各随方于郊设之
　　赤璋大宗伯云赤璋礼南方注云以立夏祭赤精之帝而炎帝祝融食焉牲币如璋色半圭曰璋夏物半死而象焉熊氏云祀中央黄帝亦用赤璋案上下经文祀五精之帝玉币各如其色季夏土王而祀黄帝于五帝之内礼用赤璋独不如其色于理未允不如用黄琮九寸爲当
　　白琥大宗伯云以白琥礼西方牲币皆如琥色注云以立秋日祭白精之帝而少昊蓐收食焉琥猛象秋气严郑图云以玉长九寸广五寸刻伏虎高三寸
　　璜大宗伯云以璜礼北方牲币皆如璜色后郑云以立冬祭黑精之帝而颛顼冥食焉半璧曰璜象冬闭藏地上无物惟天半见贾释云列宿爲天文草木为地文冬草木零落惟列宿在天故云惟天半见
　　四圭有邸四圭有邸邸本也谓用一大玉琢出中央爲璧厚寸天子以十二爲节于璧四面各琢出一圭皆长尺二寸与镇圭等其璧爲邸盖径六寸摠三尺又与大圭长三尺同用此以祀天旅上帝后郑氏云祀天谓于夏正郊祀感生之帝也旅上帝谓祀五帝也宗伯青圭等已见祭五方天帝此又用四圭有邸而祭者彼即四时迎气及总享于明堂是其常也国有故而祭之也感生之帝亦五帝别言为天者以其祖感之而生故殊异之也此四圭亦博三寸厚寸
　　两圭有邸旧图两圭有邸此两圭五寸亦宜于六寸璧两边各琢出一圭倶长二寸半博厚与四圭同典瑞注云两圭以象地数二也僢【音绢】而同邸又王制注云卧则同僢彼僢谓两足相向此两圭足同邸是足相向之义上四圭同邸亦然此两圭祀地谓于三阴之月祭神州之神于北郊旅四望谓五岳四镇四渎也若夫地祗自有黄琮此两圭有邸以祀地谓祀神州之神于北郊及国有故而旅祭四望以对上四圭有邸以祀天旅上帝也　新图两圭有邸按周官义四圭邸璧则两圭邸琮可知先郑说四圭有邸谓于中央爲璧圭着其四面一玉倶成盖圭青璧苍璋赤琮黄不应一玉倶成也且谓之邸以托宿取名然则圭邸璧则以青圭插苍璧璋邸琮则以赤璋插黄琮也
　　圭璧圭璧五寸此一圭宜于六寸璧上琢出一圭长五寸后郑云圭有邸为璧取杀于上贾释云上四圭有邸以祀天旅上帝此一圭有邸言取杀者谓取降杀以三爲节也祀日月者若春分朝日秋分夕月并大报天而主日配以月也其祀星辰若小宗伯云兆五帝于四郊四望四类亦如之郑注云四类日月星辰运行无常以气类爲之位兆日于东郊兆月与风师于西郊兆司中司命于南郊兆雨师于北郊凡祭日月等用此圭璧以礼其神各随其方色贾释云兆日于东郊以大眀生于东故也兆月于西郊以月生于西故也知风师亦于西郊者以五行土爲风风虽属土秋气之时万物燥落由风亦于西郊知兆司中司命于南郊者以南郊是盛阳之方司中司命是阳故兆于南方也雨是水宜在水位故兆雨师于北郊
　　璋邸射典瑞璋邸射以祀山川注云璋有邸而射取杀于四望又玉人注云邸射剡而出也贾云向上谓剡出半圭曰璋其璋首邪郤刻之今从下自邸向上总邪郤之名爲剡而出也此祀山川谓若小宗伯云兆山川丘陵坟衍各因其方亦随四时而祭则用此璋邸以礼其神　新图璋邸射玉人云祼圭尺有二寸有瓒又曰大璋中璋九寸边璋七寸射四寸厚寸黄金勺青金外朱中鼻寸衡四寸有缫郑氏谓鼻勺流也凡流皆为龙口衡勺径也勺杜子春谓酒尊中之勺也然则勺盛酒以注爵爵以注瓒瓒如盘衡径四寸鼻寸上爲龙圭璋其柄也祀庙则用圭以礼山川则用璋皆玉为之鼻玉尤美瓒次之圭璋又次之玉人曰天子用全上公用龙侯用瓒伯用将龙鼻也将柄也然则鼻四玉一石瓒三玉二石柄玉石相将旧图瓒为勺又鼻为龙稍大而郑氏云圭瓒酌郁以献尸皆非是葢瓒非酌鬯凡祼酌鬯用爵灌之在瓒爵以灌鬯瓒以受灌而谓瓒酌鬯非矣
　　圭瓒旧图玉人祼圭尺二寸有瓒以祀庙后郑云祼谓以圭瓒酌郁鬯以献尸也瓒如槃大五升口径八寸深二寸其柄用圭有流前注流谓鼻也鼻勺流也凡流皆爲龙口以圭爲柄黄金爲勺青金爲外朱为中央凡圭博三寸此惟用之于宗庙据祀昊天礼神玉帛牲牷之外别有燔瘗玉帛牲牷其日月星辰社稷但有礼神之玉无燔瘗之玉也其宗庙惟有祼圭以礼神亦无所燔之玉圭柄金勺既异其牝牡相合处各可长三寸厚一寸博二寸半流道空可径五分下三璋之勺皆类此瓒槃典瑞注云瓒槃大五升口径八寸下有槃口径一尺若其材饰则宜用黄金青金爲外朱中央圭瓒旣深二寸此槃冝深一寸足径八寸高二寸
　　璋瓒璋瓒者皇后酌郁鬯献尸礼神之器也其制一同圭瓒但用璋爲柄瓒器小耳司尊彛注云祼谓以圭瓒酌郁鬯始献尸也后于是以璋瓒酌亚祼是也此璋瓒口径四寸深二寸柄长九寸其下亦宜有槃口径六寸深一尺足高一寸径四寸一如圭瓒槃制
　　大璋瓒玉人云大璋九寸射四寸厚寸黄金勺青金外朱中鼻寸衡四寸有缫注云射剡出者也向上谓之出谓剡四寸半以上其半已下加文饰焉周天子十二年一廵守所过大山川礼敬其神用黄驹以祈【九委切】沈则宗祝先用大璋之勺酌郁鬯以礼神后郑云大璋加文饰中璋杀文饰边璋半文饰但解三璋得名大中边之义不言文饰之物易曰云从龙璋瓒旣以勺鼻为龙头其二璋半已下宜皆瑑云气以爲饰祼圭半以下亦宜皆瑑云气以爲饰若祭祀宗庙后亚献则执此璋以祼尸后有故则大宗伯执以亚祼
　　中璋瓒中璋九寸其勺口径亦四寸鼻射寸数外内金色皆如大璋其文饰则杀焉天子廵守所过中山川杀牲以祈沈宗祝亦先用此中璋之勺酌酒以礼神边璋瓒边璋七寸其勺口径璋之厚薄鼻射寸数已下并同大璋中璋惟文饰半于大璋之饰为别天子廵守所过小山川杀牲以祈沈则宗祝先以边璋之勺酌灌其神三璋之勺制并同圭瓒但瓒勺各短小耳三璋之下虽不言槃有之可知其制亦同瓒槃口径皆六寸圭币周官小行人合六币圭以马璋以皮璧以帛琮以锦琥以绣璜以黼此朝觐之用币者也大宗伯礼天地四方皆有牲币各放其器之色此礼天地四方之用币者也太宰祀之日赞玉币爵之事享先王亦如之此宗庙之用币者也肆师曰大祀用玉帛牲牷郑注大祀谓天地宗庙也则天地宗庙皆用币无疑矣公食大夫侑以束帛而庭实以皮大夫相食以束锦此食有侑币也春秋虢公晋侯朝王享醴命之宥皆赐玉五瑴马三疋秦后子享晋侯归取酬币终事入反鲁侯享范献子庄叔执币此享有酬币也燕礼用币之文特鹿鸣之诗曰既饮食之又实币帛以将其厚意此燕有酬币也
　　笏类
　　搢笏乐记曰武王散军而郊射禆冕搢笏【释名曰笏忽也君有命则书其上备忽忘也】徐广车服仪制曰笏即手板也汉魏以来皆执手板【晋王坦之倒持手板唐段秀实以笏击朱泚】　礼书曰天子之笏以玉诸侯以象【玉藻曰笏诸侯以象又曰诸侯荼前诎后直让于天子也荀子曰诸侯御荼】大夫以鱼须文竹【玉藻曰以鱼须文竹礼书曰盖竹函其璧坚正有节也前诎后诎无所不让也以鱼须释饰之卑者不敢用纯也】士竹本象可也【仪礼曰士竹笏礼书曰竹本尢坚正而有节也士以仪节为尚故笏用焉象诸侯所以爲笏也士卑而伸故饰用焉】葢玉德之美象义之辨竹礼之节天子尚德诸侯贵义大夫士则循礼而已此笏所以异也　周礼典瑞王搢大圭执镇圭缫借五采五就以朝日玉藻曰笏天子以球玉又曰天子搢珽玉人曰大圭长三尺杼上终葵首天子服之【天子执镇圭则犹羣臣之有贽搢大圭则犹羣臣之有笏】　自西魏五品以上通用象牙六品以上兼用竹木武德中始诏五品以上执牙笏上圆下方六品以上执木竹笏上挫下方
　　宋朝笏制唐制五品以上用象上圆下方六品以下用竹木上挫下方国朝文散五品以上用象九品以上用木武臣内职并用象











　　羣书考索巻四十四
<子部,类书类,群书考索>
　　钦定四库全书
　　羣书考索卷四十五　　　宋　章如愚　撰礼器门
　　樽罍类
　　罍樽按周礼祭器图云似壶大者一斛刻木爲之画为山云之形　又云罍厠在六尊之间以盛三酒比于六尊设之稍远尔雅注云罍似壶大者一斛又曰卣中尊也此欲见爲上尊罍为下尊也然则六彛爲上受三斗六尊爲中受五斗六罍爲下受一斛是其差也诗周南曰我姑酌彼金罍孔疏指此诸臣所酢之罍而受一石者也又郑注司尊罍云罍刻而画之爲山云之形既言刻画则用木矣又引韩诗说士用梓无饰则士已上同用梓而加饰耳天子则以黄金为饰口径九寸五分脰高三寸中径七寸五分脰下横径九寸腹中横径一尺四寸上下中径一尺六寸足高二寸下径一尺画山云之新图云说文雷字从畾象曰转又古文靁字作今宜于罍上作乃二字
　　象尊按周礼大尊制图云春祠夏禴其再献用两象尊一盛酒一盛盎齐以象骨饰尊郑司徒云象尊一象鳯凰本朝陆佃云旧传象尊或爲象载或以其齿饰之亦或空其腹以爲尊盖古者制尊様制不一要之同不失为象尊顷见叅知政事章惇得古铜象尊一制作极精致三足象其鼻望而视之眞象也
　　黄目尊按周礼云彛制图云秋尝冬蒸祼用斝彛黄彛皆有舟盛郁鬯黄目也以黄金爲目彛并以金郑司农云黄彛黄目尊也明堂位曰夏后氏以鸡彛殷以斚周以黄目尔雅曰彛自罍器也郑谓黄目以黄金为饰郊特牲曰黄目郁气之上尊也黄者中也目者气之清明者也言酌于中而清明于外陆佃云旧图黄目尊画人目而黄之人目不黄作而黄之理无有也许慎说罍云龟目酒尊龟目黄亦其气之清眀未有知之者也然则黄目宜画龟目如慎说且龟亦因以为戒礼记正义曰天子则黄彛之上有鸡彛【鸟彛备前代之器诸侯但有黄彛故郑注郊特牲云黄彛于诸侯爲上尊】
　　牺尊按周礼司尊郑司农云舟尊下台若今时承槃献读爲牺尊饰以翡翠明堂位曰牺尊周尊也春秋传曰牺象不出门尊以祼神罍神之所饮也春祠夏禴用之司尊彛云春祠夏禴其朝践用两献尊一盛酒一盛醴齐王以玉爵酌醴齐以献尸也郑读献字与婆娑之娑义同谓刻鳯凰之象其婆娑然　毛诗传曰牺尊者沙饰也言沙牛饰尊而先儒谓有沙羽饰画爲鳯皇之形误矣葢牛有二种一曰沈牛牛之善水者也一曰沙牛俗亦谓之黄牛且言有沙饰也似不爲全牛若今牛鼎有牛之饰而已
　　着尊尔雅曰着尊略尊也礼乐论曰秋献用之者丽于下而将以归根也秋冬者阴也气象静物尊亦用静物受五斗漆赤中着地无足口圎径一尺二寸底径八寸上下空径一尺五分与献尊象尊形制容受并同但无足及饰耳司尊彛秋尝冬蒸朝献用两着尊一盛酒一盛醴齐王以玉爵酌献尸也　又按周礼秋尝冬蒸朝献用两着尊着地无足与献尊象尊形制容受并同郑司农引尔雅曰着尊者着略尊也明堂曰着殷尊也
　　壶尊壶尊受五斗漆赤中以壶爲之口圎径八寸脰高三寸中径六寸半脰下横径八寸腹中横径一尺一寸底径八寸腹上下空径一尺二寸足高二寸下横径九寸司尊彛秋尝冬蒸馈献用两壶尊一盛酒一盛盎齐王以玉爵酌献尸　又按明堂位曰壶者以壶爲尊春秋传曰尊以鲁壶
　　太尊太尊太古之瓦尊也受五斗口圎径一尺脰高三寸中横径九寸脰下大横径一尺二寸底径八寸腹上下空径一尺五分厚半寸底平厚寸按周礼六尊制图追享朝享朝践用两太尊一盛酒一盛醴齐太古之瓦尊也与甒形制容受同春秋传曰太尊太古之瓦尊明堂位曰太有虞氏之尊也仪礼燕礼云公尊瓦太两注云瓦太有虞氏之尊也礼器曰君尊瓦甒
　　山尊山尊受五斗口圎径九寸脰高三寸空径一尺五分足高二寸下径九寸知受五斗者郭璞云罍形似壶大者受一斛今山罍既在中尊之列受五斗可知也司尊彛云追享朝享再献用两山尊一盛酒一盛盎齐王用玉爵酌以献尸注云山尊山罍也　按周礼六尊图尊赤刻而画之爲山云形　明堂位曰山罍夏后氏之尊也
　　鸡彛鸡彛受三斗宗庙器盛眀水彛法也言与诸尊为法也司尊彛曰春祠夏禴祼用鸡彛鸟彛后郑云谓刻而画之爲鸡鳯凰之形着于尊上口圆径九寸底径七寸其腹上下空径高一尺足高二寸下径八寸其六彛所饰各画本象虽别其形制容受皆同
　　鸟彛制度容受一同鸡彛用盛郁鬯司尊彛云春祠夏禴祼用鸡彛鸟彛谓春夏将祭之先于奏乐降神之后王始以圭瓒酌此鸟彛郁鬯以献尸后亦以璋瓒酌郁鬯亚祼经云鸟彛后郑以爲画鳯凰形于尊上知鸟是鳯凰也按书君奭云我则鸣鸟不闻彼鸣鸟是鳯凰故知此鸟彛亦是鳯凰也其与舟倶漆并赤中前鸡彛与舟欲见法度故别图之异处自鸟彛已下尊与舟相连图之贵省略也
　　斚彛斚彛盛明水先郑读斚为稼谓画禾稼于尊因爲尊名然则宜画嘉禾以爲饰其彛与舟并漆赤中其局足内亦漆画禾稼爲饰
　　虎彛按制图云追享朝享祼用虎彛蜼彛虎彛盛明水画虎　虎彛画虎于尊盛明水其尊与舟皆漆赤中其局足内亦漆及画虎爲饰
　　蜼彛盛郁鬯司尊彛云追享朝享祼用虎彛蜼彛皆有舟王亦以圭瓒酌郁鬯以献尸礼神后亦以璋瓒亚献彛与舟皆漆赤中其局足内亦漆画蜼以爲饰蜼之爲物鼻露向上尾长数尺其色黄黑有雨即自县于树以尾塞鼻或以两指【蜼音垒】
　　大罍大罍有盖祭祀尊也鬯人云凡祭祀社壝用大罍注大罍瓦罍也贾疏云壝谓筑土爲墠墠内作坛而祭也若三坛同墠之类此注与封人及大司徒皆二社壝者但直见外壝而言也知大罍是瓦罍者旊人爲瓦簋据外而言此罍亦用瓦取质略之意
　　瓢赍鬯人云禜门用瓢赍释云禜是营酂所祭祭神非一取营酂而祭之义也门是国门以祭法七祀有国门故也瓢赍取甘瓠割去抵以齐爲尊亦取其质略之意也
　　蜃尊鬯人云凡山川四方用蜃后郑云卣蜃概散皆漆尊蜃画为蜃形蚌曰合浆尊之象也口径一尺二寸底径八寸足高二寸下径九寸底至口上中下径一尺五分容五斗概尊散尊名饰虽殊以义例皆容五斗概尊鬯人云凡祼【音堁】事用概后郑云概漆尊以朱带者贾义云概尊朱纁相对旣是黑漆爲尊以朱饰腹故名概尊取对概之义也形制容受一如蜃尊散尊鬯人云凡疈事用散后郑云散漆尊无饰曰散贾义云对概蜃献象四尊各有异物爲饰言此散尊惟漆而已别无物饰故曰散大宗伯以疈辜祭四方百物是蜡祭百神与四方百物乃用散尊
　　酒壶公羊传曰齐侯唁公于野井国子执壶浆何休云壶礼器腹方口圆曰壶反之曰方壶有爵饰盖此壶也又疏云谓刻画爵形以饰壶体上下空径一尺四寸方横径一尺一寸强乃容一斛之数也
　　舟司尊彛云鸡彛鸟彛皆有舟先郑云尊下台若今承槃其舟外漆朱中槃口圆径尺四寸其舟高厚各半寸槃下刻杀二等而渐大圆局足与槃通高一尺足下空径横大二寸六彛下舟形制皆同其舟足各随尊刻画其类以饰之此舟漆赤中唯局足内青油画鸡爲饰新图曰司尊彛彛皆有舟尊皆有罍郑司农云舟尊下台若今承槃非是盖彛之有舟以盛鬯则犹尊之有罍以盛酒且皆以爲戒然则舟宜若后世酒缸稍加大尔先儒用郑说因爲舟以载彛形制又与舟异若鬯有舟以载彛则尊亦宜有焉亦尊有罍以盛酒彛不应独无也葢古者惟爵爲有承槃所谓坫与丰是以尊彛则无之
　　尊彛说尊之爲言尊也彛之爲言常也尊用以献上及于天地彛用以祼施于宗庙而已故尊于祭器独名尊彛于常器均名彛籍谈曰有而不废抚之以彛器【昭十五年】臧武仲曰大伐小取其所得以作彛器【襄十九】则彛之爲常可知矣先王制器或远取诸物或近取诸身其取之也有义其用之也以类鸡鸟虎蜼之彛取诸物也斚耳黄目取诸身也春祠夏禴彛以鸡鸟尊以牺象以鸡鸟均羽物牺象均大物故也秋尝冬蒸彛以耳目尊以着壶以耳目均人体着壶均无足故也追享朝享彛以虎蜼尊以山太以虎蜼均毛物山太均瓦器故也【陈礼书】
　　疏布巾幂人以疏布巾幂八尊后郑注云以巾覆物曰幂天地之神尚质故用疏布巾也贾义云天地无祼惟有五齐三酒实于八尊此据正尊而言若五齐加明水三酒加酒则十六尊皆以疏布幂之天地虽无郁鬯之彛亦用疏布幂之其四望山川社稷林泽亦用疏布是尚质也孔疏王制曰布幅广二尺二寸此巾宜用二尺二寸之幅而圆
　　画布巾画布巾幂六彛后郑云宗庙尚文故用画布贾疏云画者画五色云气也宗庙六彛盛郁鬯以画布幂之此画布亦当用二尺二寸之幅而亦圆也
　　龙勺周礼梓人云勺一升注云勺尊升也又明堂位曰夏后氏以龙勺注云爲龙头状柄长尺二寸口纵径四寸半中央横径四寸两头横径各三寸
　　爵斚类
　　玉爵太宰职云享先王赞玉爵后郑云宗庙献用玉爵受一升口径四寸底径二寸上下径二寸二分圆足古人观象制器义非一揆故假名全画其物或取类半刻其形则鸡鸟以下六彛袆揄素青二质是全画其物着于服器者也觚爵柄画之类龙勺蒲勺之伦是半刻其形饰于器皿以取类取呼者也
　　按周礼祭器图云玉爵受一升陆佃礼象图载石铜爵云有首有尾有柱有足有柄祭统曰尸酢夫人执柄是也夫人授尸执足是也先儒谓柄为尾葢不见此制今文彦博李公麟家有之中有篆文殆商器也匏爵陆佃礼图云旧图匏爵用匏片爲爵据此乃杓也诗曰酌之用匏爵当如此制尔若爵宜截其鼻以盛酒不应破匏爲之郑氏说取甘瓠去抵以齐爲正
　　爵玷按周礼祭器图云玷以致爵漆赤中画赤云氛亦随爵为饰
　　觚一升曰觚口径四寸中深四寸五分底径二寸六分圆足谓之觚者寡也饮当寡少也漆赤中画靑云氛适饰其巵凡诸觞形皆同升数则异
　　觯三升曰觯口径四寸中深四寸强底径二寸觯者适也饮当自适四升曰角五升曰散并不圆
　　爵刻木为之漆赤中爵画也足也亦画赤云气余同玉爵之制
　　角礼记图礼器曰卑者举角四升曰角
　　觥诗卷耳七月桑扈丝衣言兕觥则觥角爵也周官闾胥掌其比觥挞爵之事小胥觥其不敬者则觥掌爵也先儒谓其受七升以兕角爲之无兕则刻木爲之如兕角然其用则飨燕乡饮賔尸皆有之十月言朋酒斯飨称彼兕觥春秋之时衞侯飨成叔而甯惠子歌兕觥其觩则享有觥也郑人燕赵孟穆叔子皮则举兕爵是燕有觥也闾胥掌其比是乡饮有觥也緑衣言兕觥是賔尸有觥也葢燕礼乡饮酒大夫之飨皆有旅酬无算爵于是时也用觥【陈礼书】
　　器用类
　　筥筥圆受半斛主君致饔饩于賔与大夫上介皆以筥盛米故聘礼云米百筥筥半斛设于中庭十以爲列比上黍粱稻皆二行稷四行是也
　　簋方簋方以盛枣防聘礼注云簋方者器名也以竹爲之状如簋而方贾云凡簋皆用木而圆受斗二升此用竹而方故云如簋而方亦受斗二升玉人云案十有二枣防十有二列注云王后劳朝诸侯皆九列聘大夫皆五列则十二列劳二王之后也后劳有玉案又有竹簋方以盛枣防加于案上诸侯夫人无案但有竹簋以盛枣执之以进
　　卣书曰秬鬯二卣诗与左传曰秬鬯一卣尔雅曰彛卣罍器也又曰卣中尊盖卣盛鬯之器也古者人臣受鬯以卣不以彛则鬯之未祼也实卣其将祼则实彛矣簋圆曰簋盛黍稷之器有葢象龟形外圆函方以中规矩天子饰以玉诸侯饰以象又考工记旊人为簋受一斗二升高一尺厚半寸唇寸口径五寸二分深七寸二分底径亦五寸二分厚八分足底径六寸贾释金人注云方曰簠圆曰簋皆据外而言也
　　簠外方内圆曰簠盛稻粱之器口圆径六寸深七寸二分底径亦五寸二分厚八分足底径六寸厚半寸唇寸所盛之数及葢之形制一与簋同案考工记旊人爲簋及豆皆以瓦爲之虽不言簠簋是相将之器亦应制在旊人亦有葢疏云据祭天地之神尚质器用陶匏而已若祭宗庙则皆以木爲之
　　敦九嫔职云凡祭祀赞玉齍注云玉齍玉敦也受黍稷器然则天子八簋之外兼用敦也敦受一斗三升漆赤中大夫饰口以白金其制与簋簠容受并同但上下内外皆圆爲异耳九嫔主妇赞执有仪故特图之次于簠簋【敦音对】
　　爼爼谓房爼也明堂位曰周以房爼郑注云房谓足下跗上下两闲有似于房孔疏云两头各有两足足下各别爲跗足闲横者似堂之壁横下二跗似堂之东西两头各有房也其爼以玉饰知之者以爼豆相类之物明堂位説周公之礼云荐用玉豆豆以玉饰明爼亦用玉饰长二尺四寸广尺二寸高一尺漆两端赤中央黑梡爼礼记图有虞氏梡爼足四如案
　　嶡爼礼记图夏后氏嶡爼
</div>
    <div class="pagination">
<a href="群书考索_page20.html">上一页</a><span>...</span><a href="群书考索_page16.html">16</a><a href="群书考索_page17.html">17</a><a href="群书考索_page18.html">18</a><a href="群书考索_page19.html">19</a><a href="群书考索_page20.html">20</a><span class="current-page">21</span><a href="群书考索_page22.html">22</a><a href="群书考索_page23.html">23</a><a href="群书考索_page24.html">24</a><a href="群书考索_page25.html">25</a><a href="群书考索_page26.html">26</a><span>...</span><a href="群书考索_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
