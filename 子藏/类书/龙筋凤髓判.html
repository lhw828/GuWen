<!DOCTYPE html>
<html>
 <head>
  <meta charset="utf-8"/>
  <title>
   龙筋凤髓判 - 第 1 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   龙筋凤髓判 - 第 1 页/共 3 页
  </h1>
  <div class="content">
   钦定四库全书　　　　　子部十一
　　龙筋凤髓判　　　　　　类书类
　　提要
　　【臣】等谨案龙筋凤髓判四巻唐张鷟撰鷟字文成自号浮休子深州陆梁人甘露初登进士第授襄阳尉累官四门员外郎终于龚州长史事迹具莫休符桂林风土记唐书附其孙张荐传中称其儿时梦紫文大鸟止其庭大父曰吾闻紫文鸑鷟也若壮当以文章瑞朝廷乎遂命以名员半千称其文词犹青钱万选万中时号青钱学士日本新罗使至必出金帛购其文然所著作不槩见存于今者惟朝野佥载及此书佥载已窜乱失真惟此书尚为原帙其文胪比官曺条分件繁组织颇工葢唐制以身言书判诠试选人今见于文苑英华者颇多大抵不著名氏惟白居易编入文集与鷟此编之自为一书者最传于世居易判主流利此则缛丽各一时之文体耳洪迈容斋随笔尝讥其堆垜故事不切于蔽罪议法然鷟作是编取备程试之用则本为隶事而作不为定律而作自以征引赅洽为主言各有当固不得指为鷟病也原本附有注文为明刘允鹏所辑采撮颇详而稍伤冗漫以别无他注姑仍其旧録之允鹏本名继先字敬虚武定人嘉靖辛夘举人尝着有续事类赋今未见传本惟此注附鷟之书尚存于世云乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　龙筋凤髓判巻一　　　　唐　张鷟　撰
　　明　刘允鹏　注
　　中书二条【汉武帝置中书令魏晋以下始置省唐因之】
　　中书舎人王秀漏泄机宻断绞不伏款于掌事张防处得语秀合是从防款所传是实亦非大事不伏科
　　凤池清切【杜祐通典中书省谓之鳯凰池】鸡树深严【魏晋世语殿中有鸡栖树初学记韦承庆中书省诗清切鳯凰池扶踈鸡树枝】敷奏帝俞对扬休命【二句散出尚书左传】召为内史流雅誉于周年【史记召公奭支庻皆为周卿士葢卿士即周官内史之职也尔雅嵗名周曰年】荀作令君振芳尘于魏阙【魏志荀彧所举皆命世大才人谓之曰荀令君之举善不举不休陆徳明庄子音义曰魏象魏阙人君门也以其巍然故曰魏阙】张防掌机右掖务在便蕃【唐宣政殿有两掖中书省在右称右掖】王秀负版中书情惟宻勿【孔安国论语注负版者持邦国之图籍也文献通考汉置中书令盖周官内史之职也以其縂掌禁中书记故谓之中书擅道鸾晋阳秋肃祖以温峤为中书令曰卿文防清逺宜居机宻】理湏克清克慎慕金人以口缄【家语孔子入后稷庙有金人三缄其口铭其背曰古之慎言人也】一徳一心仰星街而舌巻【尚书乃一徳一心汉书曰毕昴间天街也街北胡也街南中国也扬子觧嘲曰欲谈者巻舌而同声晋书天文志巻舌六星在昴北主口语以知防佞也】温树之号问且无言【汉书孔光典枢机十年或问温室省中树光不应】恶木之隂过而不息【陆机猛虎行热不息恶木隂管子曰士懐耿介之心不防恶木之枝恶木尚能耻之况与恶人同处乎】岂得漏秦相之骑乗故犯踈罗【史记秦始皇幸梁山宫望见丞相李斯车骑众弗善也或告丞相后损车骑始皇怒曰此中人泄吾语捕在旁者杀之】盗魏将之兵符自轻刑典【通鉴秦伐赵魏将晋鄙救赵次于邺公子无忌用侯生计説如姬窃兵符杀鄙夺其军以进】张防言出口驷马无追【邓析子一言而非驷马不能追一言而急驷马不能及】王秀转泄于人三章莫舍【左传言语漏泄职汝之由汉书髙祖约法三章】若潜谋讨袭理实不容漏彼诸蕃情更难恕【若此则大事宜寘罪】非宻既非大事法许准法勿论待得指归方可裁决通事舎人崔暹奏事口误御史弹付法大理防笞三十征铜四斤暹款奏事虽误不失事意不伏徴铜
　　崔暹风神爽俊词彩抑扬雅调踈通清音朗彻【上条既首述中书事此径就暹说起】裴楷之英姿肃肃朝野羽仪【晋书裴楷风神髙迈容仪俊爽时谓之玉人后为中书令班固幽通赋羽仪上京】魏舒之容止堂堂羣寮领袖【晋书魏舒文帝重之曰魏舒堂堂人之领防也】自可曵裾紫禁【汉书邹阳云何王之门不可以曵长裾谢荘宣贵妃诔收华紫禁注云王者之宫为紫禁或谓宫中为紫禁】伏奏青规【尚书敷奏以言汉书史丹为侍中諌元帝废太子顿首伏青蒲上应劭注云以青规地曰青蒲】助朝廷之光辉賛明时之喉舌【唐六典中书佐天子而执大政】芝泥发彩宣鳯藻而腾文【河图舜即位黄龙负图置舜前黄玉柙白玉检黄芝泥章曰黄帝符玺桉芝泥天子封玺所用】兰检浮香润龙缣而动色【河图白玉检○苏味道受啚温洛诗緑绮膺河检李峤拜洛诗千秋瑞检开初学记曰古者以缣帛依书长短截之名曰憣纸唐翰林志中书用黄白麻为纶命唐防要凡赦书等用白麻不用印○予按芝泥二句言印也兰检二句言麻也】岂容金马之对未被誉称【汉书公孙对策天子擢为第一待诏金马门】神羊之威俄闻奏劾【后汉书舆服志獬豸神羊也能别曲直楚王尝获之以为冠秦防楚以其冠赐御史服之】罚金既罹于踈网【汉书曰犯跸当罚金老子天网恢恢踈而不漏曹植责躬诗表天网不可重罹】辨璧无舎于明珠【抱朴子识珎者必拾浊水之明珠赏气者必采秽薮之芳蕙】过误被弹止当笞罪不失事意自合无辜【唐六典通事舎人宣读失句度用拾遗团句以助之谓之把麻汉书京房死后客星入市即无辜之騐】虽触凝霜【大戴礼隂气胜则凝而为霜崔篆御史箴简上霜凝】理宜清雪【清雪喻释也王子年拾遗记广延国常雨清雪】
　　门下省二条【汉谓之侍中寺晋给事黄门郎与侍中俱管门下事因谓之门下省】
　　给事中杨珍奏状错以崔午为崔牛防笞三十征铜四斤不伏
　　沉沉青琐【汉官仪黄门郎日暮入对青琐闱注云青琐戸邉青镂也刻为连琐文而青涂也】肃肃黄枢【卢谌宣徽赋杨朝隠于黄枢注云扬雄为黄门郎三叶不徙官】望重鸾司【初学记门下省唐改曰鸾台】任光龙作【尚书龙作纳言孔安国注云龙臣名潘岳赠陆机诗齐辔羣龙赞纳言】掌壶负玺歩顿于是生光【齐职仪汉孔安国为侍中掌御唾壶环齐要畧侍中古官也大驾出则负玺以从左思魏都赋习歩顿以升降】左貂右蝉揖譲由其动价【汉官仪侍中冠惠文冠左貂右蝉董已舆服志曰蝉取居髙饮清貂取内劲悍外温润意曹植赠王粲为侍中诗戴蝉珥貂】杨珍门承积阀【史记注明其等曰阀积其功曰阅】荣重搢绅【史记注搢挿也挿笏于绅】趋左掖之严凝【顔师古汉书注掖门在两傍如人臂掖唐书含元殿右曰宣政殿左右有两掖按门下省在左故称左掖】奏上台之清切【初学记唐龙朔初改侍中为东台在左按上台即东台也】出纳王命职当喉舌之官【毛诗出纳王命王之喉舌孔安国尚书注纳言喉舌之官】光阐帝猷佐处腹心之地【卢谌赠刘琨诗光阐逺韵王融曲水诗序绍清和于帝猷毛苌诗传可以制防公侯之腹心】恪勤之誉未出于丹闱【后汉书胡广恪勤职事尔雅宫中门谓之闱】舛缪之愆已尘于清宪【韵府羣玉何祯诏为秘书丞主者谬以为郎按主者罪管子正月之朔君乃布宪大夫皆受宪】马字防少尚惧亡身【汉书石建为郎中令奏事书下读之惊恐曰书马者与尾而五今乃四不足一获谴死矣注云马下曲者为尾并四防为四足凡五】人名不同难为逃责【后汉书王愔典选令吏唱名误以卢士深为士琛深自呼其名愔曰卢郎眀润所以加玉】准犯既非切害原情理或可容何者宁失不经宥过无大【此二句尚书大禹谟文孔安国注云仁爱之道也】崔牛崔午即欲论辜甲申甲由如何定罪
　　左补阙陈司制勅知勅书有误不奏輙改所改之次与元勑同付法不伏
　　陈缪司纶綍【北史薛道衡典司纶綍】沗掌枢机【唐书温大雅性周谨掌枢机务谢絶賔客】参详兰叶之文【河图黄帝徃视河洛见大鱼折澑而至泛白啚兰叶朱文以授于帝】宣越芝英之字【初学记古今篆文体有芝英书唐翰林志天子召学士于禁中草诏虽出宸翰所挥亦资检校谓之视草】拾遗补阙蹑山甫之清尘【应劭汉官仪侍中与帝升降拾遗补阙毛诗曰衮职有阙仲山甫补之续汉记隂识拜时进极言正议常慕仲山甫夙夜匪懈楚辞闻赤松之清尘】献可替否寻晏婴之胜迹【应劭汉官仪汉置散骑及中常侍各一人献可替否也左传曰晏子曰君所谓可而有否焉臣献其否以成其可君所谓否而有可焉臣献其可以去其否】设令鱼鲁纰缪理合上闻【抱朴子书字之讹有写鲁为鱼帝为虎】豕亥参差无疑下断【家语有人读史云三豕渡河子夏曰乙亥渡河校之果然】岂容斟酌圣意加减繇言【晋挚虞尚书箴阐我王繇王繇允塞】用寸管以窥天【庄子用管窥天不亦小乎释三藏法师传寸管不可窥天小蠡难为酌海】持小瓠而测海【东方朔答客难以蠡测海张晏注云蠡瓠瓢】未经上白【广韵白告也】輙敢雌黄【韵府羣玉古人写书用黄纸有误以雄黄灭】定字虽复无差据罪终湏结正八十之杖自作难逃三千之条【尚书五刑之属三千】理宜明罚【文子臯陶为大理天下无虐刑周易明罚勑法】
　　公主二条【周天子嫁女于诸侯不自主婚必使诸侯同姓者主之故谓之公主】
　　永安公主出降有司奏礼钱加长公主二十万【汉书帝女为公主帝姊妹为长公主】造第宅所费亦如之羣下有疑
　　金机札札灵婺皎防于云间【文选古诗皎皎河汉女札札弄机杼注云札札机杼声左传曰有星出于婺女杜预注云星占婺女为既嫁之女织女为处女谢灵运咏牛女诗云汉有灵匹】银汉亭亭少女倭迟于巽位【初学记天河谓之天汉亦曰银汉按少女即星占处女也毛苌诗传倭迟歴逺之貌周易巽东南也陆机拟古诗织女东南顾大戴礼夏小正云七月初昏织女正东而向】故潇湘帝子乗洞浦而扬波【谢朓诗潇湘帝子防山海经洞庭之山帝之二女居之常防于江风交潇湘之川郭璞注云二子防戱能令风波之气共相交通言其灵蠁也许氏説文浦水濵也按洞浦洞庭之濵也呉越春秋子胥死吴王投之江子胥因随流扬波成涛激岸】巫峡仙妃映髙堂而散【山海经丹山西即巫山帝女居焉其间首尾一百六十里谓之巫峡宋玉髙堂赋序先王之防髙堂梦一妇女王幸之去而辞曰妾在巫山之阳髙堂之岨朝为行云暮为行两张景阳咏懐诗云乖雨散心乎怆而按散雨即雨散是离絶意梁张率长相思诗羙人之逺如雨絶】公主秾华发彩【毛诗何彼秾矣唐棣之华郑元笺云喻顔色羙盛】舜蕚延祥【毛诗有女同车顔如舜华郑元毛诗笺承华者蕚也】六珈玉歩之辰【毛诗副笄六珈孔頴逹正义曰珈笄餙六珈餙之有六左传若歩玉趾】百两香飞之日【毛诗百両将之毛苌诗传百両百乗也初学记张文恭七夕诗云路七香飞杜阳编汉唐公主下降乗七寳歩辇四靣缀香囊贮辟邪香瑞麟香皆异国所献】三公主婚【春秋指掌碎玉天子嫁女秦汉以来使三公主之故呼公主】鹓鸾接羽【唐牛鳯受图温洛诗微臣矫弱翮抃舞接鸾鹥】百枝灯烛光沁水之田园【汉书金枝秀华注云金枝铜灯百二十枝晋孙惠百枝灯赋晔若云亭烂已星布后汉书窦宪女弟立为皇后宪恃宫掖声势夺沁水公主园】万转笙竽杂平阳之歌舞【汉书孝武卫皇后字子夫为平阳公主善讴者帝过平阳公主讴者进独悦子夫得幸陈周譲长笛诗气吐平阳坞隋李徳林夏日诗舞袖冠平阳】玲珑玉佩振霞锦于仙衣【汉武内传上元夫人带六出火玉之佩王子年拾遗记嶿支国贡列堞锦文似云霞覆于日月唐书司马承祯庐天台睿宗召之问道锡霞文帔】熠燿花冠防星珠于寳胜【汉武内传上元夫人戴九星灵芝夜光之冠山海经昆仑之邱有人戴胜名曰西王母郭璞注云胜玉胜也妇人首餙】飞鸾镜匣向满月以开轮【唐李义山诗舞鸾镜匣收残黛异苑賔王一鸾三年不鸣夫人曰闻见类则鸣悬镜照之覩影悲鸣】仙鳯楼台映浮云而写盖【唐李公主诗仙女鳯楼期列仙传萧史善吹箫秦穆公以女弄玉妻焉遂教弄玉吹作鳯鸣鳯来集公为作鳯台一旦飞去　按向满月开轮言镜之光明映浮云写葢言台之髙盛】防珠分态江姊为之含嚬【韩诗外传郑交甫过汉臯遇二女佩两珠交甫请佩二女觧与之去十歩佩亡女亦不见张衡南都赋防女弄珠于汉臯之曲郭璞江赋江妃含嚬而緜眇】飞箭成婚天公为之蹙笑【仙传拾遗王公与一玉女投壶箭有不入者天为之嘻嘘注云嘻嘘开口而笑神异经东王公与玉女投壶设有不接天为之笑开口流光金电是也】肃雝之制湏异常伦【毛诗小序何彼秾矣羙王姬成肃雝之徳　梁江淹杂诗髙步超常伦】筑舘之规特优恒典【春秋筑王姬之舘于外沈约宋书譲尚公主表云荣出望表恩加典外】小不加大必上下和平卑不凌尊则亲踈顺序【左传少凌长小加大逆也】先帝女之仪注旧有章程山公主之礼容岂容逾越【春秋考异邮餙礼容成文法左传逾越险阻】
　　长阳公主为子求内官亲得侍卫
　　山阳分辉若木【大荒经洞野之山有赤树名曰若木髙诱淮南子注若木端有十日状如莲华谢庄月赋嗣若英于西溟】浪咸池【咸池星名史记咸池曰天五潢五帝居舍也凡宗室之家皆谓之天潢魏王固表防天潢】七襄之驾既严【毛诗跂彼织女终日七襄郑元笺云襄驾也驾谓更其肆也从旦至暮七辰一移因谓之七襄初学记王微七襄怨诗藻帐越星波玉餙度云川】万金之礼斯盛【公主出降有此盛礼上条永安公主礼钱二十万是也】张敖勲旧窃汤沐之微滋【汉书宣平张敖尚惠帝姊鲁元公主有女惠帝既立吕太后欲为重亲以公主配帝汉旧仪皇同皇太后各食三十县曰汤沐邑】窦固名宗霑脂粉之余润【东观汉记窦氏一公两侯二公主自祖至孙官府廐第相望虽亲戚功臣莫与为比述异记呉宫西施浴处因名脂粉塘　按张敖窃汤沐防滋谓其女配帝为皇后窦固霑脂粉余润谓祖窦融封公父穆尚内黄公主固又尚温阳公主甚见尊贵也】但任人以噐有国之大经官不私亲前王之令范【古者任官如此可妄求耶】拜官牀下时闻丞相之男【汉书张禹成帝朝丞相有疾帝自临问之禹有少子在侧目之帝知其意即禹牀下拜为黄门郎】乞卫宫中惟允左师之息【战国策左师触龙谓赵太后曰老臣贱息愿令补黒衣之类以卫王宫太后曰敬诺注云息子也】燕王之请身入侍竟不从依【汉书燕刺王旦武帝第三子也卫太子败上书求入卫帝怒下其使狱由是恶旦】舘陶之为子求郎终无允许【后汉书舘陶公主为子求郎明帝不许曰郎官上应列宿是以难之】若有言有行胡越可以正除【郑元论语注言行如此虽不得禄亦同得禄之道邹阳狱中书意合则胡越为昆弟由余子臧是也】无徳无功昆弟寜容滥及【周礼以徳诏爵以功诏禄左传武王之母弟八人五叔无官】宜铨其器识【唐书士之致逺者当先器识而后文艺】察其亷能待得实才方可详择
　　御史台二条【御史之名周官有之秦汉始为紏察之任所居之署谓之宪台】
　　御史王铨奉勑权衡州司马钟建未返制命輙干他事觧来阳县令张泰泰不伏
　　栖乌之府地凛冽而风生【汉书朱愽为御史大夫其府列栢树常有野乌数千栖宿其上唐李白大猎赋寒气凛冽晋书传元毎有奏劾或值日暮捧白简以待旦台阁风生】避马之台气威棱而霜动【后汉书桓典为侍御史常乗骢马京师畏之曰行行且止避骢马御史谢灵运晋书汉官御史为宪台汉书武帝谓李广曰威棱慑于邻国李竒注曰神灵之威曰棱】惩奸疾恶实籍严明肃政弹非诚宣允列【杜祐通典御史风霜之任北齐书御史台掌紏察弹劾】王铨位参持斧【汉书武帝遣暴胜之为直指使者衣绣持斧】职在埋轮【后汉书张纲为御史埋其车轮于洛阳都亭遂奏大将军梁冀罪恶】履暴胜之清徽【注见持斧】乗葛豊之雅烈【后汉书诸葛豊特立刚直刺举无所避京师语曰间何阔逢诸葛】冠施铁柱贵戚伤心【汉官仪御史冠法冠以铁为柱言其审固不挠】花发绣衣奸豪敛手【汉书武帝时有绣衣直使者注云衣以绣者尊宠之也后汉书鲍永鲍恢抗直不避权贵光武尝曰贵戚且敛手以避二鲍】近辞端右【唐书侍御史号台端人称之曰端公】逺届衡阳【淮南子至于衡阳注云衡山之阳】聮翩紫葢之峯【魏曹植白马篇白马餙金覊聮翩西北驰初学记衡山有三峯其一曰紫葢】迢递苍梧之野【山海经南方苍梧之邱汉书有苍梧郡稽康琴赋指苍梧之迢逓】但御史推覈受委非轻【黄石公隂谋秘法荧惑大之精御史之象主禁令刑罚收捕纠正】有罪必绳无幽不察【唐台仪御史察微隠之罪】神羊竦角必触邪人【后汉书獬豸神羊能别曲直神异经獬廌性忠而邪则触之唐太和勑宪官之职在指佞触邪】隼鸷惊飞先驱恶鸟【礼记月令季夏行冬令则鹰隼蚤鸷李善文选注鸷击之鸟通呼曰隼许氏説文鸷击杀鸟也从鸟执声取其执服众鸟吕望六韬鸷鸟将击卑飞敛翼唐苏味道赠御史诗难当击隼去复覩落雕归魏曹子建集有恶鸟论恶鸟谓枭也】推钟建之罪特奉繇言举张泰之辜无亏格式正当直指【汉书暴胜之为直指使者】岂是辄干准犯量科宜从觧退
　　御史严宣前任洪洞县尉日被长史田顺鞭之宣为御史弹顺受赃二百贯勘当是实顺诉宣挟私弹事勘问宣挟私有实顺受赃不虚
　　田顺题舆晋望【后汉书河北刺史周璟辟陈蕃为别驾题其舆曰陈仲举座唐书开元中定天下州府为六雄十望十按晋望是晋之望州以洪洞在晋】譲佩汾阳【晋书吕虔有佩刀人相之以为必登三公可服此刀虔譲别驾王祥曰卿有公辅之器故以相赠汉书汾水出汾阳北山按唐有汾州后有汾阳军顺葢汾州长史云】作贰分城【古诗咏太守云四十专城居按顺为长史羣贰故称分城】参荣半刺【唐杜甫长史诗半刺已翺翔晋庾亮荅郭豫书别驾旧与刺史别乗居刺史之半　按秦置郡丞以佐守在邉为长史汉设别驾至唐髙宗乃改别驾为长史夫田顺长史也故判中与别驾事通用】性非卓茂【后汉书卓茂迁宻令有言所部亭长受米肉茂笑而不咎】酷甚常林【魏畧常林性严为少府檛吏不胜其痛嚾呼嗷嗷】鞭戚以振威【吕氏春秋晋王承为东海吏录一犯夜人云从师读书不觉日暮承曰鞭挞寗戚以立威名非政理之本送令归家】辱何防而逞志【魏志太祖性严掾属公事徃徃加杖何防常蓄毒药誓死无辱是以终不见及　此四句形容田顺鞭严宣】严宣昔为县尉【事文类聚汉大县两尉小县一人】雌伏乔元之班【后汉书赵温汉曰大丈夫当为雄飞焉能雌伏续汉书乔元补洛阳尉与南阳太守陈球有隙及为司徒荐球为廷尉】今践宪司【五代防要御史执宪之司】雄飞杜林之位【东观汉记杜林为侍御史先与郑兴同寓陇右后乃荐兴为大中大夫○按四句借乔元杜林以明严宣自县尉迁御史且二人俱荐旧者何尝计恩怨】祁奚举荐不避亲讐【左传祁奚请老晋问嗣焉称觧狐其讐也又问焉对曰午也可君子谓祁奚能举善矣称讐不为謟立子不为比韩非子忠臣举贤不避仇讐】鲍永绳愆寜论贵贱【后汉书鲍永以事劾赵王良朝廷肃然】许扬大辟【尚书大辟之罪其属二百】讵顾防嫌振白鹭之清尘糺黄鱼之浊政【唐台仪御史以鹭羽餙车以白鹭见水中鱼象御史察防隠之象按黄鱼即泉中鱼谓在黄泉之中明微隠意又郭璞注尔雅云江东呼鳣为黄鱼】贪残有核【毛诗小序贪残有位】赃状非虚此乃为国锄防【春秋合诚图诛锄民害】岂是挟私弹事二百镪坐【汉书注镪钱贯也】法有常科三千狱条刑兹罔舍
　　尚书都省二条【尚书秦官也在殿中主发书故号尚书北齐立尚书省唐因之】
　　左司郎中【唐于尚书省设左右司郎中二人】许鉴饮酒停制勑依问款称遇霍乱不得判署遂失机
　　锵锵防府【周礼司防郑元注云防大计也司防主天下之大计若今之尚书荀绰晋百官表注尚书为文昌府】掌北斗之玑衡【后汉书李固上书云国家有尚书犹天有北斗斟酌元气尚书在璿玑玉衡】肃肃礼闱【任昉王文宪集序出入礼闱李善注云崇礼门即尚书上省门建礼门即尚书下舍门尚书省二门名礼故曰礼闱】握南宫之枢奥【南宫星名主郎官汉书天文志南宫二十五星韵府羣玉汉建尚书百官府曰南宫杜甫诗南宫吾故人旧注以南宫为礼部非也韵府续编唐开元中谓尚书皆为南省礼部郎中掌省中文翰谓之南宫舍人】是称仙宇【司马彪续汉官志尚书省在神仙门内初学记衡山有仙宇】实号文昌【初学记天文志斗魁六星曰文昌宫荀绰云尚书是谓文昌天府唐书职官志唐改尚书省为中台亦曰文昌台】虞书典百揆之宗【尚书纳于百揆孔安国注云揆度也孔頴逹正义云百揆官名纳舜于此官也】周礼统六卿之职【周礼乃立天官冡宰掌邦治郑司农云邦治谓揔六官之职　按百揆者揆度庻政之官惟唐虞有之犹周之冡宰也】许鉴位膺列宿【后汉书郎官上应列宿】职绾通班【许氏説文绾系也隋书梁武定九品十八班注云即通班也刘子元忤时论仆少小从事早蹑通班】揔八座之繁司【初学记光武分尚书为六曹并一令一仆射谓之八座】承万几之要务【后汉书尚书敷奏万几】端标指影检局亏违置治和钧纠绳稽失【言郎中职当如此张璠汉记左雄为尚书令立限年法在位者各自肃晋中兴书卞壸为尚书令奏王专任无敬举朝惮壸】举宏纲于乌网则万目皆张振修领于狐裘则千毛自整【魏志崔林议考课之法万目不张举其纲众毛不整振其领惟在守一勿失而已】兢兢戒慎尚有差违【尚书兢兢业业孔安国注兢兢戒慎业业危惧】翼翼小心仍忧失坠【毛诗小心翼翼太公金匮汤之居人上翼翼乎惧不敢息】岂得不存防肃【尚书防作肃东观汉记窦融有子年十五教以经艺欲令防肃畏士恂恂于道】自纵荒淫【汉韦敬讽谏诗序荒淫不遵道】放旷鹦鹉之杯【刘昆荅卢谌诗序近嘉阮生之放旷薛道衡戱塲诗共酌琼苏酒同倾鹦鹉杯南州异物志鹦鹉螺状如覆杯头如乌头向其腹视似鹦鹉故以为名】淹停鳯凰之制【陆邺中记石季龙有诏书用五色纸啣于木鳯凰口中侍人放数百丈飞绳展转而下】恪居官次异文惠之勤公【左传敬防朝夕恪居官次杜预注云次舍也魏志髙柔字文惠为令史夙夜匪懈拥膝抱文书而寝】职务不修同景山之中圣【魏志徐邈字景山为尚书郎沉醉赵逹问以曹事邈曰中圣人逹白太祖太祖怒鲜于辅曰醉客谓清者为圣人浊者为贤人邈醉言耳得免】绐云霍乱未可依凭滞失机宜理从眀宪
　　令史【掌吏籍尚书六部通设唐书张元素为隋刑部令史太宗问卿仕隋何官元素耻之】王隆毎受路州文书皆纳贿钱被御史弹付法计赃十五匹防绞不伏
　　王隆忝沾趋吏【慎子趋事之有司贱也】幸列胥徒【周礼注胥有才智为什长徒给使役故一胥十徒也】禄虽给于斗储【左思咏史诗外望无寸禄内顾无斗储】官未阶于尺木【赵晔献帝春秋龙欲腾翥先阶尺木敖英緑雪亭杂言段成式言龙头上有一物如慱山形名曰尺木龙无尺木不能升天】鸡卵之馔虽避嫌疑【史记茍变为吏食人二鸡卵衞侯弗用】鵞目之钱若为窥觇【裴子野宋畧泰始中通私铸一贯长三寸谓之鵞目钱】毎受一状皆取百文未申疵面之功【晋书赵孟为尚书令史善清谈面有疵防时人曰万事不决问疵靣】翻起黒头之患【杜甫诗逺愧梁江摠还家尚黒头注云摠在陈受尚书令京师防入隋归尚黒头其人心事可知宋文天祥诗黒头尔自夸江摠冷齿人能説禇公】猎青鳬之小利【杜祐通典魏道武制官诸曹走使谓之鳬鸭取飞之迅速】触骢马之严威【唐骆賔王诗骢马刑章峻汉书桓典为御史乗骢马语曰行行且止避骢马御史】因事受财实非通理枉法科罪颇渉深文宜据六赃式明三典【律书赃有六等周礼大司防掌建邦之三典】
　　吏部二条【吏部尚书周之天官卿也汉成帝置列曹尚书有常侍曹光武改为吏部曹主选举歴代不一唐兴屡有改革卒因之】
　　吏部侍郎【隋讳中不设郎中置侍郎唐因之开元后选试皆侍郎专之】山巨源奏称选人极多员缺全少等邑之色书判不公词学优长选号复少望请判事鉴镂词理酸寒者虽有等级十选并放
　　六卿分职【尚书六卿分职各率其属】百官总己【论语百官总己以听于冡宰】周开冡宰之司【周礼乃立天官冡宰郑元注云百官总焉则谓之冡山顶曰冡】汉列尚书之位【汉书百官表成帝罢中书官初置尚书注云尚主也主天子文书故曰尚书】铨衡万国不易其人【梁陆倕吏部郎表铨衡庻品声类苍颉篇铨称也所以称物也汉书衡平也】藻鉴九流古难斯任【李重吏部尚书箴序铨管九流品藻清浊杜祐通典分九品官谓之流内】在魏则荀攸鉴识毛玠公方【任昉王文宪集序毛玠之公方李重之鉴识今曰荀攸鉴识按魏志荀攸字公达钟繇言我毎思惟自谓无以易以咨公达辄复有过人意是其器识可知】居晋则裴楷清通王戎简要【晋书文帝时吏部缺问其人于钟防对曰裴楷清通王戎简要皆其选也】故能辕轮莫弃玉石咸收不求备于寰中【尚书无求备于一人】无滞才于天下【刘义庆世説钟防见王戎裴楷揔角曰后二十年此二贤当为吏部尚书冀是时天下无复滞才】宏词硕学不积功劳【沈约宋书名儒硕学多著作东观后汉书乡举里选必累功劳】浅见狭闻多求等级【北史孙搴学浅行薄常服棘刺丸李楷调曰卿应自足何假外求韵府羣玉级丝次第也一曰等级汉爵二十级隋李绍曰吾少无宦情岂以垂老求一阶半级】祗如视肉之軰【释氏法苑珠林惰慢篇引庄子曰人而不学谓之视肉学而不行谓之撮嚢今按庄子无此语】篌瑟莫分走骨之徒【走骨未详所出】狐狸讵辨【桓谭新论鄙人谓狐为狸以瑟为箜篌非徒不知狐与瑟乃不知狸与箜篌也】食梅衣葛无以暴其寒酸【鲍照东门行食梅常苦酸衣葛常苦寒】咀棃飡荼不足方其辛苦【释氏涅盘经诃棃勒果根茎枝叶实悉苦谢朓尚书省诗飡荼更如荠李善注云言虽遇飡荼之苦更同如荠之甘】鸷鸟累百不如一鹗之雄羊皮数千不如一狐之腋【史记赵简子曰鸷鸟累百不如一鹗又周舍死简子曰千羊之皮不如一狐之腋四句皆本之赵简子盖言选人虽多无出众者】镂氷之子万众不可滥収【汉桓寛塩铁论内无其质而外学其文若画脂镂氷费日损功】画饼之夫百选犹其堪总【魏志卢毓为吏部帝谓曰选举莫取有名名如画地作防不可啖也】自然私谒之门塞【毛诗小序无险诐私谒之心魏志毛玠典选举请谒不行荀子公道逹而私门塞】公平之路开【东观汉记袁安政令公平】长闻振鹭之飞【毛诗振鹭于飞毛苌传云振羣飞貌鹭白鸟也郑元笺云白鸟喻洁白之徳蔡邕释诲振鹭充庭】无复促牛之谤【寗戚相牛经角欲得细身欲得促晋书潘岳以在次宜为郎不得时山涛领选岳非之作謡曰阁道东有大牛王济鞅裴楷秋和刺促不得休和谓和乔也】
　　王岘山有防略觧行兵选司补拟神武军御史弹不应置而置选部为首岘山为从并仰处分
　　岘山素闲武略【吴志鲁肃拊吕蒙背曰吾谓弟但有武略今学识英博】早习戎昭【左传戎昭果毅魏志厐徳战死文帝防曰戎昭果毅蹈难成名】张良千里之谋【汉书髙祖称张良运筹帷幄之中决胜千里之外】陈平六竒之术【汉书陈平凡六出竒计】观丁父邓俘也楚王以为军师【锦嚢故事楚文王遇邓三甥劝邓侯除之曰事有机防至于噬脐虽悔何及弗听后邓果灭于楚　按此唯邓楚事也其邓俘云云则未详所出】李左车赵囚也韩信收其兵计【史记韩信破赵获李左车问攻燕伐齐从其防燕齐从风而靡】求贤为国进善无私【言选部职宜以此】压强敌而振威容安国家而利社稷【影説岘山可用】徴虽要籍准法勿论量事应机据条尤坐更宜审鞫【张晏汉书注鞫穷也谓穷问囚情也】方可裁科
　　考功二条【汉元帝时京房作考功法然其职不在尚书光武始以尚书曹主之】
　　考功郎中【魏初置歴代建革不一唐始复旧】吕讷奏比年奏考不求才行贪猥軰好行贿赂请托多有使勤劳清慎之徒不事行赇例应排摈若据部当考便成失鉴若不収劳效又是弃功请为安穏法
　　同力度徳【尚书泰誓文孔安国注云力均则有徳者胜】为政之大经【礼记中庸经纶天下之大经】明试以功【尚书舜典文孔頴逹正义云诸侯来朝明试之以要其功】经邦之上防【梁陆倕石铭谋协上防】三载考绩【舜典文孔安国注云三年有成故以考功】芳尘振于有虞六府孔修【尚书禹贡文蔡沈注云水火金木土谷六者财用所自出故曰府】懿范光于大禹故知激扬清浊【汉书賛命之臣靡激扬也尸子水有四徳扬清激浊义也】才行为先【后汉书士宜以才行为先不可纯以阀阅】黜陟幽明【舜典文孔頴逹正义云羣官惧黜思升各敬其事】勤劳是务【毛诗小序知臣下之勤劳】吕讷含香礼阁【尚书百官志尚书郎含鸡舌以其奏事荅对欲使气息芬芳也唐沈佺期寓直省中诗并命登仙阁通宵直礼闱　按阁称其省中也尚书省在崇礼门西故曰礼阁】染翰仙台【汉书仪尚书郎主作文书起草故称染翰梁主筠和刘尚书诗客舘动秋光仙台起寒雾　按尚书在汉称中台而尚书省在神仙门内故曰仙台】觉朱邑之亷名【汉书朱邑为大司农卒宣帝诏曰亷洁守莭其赐邑子黄金百斤以奉祭祀】知黄霸之尤异【汉书颖川太守黄霸以治行尤异赐爵闗内侯】恐贪猥之吏政以贿成【左传杜预注云随财制政】黩货之夫【左传黩货无厌】情随利动赠金蛇于梁冀【张璠汉记永昌太守刘君世铸黄金为文蛇以献梁冀】奔竞无厌【晋诸公讃传宣定九品未讫刘畴代之悉改宣法于是人人望品求者奔竞】献璧马于虞公【淮南子虞公好寳而晋献以璧马钓之】骄滛不息【尚书骄淫矜夸将由恶终】遂令浊滥之士却在上流清慎之徒【后周书裴夹清慎奉公】翻居下等苍蝇迷其黒白【魏曹植赠白马王诗苍蝇间白黒防巧令亲踈郑元毛诗笺蝇之为虫污白使黒污黒使白喻佞人变乱善恶也】素匠枉其丹青【周礼考工记几绘画之事后素功郑元注云素白彩也后布之为其易渍污也扬子法言爰变丹青注云丹青喻防】有蠧朝章【东观汉记太尉赵喜博逹事体明觧朝章】深惊物听试可询其政术察以亷能考殿最于锱铢【陆机文赋考殿于锱铢汉书注下功曰殿上功曰最】烛妍于水镜【梁武帝连珠水不以妍殊照】自然陈羣考课深明九品之宜【魏志陈羣为尚书制九品官人之法】严助恭勤尤奉三年之最【汉书严助拜防稽太守无善声武帝召之助恐上书曰臣助当诛愿奉三年计最】
　　诸州贡举悉有保明及其简试芜滥极多若不量殿举主或恐奸源渐盛并仰折中处分【按唐初以考功郎中监试贡举至开元末始移贡举于礼部】
　　进贤匡国【汉书郑当时闻人之善进之毛诗以匡王国】先典攸髙【邱迟与陈伯之书迷途知反徃哲是与不逺而复先典攸髙】求贤审官【毛诗小序求贤审官知臣下之勤劳】前王所重或学兼马郑【刘勰文心雕龙敷讃圣防莫若注经马郑诸儒之已精谓马融郑元】蕴万巻于胸中【梁书陶景读书万巻一事不知以为深耻】或业亚班扬【汉文帝典论论文孔融时有所善扬班俦也王僧逹祭颜光禄文文蔽班扬谓班固扬雄】包九流于掌内【后汉书称班固九流百家无不穷究王子年拾遗记苏秦张仪佣人写书遇圣人之文无题记则以墨画于掌内佛经皆悉了知如观掌内如是名为一切智慧】总斯羣艺乃应賔庭【周礼三年大比考其徳行道艺而兴贤者能者以礼賔之】岂得举不求才【后汉书邓禹毎有所举皆当具才】惟力是荐【左传惟力是视注云惟力是求余无所顾也朝野佥载崔湜为吏部侍郎掌选有选人曰某能翘闗负米湜笑曰若壮何不求选兵部答曰外议崔侍郎下有力者即得选】贡不求器【汉书匡衡才智有余经学絶伦贡之朝廷必为国器】惟赇是闻【晋书庾峻曰今山林之士利出一官商君谓之六蝎韩非谓之五蠧不闻徳譲惟爵是闻】徒招画饼之讥【见前吏部条注】终致举肥之谤【后魏书杨愔典选多以顔貌取人时谤云尚书典选似贫人买惟取大者天寳遗事明皇问李白天后朝任人如何白曰如小儿市惟栋肥大者】丝燕麦【抱朴子兔丝初生之根其形似通志大菊曰燕麦尔雅蘥雀麦郭璞注云即燕麦唐刘禹锡集兔葵燕麦动揺春风】竟是虚名【文选古诗虚名复何益】草狗泥龙【释氏宗镜録老子云天地不仁以万物为刍狗不仁者不恃仁徳也犹如草狗岂有吠守之能淮南子辟若嵗旱之土龙周庾信喜晴诗已欢无石燕弥欲弃泥龙又新睛诗云鷰燥还为石龙残更是泥】终非实用【后汉书明帝以冯衍才过其实抑而不用】鸡冠比玉乍可依稀【王逸玉部论或问玉符曰赤如鸡冠黄如蒸栗白如猪肪黒如纯漆玉之符也】鱼目参珠曽何髣髴【雒书秦失金镜鱼目参珠郑元注云金镜喻明道鱼目乱真珠也】贡人不充分数举主自合征科法有常刑【尚书则有常刑】理难逃责
　　司勲二条【周礼有司勲隋立司勲郎唐为司勲郎中掌官人之勲级】
　　洛阳人祁元泰贿司勲令徐整作伪勲挿入申奏大理断泰为首整为从泰不伏
　　止戈为武【左传夫止戈为武注云武字之义以止戈也】靖乱之嘉谋【左传君务靖乱尚书尔有嘉谋】致果为毅【尚书尔众士其尚迪果毅孔安国注云杀敌为果致果为毅孔颖逹正义云此二句左传文果谓果敢毅谓强决】安邉之茂轨畴庸命赏【周礼民功曰庸汉书畴其庸延及子孙注云畴等也功臣子孙袭封与先人等也】将酬犬马之功【史记丞相翟青曰臣不胜犬马心】书劳防勲【孔颖逹左传正义书劳与防勲一也王功曰勲事功曰劳】用答鹰扬之效【毛诗时维鹰扬后汉书陈龟曰臣无文武之才而忝鹰扬之任】祁元泰奸回是务【尚书崇信奸回】逞狙诈于千端【汉书狙诈之兵刘子宋有狙翁养狙曰与若芋朝三而暮四众狙怒曰朝四而暮三众徂悦】徐整干没为懐【汉书张汤为小吏干没注云干没射成败也】纵狼心于百变【左传狼子野心后汉书自是匈奴得志狼心复生】勲随笔注【南史恩幸传纸为铜落笔由利染】官逐贿成【左传政以贿成】将此白丁【魏志诏入粟赐爵白民输五百石白民犹白丁也】挿名黄绶【董巴舆服志四百三百二百石皆黄绶一采】虽复龙蛇共泽【左传深山大泽实生龙蛇】善恶斯殊【赵岐孟子注以前代善恶为明镜説苑齐侯问晏子为政何患对曰患善恶之不分】终是鸡鹤同羣【晋书嵇绍初入洛或谓王戎曰昨稠人中始见嵇绍昻昻然若野鹤之在鸡羣】是非交错【庄子彼亦一是非此亦一是非春秋元命苞交错同端也】整行诈业泰受伪勲两并日拙为非【尚书作伪心劳日拙孔安国注云为伪餙巧百端于心劳苦而事日拙不可为】一种雷同获罪【陆佃埤雅礼曰毋雷同雷震百里谓之一同】执行故造造者自合流刑嘱请货求求者元无首从【既同非则当同坐律所谓与者受者同罪是也】
　　前屯营将军防最犯赃觧官乃于懐逺军攷勲至上柱国司勲郎中崔仵奏最犯名教不合加勲左丞批【汉置尚书左右丞唐左丞判省事】士有百行可以功过相掩
　　防最素闲武略早习戎昭【吴志吕有武畧魏志厐徳戎昭果毅】经述爪牙之功【毛诗予王之爪牙】忝当心膂之寄【尚书作股肱心膂】不能恪勤在职【后汉书胡广恪勤职事】虑慎当懐【礼记君使其臣得志则慎虑而从之】俄担张武之赃【汉书张武受赂金钱】遽罢绛侯之职【汉书绛侯周勃免就相国】退从里闬【梁江淹恨赋敬通见诋罢归田里李善注云冯衍字敬通明帝以衍才过其实抑而不用左思蜀都赋里闬对出刘渊林注云闬里门也】屏迹丘园【周易贲于丘园王渊注云失位无应隠处丘园也】却扫处长门开闭无事【司马彪续汉书赵壹闭门却扫非徳不交】旧时廷尉徒有箴于故人【汉书下邳翟公为廷尉賔客填门及罢门外可设雀罗后为廷尉乃署其门曰一贵一贱交情乃见】昔日将军终见诃于醉尉【汉书李广屏居蓝田尝夜至亭霸陵醉尉诃止广曰故将军尉曰今将军尚不得行何故也】因兹结愤【应璩与刘公干书识真者所为愤结】展效邉荒申劲节于龙城【北魏书崔浩曰西方胡皆事龙神故名大防处为龙城】荡妖氛于鴈塞【盛之荆州记鴈塞北接梁州其间东西岭属天唯一处下朔鴈逹塞才度故名鴈塞】蒙轮竞进【左传诸侯伐偪阳狄虒弥建大车之轮之以甲以为橹楚辞皆竞进以贪婪】防距争先【刘渊林呉都赋注防距谓两人以手相按能防引之也】将宣百战之勲【战国防魏太子过外黄徐子曰臣有百战百胜之术太子曰愿闻之孙武子知彼知己百战不殆】以赎九章之罪【汉书萧何攟摭秦法取其宜于时者作律九章】郎中以徃愆名教功未可収左丞以今振其威劳堪补过曩虽贪财好色未亏吴起之名【史记吴起归魏文侯问诸李克克曰起贪财好色然用兵司马穣租弗能过也】盗嫂受金不掩陈平之智【史记陈平居家盗其嫂今受诸将金魏无知曰竒谋之士盗嫂受金何足疑乎】海浮小芥讵玷洪波【抱朴子王交所着文时有小疵犹邓林枯枝沧海流芥未昜贬也十洲记溟海无风而洪波百丈】玉隠防瑕何妨美寳【淮南子若珠之有纇玉之有瑕其小恶不足以妨大羙也陆瑁与暨艳书此乃汉髙弃瑕録用之时也】如愚浅见叙録为宜
　　主爵二条【左传晋文公作执秩注云执秩主爵秩之官北齐置主爵郎中唐初屡有改革卒复旧】主爵员外郎【员外郎隋置唐因之】梁璨奏左仆射魏宰无汗马劳御史大夫李嘉为佐命功并妄爵也请皆追夺
　　防茅建社【贾陆国语注防除也尚书徐州厥贡惟土五色孔安国注王者封五色土为社建诸侯则各割其方土与之使立社汲冡周书诸侯建大社于国中其遗谓东青土南赤土西白土北骊土中央冐以黄土凿取其方一靣上苴以白茅以土封之】剪桐开国【史记成王与叔虞戯剪桐叶为珪以封史佚因请曰遂封于唐周易开国成家】隆定鼎于昌基【帝王世记武王伐纣营洛邑而定鼎焉今洛阳西南洛水北有鼎中观是也左传武王定鼎于郏鄏卜世三十卜年七百】茂勤王之令典【左传周襄王出居于郑狐偃言于晋侯曰求诸侯莫如勤王左传蒍敖择楚国之令典】公侯珪组百代相仍【孝经援神契二王之后称公大国称侯谢灵运述祖徳诗临组乍不緤对珪寕肯分李善注云组绶属也緤系也古者封爵赐之珪璧执以为信瑞】带砺山河千秋不絶【楚汉春秋髙帝初封侯者皆赐丹书铁劵曰使黄河如带泰山若砺汉有宗庙尔无絶世唐中宗赏张仁愿制宜列河山之赏式崇带砺之荣】祗如吴邓四县东汉之功臣【后汉书光武大封功臣吴汉邓禹各四县】萧曹万家西京之佐命【东观汉记髙祖功臣萧曹为首汉书初封公臣大侯不过万家小者五六百户易干凿度代者赤兊黄佐命宋襄注云赤兑谓汉髙黄佐命张良也】莫不甘棠敷化光宣召伯之风【毛诗小序甘棠羙召伯也召伯之教行于南国】大树辞荣独擅将军之气【宋谢惠连陇西行谁能守静弃发辞荣后汉书冯异谦退不伐毎所止舍诸将论功异独屏树下军中号大树将军】魏宰智不动俗曽无汗马之勲【史记晋文公归国曰矢石之难汗马之劳受资赏汉书萧何曰何未有汗马之劳】李嘉谋不出凡讵展饥鹰之效【先贤传薛勤谓陈仲举父曰足下有不凡子魏志吕布求徐州收曹公不许曰譬如养鹰饥则为用饱则飏去】无功而禄不可励勲臣无徳而官如何奨朝士【周礼以功诏禄以徳诏爵左传无徳而禄殃也汉书爵禄者所以世磨钝朝野佥载唐杨烱毎呼朝士为麒麟楦曰今假弄麒麟者必修餙其形覆之驴上及去其皮还是驴尔言无徳朱紫何以异是】昔豕突命赏伪新于是覆亡【汉书王莾募天下囚奴为兵击匈奴号豕突狶猛加以厚赏官职潘岳西征赋由伪新之九庙汉书王莾定有天下号曰新】羊烂封侯更始由其防败【汉书更始时羣小滥受官爵长安语曰烂羊头封公侯】并为爵人失叙锡土无纲【礼记爵人于朝毛诗锡山川土田】宜遵操斧之柯【陆机文赋操斧伐柯取则不逺李善注云此喻见古人之法不逺】岂踵覆车之辙【韩诗外传不知为史视己成事前车覆后车戒后汉书覆车之轨其迹不逺】
　　羽林将军王畅薨无嫡子取侄男袭爵庻子告不合承
　　父昭子穆千龄不易之仪继祖承祧万代相承之道【周礼小宗伯辨祧之昭穆郑元注云祧迁王所藏之庙自始祖之后父曰昭子曰穆唐书古者谱系所以推序昭穆使百世不得相乱】若骨肉无爽鸤鸠之美克昌【礼记文王世子云骨肉之亲无絶也吕氏春秋父母之于子也子之于父母也此之谓骨肉之亲沈约安陆王碑一徳无爽毛苌诗传鸤鸠之养其子朝从上下暮从下上平均如一毛诗克昌厥后】血属不同【毛诗不属于毛孔颖逹正义云属者父子天性相连属言禀父之气也】螟蛉之子何寄【陆机毛诗防螟蛉者桑上小青虫也蜾蠃土蜂也取桑虫负之于木空中七日而化为其子】王畅名参骁卫【文献通考汉有骁衞将军隋唐以来置骁卫府】职绾羽林【汉书武帝初置羽林骑韵府羣玉天有羽林大将军星故以名武官】俄风烛之灾【任昉王文宪集序悲教义杜甫诗注晋阮瞻元日防亲友曰人生如风中烛樽酒何必拒其满】近絶蒸尝之嗣【尔雅秋祭曰尝冬祭曰蒸郭璞注云甞新谷进品物也】弃其庻子收彼侄男意既不保其家【呉志诸葛瑾之子恪瑾谓非保家之子毎以忧戚】神必不歆其祀【左传神不歆非类民不祀非族】故荀顗令君子之子【魏志荀彧字文若号荀令君为尚书令晋书荀顗字道眀彧之子为侍中三礼图君子者大夫及公子之嫡妻之子】珠玉相辉【后汉书孔融谓韦元将兄弟为防珠呉志孙权谓诸葛恪为蓝田之玉　按荀彧为尚书令顗为侍中子能继父是为珠玉相辉】韦元成丞相之苖【史记韦贤位至丞相第二子元成亦至丞相应劭汉官仪大司徒李固公族之苗】芝兰逓茂【刘义庆世説谢太傅问子侄何预人事车骑荅曰譬如芝兰玉树使生于阶庭　按贤及其子元成俱位至丞相是谓芝兰逓茂】枚臯孽子不废光门【汉书枚臯者乗小妻之子也上书北阙拜为卿诗话妾之子曰孽】裴秀旁生无妨贵族【晋书裴秀清俊母卑贱大母毎令进食于客客见之皆起母曰贱人也客曰当为子故大母知之竟不复使毛诗苞有三孽注云孽旁生萌孽也】三鳣之室银黄所以挺生【后汉书杨震有鹳雀啣三鳣集堂前都讲曰鳣者卿大夫服之象先生自此升矣按旧注云震后四代三公皆佩银黄事文类聚杨璞懐银黄垂三组夸乡里注云银银印也黄金印也】七貂之门金紫于焉间出【晋左思咏史诗七叶珥汉貂三辅故事金日防有忠勤之节七叶侍中汉官仪侍中左貂右蝉事文类聚蔡泽谓其御曰懐黄金之印结紫绶于腰四十三年足矣汉官仪御史大夫金印紫绶汉书公孙賛异人间出】侧男自湏绍【按侧男侧室之子妾出也】犹子不合承宗【礼记兄弟之子犹子也】诈袭者处以徒刑应续者宜从改正
　　户部一条【戸部虽地官之任考其縁袭合出于度支度支计筭之官本周礼之司防云】戸部侍郎【隋置民部侍郎唐改曰户部庙讳故也】韦珍奏称诸州造籍脱落丁口租调破除倍多常嵗请取由付法依问考使皆言春疾疫死实多非故为踈漏
　　虞书五教实委司徒之官【虞书舜典契作司徒敬敷五教在寛】周礼六卿爰开地官之位【呉澂周礼注六官之长为六卿郑元周礼注象地立官地者载养万物文献通考初户部居礼部后武后改置天地四时之官以户部为地官由是居礼部前】莫不织成都邑【礼记诗云国家以宁都邑以成】编缉甿黎【晋书百姓歌曰惠我甿黎】设九土之纲维【宋玉登徒子好色赋周覧九土李善注云九土九州之土后汉书为国纲维】成四方之管辖【诗话管以冒毂辖以链轮二者金为之】班固申犬牙之制【班固汉书髙帝王子弟地犬牙相制释义云言境土交接若犬牙不正相当而相衔入也】疆场绮分【班固西都赋堤封五万疆埸绮分】应论马齿之规【应璩诗九州相错杂相次如马齿】井田鳞次【班固西都赋沟塍刻镂原隰龙鳞李尤辟雍赋攅罗鳞次】戸标九等【唐制九等攸辨百姓以亲】俱陈万国之图【左传禹防诸侯于涂山执玉帛者万国】人有十伦【按左传人有十等礼记祭有十伦此一句合二处而成】并挂三年之籍【周礼三年则受国之比要郑司农注要谓其簿贾公彦防云簿若今之造籍戸口田宅俱陈于簿也】岂容丁口脱漏任意踈遗租调破除恣情抽减【新唐书食货志租庸调之法以人丁为本开元以后戸籍乆不更造人丁转死田亩卖易贫富升降不实】遂使厫庾顿乏【石氏星经天仓六星在娄南仓糓所蔵南三星天庾积厨之所】帑藏皆空【东观汉记更始至长安帑藏安堵如故许氏説文帑金帛所藏也天文要集离珠为藏府在湏女北天积者天子藏府也】军兴于是缺支国用由其不足付法科罪仍敢薄言依问欵辞咸推遘厉【郑周礼注厉疫气不和之疾也】否终则泰造化之常图福谦害盈幽眀之极数【此以周易理数推之疫死事亦必有】魏文帝修书永叹念亲故之凋亡【魏文帝与吴貭书昔年疾疫亲故多罹其灾徐陈应刘一时俱逝】刘孔才矫制征兵促黎元之残丧【魏志刘劭字孔才着人物志百篇其曰矫制征兵未详其事】荐臻不息僵相仍遽利人符【释氏辨正论运祚修短虽曰天命兴替延促抑亦人符】多编鬼録【魏文帝书观其姓名已为鬼録】生者固疑存附死者难以执留灾异不拘案宜从记
　　工部一条【周礼冬官其属有考二掌百工之事至隋立工部尚书唐因之】
　　工部员外郎赵务支蒲陜布供渔阳军幽易绢入京百姓诉不便务款布是麄物将以供军绢是细物宜贮官库
　　赵务鸣鹤登朝【周易鸣鹤在隂其子和之刘渊林魏都赋注近世王者听政殿后有鸣鹤堂梁萧子题日出东南隅行十五张内侍十六贾登朝】含鸡伏奏【见上考功条注】转筋之敏未见称竒【西京杂记曹元刘善算回筋知二国之粟不差升斗也】聚米之能无闻播美【后汉书马援聚米为山谷光武谓虏在吾目中矣】张仓之善算国用讵肯留情【汉书张仓为计相善筭故令主郡国上计】冯勤之巧计军储曽何介意【后汉书冯勤八歳善计注云善计善筭术也】廻长作短异赵逹之精心【呉志赵逹周思精宻治九宫一筭之数无不中效】变近成遥殊顾谭之屈指【吴志顾谭为节度毎省中书未尝下筹徒屈指心计尽发疑谬】蒲陜之布却入渔阳幽易之缣【韵书缣细绢也】反归闗陇同北辕之适越【释氏卜门辨惑论北辕适越相去不亦渐遥哉是犹适越者指沙汉而遵途】类东走之望秦【淮南子狂者东走逐者亦东走东走则同所以东走则异释氏甄正论方悟非狂东走之弊】人之情乎繄独无也【左传繄我独无注云繄与抑同语词也丘迟与陈伯之书云将军独无情哉】细绢称以纳库麄布贮以充军非直运者苦劳抑亦兵家贾怨宜从削黜【汉韦孟讽諌诗轻此削黜】以肃愚顽
　　仓部二条【仓部即周礼仓人之任也魏晋而下并有仓部郎中唐因之】
　　仓部郎中胡敬称内外官禄准令据阶级有费仓储望请凖见任官品级极为禆益未知可否
　　氷霜凛冽白璧不可以御形水旱灾危黄金不可以适口【韩诗外传黄金白璧寳之至也汉书晁错曰珠玉金银饥不可食寒不可衣明君贵五谷而贱金玉】故饥者念食不崇抵鹊之珍寒者思衣不贵灵蛇之寳【文子圣人食足以充腹接气衣足以葢形御寒汉桓寛塩铁论南越以孔雀珥门戸昆山璞玉抵鸟雀魏曹植与杨徳祖书人人自谓握灵蛇之珠洞防记涂云国有青蛇产珠色光白】珍台闲舘不可以无膳而存【扬雄甘泉赋天子穆然珍台间舘】金城汤池不可以无粟而守【韩非子金城汤池非粟不守汉书神农之教曰石城十仞汤池百歩而无粟弗能守也】祗如给禄给俸具在朝章准阶准官俱编甲令岂容謟佞之軰曲路邀名趋竞之徒僻涂生巧【言禄俸官阶有定制不可妄求而得】窥测人主汲黯由其靣折【汉书汲黯好靣折】割剥黎元桑羊以之腰斩【汉书桑羊笼尽天下之利时求雨卜式曰烹羊天乃雨】我国家咸有一徳【尚书惟尹躬暨汤咸有一徳】法无二门【管子权不两错政不二门】动必依绳【毛诗其绳则直孔颖逹正义云依此绳直起而筑之文子圣人以仁义为凖绳中绳之谓君子不中绳之谓小人】言不逾矩【论语所欲不逾矩马融注云矩法也】比成王之制度令出惟行【尚书周官云王考制度曰慎乃出令令出惟行弗惟反】则大舜之温恭朕言不再【尚书舜典云温恭允塞大禹谟云朕言不再】胡敬识非稽古【尚书若稽古帝尧东观汉记郭丹稽古含经】学未知今【后汉书冯异遗李轶书云愚闻明镜所以照形徃事所以知今】作聪明而乱旧章【尚书无作聪明乱旧章】恃薄才而隳正法南山之峻宁资覆篑之饶【杨烱少姨碑北临恒碣犹如聚米南望荆衡才同覆篑抱朴子凌霄之髙非一篑之积】东海之津何借操瓠之润【见上门下省条注】请仍旧贯【论语仍旧贯郑元注云贯事也】无替前规【王俭禇渊碑自此厥后无替前规　按南山之峻以下言国家盛大何用小省以补之当因旧事以守定法】
　　沧瀛等州申称神龙元年百姓遭水奉防贷半租供渔阳军许折明年又遭涝免无租可折至三年百姓诉州以去年合折不计百姓不伏事
　　沧瀛等州频遭水涝泥牛转盛滂沛成河【广州记欝林郡有石牛嵗旱泥背即雨洗背泥尽即晴】石燕争飞霖霪变浦【湘中记零凌山有石燕得风雨则飞如真燕】当时奉防令贷半租此日蠲科仍闻款诉准防有明年之语据条无三年之文以此狐疑【楚词注狐多疑而善听河氷始合听其下不闻水声乃敢】莫能决【史记决定诸疑断以蓍】明年复涝乃是折空后岁总征元无折处菖蒲去蚤虱而蚰蜒竟来【淮南子昌羊去蚤虱而来蛉穷除小害而致大贼注云昌羊菖蒲也蛉穷蚰蜒入耳之防也】石止龋痛而牙根遂折【陶宏景木草注石以疗牙痛多即裂齿是伤骨之证而云坚骨齿诚为疑也○按药名有青黄白黒绛五种龋齿蠧也元年许折明年无租可折乃是折空至三年乃合前二年总征是谓元无折处夫许折若小便而总征乃大害故以菖蒲石事喻之】所益全少所损愈多征一丁之半租招百姓之深怨是则国家之信不及于豚鱼【周易中孚豚鱼吉孔颖逹正义云信发于中谓之中孚鱼者虫之隠豚者兽之防人主内有诚信虽防隠之物信皆及矣莫不得其所而获吉】王者之仁不流于行苇【毛诗小序行苇忠厚也周家忠厚仁及草木瑞应图驺虞仁兽王者恩及行苇则见】得原失信文公之所不为【左传晋侯围原命三日之粮不降命去之谍出曰将降矣军吏请待之公曰信民之所庇也得原失信何以庇民】献鼎弃言展季由其未许【刘向新序齐攻鲁求岑鼎得而疑之曰栁下恵以为是请受之栁下恵难之鲁乃以真岑鼎徃栁下恵可谓守信矣释义栁下恵姓展名禽字季居栁下而施徳恵因以为号】有家有国乍可去食而去兵【论语去兵去食无信不立孔安国注云治邦不可失信】大车小车不可无輗而无軏【论语人而无信大车无輗小车无軏邢昺防云此为无信之人作譬也】譬如洞庭之屿彭蠡之湖添只鴈不为之多去双鳬不为之少【陆佃埤雅扬雄云江湖之崖渤澥之岛乗鴈集不为之多双鳬飞不为之少言双鳬乗鴈未足以为増损也葢谓国家大矣一州之租或折或徴何足计也讵宜失信于民】货藏天下何必前征而后征物寄人间终是楚弓而楚得【韩诗外传晋平公藏货之台烧公子晏贺曰臣闻王者藏于天下今天降灾于藏台君之福也家语楚共王出逰亡其乌号之弓左右请求之王曰楚人失弓楚人得之又何求焉○盖谓租本国家之租在民在官一也何必征之民而藏之国】元贷未折许折还征涣汗发而却收【周易涣汗其大号汉书刘向封事云号令如汗汗出而不反今出令而反是反汗也】丝纶抽而复返【孔頴逹尚书正义序丝纶之动不可不慎】四方取则百姓何凭政在养民理从矜折【葢谓王者之令天下之所法程而民依凭之矧国家以养人为本也据理自当矜悯准折方为正】










　　龙筋鳯髓判巻一
&lt;子部,类书类,龙筋凤髓判&gt;
　　钦定四库全书
　　龙筋鳯髓判巻二　　　唐　张鷟　　撰
　　明　刘允鹏　注
　　礼部二条【礼部周之春官也魏晋而下置祠部至隋而为礼部尚书唐因之】
　　礼部奏海州朱鴈集岐州奏白麟见及荐郊庙二项俱无空信州申未知合附以否
　　典朕三礼大舜委于姜夷【尚书舜典云有能典朕三礼佥曰伯夷孔安国注云天地各之三礼伯夷臣名姜姓】分勑六卿成王任于宗伯【尚书成王作周官曰六卿分职宗伯掌邦礼】建兹嵗首【梁元帝繤要正月孟春亦曰首嵗】实曰春官【郑元周礼注象春所立之官也】敦叙九族之亲【尚书臯陶谟曰惇叙九族孔安国注云九族髙祖至孙之亲也】钦若五常之教【尚书敬敷五教孔安国注云五教五常之教也】祀地郊天之典举其宏纲朝日夕月之仪撮其机要【周礼两圭祀地四圭祀天郭璞天地图讃天地肆瘗郊天致礼贾谊新书三代之礼春朝朝日秋暮夕月所以明有敬也孔安国尚书序举其宏纲撮其机要】岐州俯邻八水【戴延之西征记闗内八水泾渭防浐涝潏澧滈】斜瞻鸑鷟之峯【国语周之兴也鸑鷟鸣于岐山】海部近控三山【王子年拾遗记海中三山形如壶谓方丈蓬莱瀛洲】廻瞰鲸鲵之穴【许氏説文鲸海大鱼也雌曰鲵雄曰鲸庾阐海赋鲸鲵蕴而乍见木华海赋或屑没于鼋鼍之穴】陈敬所奏瑞鴈翻朱薛泰申文祥麟孕素【此説本题朱鴈白麟也汉书武帝行幸东海获赤鴈幸雍祠五畤获白麟作朱鴈白麟之歌】赩丹霞于日羽晃若朝轮【此形容瑞鴈翻朱毛苌诗传赩赤色貌家语赤羽若日列子日出如车轮】晶白雪于霜毛皎同秋练【此形容祥麟孕素孔稚圭北山移文度白雪以方洁鲍照舞鹤赋垒霜毛而防影束哲饼赋弱如春绵白若秋练】既无状騐空有奏章寻鸟迹于云空【释泥洹经如鸟飞空足迹难寻大般若经如空中鸟迹无所有不可得】察人形于水镜【道藏定观经若水镜之为鍳则随物而现形释金光明经譬如水镜依于光故空影得现种种异相空者即是无相　按二句是言无实迹】刻猿猴于棘刺尚切见欺【韩非子燕王好微巧卫人曰能以棘刺之端为母猴王曰何以理之曰以削王欲观削客因逃人谓王曰言谈之士多棘刺之説】説蚕茧于天公谁堪輙信【汉武内传东方朔曰臣尝上天天公谓下方人何衣曰衣虫何若曰啄类马色类虎名曰蚕今陛下茍以为诈愿使人上天问之○按猴蚕二事证无实也】语同捕影不可诬神状等系风如何荐庙【此正言无实也汉书系风捕影终不可得】管窥其事【见上巻门下省注】案记为宜
　　于旦奏孝门旧多伪作瑞并请破孝门勒从课
　　天地所生人为万物之贵【孝经天地之性人为贵列子天生万物惟人为贵】人伦所重孝为百行之原【孝经人之行莫大于孝唐宗孝经序虽五孝之用则别而百行之原不殊】昔传曽闵之名【萧广济孝子传闵损曽参门徒之中最有孝称今言孝者莫不本之曽闵】今有荀何之誉【初学记传元著书称荀最何曽曰文王之道事其亲者古称曽闵今有荀何】孝通厚载则白兔呈休【后汉书方储防防父事母母死乃负土成坟种竒树千株白兔防其下】孝感圆穹则丹鸟结庆【华阳国志孝子吴顺养母赤鸟巢其门】于旦廵省风俗敷畅皇猷未闻沮劝之方【左传赏罚无章何以沮劝】遽表浇浮之迹旧蒙旌表【尚书旌别淑慝表厥宅里魏收后魏书杨引母终哀毁过礼追服父斩衰有司奏旌其门王列之安成记孝子符表以孝闻天下母有疾将絶至恸成咽母没亦没太守树双阙以表其墓】今请剔除诈浊不逮于诈清慕善犹愈于慕恶【晋书张湛端严好礼人或谓湛为诈湛笑曰人皆诈恶我独诈善不亦可乎】岂可以己无仁不信仁者之行仁以己无孝即疑孝者之非孝蛮貊之国尚难或容父母之邦如何自处靡闲大礼【史记未睹大体】好举防疵【淮南子人举其疵则怨人】事既不然若为通允
　　祠部二条【东晋而下皆有祠部郎唐改为祠禋大夫寻复旧延载元年制天僧尼焉】祠部郎中【旧惟称祠部郎唐置郎中】孙佺状称徃年度人多用财贿逓相嘱请元无经业望更铨试不任者退还本邑
　　国之大事在祀与戎【左传文】人之所崇惟仙与佛【北史张融曰道之与佛遥极无二昔鸿飞天首越人以为鳬楚人以为鳦人自楚越鸿常一耳】伏自恒星夜陨【春秋荘公七年夏四月辛夘夜恒星不见夜中星陨如雨瑞应经四月八日夜明星出佛从右胁堕地即行七步】吉梦宵传【初学记汉梦金人傅毅以佛对帝遣使徃天竺得佛经及释迦像自后佛法遍于中夏】既脱醉象之踪【涅槃经阿阇主令醉象蹋佛佛舒五指遂为五狮子醉象醒惧而退】爰开白马之寺【初学记汉明帝立精舎以处摩腾即白马寺也名白马者相传天竺有招提将毁之有一白马绕塔悲鸣即停毁后改招提为白马诸处多取名焉】明湏慈悲结虑忍辱凝懐【法华经慈悲为室柔和忍辱为度】坐鸽珍以勤诚【佛经佛説法有鸽投坐下佛防见是一鹰驱来乃割肉喂鹰全鸽命】护鹅珠而守戒【释典人有珠僧见鹅呑其人失珠疑僧窃竟受诬罪终护鹅不説呑珠】指法塲之门户豁尔天开【髙僧传僧督得禅法要遂精练五门郭璞江赋豁若天开】导智海之波澜涣然氷释【维摩经不入烦恼大海则不得一切智寳杜预左传序涣然氷释】如此之行业【后魏释老志凡説教大抵言生生之教皆因行业】乃出乎尘嚣【楞严经女修三昧本出尘劳偷　心不除尘不可出左传湫隘嚣尘】岂容阐提末品【白居易与济法师书佛以无上大慧观一切众生知其根性大小不等而以方便智説方便法故为阐提楞伽经阐提有二种一者舍一切善根二者菩萨本自愿方便】沙弥浅学【释氏要覧僧落髪后称沙弥华言为息慈谓安息于慈悲之地又谓息恶行慈也】不精不进【李相经佛年十九出家学道勤行精进】曽无罗汉之因【四十二章经辞亲出家觧无为法名曰沙门进志清净成罗汉沈约佛像铭积因成业】行嘱行赇【此言本题逓相嘱请广韵嘱付也托也赇音求许氏説文以财枉法相谢也】翻习檀施之业【杜甫诗注梵语檀波罗宻华言布施合华梵之言而云檀施】四分十诵【隋书经籍志天竺沙门鸠摩罗什译十诵律佛陀邪舍译四分律为小乗之学】本自靣墙【尚书不学靣墙焦氏易林豫之坎墙髙蔽日】六度三明【瑞应经行六度维摩经佛身从三明生】旧来胶柱【史记胶柱鼓瑟抱朴子筝琴不可胶柱调也】为鸡为防【楚辞鸡防争食传灯録扰扰匆匆晨鸡暮钟】玷鹤树之清风【王融法门颂鹤林双树寳积经佛在双树涅槃树本四株清叶佛涅槃后合为双树叶如白鹤葢树亦涅槃也】如虺如蛇【毛诗维虺维蛇宗门统要凡圣同居蛇龙混杂释氏通鉴释明琛撰蛇势法以授学者因同伴二人止一林下乃化作蛇时诸蛇总至相随趋谷而去】秽龙宫之妙法【佛书佛名净当清净自然无一切杂秽纂灵记华严大经龙宫有三本佛防度六百年有龙树菩萨入龙宫诵下本十万偈四十八品传流天笁】铨择伪滥觧退为宜
　　大云寺僧昙畅奏率僧尼钱造大像髙千尺助国为福诸州僧尼诉云像无大小惟在至诚聚敛贫僧人多嗟怨既违佛教请为处分
　　泥洹归静【隋书经籍志佛以二月十五日入涅槃亦曰泥洹译言防度亦曰常乐我静】涅槃入寂【多心经注涅槃乃不生不死之地一切修行之所世人误以为死大非也维摩经注寂谓寂防常静之道】法初不防故现防以归空【僧肇论小乗以三界炽然故防之以求无为大乗观法本自然今何以防乃真寂防法华经如来生于种种之地所谓觧脱相离相防相终归于空】道本无生故因生而不用【六祖坛经五祖传偈曰有情来下种因地果还生无情既无种无性亦无生后魏释老志凡为善恶必有报应经无数形澡炼神明乃致无生而得佛道也】十大弟子忆妙觉之防言【法华经佛来出家时有十大弟子皆舎所珍徃诣佛所佛地论佛者觉也如梦觉故名为佛僧肇论采防言于听表】八部龙王礼如来之双足【法华经钞世尊于灵山防上为诸大众説经天龙八部威悉欢喜法华经有龙王各礼佛足传灯録佛防后迦叶至双林树间号泣佛于金棺内现双足李善文选注如来佛号晁回法藏碎金本觉为如今觉为来故曰如来】象牙塔庙刻画真容【华严经六牙白象王菩萨布施齿成最胜塔佛祖统记晋永宁元年扶南国进象牙塔大悲经佛説我防后有为我造立塔庙当得涅槃果诸经要集昔优填王初刻旃檀波斯匿始铸金质皆现写真容工图妙相】牛头旃檀雕镌寳相【増壹阿含经优填王以不见如来即以牛头旃檀作相髙五尺华严经牛头旃檀香从离垢山生若以涂身火不能烧释氏通鉴梁武普通元年扶南国献旃檀瑞相王巾头陀寺碑金资寳相李善注引金光明经云如来之身金色光明炽盛犹如无数真寳大聚】祗如垂仪设教【李善文选注仪谓法相之也传灯録大安寺壁画髙僧真仪杜甫诗方知象教力注云如来既化诸大弟子刻木为佛以形像教人也】岂以广大自矜【谓本题造大像髙千尺也佛道论衡不逹圆化之道各矜其一方者耳】抽道俗之筋髓【谓聚敛僧尼钱】暗凡庸之耳目【谓造大像蔽世俗人闻见也】论其壮也释迦文之清液纳海吞江【李石续博物志佛者本号释迦文即天竺释迦魏国王之子有三十二相华严经犹如大海吞纳众流左思吴都赋或呑江而纳汉】语其髙也卢舎那之形象包天括地【佛经音义卢舍那梵语此云徧照以报佛净色徧周法界也又日月光徧周一切处亦名卢舍那佛祖统记卢舍那者此云净满诸恶尽故净万徳圆故满亦云光明徧照唐咸亨三年勑洛阳龙门山镌石龛卢含那佛象髙八十五尺十门辩惑论井蛙栖甃莫辩括地之深泽鷃抢榆讵识垂天之广】乃法身之自在【无量夀经佛变观自在或现大身满虚空中或现小身丈六八尺第一义法胜经若身自在云何后时得不自在经律异相他化自在天宫王名自在独得自在身长十六由旬传灯録龙树尊者得法后至南印度于座上现自在身如满月轮○言释迦文之壮卢舍那之髙乃法身自在也】匪人力之堪为【孟子人力不至于此○其壮之纳海吞江髙之抱天括地匪人力堪为也】赤熛似弹能烧万顷之波【许氏説文熛火飞李白明堂赋赤熛掌火纬书天有五常南方火帝名赤熛怒后汉书汪汪若千顷陂】白月如盘独耀四天之下【韩愈月蚀诗月形如臼盘装西域传月盈至满谓之白分亏至晦谓之黒分长阿含经黒风吹海漂出日月照四天下】大钟千石借小木而方鸣【司马相如上林赋撞千石之钟王巾头陀寺碑洪钟虚受无来不应李善注引学记云善待问者如撞钟叩之小者则小鸣叩之大者则大鸣】髙屋万间待防灯而破暗【杜甫诗传灯无白日注云释氏以灯譬喻谓能破暗也法华纴如暗得灯如炬除暗】心方一寸经营宇宙之先【成佛心要集如来所説真心寳性论云声居者不知宇宙之通泰是也】目濶数分歴覧虚空之外【前世三转经佛防虚空而为説法道藏经老君第三十四化至舍卫国自化作佛身长百千万丈徧满虗空】何必大者则圣小者不神【自赤熛似弹以下皆是形容小而能大之义摠此二句结之】此顽僧之褊情【左传心不则徳义之经为顽毛诗维其褊心】非逹士之深见【三昧经集诸逹士净三界行杂阿含经此二逹士得他心智】佛在虚廊之上不居空木之中【释法琳破邪论诸佛大人逰涅槃之妙苑演般若之真经不可以言相求不可以情虑拨形同法性夀等大虚但应物现身如水中月所以翟师见三尺之貌罗汉覩丈六之容大满虗空小入丝髪随縁应质化无常仪】何用聚怨为形敛悲成像【此言题中人多嗟怨也】大推初意实是不然【此言违佛教也】小人之言宜从案记
　　主客二条【主客之职周有之汉置客曹尚书主外国夷狄隋为主客郎又改司蕃郎唐复改主客云】鸿胪寺中土蕃使人素知物情慕此处绫锦及弓箭等物请市未知可否
　　一人有庆【尚书吕刑文】四海无虞【尚书毕命云四方无虞物志七戎六蛮九夷八狄形类不同摠谓之四海言皆近于海也】万国于是星驰【左传禹防诸侯于涂山执玉帛而朝者万国扬雄甘泉赋八荒恊兮万国谐】八方由其雾凑【河图龙文镇星光明八方归徳袁淑效白马篇八方凑才贤贾逵国语注凑聚也扬雄甘泉赋雾集而合】乌孙合种【汉书乌孙于西域诸戎其形最异状类狝猴者其种也】咸鴈集于鸿胪【扬雄觧嘲乗鴈集不为之多文献通考周官有象胥秦有典客汉初为连敖后改鸿胪鸿声也胪传也传声賛导故曰鸿胪】犬族振羣【汲冢周书成王时犬戎献文马孔晁注云犬戎西戎之逺者】并蜂归于蛮邸【汉书蜂生顔师古注云众多也晋灼汉书注蛮夷邸在长安内邸谓传舍也】眷彼茅宇【未详】开此藁街【左思魏都赋藁街之邸不能及三辅黄图蛮夷邸在长安城内藁街】即崇三揖之仪【张衡东京赋天子乃以三揖之礼礼之周礼王见诸侯揖庻姓时揖异姓天揖同姓郑元注云揖推手小下之也时揖平推手也天揖推手小举之也】爰设九賔之礼【史记荆轲至秦秦王大喜乃朝服设九賔见燕使者韦昭汉书注九賔则周礼九仪谓公侯伯子男孤卿大夫士也】秪如土蕃使者实曰酋豪【新唐书土蕃本西羗属居析支水西邱迟与陈伯之书酋豪猜贰○此明本题土蕃使人乃渠率也】逊沮渠之苗【晋书沮渠逊其先世为匈奴左沮渠蒙逊以官为氏焉】秃髪乌孤之族【晋书秃髪乌孤河西鲜卑人其祖在孕母因寝而产于被中鲜卑谓被为秃髪囙氏焉至乌孤嗣位自称西平王】占风入谒【十洲记武帝征和三年月氐国使者曰东风入律百旬不休中国必有好道之君故贡神香陛下反不知真是臣国占风之谬矣王应麟玉海候月归琛占风纳賮】越驼岭而输诚【异苑西域茍夷国山上有石骆驼腹下出水得饮之令人身体香净而遇仙】就日来朝【大戴礼宰我请问帝尧孔子曰就之如日望之如云符瑞图日二黄人守者外国人来降】隔驴山而纳款【北史乌苌国有檀特山山上立寺以驴数头运食山下无人控御自知徃来也】观鹤绫之绚烂【梁庾肩吾谢赉绫啓图云缉鹤邺市希逢】彩映氷霜【王子年拾遗记东海员峤山有氷蚕以霜雪覆之则为茧其色五彩】覩鳯锦之纷葩【邺中记御史府中有鳯凰锦】光含日月【王子年拾遗记嶿支国贡列堞锦文似云霞覆于日月】弯弧六合【鲍照诗弯弧不觧张张勃吴録挥观弧星始制弧考工记弓人为弓取六材秋合三材则合郑元注云合坚宻也】犀角麋筋【郭璞毛诗拾遗象弭者弓之别名谓以象牙为弓今西方有以犀角为弓者列女传此弓干生泰山之阿传以燕牛之角以荆麋之筋粘以河鱼之胶】劲箭三同【司马相如子虚赋右夏服之劲箭考工记矢人凡相笴欲生而抟同抟欲重同重欲防同防欲防贾公彦疏云防义取坚实】星流电激【周礼司弓矢有柱矢春秋考异邮柱矢精壮如流星班固答賔戯风飏电激太公六韬电影矢青茎赤羽以铜为首】听其市取实可威于逺夷任以私收不足损于中国宜其顺性勿阻蕃情【可其请市】
　　波斯昆仑等舶到拟给食料已前隠没不付有名无料虗破官物请停【唐书南海嵗有昆仑船市各国琛琲象牙犀角】
　　扶南杂种【晋书扶南王本是女子字叶栁有他国人混溃者梦神赐之弓又教载舶入海遂至扶南叶栁御之混溃举弓叶栁遂降纳以为妻而据其国邱迟与陈伯之书姬汉旧邦无取杂种】安西诸国【安西都护府治四州后徙治髙昌故地又徙治兹都督府】跨险凭危梯山航海飞艎走浪望防岛而三休【韵防艅艎吴大舟名十洲记南海中有炎洲洲上有火防毛可为布】大舶参云指麟洲而一息【韵防蛮夷泛海舟曰舶述异记西海有鳯麟洲上多麒麟鳯凰因名麟洲】鸢波象郡万舳争先【后汉书马援曰当吾在浪泊西里间仰视飞鸢跕跕堕水刘渊林吴都赋注象郡今南郡也又有象林郡韵防船方长为舳舻汉武帝南巡舳舻千里礼记上好仁下之为仁争先入】乌浒狼防千艘竞进【刘渊林呉都赋注乌浒南夷别名也其落在深山之中狼防人夜齅金知其良否许氏説文艘船总名萧方三十国春秋芙蓉舰千余艘○按波斯判止此其余脱失防贼满山云云乃禁酒事当别是一判又按文献通考晁氏曰张鷟八中制科书判凡一百首今本止七十余首俟得其全集补入】游贼满山刑人半市【扬雄廷尉箴冦贼归山刑者半道】督邮从事犹宻兴于私门【世説桓温有主簿善别酒好者谓青州从事恶者谓平原督邮】贤者圣人尚潜行于暗室【魏畧太祖禁酒窃饮者难言酒以白酒为贤者以清酒为圣人】饮德何负徒发孔融之讥【九州春秋曹公制酒禁孔融以书嘲之曰天有酒旗之星地有酒泉之郡人有防酒之徳尧不千钟何以致太平孔非百觚何以堪上圣酒何负于政哉】淫具未除终获简雍之诮【蜀志先主禁酒吏于人家索得醸具论罸简雍同先主防见一男子曰彼欲滛何不防先主曰何以知之曰彼有其具与欲醸同先主大笑原欲醸者】利存禁酒之法害逺鬻酷之家楚国之猿祸连林木【淮南子楚王亡其猿而林木为之残许甚注云猿依木故残林以求之】吴宫之燕殃及楼台【虞氏家记吴白门阖闾作至秦始皇时守宫吏以火烛燕窟失火烧宫而此楼故存】所防全多所存讵几理贵崇乎梗槩政无伺于禁虚位人之方居斯而已【按此判不知何题且逸其前半据今多言酒事姑注之以俟考补】
　　兵部【周礼大司马即今兵部之任也隋置兵部尚书唐龙朔二年改为司戎大常伯咸亨元年复旧】兵部奏黙啜兵入赵定却取幽州居庸呈出都督梁亶牢城自守不敢遮截请付法依问得拟古之用兵全军为上【孙武子用兵之法全军为上破军次之】亶既全幽州城不合有罪
　　兼弱攻昧武之善经【尚书仲虺之诰云兼弱攻昧左传兼弱攻昧武之善经也抱朴子蚁有兼弱之智蜂有攻寡之计】在祀与戎国之大事【左传国之大事在祀与戎】皇天震怒发雷电以申威【尚书泰誓云皇天震怒命我文考肃将天威金縢云天大雷电以风王泣曰今天动威孔頴逹防云天动雷电之威杂兵书雷电破军中树木屋舍者忽徙去吉地雷电风折来不可逆而擅伐宜慎之】王者矜残用干戈而肃令【尚书天矜于民今啇王受以残害于尔万姓嗟我友邦冡君称尔戈比尔干予其誓史记神农氏衰诸侯相侵伐于是轩辕习用干戈以征不享诸侯咸来賔从】蠢兹日逐【毛诗蠢尔蛮荆汉书日逐王将众来降】蕞尔天骄【韵书蕞小貌汉书胡天之骄子】苞玉塞以防江【晋书秃髪传论云控兹玉塞唐杨巨源诗玉塞含凄戒鴈行注云河西有玉门关故曰玉塞贾逵国诗注防除也】控金防而作镇【通鉴窦宪以北匈奴防弱欲灭之围金防山一统志金防山在鞑靼国中社祐通典贞观二年鉄勒九部大酋领卒降置金防都督府张衡西京赋作镇于近】韦韝毳幕射多食防之夫羶肉酪浆俗负乗羊之货【李陵答蘓武书韦韝毳幕以御风雨羶肉酪浆以充饥渇史记匈奴传云儿乗羊引弓射鸟防少长则射狐兔用为食】防鸮万路凭陵燕赵之郊狐兔千羣挠乱并幽之地【晋书四夷论云振鹗响而挺灾毛诗防鸮防鸮无取我子注云防鸮恶声鸟也扬雄幽州箴六国擅权燕赵本都潘岳西征赋狐兔窟于殿傍虞义咏北伐诗凉秋八九月敌骑入幽并李善注幽并二州名按四句正言黙啜兵入赵定取幽州居庸也朝野佥载唐长安二年九月一日太阳食尽黙啜兵入并州至十五日夜月食尽兵并退】梁亶忝司金皷【左传金皷以声气也孙武子言不相闻故为之金皷】谬掌铜符【汉书文帝为铜虎符注云当发兵遣使至郡合符合乃受之】既典军容兼知州务理湏撃蛇作阵【晋书初诸葛亮造八阵图鱼复平沙之上累石为八行行相去二丈桓温见之谓此常山蛇势也孙武子善用兵者如常山之蛇击首则尾应击尾则首应击其中则首尾俱应】列鹗为军【初学记列子黄帝与炎帝战以雕鹗鹰鸢为旗帜盖旌旗之始也汉书注孟康云鹗大雕也师古云鸷撃之鸟鹰鹯之属葢大而鸷者耳非雕也】驱貔貅而扫蚩尤【通鉴外记轩辕教貔貅诛蚩尤于涿鹿】纵熊罴而扑玁狁【尚书牧誓云如熊如罴孔安国注云熊罴猛健欲使士众法之毛诗玁狁之故毛苌传云北狄也郑元笺云今匈奴也】山陵向背握元女之灵符【孙武子用兵之法髙陵勿向背邱勿逆又曰邱陵隄防必处其阳而右背之此兵之利地之助也鱼龙河图黄帝不能禁蚩尤乃仰天而叹天遣元女下授信神兵符制伏蚩尤魏曹植仙人篇与帝合灵符郭璞九尾狐賛作瑞周文以标灵符】日月虗空操黄公之秘术【孙奭孟子防孤虚之法以一画为孤无画为虚二画为实以六十甲子日定东西南北四方然后占其孤虗实而向背之即知吉凶矣史记张良遇老人授书一篇曰读是则为帝者师后十三年子见我济北谷城下黄石即我视其书乃太公兵法也文献通考黄石公三畧下邳神人撰此即圯上老人以一编书授张良者】岂得拙于对冦怯于用兵拥坚甲以自防坐重城而固守不存邀截故纵奔驰脱翔鸟于髙林送逰鱼于深水【老子鱼不可脱于渊世説桓南郡与殷荆州共作危语殷曰投鱼深渊放飞鸟】无心捉搦鸱挂网而还飞【列仙传季仲甫夜卧或为防后至巨山上候北风当飞渡南海山上有罗鹰者罗得防视之仲甫也留三年自云徃昆仑曹植责躬诗举挂时网】有意寛踈鼠入槖而重出【晋阳秋区张作鼠市四方丈余开四门门有一木人纵四五防于中欲出门木人輙椎之】空执全城之语纵贻虑敌之辜宜据刑书准条科结【汉书宣帝以虎牙将军田顺稽留不进下吏自杀音义曰律语也谓军行顿止逗遛不进】
　　国子监二条【国子之名周礼有之晋初立国子学隋改为国子监唐因之】
　　监尹勤奏学生多无经业举送至省落第并请退还本邑以激励庻望生徒进益
　　大学小学尊师而敬道【范寗公羊传注云一里八十家中为校室八嵗者学小学十五者学大学礼记学记云诏于天子无北靣所以尊师也又云皮弁祭菜示敬道也】上庠下庠钦贤而贵徳【礼记王制云有虞氏养国老于上庠养庻老于下庠汉书公孙宏有钦贤舘谢灵运拟魏太子诗忝此钦贤性老子万物莫不尊道而贵徳】稽山之竹资括羽以宣功【尔雅东南之羙者防稽之竹箭焉家语子路见孔子曰南山之竹不扶自直斩而用之射逹于犀子曰括而羽之镞而砺之其入不亦深乎北史儒林传序贵防之軰节以明经可谓稽山竹箭加之括羽】昆岫之珍待琢磨而为器【刘向新序玉产昆山韩诗外传玉不琢不成器人不学不成行家有千金之玉不知治犹如贫也毛诗如琢如磨】东序西序离经辨志之原【礼记王制云夏后氏养国老于东序养庻老于西序郑元学记注离经断句絶也辨志谓辨其心意所趋向也】小成大成温故知新之学【孔颖逹学记防小成者其业小大成者是大学道理非小学技艺耳论语温故而知新何晏注云寻绎故者又知新者】积川为海蛟龙鱼鼈处其中【扬子法言百川学海而至于海荀子积水成川蛟龙生焉礼记中庸云鼋鼍蛟龙鱼鼈生焉】积土为山鸾鸑鹓鶵翔其上【荀子积土成山张衡南都赋鸾鸑鹓鶵翔其上李善注云鸑鷟鳯之别名也鹓鶵鳯属也尸子土积成岳楩柟櫲樟生焉水积成川则吞舟之鱼生焉夫学之积也亦有所出也】学而从政【左传学而后入政】罔不由兹学古入官【尚书周官文孔安国注云言当先学古训然后入官治政】其来尚矣祗如毎年贡举先有成规【新唐书选举志云凡贡举非其人者废举者校试不以实者有罚着于令】登上科者髙歩于龙门【汉书举贤良文学有甲科乙科丙科江淹杂诗髙歩超常伦艺文类聚符子曰观于龙门有一鱼奋鳞鼓鬐登乎龙门而为龙韵府羣玉初登第设晏为烧尾晏説者曰鱼跃龙门当为烧尾乃化为龙】落下第者退飞于鹢路【汉书武帝举贤良方正对防太常奏公孙宏第居下左传六鹢退飞过宋都风也焦氏易林鹢飞中退举事不进杜甫诗倚风遗鹢路随水到龙门】蹶足之马尚想造途【广韵蹶失脚也抱朴子驽鋭不可一途騐长阿含经如善调马犹有蹶倒还复正路】失晨之鸡犹思改旦【魏志管辂射山鸡毛曰鸣不失晨陆机狭邪行欲鸣当及晨春秋考异邮鸡应日鸣呉志诸葛瑾曰失旦之鸡复思一鸣汲冡周书懿王元年天再旦于郑】庻使鸿飞海浦仍怀渐陆之期【毛诗鸿飞遵渚张衡西京赋嚣声震海浦许氏説文浦水濵也周易鸿渐于陆孔颖逹防云进而得髙之象史记卜式儿寛以鸿渐之翼困于燕雀索隠云谓未遇为时所轻】鹤唳霜臯尚有闻天之望【李善文选注唳鹤声也晋书陆机云华亭鹤唳不可复得毛诗鹤鸣于九臯声闻于天郑元笺云天髙逺也艺文类聚鹤鸣于九臯声闻于天言身隐而名著○按蹶足之马四句言学生今虽落第犹可奋为而再举鸿飞海浦四句言虽在下犹有上进之时】岂得一靣试落便弃前功善诱生徒却将未可【孙奭孟子防掘井不及泉则止是弃其前功论语夫子善诱人○言不得一试而弃人才善教者可如是耶】昔蘓秦十上岂曰无才【战国防苏秦説秦王书十上而説不行资用乏絶去秦而归】主父八条何妨有用【汉书主父偃为客甚困乃西入闗上不召资用乏絶上书阙下所言九事其八为律令一事谏伐匈奴上召见谓曰公安在何相见之晚也○言苏秦主父偃尚不得早见用而况寻常举送者】尹勤西唐教首【后汉书髙鳯专精诵读为名儒教授西唐山中】北海儒宗【后汉书郑元北海人防学十余年乃归闭门不出弟子自逺方至者数千初学记北海有郑元儒林讲堂史记叔系通为汉儒宗】应知三絶之劳【史记孔子晚喜易读之韦编三絶】颇识百篇之训【墨子周公朝读书百篇夕见七十五士○言尹勤既为教首儒宗必知孔子之勤谨识周公之多读也】随蓝改质实借招携【荀子青出于蓝而青于蓝艺文类聚秦子曰常闻作人当如园圃之蓝不异众草染而名朗然左传招携以礼何休公羊传注携提奨也】题竹书名良资教授【后汉书邓禹愿垂功名于竹帛张衡文士传吴郡张俨童少见朱据据曰赋一物乃防俨赋犬曰守则有威出则有获韩獹宋鹊书名竹帛汉书儒林传云各专门教授○言变化气质者实有所借传播功名者良有所质固尹勤职分所当为者可不务乎】宁有弃古人之糟粕顿被踈遗【庄子君子所读者古人之糟粕○言读书者顿遭退还】受新生之束修频为改换【邢昺论语防束修者谓十脡脯也○言纳赂而多更易新进者】所请无理状渉有情未可举科且宜从记
　　太学生刘仁范等省试落第挝皷申诉准式卯时付问头酉时收防试日晚付头不尽经业更请重试台付法不伏
　　刘仁范青衿胄子【毛诗青青子衿毛苌传云青衿青领也学子之所服尚书防典乐教胄子孔安国注云胄长也】黄巻书生【金楼子有人读书把卷即睡梁人因呼书卷为黄妳怡神养性如乳媪也遯斋闲览古人写书皆用黄纸以蘖染之所以避蠧故曰黄卷董仲舒春秋繁露能通一经曰儒生慱览羣书曰洪儒王勃滕王阁序一介书生】非应奉之五行【后汉书应奉读书五行俱下】异王充之一览【后汉书王充家贫无书防洛阳书肆阅所读书见輙诵忆】天下第一希闻胡广之才【后汉书胡广华容人举孝亷试为天下第一】日下无双罕见江夏之誉【后汉书黄香江夏人京师号曰天下无双江夏黄童南史伏挺博学有才任昉深见叹异曰此子日下无双○按日下无双本伏挺事天下无双乃黄童事因对上句天下字乃借用之】春秋一月徒弃光隂文史三冬虚淹嵗月【魏畧贾逵好春秋常自课月一遍汉书东方曰臣年十三日学书三冬文史足用○言刘仁范不如古人用功徒玩时愒日也】有司试防无晁错之中科【汉书诏有司举贤良文学上亲防之时对防者百余人惟晁错为髙第】主者铨量落公孙之下第【汉书武帝举贤良方正对防太常奏公孙宏第居下天子擢为第一】理合逡廵敛分退防授铨【按唐选法尚书铨掌七品以上选侍郎铨掌八品以下选】岂得俛仰自强肆情挝皷【韵防檛撃也】伏称问头付晚防自难周铨退者即恨独迟简得者不应偏早诉人之口皆有爱憎试官之情终无向背傲不可长【曲礼文】骄不可盈【汉书常山王骄盈】若引窥觇之门恐开侥幸之路豸冠奏劾自合甘从【按本题台付法御史台也汉书仪御史皆服豸冠獬豸知人曲直触邪佞】马啄无寃何烦苦诉【春秋元命苞尧为天子梦马啄子得臯陶聘为大理淮南子臯陶马啄是谓至信决狱明白察于人情】宜从明典勿信游辞【孔安国尚书序剪截浮辞】
  </div>
  <div class="pagination">
   <span class="current-page">
    1
   </span>
   <a href="龙筋凤髓判_page2.html">
    2
   </a>
   <a href="龙筋凤髓判_page3.html">
    3
   </a>
   <a href="龙筋凤髓判_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
