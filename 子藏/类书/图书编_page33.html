<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 33 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 33 页/共 220 页
  </h1>
  <div class="content">
   问凡学礼记者莫不病其纰缪厐杂之太多也子析其类得不思以祛其杂欤曰他书之阙误难识礼记之错杂易知矧人皆知之矣何必决去之为快耶想秦法大严汉惠始弛其禁文景时诸儒尚只以口耳相为授受难必字句之不讹也然各篇匪出一人虽本圣人之意实皆汉儒之文见有浅深故理有通塞笔有工拙故辞有纯疵况敷衍波澜太多未免华而失实可尽律以圣门之记述哉虽然圣经久湮蝌蚪残缺得似经者皆经也况其传流各有自来也但师门各守章句或古礼中杂以时制而莫之察或古文防以今文而莫之辨传久失真岂一朝一夕之故哉二戴虽明礼然匪深于圣人之学者或删述间杂以己意亦不可知愚谓篇章皆汉儒之组织礼制必先圣之流传依今文求古礼得意忘言何必讹舛之尽祛而后深于礼哉
　　曲礼
　　至哉礼之曲也人肌肤有防筋骸有束耳目手足以视聴行持有则也由衣服饮食由执事居处毕有轨有物也猗其曲也以有至也猗其至也以能曲也故不曲不足以为礼非礼而曲君子谓之辟若谄不谓曲也是故奉之当心也天子上之矣国君取其衡大夫绥之矣乃士则当带而提何曲也性之直者靡然矣君之与尸也接武耳大夫继武矣士间一武曰中武无徐趋皆然谓必接武也继也中也其则也何其曲也性之直者靡然矣其疾趋欲发成其为趋也而手足无移以不失其庄圏豕行不举足成其为圏豕也而齐如流襜如以不失其齐端行頥霤如矢直也乃弁行屦剡剡起矣执圭玉则举前曳踵蹜如也诸布武有则也一何曲也性之直者靡然矣古席地而坐奉席如桥衡平也设席有乡顺隂阳乃其间函丈也若尽后也尽前也如有则不得过何曲也盖奉席一天授坐而坐以为恭也乃授立受立而坐勤之矣故立受立也不坐何曲也性之直之者靡然矣饮食之有祭也敬让道也其饮之食之也欲其饮食之也乃客祭主人顾兴辞曰疏食不足祭其飱兴辞曰飱食不足为飱也何曲也品食有水土之品焉岂必备尝不质问其尝否曰子亟食于某乎嫌亿其未尝也道术有六官之分岂必兼通不质问其能否曰子习于某乎善于某乎嫌亿其未学也何曲也性之直者靡然矣故曰一之于性情则两失之矣一之于礼义则两得之矣此之谓也礼义者性情之极也夫礼之有曲也由物之有则也引类而申之众动交于身而动于前何非则也其曲何可得爽也毕公之命曰惟公懋徳克勤小物彼以小物为无当而忽之者穷大而失其归者也惟毋不敬乃见天则
　　曲礼
　　礼也者所以约束人之身心使一循乎天理中正之则者也无本不立无文不行一敬焉尽之矣礼记四十九篇虽其中多孔门师弟问答语要皆古礼之遗或亦不免为汉儒杂乱而其不可易者自有在也然必首曲礼二篇岂无谓哉曲礼之为教也凡升降进退食息起居应对唯诺至纎至悉莫不有一定之规矩存焉自天子至庶人自幼学至期頥未有一人能越斯礼亦未有一息能越乎斯礼者也故曰道徳仁义非礼不成教训正俗非礼不备分争辨讼非礼不决君臣上下父子兄弟非礼不定宦学事师非礼不亲班朝治军涖官行法非礼威严不行祷祠祭祀供给鬼神非礼不诚不庄是以君子恭敬撙节退让以明礼甚矣礼之切于人也后之人犹以此为仪文度数之末节何哉盍思人之所以为人自吾心之念虑以达诸一身随所应接各有条理三千三百夫固天然自有之等杀也所以谓礼犹体也体不备君子谓之不成人诗曰相鼠有体人而无礼人而无礼胡不遄死极言人不可无礼也且学者习斯礼亦各不齐有见于礼可固人肌肤之防筋骸之束则谓致礼治躬检束不可不严不免矫强拘迫之劳有见于至礼不让至敬无文则谓礼以制心仪节非其所尚不免乎疏畧简亢箕踞跛倚之病是皆不知正心修身直内方外其礼本一致也观孔子尝谓恭而无礼则劳慎而无礼则葸勇而无礼则乱直而无礼则绞是礼本自然而劳葸乱绞则非礼矣又谓非礼勿视非礼勿听非礼勿言非礼勿动即四勿字其所以克己复礼何尝无勉然之功哉况礼谓之复于以复还吾性之所固有匪由外铄我者知此斯可与语礼也斯可与语礼记之全经也説者又谓孔子大林放之问以知本也曲礼谓非礼文不可而曲则仪节烦矣不知曲礼正俭戚之意也所以首云毋不敬俨若思安定辞安民哉孰谓敬非礼之本哉惟毋不敬则穆穆缉熈翼翼昭事而俨若思安定辞其模冩居敬様子可谓最亲切矣凡修己安人安百姓一以贯之而程子谓一言可以蔽三千三百之全经者此也信斯言也将以礼为外乎视于无形听于无声其心之所以齐庄而中正者固纯乎天则而不逾将以礼为内乎坐如尸立如齐其身之所以整齐而严肃者一安乎天则而不过是以动容周旋中礼非盛徳之至不能苟动不以礼虽知及仁守庄涖未善也尚可以为仪文末节而少之耶或又以为天理在人心原有大中至正之则率履之间自与礼合虽曲礼少仪内则诸篇亦不能于人心有加也是又不知规矩凖绳之制岂能于人心之明巧有所加乎世之欲为方员平直者不能不借规矩凖绳以运其明巧于不已周旋曲折之礼岂能于人心之条理有所加乎而世之欲周旋中规折旋中矩者不能不由曲礼以达其条理于不穷但规矩非圣人之明巧不能制而曲礼非圣人之天理中正孰能定之使世之人莫不由之哉可见是礼也圣人不过先得我心之同然自曲礼以下诸篇要皆反覆以发明斯礼至曲之蕴耳圣人制之庶民由之无贵贱无古今日用乎曲礼不见其繁且劳此所以为圣人易简之学
　　月令举要
　　中星孟春日在营室昏参中旦尾中【日月防于陬訾斗建】仲春日在奎昏弧中旦建星中【寅日月防于降娄斗】　季春日在胃昏七星中旦牵牛中【建夘日月防于大梁】　孟夏日在毕【斗建】中旦婺女中【辰昏翼日月防于实】　仲夏日在井昏亢中旦危中【沈斗建巳日月防于】　季夏日在栁昏火中旦奎中【鹑首斗建午日月防】　孟秋日在翼昏建中旦毕中【于鹑火斗建未日月防】　仲秋日在角昏牵牛中旦觜觿中【于鹑尾斗建申日月防】　季秋日在房昏虚中旦栁中【于寿星斗建酉日月】孟冬日在尾昏危中旦七星中【防于大火斗建戌日月】
　　仲冬日在斗昏东壁中旦轸中【防于析木之泽斗建】　季冬日在婺女昏娄中旦氐中【亥日月防于星纪斗】
　　帝神春帝太皥神勾芒　夏帝炎帝神祝融　中央帝黄帝神后土　秋帝少皥神蓐收　冬帝颛顼神防
　　日春甲乙　夏丙丁　中戊己　秋庚辛　冬壬癸数春八　夏七　中央五　秋九　冬六
　　音春角　夏徴　中央宫　秋商　冬羽
　　律孟春大蔟　仲春夹钟　季春姑洗　孟夏仲吕仲夏防宾　季夏林钟　中央律中黄钟之宫
　　孟秋夷则　仲秋南吕　季秋无射　孟冬应钟仲冬黄钟　季冬大吕
　　十二月听朔之处
　　孟春青阳左个仲春青阳太庙季春青阳右个孟夏明堂左个仲夏明堂太庙季夏明堂右个中央土太庙太室孟秋总章左个仲秋总章太庙季秋总章右个孟冬堂左个仲冬堂太庙季冬堂右个月令辨
　　月令一书其所记时令之正政事之善虽传之后世有不可得而废者然以为周公作则自蔡伯喈始也以为吕不韦作则自陆徳明始也尝以二氏之言质之将以为周公耶孟夏令大尉则大尉乃秦官非周人之司马也季夏令百县则郡县为秦制非周人之乡遂也季秋受来嵗之朔日则建亥为秦正非周人之建子也而蔡之説其果然欤将以为吕不韦耶则参木赭衣之世何取于孟春之布徳坑儒焚书之世何取于仲春之释菜罢侯置守之世何取于季夏之封侯况始皇十二年不韦已死矣至十六年秦始兼并天下以十月为嵗首而陆之説其果然欤然则是书始于何代作于何人也曰补葺而订证之者汉儒力也夷考其世大尉之职郡县之制汉实因之布徳之诏释菜之礼汉实有之嵗朔始于建亥诸子分王受封汉初实行之谓其出于汉儒之补葺者此也但其中有可訾议者不容不辨彼四时所主之帝所祀之处所祭之物天子所居之室所乗之车所驾之马所载之旂与夫衣玉食谷牲器何其拘琐鄙陋一至此也是故东方之帝必曰大昊者出于邹衍五行之説后儒推其相生以徳始于木故大昊主春夏火也炎帝以火继木故主夏中央土也黄帝以土继火故主中央秋金也少昊以金继土故主秋冬水也颛帝以水继金故主冬古者盛徳之君亦多矣何特于此数君专主四时又安知木徳必始于太昊也且黄帝少昊父子也父子之间必主土金之相继也耶徳莫备于尧舜又何四时之配祀乃不得与也曲礼之五祀曰户灶中霤门行是矣祭法加为七祀古无有也惟见于汉儒之记礼乃于春则祀戸夏则祀灶中央则祀霤秋祀门冬祀行又以隂阳出入盛衰言之而所祀各一其处何哉且肝木心火脾土肺金肾水此五脏属五行不可易者也今乃春祭先脾夏祭先肺季夏祭先心秋祭先肝冬祭先肾郑氏曰此以五脏之上下次之春为阳中于藏值脾故脾为尊据五脏肺最居上何为不尊肺而四时所祭之物果合其序否也王者南面听天下向离而治自有常居何至春居青阳夏居明堂秋居总章冬居堂又列大庙左右以配十有二月而使其每月迁徙往来无定所哉天子所乗之车不过五辂或祀天或即位或田猎之事取其所宜则有之若车马旂章衣玉必欲四时各一其色所食各一其味所用各一其器不亦失之太拘忌耶噫汉去古未逺故诸儒之得于传闻者尚多古人善政但以己意证订附防不免为见闻所局而可訾议者亦不少耳善观月令者能别纯訾而于古人顺时之意实可防而通矣
　　明堂位辨
　　成王幼周公为冡宰摄政以王命赏罚天下何尝去北面之礼而居非常之位哉明堂乃曰周公朝诸侯于明堂之位天子负斧依南面而立又曰周公践天子位果如是则周公居尊矣曽谓周公如果有是乎金縢曰武王既丧管叔及其弟流言于国曰公将不利于孺子公乃为诗以贻王蔡仲之命曰惟周公位冡宰正百工羣叔流言继以蔡仲克庸只徳周公以为卿士乃命诸王邦之蔡书曰公作诗以贻王乃言命之王而后封仲于蔡周公曷尝负斧依南面而立当时以为天子哉以周公为天子则成王何以处此周公特辅政耳羣叔且有不利之言使实践祚而朝诸侯岂特羣叔流言已哉谬之甚也又曰以周公有勲劳于天下封周公于曲阜地方七百里命鲁公世世祀以天子礼乐此又谬乱之甚者予尝辨其不然矣鲁昭公曰吾何僭哉子家驹曰设两观乗大辂朱干玉戚以舞大夏八佾以舞大武皆此天子之礼也观春秋书初献六羽书郊书望书新作南门新作雉门及两观无非恶鲁人之僭天子所谓礼乐征伐自诸侯出也何得谓鲁用天子礼乐兼虞夏商周之制也孟子以鲁俭于百里彼乃以为七百里周书以唐虞官百夏商官倍彼则以有虞官五十夏后官百戾经违古莫此为甚至其大可怪者乃曰鲁之君臣未尝相弑也天下以为有道之国其果然乎夫春秋一书鲁只十余君隠为桓所弑子般闵公公子赤皆戕于乱臣昭公哀公皆见逐十二公之中相弑害己如此而谓未尝相弑何也盖彼未尝观春秋故妄説至此后世不察乃据以为礼经其谬乱又何如哉王制
　　论古帝王之制必有文献可证斯可以信今而传后也孔子欲言夏商之礼而杞宋不足征正以文献为不足耳孟子欲言周制而诸侯已去其籍其详不可得而闻焉可见王制之书古无有也其作始于汉文帝令博士诸生采辑古典而附益之也何疑哉今观其书言爵位则采孟子之文言官则采左氏之文言巡狩则采书之文其余杂以公谷等説纵使于诸经传一无所悖尚不可以语周之成书也况其杂乱抵牾不可胜言耶夫孟子以天子一位公一位侯一位伯一位子男同一位凡五等彼则分子男为二位而不及天子孟子以君一位卿一位大夫一位上士一位中士一位下士一位凡六等彼则不言君之位而惟五等此其等位既以异矣其余则皆孟子之全文也又以大国次国小国无异制而皆有上士七十二人若诸侯上士七十二人则中士下士又当何如吾恐一国之内安足以禄养之也谓四海之内九州州方千里州建百里之国三十七十里之国六十五十里之国百有二十州凡二百一十国并九州计之则为千七百七十三国周制诸侯已不可知矣其见于春秋者并附庸不过百八十国见于左氏传不过倍加之耳借谓僻陋小国未尝尽见于经而又或见侵于彊大恐亦未必如其所定之数也天子之县内方百里之国九七十里之国二十有一五十里之国六十有三凡九十有三国古者畿内不以封建诸侯虽有公卿采地而谓之百里七十里计九十有三国也有是事哉谓天子使其大夫为三监监于方伯之国国三人古亦何尝有三监之名乎惟周封武庚于商虑其煽乱乃命管叔蔡叔霍叔监之安得谓国各有三监而谓其为古之制乎此亦因周礼有立其监之语而推演之亦安必其为天子立监之定命也又谓天子诸侯无事则嵗三田无事而不田曰不敬夫田狩之举虽乗农隙以讲武然天子一日二日有万防劳民不暇果何时得无事也文王不敢荒于游田至于日昃不遑暇食而谓之无事不田曰不敬而且以不敬归之干豆宾客君庖之需吾又不知搜田狝狩之礼果何为而设此也谓诸侯祫则不禘禘则不尝夫禘之为祭大祭也王者当禘其祖之所自出乃谓之禘春秋书皆讥其僭也何得为诸侯之祭乎若指虞夏之制固如是恐亦不至以天子之祭为诸侯之祭也已然则古制之善虽頼此以存者不少孰知皆孔子之无征也孟子之不闻也则又安必为古之制哉况所记与诸经传多相背驰而必欲执此为古制亦何以信其无也耶至杂之为礼经而谓为孔子所定之礼则谬实甚矣
　　鲁僭礼乐
　　礼记曰成王以周公有大勲劳于天下故赐鲁世祭以天子之礼乐或曰此鲁惠公时周平王命史角赐以郊庙之礼故史角留于鲁要之鲁用天子礼乐谓其出于天子之赐者皆非也夫武王末受命至成王时周公制礼作乐而教典大明人咸知名分所在不敢僭逾乃公力也岂有周公方薨成王遽以天子礼乐赐鲁即大坏周公之典礼乎诚如是则周公諡当何称用何礼必王而后可也然庙谥曰公葬礼亦公天子礼乐何用哉成王非庸君伯禽非庸臣毕公召公非庸相必不为此悖礼乱常之事以启后世僭窃而之以乱阶也或疑非成王时是矣谓平王赐惠公也亦岂然哉其意以治朝贤君则典礼不紊而衰世庸主则赏赐滥行故疑在平王之世独不思周辙虽东鲁在当时不过为次国耳大国如齐楚晋宋敌国如郑卫陈蔡设周平王以私意厚鲁而各国岂肯嘿然而已乎又肯以上世无功徳而甘处弱鲁后乎以晋文之霸襄王借其功以反正至请隧则曰王章也未有代徳而有二王亦叔父之所恶也惠公于平王何有哉然则孰赐之也曰未尝有赐之者鲁自为之也孔子曰天下有道礼乐征伐自天子出天下无道礼乐征伐自诸侯出自诸侯出盖十世希不失矣此圣人所以正名分惧乱贼而作春秋也惟名分一有不正礼乐征伐不出于天子故诸侯僭拟相仍冠履倒置而春秋书禘书郊正以见鲁之僭用礼乐云尔厥后乗大辂载弓矢作丘甲设两观并用天子礼乐其势乃至此极岂惟鲁哉晋用六军僭天子之军也晋人曰以寡人之未禘祀僭天子之祭也甚者呉楚乃僭称王而无所顾忌矣苟不明春秋书郊书禘之防而直以鲁之礼乐有所赐为荣则晋之六军禘祀亦有所赐乎此所以谓成王平王之赐二説皆非也或者又以鲁颂有云龙旂承祀六辔耳耳春秋匪懈享祀不忒皇皇后帝皇祖后稷然则鲁人之所以颂美僖公者亦非欤曰鲁僭郊禘已非一日后人又皆安常习故莫觉其非以为君之功徳而颂美之矣借曰出于天子所赐其于僖公功徳何与也观春秋书公防齐侯于淮以见僖公服楚之役而颂乃谓淮夷卒获则诗人之颂果可尽信否乎噫孔子于诗之鲁颂则存而不删春秋于鲁之郊禘咸笔而不削惟合诗与春秋并观之则汉儒记礼之谬不待辨而见之矣
　　诸侯专征
　　天子握命讨之权诸侯无专征之义诸侯专征大无道之世也谓诸侯赐弓矢得专征伐孰为此説耶毛苌释诗孔安国释书郑康成释礼杜预释左氏皆有是説焉诸儒皆有是説宜必有所见矣孰知是説一倡适以启僭乱之萌哉惟辟作福惟辟作威臣如有作福作威则害家亡国之道也凡人臣行一爵赏施一刑罚不由上命则有专作威福之罪况征伐大事天子重权诸侯方得弓矢之赐即可专之乎诸侯专之则非有道之天子矣天子有道则人不得而专也稽诗书之训可辨矣仲康之世夏少衰矣如嗣侯之征羲和书谓之嗣征史官嫌其若嗣侯之专征必曰嗣后承王命徂征有周之盛玁狁猖獗矣周王为出车之诗命将以讨玁狁而南仲之令众也乃谓自天子所谓我来矣可见治世明主必不以征伐之权假人也迨东周无政日以凌迟诸侯始僭乱妄相侵伐不由王命至于叔季大夫执其权矣故圣人伤之曰天下有道礼乐征伐自天子出天下无道礼乐征伐自诸侯出自诸侯出盖十世希不失矣自大夫出五世希不失矣深痛周之失政一至此也于是始作春秋初则述诸侯之僭中则议大夫之专也奈何谓诸侯可得而专乎彼诸儒之见或以弓矢为征伐之物弓矢赐于天子则征伐即可专矣不知古者诸侯有大功天子赐之弓矢及圭瓒盖殊礼也赐之圭瓒也使得为鬯以祭先也赐之弓矢也使得以待王命征不庭也故王制曰诸侯赐弓矢而后征伐谓之而后未尝不本于王命也安得遽谓其得专乎哉晋文侯有攘戎之大功平王赐之弓矢作文侯之命未尝有专征之语彤弓之诗亦以锡有功之诸侯未尝有专征之命也盖诸儒不究诗书之防特因王制之语而失之故耳况春秋一经书征书伐书灭书取书入书战书围书讨无非罪其无王命而擅兴师也若有弓矢之赐即可出征则当时王室弱而诸侯彊欲弓矢之赐也何难哉得赐弓矢之国即可专征春秋之战皆义战而敌国亦可以相征矣此所以诸儒之説倡而后世恃彊跋扈皆得借口实而启僭乱之萌也岂小小哉或曰史记崇侯虎谮西伯于纣纣囚西伯于羑里后纣赦西伯赐之弓矢斧钺得专征伐于是伐崇作丰何也曰崇固当伐而命之伐者必纣有是命也向使纣无是命文王一得弓矢之赐即敢擅伐崇密以修谮己之怨而纣岂能容之乎或曰左氏尝载管仲之言曰昔召康公命太公且曰五侯九伯汝实征之此言又何也曰太公之贤使有王命得征伐五侯九伯可也何尝使太公得以专之乎若晋文侯之子孙恃其先世得弓矢之赐齐太公之子孙恃有康公之言皆可以专征诸侯是乃周成王平王教之僭而导之乱孔子有道无道之言亦不足信也已通于帝王大纲纪者慎毋惑于诸儒之説
　　五至三无
　　尝诵孔子闲居篇辞若与论语不类绎其防渊乎微矣可以神明未可以意识测可以默体未可以言説尽也及体防久之乃知圣训虽浩无涯涘而流派脉络实出一源是故志之所至诗亦至焉诗之所至而礼而乐而哀亦罔不至焉然则诗礼乐哀之皆至谓其一源于志也非欤乐主声也而无声礼主体也而无体丧主服也而无服可谓至矣究其所起无声之乐气志不违无体之礼威仪迟迟无服之丧内恕孔悲是五至悉起于气志谓其源于志也非欤天无私覆地无私载日月无私照奉斯三者以劳天下可谓无之至矣然嗜欲将至有开必先天降时雨山川出云而奉三无私一出于清明在躬志气如神谓其徳参天地者一源于如神之志也非欤可见志根于心发言为诗履之为礼乐之为乐悲之为哀总之为性情之徳一也虽曰礼也乐也哀也皆以无为至而三无不越五至外也天地日月其覆载照临至公无私而奉三无私之神志与天地日月同归于无也明矣则是无也岂无无亦无之谓乎噫神本无方如春夏秋冬之运于天如神气风霆之载于地弥漫六合化生百物孰得而私议之哉气志在人至于如神不可测识拟议非孔子从心所欲不逾矩无可无不可者其谁能之然揆厥所自一根乎志学于兹益信虽然匹夫不可夺志一念颛精且能贯金石通鬼神矧至圣于志之所至精神融结如鸟覆卵孚化翼飞不可窥测此所以谓之如神而圣不可知也故曰哀乐相生正明目而视之不可得而见也倾耳而听之不可得而闻也虽志气塞乎天地惟其无私所以谓之无惟其无也此所以谓之极至无以加也讵知是无也在孩提不学不虑在圣人不思不勉一毫人力不与哉非无乐也乐在其中不知手舞而足蹈也何声之有非无礼也亡于礼者之于礼也无不中何体之有非无丧也墟墓兴哀道墐死伤为我心恻何服之有要皆本于如神之志充塞天地不期至而自至也特患志之有未至耳惟志至焉则五志三无如鼓答桴如钟应梃一出乎天性自然即喜怒哀乐未发之中发皆中节之和是也谓之未发不覩不闻而非有也故乐无声礼无体丧无服也谓之发皆中节莫见莫显而非无也故诗礼乐哀之相生不可得而覩闻也真志学者惟戒惧乎不覩不闻吾慎吾独而中和位育乃其所自至者极之为天载无声无臭而中庸赞其至也视彼专志以求虚无者奚啻天渊所以学莫先于辨志
　　人者天地之心
　　天髙地下庶物化生类聚羣分不可数计韩退之原人以鸟兽之防总归人类人最灵秀不过庶类中之一耳虽参赞天地惟至诚能之礼运篇乃谓人者天地之心五行之端食味别声被色而生者也是人人皆天地之心矣果天道隂阳专指气言地道柔刚专指质言人道仁义专指心言乎哉盖太极两仪分为五行五行滋为五味感为五声形为五色而色声臭味又区别万殊人在天地间未有不食味别声被色而生而别有所谓人也然其所以为天地之心者岂离色声食味外别有所谓心乎何也心不在焉视不见听不闻食不知味与草木鸟兽夫复何异是故人之为人莫不具腑脏肢体以成身具灵明知识以成心形色天性浑身皆心而其窍则发于耳目口也凡有血气者同得万物之味以为食而辨其味者非人乎五味不可胜穷苟匪人焉味亦莫知其甘防不过充腹之需已矣同得万物之色以为视而辨其色者非人乎五色不可胜穷茍匪人焉色亦莫知其美恶不过娯目之具已矣同得万物之声以为听而辨其声者非人乎五声不可胜穷茍匪人焉声亦莫知其邪正不过悦耳之资已矣即此观之人之为人而异于庶类者为其有是心也然亦止为人之心耳谓为天地之心何欤夫人之心非块然血肉之谓也天地灵明之气充满宇宙惟人独禀其精英寂然廓然浩无涯涘随感随应惟变所适方寸灵觉与六合神明浑沦无间故人之听声存乎耳所以能听者天地之聪也视色存乎目所以能视者天地之明也食味存乎口所以能嗜而化为精神者天地之变化也是心之灵觉寓于形气流通两间卷舒隂阳往来今古巨囊寰宇防透毫芒广博渊深莫测其底止一人如是人人皆然一世之人如是世世皆然此所以人为天地之心也宜乎人人皆为天地立心矣其如人本大而咸自小何哉五色令人目盲五声令人耳聋五味令人口爽众欲交攻令人驰骛奔轶不可救药间有知自检饬而操存之者收视返听节食持斋未能自见本心洞晰天地虽坐忘坐驰彼善于此莫能究竟根源卒与草木同朽腐然则天地之心竟澌灭殆尽乎彼色声臭味人縦欲絶之终有不能絶者讵知声投乎耳耳本无声惟不为声所引焉则虽听以人之心实天听也色过乎目目本无色惟不为色所诱焉则虽视以人之心实天视也味入于口口本无味惟不为味所夺焉则虽嗜以人之心实天地为之变化而滋养之也斯人也浩气充塞天地道心脗合乾坤列为三才参为三极天地且頼以位也非天地之心而何可见心不离乎色声臭味实超然声色臭味之外此心之所以为心也人虽产于天地灵于万物实天地万物之主宰此人之所以为人也人可因声闻食色牿亡天地之心哉
　　射义
　　古人于射义必设侯以命中即诗猗嗟章所谓终日射侯宾筵章所谓大侯既抗是也汉儒记作射义乃曰射侯者射为诸侯也侯取诸侯之义已失之矣郑康成因之注周官司裘曰谓之侯者天子中之则能服诸侯诸侯以下中之则得为诸侯不亦愈失而愈逺哉夫天子之于诸侯其初皆其兄弟子侄其后继世或祖父之列其在异姓必皆功徳之后而为甥舅之国故天子待之不曰伯父叔父则曰伯舅叔舅所以亲之敬之宾之友之而后责之以臣顺岂敢于大射礼取射诸侯之义而待以禽兽之类哉周苌宏尝以诸侯不朝乃设貍首射之貍者不来也将以警不来者晋人怒杀苌宏而愈不服况无故而不以人道待诸侯耶且天子中之则能服诸侯盖天子固己服诸侯矣奚必射之中而后服也使万一不中则不能服诸侯矣奚可哉天子建万国亲诸侯使之世世守而勿失乃谓诸侯以下中之则得为诸侯则虽无功徳而但于大射一中便得列土而封建乎郑氏之説盖亦祖射义而不知其非者也射义曰射中则得为诸侯不中则不得为诸侯观其下文犹以诸侯贡士于天子天子使射中者得与于祭则君有庆而益地不中者不得与于祭则君有让而削地得为诸侯者以有庆也不得为诸侯者以有让也即天子之赏罚诸侯惟在射之中否揆之书云五载一巡狩羣后肆朝敷奏以言明试以功车服以庸孟子云入其疆土地辟贤俊用则有庆土地荒芜掊尅在位则有让己不相合况郑氏因其説诸侯以下射中则得为诸侯尤不可也昔晋侯齐侯相与投壶晋人谓寡君中此则为诸侯师齐人谓寡君中此则与君代兴皆中之识者谓晋人失辞晋固为诸侯师矣何待中壶为隽耶自是齐人与晋干戈相寻投壶之语启之耳以此知古人射侯必不取诸侯之义天子诸侯中之必不如郑氏之説明矣射义一篇虽中多古典而其大义已乖何可以垂训也况射特六艺之一耳稷契伊周未必其能射也羿逢蒙由基之徒皆射絶天下果得为诸侯者皆若人乎今而曰诸侯嵗贡士于天子天子试之其容体比于礼节奏比于乐中多得与于祭不然则不得与选士以祭殆其然者但礼乐不实有于内而徒行于弓矢之间恐古之选士有不然者惟周礼乡大夫献贤能之书退而以乡射五物询众庶则有之何至如射义进爵绌地盖由于射也耶或曰古者不以射取士何谓侯以明之乎曰书谓钦四隣庶顽谗説若不在时侯以明之挞以记之书用识哉欲并生哉盖以四邻之臣若不在庶顽之重罪者则犹可防拭而勿弃之侯以明其艺挞以记其过书以识其非庶防与之并生可见试以射又挞其过侯与挞并施而据此为古之人选士之法也可乎哉汉儒据此以证二礼信哉愈失而愈逺也已
　　昏义
　　天子听男教后听女顺天子理阳道后治隂徳天子听外治后听内职故天子之与后犹日之与月隂之与阳相须而成此不易之理也昏义曰古者天子后立六宫三夫人九嫔二十七世妇八十一御妻以听天下之内治天子立六官三公九卿二十七大夫八十一元士以听天下之外治据本文亦无可疑但后儒谓夫人嫔世妇御妻即天子六宫中有名位之妾媵夫以天子之尊臣妾天下岂百二十人之足多哉但以理揆之一人御众女为古帝王定制其不可疑甚明奈何郑康成又注为当夕之説谓后当一夕三夫人当一夕九嫔当一夕二十七世妇当三夕八十一御妻当九夕每十五日而一周是説也何其鄙悖谬妄一至此极哉夫易之剥六五贯鱼以宫人宠非谓天子自后以下所以备数宫中者必无其人但大昏之义载为定数非徒当夕之説甚悖于理而以一人御众女古帝王必不以此立教也况内之夫人九嫔世妇御妻与外之公卿大夫元士其数一一相配虽以名义言之不应如此之舛而有名位者既定为百二十人则其余服役又不知当有防千百人矣或以昏义本文既无可疑而世儒之説又不可信将以何者而折衷之哉盖天子统六官后统六宫特以隂阳内外而别言之耳苟真知世儒与康成所説之非则有三公必有三夫人有九卿必有九嫔有二十七大夫必有二十七世妇有八十一元士必有八十一御妻合一朝之外治不外乎六官而莫非天子之所统合廷臣之内职不外乎六宫而孰非后之所统哉即羣臣百僚皆天子之命臣其妻莫非天子之命妇合百官朝于天子所以辅天子明章天下之男教合百官之命妇朝于后宫亦以助后明章天下之妇顺也使天下之百官悉敬承天子之男教则外和而国治矣使百官之命妇悉敬承后之妇顺有不内和而家理者哉以此言之则又何必夫人嫔与世妇御妻必为天子宫中有名位之妾媵而后可也尝读书有不迩声色之训中庸有去谗逺色之言是圣人于色荒惟恐防之不早乃于昏义以此垂训万世吾不信也噫即此推其余汉儒释经而经亡可胜慨哉
　　封建疑议
　　古今论三代封建之制惟孟子曰公侯皆方百里伯七十里子男五十里其大畧可据者如此质之武城列爵惟五分土惟三之説相脗合天子地方千里质之商颂邦畿千里之説无间然也王制封建之法则一循乎孟子然曰四海之内九州州方千里州建百里之国三十七十里之国六十五十里之国百有二十凡二百一十国天子之县内方百里之国九七十里之国二十有一五十里之国六十有二凡九十三国九州千七百七十三国天子之元士诸侯之附庸不与以应周千八百诸侯之数定为画一之法斩然不易何拘泥不通至此也夫以九州之地容千八百诸侯犹有近似者若如周礼大司徒建国之制则诸公之地封疆方五百里诸侯四百里诸伯三百里诸子二百里诸男百里职方氏凡千里封公以方五百里则四公方四百里则六侯方三百里则十一伯方二百里则二十五子方百里则百男以周知天下夫以千里之地封公者四是四公各得二百五十里六侯各得一百六十六里十一伯各得八十九里二十五子各得四十里百男各得十里而男之国果止十里职方氏果与大司徒之説不相妨乎以职方言之虽海内之地止封六公九侯二十二伯五十子二百男地犹不足而周之诸侯果止于二百八十余国而已乎若以大司徒之制言之春秋时有年表可考者止二十二国耳为公者三为侯者八为伯者五为子者五为男者一是二十二国已去七千三百里矣而周果二十余国而已乎是皆不通之説也奈何后儒必欲以周礼大司徒职方氏所载与王制孟子之説强而合之有曰于天子言千里者兼军赋而言之于诸侯言百里七十里五十里者独举军制而言也于天子言万乗者以赋法通率也于诸侯言千乗者兼军赋而言也于诸公言五百里诸侯言四百里伯言三百里子言二百里者包山川土田附庸于疆理也于诸男言百里者独举出军赋之封疆也似乎不相倍矣然公侯之封如此其广则折海内九千里之地不足以容数十国而名山大川方数百里者果可以一国包之封疆之内焉否乎有曰周礼封疆方五百里径只百二十五里方四百里者径只百里方三百里径只七十五里方二百里径只五十里方百里者径只二十五里似与王制孟子不相倍矣然侯伯子之地虽已脗合而公之地多二十五里男之地仅得五十里之半况二十五里果可以为国君乎有曰天子畿内方千里者开方实万里也然则公侯方百里者开方则千里矣岂长则百里濶则一里之谓乎是皆求之不得其説故牵合傅防必欲强而通之而数説之龃龉不相合如故也噫以义揆之岂数説尽非耶盖今之去古时已逺矣制已不可详矣九州之地截东南以补西北万里之幅犹相等也必曰公五百里侯伯三四百里则以今之地封三四十国而不足矣有是理哉惟孟子公侯皆方百里伯七十里子男五十里庶防近之是故封疆虽有定制而山川土田附庸之锡则不在定数之中如鲁颂曰乃命鲁公俾侯于东锡之山川土田附庸曰泰山岩岩鲁邦所瞻奄有龟蒙遂荒大东如大雅曰王锡韩侯其追其貊奄受北国曰告于文人锡山土田可见山川土田附庸则又天子展亲报功之特典而不可以定制拘之矣设使天子尽以九州之地封建诸侯而无余则巡狩述职有当庆而益以地者果削彼国之地以益此国亦不论土地逺近为何如哉立国之初封建以定继世而王者欲以分封子弟必须灭他国而后可哉观周襄王以阳樊温原攒茅之田锡晋文原人不服乃至兴师以伐之亦以世守其地不肯遽从他人而山川土田犹有不属诸侯封疆之内者在也要之九州广狭本有不齐山川阻隔势亦靡定安得尽如周礼画疆分界若此其整齐耶孟子论井田曰此其大畧也若夫润泽之则在君与子矣予于封建亦云然惟善考古者无泥于旧説而后可
　　周礼总叙
　　周礼一也古今论者不一是之者固未必天下之真是而非之者抑岂天下之真非乎稽诸孔孟之言其是非可辩矣何也彼谓是书非周公制作也窃恐法制周密详尽三代而下未有如此之尽美者孔子曰文武之政布在方策安知是书非其方防之遗乎若以为尽出于周公之手也不惟封国建官中多可疑孟子曰诸侯恶其害己而皆去其籍岂籍去战国孟子止得闻其畧秦皇焚禁书籍汉儒反得其详也耶可见是书也在春秋时尚有存者至战国而后澌灭无余也已不然孔子所谓方策果何所指孟子所谓去其籍者非周礼之类乎意者汉虽承秦焚禁之余然去古未逺故诸儒犹得以习闻其説其体国经野大典宏纲未必非周家良法所仅存者而捃摭东迁以后如战国时制以杂乱乎其中者岂尽无也耶况周歴八百余载其礼制初虽定于周公而沿革润色时异世殊安知非东周之方策典籍又安知非汉儒所补辑也耶噫读周礼者于其是而真知其为前代之所流传于其非而真知其为后代之所杂乱师其意不泥其迹周公之心法不即此而防通哉
　　周礼原委
　　贾氏正义云按书传周公一年救乱二年伐商三年践奄四年建侯卫五年营成周六年制礼作乐所制之礼即此周礼也汉兴髙堂生传十七篇自髙堂生萧奋孟卿后苍戴徳戴圣是为五传弟子所谓十七篇即仪礼也若夫周礼其出特后者马融传云秦自孝公以下用商君之法其政酷烈与周官相反始皇禁挟书特疾恶欲絶灭之故焚烧之独悉是以隠蔵百年孝惠除挟书之律开献书之路时有李氏上周官五篇复入于秘府五家之儒莫得见焉孝成时刘向子歆校理秘书始得列序着于録畧然亡冬官一篇以考工记足之时众儒并出共排以为非是唯歆年尚幼务在博览乃知其为周公致太平之迹具在于此柰遭天下兵革并起疾疫丧荒弟子死丧彼有里人河南缑氏杜子春尚在永平之初年且九十能通其义颇识其説贾徽及子逵大中大夫郑兴及子大司农众往传其业又以经书传记转相证明为解其时议郎卫次仲侍中贾景伯南郡太守马季良亦皆作周礼解诂然犹有参错同事相违二郑明理于典籍觕识周官之议存古字发防正读郑氏康成作周礼注多引杜子春郑大夫司农之义以赞而释之焉然则周礼起于刘歆而成于郑然孝存以为末世渎乱不经之书作十论八难以排弃之何休亦以为六国隂谋之书唯有郑徧览羣经故能荅林硕之难作为训注使其义得条通焉其后唐太学博士贾公彦又撰周礼疏五十卷是为注疏云【觕粗通】周礼考
　　郑氏曰周公营洛邑于土中七年作六典谓之周礼致政成王以授之
　　王文中子吾视千载而上圣人在上者未有若周公焉其道则一而经制大备后之为政者有所持循矣明道程子曰必有闗雎麟趾之意然后可以行周官之法度
　　横渠张子曰天官之职须襟怀洪大方能包罗统贯规模至大若不得其心欲事事上穷究凑合使如是之大必不能也
　　蓝田吕氏曰周礼直欲使无一物不得其所故其书无一言而非仁
　　朱子曰周礼一书皆是从容广大心中流出　又曰周官徧布精密乃周公运用天理烂熟之书
　　昆山王氏曰六官治教礼政刑事上下四方覆蔵宥密如天地四方之六合缺一不可大如六乡六遂六军小如六牲皆六官合而后具如六出之花六瓣具而后花成缺一不可也一职修可以扶颠持危拨乱世而反之正六职修则天下大和万物咸若矣　又曰周官物各付物如天地之化大之日星垂教河岳效灵小之草木之一华一实鸟兽之一羽一毛靡不相对成文非物物刻而雕之　又曰周礼有必不可复者如后妃夫人与尸宾献酬天子与邦君送迎揖让是也至宫府为一体王后世子之动有式法寓兵于农取士以贤选用宦寺府史胥徒制驭诸侯四夷后世舍此无以为治　又曰周官中有原兼官不别设官者有其官相聮不得不兼者有平日不设临事设之事毕复罢者皆使人以其所能用人以其余力故事治而功不妨官设而禄不费所以善也
　　周礼本防
　　古籍备载先代建置法纪独周礼一书最为详密是非存亡姑置无论然读是书不可先有是非存亡之成心横于胸臆惟依周礼究竟周礼俾一官一职明其司掌总其统属多之若増一赘疣少之若缺一成数此亦未可以己意裁决之也须从书外洞见作者本意于六官源委透彻底里自度可与周公面相质疑问难周礼全书尽在我胸中经之纬之一无所然后度其时势审其治体是非存亡灼然如烛黒白庶不为后人论议所挠乱矣不然徒逞意见是今非古移前补后祗见其妄也反以滋后生之惑也予甚闇陋于各经书不敢自衒小慧妄加删补革易旧章或露管窥则直述所见以就正有道然欲于是书而提掲纲领晰其防归尤为急务近世王明斋氏于周礼颇得肯綮鄙见多与之合又何必别自为説耶天官冡宰天统万物天子立冡宰以统御百官曰天官冡宰取其调剂邦治协于中和也大宰之职掌建邦之六典以佐王治邦国小宰掌建邦之宫刑以治王宫之政令宰夫掌治朝之法以正王及三公六卿大夫羣吏之位掌其禁令其官属凡六十皆王宫后宫之事冡宰无所不统宫正而下主宿卫及王之左右内宰而下主内政及后之左右膳夫主食酒正主饮宫人主宫室典妇功主女功内司服主衣服医司主疾病罔有一事一物出于他门违于法式者俾王及后率由天道也其大府而下八职皆财赋之官而亦属焉盖九贡九赋九式已见于大宰小宰之文八政以食货为先欲均天下必自理财始万物皆天物故宰致国用有大府掌出入之权百官府皆天职事皆天工故宰百官听邦治而特司防一职总焉六十属皆主在上之事天覆象也
　　地官司徒地载养万物安扰地道也天子立司徒以安万民徒谓统徒众也大司徒之职掌建邦之土地之图与其人民之数以佐王安扰邦国小司徒掌建邦法乡老各掌其所治乡之教而听其治其属七十有五俱主教养万民士农工商四民尽乎民矣六乡多士故卿大夫之属详于教六遂多农故遂人而下详于养市商也司市而下治商人之教工则见于冬官司保氏主辅王躬及教其左右司谏司救掌畿内之教也地之所生莫大于土载师任地也土均均人平土也封人守畿封之土虞衡主山林川泽之土门闗守土者也仓廪土地所出牧人畜养牺牲土所产也牛土畜六十属皆邦本之事也
　　春官宗伯春出生万物宗尊伯长也天子立宗伯掌邦礼以事神为上报本反始亦反其所自生也大宗伯之职掌建邦之天神人鬼地示之礼以佐王保邦国小宗伯掌建邦之神位肆师掌立国祀之礼以佐大宗伯其属六十九秩序皆天所命天府奉若天道也大卜筮占梦眂祲冯相保章听命于天和同天人之际也典命典瑞司服巾车司常礼之秩序也郁人司尊彞司几筵行礼之器也巫祝致礼之辞也诸史守礼之官也礼必有乐大司乐教王世子及国子以礼乐者也世妇内外宗教六宫以礼者也送死大事冡人职器专其礼都宗人治都惟宗礼家宗人治家惟宗礼鸡人春畜六十属合敬合爱春生象也夏官司马夏大也长万物也天子立司马掌邦政以平诸侯正天下大一统也官以马名兵所重莫有急于马者大司马之职掌建邦之九法以佐王平邦国小司马掌凡祭祀防同飨射师田丧纪掌其事如大司马之法其属六十有三大司马主天下之大事量人邍师制畿封国也职方氏分职也都司马家司马简稽乡民也司勲司士诸子进贤兴功也皆大政也大仆节服氏格王正事也司士正朝仪之位正朝廷百官也九伐正万国也服不氏而下正禽兽也兵司马之用器则有司甲司兵司弓矢马司马之乗畜则有马质校人战司马之事戎仆主军政之御司右主车之右环人挈壶皆有事于战者也兵莫大于自卫守险虎贲旅贲备辇毂以卫王掌固司险掌疆设险以守国也兵莫大于防防杜渐懐方氏训制治于未乱匡人撢人消息于未萌也它若司爟主火夏气也小子羊人主供羊夏畜也弁师首服夏象也六十属万物相见品彚咸亨之象也乃司马辨论官材进士之贤者于王诏爵诏禄诏事奠食司士掌其版王制记之矣
　　秋官司冦象秋气严肃收聚敛蔵乎万物天子立司冦掌邦刑义以正万民也大司冦之职掌建邦之三典以佐王刑邦国诘四方小司冦掌外朝之政以致万民而询焉士师掌国之五禁以佐右刑罚其属凡六十有一司刑以定罪司刺以参伍赦宥掌囚以拘系司厉以收孥掌戮司圜以收教皆刑官遂士县士方士讶士朝士各掌其地之刑也司禁杀戮禁暴氏野庐氏蜡氏雍氏萍氏司寤司烜条狼脩闾衔枚主巡察布宪主警戒司约司盟主结信皆禁于未发刑期无刑也夫杀以止杀岂徒刑戮之是务乎司民掌民数属若曰王刑者民之司命以生生为心期于治而已杀敢不慎乎大行人掌邦交之礼又主以刑诘四方朝大夫都则都士家士主以法则驭圻内诸侯防氏而下十二官刑及禽兽也职金五行秋属金犬金畜也六十属皆主裁物之过各正性命之象也冬官司空大宰事典曰以富邦国以生万民冬者万物之所终也万物成终必归其根亶空土也司空掌邦土天下之事所由成故命曰冬官空之言空也相天下之势所空缺而修治补助之是冬官之义也冬官官属其亡久矣汉孝惠除挟书律时李氏上周官五篇复入秘府五家之儒莫得见焉至孝成时刘歆校理秘书始得列序着于録畧亡冬官一篇以考工记足之夫工特司空之一耳冬官讵止考工已耶或谓各属混于五官之中即欲于五官中摘其有闗冬官者以补其缺是谓冬官原未亡也或欲象天文有土司空土工二星拟其属必有掌大均之事者有器府星拟其属必有掌器府之事者诸如此类皆补于五官之外也二者皆有定説孰敢必其然哉考工记虽不足以尽冬官而工其属也然则六官阙一如之何孔子尝叹吾犹及史阙文吾其阙之而已矣








　　周礼是非
　　周官书列于经防千百年矣戾于经而列于经此予所以不得不辨其非也予岂得已哉贾氏曰六经祸于秦惟周礼最后出也以始皇特恶之故禁絶加严也此理不然北宫锜问周室班爵禄之制孟子谓诸侯恶其害己而皆去其籍可闻其畧而不闻其详方战国时周室犹存诸侯彊大不禀周制已灭去其故籍也是周公所制之典夫子所正之经已不传于世也故虽孟子博学大儒不得闻其详何待秦之祸而后亡始皇禁絶之严故后出乎岂当时有周礼而孟子不见之乎孟子且不见周礼汉世焉得而有之有之则非周公之旧后儒为之章章矣然秦汉去周未逺使其洪儒硕学请闻周礼之旧作为一书使后知所本又何幸耶故虽非周公之亲笔谓之周礼亦可也今乃不然所载之典大抵以衰世之制为盛世之典其背理伤教甚众以理度之特出于汉儒之才髙而不深于道者欤所以不能使人尽信也夫成周之制语其最大者莫若建都也又莫若封国也又莫若设官也仿其言皆与他经不合言建都之制则戾书洛诰召诰之防言封国之制则戾书武成与孟子之説言设官之制则戾书周官之六典此其事之最大理之最明而皆与古书戾则其小者可知矣
　　建都之制【周人求地中以建国畿方千里故郑氏曰周公居洛营邑于土中七年使成王居洛邑其説信矣然犬戎作难平王始迁居洛邑盖前此未以为都故也然则谓成王居之何哉若但测景求地中而不居顾谓之王畿王国宁有是理哉】
　　大司徒以土圭之法测土深正日景以求地中由是建王国制其畿方千里土圭之法不见于地经惟见于周礼大司徒及典瑞玉人之官以是测日景长短求与土圭等盖谓周公营洛邑之事郑氏谓周公居洛营邑于土中七年使成王居洛邑夫周公营洛邑未尝与成王居之也至犬戎之难西周已丧平王始迁居焉今指洛邑谓之王国王畿即谓成王居之岂不戾乎若但测景求地中而不居则不得谓之王畿王国也此其説失之明矣且王者之居必求地中何耶古之圣人定都建国特取其便于时尔尧都平阳舜都安邑文王居丰武王居镐何必其地之中耶贾氏谓五帝以降惟汤亳得地中尧舜虽不得地中而政令均天下治者以并在五岳之内周之岐镐处五岳之外故周公东居洛邑此因郑氏而愈失之也尧舜文武之治若不施仁政于民则居地中何益徒居地中与五岳之内即能令政教均天下治者陋儒之见也且先儒谓今颍川阳城为地中故置中表若然周公何不即都阳城乃营洛邑乎洛邑去阳城亦逺矣既求地中而不以为都何耶又曰日南则景短多暑日北则景长多寒日东则景夕多风日西则景朝多隂説者谓凡日景于地千里而差一寸南表千里景短一寸北表千里景长一寸有是理乎若千里即差一寸万里乃差一尺也此已不可况谓东表去中表千里昼漏半中表景得正时东表日已昳矣是地于日为近近故得景夕西表去中表千里昼漏半中表景得正时西表日未中是地于日为近西仍得朝时之景此甚不可也日月丽天万里同晷才去千里之间地中得正时在东之景已夕在西之景方朝若然是夏日之至昼漏方半东去地中千里之人以西方之朝为夕西去地中千里之人以东方之夕为朝使相去数千里之外则当以昼为夜以夜为昼矣即虽蛮夷之地穷日际月窟之所居亦不至是昔尧命羲和宅嵎夷命羲叔宅南郊命和仲宅昧谷命和叔宅幽都皆以观日景之出入短长隂阳气之偏正未尝闻四方日景之异如此又曰天地之所合也四时之所交也风雨之所防也隂阳之所和也夫谓之中国居天地之中者以外有东夷南蛮西戎北狄之为中也其蛮夷之地或相蓓蓰或相什百在四夷之域广狭自不同中国之内但止一洛正为天地之所合四时之所交其果然乎故营王邑者欲居天下之中使四方道理均此则可矣而谓天地必合于此四时必交于此恐无是理也况于风雨之防隂阳之和无亦在人君徳政应天心如何耳但居洛邑以求风雨之防隂阳之和空言也此无他盖见书召诰有王来绍上帝自服于土中之言故作周礼者衍其説也不知书所谓土中者但谓道里均耳使周公必以土圭测景求地中则书载营邑之事详矣岂得不言今观洛诰之书特云卜涧水东卜瀍水西何尝如大司徒及诸儒之説学者苟知成王未尝营居洛邑之説自可知其非也
　　封国之制
　　周礼封国之制先儒固有能言其非者俗学又为之委曲求通以误后世亦不能无辩焉夫子以大国为千乗之国又曰安见方六七十如五六十而非邦也者至孟子荅北宫锜及慎子之言与武王列爵分土之制无少差异则大国不过百里次七十里次五十里周法固然也又曰今滕絶长补短将五十里也则孔孟非特闻武王周公之制盖亲见当时之诸侯则然汉儒作王制亦同独为周官书者以公五百里侯四百里伯三百里子二百里男百里与书论语孟子礼记之言并戾无有疑其为非者何也陋儒郑氏释王制方曰武王初定天下更以五等之爵増以子男而犹因殷之地以九州之界尚狭也周公致太平斥九州之界封有功诸侯大者五百里最小者百里盖据大司徒之文夫尧舜夏商周之地不过九州攷周职方掌天下之图无以过于禹贡之域禹之疆域东渐于海西被于流沙朔南暨声教夫既已穷于海至于流沙将何所斥广哉借能斥大边境取荒外之地亦不可増封于内此必不然也或曰诸侯之地当如孟子之言至开方之説则如司徒所记故其言封疆皆言方者开方之法也王制云方千里者为方百里者百若据实千里而言则不得有方百里者百亦开方法也此百里之国开方得百里之国者四公当为四百里此言五百里者锡之以附庸故也伯七十里开方得七十里之国者四则为二百八十里举成数可为三百里子五十里开方得五十里之国者四故为二百里据此説亦非也以公侯之地开方已不得五百里之数又益之以附庸若公侯有附庸则自伯而下亦当有附庸合以公侯则又不合于伯子矣况子男同五十里今以子五十里开方得二百里而男开方止于百里何哉説者又强通以为男实有二十五里何所据而云然王制有曰古者以周尺八尺为步今以周尺六尺四寸为步古者百里当百二十一里六十歩四尺一寸三分然则孟子周官里数之不同抑尺之有短长耶借谓尺有短长其百里当后之百二十一里有竒周官只但云诸公之地封疆方百二十里何至相去数倍辽逺之甚乎是又不可也不知为此异説者盖汉儒见周之衰诸侯相侵吞灭小国开疆拓地至于数百里之广乃以为周制乎子产曰古者列国一同今大国数圻若无侵小何以至焉孟子曰周公之封于鲁为方百里者五又曰今海内之地方千里者九齐集有其一观此则春秋之大国非复一同也战国时鲁乃五百里齐乃千里此则周官书执以为据也又职方氏曰千里封公方五百里则四公方四百里则六侯方七百里则七伯方二百里则二十五子方百里则百男皆非古之制不可信也故曰举衰世之典而为盛时之制此类是也建官之制
　　周礼事之最大者莫如建都封国之制予既辨其非古矣然未为甚也至其言设官则甚矣据书周官称唐虞官百夏商倍之继之曰仰惟前代时若训迪厥官立太师太傅太保兹惟三公少师少傅少保曰三孤而后及于六卿周之官制可据惟此成王仰惟前代则大率依唐虞夏商之制耳今观周礼乃无三孤三公之官不志其大而志其小于理安乎为之説者乃曰三公之尊坐而论道故不列于官谬説也成王言六卿所治之职何尝以配天地四时今以冡宰曰天官而天事反在春官乃曰天取兼总之义夫天之至尊惟万乗可称曰天王曰天子岂以人臣而得称天乎司徒谓之地官尤无意义古者司徒掌教教以人伦今乃掌土地之事则是司空掌土地非司徒掌教也宗伯掌礼谓之春官春者物之生五行以象仁今谓之礼岂主教也哉司马掌兵而谓之夏官夏方物之盛反用兵乎惟司冦掌刑谓之秋官犹可矣司空掌土谓之冬官又无理也使成王有职于天地四时则书言之矣书既不言所取又无义汉儒臆説可知也又小宰谓天官以下其属各六十计为三百六十官説者谓象日月星辰之度今观自太宰至履人官凡六十有三自大司徒至藁人官凡七十有九自大宗伯至宗人官凡七十有一自大司马至家司马官凡七十自大司冦至家士官凡六十有六计五官之属已三百五十有二而冬官尚不与小宰之言自戾矣且其趋走之吏仆之职皆列于官内小臣内竖男巫女巫之类何为者耶甚者蝈氏去鼃黾壶涿氏除水蛊柞氏攻草木而方相氏蒙熊皮黄金四目为一官乎凟乱不经甚矣然此虽不可犹可强道也若乃乡官之制五家为比有下士为比长五比为闾有中士为闾胥四闾为族有上士为族师五族为党有下大夫为党正五党为州有中大夫为州长五州为乡有卿一人谓之乡大夫六乡之民不过七万五千家耳今毎乡卿一人中大夫五人下大夫二十五人上士一百二十五人中士五百人下士二千五百人一乡之中自卿至下士凡三千一百五十六官合六乡计之则有万八千九百三十六官不知七万五千之家何似供之也虽尽土之所产赋之所入不足以给之至遂人言六遂之制又云五家为邻有邻长推而上之为里为酂为都为县为遂为鄙于乡之制并六家计之亦万八千九百三十六官六遂又能供之耶合乡遂之数则为三万六千八百七十二官据孟子王制诸侯而下士比上农夫食九人使六乡六遂之官皆食诸侯下士之禄则三万七千八百七十二官盖食三十万有余人乡遂之中耕者凡防万人乃食三十万不耕之人乎况又不止皆食诸侯下士之禄况又乡遂之外他官至众内而三公三孤之属外而诸侯之臣不知其防借谓尧舜之世事简而建官少周之世事烦而建官多夏商不过倍唐虞之制周人亦不过倍夏商之制何得与夏商相甚乃数万倍耶盖彼但见成周建官之多而不计其数乃诞谩至此世儒酷信之不亦伤乎王氏曰王畿受天下财赋不当以财不足禄为疑不知官冗至此禄之当以何术世之陋学随人东西未有如汉郑氏近世王氏也作周礼者正以欺若人耳
　　内宰之职【周人以辩宫九嫔九御之教责之内宰然乎否乎夫以宫禁之密房帷之事非外官所治也女子未嫁教以妇言妇徳妇容妇功者女师之事也今内宰二人下大夫也其属又有上士四人中士八人府史胥徒之众而使之出入宫禁以隂礼教皇后及九嫔无是理况谓之妇织絍组紃之事内宰其果能教乎】
　　夫男女之别正家所先先王以宫掖使令扫除之事不可无人于是不得已而用奄官以为之防未闻使外官治内事也后夫人以下欲无骄伪无嫉妬无谗言无私谒在人君正身以率之耳不正身以率之而使内宰之徒教之非也舜以匹夫妻帝之女使执妇道于虞书曰嫔于虞盖以徳化之也文王能使太姒之有徳亦身率之耳诗曰刑于寡妻至于兄弟以御于家邦皆非使人教之也在易之家人曰男正位乎外女正位乎内男女正天地之大义六二之爻辞曰无攸遂在中馈言妇人凡事无所专持主馈食于中耳今天官之属乃使九嫔世妇女御如女祝女史与焉春官之属乃使世妇世吏内宗外宗与焉在世妇则每宫卿二人是禁帏之内男女杂列其职岂分别内外之理哉古者内外言不出入于梱今使宫嫔而属六卿使朝臣而化九嫔周公必不为是也又曰凡宾客之祼献瑶爵皆赞説者谓王同姓及三王之后来朝觐为宾客者行祼礼时后则亚王礼宾王享燕之后则亚王献宾瑶爵后所以亚王酧宾也此又不可之甚者方宗庙之事后助王祭礼也宾客何得与后相酧即为王同姓三王后乎以在中馈正位乎内之妇人使之外接宾客杂与有司行祼献之礼则易家人之道不足为训也释者又引阳侯来朝于穆侯穆侯享阳侯夫人助君子酧于宾阳侯见夫人色美遂杀穆侯而窃其夫人故自后废享夫人之礼诚如是説则周礼制未足以经国家其弊乃至于使其臣窃君之夫人岂防乱之礼意乎予谓君有宾客必无后夫人祼献之礼此果有之则阳侯窃夫人之乱亦宜至于此矣盖此特汉儒以后夫人有助祭祼献之礼而谓宾客亦然世人惑其説不见其礼行于世故为阳侯窃夫人而废夫享之説也又曰凡建国佐后立市设其次置其序正其肆陈其货贿出其度量祭以隂礼此又不可也妇人无外事何得以立市乎説者谓后职主隂王立朝后立市隂阳相承之义若然凡事之属于隂者皆后主之也祭天阳也祭地隂也祭日阳也祭月隂也祭祖阳也祭社隂也然则祭地祭社祭月等事何不归之后乎吾闻神农教人日中为市者矣未闻后之立市也闻舜之巡狩同度量衡者矣未闻后之出其度量也王之事后不得与犹后之事王不得与也日昱乎昼月昱乎夜各不相侵而后得隂阳之义也是故牝鸡之晨周王数其恶哲妇倾城诗人记其乱歴观圣经之训未有妇人与政者独汉儒序诗以求贤审官知臣下之勤劳为后妃之事盖悖礼乱常之谬説不可以训也作周官书者之説与序正同愚意所不可者三以隂礼教六宫教九嫔以妇职教九御一也凡宾客之祼献瑶爵二也凡建国佐后立市三也以为诚如此则隂阳非以相成乃以相侵为乱之本秦汉以来女祸相仍盖不知道者之説有以启之也可不戒哉











　　惟王建国辨方正位体国经野设官分职以为民极四海之治归于王畿王畿归于王朝王朝归于王躬而王建其有极故辨方正位则前王后宫内外不相凟前朝后市义利不相干而朝廷正矣体国经野则王国王畿各止其所而邦畿千里正矣设官分职则天下之治大纲小纪靡不毕举矣所以大中至正为万民之表极焉而治道不出于此故六官之首皆以此语冠之也
　　周礼六官
　　绎曰易首乾象天礼首天官建冡宰法天易坤承干地配天礼天官掌邦治象覆帱司徒掌邦教象持载盖教以宣治而地守卿配天也君治教天之道也天地设位而易行易乾元亨利贞礼宰统百官礼政刑事物有其官上法乎天行是故法象莫大乎天地变通莫大乎四时宪天聪眀法时顺布分职聮事为民极莫大乎六官曰天官卿于六官并列何也曰易乾坤于六子亦并列也天地四时一不具即覆载生成之徳讵有偏乎其并列象分异也其聮事象功同也譬则风雨露雷共而化工宣生长收蔵合而歳功成经脉竒络相传输而百体清和咸理也然何独事聮也天官者以治教礼政刑事为其治者也地官者以教治礼政刑事为其教者也春官者以礼治教政刑事为其礼者也夏官者以政治教礼刑事为其政者也秋官冬官者以刑事治教礼政为其刑事者也譬言天而五土四时统于天言地而五运四气统于地春夏秋冬各以其时行而覆载生成之徳各正具备也播五行于四时而木火土金水嵗月日时干支子母迭而运也易先天图天地定位而雷风水火山泽错列以成体后天图帝出震齐巽相见致役説战劳坎终始乎变化成万物也其道一也宗伯掌其礼曰春官何也曰乾元统天礼三千三百一天故礼者体仁长人之纪也记曰宗伯之官以成仁司马掌邦政曰夏官何也曰政者正也司马掌政张皇六师赫赫濯濯而后能以万国宁大正人之道也譬则夏之日乎伊可畏而助长物也抑雷霆乎时雨乎殚迅动而震动优渥过化而不留也夏盛徳在火故兵犹火火烈具举而民勿之有犯也故兵蔵于民大设不用而诸侯自为正夏官卿之道也记曰司马之官以成司冦曰秋官司空曰冬官何也天地之气收而肃肃渐以威而终之蔵以固也秋揫也司冦义刑义杀驱而纳之善象之曰秋官冬固蔵司空居四民时地利蔵而固之富有生之其象也大哉乎冬官之事典三冨万民而夏官之董兵曰政秋官之制刑曰禁也明兵设不用刑有禁欲无犯也达天徳矣易曰天地之大徳曰生后世极兵刑之用于水徳而世嗣竟殄则逆天用焉故也曰书周官有三公而礼经无列何也曰三公无官也天以紫宫枢极统万象而居其所不动不自显其光所以为神也帝以道揆法纪统六合而师保疑丞左右密勿不自劳于事所以为圣也周官论道而不及以六政以尊道也九经尊贤而不列之大臣惟贵徳也故三公无官也天地者道之本也隂阳者道之运也三公者洞幽明之故握元化之统备渊浩之徳神而明之默而成之不言而躬行之者也三孤者慎观三师之徳行而审谕之于道者也公调而燮之孤审而亮之公微言而笃行之孤审象而弼丞之然后能襄于天道揆立焉是奥枢之任也孔子曰修身则道立尊贤则不惑曰前儒言之三公不备官也三公之有官皆六卿之上摄者也谅乎曰唯唯否否三公道揆之所出六卿法纪之首也议道揆者本天质道主格王心焉敷道治于民是故六卿老外倦勤于政内深喻于道则使之释政而任道其任矣奥者明之根明者奥之符不求端于奥而求于理明者末也既握枢于奥而兼以理明者誖也以师保之尊而复尸宰司之事即胡以平政是明圣之所不处也任六卿之务而复议调燮之道则何以凝道是明圣之所不能也且王者之于道也訏谟密勿靡息而豫怠焉师保傅者时省微而辅危以一之于道者也盖昔者武王克殷甫下车访箕子受洪范焉践祚三日就师尚父斋宿三日折行西向再拜受丹书焉而壹不备其官将王徳无于此阙乎是明圣之所不为也其谓官不必备者难其人即不必其备可也而何可一无设也故三公不设而以为兼官若加官也周季世之事非公本所为建官意也曰周六服有羣辟经不具何也曰六服有分土矣羣辟有君道矣教不易政俗各因方王何敢知焉六卿分职列属王朝王畿井井秩秩而九牧有倡也且建牧立监太宰主之正畿疆立社稷大司徒专之太史掌其典职方掌其籍大行人掌其礼盖邦国六典咸受成于六官于王治岂有外哉记曰天子三公合以执六官均五政齐五法倡九牧以御治此之谓也
　　周礼六官存亡
　　周礼之亡也非真亡也杂之者诬之也周礼之不果行也非不可行也泥之者累之也以周礼之仅存而亡于不善学者之襍废于不善用者之泥也则圣王之法将遂至于坏乱而其心思之所继于是乎益穷古先圣王治天下之大经大法其可见于今日者莫如周礼周公相成王明圣述作跻世太和一时生养斯民之道固已备矣然犹虑天下之大后世之逺无经制以维之则其势必不能无敝于是兼三王施四事夜以继日竭吾精神心术而为之举其大纲则其建官以六典其兵农以井田其取民以什一其养士以学校其治天下以封建其威民以肉刑及其节目则八法八柄九贡九两之序祭祀朝觐冠昏丧纪师田行役之详内而王宫阍寺嫔御丝枲之事外而畿甸侯卫要荒蛮貊之宜繁而星躔卜筮医巫工作之技细而昆虫鱼鳖鸟兽草木之微罔不具备彼其处心积虑上彻唐虞下垂万世纵嗣有辟王而其法制犹可维持而未坠者頼有周礼在也孔子去周公未逺而曰文武之政布在方防当时周礼在鲁所谓方防者岂即周礼耶孟子当战国时始言诸侯去先王之籍岂周礼在战国时诸侯即已去其籍耶遭秦焚书至籍散逸汉人得之煨烬之余断简残篇编帙散乱而冬官遂亡河间献王购以千金不得刘徳辈乃以考工记补之夫使冬官而果亡也则其补之也固无不可郑又从而注之夫使考工记而果可以补冬官也则其注之也亦宜今以周官考之自冡宰司徒宗伯司马司冦而下曰司空掌邦土居四民时地利则掌邦土者司空职也又以六典考之自治典教典礼典政典刑典而下曰事典以冨邦国则冨邦国者司空事也夫所掌而曰邦土则凡任土度地封域之广轮民物之众寡井牧之所经画焉者皆邦土之职也而所谓建邦土地之图与其人民之数制其畿域设其坛壝与夫土防土圭之法井邑丘甸之制正冬官之所专掌也而何以襍于地官之职乎以至载师封人遂人里宰之类此任土之职也何以属之邦教土方形方之类此封域之职也何以属之邦政野庐蜡氏墓大夫之类此道路茔域之职也何以属之邦礼邦禁其他如掌次掌舎幕人之类则皆以居舍供王之役者又何以属之邦治乎观此则其掌邦土之职散见于五官者可知矣邦国而曰冨则凡山林川泽百材所自生庶物所自出财用之所取给焉者皆富国之事也而所谓辨九土之名物制天下之地征教之树艺敛其财赋与夫土冝土均之法鸟兽草木之繁正司空之所有事也而何以概之司徒之事乎以至虞衡兽塲圃司稼稻人之类则树畜之事也何乃属之安邦国山师川师之类则珍贡之事也何乃属之服邦国雍氏萍氏柞氏薙氏之类则薮泽之事也何乃属之诘邦国其他如巾车典路司裘司服追师染人之类则皆制车服以供王之用者又何乃属之平邦国和邦国乎观此则其富邦国之事襍出于五官者可知矣且以小宰所掌之六属考之一曰天官其属六十二曰地官其属六十三曰春官其属六十四曰夏官其属六十五曰秋官其属六十六曰冬官其属六十六官属合三百六十大事从长而小事专达未尝有余欠也今以周礼所载之五官观之天官之属六十而羡其三教官之属六十而羡其十有九政官之属六十而羡其九刑官之属六十而羡其六冬官之属乃独全阙焉余羡于彼而全阙于此独不可取盈乎故冬官错襍于五官而其职尚在是名虽为亡而实未尝亡也汉儒补以考工记而其职遂亡是名虽为补而实则已亡也盖徒以司徒之为地官遂以土地物产之事尽归地官职掌之中而不知司徒之掌邦教岂以度地居民之职皆为司徒教化之事乎矧以司空之官而槩之以饬化八材之事则其所以率属者其止于百工之职已乎以冬官之典而尽之于审曲面势之能则其所以佐王者其止于工事之式已乎或者因此遂指为汉儒附防之説不知其所附防者止于考工记一编而不可以病此书之全也或者又谓为文王治岐之书不知其所载者皆为天子之事而不可以言侯国之旧也或又因其九伐正邦四时教战遂诋为战国隂谋之书不知寓军政明教化此先王仁义之师也岂可以隂谋毁哉或又因其九赋敛财九式均用遂指为成周理财之书不知倡九牧阜兆民此先王惠养之政也岂专为理财设哉井田世业万世之良法也而王莽以之稔新都之乱则以土田刼夺既失民心而泉府市司扰害流于市里大非先王养民之本意矣况其以簒窃之奸而播毒痡之政其致乱岂特不善用周礼之失哉阜通货贿九职之所任也而王安石以之酿靖康之祸则以均输专利已非国体而青苗手实捜括徧于闾阎大非先王足国之常经矣况其以偏执之资而引凶邪之党其酿祸岂特不善用周礼之失哉善学者诚能因其缺以求其全师其意而不泥其迹则先王之治法复明而圣人之心法可见矣呜呼有闗雎麟趾之意然后可以行周官之法度周公之制礼其仁天下之心为之也欲求圣人之法者求之圣人之心而已矣我国家稽古建官六卿分职礼乐明备典则昭垂其于成周建都立极之意固已得之而损益尽善至于冬官之书则俞廷椿呉幼清诸先生相继申明之而圣王仁天下之心可复覩其全矣虽然周公以内宰嫔妇宫正宫伯皆颁于天官而内府外府之出入服御庖膳之上供亦皆与焉其意防矣人君之寝处起居食息赐予冡宰莫不与闻而所以防微杜渐者得以预为之所至于师氏保氏之职所以诏王媺而谏王失者又谆谆焉其所以养君心而正朝廷以及天下者固大臣职也成王之为令主也有由然哉
　　周礼总意
　　善读古人之书者在师其意而已矣苟得其大意而观防通焉则参互变易而法制之周莫非美意之敷施也若徒泥其迹则或详于此而畧于彼或行于古而不可行于今或原错简阙文或后人増窜杂乱俱莫之能辨矣曽谓读周礼者可以局见拘泥之哉况先儒一是一非各有成説其书出自周公与否无论已彼体国经野设官分职后代法虽变更意多沿袭独官府一体兵农一致教士于乡而选举之三事于治体所闗尤切乃后王皆莫之祖述焉则深可慨也尝读天官篇见其浩然广博靡不并包森然详密靡不贯彻真如天之含容徧覆无一物不在其生生中也非圣人既竭心思何其法之美善一至此哉盖惟王宫后宫莫非冡宰所统故宫正而下主宿卫及王之左右内宰而下主内政及后之左右无非欲王之赞襄使令罔非哲人常变守卫罔非吉士一匡王以正也所以王后世子动有式法寺人内竖悉有禁令王谁与为不善哉视后代宫中事宜虽宰相莫得预闻者相径庭矣然此惟得其宫中府中相为一体之意而变通之可也不然古今时势悬隔非特天子与邦君送迎揖让后妃夫人与尸宾献酧后世不可通行如宫阃之内岂府史胥徒所得与九嫔世妇岂内宰所教乎但宫府统摄内外聮比此则天下根本所系真世世不刊之典也大司徒地官主土与民大纲在分土居民之法比闾族党州乡以施教化遂沟洫浍以正疆界通水利井邑丘甸县都以稽民畜起徒役而伍两卒旅军师之法寓焉是民制起于比闾邻里兵制起于伍两卒徒居则相与荷耒耜以相耕耨出则相与荷戈盾以相战守所以人服习而政便安上易事而下易使也以此较之后世民自为民出粟以养兵兵自为兵出身以卫民兵农两病者大不侔矣何先儒之论止知王国六军取足于六乡是六乡七万五千家出六军七万五千人则六乡人人尽用嵗无更休县遂都鄙居然无事何劳逸不均也况王国止此六军则公私之田孰与耕获天子巡狩征讨之类孰为之迭用哉不知比闾族党州乡惟以服役守御犹后世京军主居守王畿为国本也伍两卒旅军师实通王畿千里之内更休而迭调之犹后世郡国调遣更畨上直之兵也乡言教而遂言农彼此正可互观以民数起兵数乡遂实非偏重此兵农合一周制所以为至善也得此意而变通之非治世良法而何王教莫先于乡故以乡三物教万民嵗时读法于以攷其徳行察其道艺凡有贤者能者则书之三年大比则兴其贤者能者而宾之由是乡老乡大夫献贤能之书于王王再拜受之豋之天府是教之于乡莫非徳行道艺之术而宾礼于乡莫非徳行道艺之人其视后世上之所教下之所学竞习辞章猎取声利不知六徳六行六艺为何事及举宾兴之典则糊名易书若将以奸窃待之而士一进用则尽弃向之所习以徼功利于宦途者胡可同日语哉世主不欲比隆成周则亦已矣如欲亲覩圣主徳化则乡举里选之法舍周礼将安取衷哉但乡遂一也遂亦有秀民之可教有贤能之当举也何为徳教止行于六乡而不被之于六遂乎若曰六乡在国国多士故乡大夫之属主乎教六遂在野野多农故遂大夫之属主乎事又曰遂之秀民悉升之乡而教焉则遂之民何不幸而见弃于王教耶即此变而通之教之乡举之乡者亦可行之遂则是法也虽万世可无弊也可见三者之善亦当师其意不泥其迹周公良法美意迄今犹存周礼可行之古亦可行之今矣故程子曰必有闗雎麟趾之意然彼可以行周官之法度
　　非周礼辨
　　圣王治法自大徳而川流不俟更改而后定其礼经自神化而模冩非有思勉而后成欲穷之者如登太华即之而愈峻如涉沧溟测之而愈深故先儒读经无疑至有疑有疑至无疑思而不得鬼神将通之然后为庶防耳岂若史书集文粗畧浅近一览而尽得其防义乎非周礼者若林孝存何休辈不下数家指摘瑕衅无如胡仁仲之详著书数十万言辨析精防无如季徳明之苦移易周礼者若呉幼清余寿翁王次防辈亦不下数家参互演绎集成后出莫如舒国裳之备以愚观之胡氏谓大宰六十属无一官完善者其説浅陋未见其的然不可破才髙之人乍见而不领畧遂置不复思任意剖决虽欲自絶于经何损哉舒氏作序辨图释剔伪继之定本夫先王之法本安也而人自不安圣人之书本明也而人自不明各以其意见为之更定初若快意以语不知似乎可观回视作者精义其谬何啻千里
　　王畿侯国地方里数
　　先儒纷纷之説以为王畿中乡遂都鄙轻重异制畿内外寛简异法三等侯国亦有多寡不同大率不明里数以四面方里而计地少三倍夫孟子方里而井此方字为实故谓四面方一里为一井地方千里地方百里此方字为虚犹地面地土之云故以午贯一直而计四面各皆千里百里斯乃为实若以四面总计则方千里者止二百五十里方百里止二十五里而已又泥于同十为封封十为畿之説地又少数倍不知同十为封者言自此以上乃可以封国若上公当有四十封之地十同者极小之封耳封十为畿者诸侯封国大者食实封一百二十五里小者五十余里故十倍之为畿耳苟封国止十同之地一直不过七十余里齐鲁诸国若费邑即墨皆原封疆也数百里之广奚止于七十里十封之地为百同四面总一千里一直止二百五十里周都闗中沃野千里又兼成周之地岂若是小耶包咸何休谓一同百里即诸侯百里之地诸侯合有车千乗一同之地亦当出车千乗故谓一同出车十乗一通出车一乗夫一乗百人数不可缺也地有上中下约之为一井四家数不能増也以四十家而出百人二家内应出五人有是理哉其弊皆因指定四面为百里又限于诸侯千乗遂为此説以合之也季氏以方里为井为一里故谓公侯之国方百里提封万井为里者万大国三军则每井当出三人七十里之伯国当积五十里是半于公侯次国二军则每井当出四人子男方五十里为方里者二千五百里又半于伯也小国一军每井亦当出四人此则计侯国原出车之数止计其三军二军一军又谓每军止万人遂生出三四人之説独不思一井有上中下受地止于四家而出四人止可以供军将何以耕田而别有所为乎马氏则据司马法成方千里出革车一乗以百井而出一车百里之封为方十里者百仅出车百乗不及千乗之数因増为三百一十六里有竒以附于周礼封疆方四百里之説季氏亦据成方十里出车一乗同方百里提封万井出车百乗同十为封十万井出车千乗封十为畿畿方千里百万井出车万乗遂以谓成出车一乗积至百同为万乗此畿内之制通出车一乗积至十同出车千乗此诸侯之制谓畿内地寛侯国地窄所以不同夫谓通出车一乘者固不足道若谓成出车一乘民亦不堪命谓天子之车止此万乗亦限于以四面总计为千里故不知有更休之法且天下之民一也岂有内轻外重遂差十倍之逺哉愚之计地以午贯一直而论中间所包有数倍之多故天子之地四面一直千里上公一直五百里至男邦一直百里其地既广名山大川不以封封内惟有小山川除其三分之一故以天子计之为田一千六百同每同出车百乗此乃备车之数犹今十排年人尽兵也通王畿一十六万乗司马法所陈是也有简稽之数为更畨调遣而设即府兵之制犹今之该年每十乗而稽其一通王畿内一万六千乗经传所称天子万乗是也有用军之数为大师大田征行而设即后世从征之士犹今里甲之当直者天子止于六军为大司马教阅之军大雅棫朴云周王于迈六师及之是也其调遣之法于该年轮流而徧侯国之制亦每同出车百乗当有数千乗亦犹今之十排年也其简稽之法十年一轮故止称千乗至于所谓三军二军一军者亦该之当直者耳是故王畿侯国乡遂都鄙出车之数并无多寡不同斯民之役并无劳逸异制自王国以达于四海均平普徧所以为万国咸宁之道也或疑禹防诸侯于涂山执玉帛者万国武王伐殷诸侯不期而防者八百如周礼封侯之大安得有此国数耶盖公食者四之一侯伯食者三之一子男食者半则其余皆为附庸且附庸之封必小不过一二同之地故寰内无害其为数千国矣
　　诸侯封地实封食禄
　　按书武成孟子王制所言畿封之制多有抵牾愚尝以周礼为据而后得其説也凡封国有管辖之地有实封之地有所食之田周礼上公之地方五百里侯方四百里伯方三百里子方二百里男方百里即诗之锡之山川土田附庸司马迁所谓周封伯禽康叔于鲁卫地四百里太公于齐兼五诸侯地正与周礼制合此管辖之地也其言食者半三之一四之一此其实封之地今观春秋齐鲁等国封疆皆可验也孟子所言君十卿禄者大国君田三万二千畆次国君田二万四千畆小国君田一万六千畆此一嵗君所自食之禄也故以司马法同封之制合职方氏封国之法而计之天子千里之地为田一千六百同出车一万六千乗徒一百六十万人诸公地方五百里为田四百除附庸之国其食者四之一实封田一百同出车一千乗徒十万人故为王畿十分之一若如王制拘以百里止得天子百之一而已侯之地四百里为田二百五十六同除附庸之国其食者三之一实封田八十五同出车八百五十乗徒八万四千人伯之地三百里为田一百一十四同除附庸之国其食者三之一实封田四十八同出车四百八十乗徒四万八千人子之国二百里为田六十四同除附庸之国其食者半实封田三十二同出车三百二十乗徒三万二千人男之地百里为四十六同其食者半实封田八同出车八十乗故以千里之地大约封公者四国其食者四之一封侯者六国封伯者十一国其食者三之一封子之国二十五封男之国百其食者半自所食皆为附庸之国矣若如王制之説州方千里州建百里之国三十七十里之国六十五十里之国百有二十凡二百一十国即如方百里之国为田十六同出车一百六十乗大国三军合用三百七十五乗将安取办乎此其説诚不可通矣畿田采地孟子云天子之卿受地视侯大夫受地视伯元士受地视子男王制云天子三公之田视公侯卿视伯大夫视子男元士视附庸周礼载师以家邑之田任稍地以小都之田任县地以大都之田任畺地大约公处于大都孤卿处于小都大夫处于家邑夫天子畿内之地不过千里苟三公之田视公不防于半天子之疆乎是不然王畿之县都不世量山川人民以为都邑而使掌其治教赋税非若诸侯之封国割其地以与之故天官九两一曰牧以地得民二曰主则以利得民而已所谓受地者但可言其所食与出封耳且孟子王制所述视地有不同者尝观春秋所书王臣三公称公卿称伯中大夫称子下大夫称字元士中士称名下士称人列国惟命卿以名登于册大夫谓之防者称人而已故周礼掌客云三公眡上公之礼卿眡侯伯之礼大夫眡子男之礼士眡诸侯之卿礼庶子一眡其大夫之礼典命云王之王公八命其卿六命其大夫四命及其出封各加一等故三公在朝则食大国君之禄出封则为上公之国六卿在朝则食次国君之禄出封则为侯伯之国中大夫在朝则食小国君之禄出封则为子男之国下大夫食大国孤之禄出封附庸之国元士之爵眡诸侯之卿中士之爵眡诸侯之大夫下士之爵视诸侯之上士而其禄则自下大夫而下并与诸侯之臣同何尝如王制所云天子县内凡九十三国耶盖惟畿内不以封也故大而县都小而公邑皆可以治如召公之循行南国毕公允厘东郊衔命而往单车可代自无僭逼之嫌苟如孟子所言万取千焉则非惟无是地而亦必至于簒弑之相寻矣苟如王制所封之地又何必设朝大夫都宗人都司马都则都士等官而以八则驭之乎惟其禄视夫诸侯之所食是故公食三百二十井三公为田九百六十井孤卿食二百四十井三孤六卿为田二千一百六十井中大夫食一百六十井周礼五官共中大夫三十一人合冬官不过四十人之数为田六千四百井虽举朝公卿中大夫之禄不过九井五百余井尚不及十同公田故虽告老而犹食于家必有大故而后收其田里八柄所谓夺以驭其贫也及其身没而子孙犹得世其禄盖非世其公卿大夫之禄也记曰天下无生而贵者天子之元子士也是故无大夫冠礼而有其士礼盖但世其士之禄耳故仕者之子孙贤则命之爵不贤则禄足以代耕圭田足以祭祀所谓天子有田以处其子孙也故以畿外邦国言渐逺所尊者虽大如上公不过天子十分之一已执夫居重驭轻之势小如子男亦出兵车百余乗而足以守宗庙之典籍以畿内县都言密迩所尊者子弟虽贤而不世自足以待无穷之贤县都虽大而不有自不虞夫僭逼之患至其后世王畿则子弟袭封侯国则大夫世爵而有孟子大家弑夺之説诸侯则并吞附庸大夫则分裂公室而有孔子陪臣执国命之讥与夫王章一扫而空而封建遂为一大弊矣大抵孟子之説畧王制之説拘惟一据夫周礼以图攷之然后知其立法之妙而可以尽见夫先王精意之全也或疑诸公方五百里其食者四之一为一百二十五里诸侯方四百里其食者三之一为一百三十三里则侯国地反多于公乎是不然经文于封疆定其里数而其食则就其中为之等而未尝定其里数盖地大则中包广而外之里数反少地小则有四边而外之里数反多不可以里计也故公田四百同四之一为实封一百同侯田二百五十六同三之一则为实封八十五同此其多寡之数自有等级而不相混矣或又以诸男实封八同出车八十乗小国一军合有一百二十五乗此则一军而不足何以立国乎盖八十乗之车为三师而有余故或益之地以足一军之数或止于三师亦可以应敌其制不可得而详矣
　　畿内畿外班禄之制
　　按司禄虽缺然以孟子春秋攷之则炳如也孟子曰大国地方百里君十卿禄卿禄四大夫次国地方七十里君十卿禄卿禄三大夫小国地方五十里君十卿禄卿禄二大夫自大夫而下则三等之国皆大夫倍上士上士倍中士中士倍下士下士与庶人在官者同禄禄足以代其耕而耕者之所获则有食九人至五人之五等庶人在官者其禄以是为差夫国有实封之地大司徒其食者半三之一四之一是也有所食之禄君十卿禄而下是也自卿而上大臣与君同休戚故三等之国随其大小下于君十倍自大夫而下少则无以为食故三等之国命虽不同而禄无隆杀自下士而下则取足以代耕而以耕者之所入为差畿外君臣之禄不过如此至于畿内臣庶之禄孟子所述卿大夫元士之禄与诸经不合攷之春秋三公之爵称公则当同大国君之禄卿之爵称伯则当同次国君之禄中大夫之爵则当同子男之禄下大夫称字则其爵视附庸之君与大国之孤而禄之所入亦当视附庸之君盖半于小国之君也观秋官掌客诸侯待王臣之礼三公视上公卿视侯伯大夫视子男亦与春秋合当以之为证可也其元士以下若依命数而赐禄欤则元士视列国之卿中士视其大夫下士视其上士若以人众不可有加于侯国欤亦当视其三等之士惟此为不可攷耳夫公卿大夫士庶之禄皆给自公田官吏有更易而田赋无増减田为母而官吏为子苟给之以田永为常业亦已足矣必入于司禄而后给之者盖嵗有丰凶功有上下故必收于官而给之所谓家削之赋以待匪颁且以示君上养贤之意也其公卿大夫各有采地而其所以治夫采地者又各有官盖治王朝官府之事则食在朝家削之匪颁治甸稍县都之地则又当食采地之常禄如宋朝之兼官则有兼禄亦优厚君子之道而其所统乡遂都鄙之吏则各食于其地八则所谓禄位以驭其士大约一视其爵以为禄也然则司禄所掌亦不过此而周室班禄之制庶防无不可得闻者乎
　　已上数段虽孟子之説不以为然其尊信周礼亦至矣且其説各有据故并録之亦以见攷古者不可执泥一説也
　　周礼总论
　　马端临氏曰经制至周而详文物至周而备有一事必有一官毋足怪者如阉阍卜祝各设命官羞服泉货俱有司属自汉以来其规模之琐碎经制之繁密亦复如此特官名不袭六典之旧耳固未见其为行周礼而亦未见其异于周礼也独与百姓交涉之事古今异宜盖三代之时寰宇悉以封建上之人所以治其民者不啻如祖父之于其子孙田土则少而授老而收又从而视其田业之肥瘠食指之众寡而为之斟酌区画俾之均平货财则盈而敛乏而散又从而补其不足助其不给或赊或贷而俾之足用所以养之者如此司徒之党州县乡遂嵗时读法攷其徳艺纠其过恶而加以劝惩司马之乡旅师军四时大田行其禁令而加以诛赏所以教之者如此其事又似繁扰而不见其为法之弊者盖以私土予人痛痒相闗脉络常相属虽其时所谓诸侯卿大夫者未必皆贤然既世守其地世抚其民则自不容不视为一体既视为一体则奸弊无由生而良法可以世守矣自封建变而为郡县国家之法制率以简易为便慎无扰狱市之説治道去太甚之説遂为经国庇民之逺猷所以临乎其民者未尝有以养之也苟使之自无失其养斯可矣未尝有以教之也苟使之自无失其教斯可矣盖壤土既广则志虑有所不能周长吏数易则设施有所不及竟于是法立而奸生令下而诈起处以简靖犹或庶防稍涉繁伙则不胜渎乱矣则知周礼所载凡法制之琐碎繁密者可行之于封建之时而不可行之于郡县之后必知时适变者而后可语通经学古之説也
　　周礼总论
　　自汉惠除挟书之律孝武建蔵书之防齐鲁诸儒执经竞进传仪礼者始于髙堂生传大戴礼者始于瑕丘萧奋周礼之书未出也河间献王得诸李氏而因以上诸秘府维时学官博士颛门持业非其师説不称而謷然求所以相胜一有异闻随声羣诋汉武帝以为渎乱不经之书盖诸儒之説误之也自刘歆好之贾郑父子习而宗之其説遂稍传于世至王仲淹氏曰周礼其敌于天命乎朱仲晦氏曰周官布濩周密乃姬公运用天理之书盖至于是而其论始定矣然六官之中惟冬官缺焉河间献王补之以考工记取工匠器械之事与治教政刑跻而并列遂使其书不信于天下故世儒讥之曰累周礼者刘徳也非此之谓耶乃潜心是经者又网罗遗失探讨寻绎各以意见而为之説宋叶时之补亡元吴澄之考注其最著者也时之言曰秋官有典瑞夏官有量人天官有染人地官有鼓人以至巾车司裘司弓矢之职秩然具在盖谓冬官实未尝亡而散见于五官之中也澄之为书丽内史司士于天官丽大司乐诸子于地官丽封人收人于春官丽衔枚司于夏官丽司司稽于秋官而县师防人等职则以为冬官之属盖谓五官互见而冬官亦未尝缺也主叶氏之説则冬官独专而五官反淆主呉氏之説则诠次失伦而意义乖析矧俞廷椿之复古编王次防之订义丘吉甫之全书纷纭错综莫知所适与之论议其不为聚讼者防希矣此愚之所未解也夫诗书六艺之教必折衷于孔氏矣孔氏之春秋也终于获麟距隠桓之世未甚逺也甲戌己丑夏五纪子伯之讹皆因之而不改故其言曰多闻阙疑又曰盖有不知而作者我无是也六经自秦火以后书亡四十三篇二雅各亡其六篇于圣人之经则何尝有所损哉孟子之言班爵禄曰其详不可得而闻也班固之论礼经以为自孔子时而不具也诸儒生于数千载之下乃欲掇已去之籍辑煨烬之余而以己意为之傅防是其智有加于孔孟然则圣人之经终不可明乎盖圣人之经圣人之心为之也尝观周礼一书纤悉具备自天官大宰以逮于薙氏柞氏自八典八则以逮于草木昆虫品式条贯布濩流衍而渊然盎然者实充塞于其间膳馐至琐也何与于天官钜细一也内政至密也何与于大宰宫府一也冯相保章司天也何与于春官天人一也遂师司田野也何与于夏官兵农一也山泽仓庾民所需也何与于司徒富与教一也当姬公制作之日竭心思以通于三王其精神贯彻而无所壅阏其统纪相维而无所隔阂即五官之篇皆冠之曰体国经野设官分职以为民极极之为言中也洪范所谓建其有极者也建极之义宜专属于教典而奚各冠于五官嗟乎此其义难言矣沉思于度数之外而冥防于义象之表则冬官虽缺无害也固不必强为之解亦不必更置而互易之也必欲栉字比句以今人之法而配诸古人则其钜者已析之而使二而矧其琐琐者也窃恐侵寻不已全书遂乱是昔之周礼亡其一而今之周礼亡其六圣经之不明吾不知其所终矣自是书之出习而用之者何限刘歆着録畧而六干五均托名于泉府王介甫训释万余言而青苖市易借口于国赋苏绰用其五六而不足以治周苏威用其八九而不足以治隋彼周与隋循迹用之犹曰无益于治耳刘歆王安石穷年矻矻敝其精神于训诂而卒以其术祸天下穷经不明之害一至此极乃世之逞其説者犹纷纷而未已也可怪也夫今之言学术者必曰黜百家尊孔氏然庄周斵轮之喻至今学者称焉顾沿袭口耳醊圣人之糟粕而又以己意乱之上之背阙疑之训下之蹈斵轮之讥其惑也亦甚矣借谓愚之言均之臆决然犹就古人之成书而论之也盖太史公论帝徳帝系二纪曰总之不离古文者近是而申公之授诗也疑者则阙而弗傅是孔氏信而好古之教也


　　图书编卷十三
&lt;子部,类书类,图书编&gt;
  </div>
  <div class="pagination">
   <a href="图书编_page32.html">
    上一页
   </a>
   <span>
    ...
   </span>
   <a href="图书编_page28.html">
    28
   </a>
   <a href="图书编_page29.html">
    29
   </a>
   <a href="图书编_page30.html">
    30
   </a>
   <a href="图书编_page31.html">
    31
   </a>
   <a href="图书编_page32.html">
    32
   </a>
   <span class="current-page">
    33
   </span>
   <a href="图书编_page34.html">
    34
   </a>
   <a href="图书编_page35.html">
    35
   </a>
   <a href="图书编_page36.html">
    36
   </a>
   <a href="图书编_page37.html">
    37
   </a>
   <a href="图书编_page38.html">
    38
   </a>
   <span>
    ...
   </span>
   <a href="图书编_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
