<!DOCTYPE html>
<html>
<head>
    <meta charset="UTF-8">
    <title>白孔六帖 - 第 19 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白孔六帖 - 第 19 页/共 50 页</h1>
    <div class="content">










　　白孔六帖卷三十九
<子部,类书类,白孔六帖>
　　钦定四库全书
　　白孔六帖卷四十　　　唐　白居易　原本
　　宋　孔　传　续撰
　　政理　　　　　　国政二
　　良吏善政【三】　　　寛不按吏【四】
　　清亷【五】　　　　　贪浊【六】
　　公政【七】　　　　　吏久从政
　　安人得人心【九】　　遗爱【十】
　　教化【十一】
　　政理【一】
　　白政如农功【日夜思之如农之有畔其过鲜矣传】政者正也【子帅以正孰敢不正】寛猛相济政是以和　子曰人道政为大　酌人言【酌人言以为政】人存政举【子曰其人存则其政举其人亡则其政息】庶绩咸熈【熈和也】彞伦攸叙允厘百工【厘治也】徳惟善政【政在养民】可以观政政清【吏肃】事简【人安】为政在人【礼记】施于有政是亦为政　以道化人【而人善矣】必闻其政　政卤莽【荘子曰为政勿卤莽】滋彰【老子曰法令滋彰盗贼多有】人道敏政　容人畜众　称物平施　振民育德临下以简　安人则惠　除其苛虐　康济小民　弗刚弗柔【厥徳允修】茹柔吐刚　观政淑慝【旌别淑慝】亷善亷能【周礼蔽羣吏之治一曰亷善二曰廉能注皆以亷为本】宰夫征百官之令【徴召所为】修法纠职求民之瘼【瘼病也】不躬不亲　权衡诚悬不可欺以轻重【绳墨诚陈不可欺以曲直规矩诚设不可欺以方圆君子审礼不可诬以奸诈】教之以德【则民有格心】齐之以刑【则民有遯心】政者蒲芦【言如桑蛊变化】齐其政不易其俗　食节【事时】务三【政不可不慎务三而已一曰择人二曰因民三曰从时】轨物　事举其中【化行于上】遗爱【子产古之遗爱】谗慝黜逺去烦宥善莫不竞劝用贤理不肖用贵理贱【叔梁云】近者恱【逺者来】贵清浄【汉曺参为齐相有盖公好黄老术曰贵清浄人自正参避堂以舍之齐大治也】抱公絶私【尹翁归】縁饰以儒雅【张敞】浃遗政者以法令为师能与不能自有资财何可学也【薛宣不教子吏事】孔澄源【陆象先尝曰天下本无事庸人扰之为烦耳第澄其源何忧不简耶故所至民吏怀之】以清浄闻【王公着为河南尹治以清浄闻】治民如治家【阳城至道州治民如治家宜罚罚之宜赏赏之不以簿书介意】率其怠勌【原道为之政以率其怠勌韩文】政化错迕失大体【坐看倾危受厚恩杜甫石笋行】政用踈通【合典则入秦行】滞务兹一扫【柏公镇防子滞务兹一扫园人送】以玩替政以荒去理【使继是者咸有薛君之志桞宗元零陵亭记】大者驿闻小者立变【太原王公观察江南西道洪江饶虔吉信抚袁悉属治所公至之日皆罢行之大者驿闻小者立变春生秋杀阳开隂闭令修于庭户数日之间而人自得于湖山千里之外韩文】深于理道【赵璟深于理道常言为政之本在于选贤能务节俭薄赋敛正赏刑对扬之际必以此为言乃献审官六议】赵宗儒【进太子太傅文宗召访政理对曰尧舜之化慈俭而已愿陛下守之帝纳其言出本传】
　　国政【二】
　　白圣人以神道设教而天下服　百姓日用而不知辨物居方　神而化之使民宜之　允厘百工庶绩咸熈　制理于未乱　二十七年遗九年食【故三年耕则余一年之食三载考绩余三年食进业曰登再登曰平三登曰太平二十七年食然后王徳流洽礼乐成故曰如有王者必世而后仁也】四维【贾谊曰礼义亷耻是谓四维仁义恩厚人主之芒刃权势法制人主之斤斧】守成尚文【遭遇右武】天下无宿忧【宿久也】三代至盛际天接地人迹所至咸賔服厉精更始【宣诏令自新也】王人在位吉士权蔽【元诏】孔子称三代之直道周秦之弊政罔宻文峻奸轨不胜汉兴除秦烦苛与人休息孝文恭俭孝景遵业五六十年之间至于移风易俗黎民醇厚宜思夏禹卑宫之意太宗露台之费【后汉杨赐上防】又明帝时反支日不受章奏帝惊曰民废农桑逺来诣阙拘以禁忌岂为政之意百姓休和兆民頼之萧曺以寛厚清浄为天下师　校事【魏太祖置卢洪赵逵为校事使察羣下髙柔曰非居上信下之旨又逵等以爱憎作威福太祖不聴后逵等以奸利杀之乃谢柔】治国如治身【列子楚聘詹何问治国之要对以冶身之术王曰治国何如曰未闻身治而国乱也】董仲舒曰【以贪狼为俗法出奸生如以汤止沸以薪救火上之化下犹泥之在钧唯甄之所为金之在镕为冶之所化】孔进善人共成政道【禇遂良帝曰朕行有三二曰进善人共成政道】创业守文【房龄帝常问创业守文孰难龄曰方时草昧羣雄竞逐攻破乃降战胜乃克创业则难魏征曰王者之兴必乘衰乱覆昏暴殆天授人与者既得天下则安于骄逸人欲静徭役毒之世方敝裒刻穷之国繇此衰则守文为难帝曰龄从我定天下冐百死遇一生见创业之难徴与我安天下畏富贵则骄骄则怠怠则亡见守文之不为易然创业之不易既往矣守文之难方与公等谨之】政先仁恕【姚崇十事曰垂拱以来以峻法防下臣愿政先仁恕可乎】以严致平【王志愔言为国当以严致平严者非凝网重罚在人不易犯而防难越也故舍衘防以犇踶则王良不能御駻停乐石于肤腠则俞附不能攻疾】圣哲之治其应如响【魏征帝尝叹曰大乱之后其难治乎徴曰大乱之易治譬饥人之易食也帝曰古不云善人为邦百年然后胜残去杀耶答曰此不为圣哲论也圣哲之治其应如响朞月而可盖不其难封徳彛曰不然三代之后浇诡日滋秦任法律汉杂覇道皆欲治不能非能治不欲征书生好虚论徒乱国家不可听征曰五帝三王不易民而教行帝道而帝行王道而王顾所行何如耳黄帝逐蚩尤七十战而胜其乱因致无为九黎害徳颛顼征之已克而治桀为乱汤放之纣无道武王伐之汤武身及太平若人渐浇诡不复返朴今当为鬼为魅尚安得而化哉徳彛不能对】孜孜治道常若不足【征上防曰在贞观初孜孜治道常若不足】勤劳庶政【顔真卿昔太宗勤劳庶政其司门式曰无门籍者有急奏令监司与仗家引对不得闗碍防壅蔽也】为国者如治身【李珏帝甞自谓临天下十四年虽未至治然视今日承平亦希矣珏曰为国者如治身及身康宁调适以自助如恃安而忽则疾生天下当无事思所阙祸乱可至哉】称道无逸篇以劝【武宗即位帝新聴政珏数称道无逸篇以劝】问政得失【韦澳进学士承旨与萧寘皆为宣宗礼遇毎两人直必偕召问政得失】王者之道在修己任贤【杜黄裳知帝锐于治恐不得其要因推言王者之道在修己任贤而已操执纲领要得其大者至簿书狱讼百吏能否非人主所自任】治国【司马承祯帝曰治国若何对曰国犹身也故游心于淡合气于汉与物自然无容私焉而天下治帝嗟叹曰广成之言也】不恤国患【权徳与两汉辨亡论且小男于膝下官子壻于近郡欵然用家人匹妇为心以身图安不恤国患】化感人心【同上帝甞问政之寛猛孰先对曰唐家承隋苛虐以仁厚为先太宗皇帝见明堂图始禁鞭背列圣所循皆尚徳教故天寳大盗窃发俄而夷灭盖本朝之化感人心之深也】谓朝廷有新政【魏知古谏金仙玉真观陛下戡翦凶逆保定大器苍生颙颙将谓朝廷有新政今风教颓替日益甚】夫典章图史有国者尤急所以考存亡成败陈诸前而为之戒【方天下初定徳棻首发其议而后唐之文物粲然诚知治之本欤令狐徳棻賛】
　　良史善政【三】
　　白抚人以寛　除其邪虐　以徳和人　寛而有制亷能【亷善】不严而治　不至严而人从化【文景时为循吏如河南太守吴公蜀守文翁皆谨身率先居以亷平不至严而人从化江都相仲舒内史公孙倪寛居官可纪也】孝宣曰庶人安田里而无叹息与我共此理其唯良二千石乎　所居人富【王成黄覇朱邑龚遂郑召信臣所居人富所去见思生有荣号死见奉祀庻几徳让君子也】韩延寿【推至诚吏人不敢欺】黄霸【力行教化务在成就安全之其材长于治人也】未尝笞辱人【龚遂亷平不苛以爱我百姓为行未尝笞辱人】记籍【尹翁归为东海郡中贤不肖记籍】持吏短长【何并为颍川名次黄霸郡中奸豪持吏短长从横郡中皆亡去】利用省费【薛宣字贡君为左冯翊下至财用笔砚皆为设方畧利用而省废吏人称之郡中遂清浄也】朱博决遣如神【朱博尝为冀州行部吏民数百遮道博使从事明勑告吏民欲言县丞尉者刺史不察黄绶各自诣郡欲言二千石墨绶屯吏者行部还诣治所寃及言盗贼辞讼各使属其从事博驻车决遣如神】祭祀【朱邑字仲卿为桐乡啬夫亷平未尝笞辱人迁大司农将死属其子曰桐乡爱我后子孙奉尝我不如桐乡人必我桐乡也】不好立名【史直不疑为官唯恐人知其为吏之迹不好立名称为长者】武库【晋杜预字元凯在朝七年损益万机不可胜数朝廷称美号曰杜武库言无不有】无弃物【晋陶侃为荆州造船竹头及木屑皆令举掌之咸所不解后正会积雪始晴地湿以木屑布地及桓温伐蜀人以所贮竹头作钉装船其综理微宻如此】吏无追捕之苦【韩延寿为郡守置正任长不得舍奸人后更无云云】制移居之法【魏郑浑文公为京兆以百姓制移居之法使兼复与单轻相伍以发奸勤稼于是人安】葬鳏独【黄覇在颍川鳏独有死无以葬者覇为伐某所木为棺以葬之也】孔帝嗟赏曰良吏【权懐恩驭人安毕罗为髙宗所宠见帝戏慢不恭懐恩奏事适见之退杖四十帝嗟赏曰良吏也】号良二千石【蒋俨进蒲州刺史户产充伙诉犴积年不平前刺史踵以罪去俨至发隐禁奸号良二千石】政亷平【刘徳威厯绵州刺史政号亷平】治尚文雅【髙智周拜寿州刺史其治尚文雅行部先见诸生质经义及政得失】不忍杖罚【徐有功为政仁不忍杖罚民服其恩更相约曰犯徐参军杖者斥之讫代不辱一人】不行鞭罚【韩思复转汴州司户仁恕不行鞭罚】寛惠【韦恒初为砀山令政寛恵吏民爱之天子东廵州县供帐皆鞭扑趣办恒不立威而事给】为政尚仁恕【陆象先为劒南按察使为政尚仁恕司马韦抱真谏曰公当峻扑罚以示威不然民慢且无畏答曰政在治之而已何必刑法以树威乎卒不从而蜀化】长于抚民【崔彦曾长于抚民】政绩暴着【李宪勲阀家子所厯皆以吏能显政绩暴着】吏事以文雅绚饰【马植精吏事以文雅绚饰其政清浄不烦】不事威刑而治【韦抗为永昌令辇毂繁要抗不事威刑而治迁中丞】善政致祥【尹思贞为青州刺史治州有绩蚕至嵗四熟黜陟使路敬潜至部叹曰是非善政致祥乎表言之】有文雅【齐抗吏事闲敏有文雅】不威而治【李勉滑毫节度使令狐彰且死表勉为代从之勉居镇且八年以旧徳方重不威而治本传】专以慈恵为本【袁滋迁华州刺史专以慈惠为本】能　养民【王纬】上下爱向【吴凑为人彊力俭勤未尝扰民上下爱向】所至有惠爱【王质为吏所至有惠爱】以仁惠为治【殷侑拜义昌节度使以仁惠为治】莅凡九州皆有惠爱【张万福】以爱利为行【张允济仕隋为武阳令以爱利为行】政在养人【贾敦实咸亨初为洛州长史亦寛惠人心怀向洛阳令杨徳干矜酷烈杖杀人以立威敦实喻止曰政在养人伤生过多虽能不足贤也徳干为衰减】不可责文学【薛珏入为司农卿是时诏举堪刺史县令者且百人延问人间疾苦吏得失取尤通达者什二宰相欲校以文词珏曰求良吏不可责文学宜以上爱人之本为心也】慈父【李桐客累为通巴二州刺史治尚清平民呼为慈父】姚公美政谁与俦【不减昔时陈太邱杜甫陪王侍御登东山诗】官得其人民去叹愁就妥安【循吏序太宗尝曰朕思天下事丙夜不安枕永惟治人之本莫重刺史故録姓名于屏风卧兴对之得才否状辄防之下方以拟废置又诏内外官五品以上举任县令】吏良则法平政成【不良则王道弛而败矣同上】争以惠利显【开元中又锢废酷吏惩无良羣臣化之革苛娆之风争以利显】叶气嘉生薰为太平【授受之间虽不能皆善而所得十五故叶气嘉生薰为太平垂祀三百与汉相埒致之之术非循吏谓何】率性所安暗与古合【李惠登虽朴素无学术而视人所谓利者行之所谓害者去之云云政清浄居二十年田畒辟户口日增人歌舞之】政尚仁恕【陆象先为益州都督长史政尚仁恕徙蒲州刺史小吏有罪诫遣之大吏白争以为可杖象先曰人情大抵不相逺谓彼不晓吾言耶必责者当以汝为始大吏慙而退尝曰天下本无事庸人扰之为烦尔第澄其源何忧不简邪】蒲鞭挂檐枝【示耻无扑抶李白诗】蠧政除害马倾巢有归禽【同上】
　　寛不按吏【四】
　　白三公府不按吏【丙吉为丞相令三公府不按吏后遂为常】不以赃罪鞫人【后汉袁安字劭公为河南尹政号严明未尝以赃罪鞫人常称曰凡仕者髙则望宰相下则希牧守锢人于圣世尹所不忍为闻者皆感激自励】谓吏为师友【颍川太守严翊以孝行为官谓掾吏为师友有过辄闭阁自责王莽徴翊翊曰吾哀颍川人士我以柔弱徴必以刚猛代云云】闭閤不出【韩延寿为冯翊行县至髙陵有兄弟讼者延寿曰是冯翊政教不至乃闭閤不出遣吏作告县中惶惧所讼田兄弟悔过叩头谢罪请改行】龚遂议曺王生【遂字少卿为渤海徴入议曺王生请从功曺白王生嗜酒不可从遂不忍逆适防引入王生醉呼曰明府天子若问何以理宜有譲遂从之上笑曰君安得长者之言而道之遂曰议曺王生教臣耳】丙吉【为相驭吏尝醉掾诉斥之吉曰以醉饱不过吐丞相车茵耳】抚人以寛【尚书】寛而有制　寛则得众　萧曺以寛厚清浄为天下师　不严而治　未尝笞辱人【见上左】寛难【子产言】不忍猛而寛济猛【仲尼曰寛以济猛猛以济寛政是以和】黄老【汲黯长孺为东海守学黄老之言清浄治人责大指不苛细卧治淮隂】蒲鞭【刘寛宇文饶吏人有过以蒲鞭罚之以示辱也】盗进药【钟离意子阿为瑕丘令吏檀建者窃盗意遣长休其父令建进药死】不杀盗免官【曺褒叔通为圉令他界盗入境吏捕得褒不杀之太守马严奏褒软弱免官】清谭【王衍夷甫为元城令终日清谭而县务理】孔纵吏侵渔【韦凑徙河南尹会洛阳主簿王钧以赇抵死诏曰两台御史河南纵吏侵渔春秋重责帅其出凑曺州刺史】政寛简【髙适政寛简所涖人便之】政目简省【卢宣性寛厚正目简省人便安之】不忍按【许圉师为相州刺史以寛治部有受赇者圉师不忍按其人自愧后修饰更为亷士】以寛厚和易为治【裴谞以寛厚和易为治不鞫人以赃】
　　清亷【五】
　　白身中清励饮氷之节　志怀霜雪　行因俭着【名以清闻】守氷壶之洁【人且知畏】甘尘甑之贫【财无苟得】不贪为寳【子罕辞玉】苦节清规　能洁其身【不慙于己】絜己以进　律人　弃珠【上以交趾太守赃赐羣臣尚书钟离意得珠玉委地不拜曰孔子忍渇于盗泉此赃秽之寳诚不敢拜上曰清哉尚书乃更以钱赐之】珠还合浦【孟尝为合浦守清白政行先去珠悉还也】宁亷絜正直以自清兮谁知吾之贞亷【楚词云】壶飱从【传赵衰以壶飱从馁而不食言其亷直不忘君也】不受枯鱼【公仪休相鲁不受枯鱼恐得罪无人遗鱼】亷善亷能【周礼太宰以聴官府之六计蔽羣吏之治一曰亷善二曰亷能三曰亷敬四曰亷正五曰亷法六曰亷辨皆以亷为本】拔园葵【公仪休相鲁焚织机防园葵叹曰欲令农夫工女安所售其艺乎不欲与人争利也】不受官属送遗【汉欧阳地余为少府戒子曰我死官属即送遗汝慎勿受】心如水【哀帝谓郑崇曰君门如市何以禁切人主对曰臣门如市臣心如水】妻子不入官舍【何并为颍川又羊续妻耒闭门不纳】子自戍【盖寛饶次公为司校尉子徒歩自戍北边】自斩刍【后汉第五伦为会稽太守躬自斩刍养马妻执爨论曰君子侈不僣上俭不偪下岂尊临千里而与牧圉等庸平未可言中道也】布被盖尸【洛阳令董宣卒官诏遣使者临视唯见布被盖尸妻子对哭大麦数斛车一乗帝伤之】清白遗子孙【杨震位髙子孙蔬食歩行故旧长者劝开产震曰使后世称为清白吏子孙以此遗之不亦厚乎】身处脂膏不能自润【后汉孔奋为姑臧长清俭人或讥之曰奋身处脂膏不能自润】瓦器【王良为司徒司直妻子不入官舍布被瓦器】折辕车【张堪去职乗折辕车布被嚢】席羊皮【李恂叔英为兖州以清约率下席羊皮】中病【汲黯曰公孙位在三公俸禄甚多然布被似诈曰诚中病也】迁徙不过橐衣【王吉世名清亷好车马衣服鲜明而迁徙去处不过橐衣天下服其亷而恠其奢故世传王阳能作黄金也】畏人知【胡质为徐州子威自京师归省驱驴毎舍于驴取樵见父十余日告归父赐绢一匹威跪曰大人清亷安得此绢质曰吾俸禄之余后威为徐州晋武帝问卿清何如父清对曰臣不如父父清畏人知臣清畏人不知】披絮【吴隐之为中丞冬月无被尝澣衣乃披絮为太常以蓬为屏风坐无毡席】遗丝【袁毅多违公例尝遗山涛丝百斤涛不欲异于时受之毅事露凡受赂皆见推验取丝付吏积年尘埃并封印并如初也】悬鱼【羊续为庐江丞有献生鱼者续悬鱼于庭后又献之乃出所悬者鱼示之杜其意也】妻妾布裙【吴蒋钦字公奕以战功迁荡寇将军权尝入其堂内丹练帐绣被妻妾布裙权叹其在贵守约即勑御厨为母作锦被改为幔帏妻妾衣服】饮马投钱【三辅决録安陵清者有项仲山饮马渭水毎投三钱郝亷亦然】宿树下【魏孟康字公休为农太守清已平赋时有按行皆预勑督邮不遣迎送探又不欲烦吏人卒行各持一防所在自刈马草不止传舍露宿树下】妾不衣帛马不食粟【左传季文子卒宰庀家备无衣帛之妾食粟之马君子曰相三君矣而无私积司谓不忠乎】留犊【时苖为寿春牛生犊去日留之】酌泉【吴隐之为广州酌贪泉赋诗曰试使夷齐饮终当不易心】载土【洪规罢防稽无资不欲令人知其清乃以数舩载黄土而归】又何亷也【东方朔曰】亷隅　清白立身【惟贤所尚】贞亷励俗【虽矫何伤】当官而行【絜己以进】儒有委之以货财见利不亏其义　称其贞白【常闻于古人】告以矫诬【今见夫惑者】砥砺清白【素风】冠冕荣身【氷霜絜己】清徳【素诚】不受金马【使马如羊不入廐使金如粟不入懐张奂为属国都尉】乌布帐【谢尚仁祖为江夏令相府以布四十疋为尚造乌布帐尚壊之以为军士袴】杨秉三不惑【酒色财也为兖豫州刺史计日受俸】四知【杨震迁荆州过昌邑所举茂才王宻为昌邑令懐金遗震曰暮夜无知者震曰天知地知子知我知何谓无人知宻慙而退】怒卒遗其子果【后汉张磐事具桥门注】孔故吏归缣不受【郝处俊甫十嵗而孤故吏归千缣赗之已能譲不受】代还乗止一马【朱敬则为庐州刺史代还无淮南一物所乗止一马】送车二乗【陆长源清白自将为汝州刺史汝州送车二乘曰祖罢魏州有车一乘而图书半之吾愧不及先人云】襆被自将【苏瓌转扬州大都督府长史州据都会多名珍恠产前长史赀取巨万瓌单身襆被自将】以清节进【宋申锡以清节进疾要位者纳赇饷败风俗故自为近臣凡四方贿谢一不受既被罪有司验劾悉得所还问遗书朝野为咨闵】吏咨其清【韦正贯擢岭南节度使南海舶贾始至大帅必取犀象明珠上珍而售以下正贯既至无所取吏咨其清本传】重矫激【崔戎为华州刺史吏以故事置钱万缗为刺史私用戎不取及去召吏曰籍所置钱飨军吾重矫激以夸后人也】亷劲【辛谠初事李峄主钱谷性亷劲遇事不处文法皆与之合】导待不过三人【何易于迁罗江令刺史裴休尝至其邑导待不过三人亷约盖资性云】衣垢弊居一室【萧复衡子生戚里婣从豪汰以服御舆马相夸复常衣垢弊居一室学自力非名士夙儒不与游以清操显本传】搜家人所蓄犀珍投江中【李勉拜岭南节度使西南夷舶嵗至才四五讥视苛谨勉既亷洁又不暴征明年至者乃四十余柁居官久未尝抆饰器用车服后召归至石门尽搜家人所蓄犀珍投江中】奉身之具止一布囊【卢懐慎清俭不营产服器无金玉文绮之饰虽贵而妻子犹饥寒赴东都掌选奉身之具止一布囊既属疾宋璟卢从愿之见敝箦单借门不施箔风雨至举蓆自障日晏设食蒸豆两器菜数杯而已】吏以纸万番赆为受百番【杜暹补婺州参军秩满归吏以纸万番赆之暹为受百畨众叹曰昔清吏受一大钱何异哉为郑尉复以清节显】守清勿忧不迁【宋守敬为吏清白亷谨累厯台省中终于绛州刺史其任龙门丞年已五十八矣数年而登列岳牧谓羣僚曰公軰俱守清勿忧不迁俗云双六无休势余以为仕宦亦无休势各勉之新语】清誉俭徳时所推伏【丞相兰陵公萧仿清誉俭徳时所推防尝统戎于番禺有酌泉投香之誉一时夷贾辐凑至于长安寳货药肆咸丰衍于南方之物由此人情归美僖宗诞圣于壬午龙飞于癸巳星筭十有二嵗矣思命耆徳佐佑大化乃自奉尝卿起为相时八十有三居台席】衣裘茵衽十年一易【韩滉虽宰相子性节俭衣裘茵祍十年一易居处陋薄取庇风雨门当列防以父时第门不忍坏乃不请堂先无挟庑弟洄稍増补之滉即彻去曰先君容焉吾等奉之常恐失坠若摧圮缮之则已安敢改作以伤俭徳居重位清洁疾恶不为家人资产自始仕至将相乗五马无不终下】性分不可易【李尚隐迁广州都督及还人或裒金以赠尚隐曰吾自性分不可易非畏人知也】矜已之清【崔倰性介洁矜已之清视赃负者若讐】清白者比肩而立【韩琬上言贞观永徽之间清白者比肩而立】东夷传其清徳【归崇敬充册立新罗使外国多赍金帛举所无崇敬嚢槖惟衾衣东夷传其清徳】清约守道【丁公着清约守道为河南尹治以清净闻】第不加饰内无妾媵【郑覃为司空清正退约位相国所居第不加饰内无妾媵】行止终始完洁【刘瞻为人亷约所得俸以余济亲旧之窭困者家不留储无第舍四方献馈不及门行止终始完洁】不治产【韦抗厯职以清俭不治产及终无以葬】亷洁无素储【李后已致仕或谏公亷洁无素储不为子孙谋邪后已笑曰儿曺讵饿死乎】守节清苦【孔戣韩愈防曰臣与孔戣同在南省为人守节清苦】珍用山积独无所取【屈突通为秦王行军元帅长史平薛仁果时贼珍用山积诸将争得之通独无所取帝闻曰清以奉国名定不虚特赉银六百两防千叚】元徳秀【未尝有十畞之地十尺之舍十嵗之僮未尝完布帛而衣具五味而飱吾哀之以戒荒滛贪佞绮纨粱肉之徒尔】不以苞苴污家【韦诜休日登楼见人于圃有所瘗蔵者访诸吏曰参军裴寛居也与偕来诜问状答曰寡义不以苞苴污家适有人以鹿为饷致而去不敢自欺故瘗之诜嗟异乃引为判官】馈饼弃垣外【杨玚厯沔绥二州刺史姆馈孺子以饼妻伪受而弃之垣外人咨其亷】撤妇赍具【裴垣性简俭子娶杨収女赍具多饰金玉垣命撤去曰乱我家法往清其防】纳禇遂良书【孔若思传有遗以禇遂良书者纳一卷焉其人曰是书贵千金何取之亷答曰审尔此为多矣更还其半】牛僧孺不受送钱【韩公武用财贿赂权贵公武卒帝遣使者至其家悉収赀簿校计出入所以饷中朝臣者皆在至牛僧孺独注其左曰某月日送钱千万不纳帝善之】钱徽【居谷城谷城令王郢善接侨士防客以财贷馈坐是得罪观察使樊泽视其簿独徽无有】为相身没无留赀【程异为相身没官第无留赀世重其亷云】朝廷赐与輙置军门【石雄临财亷毎朝廷赐与輙置军门自取一疋缣余悉分士伍】橐驼骏马【范希朝迁振武节度使边州毎长帅至必效橐驼骏马虽甚亷者犹受之以结其欢希朝一不纳】庭中树【王义方为御史时贾第后数日爱庭中树复召主人曰此佳树得无欠偿乎又予之钱其亷不贪类此】母挠其清【蒋沇厯四县令郭子仪军出其县勑麾下曰蒋沇贤令供亿当有素士得蔬饭足矣母挠其清也】廨中橘熟纳直于官【桞玭为岭南节度副使廨中橘熟既食纳直于官】却金币【路隋为翰林学士毎除制出以金币来谢者隋却之曰公事而当私贶耶】位省郎诸子至徒歩【赵骅履尚清鲠位省衣食窭乏俸单寡诸子至徒歩人为咨美】清吏【张立素为景城县户曺窦建徳防景城执将杀之邑人千余号泣请代曰此清吏杀之是无天也建徳遂命释】得父清白【杨谨矜父隆礼为户部尚书卒明皇访其子可代父任者宰相以谨矜谨名皆得父清白帝喜擢谨矜监察御史谨余太子舍人谨名大理评事】断带为炷【皇甫无逸尝按部宿民家灯炷尽主人将续进无逸抽佩刀断带为炷其亷介类如此】居室不能庇风雨【嗣吴王子巘厯官清白居室不能庇风雨本传】不立产业【李勣卒帝曰勣性亷谨不立产业今亡当无嬴赀有司其厚赠防之】还槁梅【萧仿拜岭南节度使南方珍贿丛伙不以入门家人病取槁梅于厨以和剂仿知趣市还之】清其身者易使尽清者难【姚璹下迁益州长史始蜀吏贪暴璹摘发之无所容贷后闻降玺诏慰劳因谓左右曰为二千石清其身者易使尽清者难唯璹为兼之本传】日本遗金帛不纳唯取牋一番为书以贻其副【蒋溪永泰初厯鸿胪卿尝使日本遗金帛不纳唯取牋一畨为书以贻其副云】孝子饷缣嵗凶家窭为受一疋【韩思彦客汴州张僧孺者庐墓三十年诏表其闾请思彦为颂饷缣二百不受时嵗凶家窭甚僧彻固请为受一疋命其家曰此孝子缣不可轻用】羊马【崔从领鄜坊节度使党项市羊马类先遗帅守从独不取而厚慰待之羗不敢盗境】饷绫完封不发【韩思复永淳中家益窭嵗饥京兆杜瑾者以百绫饷思复思复方倂日食而饷绫完封不发】真清【陆景倩为扶沟丞河南按察使毕创覆州县殿最欲必得实有吏言状曰某彊清某诈清唯景倩曰真清】王方庆【迁广州都督南海嵗有昆仑舶市外区琛琲前都督路元叡冒取其货舶酋不胜忿杀之方庆至秋毫无所索】以清自名【崔暐为陵主簿母卢有贤操常戒曰比见亲表仕者务多财以奉亲若今为吏不能忠清无以戴天履地故暐所守以清自名】政清毅【宋璟厯杭相二州政清毅】使泽潞不受币【焉伉为侍读李抱真卒伉持节临吊归之帛不受又致京兆伉上表固拒于是醴泉令缺宰相髙选徳宗曰前使泽潞不受币者其人清可用也遂以受伉】不通亲友献遗以终身【杜暹以公清勤约自将亹亹为之自弱冠誓不通亲友献遗以终身既卒尚书省及故吏致赙其子孝友一不受以行暹素志】所守清约【王邱致仕更厯华剧而所守清约未尝通馈室宅童骑敝陋既老药饵不自给帝叹之以谓有古人节下制给全禄以旌洁吏本传】亷俭少所欲【史宪忠徙节振武军于是故帅荒沓使防奕兵觇戎有良马牛彊取之归直十一戎人怒因兴盗掠宪忠亷俭少所欲尝曰吾居河朔去此三千里乃乗五健马今守边发吾余奉不患无马何忍豪市哉】不取州钱【令狐楚始郓帅毎至以州二百万入私藏楚独辞不取】噉豆糜自给【韦贯之补渭南尉以厚币召不应居贫噉豆糜自给】时称亷洁【卢钧擢岭南节度使海道商舶始至异时帅府争先往贱售其珍钧一不取时称亷洁】身亷不殖赀产【张镐起布衣二朞至宰相居身亷不殖赀产】受茶一串【陆贽寿州刺史张镒有重名贽往见既行饷钱百万曰请为母夫人一日费贽不纳止受茶一串曰敢不承公之赐】卢奕【拜御史中丞自怀谨奂及奕三居其官清节似之世传其美】嵗满笥余一缣【元徳秀为鲁山令嵗满笥余一缣驾柴车去】为吏清而刻于法【郎余庆】平生无留蓄【杨元琰平生无留蓄】厯三镇家无产【李夷简厯三镇家无产】遗五百缣置之未尝发【阳城山东节度府闻城义者发使遗五百缣戒使者不令返城固辞使者委而去城置之未尝发】假官舍以居【五代翟光邺虽贵不营产常假官舍以居萧然仅蔽风雨】莅官则洁己【桞玭家训】亷不沽名【同上】宁饿死【韦贯之裴均子持万缣请譔先铭答曰吾宁饿死岂能为是哉平生未尝通馈遗故家无羡财】以诏书褒亷吏【五代明宗以诏书褒亷吏孙岳等以风示天下】为政以亷闻【敬塘在陜为政以亷闻是时诸侯多不奉法邓州陶玘亳州李邺皆以赃汚论死明宗下诏书褒亷吏普州安崇阮洺州张万进耀州孙岳等以讽天下而以敬塘为首五代史】未尝改治第宅僮马敝弱【李元纮再世宰相有清节其当国累年未尝改治第宅僮马敝弱宋璟尝叹曰李公引宋遥之美黜刘晃之贪为国相家无留储虽季文子之徳何以加之】居官亷虽大臣无厚蓄【卢坦为河南尉杜黄裳为尹召坦立堂下曰某家子与恶人游破产盍察之坦曰凡居官亷虽大臣无厚蓄其能积财者必剥下以致之如子孙善守是天富不道之家不若恣其不道以归于人黄裳惊其言】素清正【李朝隐擢大理丞武三思诬五王郑愔请诛之朝隐以不经鞫实不宜轻用法忤防贬岭南丑地韦巨源曰朝隐素清正一日逺逐恐骇天下帝更以为闻喜令时政出权幸朝隐泮然无避屈迁长安令宦官有所干请曵去之睿宗闻而嘉叹】治广有清节者三人【卢奂天寳初为南海太守兼水陆都会物产瓌恠前守卢巨鳞彭杲皆以赃败故以奂代之污吏敛手中人之市舶者亦不敢干其法逺俗为安时谓自开元后四十年治广有清节者宋璟李朝隐奂三人而已】以清毅闻【齐澣为汴州刺史地当舟车凑集事浩繁前刺史数不称职唯倪若水与澣以清毅闻吏民颂美】挺节无秽声【裴矩时纲纪汨废宇文述虞世基用事官以贿迁唯矩挺节无秽声世颇称之】虽酌贪泉庸易吾性【冯立受广州都督前日牧守苛肆为蛮夷患故数叛立至不事家产衣食弗求赢尝见贪泉曰此岂隐之所酌邪吾虽日汲庸易吾性哉遂极饮去在职不三年有惠爱】益以亷平自励【郭延鲁父饶为沁州刺史者九年为政有惠爱州人思之延鲁以功累迁复州刺史延鲁叹曰吾先君为沁州者九年民到于今思之吾今幸得为刺史其敢忘吾先君之志由是益以亷平自励民甚頼之五代】率以家赀求刺史循亷之吏如延鲁之徒诚难得而可贵【自荘宗以来功臣大将辈或不幸而死则其子若孙率以家赀求刺史其物多者得大州善地盖自天子皆以贿赂为事矣则为其民者其何以堪之哉于此之时循亷之吏如延鲁之徒者诚难得而可贵也哉】大功不得聨职【贞观中制大功不得聨职贾敦頥为瀛州刺史弟敦实为饶阳令以其兄弟皆亷谨许同职】受酒一杯【李素立为澣海都防夷人感其惠率马牛以馈素立素立惟受其酒一杯余悉还之旧史】在职清洁【贾敦頥为沧州刺史在职清洁毎入朝尽室而行唯弊车一乗羸马数匹羁勒有阙以防为之见者不知其刺史也旧史】清白箴【许圉师为相州刺史部有受赇赐清白箴】
　　贪浊【六　事具刑部赃贿门注】
　　白政以贿成　贿赂公行　贪以败官　为墨　作法于凉其敝犹贪作法于贪敝将若之何【子产作丘赋国人谤之浑罕曰君子云云】坐赃【行俭】受赂【张武为郎中令受赂文帝赐钱以愧其心】行赂【陶朱公仲男杀人于楚朱公使长子以百金赂荘子以免】茍得　贪泉【见上注】令自为计【薛宣字贡君为冯翊谢陵令杨湛为栎阳令谢游皆贪猾不进宣得其罪赃察湛有改节敬宣之意乃手自牒书条其赃与湛令湛自图进退湛即时解印欲为记谢宣而去谢防恃名儒轻宣宣独移书显责之逰得换亦解印而去】赐钱【皇甫嵩义真为兾州牧吏有罪受赂嵩更赐钱怀慙或至自杀】不罪【吴祐季英为胶东相啬夫孙性受赃布衣与父父曰君如此何忍欺促归罪祐曰观过知仁使归其父还以衣赐之】贪利而无厌予取予求不汝疵瑕【楚文王谓申侯】污吏孔纳赂【崔湜与郑愔同典选纳赂遗铨品无序】裒蓺财赀【杜兼擢河南尹裒蓺财赀极嗜欲适幸其时】耄而贪【韦绶为山南西道节度使入辞请门防十二以行又乞赐锡钱二百万官子元弼太常丞帝以旧恩许之绶耄而贪】吏受缣【裴矩迁民部尚书太宗即位疾贪吏欲痛惩艾之乃间遣人遗诸曺一吏受缣帝怒诏杀之矩曰吏受赇死固所宜陛下以计绐之所谓罔人以罪帝恱】冒没于财【李夷简京兆尹杨凭性骜侻始为江南观察使冒没于财夷简为属刺史不为慿所礼至是发其贪慿贬临贺尉夷简赐金紫】诛敛【崔宁为成都尹宁见蜀地险饶于财而朝廷不甚有纪乃痛诛敛使弟寛居京师以赂厚谢权贵骤擢御史中丞】贪沓茍得【严砺为山南节度使在位贪沓苟得士民不胜其苦】猥屑相稽【王缙性贪冒纵亲戚尼姏纳财贿猥屑相稽苦市贾】冒猥无亷槩【杨汉公治荆南有贪赃宣宗擢为同州刺史郑裔绰奏汉公冒猥无亷槩不可处近辅同州太宗兴王地陛下为人子孙当精择守长付之汉公既以墨败容可举剧部私贪人帝恚见顔间】赇饷狼藉【宋之问中宗将用为中书舍人太平公主发其知贡举时赇饷狼藉】聚敛固宠【刘蕡策贪臣聚敛固宠】讨石国【髙仙芝为人贪破石国获瑟瑟十余解黄金五六槖驼良马寳玉甚众家赀累钜万】乏清白名【杜淹始典二职贵重于朝矣而乏清白名获讥当世】巨匮裁窍【王伾当其党盛门皆若沸羮而伾尤通天下赇谢日月不阕为巨匮裁窍以受珍使不可出则寝其上】通馈谢【杜黄裳然除吏不甚别流品通馈谢无洁白名】鬻官射利【李训性资贪沓既借权宠专鬻官射利赀积巨万不知止】赂帝亲近【窦参淄青李纳厚馈参外示严畏实赂帝亲近为间故左右争毁短之】冒进忘亷【卢怀慎曰比州牧上佐两畿令或一二嵗或三五月即迁曾不论以课最使未迁者倾耳以聴企踵以望冒进忘亷亦何暇为陛下宣职防人哉】徇货掊赀【又曰窃见内外官有赇饷狼藉劓剥蒸人虽坐流黜俄而迁复还为牧宰徇货掊赀讫无悛心】奢肆不法【路岩进尚书左仆射岩顾天子荒闇且以政委已乃通赂遗奢肆不法】遗明珠文犀金寳【邱和大业末拜交趾太守林邑西诸国数遗和明珠文犀金寳故和富埒王者】以贪冒闻【长孙顺徳俄以受赇为有司劾发帝曰顺徳元勲外戚爵隆位厚至矣何至以贪冒闻乎因赐帛数十媿切之】贪暴【陈子昻解官县令叚简贪暴闻其富欲害子昻家人纳钱二十万缗简薄其赂捕送狱中子昻之见捕自筮卦成惊曰天命不祐吾殆死乎果死狱中】冒于权利【宗楚客】坐贪赃【江夏郡王道宗授鄂州刺史久之坐贪赃帝闻怒曰朕提四海之富士马若林如使辙迹环天下防观不度采絶域之玩海表之珍顾不得耶特以劳民自乐不为也人心无艺当以谊制之今道宗已王廪赐多而贪不止顾不鄙哉乃免官削封戸以王就第】索谢钱七十万【李义府召长孙延谓曰吾为子得一官居五日延拜司津监索谢钱七十万杨行颍白其赃诏讯按有状】居上无清惠之政而有饕餮之害【刘蕡防】去贪臣聚敛之政【同上】易蛮金【南蛮传五年南诏回掠嶲州明年复来攻防刺史喻士珍贪狯隂掠两林东蛮口卖之以易蛮金故开门降南诏尽杀戍卒而士珍遂臣于蛮】多私所聘【许敬宗饕沓遂以女嫁蛮酋冯盎子多私所聘有司劾奏下除郑州刺史】谿壑之欲惟贿是利【李义府既主选无品鉴才而谿壑之利惟贿是利不复铨判人人咨讪】裒积无厌【南蛮传李师望治卭州裒积无厌私贿以百万计】当给者无贿而不支应徴者受赇而纵免【陆贽论裴延龄奸蠧书延龄以国家大计委于胥吏末流当给者无贿而不支应征者受赇而纵免纪纲大坏货赂公行苟操利权实窃邦柄】以受饷见疵【賛曰子贡孔门髙弟而货殖韩安国汉名宰而资贪黄裳亦以受饷见疵】献橐装之半【苏逢吉同平章事前客省使王筠自晋末使楚至还逢吉意筠得楚王重赂遣人求之许以一州筠怏怏以其槖装之半献之而不得州五代史汉臣传】吏有犯赃輙寘之死【明宗吏有犯赃輙寘之死曰此民之蠧也】货贿上行则赏罚之柄失【贪求下布则亷耻之道衰何者善恶不分功过无辨以货贿之多少为课绩之重轻守道阙供或时致怨招累求得当欲可以释罪赏荣忍行刻剥者见谓公忠巧饰玩好者获称才智陆贽奏议】晋世惟贵于钱神汉台不慙于铜臭【賛皇公货殖论昔秦得金防谓之天醉岂天之常醉哉故晋世唯贵于钱神汉台不慙于铜臭谓子文无兼日之积顔生乐一瓢之饮晏平仲祀不掩豆公仪休相以拔葵皆为薄命之人矣】公然白日受贿赂【火齐磊落堆金盘元臣故老不敢语昼卧涕泣何汍澜韩】信问通结于关节交私匪止于苞苴【陆贽奏议近者度支小吏屡为府县所绳鞫其奸赃无不狼藉信问通结于关节交私匪止于苞苴威福潜移乃至于是职司失序固亦可知】市权鬻官谤者讙哗【苏逢吉尤纳货赂市权鬻官谤者讙哗】
　　公政【七】
　　白守政至公　未尝至于偃之室【子游曰有澹台灭明者非公事未尝至于偃之室】不赏私劳【不伐私怨】中立不倚　我心匪石【不可卷】不曰坚乎磨而不磷不曰白乎湼而不缁【语】抱公絶私【尹翁归】不受谢【汉张安世尝有荐士来谢安世大恨之而不为通】又【晋羊祜字叔子不受私谢拜官公庭谢恩私室也】不可干以私【尹翁归拜东海太守辞廷尉于定国定国家在东海欲属托邑子两人令坐后堂与翁归语终日不敢见邑子既去曰此贤不可干以私也】朱邑亦不可交以私　祁奚【举解狐其讐也左传】又【后汉桥与陈琳有隙及在公位荐琳为廷尉】不谢恩【祁奚请免叔向叔向既免不谢祁奚亦不见叔向明为公也】又【后汉范滂字孟博尝系狱尚书霍揖理出之揖而不谢人问之滂引叔向祁奚之言也】免雠【后汉盖勲初为汉阳长史时武威太守贪横从事苏正和按致之凉州刺史梁鹄畏贵戚欲杀正和乃语勲勲素与正和有隙谏鹄曰贪应欲鸷而烹之何哉鹄从之不杀正和正和诣勲不见曰吾为梁使君谋不为苏正和】不伐功【魏陈羣言刘兾于太祖太祖赦之冀徳羣羣曰议刑为国非为私且明主之意吾何知其博不伐功如此也】立身有本末【魏孙资刘放阁之大臣莫不交好唯辛毗不与通毗之子敞谏毗云云毗正色曰主上虽未聦亦不为闇劣吾立身有本末资放不过不令我作三公何危害之有】心似秤【蜀诸葛亮曰吾心似秤不能为人作轻重】不怨【蜀李严与诸葛亮皆大臣后严运粮不继矫命令边廻军亮归免严为民及亮卒严呕血而死以亮在尚有补过复位之望也论者以管仲夺伯氏骈邑三百没齿无怨言亮之公正过之也】投书【任棠为太守有人嘱书投之于水】靣折官长【汝南太守欧阳歙临飨众出敎曰西郡督邮繇延资性忠贞云云欲显延于朝功曺郅恽字君章于下坐愀然曰司正举觥案延资性贪邪云云敢拜奉觥歙大慙】不恨刻已【蜀郡太守因计吏赂遗曺腾益州刺史种暠于斜谷得其书奏太守并刻腾帝寝之无恨忿称暠为能吏】不发私书【郅都为济南守】荆人遗弓不索曰荆人得之何求焉【孔子曰去荆可也老闻曰去人可也故老则至公矣】陈泰字伯为并州【京邑贵人寄货因泰市奴婢泰不发书及征悉还之也】陈蕃字仲举为安乐守【梁冀遣人赍书有请托不通使者以诈为谒蕃笞杀之左迁修武令】王独坐【汉王闳选公少为小吏慷慨有大节迁兾部兾人彊悍又多豪杰闳欲厉威乗传到州弹治贪浊性亷克不发私书不交豪族賔生号王独坐】后汉苏章字孺文【迁兾州刺史故人为清河太守章行部按其赃贿太守设酒陈平生意甚喜曰人皆有一天我有二天章曰今夕苏孺文与故人饮私恩也明日兾州刺史按事公方也】孔振弊抳私【毕隆择按察劒南振弊抳私号为清严】官人夺民田卒与民直【张仲方补全州刺史官人夺民田仲方三防申理卒与民直】私事不敢白【封伦杨素举为行军记室泊海上素召讨事伦坠水免易衣以见讫不言久素乃问其故谢曰私事也所不敢白素异其为人】未尝引用亲党【窦易直以公洁自喜方执政未尝引用亲党】弗以私害公【敬晦隐然持重弗以私害公】李朝隐迁长安令【成安公主夺民园不酬直朝隐取主奴杖之由是权豪敛伏擢河南尹太子舅赵常奴怙势横闾里朝隐曰此不防不可为政执而榜辱之】封常清【为仙芝节度判官仙芝委家事于郎将郑徳诠其乳母子也威动军中常清始贵易之走马突常清驺士去常清命左右引徳诠至廷中门辄闭因离席曰吾起细防中丞公过聴以主留事郎将安得无礼因叱曰须暂假郎将死以肃吾军因杖死而靣仆地曳出之仙芝妻及乳母哭门外救请不能得遽以状白仙芝惊及见常清惮其公不敢譲常清亦不谢】不屈势幸【王徽擢京兆尹官要家争遣人治弟侵冒齐民讼诉满前徽不屈势幸一平以法】萧廪迁京兆尹【田令孜养子有罪系狱请救踵门廪不纳杖杀之内外畏詟】公事公言【宋璟张易之等就狱俄诏原之勑二张诣璟谢璟不见曰公事公言之若私见法无私也】卢奂【天寳初为南海太守南海兼水陆都会物产瓌恠中人之市舶者亦不敢干其法】袁滋为侍御史【刑部大理覆罪人失其平惮滋守法因权势以请滋终不署】我所守者公法【徐有功转司判少卿与皇甫文备同按狱诬有功纵造党久之文备坐事下狱有功出之或曰彼尝陷君于死今生之何也对曰尔所言者私忿我所守者公法不可以私害公尝谓所亲曰大理人命所系不可阿防诡辞以求苟免故有功为狱常持平守正全活甚众】小选【禇翔啓小选公清不为请嘱易意号为平】尽公不顾私【苏颋宋璟尝曰吾与苏氏父子同为宰相仆射长厚自是国器若献可替否尽公不顾私则今丞相为过之】杨绾【造之者欲干以私闻其言必内愧止】
　　吏久从政【八】
　　白汉为吏长子孙因以为氏【仓氏庾氏是也】三载考绩【唐虞三载考绩欲使吏安其任民服习其化而无苟且之政】安全长吏【黄霸为颍川太守务在成就安全长吏不欲易代日数易吏迎新送故之费及奸吏因縁絶簿书盗财物公私费损甚多皆当出于民所易新吏又未必贤或不如故益为乱也注云吏因縁交代之际匿簿书盗财物也】増秩赐金【汉宣吏有政绩者不即移易就増秩赐金欲使人安其化故人皆励精为理百姓安富也】职满乃得辟【后汉左雄奏乡部清人之吏清白从者寛其资笇増其禄秩吏职满嵗宰府州郡乃得辟举如此则送迎之役损宦竪用权不省】孔卢怀慎曰【人知吏之不久不率其教吏知迁之不遥不防其力媮处爵位以养资望此国病也汉宣综覈名实黄霸良二千石也加秩赐金就旌其能终不肯迁故古之为吏至长子孙臣请都督刺史上佐畿令任末四考不得迁若治有尤异或加赐车裘禄秩降使临问玺书慰勉须公卿阙则擢之】马周曰【伏见宗室功臣悉就藩国遂贻子孙世守其故窃惟陛下之意诚爱之重之欲其裔绪承守与国无疆也臣谓必如诏书者陛下宜思所以安存之富贵之何必使世官也】出入八年【韦绶为输林学士毎入直逾月不得休以老母屡丐解职毎请帝辄不恱出入八年而性谨畏甚】刘祥道陈六事五曰【唐虞三载考绩黜陟幽明二汉用人亦久其职今任官率四考罢官知秩满则懐去就民知迁徙则茍且以去就之官临苟且之民欲移风振俗乌可得乎请四考进阶八考聴选以息迎新送故之弊】以便柔逊愿中帝意乃留八年【崔损建中后宰相无久任者损以便柔逊愿中帝意乃留八年帝亦知公议病其持禄然其遇弥渥】卒不易所职【王播所署吏茍无大罪以嵗劳増秩而已卒不易所职】刺史非三载以上不可徙【刘知几】虽久次者不得逾四载【虽速迁者亦待及于三年此先王较能之大方白居易防林】刺史县令逺者三嵗【孙樵书褒成驿号天下第一而芜荒不治驿吏曰賔客暮至朝去宁有顾惜心耶有老甿笑于傍曰举今州县皆然也且刺史县令逺者三嵗再更故州县之政首有不利于民可以出意革去者其在刺史则曰我即去矣何用如此当愁醉醲当饥饱鲜囊帛匮金笑与秩终呜呼州县者真驿也】
　　安人得人心【九】
　　白以贵下贱大得民也【易】安人则惠黎民懐之【书】人心惟危【危则难交】还定安集【鸿鴈美宣王也万民离散不安其居而能劳来还定安集之曰唯此哲人谓我劬劳】保氏【周礼保氏以道安人保安也】教安【司徒以十二教以俗教安则民不偷注俗土地所生习】保习【以保息六养万民曰慈防】以纾吾民　视民如伤【传】按堵【汉髙入关吏人按堵如故】严教吏谨待遇无令其失职业【宣诏二千石】老者安之【论】愿为僵仆【汉赵广汉以和顔接士待遇慇懃发于至诚吏皆无隐愿为僵仆无所避也】老小扶车毂【韩延寿弃市吏人数千送至渭城老小扶车毂奉酒防延夀不忍逆人人为饮使掾吏分谢莫不流涕】守阙号泣【赵广汉为京兆下狱吏人或言臣生无益县官愿代京兆死使得牧养小民】卫卒请留【盖寛饶左迁卫司马躬行士卒庐室疾病者身自拊循嵗尽交代卫卒数千皆叩头自请复留共卒一年以报寛饶厚徳以是显名也】借寇【寇恂子翼为河内太守后欲从世祖还河内人遮道上言欲更借冦君一年】安作【亷范叔度为蜀郡先时蜀郡多火灾禁夜作人更相隐蔽烧者相属范至不令禁火但严水备百姓安富歌之曰亷叔度来何暮不禁火人安堵平生无襦今五袴】徴租不当免【倪寛为内史収租税时裁阔狭与民相假贷以故租多不入以负租当免人闻当免恐失之大家车牛小家檐负课为最也】遮使者车【侯霸君房为临淮大尹诏徴百姓遮使者车乞留相戒乳妇不举子曰侯君去必死】孔复见太平官府【姜謩抚边俗以恩信盗贼衰止人喜曰不意复见太平官府】抚和戎落得其欢心【狄仁杰出为寕州刺史抚和戎落得其欢心郡人勒碑以颂】人称有恩【裴子余迁兾州刺史为政恵裕人称有恩】治称流闻【严绶尚寛恵治称流闻】人人喜恱【令狐楚迁宣武节度使汴军以骄故而韩弟兄务以峻法防治士偷于安无革心楚至解去酷烈以仁惠镌论人人喜恱遂为善心】安西酋长面哭送【郭元振为凉州都督睿宗立召为太仆卿将行安西酋长靣哭送者】壶浆欢迎【旌节卞玉门关去凉州犹八百里城中争具壶浆欢迎都督嗟叹以闻上】欲粟贱追李岘【李岘出为零陵太守岘为政得人心时京师米涌贵百姓乃相与謡曰欲粟贱追李岘】民拥留于道【崔戎为华州刺史徙兖海沂宻观察使民拥留于道不得行乃休传舎民至抱持取其鞾时诏使尚在民泣诣使请白天子丐戎还使许诺戎恚责其下众曰留公而天子怒不过斩吾二三老人则公不去矣戎夜单骑亡去民追不及乃止本传】人闻其至欢迎【王起子式徙浙东观察使初式临州有恵政人闻其至欢迎之】耆老叩閤愿留【崔彦昭繇河阳节度使徙河东先是沙陀诸部多犯法彦昭抚循有威恵三年境内大治耆老叩閤愿留诏可】遮道攀号【五代郭延鲁累迁复州刺史延鲁叹曰吾先君为沁州九年民到于今思之吾今幸得为刺史其敢忘先君之志由是益以亷平自励民甚頼之秩满州人乞留不许皆遮道】截镫留鞭【开元遗事姚崇牧荆州代还日吏民泣拥马首遮道不使去所乗之马鞭镫民皆截留之新牧以其事奏之朝廷加奨】有脚阳春【宋璟检校俱州刺史歴杭相二州厯洛州长史所至有惠政人号有脚阳春天寳遗事】送者千数【裴守真累成州刺史政不务威严吏民两懐之徙宁州送者千数出境尚不止】吏民懐爱【裴懐古徙并州所至史民懐爱召羽林将军未至官还为并州人知其还携扶老稚出迎使人驱迎者还而来者愈众得人心类如此】
　　遗爱【十　生祠　配社附】
　　白栾武子之德在人如周人之思召公爱其甘棠况其子乎【传】前有召父后有杜母【后汉杜诗为南阳守人懐之前汉召信臣为南阳亦有遗爱人歌之曰云云】悒然不乐思我刘君何时复来安此下人【刘陶为顺阳长病免人歌之曰云云】蜀诸葛侯【蜀诸葛侯瞻亮之子也蜀人思亮而爱瞻毎朝廷有善政虽非瞻建百姓相告曰诸葛侯所为以是美名过其实也】葬桐乡【朱邑为桐乡啬夫未尝笞辱人后迁大司农嘱其子曰我死必葬桐乡桐乡人爱我子孙奉尝不如桐乡死后葬桐乡果立祠】去官不受遗【后汉刘宠为会稽守征入山中有五六老叟人赍百钱送宠曰他时吏发求人间至夜不絶狗吠竟夕自明府下车狗不夜吠垂老遇明圣闻当去故自扶奉送宠为取一大钱受之】敛马牛追送【后汉孔奋君鱼为始臧长被征吏人相谓曰孔君清亷宜报徳相率赋敛牛马器物千万追送数百里奋谢之无所受】生祠于定国字曼倩【于公为县狱吏决狱平郡中为立生祠】白马从事【后汉郑众为庐江从事以单马譬降山人为立祠号曰白马从事】张奂为武威任延为九真【并立生祠】晋杜轸【为池阳令为雍州十一县最百姓为立生祠】陆机为浚仪令弟义为广都长【并立生祠】荀朂【为安阳令有遗爱立生祠】石相祠【石庆为齐相齐国慕其家行不言而齐国大治齐为立齐相祠】　配社栾公社【汉栾布为燕相燕齐间为立社号曰栾公社】配食县社【后汉甄子然至孝卑卒北海相孔融恨不及见之令配食县社】神父【宋登字叔阳为汝隂令政教明能号称神父迁颍州守市无二价道不拾遗汝隂人配社祠之】图画【晋陆云为浚仪今去官百姓追思之图画形象配食县社】孔古遗爱【崔琳天寳二年卒潘肃闻之然曰古遗爱也】苖晋卿【寛厚所至以惠化称魏人为营生祠立石颂美】吕諲【为荆州自至徳以来处方面数十人諲最有名荆人生创房祠及没吏裒钱十万徙祠府西】徐申【为韶州刺史民诣观察使以其有功于人请为生祠申固避观察使以状闻】李绾【为栢人令有仁政县为立祠】狄仁杰【贬彭泽令邑人为置生祠】魏氏复为立祠【仁杰为魏州刺史民爱仰之复为立祠】来瑱【以梁崇义为节度使代瑱既而为瑱立祠四时致飨】郭震【治凉五嵗河西诸郡置生祠】立遗爱颂【宋璟广人为璟立遗爱颂璟上言颂所以传徳载功也臣之治不足纪广人以臣当国故为溢辞徒成謟防者欲厘正之请自臣始有诏许停】肥乡民酒食迎犒有小儿亦在中【韦景骏歴肥乡令后为赵州长史道出肥郷民喜争奉酒食迎犒有小儿亦在中景骏曰方儿曺未生而吾去邑非有旧恩何故来对曰耆老为我言学庐馆舍桥鄣皆公所居意公为古人今幸亲见所以来景骏为留终日】帝为制遗爱碑于蜀【崔圎兼劒南节度使肃宗立命与房琯韦见素赴行在帝为制遗爱碑于蜀以宠之】袁滋【徙义成节度使居七年百姓立祠祀祭】韦丹【大和中裴谊观察江西上言为丹立祠堂刻石纪功不报】长老守阙颂遗爱【长孙操为陕州刺史】人指树而懐之【吴凑为京兆尹官街树缺所司植榆以补之凑曰榆非九衢之物亟命易之以槐及槐隂成而凑卒人指树而懐之旧史】
　　教化【十一】
　　白观民设教【易】徳博而化【易】尔惟风下民惟草【书】草上之风必偃【语】违上所命从厥攸好【言人不从上命从土所好也】政由俗革【道有升降】格其非心　风以动之教以化之【诗序】汝坟道化行也【文王之化行于汝坟之国】翩彼飞鸮集于泮林食我桑椹怀我好音【注鸮改音喻恶人从化】敬敷【五教在寛】司徒掌十二教【教民以度教节则人知足以俗教安则民不偷】脩其教不易其俗【礼】教官之属【大司徒】化民成俗其必由学【礼】入其国其教可知【礼】成人有兄死不为缞子皐为宰乃为缞　上好礼则民莫敢不敬【上好信则民莫敢不用情】敬教劝学【卫文公】楚俗好庳车【史孙叔敖为相王以庳车不便马欲下令使髙相曰令数下民不知所从臣请闾里使髙梱乗车皆君子君子不能数下车王许之居数嵗民悉髙其车此不教而化】风俗移人【汉刑法志】性相近习相逺【言人同禀五常之性趋舍相近但所习渐积而相去逺也】异文翁化蜀【教人读书学者比于邹鲁】揉曲木者不累月【公孙曰虎豹马牛禽兽不可制也及教训服习之至可牵持驾服唯人之从臣闻揉曲木者不累月销金石者不累日人之于利害好恶岂比禽兽木石之类哉朞年而变臣尚窃迟之也】为陈和睦之义【颍川多豪彊难治赵广汉患其俗朋党乃构防吏人令相告讦由是为俗人多雠怨及韩延夀为颍川欲改更之示以礼譲乃召郡中长老乡里所信者数十人设酒对讼以謡俗为陈和睦亲爱销除怨咎之路长老以为便可施行及黄覇代为颍川因其迹而大理也】闭阁思过【延寿后为冯翊令有兄弟讼田延寿曰是教化不行遂闭閤思过问田者髪钳谢罪以田相移】陈元不孝【仇览一名香字季智为蒲亭长民陈元母告元不孝览惊曰吾近过舍庐整顿此非恶人当是教化未至母守寡养孤何肆意一朝欲致此子子不义母闻感悔涕泣而去览乃亲到元家与母子饮因为陈人伦孝行譬以祸福之言卒成孝子】乞诣廷尉【许荆为桂阳守行春到莱阳民有蒋均兄弟争财荆乃对之叹曰教化不行罪在太守乃上书陈状乞诣廷尉兄弟感悔求受罪】省俸助婚【任延为九真守骆越无婚礼各因滛好无适对匹延移书令男年三十至五十女年十五至三十皆以年齿相配其贫者长史已下省奉赈助之是嵗谷稼丰衍生子始知种姓矣】县官不可入【刘矩为雍丘令以礼譲化人有争讼者矩提耳告之以忿悉可忍县官不可入矩字叔方】民用丕变【书】尔之教矣【民胥效矣】道之以徳齐之以礼有耻且格【道之以政齐之以刑民免而无耻】化驰如神　四诫【秦懿伯为山阳守以礼教人为设四诫以定交亲长防之礼导教化者防为乡三老也】鬻羔豚者不饰贾路不拾遗【史孔子与闻政之三月】笞讼主【田叔为鲁相初到民讼主取财物叔笞之曰主非尔主邪主闻之大慙而还财也】先训【魏覇乔卿为钜鹿掾吏有过先训之不改乃罢之或称他吏之长以激之皆懐慙息讼】借牛【鲁恭仲康为中牟令亭长借牛不还人讼之防令还再三不从防欲解印吏人泣亭长于是请罪】吏受米肉【卓茂子康为宻令人遗吏米肉而讼之茂曰遗人之情也不当彊耳人伏其化】和解【吴祐为胶东相有讼者身到闾里和解之民化其徳】谛思【杜畿伯侯为河东守有讼者为陈大义令归谛思之自后少有讼者】奸吏复职【髙柔文恵为管长奸吏闻名引去召令复职】止讼上【刘惔真长为丹阳尹时百姓颇有讼官长者惔叹曰居下讪上蔽道也上虽不君下不可失礼寝而不问】自刻责【韩延寿接待下吏约誓明着负之者延寿痛自刻责吏皆慙悔】又【延寿为颍川人家嫁娶防祭礼使诸生皮弁执俎豆为吏人行礼】又【颍川人感延寿化卖偶车马下里伪物者皆弃之市道】刘饶以蒲鞭示耻　平化侯【王莽太傅唐尊出见男女不异路下车以赭汚其衣莽恱封平化侯】孔以文雅粉泽【贠半千不颛任使常以文雅粉泽故所至礼化大行】兄弟相讼饮以乳【韩思彦廵察劒南益州髙赀兄弟相讼累年不决思彦敕厨宰饮以乳二人寤齧肩相泣曰吾乃夷獠不识孝义公将以兄弟共乳而生邪乃请辍讼】开陈经书【王义方贬吉安丞吉安介蛮夷梗悍不驯义方召首领稍选生徒为开陈经书行释奠礼清歌吹籥登降跽立人人恱顺】敦劝生徒【韦机显庆中为檀州刺史以边人陋僻不知文儒贵乃修学宫画孔子七十二子汉晋名儒像自为賛敦劝生徒繇是大化】磨治洗汰【马总吴元济禽为彰义节度留后蔡人习伪恶相掉计犷戾有夷貉风总为设教令明赏罚磨治洗汰其俗一变】政化清明【顔泉明肃宗拜泉明郫令政化清明诛宿盗人情翕然】母子相讼授孝经【韦景骏为贵卿令有母子相讼者景骏曰令少不夭常自痛尔幸有亲而忘孝耶教之不孚令之罪也因呜咽流涕付授孝经使习大义于是母子感悟请自新遂为孝子】立学官讲诵【曺华请治兖许之自李正已盗齐鲁俗益汗骜华下令曰邹鲁礼义乡不可忘本乃身见儒士春秋祀孔子祠立学官讲诵斥家赀佐赡给人乃知教成就诸生仕诸朝】仁化大行【韦丹为容州刺史教民耕织止惰防兴学校教种茶麦仁化大行】俗为之改【席豫南方俗死不葬暴骨中野豫教埋敛俗为之改】风俗翕然为变【髙士亷进益州大都督府长史蜀人畏鬼而恶疾虽父母病皆委去望舎投饵哺之昆弟不相假财士亷为设条教辨告督励风俗翕然为变】着谕蒙书【冯伉授醴泉令县多嚣猾数犯法伉为着谕蒙书十四篇大抵劝之务农进学而教以忠孝乡乡授之使转相教督】用儒术教其俗【马总】















　　白孔六帖卷四十
　　钦定四库全书
　　白孔六帖卷四十一　　唐　白居易　原本
　　宋　孔　传　续撰
　　禁俗忌【一】　　　　不拾遗【二】
　　不求备【三】　　　　推美下吏【四】
　　敝政【五】　　　　　谲政【六】
　　政不一【七】　　　　暴政【八】
　　威名【九】　　　　　令典法【十】
　　防革【十一】　　　　易官吏【十二】
　　省官【十三】　　　　勤官【十四】
　　守官【十五】　　　　旷官【十六】
　　弃官【十七】　　　　拜官【十八】
　　辞官【十九】　　　　换官【二十】
　　属吏【二十一】　　　同官【二十二】
　　故吏【二十三】
　　禁俗忌【一　诸禁令附】
　　白杀子【后汉张奂为武威太守俗二月五月生子及与父母同日者悉杀之奂严赏罚重杀子之令风俗遂改】贾子贾女【后汉贾彪字伟节为新息长小民贫多不养子彪严为其制与杀人同罪数年间人民养子者佥曰贾父所生男名曰贾子女名曰贾女】耻病【后汉邓训字平叔为防羗校尉羗胡约病死毎临困辄以刀自刺训闻有困疾者辄拘防束不与兵刀使医治疗愈者非一小大感恱】禁渔采【见商部兼并门】禁采珠【禁珠门注】禁弓弩【公孙奏民不得挟弓弩吾邱寿王曰恐邪人挟之吏不能止良人自备而抵法是夺民救也诎伏之】不举子【王吉为沛相人生子不养者斩其父母以上棘合埋之去又郑恽文公为下蔡长民生子相活率不举恽重设法百姓初畏罪后稍丰给男女悉以郑为字】禁淫祀【西门豹禁河伯娶妇见县令彊毅门】又【第五伦伯鱼为防稽太守俗多淫祀人常以牛祭神有食牛不荐者病先为牛鸣然后死伦禁断】又【栾巴叔元为豫章守郡多山川鬼恠人破赀祈祷已素有道术能役鬼神悉毁淫祀剪治奸巫遂絶百姓安之】神娶【宋均叔庠为九江守浚遒县有唐后二山人共祀之众巫因娶百姓男女为公妪嵗改易既而不敢嫁娶均到令曰为神娶者娶巫家女事遂絶】火禁【见寒食门】安作【见安人门】孔风俗薄恶【韦挺拜御史大夫是时承隋大乱风俗薄恶人不知教挺上防曰父母之恩昊天罔极创巨之痛终身何已今衣冠士族辰日不哭谓为重防亲賔来吊輙不临举又闾里细人毎有重防不即发问先造邑社待营办具乃始发京至假车乗雇棺椁以荣送葬既葬隣伍防集相与酣醉名曰出孝官司习俗弗为条禁望一切惩革】田正【先时诸将出屯质妻子里民不得相生至正悉除其禁聴民通馈谢庆吊服玩僣侈者即日彻毁之】行盗【韦宙出为永州刺史邑中少年常以七月击鼓羣入民家号行盗皆迎为辨具谓之起盆后为解索喧呼疻闘宙至一切禁之】禁为浮屠死不葬【宗室暠检校太原俗为浮屠法者死不禁以尸弃郊饲鸟兽号其地曰黄阬有狗数百头习食胔颇为人患吏不敢禁暠至遣捕羣狗杀之申厉禁条约不再犯遂革其风】
　　不拾遗【二】
　　白何竝为长陵令路不拾遗　刘矩为雍丘令【有得遗者皆推寻其主而还之后汉】系树【魏邴原得遗钱拾以系树枝人以为神人系钱逾多谓之神树祀之原恐成淫祀乃辨之】守劒【后汉王烈在乡里教化行人有盗牛者主得之盗曰我将改勿使王烈知也烈闻遗布一端后父老遗劒扵路至夜寻求见一人守劒于路问之乃昔盗牛者也】遗装【益部阎宪为緜竹令杜成夜得遗装诣吏曰县有门府不能慙心】牛属稚子【王涣字稚子为温令清商人露宿于道放牛者輙云属稚子】装付樊父【樊煜仲华为天水太守严猛道不拾遗行旅至聚衣装道旁云云以付樊父】孔还拾【张允济仕隋为武阳令以爱和为行有行人夜发遗袍道中行十余里乃寤人曰吾境未尝拾遗可还取之既而得袍】道不掇遗【东夷列传髙丽盗者十倍取偿杀牛马者没为奴婢故道不掇遗】令行禁止【郭元振治凉五嵗善抚御夷夏畏慕令行禁止道不举遗】郎余庆为万年令【道无掇遗】道不举遗【阙棱署左将军部兵皆羣盗横相侵牟棱按罪杀之虽亲故无脱者至道不举遗】赍金一囊【阿陵国女子为王号悉莫威令整肃道不举遗大食君闻之赍金一囊置其道行者趣避如是三年太子过以足躏金悉莫怒将斩之羣臣固请曰尔罪实本于足可防趾羣臣复为请乃斩指以狗大食君闻而畏之不敢加兵南蛮】
　　不求备【三】
　　白尚能拜起【黄霸为颖川许丞病聋督邮欲逐之霸曰丞亷吏虽老尚能拜起重聴何伤且善助之无失贤者意】与人不求备【书】无求备于一人【语】子曰君子易事而难説也及其使人也器之【语】有行之士未必能进趣进趣之士未必有行【魏祖令曰】爱其才【汉张敞为京兆尹为人轻媚为妇画眉帝爱其才而不备责】戴其角者无上齿有其翼者两其足【董仲舒云】孔取人不求备【房龄取人不求备虽卑贱皆得尽所能】片善片能【陆宣公奏议録片善片言以尽羣材焉忘小瑕小怨俾无弃物焉】无责人于不逮【同上圣人制事必度物宜无求备于一人无责人扵不逮】茍有所长必有所短【同上人之材行自昔罕全茍有所长必有所短若録长补短则天下无不用之人责短舍长则天下无不弃之士】求备则触类皆弃【同上曲成则品物不遗求备则触类皆弃是以巧梓顺轮桷之用故枉直无废材良御适险易之宜故驽骥无失性】造次求备曷由得人【同上前志所谓千年一圣五百年一贤者才难不其然乎夫惟圣人方体全徳贤之为用犹有未周且有未周之才弥五百年而有一造次求备曷得人】不以求备取人【不以己长格物随能牧叙无隔平贱论者称为良相焉旧史房乔传】
　　推美下吏【四　委下吏附】
　　白张汤为廷尉【奏事即谴汤摧谢注上有所谴即才折而谢之也向上意所便必引正监掾吏贤者因为臣议如此上书臣不用愚抵此注言不用诸掾语故至此罪当原即奏事上善之即曰臣非知此奏乃监掾吏某所为其欲荐吏扬人之善解人之过如此】龚遂推美于王生【遂见上问何以为理遂辞譲推美于上上曰君安得长者之言而道之曰臣议曺王生教臣耳】不夺县治【薛宣贡君为冯翊得罪人告其县长吏使自行罚曰不欲代县治夺贤令长名也】推美【陈宠为太守威声大行入守司农和帝问何以治对曰臣任功曺王涣以简贤选能主簿潭显拾遗补阙臣奉宣诏书而已】承掾任【马援为陇西守任下吏诸曺时白外事輙曰此承掾任何足相烦若大侵小黠羗旅拒此乃太守事耳】下教委任【王棠敬伯为汝南守下教曰古人劳于求贤逸于任使其宪章朝右简防王职委任功曺陈蕃匡政治务拾遗补阙任主簿应嗣】坐啸【南阳太守成瑨任功曺岑晊人歌曰南阳太守成公孝农成瑨但坐啸】汝南太守范孟博南阳宗资主画诺【宗资任功曺范滂人歌云云】吕虔【字子恪为徐州刺史委别驾王祥】唯主盗贼【孙坚文台为长沙守勑吏曰善治官曺文书以盗贼付太守也】某掾乡所为【赵广汉二千石推功美于下曰某掾所为非二千石所及发扵至诚吏皆书写心腹】责大指不苛细【汲黯长孺为东海守举黄老好清静择丞吏任之责大指不苛细卧□閤而理也】吴黄盖【字公覆为石成长署两掾主曺教曰若相欺终不加鞭初皆畏怖后以盖不视文书渐容人事盖按得其奸情杀之县中震怖】孔货贿狱讼一切任【五代裴廸太祖镇宣武辟节度判官太祖用兵四方常留廸以调兵赋太祖乃牓门以兵事自防而以货贿狱讼一切任廸】常备属僚或知故实【李华御史大夫壁记初防壁列先政之名记而不叙公以为艰难之选将俟后人谓华常备属僚或知故实授简之恩至属辞之艺寡】以吏事委长史司马【霍王元轨厯绛徐定三州刺史所至闭閤读书以吏事委长史司马】必归功于下【王世充毎防必归功于下】
　　敝政【五】
　　白浚恒凶【周易以深刻为常也】不迪率典　不躬不亲　杼轴其空　彻我墙屋田卒汚莱　不胜其敝　政散民亡事充政重　政不率法　而制于心　茍简之理【茍于权利简扵仁义】政以贿成　而刑放于宠　巧法折律饰文増辞货行于言罪成于手【后汉书】刑肃而俗敝　布常无艺
　　【艺法制也】道殣相望而女富溢尤【殣饿死】神怒人怨【上下相蒙】君为政勿卤莽【荘子】无恻隐之实　商君无礼义【贾谊曰商君遗礼义弃仁恩故秦人家富子壮则出分家贫子北则出赘借父耰鉏虑有徳色母取箕帚立而谇语注谇独骂也】灭天理而穷人欲　愚弄其民　官邪　谗慝多【慢今致期】专政【张汤毎奏事至日旰天子忘食丞相充位而已天下事皆决于汤县官所兴未获利奸吏并侵渔扵是痛絶以罪自公卿以下至扵庶人莫不指汤】又【王温舒为中尉减宣左内史事无大小皆问其守官吏令丞不得擅揺以重法防之数年一切为小治独宣以小至大能自行之难为经也经常也】请寄为姧【请托之事】谢钱【以钱求士陈汤】用小人【公孙賛伯圭常言衣冠自以职分富贵不谢人惠故所宠爱类多商贩庸儿所在侵刻百姓怨之】不信吏【刘类为农守毎遣大吏出使随覆察之白日扵壁间闚门夜使干亷察诸曺又以干不足信云云】不闻问【严助请为会稽守数年不闻问诏曰闻者濶然久不闻问助谢罪】多写孝经【梁州刺史宋边患多防迷理寡学术乃欲多写孝经令家家习之盖勲谏不从诏责之】孔居官无所建明【于敖家世用文学进初为时所称及居官无所建明不选物以自容名益减】厘补穿敝【杨绾同中书门下平章事于时厘补穿敝唯绾是恃】无所处可【牛仙客知门下事百司诏决无所处可辄曰如令式】革讹止弊【马揔郓州刺史防记岂待守臣施诸政术而革讹止弊乎】指香案炉【郑覃帝尝谓百司不可使一日弛惰因指香案炉曰此始华好用乆则晦不治饰何由复新覃曰救世之敝在先责实比皆不摄职事至慕王夷甫以不及为靳此本于治平人人无事安逸致然帝曰要在谨法度而已】变法之后弊随事生【韩文论盐法状】弛张由于下笔【指顾在于一言使政归帝典理革前敝陆长源上宰相书】
　　谲政【六】
　　白缿筩【汉赵广汉字子都为颍川俗朋党广汉患之乃为缿筩削其主名以为耳目为京兆善为钩钜以得人情甞召亭长界土亭长戏曰为我多谢赵君广汉知之】乌攫肉【黄霸为颍川遣吏按行吏不敢舍邮亭食扵路旁乌攫其肉吏还霸迎劳曰甚苦食扵路乃为乌所攫肉吏以为霸尽知其行止事不敢隐也】抆拭用能【朱博字子元为冯翊长陵尚方禁少时尝盗人妻见斫创着其颊博见其瘢问之尚不敢隐博笑曰丈夫固时有是冯翊欲洒卿耻抆拭用能自效不禁且惧对曰必死博勑禁无得泄语有便宜輙记言以为耳目擢禁连守县令乆之召功曺责以禁等事使自防取受欺谩当防头功曺不敢隐博削记使之不敢差跌】耳目【盖寛饶为官志在奉公俸钱月数千半给吏人为耳目】借死【魏太祖军中粮少主簿请用小斗给军粮祖曰善后军中怨太祖谓主簿曰借汝死以谢众乃斩之以徇军士】晋文公谲而不正【语】把其隂重罪【王温舒择敢往吏把其隂重罪纵使袭吏之奸】羸服察俗【羊续兴祖为南阳守当入郡乃羸服间行侍童子一人而已观邑里采风俗然后进吏人知之而贪絜良猾尽皆知之也】谲数【王涣为洛阳令能以谲数发摘奸伏】问吏所闻【范寗为豫章守欲进十五议曺下属县采风俗吏假归还讯问所闻官长得失徐邈与书云云】示人以诈　无耻【民免而无耻】出竒谲【朱博毎到官輙出竒谲以示下不可欺也】任诡谲孔佛躯汗流【刘佐加汴宋节度使汴有相国寺或传佛躯汗流佐自往大施金帛于是将吏商贾犇走输金钱惟恐后十日佐敕止籍所入得钜万因以赡军其权谲类若此】夹辅之勲垂于史册【冯用之权论昔晋文公见天王于河阳谲则谲矣而夹辅之勲垂于史册】无名书内鞾中【王锷善任数持下在淮南时尝得无名书内鞾中俄取他书焚之人信其无名者异日小罪并以所告穷验示众人以为神明】肆骋谲怪【裴延龄剥下附上肆骋谲怪】
　　政不一【七】
　　白狐裘蒙茸一国三公吾谁适从【士蒍谓晋献公】七年之中一与一夺二三孰甚焉【季文子谓晋云云】晋政多门　朝夕改国不堪贰　政众而恶【国语】政令无常孔尉入台多而县办【窦懐贞武后时政令多门赤尉由墨制授御史者众或戏曰尉入台多而县办否答曰佳吏在侥幸去故办闻者皆笑】政出多门大乱之渐【魏元忠辅政誉望大减陈郡男子袁楚客以书规之曰政出多门大乱之渐】奸诈起而暴乱生【桞泽入调会有诏选者得言事乃止书曰政不常令不一则奸诈起而暴乱生】州无他门【人一知教卢子骏善政述】人无所措【刘蕡制防法出多门人无所措】一中外之法【同上】法宜画壹官宜正名今分外官中官之员【立南司北司之局或犯禁于南则亡命扵北或正刑于外则破律于中实由兵农势异中外法殊也】列士恶多门【杜甫石砚诗】朝廷多门仍亘乎晋魏【同上太庙赋】时既政出多门迁除甚众【旧史】申画一之法【桞泽诣阙上防曰秖如叙封授官皆是仆妾汲引迷谬先帝紊乱前朝陛下初即位时纳姚元崇宋璟之计所以咸令出之比日已来又令叙用使君子道消小人道长惟陛下熟思而察之申画一之法明不二之刑则天下之化又无间焉旧史】政禁不一【刘蕡】
　　暴政【八　酷政附】
　　白暴殄天物　以荡陵徳　慢神虐人　不戒视成谓之暴【慢令致期谓之贼】暴君汚吏慢其经界【孟子】朝令暮具　苛政猛于虎　上慢下暴　敷虐于百姓　天吏逸徳烈于猛火　惟威惟虐　依势作威　报虐以威　灭徳作威　以民为土芥　杀人以逞　不敎而杀束湿【成操下如束湿薪】一怒【宁值乳虎不值成之怒】重足一迹【人畏寗成】苍鹰【人号郅都为苍鹰】法令尝密矣然奸愈甚上下相遁【遁避也】武健严酷鹰击毛鸷【为理义纵】足吾事矣【王温舒为河内具私马五十疋驿奏事不过二日得报郡中惊其神速时于旁郡追求赋会春至温舒叹曰使冬月益展一月足吾事矣】猜祸【温舒为中尉召猜祸吏任之其牙吏皆虎而防】屠伯【严延年为河南守冬月属县内流血数里河南人号屠伯张敞书戒之答曰莠盛苖秽不可不除毋扫墓待防】戒子【尹赏将戒子曰为吏正坐残贼勉思功效则复进用一坐软弱不胜任则无有起时】地臼木杵【见酷吏门注】刺骨吹毛　文深赵禹【巧诋张汤】枹鼓不鸣董少平【后汉董宣为洛阳令人号卧虎语曰云云】妇人升楼【黄昌为陈相县民彭氏造髙楼临道昌行县彭氏妇人登楼而观昌乃杀之】乱杖挝之【魏刘颖为农守过无大小乱杖挝之吏人掘地求钱毎遣大吏报使小吏覆察之】佩韦【西门豹性严急常佩韦以自戒】去儒吏【朱博所在辄罢去儒吏议曺曰文儒吏时有谏奏称说云云博曰太守汉吏当奉三尺法无柰生所言圣人道何且归待尧舜君也】孔急刻少恩【李安逺厯潞州都督懐州刺史皆以干用显然急刻少恩由是损名】操下以严【王遂】猛吏奋毒急政破资【宋务光上书】下厌其苛【潘好礼喜察细事下厌其苛】所至务为威烈【李绅所至务为威烈或陷暴刻故虽没而坐吴湘寃去】土囊毙亲吏【孟简及出山南东道节度使内不乐政颇严峭时有诏置临汉监以牧马命简兼使职简以亲吏陆翰主奏邸关通阉侍翰持之数傲狠简怒追还以土囊毙之】暴横少恩【于頔改苏州为政有绩然暴横少恩杖前部尉以逞憾观察使王纬以闻徳宗不省俄迁大理卿为陕号观察使慢言谢纬曰始足下劾我三进官矣益自肆峻罚苛惩官吏惴恐皆重足一迹参军事姚岘不胜虐自沉于河】府政苛细请移散官【杜羔元和中为万年令京兆尹元义方责租赋不时系二县吏将罪之羔等辨列尤苦尹不为纵羔乃谒宰相请移散官宪宗遣中官问状具对府政苛细力不堪奉诏皆免官夺尹三月俸议者以羔为直本传】刚猛立威【刘賛治宣十年第以刚猛立威官吏重足一迹】下有犯虽丝毫皆不肯贷【辛云京治谨于法下有犯虽丝毫皆不肯贷】笞杀金吾吏【张直方性暴率坐以小罪笞杀金吾吏】政令严酷【藩镇李正己政令严酷所在不敢偶语威震邻境】胁污士众【李师道以严法持下凡所付遣必质其妻子有谋顺者类族其家以故能胁污士众传三世云】眼中拔钉【五代赵在礼在宋州人尤苦之已而罢去宋人喜而相谓曰眼中抜钉岂不乐哉既而复受诏居职乃籍管内口率钱一千自号防钉钱】人以目相谓【郭英乂为政苛暴人以目相谓】以峭法操下【李当官以峭法操下所至治猛决少恩人徃往陷非法】
　　威名【九　明察附】
　　白威克厥爱允济【尚书言威胜爱则信成功】畏威禀命【传】翟方进【于义字仲文年二十为南阳都尉宛令刘立与曲阳侯根为婚又著名州郡轻义年少义阳以他事召见立以主守盗十金贼杀不辜収立送狱威振南阳】王尊【为安定太守告属县令长丞奉法守职甚劳苦太守以今日至府愿诸君勉正身以率下无以身试法勑掾功曺不中用者辄自避退无妨贤路孔子七日诛少正邜今一月矣五官掾张辅贪汚一郡钱尽入辅家収送狱数日辅死尽得狡猾威震郡中】霁威严【魏相为扬州刺史按治郡国守相多所贬退丙吉与书曰朝廷深知弱翁行直方大用愿少慎事自重藏器于身不显其能相善其言为霁威严霁止也】威信叛者【姚期次公为魏郡守督贼李熊弟陆在外谋反期令吏送熊及母使就陆熊求得陆诣郡陆愧感自杀】以一警百【尹翁归治东海明察吏人贤不肖尽知之毎民大会及出行县时有所取以一警百吏人皆伏恐惧】识桞树【陶侃士行为诸营种桞都尉夏施盗桞植之于己门侃见驻车问曰此是武昌西门栁何因盗之施惶怖】解印【朱穆公叔为兾州刺史兾部令长闻穆济河解印绶四十余人矣】　不避豪彊刚亦不吐【柔亦不茹】不畏彊御　豺狼当路【张纲劾奏梁兾骄奢】敛手以避【鲍永为司鲍恢为掾属世祖曰贵戚且敛手以避二鲍】违彊陵弱【非勇也】彊项【董宣少年为洛阳令胡阳公主奴杀人与主骖乗宣行逢驻车収格杀之主诉于帝帝欲棰杀之宣曰云云帝使谢主宣不从彊伏宣手据地不俯因曰彊项侯】御前呵囚【虞延为洛阳令隂就客马成为奸盗延収之隂氏毎一书嘱辄加篣二百就言于帝帝亲録囚徒延陈狱状可论者在东无理在西成欲趋东延执之曰尔久依城社为巨蠧云云帝亦谓曰汝犯王法云云竟杀之】还州檄【桥公祖治陈相羊昌罪梁兾私檄救之刺史周景承防召还檄不受发案益急昌竟下狱】苍鹰【郅都为中尉行法不避贵戚贵戚侧目而视号曰苍鹰】　令慎乃出令令出惟行【不惟反】其身正不令而行其身不正虽令不从　君子之徳风小人之徳草草上之风必偃发号施令罔有不臧【尚书】君子命以防欲【命教命也】大为之防民犹逾之【言严令尚不能禁】法令滋彰【盗贼多有】示民知禁【周礼】国禁【官禁】茍临人之有失【则虽令而不从】论时令【月令】凡执禁以齐众不赦过【礼】知防【礼】发号出令而民恱谓之和【礼】先甲【易先甲三日后甲三日谓出令也】先庚【义同上】后以施令告四方【易】事不再令发命之不哀　遽令【驿马军书】悬教象之法于象魏属民
　　而读邦法布徳和令【礼】从其彊令　吾令实过　宪令【君之宪令】无迁令【荘子】孔以威肃闻【李袭誉为人严慤以威肃闻】权戚缩气【魏謩迁御史中丞发驸马都尉杜中立奸赃权戚缩气】豪右畏戢【韩佽迁桂管观察使会春服使至乡有豪猾厚进贿使者求为县令使者请佽许之既去召乡豪责其挠法笞其背以令部中自是豪右畏戢】韦凑【迁扬州法曺州人孟神爽罢仁寿令豪纵数犯法交通贵戚吏莫敢防凑按治杖杀之逺近称伏】不畏侯卿杖秖畏尹卿笔【尹思正授司府少卿时卿侯知一亦厉威严吏为语曰不畏侯卿杖秖畏尹卿笔】摧擿奸伏【宗室晦检校雍州长史摧擿奸伏无留隐吏下畏之】威名赫然【崔隐甫御史大夫台中自监察御史而下旧皆得颛事无所承谘隐甫始一切令归禀乃得行有忤意辄劾正多贬绌者台吏侧目威名赫然】草木亦知威名【张万福为濠州刺史召谓曰先帝改尔名正者所以褒也朕谓江淮草木亦知尔之威名若从所改恐贼不晓是卿也复赐旧名】头上尹【刘栖楚改京兆尹峻诛罚不避权豪先是诸恶少窜名比军凌借衣冠有罪则逃军中无敢捕栖楚一切穷治不阅旬宿奸老蠧为敛迹一日军士乗醉有所凌突诸少年从旁噪曰痴男子不记头上尹邪】恶少望风遁去【李绅为河南尹河南多恶少或危防散衣击大毬尸官道车马不敢前绅治刚严皆望风遁去】批薛懐义颊【苏良嗣迁文昌左相遇薛懐义偃蹇良嗣怒叱左右批其颊曵去武后闻之戒曰第出入北门彼南衙宰相往来无犯之】官下肃然【栁仲郢擢劒南东川节度使大吏边章简挟势肆贪前帅不能制仲郢因事杀之官下肃然】榜死巨猾【王式余姚民徐泽専鱼盐之利陈瑊乃巨猾也穷治其奸皆榜死本传】豪右敛迹【韦澳系帝舅主墅吏豪右敛迹】防吏恶榜之里闾【王潜更节度荆南防史恶榜之里闾杀尤纵者】渠凶宿狡不敢发【郑从谠为河东节度渠凶宿狡不敢发发又辄得上皆寒毛惕伏】豪猾屏息【李频再迁武功令于是畿民多借神防军吏以其横类假借不敢防以法频至神防士尚君庆逋贼六年不送悍然出入闾里频宻擿比伍与竞君庆叩县廷质频即械送狱尽条宿恶请于尹杀之督所负无少贷豪猾大惊屏息奉法县大治】严挺之【改濮汴二州刺史所治皆威严吏至重足胁息】杖杀张易之奴【魏元忠检校洛州长史治号威明张易之家奴暴百姓横甚元忠笞杀之权豪惮服】摧奸抉隐【李勉调开封尉汴州水陆一都防俗厐错号难治勉摧奸抉隐为有名本传】诛真源大吏【张廵更调真源令士多豪猾大吏华南金树威恣肆邑中语曰南金口明府手廵下车以法诛之赦余党莫不改行迁善】威声风行【裴行立迁安南经略使范廷芝尝休沐久不还行立召之约曰军法逾日者斩异时复然尔自死后廷芝逾期行立笞杀之以尸还范氏更为择良子弟以代于是威声风行】大猾闭门自敛【王忠嗣试守代州别驾大猾闭门自敛不敢干法】鉏灭奸吏十余軰【民大喜崔戎】捕杀倡大贾【刘崇为清海军节度使广有大贾约倡女夜集而他盗杀女遗刀去贾入倡家践其血乃觉乗艑亡吏迹贾捕劾得约女状而不杀也崇方大飨军中悉集宰人至日入乃遣隂以遗刀易一杂置之诘朝羣宰即庖取刀一人不去曰是非我刀问之得其主名往视则亡矣崇取他囚杀之声言贾也陈诸市亡宰归捕诘且伏其精明类此】宿弊【温璋厯京兆尹素彊干鉏宿弊豪右慴服】豪彊犯法未尝輙贷【王播为三原令】发擿隐防【张亮为政多伺察发擿隐微示神明】盗发三日内必禽【苏良嗣政上严毎盗发三日内必禽号称神明】见恶輙取【权怀恩擢万年令赏罚明见恶輙取时语曰宁饮三斗尘无逢权懐恩】驭吏整严【蒋钦绪精治道驭吏整严虽铢抄罪不贷】追集男女【贞观中卫州板桥店主张迪妻归宁王卫杨贞三人投宿五更发有人取王卫刀杀张迪却内贞鞘中至明店主人趋贞刀血狼籍拷讯贞苦毒遂自经上疑之差御史蒋坦覆推追店人一五以上以不足且散唯留一老媪年八十余晚放出令宻觇之曰媪出当有人与之语者即记姓名勿令漏泄果有一人共语即记之明日复尔其人问媪使人似何推勘如是者三日坦追集男女三百人就中唤与老媪语者余皆放散问之其人服云与迪妻滥杀有实乃赐坦除侍御史朝野佥载】寡妇告子不孝【李杰既精聴防虽往来食饮省治不少废繇是府无淹事人吏爱之寡妇有告其子不孝者杰物色非是谓妇曰子法当死母悔乎答曰子无状寕有悔乃命市棺还敛之使人迹妇出与一道士语顷持棺至杰令捕道士按问乃与妇私不得逞杰杀道士内于棺】明吏治【崔隐甫明吏治在职以彊正称】严明【严郢拜京兆尹严明持法令疾恶抚穷敢诛杀盗贼一衰】吏气夺号神明【李栖筠判南曺时大盗后选簿亡舛多伪冒栖筠判析有条吏气夺号神明】精裁遣【吴凑初府中易凑贵戚子不更簿领毎有疑狱时其将出则遮凑取决幸仓卒得容欺凑叩按一视凡指擿尽中其弊初无留思众畏服不意凑精裁遣如此】处事精明皆以为神【姜晦处事精明私相属诿罪輙得皆以为神】居官精明【杜中立移司农吏不得为奸居官精明吏下寒栗畏伏中虽坐累免及复用亦不为寛假其天资所长云】察无遗私【李巽锐扵为治持下以法察无遗私吏不敢少绐】府吏有过秋毫无所纵【股栗胁息常如与巽对同上】决事明当【李揆】临下明【李晟临下明毎治军必曰某有劳某长子是虽厮养小善必记姓名】明簿最下无绐【李憕力于治有任事称明簿最下无敢绐】虽武夫而晓吏事【安重荣虽武夫而晓吏事其下不能欺有夫妇讼其子不孝者重荣拔劒授其父使自杀之其父立曰不忍也其母从傍诟骂夺其劒而逐之问之乃继母也重荣叱其母出从后射杀之五代史】剖析如流【王播充诸道防铁转运使虽案牍鞅掌剖析如流黠吏诋欺无不彰败旧】牸牛依妇家【张允济为武阳令元武民以牸牛依妇家者久之孶十余犊将归而妇家不与牛民防县县不能决乃诣允济允济曰若自有令吾何与为民泣诉其抑允济因令左右民蒙其首过妇家云捕盗牛者质所来妇家不知曰此婿家牛我无豫即遣左右撤蒙曰可以此牛还壻妇家叩头服罪】夜宴娱昼决事【李适之夜宴娱昼决事案无留辞】
　　典法【十】
　　白慎徽五典【书】仪式刑文王之典【日靖四方虽无老成人尚有典刑】施典于邦国【周礼太宰乃施典于邦国施则于都鄙施法于官府】法则以驭其害大夫以法相序士以信相考　周礼尽在鲁矣　公之典在　纣屛弃典刑　典法　非讫于威惟讫于富制事典【赵宣子言为政也】蒍敖为宰择楚国之令典能用典矣典法无更【荘子】率由旧章　三辟之兴皆叔世也【三代之法】
　　【不起扵盛时叔向与子产之书云云】蔵在盟府可以覆视也汝司典之后【籍谭】谨尔侯度　公共理具【张释之曰法者天下公共法为理具】画一　法有起奸　夫鲁有初【礼】采周之旧【传】孔明练【李吉甫为太常博士年尚少明练典故】式遵旧典【朱子奢立庙议祖宗之制式遵旧典】编之于令【栁宗元駮复雠议编之于令永为国典】以济斯民【李翰嘉兴屯田颂序圣上旰食宵兴求古今令典可以济斯民者】阙典咸备旧章悉举【张曲江龙池圣徳颂决绽补坏荡瑕涤秽而阙典咸备旧章悉举】寖灭【韩文王政不修寖灭典法】增损号称详【郑余庆帝患典制不伦谓余庆淹该前载乃诏为详定使俾参裁订正余庆引韩愈等为副凡増损仪矩号称详】诏修六典【韦述先是诏修六典徐坚创意嵗余叹曰吾更修七书而六典厯年未有所适及萧嵩引述譔定述始慕周六官官领其属事归于职规制遂定】
　　防革【十一】
　　白夏倍虞官【礼有虞氏官五十夏官百殷二百周三百】修废官　唐虞稽古建官惟百庶政惟和夏商官倍亦克用乂【书】革已日乃孚【易】人可与袭常难与适变　政由俗革　利百法变仍旧贯如之何何必改作　新意相防【不改也礼】适道在
</div>
    <div class="pagination">
<a href="白孔六帖_page18.html">上一页</a><span>...</span><a href="白孔六帖_page14.html">14</a><a href="白孔六帖_page15.html">15</a><a href="白孔六帖_page16.html">16</a><a href="白孔六帖_page17.html">17</a><a href="白孔六帖_page18.html">18</a><span class="current-page">19</span><a href="白孔六帖_page20.html">20</a><a href="白孔六帖_page21.html">21</a><a href="白孔六帖_page22.html">22</a><a href="白孔六帖_page23.html">23</a><a href="白孔六帖_page24.html">24</a><span>...</span><a href="白孔六帖_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
