<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 258 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 258 页/共 320 页</h1>
    <div class="content">　　褐四
　　增毳褐【嘉话录曰有朝士诣友生见衲衣道人在坐他日曰公好毳褐之夫吾但觉其臭耳友生曰毳褐之臭岂甚铜乳之臭吾视毳褐愈于朱紫逺矣】　霄褐【六朝文曰弹云冕以辞色披霄褐而延伫】樵褐【宋林逋诗曰樵褐裋衣披榼膝】　幽褐【唐陈子昻诗曰眷然顾幽褐】　羽褐
　　【即羽衣也仙人所服】　毛褐【披毛褐之森森】　裋褐【始皇纪寒者利裋褐饥者甘糟糠裋童防所着】　短褐【杜甫诗曰天吴与紫鳯颠倒在短褐】　衣褐【毛颖传衣褐之徒兎也】　被褐【吕氏春秋曰被褐而出衣锦而入藏文于内固不可也又文选曰被褐出阊阖】　原被褐懐玉【家语子路曰有人于此被褐而懐玉何如孔子曰国无道可也国有道则衮冕而执玉】　被褐懐珠【晋阮籍咏懐诗曰被褐懐珠玉】　裋褐不全【汉书贡禹上书曰年老贫穷而家赀不满万钱妻子糠豆不赡裋褐不全裋音树】　短褐无絮【古诗曰短褐中无絮帯断续以绳】増褐衣冠笠【符子曰有泽父冠葭卢之笠纳鹿皮履莎裳褐衣】　披褐懐金【汉赵壹疾邪赋曰势家多所宜欬唾自成珠披褐懐金玉兰蕙化为刍】　原拂褐诣宣王【新序曰齐人有妇人极丑无双号曰无盐女行年三十无所容入嫁不售乃拂拭短褐自诣宣王愿备后宫之埽除宣王乃召而见之女歴陈齐之四殆王大感拜为王后】　被褐说张温【后汉书曰张元字处防有才畧以世乱不仕司空张温数以礼辟不就建中二年温从车骑将军欲出征凉州将行元以田庐被褐带索说温温不能用】
　　襦一
　　増说文曰襦短衣也一曰□衣□温也奴案反　释名曰襦煗也言温暖也单襦如襦而无絮也反闭襦之小者也却向着之领含于项反于背后闭其襟也　西京杂记曰汉诸陵皆珠襦玉匣形如铠甲　梦书曰上襦为大夫妇人梦之得贤夫也　晋令曰旄头羽林着长腰襦　唐六典曰女则半袖裠襦
　　襦二
　　増吕氏春秋曰子产治郑邓析务难之约民大狱一衣小狱襦袴郑国大乱子产杀邓析而民服　吴越春秋曰句践与妻入臣吴夫人衣无縁之裳左开之襦莝以养马　汉书曰昌邑王被废太后被珠襦盛服坐武帐中王前听诏　原又曰班伯容貌甚丽诵说有法时上方向文学郑寛中张禹等朝夕入说尚书论语于金华殿中诏伯受焉数年金华之业絶班出与王许子弟为羣在于绮纨襦袴之中非其好也　又曰亷范为蜀郡太守旧制禁民夜作范削毁先令百姓为便歌曰亷叔度来何暮不禁火民安作昔无襦今五袴　西京杂记曰赵飞燕为皇后其女弟在昭阳殿遗织成上襦一曰鸳鸯襦　增汉书曰哀帝以东园秘器珠襦玉匣皆豫以赐董贤　东观汉记曰来歙诣洛见上上大喜解所披襜襦衣歙　原又曰梁鸿乡里孟氏女容貌丑而有节操多求之不肯父母问其所欲曰得贤壻如梁鸿者鸿闻乃求之女布襦袴裙鸿曰此真梁鸿妻也　増晋陆机与长沙夫人书曰士璜亡恨一襦少便以机新襦衣与之　晋韩康伯曰伯数嵗天大寒母为作襦令持熨斗曰且作襦寻当作复裈伯曰不复须火在熨斗中柄亦热今既作襦下亦当暖　桓谭新论曰待诏景子春素善占坐事系狱其妻朱君至狱门通言遗襦袴子春惊曰朱君来言与朱为诛袴而襦中絶者也我当诛断也后遂腰斩　齐书曰武陵昭王过竟陵王子良宅冬月道逢乞人脱襦与之子良见王衣单进襦于王王曰我与向人亦复何异　梁书曰郭祖深清俭常服故布襦　又曰索君正为豫章内史性不信巫邪有师世荣称道术为一郡巫长君正在郡小疾主簿熊丘问巫师云须疾者衣为信命君正以所着襦与之事竟取襦去云神将送与北斗君君正使检诸身于衣里获之以为乱政即刑于市而焚神一郡无敢行巫　后魏书曰髙祖复至邺见公卿曰朕昨日入城见车上妇人冠帽而着小襦袄者尚书何为不察任城王澄曰著者犹少帝曰任城意欲全着乎一言可以防邦其斯之谓可命史官书之　列仙曰组伯子者冬着单衣盛暑襦袴　又曰东海君以织成青襦遗陈节方
　　襦三
　　原紫罗　紫绮【语林曰谢镇西着紫罗襦乃据胡牀弹琵琶作大道曲　古诗曰细绮为上□紫绮为上襦案□音展丹縠衣也　又曰罗敷善采桑采桑城南隅湘绮为下裠紫绮为上襦】　绣縠金银【东宫旧事曰太子纳妃有紫縠襦绛纱绣縠襦述异记曰干罗者慕容廆十一世祖也忽一】
　　【夕见一神着金银襦铠乘白马金银鞍勒自天而坠鲜卑神之推为君长】
　　襦四
　　原罗襦【史记淳于髠曰罗襦衿解微闻香泽】　珠襦【吴越春秋曰阖闾女以珠襦之寳】朱襦【乡射礼曰君袒朱襦以射】　薰襦【大夫与士射袒薰襦】　増绣罗襦【白居易诗曰红楼富家女金缕绣罗襦】　绛罗襦【苏轼荔枝诗曰海上仙人绛罗襦】　未解襦【荘子曰未解裙襦口中有珠】　且着襦【黄庭坚诗曰妇无复裈且着襦】　系明襦【晋束晳近游赋曰系明襦以御冬】　绣腰襦【古诗曰妾有绣腰襦葳蕤金缕光】　原第五布襦【东观汉记曰第五伦虽为二千石常服布襦】　管宁布襦【魏志曰管宁尝着皁帽布襦随时单复】　冬不服襦【王韶孝子曰竺弥字道伦本外国人居吴兴父母亡哀痛瘠毁冬不衣襦袴】　不敢遗襦【梁顾协为廷尉正冬服单薄寺卿蔡法度欲解繻与之惮其清严不敢发口谓人曰顾郎难衣食者竞不敢遗之】　雪中赠襦【谢朓大雪中见江革敝絮单席耽学不倦嗟叹久之乃脱其着襦并手割半氊与之充坐具而去】　大寒作襦【详襦二】　司马无私施【世说曰司马宣王从辽东还有老人寒冻于路乞一襦公惟与之酒左右曰官不少襦何不赐之公曰襦官物人臣无私施】　钟离为徒作【吴越春秋曰钟离意字子阿为司徒侯霸府议曹掾诏送三百人到河北遇隆冬到农意輙使属县令出钱与徒作襦袴光武谓侯霸曰君所使吏仁恕用心乎】
　　襦五
　　原启梁沈约谢齐竟陵王赉毋赫国云气黄绫裙襦启曰窃以积丝成防散茧腾花巧擅易水之间价贵丛防之下民受禄为养霑荷弥深圣恩曲渐自叶流根复袖緼裾岂伊恒饰荣新之宠固难轻报　任孝恭谢裙襦启曰加以庭阙桑麻室空机杼牀无暖席桁靡悬衣值蓬卷北郊鴈飞南浦雪闇河隂冰生海岸而绳屡尽苦风霜之切敝履恒穿践泥沙之冻自怜袖短虽内手而犹寒每恨衣轻徒敛襟而弥怆
　　裳一
　　原释名曰下曰裳裳障也所以自障蔽也　又曰裠下裳也连接裙幅也缉下横缝缉其下也縁裙裙施縁也又曰裙里衣也古服裙不居外皆有衣笼也　周易
　　曰黄裳元吉象曰文在中也　増又曰黄帝尧舜垂衣裳而天下治　原尚书大曰舜曰精华已歇褰裳去之　毛诗曰掺掺女手可以缝裳　増又曰绿衣黄裳又曰子惠思我褰裳渉溱褰裳渉洧　又曰制彼裳
　　衣勿士行枚　又曰东方未明颠倒衣裳　又曰我朱孔阳为公子裳　原又曰乃生男子载衣之裳　又曰之子无裳　又曰裳锦褧裳　増又曰君子至止黻衣绣裳　原礼记曰裳间色　又曰诸母不潄裳　邓析子曰逆理而求之犹倒裳以索领也　扬雄方言曰陈魏之间谓裙为帔绕衿谓之裙　晋东宫旧事曰皇太子纳妃有绛纱复裙绛碧结绫复裙丹碧纱纹双裙紫碧纱纹双裙紫碧纱纹绣缨双裙紫碧纱縠双裙丹碧杯纹罗裙　晋宋旧事曰崇进皇太后为太皇太后有绛碧绢双裙绛绢防【属】裙缃绛纱复裙白绢裙　増文献通考曰梁天监七年王僧崇云寻冕服无鳯应改为翟又裳有圆花于礼无碍是画饰加葩蘤耳藻米黼黻竝古制今请改正并去圆花帝曰古日月星辰此以一辰摄三物也山龙华虫又以一山摄三物也藻火粉米又以一藻摄三物也是为九章今衮服画龙则宜画鳯孔安国曰华者花也则为花非疑若一向画翟差降之文复将安寄　唐舆服志曰妇人裙不过五幅曳地不过三寸
　　裳二
　　増左传曰晋乐桓子欲求货于叔孙使请带焉豹召使者裂裳帛而与之曰带其褊矣　晏子春秋曰景公饮酒数日衣縠绣之裳一衣而五采具焉　淮南子曰楚欲攻宋墨子自鲁往足重茧不休息裂裳裹之至郢见楚王　汉书曰石建白首万石君尚无恙毎归取亲中裙厠牏身自浣【厠牏若今汗衫中裙亲身衣也】　原西京杂记曰赵飞燕立为皇后其弟上遗织成裙　东观汉记曰桓少君既归鲍宣着短布衣裳　续汉书曰汉明徳太后秃裙不缘　増后汉书曰祭遵为人亷约夫人裳不加縁列女传曰梁鸿妻孟光裙布荆钗　原五行志曰汉献帝时女子好为长裙而上甚短　魏志曰管宁恒着布裙　増四王起事曰晋惠帝还洛阳得鹿犊车一乘以单帛裙为帏　后赵录曰孟卓字君伟少修清苦之志着单裙十六年不换　齐书曰鱼复侯子响不道帝以兵圗之有司奏絶子响属籍赐为蛸氏子响宻作启数纸藏妃王氏裙腰中且自申明云轻舫还阙而不得见此苦之深惟愿矜之无使竹帛云齐有反父之子父有害子之名　事始曰梁武帝作五色绣裙以朱绳真珠为饰　后魏书曰河间任齐与太武攻赤连昌帝以微服入其城齐固諌不许乃与数人从帝入城内既觉诸门悉下帝及齐等因入其宫中得妇人裙系之槊帝乘而上因此得防齐有力焉　北齐书曰世祖为胡皇后造真珠裙所费不可胜计后被火烧之　事始曰隋炀帝作长裙十二破名仙裙　唐孙伏伽上表曰近太后常于民间借妇女裙襦以充妓衣于五月五日武门游戏非所以为子孙法　五行志曰安乐公主使尚方合百鸟毛织二裙正视为一色旁视为一色日中为一色影中为一色而百鸟之状皆见以其一献韦后　又曰安乐公主初出降益州献单丝碧罗笼裙缕金为花鸟细如丝发大如黍米眼鼻觜甲皆备了视者方见之唐书曰淮南观察使李徳裕令管内妇人裙曳地四
　　五寸者减三寸　陶岳荆湖近事曰周行逢为武安节度使妇人所着裙皆不缝谓之散幅裙或曰裙之于身以幅多为尚周匝于身今乃散开是不周也不周不缝是姓与名俱去矣夫幅者福也福已破散其能久乎未几行逢卒
　　裳三
　　増云锦　原缃绛【苏轼韩昌黎庙碑歌曰天孙为织云锦裳　车灌晋循复山陵故事曰梓宫衣物有缃绛双裙六腰】　积素　覆丹【周礼司服职曰眡朝则皮弁服郑注云视朝视内外朝之事皮弁之服十五升白布衣积素以为裳王受诸侯朝觐于庙则衮冕　阮籍清思赋曰厌白玉以为面覆丹霞以为裳】　留仙　増化龙【外曰汉成帝立飞燕为皇后帝歩太液池榭后歌归风送逺之曲帝以文犀筯击玉瓯酒酣风起后扬袖曰仙乎仙乎去故而就新宁忘懐乎帝令左右持其裠风止裙为之绉它日宫姝或擘裠为绉号留仙裠　又拾遗记曰每轻风至飞燕殆欲随风入水帝以翠缨结其裠常怨曰妾微贱何得复与缨裠之游　郭子横洞记曰东方朔生三日而母死邻母得而飬之经嵗母忽失朔累月暂归后复去家万里见一枯树脱白布裳挂树裳化为龙】　原书字　増裹首【沈约宋书曰羊欣年二十时王献之为吴兴太守甚知爱之献之尝夏月入县欣着新绢裠昼寝献之书裠数幅而去欣本工书因此弥善　左曰华登以吴师救华氏齐乌枝鸣曰用少莫如齐致死齐致死莫如去备彼多兵矣请皆用劒从之华氏北复即之厨人濮以裳裹首而荷以走曰得华登矣遂败华氏于新里】石榴　蒲桃【六朝诗曰日照石榴裠　又黄庭坚诗曰石榴裙褶红　六朝诗曰机上蒲桃裠】六幅　四围【元稹诗曰裙拖六幅潇湘水　长安士女春游竞解裙四围谓之裙幄】
　　原湘绮　増金缕【古乐府陌上桑曰湘绮为下裳　六朝诗曰徒逢金缕裠】　原薜荔　芙蓉【楚辞曰采薜荔以为裳　离骚曰制芰荷以为衣兮集芙蓉以为裳扬雄反离骚曰衿芰荷之绿衣兮被芙蓉之朱裳】　白蜺　青羽【楚辞曰青云衣兮白蜺裳举长矢兮射天狼真人三君内传曰南极夫人被锦服青羽裙也】　四等　三条【周斐汝南先贤传曰戴良嫁女縁裙四等又曰后汉戴良五女家贫求昬輙予练裳布被竹笥木履遣之　繁钦定情诗曰何以合欢欣纨素三条裙又苏轼近游赋曰帽有四角之降裙有三条之杀】
　　裳四
　　原文绣【管子曰昔桀之时女乐三万人无不服文绣衣裳】　织成【张敏神女传曰班义起感神女智琼智琼去赐义起织成裙衫】　素绣【晏子衣素绣之裳】　纱縠【刘梁七举曰黼黻之服纱縠之裳繁饰参差微鲜若霜】　布裳【东观汉记曰鲍宣之妻桓氏女也字少君宣尝就少君父学父竒其清苦以女妻之装送甚盛宣不悦谓妻曰少君生富骄不敢当礼妻曰大人以先生修徳守约故使贱妾侍执巾栉既奉君子惟命是从妻乃悉归侍御服饰更着短布裳与宣共挽鹿车归乡里拜姑礼毕提瓮出汲修行妇道乡邦称之】　増甲裳【左传曰楚王乘左广以逐赵防防弃车而走林屈荡搏之得其甲裳　又后周耿豪本名令贵沙苑之战豪杀甚多血染甲裳尽赤周文叹之】　开裙【梁刘遵谏舞诗曰风度开裠丁颊反】　褰裳【崔骃达防曰有事则褰裳濡首】　红裳【天寳遗事曰崔元徽采药夜回风月佳爽有白衣引红裳者曰李氏陶氏色皆姝丽芳馨袭人】　裳【赤壁赋曰裳缟衣鹤也】　菊裳【西京杂记曰始元二年黄鹄下太液池上为歌曰黄鹄飞兮下建章金为衣兮菊为裳】原莎裳【符子曰有泽父者冠霞笠兼莎裳褐衣缓歩而去】　增坤裳【苏轼诗曰坤裳】
　　【有正色】　风裳【姜防荷花词曰水佩风裳】　霞裳【李白诗曰文帐丹霞裳】　霓裳【唐明皇览成帝以赵飞燕体轻能为掌上舞置七寳避风台谓妃子曰尔则任吹多少妃曰霓裳一曲足以髙掩前世　白居易长恨歌曰风吹仙袂飘飘举犹似霓裳羽衣舞　黄庭坚茶蘼诗曰倚阑偷舞白霓裳】草裳【嵇康集曰孙登字公和于汲郡北山中为土窟夏则编草为裳冬则以发自覆】　草裙【杜甫诗曰野花留寳靥蔓草见罗裠】　绛裙【俗说曰车武子妇大妒夜恒出掩袭车车后呼其妇兄顔照夜宿共眠取一绛裙挂着屏风上妇果来拔刀迳上牀欲刃牀上人定看乃是其兄于是慙羞而退】　紫裙【苏轼近游赋曰着紫裙之防簁】　练裙【苏轼诗曰哀哉练裙子　又详裳二】　缟裙【韩愈李花诗曰缟裠练帨无等差】　湘裙【曜采接湘裙美人裙也】　油裳【宋孔平仲诗曰狂风乱掣纸伞飞疲马屡拜油裳裂】　原服素裙【束晳近游赋曰若夫祭奠之醊亲里往来服素裙曳蓝缕】　増醉红裙【韩愈诗曰不解文字饮惟能醉红裙】　褰帷裳【贾琮曰刺史当逺视广听骖驾何垂帷裳以自掩乎命褰之闻者震悚】　坐单裳【刘昆列曰亲故有穷老者每见之拜起甚恭或脱袴以与之则单衣裳而坐其天性如此】　原裸国解裳【风俗通曰禹入裸国欣起解裳俗説君子入俗不改其恒也原其所以当作皆裳祼国今吴是也见大圣之君悦禹文徳欣然皆着衣裳矣】　西河布裳【西河记曰西河无蚕桑妇女着碧缬裠加细布裳】　被裳鼓瓮【晏子曰景公饮酒数日去冠被裳自鼔瓮】　増羽裳吹箫【六典曰张昌宗侍武后羽裳吹箫】　原裂裳裹楯【后汉书舆服志曰樊哙尝持铁楯闻项羽有意杀汉王哙裂裳以裹楯冠之入军门立汉王旁视项羽】　布裙曳柴【东观汉记曰王良为司徒妻布裙徒跣曳柴】布裙荷屐【荆州记曰刘盛公着练帽布裙以杖荷屐与桓司空语】
　　裳五
　　原诗陈萧邻咏复裙诗曰皛皛金纱浄离离寳缝分纎腰非学楚寛为思君
　　原铭晋傅裳铭曰上衣下裳天地则也服从其宜君子徳也




　　御定渊鉴类函巻三百七十四
　　钦定四库全书
　　御定渊鉴类函卷三百七十五
　　服饰部六【袴褶　履　屣　屩鞋　屧　屐　袜】
　　袴褶一
　　增说文曰袴胫衣也　释名曰袴跨也两股各跨别也留幕冀州所名大褶下至滕者也留牢也幕络也言牢落在衣表也　又曰褶袭也覆上之言也　方言曰齐鲁之间袴谓之褰或谓之襱关西谓之袴大袴谓之倒顿小袴谓之芙蓉衫楚通语也　应劭汉官仪曰司空骑吏以下皁袴因秦水行今汉家火行宜绛袴　又曰虎贲中郎将衣纱縠虎文单衣锦袴　文献通考曰汉永平二年诏宗庙以下祠祀皆绛袴　魏百官名曰三公朝赐青林文绮长纶袴褶　唐书曰宗时御史大夫李适之奏每大礼六品官竝服朱衣六品以下通着袴褶如有惨故不合着朱衣袴褶者聴不入自余应着而不著者请夺俸以惩不恪　唐六典曰天子平巾帻
　　之服紫褶白袴　文献通考曰唐制九品以上绯褶大口袴　又曰唐徳宗贞元十五年膳部郎中归崇敬以百官朔望朝服袴褶非古礼上疏云按三代典礼两汉史籍竝无袴褶之制亦未详所起之由隋代以来始有服者请罢之诏可　又曰毕仲衍中书备对冕服条下袴褶注云绯紫緑各从本服色白绫中单白罗方心曲领白绫袴　宋史舆服志曰建隆四年范质与礼官议袴褶制度先儒无说惟开元杂礼有五品以上用细绫及罗六品以下用小绫之制注褶衣复衣也又按令文三品以上紫褶五品以上绯褶七品以上緑褶九品以上碧褶竝白大口袴今请造袴褶如令文之制奏可通考曰袴褶魏晋以来以为车驾亲戎中外戒严之服晋制虽有其说而不言其制然既曰戒严之服必戎服也至隋帝时廵游无度诏百官从行服袴褶军旅间不便遂令改服戎衣为紫绯緑青之服则所谓袴褶者又似是裒衣长裾非鞍马征行所便者与戒严之说不类唐时以袴褶为朝见之服开元以来屡勅百官朝参应服袴褶而不服者令御史纠弹治罪盖以为六品以下之通服韵书训褶为袴又为袷也然袴裳也袷衣之交领也则不知所谓袴褶者一物乎二物乎唐舆服志羣臣服条内有绯褶大口袴则似是二物然不知所谓绯褶者衣乎裳乎当俟精识考古之士而订之
　　袴褶二
　　增史记曰屠岸贾攻赵朔朔妻晋成公姊有遗腹公宫匿之生男屠岸贾索于宫中夫人置儿袴中祝曰赵宗若灭即号若不灭即无声及索儿竟无声　汉书曰淮隂屠中少年有侮韩信者众辱之曰信能死刺我不能出我袴下于是信熟视之俛出袴下一市皆笑信以为怯又曰周仁为人隂重不泄尝衣补衣溺袴故为不
　　洁清以是得幸景帝　又曰昭帝上官后霍光外孙也光欲后擅宠有子帝时体不安左右及医者皆阿意言宜禁内虽宫人使令皆为穷袴多其带后宫无进者又曰昌邑王贺衣短衣大袴　又曰朱博琅琊郡功曹官属多裒衣大袑谓大袴也　谢承后汉书曰秦防清廉不受礼赂家贫衣服单露乡人歌之曰冬无袴有秦防　又曰陈重举孝廉为郎同舍郎告归宁者误持邻舍袴去主疑重所取不自申说市袴偿之后归宁者以袴还主其事乃显　魏史曰崔琰文帝为世子时出猎变易服乘琰諌燔翳毁褶从之　魏略曰许允闻李丰等被收欲往见大将军已出门回遑不定中道还取袴丰等已收讫大将军闻允前遽怪之曰我自收丰等士大夫何为匆匆乎　原又曰赵岐避难至北海着絮巾布袴在市中卖饼　增晋书曰杨济字文通歴位镇南征北将军迁太子太傅济有才艺尝从武帝被窜北邙下与侍中王济俱着布袴褶骑马执角弓前辇　宋书曰刘穆之壊布裳为袴往见武帝帝谓曰我始举大义须一军吏甚急谁堪其选穆之曰无见逾者帝笑曰卿能自屈吾事济矣　又曰元凶劭弑逆袁淑止之劭因起赐淑等袴褶入就上衣取锦裁二尺为一段又中裂之与淑及左右使以缚袴褶　梁书曰何防永元中崔景慧围城人间乏薪防悉伐园树以赡亲党景慧素欲交防防不顾至是乃廹召防防裂裙衣为袴往赴其军终日谈说不及军事其语黙之迹如此　又曰元帝愍怀太子昵狎羣小好着微服常入朝公服中着碧丝布袴抠衣元帝见之乃大怪遣尚书周正责之　又曰王裕之常使二老妇女戴五条辫着青绞罗袴饰以朱彩　又曰安成王秀为郢州冬月常作袴以赐冻者北齐书曰丞相司马任胄主簿李世林都督郑仲礼房子逺等潜谋神武自魏氏旧俗以正月十五日夜为打簇戏能中者即时赏帛胄令仲礼藏刀于袴中因神武临观谋窃发后败　髙士传曰孙略冬日见贫士脱袴遗之　原广州先贤曰钟翔字元游苍梧人为九真郡尉郁林太守常衣布袴乡邑叹慕之　增蔡廓弹事曰兼司徒贠外散骑常侍谢祭应着绛袴而祭披袴不以贯足有亏常体　唐书曰娄师徳检校丰州都督衣皮袴率士屯田积糓百万　唐食货志曰初徳宗居奉天储蓄空窘尝欲遣士卒视贼以苦寒乞襦袴帝不能致剔亲王带金而鬻之　异域志曰扑子蛮以青姿罗为通身袴　西河记曰西河无桑妇女以外国异色锦为袴褶
　　袴褶三
　　原虎文　犊鼻【上详袴褶一　司马相如阮咸竝衣犊鼻袴】　负版　刺文【世说曰孙兴公云曹毘才如白地明光锦裁为负版袴非无文彩酷无裁制　俗说曰谢仁祖年少时喜着刺文袴出郊郭外诸父责之因自改遂知名】　增黄韦　乌皮【宋书曰张畅为南谯王义宣司徒长史南郡太守元凶弑逆义宣哀举兵畅改服着黄韦袴褶出射堂简人音姿容止慷慨见者皆愿为尽命　后魏曰灵越初自北走南迎者出乌皮袴褶令代常服竟不肯着】　原文绮　增兰缣【晋东宫旧事曰太子纳妃有绛直文罗袴七彩杯文绮袴　云仙散録曰李白游慈恩寺僧用水松牌乞诗题讫僧献兰缣袴】　原合欢　增织成【邺中记曰石虎猎着金缕合欢袴　萧子显齐书曰东昬侯爱姬潘妃常令妃乗卧舆自骑马为从着织成袴褶】　原亲耕青缣　南郊斑绣【赵书曰裴宪撰三正东耕仪中书令徐光奏请亲耕改服宜服青缣袴褶　北疆记曰虞主南郊着皁斑褶绣袴】　杨平善裁　郑妻象故【魏旧事曰杨平善裁袴以宫绢百疋作小袴百枚　韩子曰郑县人卜子使其妻为袴妻问曰今袴何如夫曰象我故袴妻因凿新袴为孔】侍官除采衣　婢子皆绫罗【义熙起居注曰义熙元年百官更服侍官不备采衣袴褶　世说曰武帝常降王武子家武子供馔竝用琉璃器婢子百余人皆绫罗袴褶以手擎饮食】
　　袴褶四
　　原韦袴【晋中兴书曰郭文举避乱上余杭山县令顾飏亲迎文举归赠一无所受飏以文举山行或须皮衣与韦袴褶一具不纳使者置衣室中而去烂于户内】　锦袴【东观汉记曰更始在长安所爵多羣小三辅苦之被服威仪不以衣冠或绣防衣锦袴】　增纨袴【杜甫诗纨袴不饿死】　袍袴【黄庭坚诗已剪轻风换袍袴】　五袴【廉范守蜀郡民歌曰昔无襦今五袴】　毛袴【盐铁论曰古者鹿裘皮防及其后大夫士狐貉庶人则毛袴】　原袴褶乗马【语林曰夏少明在东国不知名闻裴逸民知人乃入洛从之未至家见一人着黄布袴褶乗马将猎少明问曰逸民家何在答曰君何以问曰闻其明而知人从防稽来投裴曰身是逸民君明可更来明往果知之乃用为西门候遂知名】　袴褶执鞭【江表传曰吴吕范谓孙策曰将军士众日盛纲纪不整乞暂领都督部分之便释褠着袴褶执鞭诣阁下乃委以事军禁大行】　身衣皮袴【东观汉记马援叹曰凡殖货财产贵其能施赈也否则守钱虏耳乃尽散以班昆弟故旧身衣羊裘皮袴】　身衣韦袴【又云祭遵赏赐与士共之家无私财身衣韦袴卧布被士以此重之】　韩宣脱袴【魏书曰韩宣子字景然为尚书郎掌职事与诸曹受罚殿前皆束缚文帝辇过特原之时韩宣豫脱袴纒裈】　韩昭藏袴【韩子曰韩昭侯使人蔵敝袴侍者曰君亦不仁矣敝袴不以赐左右而蔵之昭侯曰吾闻明主爱一嚬一笑嚬有为嚬笑有为笑今夫袴岂特嚬笑哉吾必待有功者故蔵之未有予也】　冬常无袴【魏略曰贾逵世为着姓少孤家贫冬常无袴过其妻兄栁孚宿其明无何着孚袴去故时人谓之通健】　经冬无袴【列士传曰孟尝君食客三千人有三列上客食肉中客鱼下客菜齐市有乞食冯驩经冬无袴面有饥色】　赵岐布袴　钟翔布袴【俱详袴褶二】　黄香冬无袴【东观汉记黄香字文强父况举孝廉家贫无仆香躬执勤苦尽心奉养冬无袴被而亲极滋味】　曹掾尚无袴【又云吴良字大仪齐国临淄人以清白守正称为郡议曹掾正旦掾吏入贺门下掾王望举觞上夀曰齐郡遭罹盗贼今明府视事五年家给人足良跪曰门下掾佞谄明府勿受其觞盗贼未尽人庶困乏今良为议曹掾尚无袴望曰议曹惰窳自无袴宁知百姓不家给人足耶太守曰此生言是赐良鳆鱼百枚】
　　履一
　　原释名曰履礼也饰足以为礼亦曰履拘也所以拘于足也齐人谓草履曰屝不借言贱易有宜各自蓄不假借也　增说文曰履足所依也　原又曰靸小儿履也鞮革履也　增方言曰朝鲜列水之上谓之卭角南方江沔之间总谓之麤梁益谓之屣或谓□【下九反一音尽】履其通语也徐土邳沂【今下邳沂音圻】谓之卭角緉【上两下爽】闗之东西或谓之緉或谓之其通语也　易履卦曰素履之往独行愿也　礼记曰向长者而屦跪而迁屦俯而纳屦　又曰君子之饮酒三爵而退则坐取屦隐辟而后屦坐左纳右坐右纳左　庄子曰儒者冠圎冠者知天时履方履者知地形也　列子曰望履幕下言一见于幕下而望其履也　原贾子曰天子黑方履诸侯素方履大夫素圎履　增孙卿子曰大布之衣麤丝之履可以养体也　梦书曰履韈为子属体末也若梦得履韈者必有子息也履者为男子韈者为女也　原晋令曰士卒百工履色无过緑青白奴婢履色无过纯青绘卖者一足着白履一足着黒履　增徐干古履仪曰正防大司马问劔履上殿义徐言所以遂见从着履上殿将入见咸讥云古无履但有舄着舄上殿不宜着履案周礼天王赤舄黒舄后素葛履郑君注曰复下曰舄单下曰履是则古有履也蔡谟答台符分别履舄之名事曰被符小防义注侍臣劔履升殿而挚虞决疑言劔舄履之名宜审谨案今时所谓履者自汉以前皆名为屦左传曰踊贵屦贱礼曰户外有二屦不言二履贾谊曰冠虽敝不以苴屦亦不言苴履履者犹足所履践耳诗云纠纠葛屦可以履霜舄者一物之别名履者足践之通称先代以来优崇重臣言劒履则包舄也又大臣升殿不唯朝防或私觌独见临时所着不必是舄故总言履以明不跣而已挚虞中朝宿臣多识往行亲觌其礼退而书之即是晋之故典今决疑言舄者书时事也仪注言履者举总名也寻文总意所称虽异其制一也　唐六典曰凡百官弁服乌皮履　又曰内命妇之服有絇履　文献通考曰宋徽宗政和八年十二月编类御笔所礼制局奏今讨论到履制度下项絇繶纯綦古者舄履各随裳之色有赤舄白舄黒舄今履欲用黒革为之其絇繶纯綦竝随服色用之以仿古随裳色之意帝从之仍令礼制局造三十副下开封府给散铺户为样制卖礼制局奏先议定履各随服色縁武臣服色止是一等理宜有别帝命文武官大夫以上四饰全朝请武功郎以下减去一繶竝称履宣义宣教郎以下至将校伎术官减去二繶纯竝称履　元史舆服志曰履制以纳石失有防耳二带钩饰以珠
　　履二
　　原世本曰于则【黄帝臣】作屝履　增六韬曰昔者帝尧王天下黼衣絓履不敝不更为也　淮南子曰禹之趋时冠挂而不顾履遗而不取　东方朔琐语曰木履起于晋文公时介之推逃禄自隐抱树而死公抚木哀叹遂以为履毎思从亡之功辄俯视其履曰悲乎足下足下之称自此始也　左传曰雨雪楚王皮冠豹舄　魏书曰楚昭王出奔而忘其履使人求之以百金曰吾不忘其相从于患难之中也故论功而未及者皆无怨矣世宗诏赵修云楚履既坠江君徘徊钟牛一声东向改衅晏子齐景公问曰子近市识贵贱乎时公繁刑对曰
　　踊贵屦贱公愀然遂缓刑　又曰景公为履饰以金玉服以聴朝履重仆不能举问曰天寒乎晏子曰古之制衣服冬轻而暖夏重而清金玉之履是重而寒也公入撤履　东平王苍曰鲁国孔氏尚有仲尼车舆冠履明徳盛者光灵逺也　贾谊书曰二世胡亥之为公子也诏置酒享羣臣召诸子赐食先罢胡亥下阶羣臣陈履状善者因行践败诸侯闻之莫不太息及即位皆知天下必弃之　列仙传曰昭帝改钩弋夫人空棺无尸但有丝履　汉书隽不疑曰暴胜之屣履起迎屣又作踪谓纳履未正曳之而行　又曰将军皇甫规解官归乡人雁门太守谒之规卧不迎既入问卿在雁门食雁美乎又白王符在门屣履迎之语曰徒见二千石不如一缝掖　西京杂记曰赵合徳遗飞燕有同心七寳綦履　又曰成帝好蹴踘羣臣以蹴踘为劳体非至尊所宜帝曰朕好之可择似而不劳者奏之家君【刘歆谓其父向】作弹棊以献帝大恱赐紫丝履　又曰庆安世年十五为成帝侍郎尝着轻丝履　又曰衡邑人有说诗者衡从与语质疑邑人推服倒履而去　东观汉记曰茨字子何为桂阳太守民情懒惰多无履足多剖裂茨敎作履今湖南知织履皆茨之敎　魏武帝遗令曰余香可分与诸夫人诸舍中无所为学作履组卖也晋书曰武库火累代之寳焚焉孔子履汉祖斩蛇劒王莽头　晋惠帝起居注曰帝还洛阳至陵下谒无履取左右履着下拜　续晋阳秋曰江州刺史王造渊明渊明无履令从人脱履以给之语左右为彭泽作履左右请履度渊明于众坐伸脚令度及履至着而不疑晋书曰苻健时霖雨河水溢浦津监冦登得一履于
　　河长七尺三寸内指迹长一尺深三寸　幽明録曰晋太宁元年余杭人姓王失其名往上舍过庙乞福既去行五六里一白衣人持履至云官使还君化为鹄飞入田中　捜神记曰宫亭湖孤石庙有一估客下都经其庙见二女子云可为妾买两纫丝履自厚相报估客至都与置之竝一箱置履在内留庙中去兼一书一刀忘而留之及乗舟忽有鲤鱼跃入剖之得刀与书　赵録曰佛圗澄卒后郭门吏报石季龙云师擕一履西去季龙其墓惟见一履与一石　宋书曰益州道士邵硕元徽二年忽告人云吾命终困卧而死后人见硕在荆州道上以一只故履缚左脚而行甚疾遂不知所之齐书曰髙祖俭素宫人尽令着紫丝履　南史曰齐
　　始安王遥光生而躄疾多忌人有饷履者以为戏巳大被嫌责刘绘尝为牋云智不及葵亦以忤防　南齐书曰髙宗为録尚书辅政百僚屣履到席独蔡约蹑屐不改帝谓江祏曰蔡氏礼度之门故是可悦祏曰大将军有揖客复见于今　北史曰北齐沈麟士性寛恕一日邻人认其所着履麟士曰是卿履耶即脱与跣而归后邻人得履送还前日履曰非卿履耶笑而受之　唐书马周传曰鸣玉曳履　又曰崔彦昭与王凝外昆弟也凝大中初先显而彦昭未仕尝见凝凝倨不冠带谩言曰不若从明经举彦昭为憾至是凝为兵部侍郎母闻彦昭相勅婢多制履袜曰王氏妹必与子皆逐吾将共行彦昭闻之泣且拜不敢为怨　又曰元徳秀家惟枕履　辍耕録曰晋永嘉中有伏鸠头履子梁天监中武帝易以丝名解脱履至陈隋间吴越大行而模样差多唐大歴中进五朶草履子建中元年进百合草履子清异录曰宣宗儒雅令有司效孔子履制进名鲁风鞵宰相诸王效之而微杀其式别呼为遵王履　琅嬛记曰季女赠贤夫以緑华寻仙之履　又曰马嵬老媪拾得太真袜以致富其女名玉飞得雀头履一防真珠饰口以薄檀为苴长仅三寸玉飞奉为异寳不轻示人九国志曰江南李升常履蒲靸　言行録曰宋司马温公燕居正色危坐未尝不冠出入歩履皆有常履虽穿如新　一綂志曰惠州冲虚观有遗履轩相南海太守鲍靓尝夜访葛洪与语达旦乃去人讶其往来之频而不见其车使人往宻伺之但见有双燕飞至网之得双履焉
　　履三
　　原履霜　行雪【毛诗曰大东小东杼柚其空纠纠葛屦可以履霜　又宣王子伯竒作履霜操史记曰东郭先生待诏公车贫困饥寒衣敝不完行雪中屦有上无下足尽践地道中人笑之】　增
　　御湿　飞云【南海有抱香木极柔弱不胜刀锯乗湿时刳而为履易如削既干则坚韧难成履虽猥大而轻遇风则随而飘动夏月穿之可御蒸湿气晋太康六年扶南贡百双帝深叹异然哂其作之陋但置诸外府以备方物而已　樵人直说曰白乐天烧丹于庐山草堂作飞云履绫为质四面以素绡作云朶染以四选香振履则如烟雾乐天着示山中道友曰吾足下生云计不久上升朱府矣】　穿角髙头【后魏王遵业性恬素常着穿角履好事者毁新履而学之　唐五行志曰文宗时吴越间织髙头草履加绫縠前代所无夫履下物也织草为之又非正服而被以文饰盖隂邪阘茸侈泰之象】　原五两　三千【毛诗曰葛屦五两　史记曰赵平原君使人于春申君欲夸楚为瑇瑁簮刀劒之室饰以珠玉而春申君客三千余人其上客皆蹑珠履赵使大慙】　纳丹豹　缀朱蠙【王子年拾遗记曰周穆王起春霄之宫西王母来焉纳丹豹文履刘桢鲁都赋曰纎纎丝履灿烂鲜新表以文綦缀以朱蠙歩蹈安审接踵承身】　原宪拖　啸父补【原宪曳杖拖履行歌商颂　列仙曰啸父冀州人在曲周市中补市人履数十年竒其不老】　文王系　齐侯防【韩子曰文王履系觧视左右尽贤无可使系因俯而系之　齐襄公坠于车伤足防屦反诛屦于徒人费不得鞭之】　文公堕　昭王决【韩子曰晋文公与楚人战至鳯凰之陵系履觧因自结之左右曰不可以使人乎公曰吾闻上君所与居皆其所畏也寡人虽不肖先君之人皆在是以难之也　贾谊书曰昔楚昭王与吴战军败王走而履决失之行三十歩复旋取左右问曰何惜此一踦履乎王曰楚国虽贫岂爱一踦履哉恶与偕出弗与俱反也自是楚国之俗无相弃者】　践逺游　蹑承云【曹植洛神赋曰践逺游之文履曳雾绡之轻裾　李白诗足下逺游履凌波生素尘　甄述美女诗曰足蹑承云履】　圯上堕　渡汉脱【史记曰张良游下邳圯上有一老父至堕其履圯下顾谓良曰孺子下取履良愕然欲殴之为其老强忍下取履父曰履我良业为取长跪而进之　荆州记曰临贺兴安县水边平石上有石履一具云越王渡汉脱履于此】　弗加枕　不履丝【贾谊曰履虽鲜弗加于枕冠虽敝不以苴履　礼记曰国家靡敝君子不履丝屦】　曽子决踵　师旷刺足【庄子曰曽子居卫緼袍无里纳履决踵　说苑曰晋平公置酒虒祈之台使郎中马章布蒺藜于阶上令人召师旷师旷至履而上堂公曰安有人臣履而上人主堂者乎师旷觧履刺足伏而刺膝仰天而叹】　田不纳　增章甫不荐【古诗曰君子防未然不处嫌疑间田不纳履李下不整冠　贾谊吊屈原文曰章甫荐履渐不可久兮】
　　履四
　　原绛地【东宫旧事曰太子纳妃有绛地文履一緉】　青丝【列仙曰胡母班为太山府君赍书请河伯河伯贻其青丝履甚精巧】　杂防【魏武内式令曰前于江陵得杂防丝履以与家人约当着尽此履不得效作也】　金薄【张华金薄篇曰足下金薄履手中双黄邪】　组履【秦嘉与妇淑书曰今致龙虎组缇履一緉　髙文惠妇与文惠书曰今聊具组生履一緉】　增燕履【王褒文曰燕履宵去鳬舄晨归】　原厚履【汉书王莽好髙冠厚履】　增空履【王元长曲水诗序曰危冠空履之吏注汉书曰唐遵以明经饰行显名于世衣敝履穿】　躧履【陆厥诗曰嘉惠承帝子躧履奉王孙】　跋履【左传曰文公躬擐甲胄跋履山川】　赐履【又曰赐我先君履】　补履【庄子曰干将补履不如两钱之锥】　履畞【鲁人履畞而税】　履土【左传曰君履后土而戴皇天】　四履【宣德皇后令曰地狭乎四履又黄庭坚诗曰东尽齐四履】　只履【传灯録曰达摩熊耳山魏宋云使西域回遇师于葱岭手携只履云问师曰西天去帝令啓棺惟一只革履在焉】　整履【杜甫诗曰整履歩青芜】　歩履【又歩履过东篱】　践地【六韬崇侯虎曰今周伯昌懐仁而善谋冠虽敝礼加于首履虽新法以践地可及其未成而圗之】　承趾【规行矩歩以承玉趾】白云履【宋孙觌诗曰来随白云履】　青丝履【杜甫诗曰细软青丝履　又详上】　原信度数【韩子曰郑人欲买履先自度足而置其坐往市而忘操之乃归取之人曰何不试以足曰宁信度数无自信也】　增践文章【古诗曰头上金钗十二行足下丝履五文章】　晩入陪【苏轼诗曰初官惠文读城旦晩入奉常陪劒履】　频游穿【杜甫诗曰频游任履穿】　履薄冰【诗曰如临深渊如履薄冰】　履虎尾【易曰履虎尾不咥人】　原单下曰履【三礼圗曰复下曰舄单下曰履其色各随裳色夏用葛冬用皮】　丝谓之履【方言曰丝作谓之履麻作谓之不借】　赤繶青句【周礼曰屦人掌王及后之服屦为赤舄黒舄赤繶黄繶青句青屦葛屦注曰赤繶以赤丝为下縁句当为絇音劬履饰也】　饰银连珠【晏子春秋曰景公为履黄金之綦饰以银连以珠良玉之钩其长尺许】　足蹑刺绣【陆机织女赋曰足蹑刺绣之履】　出蹑珠履【左思吴都赋曰缔交翩翩傧从奕奕出蹑珠履动以千百　杜甫诗曰欲向何门趿珠履】　尚书曳履【汉书曰郑崇字子游哀帝擢为尚书仆射数谏诤毎见曳革履上笑曰我识郑尚书履声　杜甫诗曰聴履上星辰】　使者蹑履【汉书曰暴胜之为直指使者威震州郡素闻隽不疑贤望见容貌尊严胜之蹑履起迎】　投履适秦【韩诗外曰田子方之魏魏太子从车百乗而迎之郊再拜谒子方不下车太子不恱曰敢问何如可以骄人子方曰吾闻以天下骄人而亡者有矣则贫贱可以骄人志不得则投履而适秦楚安往而不得贫贱乎】　织屦徙越【淮南子曰鲁人身善织屦妻善织缟而徙于越或谓之曰子必穷屦为履之也而越人跣行缟为冠之也而越人披髪以子之所长游不用之国欲使无穷可得乎】　织以为食【列女曰陈仲字子终自齐适楚楚王欲以为相其妻曰子织履以为食淡然而无为乐在其中矣谢使不就许行其徒数十人捆屦织席以为食】　织以给用【又曰翟方进游学于亰师后毋怜其幼随之长安织履以给其用】　陈郑屝屦【左传曰齐伐楚屈完及诸侯盟陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间供其资粮屝屦其可也】　萧何劒履【汉书曰萧何劒履上殿入朝不趋】　饥馑煮履【东观汉记曰朱敷上畧曰隗嚣叛乱杀戮官吏惟狄道为国固守然民饥馑啖弩煑履宜救倒悬之急】蓝缕绳履【英雄记曰幽州刺史刘虞食不重肴蓝缕绳履】　八月韦履十月帛履【崔寔四民月令曰八月制韦履十月作帛履】　庶人草履中者丝履【盐铁论曰古者庶人麤屝草履缩丝尚韦而已及其后则綦下不借鞔鞮革舄今富者革中名工轻靡使容纨里紃下越端纵縁中者邓里作蒯苴秦坚婢妾韦沓丝履】　珠履之奢虽惩于楚客　葛屦之俭亦刺于魏人
　　履五
　　增诗梁沈约脚下履诗曰丹墀上飒袿玉殿下趋锵逆转珠佩响先表绣袿香裾开临舞席袖拂绕歌堂所叹忘懐妾见委入罗牀　陈后主咏履诗曰贤舍观穴踵田覩蹑迹矩歩今有仪用此前嘉客　元李俊民苴履诗曰待诏门前东郭趾蓝关路上仙人迹雪花纷披盖地白东家不借借不得虽然近市屦亦无以故为新即有余同行留我木上座补过仰渠金十奴一生能着屐几两用心犹在阮孚上不须更觅下邳侯山林此计成长往
　　增赋唐赵良器履赋曰朝廷兮赫曦冠劔兮逶迤惟斯履之所用得礼容之威仪缀珠綦以崇饰遵玉趾而更移其始造也佳人运思女工妙选爰斯功之始毕出闲庭之试践眇轻歩以相矜指竒文而争若乃相国承宠尚书见荣歴彤阶而曳响上玉殿而规行出羣标竒则檐前燕落入朝表异则云际鳬惊运蓍丝以示俭蹑田而见明时行则行时止则止洁其容色固其表里偶簮裾未以为荣践泥沙而以为耻其仪翼翼其貌邕邕曳踵则轮轨不断接武则尘迹相重其取进也每迎前以启路其守谦也常处下而翘容其受用也既虚中以待物其顺人也亦应时而曲从是以加其丝饰广其文绣所以表威仪光领袖宗庙祭祀非履不行揖让周旋舍履何就易曰履者礼也吾谓斯文之不谬
　　增铭汉李尤文履铭曰乃制兹履文质武斌允显明哲卑以牧身歩此堤道絶彼埃尘　晋傅履铭曰戒之哉思履正无履邪正者吉之路邪者凶之征
　　屣一
　　增说文曰屣鞮属也　孟子曰舜视弃天下犹弃敝屣也
　　屣二
　　增春秋后语曰魏太子击逢文侯之师田子方于朝歌引车避下谒之子方不为礼太子因问曰富贵者骄人乎贫贱者骄人乎子方曰贫贱者骄人耳夫诸侯而骄人则失国大夫而骄人则失家富贵者安敢骄人贫贱者行不合言不从则去之楚越若脱屣然太子不怿而去　原世说曰晋何晏为吏部尚书王弼未弱冠往见之晏即倒屣迎之　增晋书郗超曰谢使才虽履屣间亦得其任
　　屣三
　　增曳屣　破屣【曽子曳屣而歌商颂声满天地　苏轼诗曰哀哉练裠子负薪蹑破屣】蹑利屣　振朱屣【货殖传曰赵女郑姬揄长袂蹑利屣舞屣也　张衡西京赋曰振朱屣于盘樽】
　　屣四
　　增皇甫倒屣【后汉书曰皇甫规有当世重望乡人有行贿为郡守谒规规卧不起闻王符至遂倒屣而迎】　原蔡邕倒屣【魏志曰王粲字仲宣山阳人蔡邕见而竒之时賔客盈坐闻粲至倒屣迎之】　举天下如释屣【淮南子曰尧举天下而之舜犹却行而释屣】　弃妻子如脱屣【史记汉武帝曰使朕诚得如黄帝视弃妻子如脱屣耳】
　　屩一
　　增释名曰屩草屦也又麻曰屩木曰屐　原又曰屩蹻也出行着之蹻蹻轻便因以为名也　增炙毂子曰夏商以草为屩　又曰菲丝为屩宫中妃嫔皆着
　　屩二
　　原春秋后语曰赵相虞卿蹑屩担簦来说孝成王王赐白璧二双黄金百镒再见拜为上卿故号虞卿　增谢承后汉书曰江夏刘勤家贫作屩供食常作一两缕断置不卖出行妻卖以籴米勤归炊熟怪问何所得米妻以实告勤责妻曰卖毁物欺取其直也因弃不食仕至司徒　宋书曰刘敬宣尝夜与僚佐宴空中有投一只芒屩于坐坠敬宣食盘上长三尺一寸已经人着耳鼻间竝欲壊顷之敬宣参军司马道赐反为其所　原又曰张畅在彭城为魏太武所围太武遣李孝伯至城欲与畅语孝伯曰君南土膏梁何为着屩君而着此使将士云何畅曰膏梁之言诚为多媿但以不武受命綂军戎阵之间不容缓服　增梁书曰何防遨游人世或乘柴车蹑草屩恣心所适致醉而归　又曰王筠为临海太守还有芒屩两舫他物称是为有司所奏　唐书曰孟元阳起于陈许军中理戎整肃曲环主屯作西华阳芒屩立稻中须役者退方去　又张志和本曰志和筑室越州东郭茨以生草椽栋不施斤斧豹带椶屩毎钓鱼不设饵志不在鱼也　又曰朱桃椎结庐山中尝织十芒屩置道上见者曰此居士屩也为易米茗置其处輙取去终不与人接其为屩也草柔细环结促宻人争蹑之
　　屩三
　　增牧羊　钓鱼【汉书曰卜式为郎在上林苑中布衣着屩而牧羊　下详屩二】　青耳朱爽【唐六典曰羊车小儿引之有青耳屩　风土记曰美朱爽之轻屩爽藤也赤色縁木而长大如】
　　【箭竿越人以为屩经以青芒行山便于用故越人重之】　原靻屩　增樵屩【史记曰苏秦以匹夫徒歩之人靻屩羸盖轻策万乗之主　宋王安石诗曰樵屩没归踵】　释享膏原弃得珠玉【王褒圣主得贤臣颂曰遇明君遭圣主离疏释屩而享膏粱　蜀书诸葛亮集曰弃敝屩而得珠玉】
　　屩四
　　原未尝脱屩【娄承先别传曰自云征讨尝着戎服未尝脱屩】　往市卖屩【俗说曰刘真长少时与母任氏寓居京口家贫织芒屩以为养往市卖之时方回数出南射堂射过人无不看刘初不回顾方回异而问之答曰老母朝未得食至市货屩不得展诣】　败屩聚道【捜神记曰元康之末太安之间江浦之域有败屩自聚于道多或至四五千两人散去之投林草中明日视之悉复聚矣或云貍衔而聚之世之所说屩者人之贱服而当劳辱下民之象也败者疲敝之象也道者地理四方所以交通王命所由往来也今败屩聚于道者象下民疲病将相聚为乱絶四方而壅王命】　败屩弃路【笑林曰南方人至京师者人戒之曰汝得物惟食慎勿问其名也后诣主人入门内见马矢便食恶臭乃歩进见败屩弃于路因复嚼殊不可咽顾伴曰且止人言不可皆信后诣贵官为设馔因相视曰故是首物且当勿食】侯景童謡【梁书曰侯景即位童謡曰脱青袍着芒屩荆州太子挺应着】　沈众士诮【陈书曰沈众武帝时兼尚书监起太极殿恒穿布袍芒屩以麻绳为带朝士咸共诮其所为】　使县吏着屩【齐书曰沈瑀为余姚令初至当吏皆鲜衣美服自彰别瑀怒曰汝等下县吏何得自拟贵人悉使着芒屩粗布侍立终日足有蹉跌辄加楚捶】　使子弟着屩【又曰褚彦回幼有清誉宋元嘉末魏军逼歩百姓咸负担而立时父湛之为丹阳尹使其子弟竝着芒屩于斋前习行或讥之湛之曰安不忘危彦回时年十余甚有惭色】
　　鞋一
　　原释名曰鞋解也亦履属　增说文曰鞵革生鞮也从革从奚俗作鞋
　　鞋二
　　增朝野佥载曰唐郑愔为吏部侍郎掌选贪贜有选人以百钱系鞋带愔问之曰当今之选非钱不行　邺侯家曰唐李泌宿内院旦起有窃泌鞋送帝所帝曰鞋者谐也当为弼谐事宜谐矣　云门问卧龙作麽生是第一机龙曰峭紧草鞋
　　鞋三
　　增窃署吏　籍领军【朝野佥载曰郑仁凯性贪猥为宻州刺史家奴告曰鞋敝即呼公署吏鞋新者令上树采果俾奴窃其鞋而去吏诉之仁凯曰刺史不是守鞋人　顔氏家训曰邺下一领军贪甚坐事籍其家产麻鞋一屋其余财寳不可胜言】
　　鞋四
　　增麻鞋【杜甫述懐曰麻鞋见天子】　棕鞋【黄庭坚诗曰桐防棕鞋称老夫】　青鞋【黄防青鞋归去来谓箨冠芒鞋】　靸鞋【北梦琐言雾是山中子船为水靸鞋】
　　鞋五
　　增诗宋张安国赠黄升卿送棕鞋诗曰编棕织蒲绳作底轻凉坚宻稳称趾帝庭无复梦丝絇上客还同贶珠履我家江南山水窟日日行山劳屐齿感君投赠欲别时布袜青鞋从此始亨衢知子方着脚直上云霄三万里泰阶歴尽即归来赤舄一双应几几　元萨都拉咏绣鞋诗曰罗裙习习春风轻莲花帖帖秋水擎双尖不露行复顾犹恐人窥针线情缫云隐映笼新月花影依稀衬香颊彩凤将翔相顾飞鸳鸯谩语愁丹裂落红湿透胭脂腻半幅凌波剪秋水莫教踏破浣溪沙湿重东风擡不起
　　屧一
　　增释名曰屧履中荐也　杜甫诗曰歩屧随春风
　　屧二
　　原歩屧【宋书曰袁粲为丹阳尹歩屧白杨郊野间遇一士人便呼与食明日此人谓被知到门求进粲曰昨饮酒无聊偶相要耳竟不与相见】　斫屧【齐书曰江泌字士倩济阳人也少贫好学昼则斫屧为业夜则读书随月光光斜则握巻升屋】　增林晩【杜甫诗曰歩屧深林晩】　花残【又曰花残歩屧迟】　原西施响屧【苏州图经曰吴王宫中有响屧廊以楩梓板借地西施行则有声】　江妃寳屧【梁书曰临川王宏奢侈过度后庭数百人皆极天下之选所幸江无畏服玩侔于齐东昬潘妃寳屧直千万】
　　屐一
　　原释名曰屐榰也为两足榰以践泥也帛屐以帛作屐如屩者也不曰帛屩而曰帛屐者屩不可践泥屐可践泥也　增梦书曰麤屐为使令卑贱类也梦得麤屐得僮使令也
　　屐二
　　增论语隐义注曰孔子至蔡解于客舍夜有取孔子一只屐去盗者置屐于受盗家孔子屐长一尺四寸与凡人屐异　汉书曰袁盎使吴吴王使围守之乃力决帐直出屐行七十里　汉王褒僮约曰持斧入山断輮裁辕若有余材当作俎几木屐　东观汉记曰范升奏云伏见太原周党东海王良山阳王戎使者三到乃肯就车脱衣解屐升于华毂　语林曰郑康成在马融门下业成辞归融心忌之康成亦疑有追乃坐桥下据屐融果逐之告左右曰在土下水上而据木此必死矣遂罢追竟以免　晋书曰宣王初欲追诸葛亮于闗中亮多置蒺藜帝使军士三千人着软材平底木屐前行蒺藜悉着屐底然后马歩俱进追至赤岸始知亮死　又曰谢安遣弟石及从子征苻坚所在皆克安方对客围碁有驿书到碁毕还内过戸限心喜不觉屐齿之折又曰王述性急尝食鸡子以箸刺之不得便怒掷于
　　地鸡子圆转不止便下以屐齿踏之不得嗔甚取置口中嚼而吐之　皇甫谧髙士曰袁闳字夏甫汝南人也筑室于庭首不着巾身无单衣足着木屐　刘欣期交州记曰赵妪者九真军安县女子乳长数尺不嫁入山聚羣盗常着金擒踶屐　宋元嘉起居注曰刘祯弹广州刺史韦朗赃有白荆屐六七十两　宋书曰刘凝之有人尝认其所着屐笑曰仆着之已败令家中觅新者偿君此人后于田中得所失屐送还不肯复收　梁书曰范廉为吴兴太守广陵高爽有险薄才客于廉委以文记爽尝有求不遂乃为屐谜以喻廉曰刺鼻不知啑蹋面不知瞠啮齿作歩数持此得胜人讥其不计耻辱以此取名位也　北齐书曰宗道晖学为儒宗好着髙翅防大屐州将初临辄服以谒语曰显公钟宋公鼓宗道晖屐李洛姬肚谓之四大　唐书曰刘义常穿屐破衣闻韩愈接天下士歩归之　又曰崔郾室陋霖淖则客盖而屐
</div>
    <div class="pagination">
<a href="御定渊鉴类函_page257.html">上一页</a><span>...</span><a href="御定渊鉴类函_page253.html">253</a><a href="御定渊鉴类函_page254.html">254</a><a href="御定渊鉴类函_page255.html">255</a><a href="御定渊鉴类函_page256.html">256</a><a href="御定渊鉴类函_page257.html">257</a><span class="current-page">258</span><a href="御定渊鉴类函_page259.html">259</a><a href="御定渊鉴类函_page260.html">260</a><a href="御定渊鉴类函_page261.html">261</a><a href="御定渊鉴类函_page262.html">262</a><a href="御定渊鉴类函_page263.html">263</a><span>...</span><a href="御定渊鉴类函_page259.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
