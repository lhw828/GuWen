<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 74 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 74 页/共 320 页
  </h1>
  <div class="content">
   御定渊鉴函卷九十一
&lt;子部,类书类,御定渊鉴类函&gt;
　　钦定四库全书
　　御定渊鉴函卷九十二
　　设官部三十二【大理卿　少卿　大理官属大理正　廷尉平　廷尉监衞尉卿　少卿附　卫尉官属　公车令光禄卿　少卿并载　光禄官属　太官令】大理卿一
　　原杜氏通典曰今大理者亦舜摄帝位皐繇作士正五刑周秋官之任秦为廷尉汉因之掌刑辟凢狱必质之朝廷与众共之之义也兵狱同制故曰廷尉【此应劭注也顔师古曰廷平也理狱贵平故以为号】景帝中元六年更名大理武帝建元四年复为廷尉哀帝元寿二年复为大理后汉廷尉卿凢郡国谳疑【谳质也】皆处当以报【杨赐为廷尉乃叹曰昔三后成功惟殷于民而皐繇不与焉盖吝之也遂以世非法家固辞】魏以世家为之而郭氏尤盛建安中复为大理【钟繇以大理为相国】黄初元年改为廷尉【钟毓字雉叔为廷尉听君父亡没臣子得为理谤及士为侯其妻不复改嫁毓所制也】歴代皆为廷尉梁国初建曰大理天监元年复改为廷尉旧用黄门后视秘书监有正监平三人元防廷尉三官与建康三官皆法
　　冠元衣朝服以监东西中华门手执方木长三尺一寸谓之执方【天监元年诏建康狱依廷尉三官置正监平革选士流视给事中以尚书郎出为之冠服与廷尉三官同】陈因之后魏亦曰廷尉北齐曰大理寺置卿少卿各一人后周有刑部中大夫掌五刑之法附万人之罪属大司冦亦其任也【今刑部侍郎之任】隋初与北齐同【文帝时议置六卿将除大理卢思道奏曰省有驾部寺留大仆省有刑部寺除大理是则重蓄产而贱刑名也】至炀帝加置少卿二人【赵绰为大理少卿时有侍郎辛亶尝衣绯裩俗云利官文帝以为厌蛊将斩之绰曰据法不当死臣不敢奉诏上怒甚令斩绰绰解衣当斩上使人问绰曰竟如何绰曰执法一心不敢惜死上良久释之他日又令斩二人绰曰此人当坐杖杀之非法上曰不闗卿事绰曰陛下置臣法司欲误杀人岂得不闗臣事上曰撼大木不动者当退绰曰臣冀撼天心何论撼木上乃止时薛胄为大理卿胄断狱以情而绰守法俱为称职】唐龙朔二年改大理为详刑咸亨元年复旧光宅元年改为司刑神龙元年复旧卿一人【咸亨三年十月张文瓘兼大理卿旬日决疑狱事四百余莫不允当皆无怨言文瓘常有疾系囚相与斋祷愿其视事上元二年病卒大理诸囚一时恸哭　开元二十一年七月大理卿袁仁敬暴卒系囚闻之皆恸哭歌曰天不恤寃人兮何夺我慈亲兮有理无申兮痛哉安许陈兮】掌鞫狱定刑名决诸疑谳少卿二人【永徽六年初置少卿一人神龙元年又加一员】正二人丞六人主簿二人司直六人评事十二人　初学记曰案齐职仪云大理古官也唐虞以皐陶作士士大理官也【春秋元命苞曰尧为天子梦马啄子得皐陶聘为大理】初秦置廷尉【应劭曰古官兵狱官多以尉称尉者罻也言以兵狱罗罻奸非也】汉因之王莽改曰作士东汉又曰廷尉晋宋齐并为廷尉五代史百官志云梁加卿字曰廷尉卿后并因之　増文献通考曰宋大理寺以朝官一员或二员判寺事一员兼少卿事建隆二年以工部尚书窦仪判寺事【故事台省长官兼判公事得言判某官事如晋朝尚书左丞崔祝兼判太常卿事是也若言止寺事则其属丞正并可行之窦仪兼判太常寺又兼判大理寺事皆新例也】凡狱讼之事随官司决劾不复听信但掌断天下奏狱送审刑院详讫同书以上于朝熙宁九年神宗谓国初废大理狱非是以问孙洙洙对合旨于是下诏以京师官寺凡有狱皆系开封府司録司及左右军巡三院囚逮猥多难于隔讯又暑多瘐死因縁留滞动渉歳时稽参故事宜属理官可复置大理狱天下奏案刑部审刑院详断置卿一少卿二丞四始诏崔台符知卿事蹇周辅杨汲为少卿各举丞及检法官凡官属依御史台例谒有禁官制行左断刑右治狱各五案【左防断刑曰详刑详谳宣黄分簿奏表右防治狱曰左推右推寺案知杂检治】元祐间因鲜于侁所请废大理狱后复卿掌折狱详刑鞫狱之事凡职务分左右天下奏劾命官将校及大辟囚以下以疑请谳者隶左断刑则司直评事详断丞议之正审之若在京百司事当推治或特旨委勘及系官之物应追究者隶右治狱则丞专推鞫盖少卿分领其事而卿总焉建炎三年并省寺监而大理如故省卿而断刑治狱少卿各一员　续文献通考曰辽南面大理寺官曰大理寺卿曰大理寺少卿曰丞曰主簿外有提防大理寺有大理正金大理寺天德二年置自少卿至评事汉人通设六员女直契丹各四员卿少卿大理正丞掌审断天下奏案详谳疑狱司直四员掌参议疑狱披详法状评事三员掌同司直知法十一员【女直司五员汉人司六员】掌检断刑名事明法二员元世祖至正二十二年陞大理寺为都护府至大四年置经正监掌营盘巴纳及标拨投下草地有词讼则治之本卿太监少监监丞经歴知事卿太监少监并努图克齐为之监丞流官为之明太祖呉元年初置大理寺正三品衙门设卿少卿丞评事洪武元年革三年置磨勘司有令左右丞十四年复置大理寺设左右寺正左右寺副左右评事时翰林待制呉沉言刑冤滥请増审狱官于是又设审刑司属寺凡刑部十三道五军断事官按囚覆问移审刑司评駮是非十七年改建刑部都察院大理寺审刑司五军断事官署于太平门外名其所曰贯城十九年罢审刑司二十三年复陞正卿三品与六部都察院通政司并永乐中定设大理寺卿一人左右少卿各一人左右寺丞各一人其属司务二人左右二寺各寺正一人寺副一人评事四人监生三十二人吏三十五人卿掌审谳允反刑狱之政令少卿寺丞为之贰司务典出纳文移左右寺分理京畿十三省刑名之事【丘文庄曰刑部都察院大理寺主执法又谓之三法司大理之设则自两法司所听断日抱成案引囚徒诣寺详谳冤者疑者情轻重者皆得一一据律参駮必求之当然后月报歳闻于上请施行之其职亦重且要哉】
　　大理卿二
　　原韦昭辨释名曰廷尉县尉皆古官也尉以尉民心也尚书曰帝曰皐陶蛮夷猾夏冦贼奸宄汝作士　増
　　又曰帝曰皐陶维兹臣庻罔或干予正明于五刑以弼五教期于予治刑期于无刑民协于中时乃功懋哉又曰皐陶曰宥过无大刑故无小罪疑惟轻功疑惟重与其杀不辜宁失不经好生之德洽于民心兹用不犯于有司　文子曰皐陶喑而为大理天下无虐刑有贵乎言者也　礼记曰凡听五刑之讼成狱辞史以狱成告于正正听之正以狱成告于大司寇大司寇听之棘木之下【正周卿司之属】　原家语曰季羔为衞士师刖人之足俄衞有乱季羔逃刖者守门谓羔曰彼有缺羔曰君子不隧又曰此有室季羔入焉旣罢羔问曰吾亲刖子之足而子逃我何也刖者曰曩者君理臣以法令先人后臣欲臣之免也臣知之临当论刑君愀然不乐见于顔色臣又知之君岂私臣哉天生君子其道固然此臣之所以脱君也孔子闻之曰善哉为吏者用法一思仁恕则树德如严暴则树怨公以行之其子羔乎　韩诗外传曰晋文公使李离为大理过听杀人自拘廷尉请死于君君曰官有贵贱罚有轻重下吏有罪非子罪也李离曰法失则刑刑失则死遂伏劒死君子曰忠与仁新序曰楚昭王有士曰石奢公正而好义王使为理于是廷尉有杀人者石奢追之则其父也及于廷尉曰以父成政不孝也不行君法不忠也弛罪法而伏其辜仆之所守也君曰庸有罪乎子其治事矣石奢曰不私其父非孝也不行君法非忠也臣不敢失法下之行也遂不离斧锧刎颈而死　汉书曰廷尉秦官掌刑辟有正左右监　又曰下邳翟公为廷尉賔客填门及罢门外可设雀罗后复为廷尉乃署其门曰一死一生乃知交情一贵一贱交情乃见一贫一富乃知交态　又曰张释之字季为廷尉文帝出中渭桥有一人从桥下走乗舆马惊于是使捕之属廷尉释之奏此人犯跸当罚金上怒释之曰廷尉天下之平也令一倾天下用法皆为之轻重民安得措其手足上良久曰廷尉当是也又曰文帝迁释之为廷尉罪疑者予民是以刑罚大省有刑措之风　汉书曰文帝初立河间守呉公治天下第一故与李斯同邑乃徴呉公为廷尉　増册府元曰路温舒守廷尉史宣帝即位上书言宜尚德缓刑帝善其言　原汉书曰朱博廷尉恐为官属所诬召见正监典法吏谓曰廷尉本起于武吏不通法律幸有众贤亦何忧然廷尉治郡断狱以来且二十年亦独耳剽日久三尺律令人事出其中吏试与正监共撰前代决事吏议难知者数十事持以问廷尉将为诸君覆之正监以为强意未必能然即共条白焉博皆召吏为平处其轻重十中八九官属咸服博汉官仪曰光武时有疑狱见廷尉曹史张禹所问辄对处当详理于是策免廷尉以禹代之虽越次而受亦足以厉其臣节华峤后汉书曰河间呉雄字季高以明法律桓帝时自廷尉致位司徒雄少时家贫母死葬人所不封之地丧事趣办不卜时日巫皆言其族灭而雄子防孙恭三世为廷尉以法为名家　又曰郭躬字仲孙为廷尉正迁廷尉家世掌法律鎭自廷尉左监为廷尉凡郭氏为廷尉者七人　原东观汉记曰陈宠为廷尉有疑狱辄手笔作议所活者甚多　魏志曰髙柔字文明帝时为廷尉时法甚峻而宜阳典农刘窃于禁内射付狱文表请告者曰廷尉天下平也安得以至尊喜怒而毁法乎　防稽典録曰盛吉字君逹拜廷尉吉性多仁恩务在哀矜毎至冬月罪囚当断其妻执烛吉手丹笔夫妻相向垂泣　挚虞新礼议曰故事祀臯陶于廷尉寺新礼移祀于律寺以同祭先圣于太学也又故事祀以社日新礼改以孟秋之月以应秋政臣虞谨按臯陶作士惟明克允国重其功人思其当是以狱官祀其神系者致其祭律非正署废兴无常宜如旧礼　増晋书曰孔坦字君平迁廷尉多所平正当法合人情而时势要自以爱憎为断坦竟不行　原晋中兴书曰王彪之迁廷尉时杨州刺史殷浩劾永嘉太守谢毅付廷尉彪之执法不受发诏彪之又上疏执据时人云张释之以来复见斯事　増册府元曰晋郑黙为廷尉时鬲令袁毅坐交通货赂大兴刑狱在朝多见引逮唯黙兄弟以防慎不染其流　又曰呉隐之守廷尉虽居清显禄赐皆班亲族冬月无被常澣衣乃披絮勤苦同于贫庶　后魏书曰崔光韶迁廷尉卿时秘书监祖营以罪被劾光韶欲致之重法太尉城阳王徽尚书令临淮王彧吏部尚书李隽侍中李彧并势望当时皆为营求寛光韶正色曰朝贤执事于舜之功未闻有一如何反为罪人言乎其执意不回如此　原北齐书曰宋世轨为廷尉少卿时大理正苏珍之亦以平干知名寺中为之语曰决定嫌疑苏珍之视表见里宋世轨时人以为寺中二絶卒官廷尉御史诸囚皆哭曰宋廷尉死我等岂有生路　増隋书曰杨注字元度守大理卿注视事二日帝将亲省囚徒其时系囚二百余人注通宵究审诘朝而奏曲尽事情一无遗误帝甚嘉之　册府元曰隋梁毗为大理卿时见左仆射杨素贵宠擅权百僚震慴恐为国患因上封事发言謇謇有诚亮之节唐书官品志曰郎楚之武德初为大理卿与太子少保李纲侍中陈叔逹撰定律令　分纪曰刘德威为大理卿太宗尝问德威曰近来刑纲稍宻其过安在德威奏言诚在主上不由臣下人主好寛则寛好急则急律云失入减三等失出减五等今则反是失入则无辜失出获大罪所以吏各自爱竞执深文非有教使之然畏罪之所致耳太宗深然之　唐列传曰贞观八年上谓大理卿窦诞曰法官卿为之长朕以至公临天下法之所行无舍亲眤卿当保所长弃所短无阿朕意以亏宪典唐新语曰唐临为大理卿初莅职断一死囚先时坐
　　死者十余人皆他官所断防太宗幸寺亲録囚徒他官所断囚皆称冤不已临所断者嘿而无言太宗怪之问其故囚对曰唐卿断臣必不枉滥所以絶意太宗叹息久之曰为狱固当若是囚遂见原　唐史曰临累迁大理卿髙宗常録囚临占对无不尽帝喜曰为国之要在用法刻则人残寛则失有罪惟是折中以称朕意　册府元曰唐蒋沅建中初为大理卿时德宗幸奉天沅奔赴行在为贼候所拘欲以伪职诱之因絶食称病潜窜闾里间京师平首旌擢　天中记曰王正雅字光谦穆宗时为大理卿防宋申锡事起狱自内出卒无证验是时王守澄之威权郑注之宠势虽宰相重臣无敢显言其事者唯正雅与京兆尹崔绾上疏请出造事者付外考验其事别具状闻由是申锡止于贬官中外翕然推重之　又曰张仁愿为大理卿隰州刺史王澈犯朝廷以功臣子欲宥之仁愿执奏竟遣伏法议者赏之　宋实録曰窦仪判大理寺奉诏重定刑统援引律疏勅格参酌重轻增为三十卷尤为详备太祖嘉之分纪曰宋至道中张泌判大理寺防鞫陈廷山谋叛
　　狱具李润之为大理正断廷山谋叛当绞时中书刑房吏李文方用事润之附防之泌掌廷尉不预议法又不见案牍乃上疏言其事上召宰相吕蒙正责让蒙正以文方所定为允泌因言曰臣祗能尽心于陛下不能茍容于文方以曲笔尔　吾学编曰明夏时正慈溪人成化初进南京大理卿七年岁大祲廵视江西斥贪墨吏革冗徭理庾赋放无名之税劝民出粟七十万石赈饥长河洞人叛单车抚定疏时弊二十事当路人不恱遂致仕归
　　大理卿三
　　原皐吕　于张【潘岳杨荆州诔曰惟此大理国之宪章君涖其任视民如伤庶狱明愼刑辟端详听参臯吕称侔于张臯臯陶也虞书帝曰臯陶汝作士明于五刑吕吕侯也为周王司寇周书曰穆王训夏赎刑作吕刑　于于定国也张张释之也事详下无冤注】　流涕　垂念【谢承后汉书曰傅贤字仲舒迁廷尉贤清廉平直自掌法官无私间尝垂念刑法务从轻比毎冬至断狱迟廻流涕　又曰盛吉拜廷尉自掌宪平法常恳恻垂念之】　有恩　无冤【虞预防稽典録曰盛吉为廷尉性多哀怜其妻谓吉曰君为天下执法不可使一人滥罪殃及子孙其囚无后嗣者令其妻妾得入使有遗视事十二年天下称有恩　汉书曰于定国为廷尉为人卑恭尤重经术其决狱平法务在哀蠲罪疑从轻加审慎之心朝廷称之曰张释之为廷尉天下无冤民于定国为廷尉民自以不寃】　耳剽　面决【上详卿二　钟离岫防稽后贤记曰孔坦廷尉卿狱多囚系坦到官躬执辞状口辨曲直大小以情不加楚挞每台司隶狱无所顾问皆面决当时之事】　系韤　署门【汉书曰王先生者善黄老处士也张释之召居廷中王生年老与释之及公卿防廷中立王生韤解顾谓释之为我系韤释之前跪而系之旣退或让王生曰何辱张廷尉乎王生曰廷尉方为天下名臣吾聊使系韤欲重之诸公闻之贤王生而重廷尉　下详卿二】　棘署　竹刑【礼听狱于棘木之下又竹刑三尺】　增九则　二絶【崔德政箴下详卿二】　云司　星法【陈子昂集为司刑袁卿让官表云荣加天宠职察云司必能利用文明哀矜庶狱　天文録曰平星主平天下之狱事若今廷尉之象故星讃云平星执法正乎纲纪】　原议絶妻　决分子【汉书曰孔光为廷尉时定陵淳于长坐大逆诛长小妻乃始等六人皆以长事未发觉时弃去或更嫁及长事发丞相翟方进等议乃始等于法无以解论光以为夫妇之道有义则合絶义则离乃始或嫁义已絶而欲以为妻论杀之名不正不当坐有诏以光议是　谢承后汉书曰范延寿宣帝时为廷尉时燕赵之间有三男共娶一妻生四子长各求离别争财分子至闻于县县不能决断谳之于廷尉于是延寿决之以为悖逆人伦比之禽兽生子属其母以子并付母尸三男于市奏免郡太守令长等无率化之道天子遂可其言】　务寛条　附轻典【东汉列传郭躬为廷尉家世掌法务在寛平乃条诸重文可从轻者四十一事奏之多所生全　又曰陈宠代躬为廷尉每附轻典务从寛恕济活者众讃曰陈郭主刑人頼其平】　呉家三世　郭氏七人【并详卿二】狱官之长　天下之平【汉书百官公卿表应劭注曰廷尉古官尚书咎繇作士士狱官之长　下详卿二】　官尊九寺　任重三章【白帖】　务在寛恕兼明法理【魏志王朗为大理务在寛恕　晋武帝诏曰黄门郎刘颂贞平居正兼明法理可议郎守廷尉　案颂守廷尉时尚书令史扈寅非罪下狱诏使考竟颂执据无罪寅遂得免时人以颂比张释之在职六年号为详平】　五听三虑　庶狱羣司【六典以五听察其情气色视声词以三虑尽其理明谨以谳疑狱哀矜以去冤狱公平以鞫庶狱牋表矧古士官为今理寺典于庶狱纠是羣司】増心如铁石　言若涌泉【天中记曰唐临为大理卿太宗亲为之考词曰形若】
　　【死灰心如铁石　彚苑戴胄为大理卿犯顔据正参处法意随指言若涌泉】　结王生韤遗何子衣【上见前　孔帖曰唐张道原拜大理卿何稠得罪借其家属赐羣臣道原曰祸福无】
　　【常安可因己之泰利人之否取其子女以为仆妾岂仁者之心皆舍之一无所取更资以衣食遣之】　常在深文　不肯曲笔【山堂肆考曰汉张汤为廷尉为人多诈舞文巧诋汲黯常与议论汤辩常在深文小苛黯忿骂曰天下谓刀笔吏不可为公卿果然必汤也　又曰齐游肇为廷尉卿持法以平齐宣武帝常勅肇有所降恕肇坚执不从曰陛下自能恕之岂可令臣曲笔】　原汉用平允任先张释　魏推明察在钟繇　舜命臯陶刑惟明允汉尊定国道在寛仁【俱白帖】
　　大理卿四
　　原廷尉掌刑辟【汉百官公卿表曰廷尉秦官掌刑辟】　理疑狱【汉官解诂曰廷尉当理疑狱】　廷尉平刑罚【续汉书百官志曰廷尉掌平狱奏当所应】　释令尹之族【说苑曰楚令尹之族有干法者廷理拘之闻其令尹之族也而释之子文召廷理而责之】　诘责廷尉【汉书曰张释之为廷尉时有人盗髙庙坐前玉环得之文帝怒下廷尉治案盗宗庙服御物者为奏当弃市上大怒曰人亡道乃盗先帝器吾属廷尉者欲致之族而君以法奏之非我所以共承宗庙意也释之免冠顿首谢曰法如是足也】　谳疑事【又曰张汤为廷尉奏谳疑事必先为上分别其原上所是受而着谳法廷尉挈令扬主之明师古曰着谓明书之也挈狱讼之要也书于谳法挈令以为后式也】奏谳【后汉书儿寛以儒为不习事防有疑奏寛为言其意吏因使寛为奏读之皆服以白廷尉张汤大惊以寛为奏谳以古法谊决疑狱】　髙门【于公理狱积隂德修宅令髙其门以待曰我子孙必有昌者至定国为廷尉】　定国北面执经【汉书曰于定国为廷尉乃迎师学春秋身执经北面备弟子礼】　无私賔客【谢承后汉书曰傅贤廷尉掌法无私门賔客】　傅贤廉直【又曰贤迁廷尉素廉直公卿防饮不徃以家贫无以报其施】　増卜福执谦【东观汉记曰卜福为廷尉执谦求退上以为大中大夫】　寛恕见称【魏志曰王殷为大理务在寛恕与钟繇以治狱见称】　持法清正【防稽典略曰黄昆字文通迁廷尉持法清正】　不发私书【又曰黄昆迁廷尉闭门不发私书】　清正有识【晋书臧荣绪咸宁诏刘颂贞固清正有识鉴其以颂守廷尉卿】　奉法持正【唐职林曰郑善果为卿奉法持正风绩显于公卿】不乐法家【白帖曰元澹大理卿不乐法家因谢所居官】　得贤之盛【白集撰李同制曰国朝以来有刘德威张文瓘唐临为大理得贤之盛人到于今称之】　守法之司【续通典曰太和四年大理卿崔杞奏大理寺即陛下守法之司一定之制不可摇动若朝示而暮改同罪而异刑则人何所措其手足哉】　持法明审【又曰范说为卿持法明审】　廷尉四十年【分纪曰剧可久大理卿性沉毅方正在廷尉四十年用法平允以仁术称】　赃钱不受【宋史曰向敏中判大理寺时以没入祖吉赃钱分赐法吏敏中引钟离意委珠事独不受】　表贺不奏【言行録宋李浩大理寺奏结狱上顾辅臣曰棘寺当得刚正如李浩者为之已而大理卿阙上曰无易李浩遂除大理卿故事寺狱空上表贺浩独不奏】　言岳飞无罪【山堂肆考曰宋秦桧矫诏下岳飞于大理狱大理卿薛仁辅寺丞李若朴何彦猷皆言其无罪】　晋卿鞫狱无观望【职畧曰韩晋卿字伯修为卿元丰大理兼鞫狱事多上所付晋卿独持平覈实无所观望人不以为冤】　独持明允【名臣记曰明王槩庐陵人天顺七年迁大理卿出入十年凡两法司及畿藩谳奏参错情法多所平反时吏谙律比者多深刻槩独持明允济以长厚】
　　大理卿五
　　増诗唐杜牧送大理卿出镇江西诗曰一室何劳埽三章自不冤精明如定国孤峻似陈蕃
　　増制梁沈约行蔡法度廷尉制曰民命所悬系乎三尺止杀除残实由乎此是以臯陶作士五刑惟明于张莅官世无冤狱且汉代律书出乎小杜呉雄以三世法家系为理职郭躬以律学通明仍业司士爰及晋氏此风未泯叔则元凯并各名家自兹厥后斯尚渐薄迄至于今损弃顿尽衣冠士子耻复用心州郡奸吏恣其取舍舞文弄法非止一涂朕膺天受命为兆民主每一念此忘寝与食左曹郎中蔡法度少好律书明晓法令世之所废笃志不怠至于章句蹐滞名程乖碍莫不斟酌厥衷允得其门方欲寄以国刑开示后学宜加襃擢弗系常阶　唐苏颋行陆余庆大理卿制曰法者天下所共廷尉天下之平众甄才惟明克允宗正卿陆余庆早回翔于近宻久践歴于中外雍容文雅自然素征清商萧散风华莫不瑶林琼树必当和而不挠贞则有恒正罚金于后人戒刻木于前吏念兹钦恤深可哀矜宜修白云之典防静黄沙之职
　　原箴汉扬雄廷尉箴曰天降五刑惟夏之绩乱兹平人不回不僻昔在蚩尤爰作淫刑延于苖民夏氏不宁穆王耄荒甫侯伊谋厥后陵迟上帝不觚周轻其制秦繁其辜五刑纷纷靡遏靡止冦贼满山刑者半市昔在唐虞象刑天民是全纣作炮烙坠人于渊故有国者无云何谓是刖是劓无云何害是剥是割惟虐惟杀人莫予奈殷以刑顚秦以酷败狱臣司理敢告执谒　后汉崔德正大理箴曰邈矣皐陶翊唐作士设为犴狴九州允理如石之平如渊之清三槐九棘以贤以德罪人斯殛凶族斯迸熙乂帝载旁施作明昔在仲尼哀矜圣人子罕礼刑衞人释艰释之其忠勲亮孝文于公哀寡定国广门夐哉邈矣旧训不遵主慢臣骄虐用其民赏以崇欲刑以归忿纣作炮烙周人灭殷桀用淫刑汤誓其军衞鞅酷烈卒殒于秦不疑知害祸不及身嗟兹大理慎于尔官赏不可不思断不可不防或有忠能被害或有孝而见残呉沈子胥殷剖比干莫遂尔情是截是刑无遂尔志以以亟天鉴在显无细不録福善祸恶其效甚理臣司律敢告执狱　増明宣宗大理寺箴曰有虞用士弼教明刑秦汉相继廷尉是称命曰大理由景之世曁于今兹一以辅治列之九卿有翼有承鉴空衡平视狱之成简于五辟以正刑罚维过斯宥维义之合刑不可赎死不可生惟尔是凭不可不矜易简明慎书戒钦恤祗率勿违乃德之吉惟官惟反惟货惟来终迷不复乃祸之阶粤昔苏公式敬由狱以长王国永命攸属呜呼若人悠悠我思尔仪尔规服此戒辞
　　増赋唐韩镃乌巢大理寺狱户赋曰皇帝恩霑庶道格元功化覃于万国之间苛慝不作乌巢于圜扉之内囹圄知空足验时清可知刑措苍鹰莫鸷宁怀狱吏之忧疎网无加岂有虞人之惧定国徒羙于详明何施善政冶长不罹于缧绁岂见衘冤
　　大理少卿一
　　増后魏职令曰廷尉少卿第四品上第二请用思理平断明刑职法者　隋书曰源师炀帝即位拜大理少卿帝在显仁宫勅衞士不得辄离所守有一主帅私令衞士出外帝付大理绳之师据律奏徒帝令斩之师奏曰此人罪诚难恕若陛下初便杀之自可不关文墨旣付有司义归恒典脱宿衞近侍更有此犯将何以加之帝乃止　唐书曰韩瑗武德初为大理少卿受诏掌定律令瑗言于高祖曰官吏至公自当奉法苟若狥已岂顾刑名请从寛简以允惟新之望髙祖然之于是采定开皇律　唐新语曰太宗谓侍臣曰大理之职人命所悬当妙正人用心存法无过戴胄者乃以为大理少卿又唐书曰戴胄迁大理少卿时吏部尚书长孙无忌
　　不解佩刀入东上阁门封德彛议以监门校尉不觉罪当死无忌罚铜二百斤胄駮曰若论其误则为情一也而生死顿殊敢以固请上嘉之竟免校尉死　唐孙伏伽传曰伏伽转大理少卿太宗数出驰射上书谏曰千金之子坐不垂堂百金之子立不倚衡以此言之天下之主不可履险乗危明矣　天中记曰唐徐有功转司刑少卿常谓所亲曰身为大理人命所悬必不顺旨诡辞以求茍免故前后为狱官以谏奏枉诛者三经断死而执志不渝酷吏由是少衰时人比汉之于张焉　又曰鹿城主簿潘好礼慕有功为人论之曰昔称张释之为廷尉天下无冤人然释之当汉文帝时中外无事守法而已有功居革命之际周兴来俊臣等掩义隠贼崇饰恶言以诬盛德有功守死明道身濵殆者数矣此其贤于释之明甚或称有功仁恕过汉于张起居舍人卢若虚曰徐公当雷霆之震而能全仁恕虽千载未见其比　又曰桓彦范为司刑少卿凡所奏议若逢人主诘责则辞色无惧争之愈厉　长编曰宋元丰间大理承内降公事上下皆曰是诏狱也意必置少卿韩晋卿独持平劾实无所观望上知其才凡狱难明及事繋权贵悉以委之　言行録曰吕颐浩为相上谓宰执曰昨日大理少卿元衮面奏朕戒以持法明恕颐浩曰惟明克允乃用刑所先也乃诏今后臣僚所请若祖宗法意并新书有所增损令刑部参酌申省　吾学编曰胡闰鄱阳人建文中进犬理少卿靖难兵起数与齐黄议军国事壬午七月不屈死之籍其家子传道论死传庆戍边一女得释归贫甚无依乡人竞遗钱谷曰此忠臣女也　又曰薛瑄字德温河津人正统元年王振问杨士竒等吾乡谁可为大臣者皆荐瑄召为大理右少卿士竒等以用瑄出振意欲瑄一见振瑄正色曰安有授官公朝而拜恩私门邪　明诗小传又曰瑄歴大理少卿时人呼为薛夫子后忤王振下狱振老奴伏灶下抱薪而泣人问之曰闻欲杀薛夫子故泣耳振心动乃免
　　大理少卿二
　　増崔昪守正　有功平反【唐书曰崔昪兄元暐为宰相先是酷吏诬籍数百家元暐开陈其枉及宋璟劾张昌宗不轨元暐颇助璟后有司正昌宗罪而昪为司刑少卿执论大辟兄弟守正如此又曰徐有功为少卿时周兴来俊臣等罗织天下衣冠近族者数千百家有功司刑平反者不可胜纪时人】
　　【方之于定国】　号为长者　妙正人【柳子厚先友记郑利用余庆从父兄也眞长者由大理少卿为御史中丞后由中丞为大理卿　下详少卿一】　晋卿持平　王表近厚【上详少卿一　言行録曰大理少卿王表多称长者上谓宰执曰表以淳朴治狱既顺人情又不惨刻张守曰表虽法科议刑颇近厚】
　　大理少卿三
　　増冒牒【山堂肆考曰唐戴胄为大理少卿时有托资防冒牒取调者诏许自首不首罪当死俄有诈得者狱具胄以法当流帝曰朕诏不首者死而今当流是示天下不以信卿卖狱胄曰法者布大信于民言乃一时喜怒所发陛下以一朝之忿将杀之既知不可而准于法此忍小忿存大信也帝大感悟】　守公【白帖曰徐有功转司刑少卿皇甫文备诬有功纵逆党久之文备坐事下狱有功出之或曰彼尝防公于死今生之何也对曰尔所言者私忿我所守者公法不可以私害公】　何异登仙【唐书曰倪若水字子泉开元初班景倩自州采访使入为大理少卿过州若水饯于郊顾左右曰班生此行何异登仙吾恨不得为驺未几入为户部】　号为明习【长编曰宋仁宗时陈大素权大理少卿又判大理寺号为明习法令】
　　大理少卿四
　　增诗唐罗隐寄大理寺诗曰佐棘竟谁同因思证圣中事虽亡显报理合有隂功官序诜枝老生涯范甑空几时潘好礼重与话清风
　　增赞司刑少卿徐有功赞曰猗欤徐公獬廌之精世皆纷浊不改吾清
　　增制唐苏颋行陆景初大理少卿制曰识悟清真虚心得妙言符正直独行邻几故能儒元黙知文史明逹翔集仙署翻飞禁省而臯陶为理释之不寃精求上才钦恤中典宜愼刑法俾闻哀矜　常衮行景延之大理少卿制曰业擅文儒行资忠信推令望于公器着能名于吏途久践周行夙彰声实祥刑之地称职其难任在简孚兼勲旧宜参河海之亚俾副朝廷之举
　　大理卿官属【丞　主簿狱丞　司直】
　　原杜氏通典曰丞自晋武咸宁中曹志上表请廷尉置丞宋齐梁并因之后魏亦然北齐曰大理丞一人隋初二人至炀帝改为勾检官增为十六人分判狱事唐又曰丞置六人【杜景俭徐有功并为司刑丞与来俊臣侯思正同制狱人称之曰遇徐杜必生遇来侯必死】　増续会要曰宋置丞四员命卿少举官元丰五年命莫君陈等九人为大理寺丞始自朝廷差官也续文献通考曰辽金皆有丞元置监丞二员以流官为之明大理寺左右寺丞各一人正五品　原杜氏通典曰主簿自魏晋宋齐梁陈皆有唐置二人　増宋中兴会要曰元丰正名初除二员建炎三年省后复　续文献通考曰辽有主簿金置知法十一员元置经歴知事各一员明置司务二人　原杜氏通典曰狱丞晋有左右丞各一人宋齐因之梁陈置二人后魏北齐亦然隋有狱八人唐曰丞有四人　増宋续会要曰神宗复置大理狱丞四员　自辽至明无考　原杜氏通典曰司直后魏永安二年置司直十人【御史中尉髙穆所奏置】视五品隶廷尉位在正监上不署曹事唯覆理御史检劾事【汉武已置丞相府属司直非此司直】北齐隋因之隋初置十人炀帝置十六人唐置六人掌承制出使推覆若寺有疑狱则参议之増宋续会要曰熙宁中置大理狱至元丰五年始命
　　程嗣先四人为司直　中兴防要曰建炎三年诏断刑司直兼治狱司直其治狱司直罢　续文献通考曰金司直四员掌参议疑狱披详法状元明无闻【事文聚曰元仍唐宋旧置大理司直】
　　大理丞一
　　増必生　无死【上详通典　唐御史台记胡元礼自大理丞迁少卿尝出一死囚元礼判杀之曰元礼不离刑曹此人无活法李日知报曰日知不离刑曹此人无死法竟以两状申日知果直】　蕴古上箴　延年陈策【山堂肆考曰唐张蕴古上大寳箴太宗嘉之赐以束帛除大理丞又曰宋天圣中大理寺丞石延年上书陈十防乞练兵级言西夏必叛朝廷不以为然及元昊反上思其言召见乞奉使河东籍兵囘称防上曰知卿才久矣】　治谳之丞　司刑之典【胡文恭行尹立制　又行毛维藩制擢任藩卿之丞参司刑谳之典】　用除棘路　徃治竹刑【胡文恭行王尹制用除棘路之丞徃治竹刑之谳又行程简制司进丞于棘路徃治谳于竹刑】
　　大理丞二
　　増断狱无冤【唐旧史曰狄仁杰为大理丞周岁断狱一万七千人无冤诉者时武卫大将军权善才坐误斫昭陵栢树仁杰奏罪当免职髙宗令诛之仁杰曰陛下必用变法请从今日为始臣不敢奉制杀善才防陛下于不道帝意解善才因而免罪】　寛平无滥【唐书曰李日知司刑丞时用法严急日知独寛平无冤滥者】　宜用士【合璧事宋绍兴二十六年上曰理寺宜参用士于是何泾杨弼除理丞】　廉勤律己【吾学编曰彭与明万安人建文元年陞大理丞廉勤律己刚毅敢言敏逹能断四年择中朝官知兵有风裁者出江北督察诸将与明为众所推遂出淮西至灵璧防何福战败为北兵所执文皇遣归与明惭愤裂冠裳弃官变姓名】
　　大理丞三
　　增诗唐韩愈江陵道中呈李孙三学士诗曰栖栖法曹何以自卑陬生平企仁义所学皆孔周早知大理官不列三台俦何况亲犴狱敲榜发奸偷悬知失事势恐自罹罝罘
　　大理主簿
　　増原情引经【楼攻媿集曰宋陈希防为太学博士迁大理寺簿人为之愤希防忻然就职素不读律而原情引经法家自以为不及】　持节劳来【吕东莱集曰薛季宣为大理寺簿是岁江湖大饥流民徃徃北渡江吏复奏淮民多欵塞者遣季宣行淮西以实季宣持节劳来髦稚满车下季宣使事有绪遂进官二等除大理正】　多少年【韩愈南内朝贺归呈同官诗法吏多少年磨淬出角圭将举汝愆尤以为己阶梯】
　　大理司直一
　　増驰传决狱【唐书曰王祚为司直驰传决狱所至仁平】　连署断狱【又曰大理司直凡大理断狱皆连署】　先请鱼书【白帖曰司直凡承制而出先请鱼书以徃】　进列理官【初寮除钟彦大理司直制】
　　大理司直二
　　增诗唐杜甫送髙司直寻封阆州诗曰骅骝事天子辛苦在道路司直非冗官荒山甚无趣　李嘉祐送韦司直西行诗曰不耻青袍故尤宜白髪新　宋苏轼和许朝奉诗曰清絶闻诗语疏通岂法流传家有衣鉢断狱尽春秋
　　大理正一
　　原杜氏通典曰大理正秦置廷尉正汉因之后汉一人魏晋谓正监平为廷尉三官【晋廷尉三官通视南台持书旧尚书郎下迁梁制服獬廌冠介帻皁衣铜印墨绶】其后皆有隋开皇三年增为四员炀帝增为六员唐二人通判寺事龙朔二年改为详刑大夫咸亨初复旧　増文献通考曰宋神宗复置大理狱后置寺正元丰五年刑部乞分评事司直与正为断司丞与长贰为议司凡断案先上正看详当否论难改正然后过议司覆议建炎并省断治狱寺正各一员　续文献通考曰辽有大理正金元皆有明置左右寺正各一人左右寺副各一人【明徐祯卿传曰举治乙丑进士除大理寺左寺副乞从南就养会失囚謪官卒于京】
　　大理正二
　　原活千数　决一朝【后汉书曰何敞六世祖比干学尚书于晁错武帝时为廷尉正与张汤同时汤持法深而比干务仁恕数与汤争虽不能尽得然所济活者以千数　魏志曰司马芝子司马岐从河南丞转廷尉正梁郡有系囚多所连及数岁不决诏书徙狱于岐及囚至诘之皆莫敢匿诈一朝决竟遂超为廷尉】　増苏琼雪冤　司马宥疑【北史曰苏琼为廷尉正时毕义云为御史中丞以暴猛任职理官忌之莫敢有违琼推察务在得情雪其冤者甚众　魏志曰司马芝迁大理正有盗官绢置都厠上者吏疑女工以付狱芝曰刑罪之失失在苛暴今赃物先得而后讯其辞若不胜掠必致诬服诬服之情不可折狱且简而易从大人之化也今请宥所疑以隆易从之义不亦可乎太祖从其议遂释女工】比干仁恕　顾协清严【上详前注　南史曰顾协初为廷尉正冬服单薄寺卿蔡】
　　【法度欲将襦与之惮其清严不敢启口】　明习律令　决定嫌疑【山堂肆考曰魏乔元奏陈琳明习律令召拜廷尉正　苏珍之为正寺中语曰决定嫌疑苏珍之事详卿二】　详正科条　议典刑狱【六典曰大理正掌参议刑辟详正科条之事凡六丞断罪有不当者以法正之　职林曰初寮除叶预制议刑典狱惟明克允】　次公决疑狱　伯眞明法律【汉书曰黄霸字次公宣帝闻霸持法平召以为廷尉正数决疑狱廷中称平守丞相长史坐公卿大议廷中如长信少府夏侯胜非议诏书大不敬霸阿从不举劾皆下廷尉繋狱当死霸因从胜受尚书狱中再逾冬积三岁乃出　谢承后汉书曰宗琳字伯眞乔元表琳明法律徴拜廷尉正】
　　大理正三
　　増决狱称平【评正二】　顾荣太子舍人转廷尉正【晋书曰顾荣入洛以南士秀望累太子舍人转廷尉正】　作二刑议【晋书曰江统字元应为廷尉正作二刑议】上论见志【山堂肆考曰唐王愔为大理正奏言法令者人之隄防隄防不立则人无所禁窃见】
　　【大理官员多不奉法以纵罪为寛恕以守文为苛刻遂上应正论以见志】　参听棘言【晏殊要许公集除制鵊鸠作士参聮听棘之言】　徃正寺事【职林初寮制尔其明习刑书徃正寺事】持法平允【宋太宗实録曰范旻质之子也判大理正事持法平允】　治狱【大理正任】
　　【章诗曰古风眞徃哲雅道滥朝闻治狱威豪右时时頼典坟】　垂印【范成送大理正摄御史诗曰垂银棘庭印持斧柏台纲】
　　廷尉平一
　　原杜氏通典曰廷尉评事汉宣帝地节三年初于廷尉置左右平员四人【宣帝诏曰今遣廷吏与郡鞫狱任轻禄薄其为置正平员四人其务平之涿郡太守郑昌上言曰圣主立法明刑者非以为理救衰乱之起也今明主躬垂明听不置廷平狱将自正若开后嗣不若删定律令律令一定愚民知所避就奸吏无所弄法今不正其本而置廷平以理其末代衰听怠则廷平将招权而为乱首也宣帝始置左右平而三辅决録注云何比干汉武帝为廷尉右平谬矣】后汉光武省右平唯有左平一人掌平决诏狱冠法冠魏晋以来无左右而直谓之廷尉评后魏北齐及隋廷尉评各一人开皇三年罢至炀帝乃置评事四十八人掌与司直同其后官废唐贞观二十二年禇遂良议重法官复奏置评事十员掌出使推覆后加二人为十二员増文献通考曰宋熙宁置大理狱至元丰始命张仲颖等十二人为评事隆兴二年诏大理评事以八员为额续文献通考曰金评事三员掌同司直【事文聚曰元仍唐宋旧】
　　【置评事】明左右评事四人止七品
　　廷尉平二
　　増马宫髙洁　杜暹公清【汉书曰马官行能髙洁廷尉平　山堂肆考曰唐杜暹授郑县尉以清节见知华州司马杨孚公直士也深赏重之孚大理正暹坐公事下法司争谓人曰若此人得罪则公清之士何以劝矣特荐之执政擢大理评事】　以行能　上便宜除【上详前注　晋史曰何攀上便宜十事除廷尉平】　号三紧官　居九寺首【上详拾遗　山堂肆考曰唐姚正操曰自余以评事入台后相继不絶韩琬以为不然自则天好法刑曹望居九寺之首以此评事多入台迄今为雅例非正操所能升降也】　佐法之评　参议之谳【胡文恭行张希甫制佐法卿之评　初寮行王怡制】
　　廷尉平三
　　原秩六百石平决诏狱【续汉书百官志曰廷尉平一人秩六百石掌平决诏狱】比干无冤民【三辅决録曰何比干字少卿汉武帝时丞相公孙宏举为廷尉右平狱无冤民号曰案何公】　顾荣明刑理【晋中兴书曰呉郡顾荣廷尉平时赵王伦诛淮南王允允官属下廷尉议罪荣具明刑理不宜广滥伦意解頼荣济者甚众】　増惊郡将【广记王敬由为评事奉使河南叱咤风生到广陵访裴谌谌曰平公使车留此一宿得无惊郡将乎】　改授殿直【山堂肆考曰陈舜封者举进士为大理评事因奏事上前上见其言语防给举止倡优诘之自言其父承业善筝为都知上谓宰相曰此杂安得任清望官盖执政不为国家区别品流所致即改授殿直】　诖误悉免【唐新语敬昭道为评事时沂州反者诖误坐者四百余人昭道反覆诘对执政无以夺诖误者悉免】评狱【唐陈子昂为陈舍人让官表预参评于诏狱】　罗织【唐书曰则天时御史中丞来俊】
　　【臣司刑评事康晔衞遂忠等同恶相济招集无頼数百人令其告事共为罗织千里响应】　青云姿【岑参送顔评事诗伫闻明主用岂青云姿】　近要【杜甫送王评事诗廷评近要津】　初衔命【刘长卿西庭夜宴喜评事兄拜命诗棘寺初衘命梅仙已误身】
　　廷尉监一
　　原杜氏通典曰廷尉监秦置廷尉监汉有左右监【邴吉字少卿为廷尉监】光武省右监唯有左监一人魏晋以来无左右而直云廷尉监隋开皇三年罢大理监
　　廷尉监二
　　原常从轻比【谢承后汉书曰陈咸为廷尉监议人常从轻比】　多所全活【又曰陈咸字子成为廷尉监论报多恩多所全活皆称恩也】　陆鸾圗像【晋起居注曰廷尉监陆鸾求增筑评堂图画先贤像】　陈咸称恩【详上】
　　衞尉卿一【少卿并载】
　　原杜氏通典曰衞尉秦官掌门衞屯兵有丞汉因之【汉旧仪曰卫尉寺在宫内胡广云主宫阙之内衞寺于周垣下为区庐者若今之伏宿屋】景帝初更名中大夫令后元年复为衞尉又有长乐建立早甘泉衞尉皆掌其官其职略同而不常置【顔师古曰各随所掌之宫以为官名】后汉有衞尉卿一人职与汉同晋银章青绶五时朝服武冠佩水苍玉掌冶铸领冶金【凡领五千三百五十冶在江北而江南唯有梅根及冶塘二冶皆属扬州不属衞尉】晋江左不置衞尉宋孝武复置南齐掌宫城管钥【南齐宫城诸却敌楼上本施鼓持夜者以应更唱髙帝以鼓多警眠遂改以铁磬】梁衞尉卿位视侍中职与汉同卿毎月丞毎旬行宫徼紏察不法陈因之后魏亦有之北齐为衞尉寺有卿及少卿各一人隋文帝开皇三年废衞尉寺入太常及尚书省十三年复置掌军器仪仗帐幕之事而以监门衞掌宫门屯兵唐因之龙朔二年改衞尉为司尉咸亨初复旧光宅元年又改为司衞神龙初复旧卿一人少卿二人【初少卿一人太极元年加一人】领武库武器守宫三署署各有令　初学记曰案齐职仪云衞尉秦官也【盖周礼宗伯官正之职尉者罻也言以罗罻令主奸非】汉因之自王莽及后汉初并省至献帝复置魏晋宋齐因之五代史百官志云至梁加卿字曰衞尉卿后代并因之　増文献通考曰宋衞尉寺判寺事一人以官以上充凡武库武器并归内库及军器库以他官及内侍典领守宫归仪鸾司本寺无所掌卿少卿丞皆为寄禄官元丰官制行置卿少卿丞主簿各一人卿掌仪衞兵械甲胄之政令少卿为之贰丞参领之凡内外作坊输纳兵器则辨其名数验其良窳以归于武库不如式者罚之时其曝凉而封籍其数若进御及颁给则按籍而出之毎季委官检视岁终上计帐于兵部掌凡幄帟之事大礼设帷宫张大次小次陈卤簿仪仗长贰昼夜廵徼察其不如仪者押仗官则前期禀差凡仗衞供羽仪节钺金鼓棨防朝会亦如之宴飨賔客供幕帟茵席视其敝者移少府军器监修焉所隶官司十有三中兴后废衞尉并入工部　续文献通考曰辽之先世未有城郭沟池宫室止因氊车为营硬寨为官御帐之官不得不谨出于贵戚为侍衞着帐为近侍北南部族为护衞武臣为宿衞亲军为禁衞百官番宿为宿直奉宸以司供御三班以肃朝会而硬寨则以严晨夜焉金衞尉司【大安元年拟隆庆官人数定之】中衞尉掌总中宫事务副尉左常侍掌周护道从仪仗之事右常侍常侍官护衞三十人奉引八十人执旗二人元世祖至元二十年立衞尉院改军器监为武备监隶衞尉院二十四年罢院立大仆寺遂不置明凡供奉仪仗导从诸务俱属锦衣衞不设此官
　　衞尉卿二
　　原汉官解诂曰衞尉主宫阙之内衞士于周垣下为庐各有员部凡居宫中者皆施籍于掖门案其姓名若有医巫僦人当入者本官长吏为之封启传审其印信然后内之人未定又有籍皆复有符符用木长二寸以当所属官两字为铁印亦太卿炙符当出入者案籍毕复齿符识其物色乃引内之也其有官位得出入者令执御之官传呼前后以相通从昬至晨分部行夜夜有行者辄前曰谁谁若此不解终岁更始所以重慎宿衞也东观汉记曰光武二十三年太尉鲍昱兼衞尉永元
　　二年司徒丁鸿兼衞尉　魏志曰辛毗为衞尉潘平与徐邈胡质皆忧国私不营产业赐谷二千斛钱三十万布告天下　又曰田豫为并州刺史徴为衞尉屡乞逊位司马宣王以豫克壮书喻未听豫书荅曰年过七十而以居位譬犹钟鸣漏尽夜行不休是罪人也遂引疾拜大中大夫　晋书曰石崇拜衞尉与潘岳谄事贾谧与之亲善号二十四友广成君毎出崇降车路左望尘而拜其卑佞如此　沈约宋书曰南郡王义宣子恢为侍中领衞尉晋氏过江不置衞尉世祖欲重城禁故复置衞尉自恢始　増册府元曰梁萧范为衞尉夜中行城常因风使鞭棰宿衞欲令帝知其勤及侄修在职夜必再廵而不欲人知或问其故曰夜中警逴实有其劳主上慈爱闻之容或赐止违诏则不可奉诏则废事且胡质之清尚畏人知此职司之常何足自显闻者叹服　又曰唐殷侑文宗初为衞尉卿防沧镇不定兵久未解诏令五品已上都省集议时宰臣方务翦除贼冦莫敢异议独侑抗疏其略云伏愿以宗社安危为大计以善师攻心为神武以含垢安人为逹图以漏网吞舟为至德帝虽不纳深所嘉叹
　　衞尉卿三
　　原千列　八屯【班固西都赋曰周庐千列徼道绮错张衡西京赋曰衞尉八屯警夜廵昼徼道外周千庐内附】　周庐　夹道【汉官解诂曰衞尉掌宫阙周庐殿屯陈夹道当兵交防胡广注曰宫阙之内周庐殿各陈屯交兵士以示威武交防以遮妄出入者】　周衞　廵警【汉武帝栢梁诗衞尉曰周衞交防禁不时　下见八屯注】　交防　屯兵【并详周庐注】　严衞　列卿　増废职　弃官【上见后扬防箴　山堂肆考唐中宗神龙中以杨元琰为衞尉卿先是元琰知武三思寖用请弃官为僧上不许敬晖闻而笑之元琰曰功成名遂不退将危此由衷之请非徒然也及晖等得罪元琰独免】　原禄赐亲戚　身无爱惜【呉志曰严畯常为孙权立呉及称尊号畯为衞尉禄赐皆散之亲戚知故家常不充　续汉书曰隂兴为衞尉每将逺征身行劳问无所爱惜】　官尊九寺　职重八屯【西京赋】　増石崇卑佞　铫期谏诤【上详卿二　后汉书曰铫期颍川人也拜衞尉卿期重于忠义忧国忧主其有不得于心必犯顔谏诤】　原入清近之地　居警廵之司【白帖】
　　衞尉卿四
　　原衞尉属官【汉书百官公卿表曰衞尉属官有公车司马衞士旅贲三令丞衞士三丞又诸屯衞候司马二十二官皆属焉】　衞尉所掌【又曰衞尉掌官门衞士屯兵公车令北宫衞士左右都候宫掖门司马皆属焉】　典宿衞【东观汉记曰赵熹为卫尉性周宻尽心事上内典宿衞夙夜匪懈恩宠甚厚母殁乞身行服帝不许】　奉宿衞【又曰窦固字孟孙为衞尉奉两宫宿衞而见重当世恭谨下士赈施宗族甚有名称】　赵孝笃行欲宠异之【华峤汉书曰赵孝字长平拜长乐衞尉复徴弟礼为御史中丞礼亦恭谦行已于孝帝嘉其兄弟笃行欲宠异之诏礼十日一就衞尉府大官送供具令共相对尽欢数年礼终帝令孝从官属送丧归葬天下荣之】　马光周宻特亲爱【后汉书曰马光为衞尉小心周宻丧母过哀帝以是特亲爱之】　増金敞虽帝亦难
　　【册府元曰汉金敞为衞尉为人正直敢犯顔色左右惮之虽帝亦难焉】　冯石为帝所宠【又曰后汉冯石为衞尉能取悦当世为安帝所宠】　原辛毗以清平闻【详卿二】裴楷以才行转【晋起居注河南尹裴楷才行清茂转衞尉也】
　　衞尉卿五
　　原箴汉扬雄衞尉箴曰茫茫上天崇髙其居设置山险画为防御重垠累垓以难不律阙为城衞以待暴卒国以有固人以有内各保其守永攸不败维昔庶僚官得其人荷戈而歌中外以坚齐桓怵惕宿衞不勅门非其人戸废其职曹子剽剑遂成其诈轲挟匕首而衞人不寤二世妄宿败于望夷阎乐矫诏防者不推尉臣司衞敢告执维
　　原碑汉孔融衞尉张俭碑铭曰其先张仲实以孝友左右周室晋主夏盟而张老延君誉于四方君禀乾纲之正性蹈髙世之殊轨氷洁渊清介然特立虽史鱼之励操叔向之正色未足比焉中常侍同郡侯览专权王命虎肆虐威震天下君以西都督邮上览祸乱凶国之罪鞫没奸以巨万计俄而制书按验部党君为览所防亦章名捕逐当世英雄授命殒身以籍济君厄者盖数千人故克免斯艰旋宅旧宇众庶怀其德王公慕其声州宰争命辟大将军幕府公车特就家拜少府皆不就也复以衞尉徴明诏严切勅州郡乃不得已而就之铭曰桓桓我君应天淑灵皓素其质允廸忠贞肆志直道进不为荣赴防骄臣发如震霆凌刚摧坚视危如宁衞尉卿官属【丞　主簿　武库署　武器署守官署　左右都候】
　　原杜氏通典曰衞尉丞秦汉多以博士议郎为之后汉一人魏晋并同宋孝武增置一人梁亦有之后魏北齐并有隋因之唐置二人　増文献通考曰宋一人　原杜氏通典曰主簿一人汉衞尉驾四马主簿前车以乗晋有衞尉主簿二人宋齐梁陈因之北齐隋亦有二人唐因之　増文献通考曰宋主簿一人　原杜氏通典曰武库署令丞于周官司甲司弓矢等下大夫司戈盾等中士下士盖其任也两汉曰武库令属执金吾后汉又有考工令丞属太仆主造兵器成付武库令晋魏因之晋后属衞尉宋齐武库令丞属尚书库部梁陈属衞尉卿北齐亦有后周如周官隋如北齐唐因之各一人天寳六载四月勅改仪制令庙社门宫门每门各二十防东宫每门各十八防一品门十六防嗣王郡王若上柱国带职事二品散官光禄大夫以上鎭国大将军以上各同职事品及京兆河南太原府大都督大都护门十四防上柱国带职事三品上护军带职事二品若中都督上都护门十二防国公及上护军带职事三品若下都督诸州门各十防并官给贞元五年十二月中书门下奏应请列防官准仪制令正一品开府仪同三司嗣王郡王并勲官上柱国柱国等带职事三品以上并许列防准天寳六载四月勅文加散官光禄大夫鎭国大将军以上各同职事品近日散试官便带高阶者众恐须商量者伏请准旧制令本文取带三品以上正员职事为定勅旨依　原杜氏通典曰武器署令丞隋行台尚书省有武器监令唐永徽中始置各一人掌祭祀及朝会巡幸及公卿婚葬卤簿之事　増文献通考曰宋武库武器并归内库及军器库以他官及内侍典领军器凡四库勾当官并二人衣甲弓枪弩劔三库悉以诸司使副及内侍充什物库以三班使臣充掌禁兵器铠甲供军什器储防之物辨其出纳　原杜氏通典曰守宫署汉有守宫令丞掌御纸笔墨及诸财用并封泥之事属少府晋及北齐属光禄勲北齐守宫令掌张设之事梁陈属大匠卿隋属衞尉寺唐置令一人掌诸铺设帐幕氊褥牀荐几席之事【广德二年二月勅文京兆府诸司诸使幕士丁匠总八万四千五百人数内宜月支二千九百四十四人仍令河东关内诸州府据戸口分配不得偏出京兆府余八万一千一百一十四人并停】　増文献通考曰宋守宫署归仪鸾司仪鸾司勾当官四人以诸司使副及内侍充掌奉乗舆亲祀郊庙朝会廵幸宴飨及内庭供帐之事凡三库一曰金银器皿帟幕什物二曰香烛三曰氊油牀椅铁器杂物监门二人以三班使臣充　原杜氏通典曰左右都候周礼司寤氏有夜士干寳注曰今都候之属后汉各一人主劔防士徼循宫及天子有所考【宫中诸有奏劾罪左都执防车防送付诏狱在宫大小各付所属见尚书令仆射尚书皆执板拜见对楫】属衞尉后无
　　公车令一
　　原杜氏通典曰公车司马令周官秦属衞尉汉因之掌殿司马门夜徼宫中天下上章四方贡献及阙下凡所徴召公车者皆总领之后汉有丞一人丞晓讳掌知非法尉主阙门兵禁戒非常晋江左以来直曰公车令宋以后属侍中隋有公车署置令丞唐无
　　公车令二
　　原衞尉属官有公车令【汉书百官公卿表曰衞尉属官有公车司马令丞各一人】铜印墨绶冠集贤冠【晋百官表注曰公车司马令一人周官也铜印墨绶绛服冠集贤一梁冠官品第七月俸二十七斛】　领徴召【详通典】　掌阙门【续汉书百官志曰公车司马令一人秩六百石掌宫南阙门之事】　释之劾奏不敬【汉书曰张释之为公车令顷之太子与梁孝王共车入朝不下司马门于是释之追止太子梁王毋入殿门遂劾不下公门不敬奏之薄太后闻之文帝免冠谢曰敎儿子不谨薄太后使使承诏赦太子梁王然后得入文帝由是竒释之拜为中大夫】周乗不畏强御【周乗字子车召为公车令不畏强御以见恶幸臣拜交州刺史也】光禄卿一【少卿并载】
　　原杜氏通典曰秦有郎中令【主郎内诸官故曰郎中令】掌宫殿掖门戸有丞汉因之至武帝太初元年更名光禄勲【王莽改光禄勲为司中】后汉曰光禄勲所掌同典三署郎更直执防宿衞考其德行而进退之【汉东京三署有德应四科者岁举茂才二人德行二人及三署罢省光禄勲犹依旧举四行衣冠子弟以充之】郊祀之事掌三献光禄勲居禁中【如宋之殿中御史】有狱在殿门外谓之光禄外部两汉自光禄大中中散谏议等大夫及谒者仆射羽林郎郎中侍五官武贲左右等中将奉车驸马二都尉车户三将【如淳曰主车曰车主户衞曰户】并属光禄勲建安末复改光禄勲为郎中令魏黄初元年复为光禄勲东晋哀帝兴宁二年省光禄勲并司徒孝武宁康元年复置自魏晋以后无复三署郎而光禄不复居禁中唯外官朝防则以名到焉二台奏劾则符光禄加禁止解禁止亦如之【禁入殿省光禄主殿门故也】其宫殿门戸至宋文犹属焉梁除勲字谓之光禄卿卿旧视列曹尚书天监中视中庶子职与汉同后魏又置少卿北齐曰光禄寺置卿少卿兼掌诸膳食帐幕隋文帝开皇三年废光禄寺入司农十二年复置初有卿及少卿各一人炀帝加置二少卿【虽取汉代旧名而其职则别】唐龙朔二年改光禄寺为司宰寺咸亨初复旧光宅元年为司膳卿神龙初复旧卿一人掌终献行事少卿二人领太官珍羞良醖掌醢等四署署各有令丞初学记曰案光禄卿汉官也齐职仪云初秦置郎中令掌宫殿掖门戸及主诸郎之在殿中侍衞故曰郎中令【汉官仪曰郎中令属官有五官中郎将左右中郎将曰三署署中各有中郎议郎侍郎郎中皆无属外多至千人主执防衞宫陛及诸虎贲郎羽林郎皆属焉谓之郎中令者言领诸郎而为之令长】汉因之至武帝更名光禄勲【应劭曰光明也禄爵也勲功也言光禄典郎谒者虎贲羽林举不失德赏不失劳故曰光禄勲应劭郑并曰勲犹阍也今光禄勲则古阍之职】后汉献帝又为郎中令魏文又为光禄勲后世因之五代史百官志云至梁加卿字曰光禄卿除勲字后代因之北齐兼掌肴膳隋则全掌肴膳不复掌宫殿门唐初因之　増文献通考曰宋光禄寺判寺事一人以朝官以上充古者其属有太官珍羞良醖掌醢四局今分隶御防法酒库古者祭祀则省牲镬濯漑三公摄祭为终献今并以他官摄本寺但掌供祠祭酒醴果实醢醯菹薪炭及防进胙之事卿少卿丞为寄禄官元丰官制行置卿少卿丞主簿各一人元祐三年诏长贰互置政和六年监察御史王桓等言祭祀牲牢之具掌于光禄而寺官未尝临视请大祠以长贰朔祭及中祠以丞簿监视宰割礼毕颁胙有故及小祠听以其属摄从之中兴后废光禄并入礼部　续文献通考曰辽南面初设光禄寺后以太宗讳改崇禄寺其官曰卿少卿丞主簿金燕飨御膳之事皆掌于宣徽院而光禄寺不设元光禄寺隶宣徽院掌起运米麴诸事领尚饮尚醖局沿路酒坊各路布种事延祐七年定置卿四员少卿二员丞二员主事二员明置光禄寺卿一人少卿二人寺正二人其属典簿二人録事一人大官珍羞良醖掌醢四署各置正二人署丞四人监事四人司牲局司牧局各大使一人吏二十五人卿掌祭享宴劳酒醴膳羞之事辨其名数会其出入量其丰约以听于礼部少卿寺丞为之贰凡祭祀请省牲进饮福酒胙凡荐新移太常寺凡丧供其祭物凡牲果菜杂物取之上林苑不给市诸民视时估十加一凡市直季支天财库钱钞凡贡献果鲜防料省受之凡器皿移工部及幕工兼作之岁省其成败凡筵宴酒饭番夷贡使降人茶饭物料下程差其等而供之凡防役久得为王典膳移吏部凡传奉宣索籍记覆奏之监以科道官各一人察其出入而纠禁其奸
　　光禄卿二
　　原首九列　总三署【庾氷集用乐谟诏草曰光禄九卿列首且职典吏署　续汉书曰杜林字伯山为光禄卿内奉宿衞外总三署周密敬愼举称平】　叹至德　荐名士【孟宗别传曰宗为光禄勲大会宗先少酒偶有强者饮一杯便吐传诏司察宗吐饭察者以闻上乃叹息曰至德清纯如此　续汉书曰杜林举称平数荐名士】　入卧内　緫从官【汉书曰周仁景帝时为郎中令为人隂重不泄常衣补衣溺袴期为不清洁以是得幸出入卧内于后宫秘戏仁常在旁终无所言上时问人仁曰上自察之亦无所毁　柏梁诗光禄勲曰总领从官栢梁台】　辩弃甲问投蜺【魏志曰王肃字子雍为光禄勲时有一鱼长尺集武库之屋有司以为吉祥肃辩之曰鱼生于泉而见于屋介鳞之物失其所也边将其殆有弃甲之变乎其后果有东关之败　谢承后汉书曰杨赐宇伯钦拜光禄勲位特进又嘉德殿前有青赤气诏特进遣中使问赐祥异祸福吉凶所在以赐博学硕儒故宻谘问宜极陈其意赐上疏陈请案春秋防天投蜺海内乱今妾嬖阉尹共专国朝之所致也】　宣王拜林　景帝问袤【魏志曰常林徙光禄勲太常晋宣王以林乡邑耆德每为之拜或谓林曰司马公贵重君宜且止之林曰司马公自欲敦长幼之序以为后生之法贵非我之所畏也言者慙恧蹜踖而退又曰郑袤为光禄勲毋邱俭作乱景帝自征之百官祖送时袤疾不在会上谓王肃唯不见郑光禄为恨袤闻自舆追上上笑曰固知生必来也遂与同载问以计谋帝甚重之】　安世挞奴　曜卿赐谷【汉书曰张安世字孺子为光禄勲有醉小便殿上主事白行法安世曰何以知其不覆浆水邪郎有滛官婢婢兄自言安世曰奴以恚怒诬汚衣冠告署挞奴其隐人过皆此也　魏志曰袁涣字曜卿为中令时言刘备死君臣皆贺涣以尝为备吏独不贺卒于官太祖为之流涕赐谷二千石太仓谷千斛赐郎中令家垣下谷千斛与曜卿家上言官法下言亲故】　増异政被徴　忠言见采【山堂肆考曰东汉刘昆初为江陵令县有火灾昆向叩头多降雨止风后为农太守虎皆子渡河光武闻之异之徴为光禄勲帝问昆曰前在江陵反风灭火后守农虎北渡河行何德政而致是乎昆对曰偶然耳帝叹曰此长者之言也顾命书诸策　束汉桓帝时封赏逾制内宠猥盛光禄勲陈蕃上疏言之帝采其言出宫女五百余人封侯者降为乡侯】　轻财好义　修已守道【又曰汉杨恽为光禄勲恽轻财好义殿中称其公平然伐其能好发人隂伏由是多怨卒免为庻人　晋成帝时顔含为光禄勲郭璞常欲为之筮含曰年在天位在人修已而天不与者命也守道而人不知者性也自有性命无劳蓍龟】石建恣言　陈蕃上疏【史记曰汉建元二年郎中令王臧以文学获罪皇太后以为儒者文多质少以石建为郎中令事有可言屏人恣言极切至廷见如不能言者是以上乃亲尊礼之　下详前】原宿衞宫省　居守京师【东观汉记曰马防字公平为光禄勲宿衞宫省上数】
　　【幸防府赏赐饮食　续汉书曰李通字次元为光禄勲帝每征讨四方常令通居守京师鎭抚百姓修宫室起学官】　増延之俭约　孟宗清纯【册府元龟曰晋顔延之为光禄勲居身俭约不营财利布衣蔬食独酌野旁若无人　下详前注】　子横觥觥　伯春恂恂【后汉书曰郭宪字子横为光禄勲时匈奴数犯塞帝患之乃召百僚廷议宪以为天下疲敝不宜动众谏诤不合乃伏地称瞀不复言帝令两郎扶下殿宪亦不拜帝曰常闻关东觥觥郭子横竟不虚也宪遂以病辞退卒于家　乡里谚曰乡里恂恂邵伯春】　石建奏事谨愼　鲁恭举清平【汉书石奋传曰石建为郎中令奏事下建读之惊恐曰书马者与尾为五今乃四不足一获谴死矣其为谨愼他皆如是　续汉书曰鲁恭迁光禄勲举清平京师贵戚莫能枉其正】
　　光禄卿三
　　原张湛正谏【续汉书曰张湛字子孝拜光禄勲光武临朝或有惰容湛辄谏其失常乗白马帝每见湛辄言白马生且复见矣】　诱进好学【又曰杜林为光禄勲郎有好学者辄见诱进朝夕满堂士以是髙而慕附之】　时亮天工【傅元太常赵喜咨进赞曰时亮天工四门顺轨】　陈蕃切谏【东观汉记曰陈蕃为光禄勲上疏切谏曰鄙谚云盗不过五女门以女能贫家也今后宫之女数千食肉衣绮岂不贫乎】　増袁彭清洁【册府元曰袁彭为光禄勲行至清为吏粗袍粝食终于议尚书胡广等追表其有清洁之羙比前朝贡禹第五伦求蒙显赠当时皆嗟叹之】　以清廉称【东观汉记曰孙湛为光禄勲以清廉见称与周泽相】　周泽清廉【册府元曰后汉周泽为光禄勲清廉果于从政】　原以明经拜【后汉刘昆以明经徴拜为光禄勲】三日拜司空【后汉书曰茍爽为光禄勲视事三日进拜司空】　増顔含不识降礼【册府元曰晋顔为光禄于时论者以王导帝之师傅名位隆重百僚宜为降礼太常冯怀以问于含曰王公虽重礼无偏敬降之言或是诸君事宜鄙人老矣不识时务旣而告人曰吾闻伐国不问仁人向冯祖思问佞于我我有邪徳乎】　置惟允【庾氷集晋乐谟诏曰光禄典吏署置惟允其以前散常侍谟为光禄勲也】　文辞粲然【臧荣绪晋书曰应詹字思逺光禄卿讽议于时优防文籍爱人好士文辞粲然】　应詹无所明【晋书中兴南顿应録曰王敦徙应詹为光禄詹以敦专制自树故优游讽咏一无所标明也】　即日为护军【王隐晋书应詹传曰詹迁光禄勲王敦作逆帝问如何答曰陛下宜奋赫斯之威臣等负戈前驱愿不俟命以讨逆社稷之计也即日以詹为防军】郑黙不矜物【王隐晋书曰郑黙字思转光禄勲寛中博爱谦虚温谨不以才地矜物事上】
  </div>
  <div class="pagination">
   <a href="御定渊鉴类函_page73.html">
    上一页
   </a>
   <span>
    ...
   </span>
   <a href="御定渊鉴类函_page69.html">
    69
   </a>
   <a href="御定渊鉴类函_page70.html">
    70
   </a>
   <a href="御定渊鉴类函_page71.html">
    71
   </a>
   <a href="御定渊鉴类函_page72.html">
    72
   </a>
   <a href="御定渊鉴类函_page73.html">
    73
   </a>
   <span class="current-page">
    74
   </span>
   <a href="御定渊鉴类函_page75.html">
    75
   </a>
   <a href="御定渊鉴类函_page76.html">
    76
   </a>
   <a href="御定渊鉴类函_page77.html">
    77
   </a>
   <a href="御定渊鉴类函_page78.html">
    78
   </a>
   <a href="御定渊鉴类函_page79.html">
    79
   </a>
   <span>
    ...
   </span>
   <a href="御定渊鉴类函_page75.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
