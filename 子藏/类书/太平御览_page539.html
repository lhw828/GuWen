<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 539 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 539 页/共 737 页
  </h1>
  <div class="content">
   《唐书》曰：日本国者，倭国之别种也。以其国在日边，故以日本为名。或云：倭国自恶其名不雅，改为日本；或云：日本旧小国，并倭国之地。其人入朝者，多自矜大，不以实对，故中国疑焉。
又云：其国界东西南北皆数千里，西界、南界咸至大海，东界、北界有大山为限，山外即毛人之国。长安三年，其大臣朝臣真人来贡方物。朝臣真人者，犹中国户部尚书。冠进德冠，其顶为花，分而四散；身服紫袍，以锦为腰带。真人好读经史、解属文，容止温雅。则天宴之於麟德殿，授司膳卿，放还本国。
又曰：开元初，日本国遣使来朝，因请儒士授经。诏四门助教赵玄默就鸿胪寺教之。乃遗玄默阔幅布，以为束修之礼，题云“白龟元年”，调布人亦疑其伪为此题。所得锡赍，尽市文籍，泛海而还。其偏使朝臣仲满，慕中国之风，因留不去，改姓名为朝衡，仕历左补阙。仪王友衡，留京师五十年，好书籍，放归乡，逗留不去。
又曰：贞元二十一年，日本国遣使来朝，留学生橘免势、学问僧空海。元和元年朝贡，使判官高阶真人上言：“前件学生艺业稍成，愿归本国，便请与臣同归。”从之。开成四年，又遣使朝贡。
《南海经》曰：南倭、北倭属倭国，在带方东大海中，以女为王。其俗零结衣服，无针功，以丹朱涂身，不妒忌，一男子数十妇。
屿人
《外国记》曰：周详泛海，落屿。上多，有三千馀家，云是徐福僮男之後，风俗似吴人。
虾夷国
《唐书》曰：虾夷国，海岛中小国也。其吏须长四尺。尤善弓矢，插箭於首，令人戴觚而立，数十步射之，无不中者。显庆四年十月，随倭国使入朝。
卷七百八十三　四夷部四□东夷四
高句丽
范晔《後汉书》曰：高句骊国，节於饮食，而好治宫室。其俗淫，皆洁净自喜，夜辄男女群聚为倡乐。
《魏略》曰：高句丽国，在辽东之东千里。其王都於丸都之下，地方二千里，户三万。多山林，无源泽，其国贫俭土着。为宫室宗庙，祠灵星社稷。其俗吉凶喜寇抄。其国置官，有相加军卢、沛者、古邹加，尊卑各有等。本捐奴部为王，稍微弱，今桂娄部代之。大家不田作，下户给赋税，如奴。俗好歌舞。其人自喜跪拜申一脚，与夫馀异，行步皆走。又以十月会祭天，名曰东盟。有军事亦祭天，杀牛观蹄，以占吉凶。大加着帻，如帻无後；其小加着折风，形台弁。无牢狱，有罪者即会加评议，便杀之，没入妻子为奴婢；盗一责十二。婚姻之法，女家作小屋於大屋之後，名为婿屋，婿暮至女家户外，自名跪拜，乞得就女宿，女家听之，至生子，乃将妇归。其俗淫，多相奔诱。其死葬有椁无棺，停丧百日。好厚葬，积石为封，列种松柏。兄死，亦报嫂。俗有气力，便弓矢、刀矛，有铠，习战。又有小水犭百，俗出好弓，其马小，便登山。夫馀不能臣也，沃沮、东秽皆属之。其国都依大水而居。王莽时，发句丽以伐胡，不欲行，亡出塞，为寇害。莽更名为下句丽。
《後魏书》：高句丽者，出於夫馀。自言先祖朱蒙，母河伯女，夫馀王闭於室中，为日所照，引身避之，日影又逐，既而有孕，生一卵，大如五升。夫馀王弃之，与豕，豕不食；弃之於路，牛马避之；又弃之野，众鸟以毛茹之。夫馀王剖之，不能破，遂还其母。其母以物裹之，置於暖处，有一男破壳而出。及其长也，字之曰朱蒙。其俗言朱蒙者，善射也。夫馀国人以朱蒙非人所生，将有异志，请除之。王不听，命之养马。朱蒙每私试，知其善恶，骏者减食令瘦，驽者善养令肥。夫余王以肥者自乘，以瘦者给朱蒙。后狩于田，以朱蒙善射，射给以一矢。朱蒙虽一矢，殪兽甚多。夫馀之臣又谋杀之。朱蒙母阴知，以告朱蒙。朱蒙与乌馀二人弃夫馀东南走。中道遇一大水，欲济无梁，夫馀人追之甚急。朱蒙告水曰：“我是日子，河伯外孙。今日逃走，追兵垂及，如何得济？”於是鱼鳖并浮，为之成桥。朱蒙得度，鱼鳖乃解，追骑不得度。朱蒙至普述水，遇见三人，其一人衣着麻，一人着纳衣，一人着水藻衣，与朱蒙至纥升骨城，遂居焉。号曰高句丽，因以高为氏焉。
《北史》曰：朱蒙，在夫馀时，其妻怀孕，朱蒙逃後生子。始闾谐，及长，知朱蒙为国王，即与母亡归之，名曰闾达，委之国事。朱蒙死，至孙莫来立，乃并夫馀。汉武帝元封四年，灭朝鲜，置玄菟郡，以高句丽为县以属之。汉时，赐之衣帻、朝服、鼓吹，常从玄菟郡受之。後稍骄，不复诣郡，但於东界筑小城受之，遂名此城为帻沟娄。沟娄者，句丽城名也。
又曰：公孙度之雄海东也，高句丽伯固与之通好。伯固死，伊夷模立。伊夷摸数寇辽东，建安中，公孙康出军击之，大破其国，焚烧邑落。伊夷模更作新国於九都山下。
又曰：高句丽伊夷模死，其子位宫立。始，位宫曾祖宫，生而目开能视，国人恶之。及长，凶虐，国以破残。及位宫生，亦能视人。高丽呼相似为位，以为似其曾祖宫，故名位宫。亦有勇力，便鞍马，善射猎。魏正始中，位宫寇辽西。安平五年，幽州剌史毋丘俭将万人，出玄菟讨位宫，大战於沸流，败走。俭追至岘，悬车束马登丸都山，屠其所都。位宫单将妻子远窜。六年，俭复讨之，位宫轻将诸加奔伏沃沮。俭使将军王颀追之，绝沃沮千馀里，到肃慎南界，刻石纪功。又刊九都山铭不耐城而还。
又曰：後魏太武帝时，高丽王钊曾孙琏始遣使者诣安东，奉表贡方物，并请国讳。太武嘉其诚款，诏下帝系名讳於其国，使员外散骑侍郎李敖拜琏为都督辽海诸军事、高句丽王。敖至其所居平壤城，访其方事，云去辽东一千余里至栅城，南至小海，北至旧夫馀，人户三倍於前。后魏时，贡使相寻，岁致黄金二百斤、白银四百斤。
又曰：後魏文明太后以献文六宫未备，敕琏令荐其女。琏奉表云：“女已出，求以弟女应旨。”朝廷许焉。会献文崩，乃止。
又曰：後魏太和十五年，琏死，其孙云立，复赐以衣冠服物车旗之饰。自此岁常贡献。至大统十年，其王成遣使至西魏朝贡。及齐受东魏之禅，又朝于齐文宣，加成使持节侍中、骠骑大将军，高丽王如故。
又曰：北齐天保三年，文宣至营州，使博陵崔柳使于高丽。求魏末流人。敕柳曰：“若不从者，以便宜从事！”及至，不见许。柳张目叱之，拳击成，坠於床下，成左右雀息不敢动，乃谢服。柳以五千户反命。
又曰：高句丽东至新罗，西度辽二千里，南接百济，北邻一千馀里。人皆土着，随山谷而居，衣布帛及皮。土田薄瘠，蚕农不足以自供，故其人节饮食。其王好修宫室，都平壤城，亦曰长安城。其城随山屈曲，南临氵贝水。城内惟积仓储器备，寇至方入固守，王别为宅於其侧，不常居之。其外复有国内城及汉城，亦别都也，其国中呼为三京。复有辽东、玄菟等数十城，皆置官司，以相统摄焉。其置官有大对卢已下凡十二等分，掌内外事。复有内评五部褥萨，人皆头着折风，形如弁，士人加插二鸟羽。贵者其冠曰苏骨多，用紫罗为之，饰以金银。服大袖衫、大口裤、素皮带、黄革履。妇人裙襦加衤巽。书有五经、三史、《三国志》、《晋阳秋》。兵器与中国略同。及春秋校猎，王亲临之。税布五匹、谷五石。游人则三年一税，十人共细布一匹。其刑法峻，罕有犯者。乐有五弦琴、筝、筚篥、横吹、萧、鼓之属，吹芦以和曲。每年初，聚戏氵贝水上，王乘腰舆，列羽仪观之。事毕，王以衣入水，分为左右二部，以水石相溅掷，喧呼驰逐，再三而止。性多诡伏，言辞鄙秽，不简亲疏，父子同川浴，共室寝。好歌舞。常以十月祭天，其公会，衣服皆锦绣，金银以为饰。好蹲踞，食用俎豆。出三尺马，云本朱蒙所乘马种，即果下也。风俗尚淫，不以为愧。俗多游女，夫无常人，夜则男女群聚而戏，无有贵贱之节。有婚嫁取，男女相悦即为之。男家送猪、酒而已，无财聘之礼；或有受财者，人共耻之，以为卖婢。死者殡在屋内，殡三年，择吉日而葬。居父母及夫丧皆三年，兄弟三月。初终哭泣，葬则鼓舞作乐以送之，埋讫，取死者生时玩好车马置墓侧，会葬者争取而去。
又曰：隋开皇中，高丽王元率万馀骑寇辽东西，营州总管韦世冲击走之。帝大怒，命汉王谅为元帅，总水陆讨之，下诏黜其爵位。元亦惶惧，遣使谢罪，上表称“辽东粪土臣元”云云。上於是罢兵，待之如初，元亦岁遣朝贡。炀帝嗣位，天下全盛，高昌王、突厥启人可汗并亲诣阙贡献。於是征元入朝，元惧，蕃礼颇阙。大业七年，帝将讨元罪，车驾度辽水，止营於辽东。又敕诸将：高丽若降，即宜抚纳，不得纵兵入城。城陷，贼辄言降。诸将奉旨，不敢赴机，每先驰奏，比报，贼守御亦备，复出拒战，如此者三。帝不悟，由是食尽师老，转输不继，诸军多败绩，於是班师。
又曰：隋大业九年，炀帝复亲征高丽。敕诸军以便宜从事。诸将分道攻城。贼势日蹙。会杨玄感作乱，帝大惧，即日六军并还。十年，发天下兵，会贼盗蜂起，所在阻绝，军多失期。至辽水，高丽亦困弊，遣使乞降。帝许之，顿怀远镇受其降，仍以俘囚军实归至京师。
《南史》曰：高丽本有五族，有消奴部、绝奴部、慎奴部、灌奴部、桂娄部。本消奴部为王，微弱，桂娄部代之。其置官，有对卢则不置沛者，有沛者则不置对卢焉。晋安帝义熙九年，高翼奉表献赭白马。宋元嘉十五年，冯弘为魏所攻败，奔高丽北丰城，表求迎接。文帝遣使王白驹、赵次兴迎之，并令高丽资遣。琏不欲弘南，乃遣将孙漱、高仇等袭杀之。白驹等率所领七千馀人生擒漱，杀仇等二十人。十六年，文帝欲侵魏，诏琏献马八百匹。大明二年，又献肃慎矢及苦矢、石。历齐、梁，并授爵位，遣使奉表献方物不绝。
《唐书》曰：高丽者，出自扶馀之别种。其国都於平壤城，即汉乐浪郡之故地，在京师东五千一百里。其官大者号大对卢，比一品，总知国事。三年一代，若称职者，不拘年限。交替之日，或不相祗服，皆勒兵相攻，胜者为之。其王但闭宫自守，不能制御。次曰太大兄，比正二品。对卢以下，官总十二级。外置州县六十馀城，大城置亻辱萨一人，比都督。诸城置道使，比剌史。其下各有僚佐，分掌曹事。衣裳服饰，惟王五彩，以白罗为冠，白皮小带，其冠及带咸以金饰。官之贵者，则青罗为冠，次以绯罗，插二鸟羽及金银为饰。衫筒袖，裤大口，白韦带，黄革履。国人衣褐戴弁，妇人首加巾帼。好围棋、投壶之戏，人能蹴鞠。食用笾豆簋樽俎洗，颇有箕子之遗风。其所居必依山谷，皆以茅草葺舍，惟佛寺神庙及王宫官府乃用瓦。其俗贫窭者多冬月皆作长坑，下燃火，温以取暖；种田、养蚕略同中国。城东有大穴，名神隧，皆以十月王自祭之。俗爱书籍，至於衡门厮养之家，各於街衢造大屋，谓之局堂，子弟未婚之前，昼夜於此读书、习射。
又曰：武德二年，高丽王建武遣使来朝。四年，又遣使朝贡。高祖感隋末战士多陷其地，五年赐建书云：“在此所有高丽人等，已令追括寻即遣送；彼处有此国人者，王可放还，务尽绥育之方，共弘仁恕之道。”於是建武悉搜括华人，以礼宾送，前後至者万数，高祖大喜。七年，遣使往册建武为上柱国、辽东郡王、高丽王，仍将天尊像及道士往彼，为之讲《老子》，其王及道俗等观听者数千人。贞观二年，破突厥颉利可汗，建武遣使奉贺，并上封域图。五年，诏遣广州都督府司马长孙师往，收瘗隋时战亡骸骨，毁高丽所立京观。
又曰：贞观十六年，高丽西部大人盖苏文有罪，其王建武议欲诛之。苏文乃召部兵於城南，云将校阅，诸大臣皆来临视，苏文勒兵尽杀之。因驰入王宫，杀建武，立其弟大阳子臧为王，自立为莫离支，犹中国兵部尚书兼中书令之职也，自是专国政。苏文姓泉氏，须面甚伟，形体魁杰，身佩五刀，左右莫敢仰视。恒令其属官俯伏於地，践之上马，下亦如之。出必先布队仗，导者长呼，以辟行人，百姓畏避，皆自投坑谷。太宗闻之，遂出师吊伐。十九年，命刑部尚书张亮为平壤道行军大总管，领将常何等率江淮岭硖劲卒四万、战船五百艘，自莱州泛海趋平壤；又以英国公李为辽东道行军大总管，江夏王道宗为副，率步骑六万趋辽东。两军合势，太宗亲御六军以会之。夏四月，李军渡辽，进攻盖牟城，拔之，以其城置盖州。五月，渡辽水，诏彻桥梁，以坚士卒志。帝既至辽东城下，见士卒负担以填堑者，帝分其尤重者，於马上载之。从官悚动，争赍以送城下。高丽闻我有抛车，飞三百斤石於一里之外者，甚惧之，乃於城上积木为战楼，以拒飞石。列车发石，以击其城，所遇尽溃。又推撞车，撞其楼阁，无不倾倒。拔其城为辽州。初，帝自定州命每十里置一烽，属于辽城，与太子约：克辽东当举烽。是日，帝命举烽。师次白崖城，右卫太将军李思摩中弩矢，帝亲为吮血，将士闻之莫不感励。城主孙戊音遂乞降，以其城置岩州，授伐音为剌史。我军之渡辽也，莫离支遣加户城七百人戍盖牟城，李尽虏之。其人并请随军自效，太宗谓曰：“讵不欲尔之力？尔家悉在加尸，尔为吾战，彼将为戮矣。破一家之妻子，取一人之力用，吾不忍也！”悉令放还。车驾进次安市城，高丽北部耨萨高延寿、南部高惠真，率高丽、之众十五万来救，引军直进。太宗夜召诸将，躬自指麾，因令所司张受降幕於朝堂之侧，曰：“明日午时纳降虏於此矣！”遂率军而进，至时，果败二帅之众。太宗因按辔观贼营垒，谓侍臣曰：“高丽倾国而来，存亡所系，一麾而败，天我也。”因下马再拜以谢天，名所幸山为驻跸山，令中书侍郎许敬宗为文，勒石以纪其功。八月，移营安市诚东，李等攻拔之，乃诏班师。初，攻陷辽东城，其中应没为奴婢者一万四千人，并遣集幽州，将分赏将士。太宗悯其父母妻子一朝分散，令有司准其直以布帛赎之，赦为百姓，其众欢叫之声三日不息。
又曰：贞观二十年，高丽遣使来谢罪，并献二美女。太宗谓其使曰：“归谓尔主：美色者，人之所重。尔之所献，信为美丽。悯其离父母兄弟，於本国留其身而忘其亲，爱其色而伤其心，我不取也。”并还之。
又曰：乾封元年，高丽遣其子入朝，陪位於太山之下。其年，盖苏文死，其子男生代为莫离支，与弟男建、男产不睦，为其所逐，走据国内城，使其子献城，诣阙求哀。十一月，命英国公李率郭侍封等以征之。二年二月，至城，谓诸将曰：“新城是高丽西境镇城，最为要害。若不先图，馀未易可下。”遂引兵於城西南，据山筑栅，且攻且守。城中窘急，数有降者。自此所向克捷，高藏及男建遣男产将首领九十八人持帛幡出降，请使入朝，以礼延接。男建犹闭门固守。十一月，拔平壤城。虏高藏、男建等至京师，献俘于含元宫。乃分其地，置都督府九，州四十二，县一百。又置安东都护府以统之。擢其酋渠有功者，授都督、刺史及县令，与华人参理。仍遣左武卫将军薛仁贵总兵镇之。自是高氏君长遂绝。
卷七百八十四　四夷部五□东夷五
豆莫娄
《後魏书》曰：豆莫娄国，在勿吉国北千里，去洛阳六千里，旧北夫馀也。
沃沮
范晔《後汉书》曰：东沃沮，人性质直强勇，便持矛步战。
《魏志》曰：东沃沮在高句丽盖马大山之东，滨大海而居。无大君王，世世有邑长。其言语与句丽大同，时时小异。汉初，燕亡人卫满王朝鲜时，沃沮皆属焉。元封二年伐朝鲜，分其地为四郡，以沃沮为玄菟郡。後为夷貊所侵，还属乐浪。今诸邑落渠帅称三老臣，句丽置其中大人为使，又置大家以统之，税其貂布食物、美女碑妾。其土肥美，背山向海，宜五谷。人性质直。少牛马。便持刀矛。其国俗制度，大较似句丽。其嫁娶之法：女年十岁已相许，男家迎之，长养以为妇，至成人更还女家，责钱毕乃复还男。其葬送之法：大木椁长十馀丈，开一头作户，新死皆假埋之，须肌肉尽，取骨置椁中；举家皆共一椁，刻木如生，随死者为数；又为瓦鬲，置米其中，编悬之於椁户边。
《後汉书》曰：北沃沮，人言海中有女国，无男人。或传其国有神井，窥之辄生子云。
《魏志》曰：北沃沮，一名置沟娄，去南沃沮八百里。其俗南北皆同。与挹娄接，挹娄喜乘船寇抄，沃沮畏之。夏日恒在山上长深穴中为守备；冬月冰冻，船道不通，乃下居村落。其耆老言：国人尝乘船捕鱼，遭风，见吹数十日，东得一岛，其上有人，言语不可晓。其俗，常以七月取童女沈海。又言一国亦在海中，纯女无男。又得一布衣，其两袖长二丈。又得一破船，在岸边。有一人，项中复有面，与语不相晓，不食而死。
肃慎
《书》曰：成王既伐东夷，肃慎来贺，（海东诸夷，武王克商，皆通道焉。成王即政而叛，王伐而服之，故肃慎相来贺。）王俾荣伯作《贿肃慎之命》。（王使荣伯为命书，以币贿赐肃慎之束贺。）
《後汉书》曰：挹娄，古肃慎之国也。在夫馀东北千馀里，东滨大海，南与北沃沮接，不知其北所极。土地多山险，车马不通。人形似夫馀，而言各异。有五谷、麻布。出赤玉、好貂。（所谓挹娄貂是。）无君长，其邑各有大人，处於山林之间。土气极寒，常为穴居，以深为贵，大家至接九梯。好养豕，食其肉，衣其皮。冬以豕膏涂身厚数分，以御风寒；夏则裸以尺布，蔽其前後。其人臭秽不洁，作厕於中，圜之而居。自汉兴以後，臣属夫馀。种众虽少，而多勇力，处山险，又善射发，能入人目。弓长四尺，力如弩。矢用苦，长一尺八寸。青石为镞，镟皆施毒，中人即死。便乘船，好寇盗，邻国畏患，而卒不能服。东夷夫馀饮食类此，皆用俎豆。惟挹娄独无法俗，最无纲纪。（《魏志》所载同。）
《山海经》曰：不咸山在肃慎国。有树名雄常，先人代帝，於此取衣。（其俗无衣。中国有圣帝代立者，则此木皮可衣。）
《家语》曰：孔子在陈，惠公宾之於上馆。时有集隼庥於陈侯之庭而死，苦矢贯之，石，（苦，木名。，箭镞。）其长尺有咫。惠公使以隼如孔子之馆问焉，子曰：“隼之来远矣，此肃慎氏之矢也。”（事具博物部。）
《肃慎国记》曰：肃慎氏，其地在夫馀国北可六十日行，东滨大海。夏则巢居，冬则穴处。父子世为君长，无文墨，以言语为约。其畜有马、猪、牛、羊。不知乘马，以为财产而已。猪放山谷中，食其肉，坐其皮，绩猪毛以为布。无井灶，人作瓦鬲，四五升以食。坐则箕踞，足挟肉而啖之；得冻肉，坐其上，令软。土地无盐，烧木作灰，灌取汁食之。俗皆编发，以布作褡衤，径尺馀，以蔽前。嫁娶之法：男以毛羽插女头，女和则持归，然後致礼娉之。妇贞而女淫，贵壮贱老，寡居终身不嫁。性凶悍，以无忧丧相尚。父母死，男子不哭，哭者谓之不壮。相盗，赃物无多少，尽诛杀之。虽野处而不相犯。死者即日便葬於野，交木作小椁。杀猪积椁上，富室数百，贫者数十，以为死者之粮。以土覆之，以绳系於椁，头出土上，以酒灌酹，终绳腐而止，无时祭祀也。其檀弓三尺五寸，括矢长尺有咫，石，皮骨甲。石山在国东北，取之必先祈神，石利入铁。
勿吉
《後魏书》曰：勿吉国在高句丽北，旧肃慎国也。去洛五千里。国有大水，阔三里馀，名速末水。其地下湿。无牛，有车马，佃则偶耕，车则步推。有粟及麦祭，（音祭。）菜则有葵。水气咸凝，盐生树上，亦有盐池。多猪无羊。嚼米р酒，饮之能醉。妇人则布裙，男子猪犬皮裘。初婚之夕，男就女家，执女乳而罢，便以为定，仍为夫妇。俗以人溺洗手面，头插虎豹尾。其父母春夏死立理之，冢上作屋，不令雨湿；若秋冬死，以其尸哺貂，貂食其肉，多得之。国南有徒太山，魏言太皇。有虎豹熊狼，不害人。其傍有大莫卢覆锺国、莫多回国、库娄国、素和国、具伏弗国、匹犁尔国、拔大何国、都羽陵国、库伏真国、鲁娄国、羽真俟国，前后各遣朝献。
《北史》曰：勿吉国在高句丽北，一曰。邑落各自有长，不相总一。其人劲捍，於东夷最强，言语独异。常轻豆莫娄等国，诸亦患之。去洛阳五千里。自和龙北二百馀里，有善玉山。山北行十三日，至祁黎山。又北行七日，至洛怀水，水广里馀。又北行十五日，至太岳、鲁水。又东北行十八日，到其国。其部类凡有七种，一号栗末部，与高丽接，胜兵数千，多骁武，每寇高丽；其二曰伯咄部，在栗末北，胜兵七千；其三曰安车骨部，在伯咄东北；其四曰拂涅部，在伯咄部东；其五曰号室部，在拂涅东；其六曰黑水部，在安车骨西北；其七曰山部，在栗末东南，胜兵并不过三千。而黑水部尤为劲健。自拂涅以东，矢皆石镞，即古肃慎氏也。东夷中为强国，所居多依山水，渠帅曰大莫弗瞒（母官切。）咄。国南有徒太山者，俗甚敬畏之，人不得山上溲污；行经山者，以物盛去。地卑湿，筑土如堤，凿穴以居，开口向上，以梯出入。其妻有外淫者，人告其夫，辄杀妻而後悔，必杀告者，由是奸淫事终不敢发。人皆善射，以射猎为业，角弓长三尺，箭长尺二寸。常以七八月造毒药，傅矢以射禽兽，中者立死。煮毒药，气亦能杀人。
又曰：延兴中，勿吉国遣乙力支朝献。大和初，又贡马五百匹。乙力支称：初发其国，乘船溯难河西上，至太氵尔河，沉船於水，南出陆行，度洛孤水，从契丹西界达和龙。自云：其国先破高句丽十落，密共百济谋，从水道并力取高丽，遣乙力支奉使大国，谋其可否。诏敕：“三国同是藩附，宜共和顺，勿相侵扰。”乙力支乃还，从其来道，取得本船，泛达其国。
《隋书》曰：开皇初，勿吉国相率遣使贡献。文帝诏其使曰：“朕闻彼土人勇，今来实副朕怀。视尔等如子，尔等宜敬朕如父。”对曰：“臣等僻处一方，闻内国有圣人，故来朝拜。既亲奉圣颜，愿长为奴仆。”其国西北与契丹接，每相劫掠。後因其使来，文帝诫之，使勿相攻击，使者谢罪。帝因厚劳之，令宴饮於前。使者与其徒皆起舞，其曲折多战斗容，上顾谓侍臣曰：“天地间乃有此物，常得用兵意。”然其国与隋悬隔，惟栗末白山为近。炀帝初，与高丽战，频败其众，渠师突地稽率其部降，拜右光禄大夫，居之柳城，与边人来往，悦中国风俗，请被冠带。帝嘉之，赐以锦绮而褒宠之。及辽东之役，突地稽率其徒以从，每有战功，赏赐甚厚。
扶桑国
《南史》曰：扶桑国者，齐永平元年，其国有沙门慧深来至荆州，说云：扶桑在大汉国东二万馀里，地在中国之东。其土多扶桑木，故以为名。扶桑叶似桐，初生如笋，国人食之，实如梨而赤，绩其皮为布以为衣，亦以为锦。作板屋，无城郭。有文字，以扶桑皮为纸。无兵甲，不攻战。其国法有南北狱，若有犯轻罪者入南狱，重罪者入北狱。有赦则放南狱，不赦北狱。在北狱者，男女相配，生男八岁为奴，生女九岁为婢，犯罪之身至死不出。贵人有罪，国人大会，坐罪人於坑，对之宴饮分诀，若死别焉；以灰绕之，其一重则身屏退，二重则及子孙，三重者则及七世。名国王为乙祁，贵人第一者对卢，第二者小对卢，第三为纳咄沙。国主行，有鼓角导从。其衣色随年改易，甲乙年青，丙丁年赤、戊已年黄、庚辛年白、壬癸年黑。有牛角甚长，以角载物，至胜二十斛。有马车、牛车、鹿车。国人养鹿，如中国畜牛，以乳为酷。有赤梨，经年不坏。多葡萄。其地无铁，有铜，不贵金银，市无租估。其婚姻法：婿往女家门外作屋，晨夕洒扫，经年而女不悦，即驱之，相悦乃成婚。婚礼大抵与中国同。亲丧，七日不食；祖父母丧，五日不食；兄弟伯叔姑姊妹，三日不食。设坐为神像，朝夕拜奠，不制衰。嗣王立，三年不亲国事。其俗旧无佛法，宋大明二年，宾国常有比丘五人游行其国，始通佛法经教焉。
女国
《南史》曰：沙门惠深云：女国在扶桑东千馀里。其人容白端正，色甚洁白，身体存毛，发长委地。至二三月，竞入水妊娠，六七月产子。女人胸前无乳，项後生毛根，白毛中有汗似乳。子百日能行，三四年则成人矣。儿见人惊避，偏畏丈夫。食咸草如禽兽。咸草叶似邪蒿，而气味咸。
文身
《南史》曰：文身国，在佞国东北七千馀里。人体有文如兽，其额上有三文，文直，贵；文小曲者，贱。土俗欢乐，物丰而贱，行客不赍粮。有屋宇，无城郭。国王所居，饰以金银珍丽。绕屋为堑，广一丈，实以水银，雨则流于水银之上。市用珍宝。
大汉
《南史》曰：大汉国，在文身国东五千馀里，无兵戈，不战伐。风俗并与文身国同，而言语异。
流求
《隋书》曰：流求国，居海岛之间，当建安郡东，水行五日而至。土多出铜。其王姓欢斯，名渴刺兜，不知其由来、有国代数也。彼土人呼之为可老羊，妻曰多拔荼。所居曰波罗檀洞，堑栅三重，环以流水，树棘为藩。王所居舍，其大十六间，雕刻禽兽。多斗镂树，似橘而叶密，条纤如发，纷然下垂。国有四五帅统诸洞，洞有小王。往往有村，村有鸟了帅，并以善战者为之，自相树立，理一村之事。男女皆以白缠发，从头盘绕。妇人以罗纹白布为帽，织斗镂皮，并杂色及杂毛以为衣，制裁不一。织藤为笠，饰以毛羽。兵有刀槊弓箭剑铍之属，编为甲，或以熊、豹之皮。王乘木兽，令人举之而行，导从不过数十人。国人好相攻击，人皆骁健善走，难死而耐创。诸洞各为部队，不相救助。两阵相当，勇者三五人相击射，如其不胜，一军皆走，遣人致谢，即共和解，收取斗死者，共聚而食之，食皆用手。无赋敛，有事则均税。俗无文字，视月亏盈以纪时节，候草枯以为年岁。人深目长鼻，颇类于胡人。纵年老，发多不白。无君臣上下之节、拜伏之礼。父子同床而寝。妇人产乳，必食子衣。以木槽曝海水为盐，木汁为醋，酿米面为酒。遇得异味，先进尊者。凡有宴会，执酒者必待呼名而後饮。上王者酒，亦呼王名，衔杯同饮，颇同突厥。歌呼蹋蹄，一人唱，众皆和，音韵哀怨。其死者气将绝，举至庭，浴其尸，以布帛缠之，裹以苇草，衬土而殡，上不起坟，为子者数月不食肉。有熊罴豺狼，尤多猪鸡，无牛羊驴马。厥田良沃，先以火烧，而引水灌之。持一插--以石为刃，长尺馀，阔数寸--而垦之。宜播种。树木同江表，气侯岭南相类。俗事山海之神，祀以酒肴。斗战杀人，便将所杀人祭其神。炀帝大业初，海帅何蛮等，每春秋二时，天清风静，东向，依稀似有烟雾之气，亦不知几千里。三年，帝令羽骑尉朱宽入海求访异俗，何蛮言之，遂与蛮俱往。因到流求国，言语不相通，掠一人，并取其甲而还。时倭国使来朝贡，见之，曰：“此夷邪久国人所用也。”帝遣武贲郎将陈棱、朝请大夫张镇同率兵，自义安浮海击之，至流求。初，棱将南方诸国人从军，有昆仑人，颇解其语，遣人慰谕之。流求不从，拒逆官军。棱击走之，进至其都，频战皆败，毁其宫室，虏其男女数千人而还。
卷七百八十五　四夷部六□南蛮一
叙南蛮
《礼记□王制》曰：南方曰蛮，雕题交址，有不火食者矣。（雕文，谓刻肌，以丹青涅之。交距足，相乡。不火食，地气暖，不为病。）
《左传》曰：庸人率群蛮以叛楚，（庸，今上庸县，属楚之小国。）麋人率百濮聚於选，将伐楚。（选，楚地。百濮，夷也。）於是申息之北门不启。
又曰：楚子闻蛮氏之乱也，与蛮子无质也，（质，信也。）使然丹诱戎蛮子嘉杀之，遂取蛮氏。
又曰：王子朝使告于诸侯曰：“兹不谷震荡播越，窜在荆蛮，未有攸底。”（蠢，动也。蛮荆，荆州之蛮也。）
《诗》曰：蠢尔蛮荆，大邦为仇。
又曰：修尔车马、弓矢戎兵，用戒戎作，用逖蛮方。（蛮方，蛮荆之外也。此时中国微弱，故复戒将率之臣，以治军实。）
又曰：保有凫绎，遂荒徐宅，至于海邦。淮夷蛮貊，及彼南夷，莫不率从。
《尚书□舜典》曰：柔远能迩，德允元，而难任人，蛮夷率服。帝曰：“皋陶，蛮夷猾夏，寇贼奸宄。”（猾，乱也。夏，华夏也。群行攻劫曰寇，杀人曰贼，在外曰奸，在内曰宄，言无教所致也。）
又《禹贡》曰：三百里蛮。
《论语》曰：子张问行，子曰：“言忠信，行笃敬，虽蛮貊之邦，行矣。”
《史记》曰：吴太伯、弟仲雍皆周大王之子，避季历，乃奔荆蛮，文身断发，示不可用。荆蛮义之，从而归之千馀家。
《汉书》曰：贾谊上书云：“凡天子者，天下之首，何也？上也。蛮夷者，天下之足，何也？下也！”
《世说》曰：郝隆为桓温南蛮参军。三月三日，就温席作诗曰：“И隅跃清池。”温问何物，答曰：“蛮名鱼为И隅。”桓曰：“何为作蛮语？”隆曰：“千里投公，始得一蛮府参军，那得不作蛮语！”
越裳国
《尚书大传》曰：交址之南有越裳国。周公居摄六年，制礼作乐，天下和平。越裳以三象重译而献白雉，曰：“道路悠远，山川阻深，音使不通，故重译而朝成王以归。”周公曰：“德不加焉，则君子不飨其质；（质亦贽也。）政不施焉，则君子不臣其人。何以获此赐也？”其使请曰：“吾受命吾国之黄日久矣；天之无烈风淫雨，意者中国有圣人乎？有则盍往朝之？”周公乃归之於王，称先王之神致，以荐于宗庙。周德既衰，於是稍绝。
黄支国
《汉书》曰：黄支国，去合浦日南三万。国俗与朱崖略同。武帝时来贡，且多明珠、璧琉璃、奇石异物。大珠围及二寸，至圆者置之平地，终日不得止。
盘瓠
《後汉书》曰：昔高辛氏有犬戎之寇，帝患其侵暴，而征伐不克。乃访募天下有能得犬戎之将吴将军首者，购黄金千镒、邑万家，又妻以少女。时帝有畜狗，其毛五采，名曰盘瓠。下令之後，盘瓠遂衔人头造阙下，群臣怪而诊视之，乃吴将军首也。帝大喜，乃以女配盘瓠。盘瓠得女，负而走南山，止石室中，所处险绝，人迹不至。於是女解去衣裳，为仆鉴之髻结，著独力之衣。（仆鉴、独力，皆未详。流俗或改鉴为坚者，妄穿凿也。）经三年，生子十二人，六男六女。盘瓠死後，因自相夫妻，织绩木皮，染以草实。好五色衣服，制裁皆有尾形，其衣裳斑谰。语言侏离。好入山壑，不乐平旷。帝顺其意，赐以名山广泽。其後滋蔓，号曰蛮夷，外痴内黠，安土重旧。以先父有功、母帝之女，田作贾贩，无关梁符传租说之赋。有邑君长，皆赐印绶。冠用獭皮，名渠帅曰精夫，相呼为央徒。（央，焉郎切。《说文》曰：女人自称，央，我也。）今长沙武陵蛮是也。
又曰：南蛮，其在唐虞与之要质，故曰要服。夏、商之时，渐为边患。暨于周代，党众弥盛，故《诗》曰：“蠢尔蛮荆，大邦为仇。”至楚武王时，蛮与罗子共败楚师，杀其将屈瑕。（莫敖不设备，故败，缢于荒谷，群帅囚于治父也。）楚师既振，遂属於楚。及吴起相悼王，南并蛮、越，遂有洞庭、苍梧。秦昭王使白起伐楚，略取蛮夷，始置黔中郡。
又曰：汉兴，改秦黔中郡为武陵。岁令大人输布一匹，小口二丈，是谓ク布（《说文》曰：ク，南蛮赋也。音冬切。）虽时为寇盗，而不足为郡国患。光武建武二十三年，武陵蛮精夫相单程等大寇郡县，遣武威将军刘尚，发南郡、长沙、武陵兵万馀人，乘船溯沅水入武溪击之。（沅水出柯故且兰东北，经灵溪、长沙、巴陵郡入洞庭通功也。武溪，在灵溪郡卢溪县。）尚轻敌深入，悉为所没。又遣伏波将军马援将兵到临沅，（今武陵郡武县，即汉临沅县也。）击破之，单程等饥困乞降。会援病卒，谒者宗均听悉受降，为置吏以司之，群蛮遂平。
又曰：顺帝永和初，武陵太守上书，以蛮夷率服，可比汉人，增其租赋。议者皆以为可，尚书令虞诩独奏曰：“自古圣王不臣异俗，非德不能及，威不能加，其兽心贪婪，难率以礼。是故羁縻而绥抚之，附则受而不逆，叛则弃而不追。先帝旧典，贡税多少，所由来久矣。狡カ增之，必有怨叛，计其所得，不偿所费，必有後悔。”帝不从。其冬，酆中中蛮（水，出令酆阳郡。，音娄。）果争贡布非旧约，遂杀乡史，举种反叛。明年，遣武陵太守李进讨破之，斩首数百级，馀皆降散。
又曰：延熹中，长沙零陵蛮反叛，寇江陵。荆州刺史刘度、谒者马睦、南郡太守李肃皆奔走。肃主簿胡爽扣马首谏曰：“蛮夷见郡无儆备，故敢乘间而进。明府为国大臣，连城千里，举旄鸣鼓，应声十万，奈何委付守之重，而为逋逃之人乎？”肃拔刃向爽曰：“掾促去！太守今急，何暇此计！”抱马固谏，肃遂杀爽而走。帝闻之，征肃弃市，复爽门闾，拜家一人为郎。
《魏略》曰：高辛氏有老妇居王室，得耳疾。挑之，乃得物，大如茧。妇人盛瓠中，覆之以盘。俄须化为犬，其文五色，因名盘瓠。
干宝《晋纪》曰：武陵长沙郡夷，盘瓠之後。杂处五服之内，凭山阻险。每常为猱杂鱼肉，而归以祭盘瓠。俗称赤髓横裙子孙。
《唐书》曰：黄国公册安昌者，盘瓠之苗裔也。世为巴东蛮帅，与田、李、向、邓各分盘瓠一体。世传其皮盛以金函，四时致祭。
黄闵《武陵记》曰：山半有盘瓠石室，可容万人，中有石床、盘瓠行迹。今按山窟前，有石羊、石兽，古迹奇异。尤多坐石窟，大如三间屋。遥见一石，仍似狗形，蛮俗相传云是盘瓠象也。
《荆州记》曰：阮陵县君居酉口，有上就、武阳二乡，惟此是盘瓠子孙狗种也。二郡在武陵溪之北。
廪君
《後汉书》曰：巴郡南郡蛮，本有五姓：巴氏、樊氏、覃（覃音审。）氏、相氏、郑氏，皆出於武落锤离山。（在今郡是奏陵山县。）其山有赤、黑二穴，巴氏之子生于赤穴，四姓之子皆生黑穴。未有君长，俱事鬼神，乃共掷剑於石穴，约能中者奉以为君。巴氏子务相乃独中之，众皆叹服。又令各乘土船，约能浮者当为君，馀姓悉沉，惟务相独浮，因共立之，是为廪君。乃乘土船，从夷水至盐阳盐水，有神女谓廪君曰：“此地广大，鱼盐所出，愿留共居。”廪君不许。盐神暮辄来宿，旦即化为虫，与诸虫群飞，掩蔽日光，天地晦冥，积十馀日。廪君思其便，因射杀之，天乃开明。廪君於是君乎夷城，四姓皆臣之。廪君死，魂魄世为白虎。巴氏以虎饮人血，遂以人祠焉。
又曰：秦惠王并巴中，以巴氏为蛮夷君长，世代尚秦女。其人爵比不更，有罪得以爵除。
又曰：汉兴，南郡太守靳强奏请，一依秦时故事。至光武建武二十三年，南郡氵屠山蛮雷迁等始反叛，（氵屠，音屠。）寇掠百姓。遣武威将军刘尚讨破之，徙其种人七千馀口置江夏界中。其後沔中蛮是也。（汉之江夏郡，今竟陵郡富水、安陆、齐安、汉阳、江夏、蕲春郡地皆是也。）
又曰：和帝永元十三年，巫蛮许圣等（汉之巫县，今云安郡巫山县也。）以郡收税不均，怀怨恨，遂屯聚反叛。荆州诸郡兵讨破之，复悉徙置江夏。灵帝光和三年，江夏蛮复反，寇患累年。庐江太守陆康讨破之。（汉庐江即今郡也。）
《世本》曰：廪君使人操青缕以遗盐神曰：“婴此即相宜。”云与女俱生，弗宜将去。盐神受缕而婴之，廪君即立阳石上，望青缕而射之。盐神死，天乃大开。
《说文》曰：家，南郡蛮夷布也。（家音稼。）
《荆州图》曰：夷陵县西有温泉。古老相传，此泉元出盐，于今水有盐气。县西一独山，有石穴，有二大石并立穴中，相去一丈，俗名为阴阳石。阴石常湿，阳石常燥。
盛弘之《荆州记》曰：昔廪君浮夷水，射盐神于阳石之上。按，今施州清江县江水，一名夷水，一名盐水，源出清江县西都亭山。
《水经》曰：夷水，别出巴郡鱼复县。《注》云：“水色清照十丈，分沙石。蜀人见澄清，因名清江。”
板蛮
  </div>
  <div class="pagination">
   <a href="太平御览_page538.html">
    上一页
   </a>
   <span>
    ...
   </span>
   <a href="太平御览_page534.html">
    534
   </a>
   <a href="太平御览_page535.html">
    535
   </a>
   <a href="太平御览_page536.html">
    536
   </a>
   <a href="太平御览_page537.html">
    537
   </a>
   <a href="太平御览_page538.html">
    538
   </a>
   <span class="current-page">
    539
   </span>
   <a href="太平御览_page540.html">
    540
   </a>
   <a href="太平御览_page541.html">
    541
   </a>
   <a href="太平御览_page542.html">
    542
   </a>
   <a href="太平御览_page543.html">
    543
   </a>
   <a href="太平御览_page544.html">
    544
   </a>
   <span>
    ...
   </span>
   <a href="太平御览_page540.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
