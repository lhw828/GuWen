<!DOCTYPE html>
<html>
<head>
    <meta charset="UTF-8">
    <title>太平御览 - 第 302 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 302 页/共 737 页</h1>
    <div class="content">《尚书□伊训》曰：敢有侮圣言，逆忠直，时谓乱风。（狎悔圣人之言而不行，拒逆忠直之规而不纳。）
又《说命》曰：股肱惟人，良臣惟圣。（手足具乃成人，有良臣乃成圣。）
又《洪范》曰：睿作圣。（於事无不通谓之圣。）
又曰：圣时风若。（君能通理则时风顺之。）
又《多方》曰：惟圣罔念作狂，惟狂克念作圣。（惟圣人无念於善，则为狂人；惟狂人能念於善，则为圣人。）
又《君陈》曰：凡人未见圣，若不克见。既见圣，亦不克由圣。
《论语□雍也》曰：子贡曰：“如有博施於民而能济众，何如？可谓仁乎？”子曰：“何事於仁，必也圣乎！尧舜其犹病诸！”
又《述而》曰：子曰：“圣人吾不得而见之矣！得见君子者，斯可矣。”
又曰：子曰：“若圣与仁，则吾岂敢？”（孔子谦，不敢自名仁圣。）
又《子罕》曰：太宰问於子贡曰：“夫子圣者与？何其多能也？”子贡曰：“固天纵之将圣，又多能也。”
又孔子曰：君子有三畏：畏天命，畏大人，畏圣人之言。小人不知天命而不畏也，狎大人，侮圣人之言。
又子贡曰：有始有卒者，其惟圣人乎？
《孝经》曰：非圣人者，无法。
《春秋潜潭巴》曰：里社鸣，此里有圣人，百姓归之。（社里之居也，鸣则教令行。□教令则圣人能行之也。）
《大戴礼》曰：哀公问曰：“何谓圣人？”孔子对曰：“所谓圣人者，知通于大道，应变而不泅拢配于天地，参于日月。”
又曰：圣人有国，则日月不食，星辰不孛。
《尚书考灵曜》曰：五百载，圣纪苻。（五百，法天地之数也。王命长，故以为五百载也。苻，图书也。）
又曰：四千五百六十岁，精及天数，握命人起，河出图，圣受思。（郑玄注曰：“圣，谓尧也。天握命，人当起者，河乃出图，尧受而思之，以受历数也。）
《尚书大传》曰：圣人在位，其君子不诵无用之言，其工不作无用之器，其商不通无用之物。
又曰：圣人者，民之父母也。母能生之，能食之；父能教之，能诲之。圣王，曲备之者也，能生之，能食之，能教之，能诲之也。为之城郭以居之，为之宫室以处之，为庠序之学以教诲之，为之列地制亩以饮食之。故《书》曰：“作民父母以为天下王。”此之谓也。
《韩诗外传》曰：舜生于诸冯，迁于负夏，卒于鸣条，东夷之人也。文王生于歧周，卒于毕郢，西夷之人也。地之相去千有馀里，然得志而行乎中国，如合苻节，孔子曰：“先圣後圣，其揆一也。”
又曰：成王之时，有三苗贯桑而生，同为一秀。比三年，果有越裳氏重九译而至，献白雉於周公，曰：“道路悠远，山川幽深，故重译而来朝。”周公辞曰：“吾子何以见赐也？”译曰：“吾受命国之黄曰：久矣！天之不迅风疾雨也，海之不波溢也，三年於兹矣。意者中国殆有圣人，盍往朝之。”
又曰：辟土殖者，后稷也。决江疏河者，禹也。听狱执中者，皋陶也。然而有圣名者，尧也。
《史记》曰：周西伯猎，遇太公於渭之阳。与语，大说，曰：“自吾先君太公曰：当有圣人周，周以兴。子真是耶！”
又曰：王子比干，直言谏纣。纣怒曰：“吾闻圣人之心有窍，信有诸乎？”
又曰：秦穆公谓内史廖曰：“吾闻邻国有圣人，敌国之忧也。今由余贤，寡人之患，将如奈何？”
又曰：唐举相蔡泽，曰：“吾闻圣人不相，殆先生乎？”
《管子》曰：圣人若天，然无私覆；若地，然无私载。
《老子》曰：绝圣弃知，民利百倍。
又曰：圣人无常心，以百姓心为心。
《庄子》曰：圣人之生也，天行；其死也，物化。静而与阴同德，动而与阳同波。不为福先，不为祸始。
又曰：以德分人，谓之圣。
又曰：夫圣人鹑居而（苦候切。）食，鸟行而无章。天下有道则与物皆昌，天下无道则修德就闲。
又曰：至人无己，神人无功，圣人无名。
又曰：夫川竭而谷虚，丘夷而渊实。圣人已死，则大盗不起。
《文子》曰：圣人同死生，愚人亦同死生。圣人之同死生，明於分理也；愚人之同死生，不知利害所在也。
又曰：圣人随时而举事，因资而立功。守清道，拘雌节，因循而变应，常後而不先。
又曰：圣人以仁义为绳。中绳之谓君子，不中绳之谓小人。
《列子》曰：龙叔谓文挚曰：“吾有疾，子能已乎？”文挚即命龙叔背明而立，文挚向明而望之。既而曰：“嘻！吾见子之心矣。方寸之地虚矣！几圣人也。子心六孔通流，一孔不达。今圣知为病者，或由此乎？”
又曰：商太宰见孔子曰：“丘，圣者欤？”答曰：“丘非圣者。”“三皇圣者欤？”答曰：“三王善任知勇者，圣则丘弗知。”曰：“五帝圣者欤？”答曰：“五帝善任仁者，圣则丘弗知。”曰：“三皇圣者欤？”答曰：“三王善因时者，圣则丘不知，”曰：“然则孰者为圣？”孔子曰：“西方圣者，不治而不乱，不言而自信，不化而自行，荡荡乎民无能名焉！”
又曰：庖牺、女娲、神农、夏后，蛇身、人面、牛首，此非人之状，而有大圣之德。
《尸子》曰：圣人之身犹日也。夫日圜尺，光盈天地。圣人之身小，其所烛远矣。圣人正己而四方治，故曰：“天地之大府”。
《慎子》曰：天有明而不忧人之暗，地有财而不忧人之贫，圣人有德而不忧人之危。
《范子》曰：圣人之变，如水随形，形平则平，形险则险。
《随巢子》曰：大圣之行，兼爱万物，疏而不绝。贤则欣之，不肖则矜之。
《孙卿子》曰：神固之谓圣人。圣人者，道之管也。天下之道管此矣。
又曰：天下无二道，圣人无二心。神人无功，圣人无名。圣人者，天下利器也。
《商子》曰：圣人之制民也，如高下制水，如燥湿制火也。
《申子》曰：百世有圣人，犹随踵而生。
《韩子》曰：伊尹为宰，百里奚为虏。此二人者，圣人也，然犹不能无役身而进。
《孟子》曰：子夏、子张、子游皆有圣人一体，冉有、伯牛、闵子、颜渊，具体而微。自生民以来，未有盛於孔子者也。
又曰：孔子登东山而小鲁，登太山而小天下。故观於海者难为水，游於圣人之门者难为言。
《冠子》曰：圣人者，後天地而生，而知天地之始；先天地而亡，而知天地之终。
《孔丛子》曰：悬子问子思曰：“吾闻同声者相求，同志者相好。子之先君见子产则兄事，而世谓子产仁爱，称夫子圣人，是谓圣通事仁爱乎？未喻其人之孰先也？”子思曰：“昔季孙问言，游亦若子之言也。子游答曰：‘以子产之仁爱譬夫子，其犹浸水之与膏雨。’康子曰：‘子产死，郑大夫舍佩，妇女舍珠填，巷哭三月，琴瑟不作；夫子之死，吾未之闻鲁人之若是也。’子游曰：‘夫浸水所及也则生，所不及则死，民皆知焉。膏雨之所生也，广莫大焉。民之受赐也，普矣！莫识其由来者也。’”
《淮南子》曰：圣人不贵尺璧而重寸阴，时难得而易失。故圣人守清道而抱雌节。（清，和静也。雌，柔弱也。）
又曰：圣人之道犹中衢樽耶！过者，斟酌多少，各得所宜。
又曰：惟圣人为能知权。言而必信，期而必当，天下之高行也。
又曰：圣人若镜，不将不迎。
又曰：文王知而好问，故圣。
又曰：孔子无黔突，墨子无暖席。是故圣人蒙耻辱以干世主者，非贪禄慕位欲事天下之利，除万民之害也。神农憔悴，尧瘦瞿，（其俱也。）舜微黑，禹胼胝。由此观之，忧劳百姓，亦甚矣！
又曰：古者，圣人劳形尽虑，为民兴利除害，焦天下之忧，而平海内之事。圣人之忧民也，如此其明矣。
《河图》曰：黄帝曰：“凡人生一日，天帝赐算三万六千，又赐纪二千。圣人得三万六千七百二十，凡人得三万六千。一纪主一岁，圣人加七百二十。
《吕氏春秋》曰：圣人之於事，似缓而急，（缓谓无为，急谓无功。）似迟而速，待时也。
又曰：圣人南面而立，以爱利民为心。号令未出而天下皆延颈举踵矣，则精通乎民矣！
《家语》曰：所谓圣者，德合天地，睹者不识其邻。
又曰：圣人能以天下为一家，以中国为一人者，非意之所为也。必知其利，达於其患，然後乃为之。
又曰：孔子在卫，冉求言於季孙曰：“国有圣人而不能用，欲以求治，是犹却步而欲求及前人也。”
《神异经》曰：西南大荒中，有人身长一丈，腹九尺。践龟蛇，戴朱鸟。左手冯青龙，右手冯白虎。知河海斗斛，识山石多少，知天下鸟兽言语，识士人所道，知百可食，识草木盐苦，名曰圣。（俗曰圣人。）一名哲，（俗曰睿哲。）一名先，（俗曰知先。）一名通，（俗曰通达。）一名无不达。凡人见拜，令人神知。此人天下神圣也。
《六韬》曰：太公曰：“圣人守无穷之府，用无穷之财，而天下治。”
《说苑》曰：圣人之於百姓也，其犹赤子乎！饥者食之，寒者衣之，育之长之，惟恐其不至於大也。
杨方《五经钩沉》曰：圣人之生，必资於阴阳。阴阳之理，即圣人所尽。但尽阴阳之理，则玄照之本自见。此谓不求自知而理尽自然者也。
扬子《法言》曰：或问：“孔子之时，诸侯有知孔子圣者欤？”曰：“知之。”“若知之，则曷为不用？”曰：“不能。”曰：“知圣而不能用，可得闻乎？”曰：“用之，则弃其所习，逆其所从，强其所劣，损其所能。非天下之至圣，孰能用之！”
又曰：震风陵雨，然後知厦屋之为也。虐政虐世，然後知圣人之为郛郭也。
又曰：圣人之言似於水火，测之而益深，穷之而益远。火，用之而弥明，宿之而弥壮。
又曰：圣人之言远如天，贤者之言近如地。
又曰：或曰：“圣人之道若天。天则常矣，奚圣人之多变也？”曰：“圣人固多变。子游、子夏得其书矣，未得所以书也；宰我、子贡得其言矣；未得其所以言也；颜渊、闵子得其行矣，未得其所以行也。圣人之书、言、行，天也，其少变乎？”
又曰：圣人虎别，其文炳也；（如虎之别百兽，炳然殊异。）君子豹别，其文蔚也；（有蔚文章，次虎。）辩人理别，其文萃也。
又曰：或问圣人表里。曰：“威仪文辞，表也；德行忠信，里也。”
《论衡》曰：上天之心在圣人之胸，其谴告在圣人之口。世无圣人，安得知天变动？
《风俗通》曰：圣者，声也，通也。言其闻声知情，通於天地，调畅万物。
荀悦《申鉴》曰：圣不至圣，何以尽性？
《傅子》曰：圣人之道如天地，诸子之异如四时。四时相反，天地合而通之。
袁准《正书》曰：圣人之治也，若平地焉，聋盲跛蹇皆能履之。法若丘陵也，非有逸足不能超也。
又曰：圣惟知圣，惟贤知贤，信乎！
蒋子《万机论》曰：圣不独立，知不独治。神武之主，亦须佐辅。
王衍论曰：圣人尽众妙，体至当，故不求有所示而物自亲之。
姚信《士伟》曰：圣人高不可极，深不可测，穷神知化，独见先识。仁若春阳，信若影响。此所禀於天也。
又曰：神州何以专生圣人？圣人曾不产於绝域乎？推此论之，明神州者处乾坤之正，锺日月之精，地形爽垲，源流清畅。其生民也，长短应数，仪状端正，音声得节，性理调良。
《图墓书》曰：青鸟乃默，皆圣人也。记人生死所由。
《琴操》曰：孔子使颜渊执辔，到匡郭外。颜渊举策指匡穿垣，曰：“往，与阳虎正从此入。”匡人闻其言，孔子既似阳虎，告匡君曰：“往者阳虎，今复来矣。”乃令桓围孔子，数日不解。弟子皆有饥色。於是，孔子仰天而叹曰：“君子固穷乎？”子路闻孔子之言，悲感，勃然大怒，张目奋剑，声如钟鼓。孔子曰：“由！来！今汝欲斗名为戮我於天下，为汝悲歌而感之，汝皆和我。”由等惟惟。孔子乃引琴而歌，音曲甚哀。有暴风击拒，军士僵仆。於是，匡人乃知孔子圣人，瓦解而去。
卷四百二　人事部四十三
叙贤
《周礼□地官》曰：以贤制爵，则民慎德。
《礼□大学》曰：君子贤其贤而亲其亲。
《诗□丘中有麻》曰：丘中有麻，思贤也。庄王不明，贤人放逐，国人思之而作是诗也。丘中有麻，彼留子嗟。（留大夫氏，子嗟，字也。丘中麻麦，子嗟所治。笺云：子嗟放逐，於朝去治，卑贱之识。）
又曰：《白驹》，大夫刺宣王也。（刺其不能留贤者也。）皎皎白驹，食我场苗。絷之维之，以永今朝。（宣王之末，不能用贤者，有乘白驹而去。笺云：愿去者乘其白驹，来者食我场中之苗，絷绊之欲留也。）
《书□大禹谟》曰：野无遗贤，万邦咸宁。
又曰：任贤勿贰，去邪勿疑。
又《说命》曰：爵罔及恶，德惟其贤。
又曰：惟后非贤不，惟贤非后不食。
</div>
    <div class="pagination">
<a href="太平御览_page301.html">上一页</a><span>...</span><a href="太平御览_page297.html">297</a><a href="太平御览_page298.html">298</a><a href="太平御览_page299.html">299</a><a href="太平御览_page300.html">300</a><a href="太平御览_page301.html">301</a><span class="current-page">302</span><a href="太平御览_page303.html">303</a><a href="太平御览_page304.html">304</a><a href="太平御览_page305.html">305</a><a href="太平御览_page306.html">306</a><a href="太平御览_page307.html">307</a><span>...</span><a href="太平御览_page303.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
