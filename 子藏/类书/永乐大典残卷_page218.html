<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 218 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 218 页/共 331 页</h1>
    <div class="content">　　钦圣方正位中宫，极有贤誉。尝因产厄，遂告上乞免临幸，左右嫔御多被吸引。一夕夜分，忽见列炬荧然，上下传呼曰，车驾至矣。后起迎拜，从容告上曰，陛下岂偶忘妾前所请邪？上曰，不然，偶有一事。故来言之。少定，屏去左右，密谓后曰，吾适梦端儿徽宗据吾位以坐，是何祥也？时哲宗已位储极，故上以为疑。后对曰，陛下每抚惜之，故有此梦。亦偶然耳，不足怪也，亦不必言也。上默然而归。哲宗登遐，皇嗣未立。钦圣称制，因忆上语。遂定议以端王继大统，是为徽宗。始初清明，勤于政理，有小仁宗之誉，中外交贺。未几贤否杂进，颇有导之奢继者。后闻之啧曰，吾作赵家新妇，不了事矣。
　　梦襄公祖
　　【左传】
　　昭公七年，楚子成章华之台，还启疆来召公。公将往，梦襄公祖，梓慎曰，君不果行，注，梦见襄公祖祭道神，襄公之适楚也。梦周公祖而行。今襄公实祖，君其不行。子服惠伯曰，行先君未尝适楚，故周公祖以道之。襄公适楚矣，而祖以道。君不行何之？三月，公如楚。
　　梦康叔
　　【史记】
　　《卫世家》：襄公有贱妾，幸之有身。梦有人谓曰，我康叔也。今若子必有卫，名而子曰元。妾怪问孔成子，成子曰，康叔者，卫祖也。及生子男也，以告襄公。襄公曰，天所置也。名之曰元，襄公夫人无子，于是乃立元为嗣，是为灵公。
　　梦启北首
　　【左传】
　　宋景公无子，取公孙周之子得与启，畜诸公宫。未有立焉，公卒。得梦启，北首而寝于卢门。卢门，宋东门也。北首，死处在门外，失国之像也。已为鸟而集于上，味加于南门。尾加于桐门，桐门，北门。曰，余梦美，必立。立得。
　　梦诛曹爽
　　【续后汉书】
　　《曹爽传》：曹爽未诛，先是梦二虎衔雷公，若二升，置庭中。爽恶之，以问灵台丞马训。曰，忧兵。训退，告其妻曰，爽以兵亡，不出旬日。九年冬，安定皇甫谧梦至雒阳，自庙出见车骑甚众。以物呈庙云，诛大将军曹爽。
　　梦杀侯景
　　【南史】
　　《陈本纪》：高祖武皇帝讳霸先，初讨侯景，进次大雷。军人杜，梦雷池君周何神，自称征讨大将军，乘朱航，陈甲仗，称下征侯景。须臾便还，云已杀景竟。
　　梦杀李辅国
　　【杜阳杂编】
　　李辅国恣横无君，上切齿久矣。因寝，梦登楼见高力士，领兵数百铁骑，以戟刺辅国首，流血漉地，前后歌，自北而去，遣谒者问其故，力士曰，明皇之令也。上觉，亦不敢言。辅国寻为盗所杀，方以梦话于左右。
　　梦别陈无己
　　【春渚纪闻】
　　建中靖国元年，陈无巳以正字入馆。未几，得疾。楼异世可为登封令，夜梦无巳见别，行李遽甚。楼问是行何之，曰，暂往杏园。东坡少游诸人在彼已久。楼起视事，而得参寥子报云，无巳逝矣。
　　梦刘豫将废
　　【夷坚志】
　　绍兴三年，刘彦修子才知兴元府，往谒灵显王庙，欲知秋冬间边事宁否。夜梦入庙中，神召升殿，刘如所欲言扣之。神曰，方请于帝，吾亦未知。临出门，使妇人持一拌示之，曰，贺废刘。视其物唯猪肺一具，石榴一颗。觉而窃喜，知刘豫且废矣。又四岁，豫果灭。
　　梦秦桧将败
　　【宋名臣言行录】
　　马伸，靖康中，为监察御史。虏立邦昌，唱义入议状，乞立赵氏。秦桧为中丞，不答。公帅同僚合辞力请，桧不得已始书名。公遣人疾驰以达虏，故秦氏所藏，犹云桧等也。公死，桧还自虏，扬言已功，尽取富贵。公之子孙，漂泊闽中。有甥何琉，得其元稿，累欲上之。而其子止之云，秦之凶焰，其可犯邪？绍兴乙亥春，琉忽梦公衣冠如平生，云秦氏将败，趣使往陈之。琉即将其稿以叫阍，桧大怒，诬以他罪，下琉大理，窜岭外。未几，桧果殂。诏复琉官，公之忠绩，遂得别白。
　　梦郭伯猷死
　　【太平御览】
　　《续搜神记》：会稽谢奉，与永嘉大守郭伯猷善，谢忽梦郭与人于浙江上争樗蒲钱，为水神所责，坠水死，已营理郭凶事。既觉，便往郭，许共围棋，良久谢云，卿知吾来意不？因说所梦。郭闻之怅然云，信与人争，如卿所梦，何期太的的也。须更如厕，便倒气绝。谢断理之，如所梦。
　　梦谋亡曹
　　【左传】
　　宋人围曹，初曹人或梦众君子立于社宫，社宫，社也。而谋亡曹。曹叔振铎请待，公孙强许之。振铎，曹始祖。旦而求之曹，无之。戒其子曰，我死，尔闻公孙强为政，必去之。及曹伯阳即位，好田弋，曹鄙人公孙强好弋，获白雁献之，且言田弋之谗。说之，因访政事。大说之，有宠，使为司城，以听政。梦者之子，乃行强言霸，说于曹伯。曹伯从之，乃背晋而奸宋。宋人伐之，晋人不救。筑五邑于其郊曰，黍丘，揖丘，大成，钟邦。梁国下邑县西南，有黍丘亭。宋公将还，褚师子肥殿。子肥，宋大夫。曹人诟之不行。诟，詈也。不行，殿兵止也。师待之，公闻之怒，命反之。遂灭曹，执曹伯及司城强以归，杀之。终曹之梦。
　　梦中原尽平
　　【南史】
　　《朱异传》：初武帝梦中原尽平，举朝称庆，甚悦。以语异曰，吾生平少梦，梦必有实。异曰，此宇内方一之征。及侯景降，帝感前梦，遂纳之。
　　梦恢复中原
　　【爱日斋丛钞】
　　《李氏杂记》云：乾道末，孝宗梦人告云，欲恢复中原，非王淮不可。于是季海方再入为少常，遂除正字，历内外制，不二年而执政，则至左揆。凡在二府，十有四年。一朝大臣，所未有也。余观王鲁公行状，其初绍兴二十八年，自密院编修，迁校书郎，未常除正字。及居谏省，以忧去。乾道三年，自福建转运，再入秘书为少监，出守江州。八年，自浙西提点刑狱，三入朝为太常少卿，兼内外制，由西掖迁学士。淳熙二年冬，拜枢密，遂秉政。弟自少常执政，亦涉四年，且非再入，记录易讹如此。娄彦发议，张全真参政谥，谓高宗有不尽用之叹。阅十五年，王淮时在谏垣，上指以宰辅，以形貌肖公，叹赏莫及。后以语阜陵，淮卒正鼎席，既以赋形偶类，简思陵之知，复绿梦寤。致阜陵注倚之重，果若前二说，天幸可数遇邪。
　　梦语国祚
　　【东汉书】
　　《公孙述传》：述梦有人语之曰，公子系十二为期。觉谓其妻曰，虽贵而祚短，若何？妻对曰，朝闻道，夕死尚可。况十二乎？会有龙出其府，殿中夜有光耀，述以为符瑞，因刻其掌文曰，公孙帝。建武元年，四月，遂自立为天子，号成家。
　　梦洛中当败
　　【晋书】
　　《戴洋传》：陈敏为右将军，堂邑令孙混见而羡之。洋曰，敏当作贼族灭，何足愿也。未几，敏果反而诛焉。初混欲迎其家累，洋曰，此地当败，得腊不得止，岂可移家于贼中乎？混便上。岁末，敏弟昶攻堂邑，混遂以单身走免。具后都水马武，举洋为都水令史。洋请急还乡，将赴洛，梦神人谓之曰，洛中当败，人尽南渡。后五年，杨州必有天子。洋信之，遂不去，既而皆如其梦。
　　梦温州将乱
　　【太平广记】
　　上元初，宝卢荣为温州别驾。卒，荣之妻即金河公主女也。公主尝下嫁碎叶，碎叶内，属其王卒，公主归来。荣出佐温州，公主随在州数年。宝应初，临海山贼袁晁攻下台州。公主女夜梦一人，披发流血谓已曰，温州将乱，宜速去之，不然，必将受祸。及觉，说其事。公主云，梦想颠倒，复何足信。须臾而寝，女又见梦，见荣谓曰，适披发者，即是丈人。今为阴将，浙东将败，欲使妻子去耳，宜遵承之，无徒恋财物。女又白，公主说之。时江东米贵，唯温州米贱。公主令人致吴绫数千匹，故恋而不去。他日女梦其父云，浙东八州，袁晁所陷。汝母不早去，必罹艰辛。言之且泣，公主乃移居括州。括州陷，轻身走出，竟如梦中所吉也。
　　梦讼弗胜
　　【左传】
　　襄公三年，齐侯伐我北鄙，中行献子将伐齐，梦与属公讼，弗胜。厉公，献子所杀也。公以弋击之，首坠于前，跪而栽之，奉之以走。见梗阳之巫皋。梗阳，晋邑也，在太原。皋，巫名也。梦并见之。他日见诸道，与之言同。巫亦梦见献子与厉公讼巫曰，令兹主必死。若有事于东方，则可以逞。献子许诺。
　　梦博不胜
　　【有官龟鉴】
　　武后欲以武三思为太子，以问宰相。众莫敢对，狄仁杰曰，臣观天人未厌唐德，比外国犯边，陛下使梁王三思募勇士于市，逾月不及千人。庐陵王代之，不浃日辄五万。令欲继统，非庐陵王莫可。后怒，罢议。久之，召谓曰，朕数梦双陆不胜，何也？对曰，双陆不胜，无子也。天其意者，以敬陛下乎？且太子天下本，本一摇，天下危矣。文皇帝身蹈锋镝，勤劳而有天下，传之子孙。先帝寝疾，诏陛下监国。陛下掩神器而取之，十有余年。又欲以三思为后，且姑侄与母子孰亲？陛下立庐陵王，则千秋万岁后，常享宗庙。三思立，庙不附姑。后感悟，即日遣徐彦伯迎庐陵王于房州。王至，后匿王帐中，召见仁杰语庐陵王事。仁杰情切，至涕下不能止。后乃使王出，曰，还尔太子。杰曰，太子归未有知者。后然之，令太子舍龙门，具礼迎还，中外大说。初李昭德数请还太子，而后意不还。惟仁杰每以母子天性为言，后虽忮忍，不能无感，故卒复唐嗣。
　　梦祖宗
　　【西汉书】
　　《韦贤传》：匡衡为丞相，上寝疾。梦祖宗谴罢郡国庙，上少弟楚孝王亦梦焉。上诏问衡，议欲复之，衡深言不可，上疾久不平。
　　梦先君
　　【艺文类聚】
　　《吕氏春秋》曰：孔子穷乎陈蔡之间，黎羹不粘也。日不尝粒，昼寝。颜回索米得而来爨之，几熟，孔子望见回攫其甑中而饭之。食熟，谒孔子而进之。孔子曰，今者梦见先君食欲馈。颜回对曰，不可。响食埃煤入甑中，弃食不祥。因攫而饭之。
　　【陶朱新录】
　　太平州通判叶仁，尝集诸经咒十余本。印施于水陆会中，以为荐福之助。一日有作水陆佛事，而忘请经咒者。是夜梦其先云，汝虽至诚，而不请叶通判经咒，无益也。其家感之，再设宴阳之斋，往请经咒，且告以梦。叶乃以板，施于僧房。
　　梦亡兄
　　【春渚纪闻】
　　建安黄正之之兄行之，客寄桐庐。方腊之乱，为贼所害。贼平，正之素奉天师道，即集道侣与邑人，启建黄道场，追荐杀贼之众，俱有报应。而正之特梦其兄告之曰，我以骂贼不屈而死，上帝见赏，已补仙职矣，汝无忧也。凡世人至忠至孝，及贞廉之士，与夫有一善可录者，死有所补授，如花木之神，井泉之监，不可不知也。
　　梦先师
　　【太平御览】
　　周盘，字伯坚。朝会集诸生讲论终日，因令其二子曰，吾日者，梦见先师东里先生，与我讲于阴堂之奥。既而长叹，岂吾齿之尽乎？其月望日，无病忽终。
　　【太平广记】
　　太子宾客卢尚书贞，犹子为僧，会昌中，沙汰僧徒，斥归家。以荫补光王府参军。一夕梦为僧时所奉师，来尉问其出处，再三告以佛氏沦破，已无所归。今为一官，徒遣旦夕，期再落项上发，方毕志愿。且泣且诉之，良久曰，若我志果，遂兴佛法。语未竟，见八面屯兵，千乘万骑，旌旗日月，衣裳锦绣，仪卫四合，真天子大驾，军中人喧喧，言迎光王。部整行列，以次前去。卢方骇愕，不能测。遽惊觉，魂悸流汗，久之方能言。卒不敢泄于人。无几，宣宗自光邸践祚，录王府属吏，卢以例不拘常调格迁叙。自是稍稍兴起释教寺宇，僧尼如旧制。一契梦中语。卢校梦中所谓本师，盖参军事府主。近师弟子，故以为冥兆。岂神之意以是微而显乎？
　　梦中见父
　　【聂田徂异志】
　　太庙斋郎刘初，少失其父道济于孙暨。状元下及第，授襄州襄阳县尉。追盗汉江上，水溺而死。刘母侨居京师，三十余年，常患不识其父。偶国家泽及亡没，应没于王事，子孙并许序进。刘诣公车以论其事，遂下书府，以子赴本州验其实，刘亦躬往督其事。既离京，道出宛叶。逆旅中，夜梦一人衣绿向刘曰，吾汝父也，知汝此行，故来相成。必要识吾，但问西川孟家。及寤，不谕其事。遂抵襄州，事既毕，有老史告刘曰，某故旧伏事先员外。刘曰，欲写先人真，何人识能为写之？吏曰，今有一人善写真，亦曾旧写先员外，必应有存其副本。同诣，果获旧图之本。刘泣且拜，而问其工何处人，复何姓氏邪？工曰，本西蜀人，姓孟氏。竟符宛叶之梦。后背上遂成疮，初如豆大，再宿已透见五脏而卒。
　　梦父见怒
　　【北史】
　　传：火敦煌宋游道，尝与顿丘李构善。游道死后，构为定州长史。游道第三子士逊，为墨曹博陵王管记，与典签共诬奏构，构于禁所祭游道而诉马。士逊书卧如梦者，见游道怒己白，我与构恩义，汝岂不知，何共小人谋陷清直之士？士逊惊跪，曰，不敢不敢。旬日而卒。
　　梦父魂力战
　　【隋书】
　　《周罗日侯传》：炀帝即位，授罗日侯右武侯大将军。汉王谅反，诏副杨素讨平之。其余党据晋绛等三州未下，诏罗日侯行绛晋吕三州诸军事，进兵围之。为流矢所中，卒于师。其年秋七月，子仲隐梦见罗日侯曰，我明日当战。其灵坐所有弓箭刀剑无故自动，若人带持之状，绛州城陷，是其日也。
　　梦父告死
　　【新唐书】
　　《王涯列传》：涯检校司空兼门下侍郎平章事，李训败乃及祸，露不藏，令狐楚从容以闻，帝恻然，诏京师尹薛元赏葬之，各赐袭衣。仇士良使窃盗发其冢，投骨渭水。涯女为窦绯妻，以痼病免。家人绐告涯当贬，忽梦自提首告曰，族灭矣，惟若存，岁时无忘我。女惊号坠地，乃以实告。涯从弟沐客江南，困究来京师，谒涯二岁乃得见。许以禄仕，难作亦死。昭宗天复初，大赦明涯训之冤，追复爵位，官其后裔。
　　梦父扼喉
　　【陶朱新录】
　　有庞氏子，单州之成武人。建炎间，其父因避地竟死于兵。其仆逃归，具道其事。庞氏子不以为然，后十余年，竟不举哀持服，岁时未尝荐享。一日忽梦其父谓曰，吾饥甚，且诉贫索镪物。庞氏子释以无，父怒曰，如此当死。即扼其喉，惊魇而觉，以语其叔。果觉咽间哽塞不快，次日因登厕，一中而死。
　　梦父为华阳民
　　【陶朱新录】
　　林听审礼云，其叔好黄老，与王思和甚密，如钟离吕公，往往与思和往还。其叔临启手足，治命其子因思和求荆南日华先生为荐福。思和以书令林氏子躬诣先生。既至，先生令具香烛醴之属，命黄冠设科仪如常。已事，梦其父曰，吾令得为华阳散民。其子既归，谒思和，方欲前致谢，思和迎曰，且喜贤尊已作华阳散民矣。
　　梦父作阴官
　　【夷坚志】
　　朝散大夫赵善宰，字彦平，居于建昌。淳熙丁禾，除岳州守。未及上，以十一月卒于家。明年其子汝昌，梦到官曹，徐行抵廷之下。望乃父朝服据案决事，见昌至甚喜。未乃相语，视四隅文书，充塞栋宇。父曰，吾才去世，即受命作阴官。权力不减在生为郡时，特苦于省阅文牍之繁，卒无斯须暇，吾殊不乐居此也。昌日，大人既不乐，何不求脱去？曰，已除代者两人，吾获免不久矣。昌曰，代者为谁？姓名可得闻乎？曰，乃周昭卿，童伯虞，二乡人也。言毕而寤，诘旦白母戴氏及弟妹，皆悲泣。因谁传一城，闻者谓不应连用三同郡士夫为一职，不以为信。昭卿者，朝奉郎周，方调坑治赣州主管官，次年冬当赴而卒。伯虞者，朝请郎童括，闻此深，恶之。时自吉州万安县解印，亟诣阙注此官。且以禳赵梦云，若已与周为代者，即之任。绍熙壬子秋满秩，史部差知雷州。客都城，待班陛对买二少妾，滞留颇久。岁将尽，卒邸中。三君子在建昌称善类，聪明正直。为神不诬，具相去亦只二年，或三年，几如世间资考也。《甲志》记，孙点，石倪，徐楷，相踵为太山府君，人同一檄，甚与兹事类。但此皆卿人接武为小异云。
　　梦父伸冤
　　【曾类说】
　　吴妙寂，姓叶氏，初嫁大贾任华。父升与华往长沙，忽梦父泣，谓曰，吾与汝夫湖中遇盗，杀我者车中猴，门东草。梦其夫曰，杀我者禾中走，一日夫。妙寂不解，有李公佐者能辨隐语，谓曰，杀汝父者申兰，汝夫者申春耳。猴申生也，车去两头，故申字。草而门东，兰字。禾中走者，穿田也，亦申字。一日加夫，春字。妙寂乃易男服，泛佣江湖，闻靳黄间有申村，村有申兰兄弟，默往来亻庸。余年，廉知其杀父夫者，二盗饮醉。妙寂奔告有司而获之，词伏就法，乃从释教。
　　梦父墓被劫
　　【太平广记】
　　樊泽为襄阳节度，有巡官张某者，父为邕管经略使，葬于邓州北数十里。张兄弟三人，忽同时梦其父曰，我墓某夜被劫，贼将衣物，今日入城。汝宜速往擒之，迟出即不得矣。张兄弟夜起涕泣相告，未明扣州门，见泽具白其事。立召都虞候令捕之，同党六人，并贼帅之妻皆获。
　　梦父墓逾制
　　【曲洧旧闻】
</div>
    <div class="pagination">
<a href="永乐大典残卷_page217.html">上一页</a><span>...</span><a href="永乐大典残卷_page213.html">213</a><a href="永乐大典残卷_page214.html">214</a><a href="永乐大典残卷_page215.html">215</a><a href="永乐大典残卷_page216.html">216</a><a href="永乐大典残卷_page217.html">217</a><span class="current-page">218</span><a href="永乐大典残卷_page219.html">219</a><a href="永乐大典残卷_page220.html">220</a><a href="永乐大典残卷_page221.html">221</a><a href="永乐大典残卷_page222.html">222</a><a href="永乐大典残卷_page223.html">223</a><span>...</span><a href="永乐大典残卷_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
