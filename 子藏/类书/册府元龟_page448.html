<!DOCTYPE html>
<html>
 <head>
  <meta charset="utf-8"/>
  <title>
   册府元龟 - 第 448 页/共 736 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   册府元龟 - 第 448 页/共 736 页
  </h1>
  <div class="content">
   七月吏部南曹奏磨勘南郊行事官前守濮州范县主簿李范是同光三年不纳告身人数准敕终身不齿今。又冒名於四方馆行事前河南府长水县主簿赵知远使兄为父荫行事者敕指李范已该恩赦特放罪收纳文书赵知远以兄为父未之前闻既遇郊特从恩宥出身历任文书付所司焚毁放罪勒归乡贯本道长吏与改昭穆奏闻其馀南郊行事合减选人数候将来选限满日宜并不取逐处文解不更经南曹点简赴铨注拟（时中书选部磨勘甚精进者真伪明白人皆便之）。
    九月敕诸道奏荐州县官前衔内有赐紫金鱼袋者。若循常例州县官十六考方得叙绯。若已佩金章固难为令录此後天下州府不得奏荐著紫官员为州县官。
    是月前兴唐府冠氏县尉杨知万经中书陈状称光化三年明经及第其後选授官两任庄宗郊天年於将作监内行事礼毕拟授太子通事舍人旋直错竖父母年几落其年丁父忧至天成二年。又丁母忧去年九月方服阕今春欲赴郊天行事。又缘贫困无财可办今乞引验已前文书量赐陶铸者中书简到同光二年行事案杨知万谬通父母年几停落敕旨杨知万实曾行事寻已注官只为父母转年恩命遂寝外别无违碍自後相次丁忧久住京城诚宜伤愍宜令铨司点简历任文书准非时选人例处分或前资官中有与杨知万事状相类者并准此指挥。
    十月吏部南曹关试今年及第举人进士李飞等六十九人内三礼刘莹李斐李铣李道全明宋延美等五人所试判语皆同寻勘状皆称晚逼试偶拾得判草写净实不知判语不合一般者敕旨贡院擢科考详所业南曹试判激劝为官刘莹等既不攻文合直书其事岂得相传草侮冫卖公场载究情繇实为忝冒及至定期覆试果闻自惧私归宜令所司落下其所给春关仍各追纳兼放罪许再赴举兼自此南曹凡有及第人试判之时切在精专点简如更有效此者准例处分。
    是月中书奏吏部流内铨诸色选人先条流试判两节并委本官优劣等第申奏文优者宜超二资注拟其次者以同类官注拟所以励授毫之作亦不掩历任之劳其或於理道全疏者以人户少处州县同类官中比拟仍准元敕业文者任徵引古今不业文者但据公理判断可否不当罪在有司兼诸色选人或有元通家状不实乡里名号将来赴选者并令改正一一竖本贯属乡县兼无出身一奏一除官等宜并不加选限从之。
    是月敕先条流见任州县官及前资守选官所有历任文书委所司点勘无违碍则准前收竖给与公凭任将来参选者访闻诸色选人有今年合格者因请公凭久淹京阙。若候本道请解即须来岁授官多是甚贫诚为可悯况已及选限固取本任文解不及前件选人今年合格已请得公凭者宜令吏部南曹准今冬选人例简勘施行如是欠选者候选数足日准格取本任文解赴集。
    十二月太常丞孔知邵奏诸道行军司马副使两使判官已下及团练军事判官并请依考限欲满一月前本处闻奏朝廷选替补授敕旨从之兼上佐官令录判司主簿等亦准此指挥或有丁忧及不赴任因事停官抛官兼身死并具月日申奏如不依指挥罪在本判官。
    二年正月吏部南曹奏前齐州临邑县令赵等十人纳到历任文书合给公凭敕旨其换给公凭仍令所司以绫纸收竖取本行尚书侍郎列署出给其先已出给者宜候将来赴选之时依此重给。
    是月敕少尹上佐以二十五月为限其府县官宜准长定格以三十月为限其行军司马节度副使判官等并元未定月限敕旨诸道行军节度副使两使判官已下宾僚及防御副使判官推官军事判官等。若询前代固有通规从知咸自於弓旌录奏方颁於纶初筵备称确画斯陈朝廷近以旌赏勋劳均分员阙稍或便於任使不免须议敕除既当委以礻卑赞所宜定其考限前件职员等宜令并以三十月为限如是随府不在此限。
    四月敕举选人众例是艰辛曾因兵火之馀多无敕甲不有特开之路皆为永弃之人其失坠春阙冬集者宜令所司取本人状当及第之时何人知举同年及第人数几何如实即更勘本贯得同举否授官者亦先取状当授官之时何人判铨与何人同官上任罢任何人交代仍勘历任处州县如实则别取有官三人保明施行。
    五月中书奏吏部南曹状申准敕换给诸色官员告身公凭伏缘点简选人历任文书其间多有格後违碍事节。若旋具姓名申覆伏恐渐积人多互起陈论交虑壅滞当曹不敢施行者中书据南曹所申事节逐件条流如後一件据申选人纳到今任文书多於解繇及历子内批书考第准天成四年四月二十一日敕新格已前即许施行自新格已後亦多有解繇历子内批竖考数本处元本给到考牒格前特许施行甚为优假格後更闻违越须重条流今日已前有此色选人宜。且与收竖此後选人如有解繇及批得历子分明无考牒者殿一选有得历子无解繇考牒殿两选如只有解繇考牒不批得历子殿三选如无三件文书便同有过停官一件据申应诸色选人新格下後批历子後时者五年後批者不在磨勘之限今有格前罢任及新格下後罢任者格下经六年七年方批入仕历子或有全不批历子只给到公凭今日已前有如此者特与磨勘施行此後才罢任一月内须批给得解繇历子违过一月殿一选过三个月不给批得者亦同有过停官一件据申应诸色承应出身及童子及第例是抬年及舀岁数兼幼补身名引验之时多有差异者今日已前有此色选人并须引验辨认兼召保官委是正身别无谬妄则与改正诣实年几施行此後更有此色身名并同谬滥处分一件据申河北诸色官员纳到告敕文书例称本处无不校考只有解由河东河北及凤翔已西不知选格须明告谕仍令吏部南曹各一本解繇考牒解状式样遍下逐处此後并须文书备足免误选人如今日後公然更有违越并准前殿选今日已前不在此例一件据申诸色前资官告身今任入仕历子或批到上任月日或是有名假故批历子处多无观察使及刺史具衔押署只有录事参军批署者逐处长吏自此後并须依格文押署如故违者本人殿两选其今日已前违程式者。且宜特与磨勘收竖一件据申诸色官员历官两任至五任今任文书备足内有一任至两任失坠前任解繇或考牒历子。又无公凭及称元不给得即别有公据自此但知认中兴已来所授告身为定其已前或有历任称失坠如是传授他人有此纠告及所司点勘彰露并准累行敕命科罪今日已前失坠考牒解繇历子如有公凭者亦与收竖。又无公凭将来选时降资注官自此後选人更有失坠则须却於本处具所失因繇重具批给如违准前殿选一件据申选人有今任文书备足只历子内批到上任月日即别有解繇或公凭文书证据分明自今已後宜亦准前项指挥收竖此後更有此色选人并同有过停官例处分右奉敕宜依吏部南曹具此分明晓告及遍下诸道州府应是选人各令知委如守官满日未给得解繇历子等文书随处不得便令辞谢如逐州府取有邀难不便出给罪在本判官并录事参军。
    七月敕诸道奏荐州县官各定员数今宜增益以广搜扬使相先许一年荐三人今许荐五人不带使相先许荐二人今许荐三人直属京防御团练使先许荐一人今许荐二人念应举之流甚艰难於取事当及第之後尚迢递於授官小而得簿尉者全稀老不为令录者极众即不得荐新罢任及诸格之人如未曾有官即许奏初官已有官者当别比拟吏部南曹奏前守郓州卢县令李比历任内两任秘书丞一任国子毛诗博士虽前任有朝官伏缘今任官合准格五选集候选足日取解赴常调敕旨州县官带侍御史殿中侍御史内供奉监察里行及省衔者皆非正秩尚出铨曹况曾三度朝，岂可一例守选所宜振发以励操修应州县官内有曾在朝行及佐幕罢任後准前资朝官宾从例处分其带省衔已上并内供奉里行及诸已出选门者或降授令录者罢任日并依出选门例处分不在更赴常调便与除官兼州县官其间书得十六考者准格叙加朝散阶准出选门例处分如不书得十六考虽已过朝散阶不在此例。
    八月敕诸道奏荐州县官前衔内有赐紫金鱼袋先於长兴元年有敕州县官。若循常辙十六方得叙绯傥或已佩金章固难却为令录必。若藉其才器则可别任职资文资官结衔内已有金紫尚不许荐为州县官其武职银青阶亦宜条理诸道详文资赐紫例不得奏为州县官。
    是月诏百司职史应选授外官者考满日并委本州申奏追还本司依旧执行公事。
    九月前温县令杜同文献时务长吏年七十已上者请不除令录其合格应选者请授散官敕旨耄年为政氵莅事或有昏蒙老成之人安知不可师范宜令铨司此後有全不任待者即别以优散官资注拟。
    十一月敕阙员有限人数常多须以高低定其等级起今後两使判官罢任後宜一年外与比拟书记支使防御团练判官二年外与比拟两使推巡防御团练推官军事判官等三年後与比拟仍每遇除授量与改转官资或职次其有殊常勤绩者与议优。若有文学智术超迈群伦或为众所称或良知迥举察验的实者不拘年月之限其才器卑低阶缘得事者宜量事於州县中比拟。若州县官中有文学雄奥识略优深亦量才於班行及诸道判官比拟任使况诸选人之内多是勤苦立身每於调集之时皆有等差选限准兹幕吏难使雷同所贵皆免堙沉递承驱策三年正月敕守选之辈例是艰贫合格之时渐多衰老更添杂犯转见忧嗟方当开泰之期宜轸单平之众自今後合格选人历任无违碍者并仰吏部南曹判成如文解差错不合式样罪在法解官吏兼贡举之人辛勤颇甚每年随计终日食贫须宽奖劝之门俾释羁栖之叹今年落第举人所司已纳家状者次年便赴所司就试并免再取文解兼下纳文解之时不在拘以三旬但十月内到者并与收受。
    二月敕前资朝官及诸道节度观察判官近敕罢任一周年後方许求官其出选门官虽准格例送名未定除官年限自此应出选门官亦宜罢任後周年方许拟议仍本官自於所司授状磨勘申送中书门下九月敕朕大启四门无遗片善继有智能之士来陈利害之言是命擢量贵行酬奖须论条件以定等差应进策人等。若是选人所进策内一件可行与减两选两件减四选三件已上便依资与官如无选可减及所欠选数则少可行事件则多据等级更优与处分如是诸色举人贡院自考试本业格式不在进策之限如有智谋宏远文艺优长或一言可以兴邦一事可以济国是为奇杰难预品量待有献投旋令拟议（议者以为上封事言减选非也。夫言策略者必须智见非常所陈殊异大臣之所不及众智之所不通有益政途谓之策略今据鄙夫所陈率皆持政常行之事何烦投匦而言人君赏其刍荛赐束帛饮膳可也。而遽挠铨综之权启奸吏贿赂之门深不便也。）。
    四年二月中书奏诸道州县官甚有阙员前资官皆拘选限其间有朝廷选择侯伯荐扬得者无多馀难骤进或病ㄣ於陋巷或老谢於穷途宜开振滞之门雅合推恩之道今等第减选者一选者无选可减亲公事得资考者宜优与处分不得资考者准格施行两选三选者减一选四选五选者减两选六选七选者减三选八选九选者减四选十选十一选者减五选十二选者减六选千牛进马童子斋郎挽郎宜准元和处分敕旨常调之中无媒者众省员之外有阙常多方隆远大之规更显激扬之理兼先赴南郊行事未授新命及一考前丁忧州县官等起今後到关者宜付所司旋旋磨勘施行不得取有停滞大朝恩命庶事规程该定制者各委所司颁特敕者不拘常例资维新之风教示无党之寰区（初冯道等商议以为常调选人限於格例铨注以至滞留而州县吏员多以颜情差摄乃议减选补吏杜彼幸门殊不思九州既未混同十道半违声教吏员多益州县无添是时减选之敕既行议者大以为不可物论沸腾明年之後有诸色劝进人及山陵行事官兼每年黄衣选人相计数干皆援减选并合除官所司既无阙员群吏只援新敕或论淹滞或诉阿私宰相将至内门则数百为群环焉宣诉或言语不逊诘难往来驺吏不能止後竞追罢此敕）。
    五月敕诸道马步判官不得差摄官如交阙人须於前资正官判司簿尉中选性行平允者补授。又诏应见任前资守选官等所有本朝及梁代出身历任告身并仰送纳委所在磨勘换给公凭只以中兴已来官告及近授文书叙理其诸色荫补子孙如非虚假不计庶嫡并宜铨录如实无子孙别立人继嗣已补得身名者只许序荫一人其不合叙使文书限百日内焚毁须绝此後更敢持合焚毁文书参选求仕其所犯之人并传者并当极法应合得资荫出身人并须依格令施行先是鸿胪卿柳英将斋郎文书卖与同姓人柳居则伏罪大理寺断当大辟缘赦减死夺官终身不齿故有是诏。
    是月中书奏准长兴元年二月二十一日南郊赦书节文州县官在任日雪得冤狱许非时参选超资注官仍赐章服今详敕命凡云：冤狱者所司推鞫定罪不平回曲作直已成案牍或经长史虑问或是家人诉冤重结推讯始见情实回死为生始名雪冤仍须元推官典招伏情罪本处简案牍事节给与公凭更於考牒内竖出候本官满日便准近敕非时参选。若活得一人超一资注官二人已上加章服已有章服加简校官如在任除雪冤狱外限内徵科了绝减得一选已上或招添户口至一分已上并许酬奖如加官至五品以上许奏听敕旨如虽雪得冤狱徵科违限不了合殿选者亦待殿选满日与叙雪冤之赏或逃却户口亦据降等叙官如本司小小刑狱未经别司纵能处断不得援例从之。
    愍帝应顺元年闰正月中书门下言以天成二年十二月诏曰：长定格应文学出身人一任三考许入下县令下州县录事参军亦入中下州录事参军两任四考许入中下县令中州录事参军两任五考许入中县令上州录事参军两任六考许入上县令及州录事参军凡为进取皆有因依或少年便授好官或暮齿不离卑任况孤平举士年四十始得经学及第八年合选方受一官於初任之中多不成三考第二选渐而蹉跎有一生终不至令录者。若无改革何以发扬自此经学出身请一任两考许入中下县令下州录事参军诏曰：参选之徒艰辛不一发身迟滞到老卑低宜优未达之伦显示惟新之泽其经学出身一任两考元敕入中下县令下州录事参军起今後更许入下县令中州下州录事参军一任三考者於人户多处州县如於近敕条内资叙无当者即准格循资考入官其两任四考者准三任五考例入官馀准格条处分不得起折。
    是月诏吏部三铨南北曹礼部贡院注拟考试依格疾速发遣勿令虚有滞留。
    末帝清泰元年五月诏曰：应劝进诸选人前京兆府武功县令庞涛以下四百九十有四人方在京都遽兹际会既自劝进宜示奖酬其前资州县官及黄衣选人近日缘少阙员难於减选候合格日各超一资注拟行事官亦於注官时优与处分长流人已归本贯即以敕书节文处分摄试官推巡令录宜许比三传出身判司衙推主簿比明经出身各守选限自今年始合格日与初官宗子未有出身者与出身有出身者同选人例处分给与凭据。
    七月诏应徽陵行事官各无遗阙已议奖酬比少阙员难於减选遂许合赴集日各与超资今。又恳有披论宜特与减一选其今年合格者便委南曹磨勘送铨注拟来年合选者勒赴冬集所司磨勘无遗阙旋旋送铨免取文解其去冬判成未得官者宜先注拟应前任正授宾从亦宜减一年无年可减便与拟授先有长兴四年三月二十二日敕普与减选今为员阙数少并住施行其摄官职并御署人等并以元敕处分。
    八月诏应自凤翔及沿路迎接随从到京州县等官或昔经患难罄竭忠劳或远奉乘舆奔驰扈从既各凭其衔署遂溥降於优恩爰示等差特行革所有自振武西京河中凤翔已前衔署员僚或因无员阙权。且补差或彼荐论偶经任使不可悉谋援例便望授官将堙侥亻幸之源须立区分之限自八月三日後应所称衔署官员除内有处分特行恩泽外其馀称衔署并许逐摄同一任正官依期限赴选不得更令进状及与施行。
    九月吏部三铨言所用循资格先经详定然自次府司录参军已下无品第入官处寻帖格式参详添入。又以地卑不敢添注请差官详议诏委元详定格式官刑部员外郎孔庄大理少卿李延范殿中侍御史韦税等议详。
    十月中书侍郎平章事姚ダ上言近宰臣卢文纪上章请条理选部臣闻事不师古匪说攸闻。又曰：仍旧贯何必改作此先正之格言也。臣案六典吏部三铨尚书侍郎分典选部其格择人有三实四才孟冬三旬集人有地理之差。若循彼纲条依其格限人无滥进官得实才只自天成四年十月诏罢侍郎分铨只以尚书并领正官。又阙多是他曹权差才力或有短少遂致发遣凝滞团集迟留移省既失常规选人隔年披诉臣请却依六典分铨朝廷列职分司比期务置之闹地可表分优望各委典铨於事为宜诏曰：姚ダ所奏铨管实合规程不唯六典昭彰抑亦三铨整肃而长定格是圣朝重定条件甚精。若令千载以无隳必使万方而有则俾其复旧深洽群情如闻循资格行用年深事条差舛必须详正方免弊讹其分铨事宜依循资格宜令吏部三铨尚书郎南北曹给事中参详其间条件如其舛误即革以闻。
    二年二月中书门下奏近日除官制未下多漏泄於外此後除改候尽下所司以正敕写告进纳如画黄未下请不催索诏曰：节度防御团练使刺史行军副使等事关急切除授官告。若待画下给即留滞勒枢密院凡经由处不得漏泄其寻常除命从之。
    三月工部尚书判吏部尚书铨崔居俭奏今年选人内八十三人无阙注拟词诉纷纭盖因近敕减选入仕者多门虽可区分难抑词理请下格式取四月後合用员阙发遣中书门下奏先以铨曹论员阙遂却置户掾一员诸州一百五十员格式元送阙簿六百四十馀处後。又许超折资序。又堂帖令畿赤已上虽拟议许开铨後除授不合预请用四月後员阙望於移省限内并须了绝不得更令选人有词诏曰：宜令从四月一日後至六月终员阙施行馀依中书所奏（崔居俭多艺有士望是时帝起义时诸攀附入官者众皆付铨三铨难其事故卢文纪奏用居俭异察其综之失而近侍者素知其意而奏之故不从所奏）。
    四月宰臣张廷节奏州县官徵科赏罚列县令录事参军正官一年依限徵科了绝加阶二年依限与试衔三年总及限与服色如摄令录一年内了绝仍摄二年三年内总及限与真命内主簿一年二年如县令条三年总了别任使本判官一年加阶二年改试衔三年转官本曹官省限内了绝与试衔转官诸节级三年内总了绝者与赏钱三十千其责罚依天成四年五月五日敕从之。
    是月中书门下以吏部三铨注拟大违条格帖门下省诘录事强知谦云：天成三年已前许超折一资至两资或三资者不过三两人天成三年後不许超折今铨注拟选人有自超一资至五资亦有三两人超六资七资八资者中书奏自有选门只凭定格傥或逾越便举条章亦有事系从权理难固执先开容许後守条流所贵时暂施行免令隳紊今三铨所注选人超折太多从来固不容许。若重议改移便成淹滞今年。且据所注押定将来别正条格从之。
    七月中书门下言自今年二月後诸州奏军州判官九人行之拟新详定敕文虑在外未知诏军事判官宜令本州刺史自选择举奏初。且除本职未得与官或与刺史连任相随显有劳能许本刺史以闻量事奖赏仍不许横有奏荐其二月後九人。且与施行。
    是月御史中丞卢损言臣等先编联制敕外有比非故实不便於时条件准天成元年七月及四年十一月敕应中外官除授不计品秩一例宣赐告身请依旧制合赐外各令自出绫纸。又天成元年七月敕除授旨授令录皆令内殿辞谢臣等以令录卑微不可内庭展谢请依旧制正衙辞谢。又天成三年五月长兴二年七月敕许节度使带使相岁荐五人馀荐三人防御团练使二人臣惟州县员阙甚少。若容荐举则每年铨选何以注拟请特行革。又长兴二年八月敕州县簿尉判司差充军判官仍同一任自尔已来颇伤物论以为不当请行止绝依旧令衙前选任诏曰：令录之任总六曹之纪辖系百里之惨舒惠养吾民可以亲承顾问内殿辞谢可如旧制藩侯郡守荐人或谙公事或有礻卑益不可全阻许依天成敕带使相藩臣岁荐三人馀二人直属京州群防御团练一人诸色官诰举人春关冬集绫纸闻喜关宴所赐钱并仍旧官给馀从之。
    八月中书条理前资朝官大卿监五品升朝官西班将军皆在任许满二十五月如冲替已经二十月即别任用少卿监旧制三任四任方入太卿监今後祗三任皆有限满无殿责者如是特恩不在此限五品升朝官旧例三任四任方入少卿监今後祗三任须逐任月限满无殿责。若特恩不拘此例西班将军罢任後一年许求官旧例三任四任方入大将军今祗以三任为限并须逐任满月限无殿责或曾任金吾将军刺史与上位比拟非此类或少年并居下位仍不得曾有殿责者特恩不拘此例三任大将军方入上将军并须每任满月限无殿责者。若曾领藩镇任御史特敕不拘此例今後朝廷只除两使判官其书记以下任藩府自辟朝应朝官除外职任无限者罢任後须守旧敕一年月限方许陈乞如未曾朝便居诸道宾从府罢或旧使未有所授特有表荐。若简校官是台省三院之御即与中下县令检校是大夫中丞秘书少监郎中员外即与请资初任朝官如检校官是尚书常侍秘书监左右庶子朝便与少卿监诸道宾从依州县官例在任三十月限或罢官犹有一年之限或是冲替丁忧而罢已及二十月者并须更守前官满月限方许陈乞诸州防御团练刺史判官推官并请本州自辟请中书不得除授合出选门官带三院御史供奉里行及省衔者罢任後一周年许陈乞诸州别驾资品高不除令录仍守本官月限亦得替後一年方许乞官其长史司马或因摄奏正比来未有官者并送名从之。
    十月中书门下奏长兴二年四月五日诏朝臣居丧终制委御史台具名申奏诸道宾从丧後宜行恩命州县官才授官及到任一考前丁忧服阕并与除授依长定格自有节文应州县官新授及到任一考後丁忧服阕准格取文解南曹纳磨勘由中书门下当与除拟不得经堂陈乞从之。
    三年四月诏曰：近以内外臣僚出入迭处稍均劳逸免滞转迁应两使判官畿赤令长取郎中员外补阙拾遗三丞五博少列官僚选择擢任一则俾藩方侯伯别耀宾阶次则致朝列人臣备谙时政今後内有已满阙月限外或偶是缺员宜便依此施行。
    晋高祖天福二年正月敕应京畿及诸州县旧有唐朝诸帝陵并直源县并不为次赤却以畿甸望为定其逐县令不以陵台结衔考满日仍以出选门官例指挥隔任後据资品准格例施行。
    二月敕应诸道前任行军副使等例从替罢久住京师每念滞淹常怀恻悯极欲疾速发遣稳便安排但以拟除一人须俟一缺授命者才去得替者便来到阙既专望渥恩在任。又须终月限循环不已积滞转多而况在京所费亦倍必想在外一年事力才充在京月支持比候阙员多称委困当别行於条贯期各守於规程起今前件官员等如得替後。且就家私稳便安居限一年後方得赴阙朝廷当据职资便与比拟或非时有阙与就便安排自然公私得济出处合宜有员阙以安排无岁时之停滞事关悠久情在优矜各委遵承勿得逾越其先得替在京者宜令中书据见有员阙处量材安排仍降敕诸道各令知委四月敕应诸道前资州县令官等明廷选士历代通规各系职司共将抡拟显有去留之式明分真滥之源今者州县前资官员悉於中书陈状来事却虑虚陈铨管永无常调之人并在鼎司难遏躁求之迹去岁以国朝创业州县缺官思广渥恩是从优异今则彝伦攸叙庶政咸修宜举规程俾无侵越其今日已前在中书陈状诸色人等见点简引验如不欠少出身立任文书及无逾滥者旋具奏拟宜令今日後诸道前资州县官等。若是资考已出选门及一任除官未入选门并一考前丁忧及活得冤狱者准元敕年限满日许经中书陈状当与简勘事理施行此外须令并依前後敕格程限赴吏部参选或有分材出众政绩异常者临时超擢不在此限。
    五月前守汴州浚仪县主簿何光。又进策二其一曰窃见诸处边郡小县多是山乡虽旧有敕正官满时不许差摄充替无冉阝远地多越明规摄官既已到来见任岂敢违拒况闻所差摄者大半是本州府使长临时与旋署虚衔强替见任正授官员其最不可者颇有当年之内或两度三度替移来者须逆去者须送配从门内率自乡中悉是权行诚非本分如斯得亻幸岂肯力官非惟紊公当。且害物自今後伏乞特行明敕显自新朝其边郡县官仰节度刺史或有见任因事停罢即许差曾入仕者权令抚绥仍。又须候正官到官不可以摄替摄官或经半载或过一年如能志远脂膏道著清白招添得户口徵督得赋租百里传声群黎咸惠众状举请即仰奏闻特乞大朝便行真命如此则皇王恩远赤子幸深免被烦苛渐期苏息敕曰：今後正官满日宜令逐处长吏准元敕预前奏闻必在审择能官不得朝差暮替如显有过犯不在此限仍令晓示诸道其二曰切见诸道选人合格下解不出十月立定三旬此则常程向来旧制却是或有因解样所误式例稍亏字内点画参差印处高下讹舛便乃驳犯致有艰难其如有七年八年选期千里万里途路羁穷取士辛苦到京。若栗错不容乃滞塞无计自今後伏乞特行明敕显布新规其黄衣选人只验出身文书已有前任者据考牒及解繇历子转年得尽合格不虚便与判行小小不赐犯则天下感明时事易圣主恩宽不使吏徒得行奸计者敕曰：参选之日考验之间稍容易则必长奸欺。若艰难则或成淹滞今後宜令所司点简文书如有栗错详酌事理非藏奸隐亻幸者不要放。
    九月吏部铨奏长兴四年五月五日敕应诸道州府都虞候司判官先指挥令於州县前资之中簿尉判司之内选差勾当二年行有廉谨理无党偏即委本道奏闻请行酬奖者近日马步判司多是差摄官充马步判官奏荐须於前资正官判司簿尉中精选明练公法性行端正者方可任使满二周年後无遗阙者与减三选仍委本道州府一例给与公凭如只欠三选已下者仍便给与文解赴选今日已前有前资正官充马步判官并准此所有诸道州府应今日已前已差摄试官充马步判官勾当已及三年无遗阙者亦宜令本州府给与公凭仍便申奏更四年後给与文解赴选比拟初官其今日已前摄试官见充职有过一周年者宜令待满二年日准上处分如未及一周年者宜令逐道州府敕到後便差别前资正官停替不在给与公凭者伪清泰二年。
    三月二十四日敕停废前资摄正官充马步判官前件敕已经封锁不行者敕伪清泰二年三月已前诸道州府所差马步判官有勤绩者宜令并准元敕赴吏部参选不得更经中书陈状十月敕选人试判两道三年正月敕举选之流辛苦备历或则书岁久或则守事年深小有违碍格条例是不知式样今则方求公器宜被皇恩所有选人等宜各令所司除元放及落下事由外无违碍并与施行仍令所司遍下诸道起今後文解差错过在发解州府官吏。
    八月敕御署官员等自前并於中书陈状引验文牒拟官承乏之官从权所任例逢兴运咸被异恩其间虑有曾立事功或未亲官业宜稍分於殿最将审验於行藏免兴滥进之讥用副当仁之选其御署官员宜令今後於铨司投状铨司追引点简历任文书分明者申送中书门下以凭旋据选人御署因由奏拟十二月敕以唐长兴四年四月五日节文应州县官才授新命及到任一考前丁忧服阕日亦并与除官者。此後应一考前丁忧州县官等服阕後准格便合赴选自因唐朝敕命送至中书除官自今後宜令吏部准格指挥仍赴所司。
    五年三月诏吏部三铨听四时选拟官旋奏不在团甲之限。
    十月诏曰：过格选人等早列官途合依选限或值戈之隔越或缘贫病以淹延既碍旧条永为废物当创宜闵湮沈可赴吏部南曹准格召保是正身者与降资注官。
    ●卷六百三十四
    ○铨选部　条制第六
    晋少帝天福八年正月诏显陵行事及庙等行事官并宜加两阶减两选理减外合格日免取文解便与注官过格者降一资为事勒停者许从勒停日理本官选数仍减与两选合格日免取文解仍注边远同类官。
    三月敕诸道州府令佐在任招携户口比初到任交领数目外如出得百户已上量添得租税者县令加一阶减一选主簿减一选出二百户已上者及添得租税者县令加两阶减两选主簿减两选出三百户以上及添得租税者县令加两阶减两选别与转官主簿加两阶减两选出四百户至五百户已上及添得租税者县令与加朝散大夫阶超转官资罢任後许非时参选仍录名送中书如已授朝散大夫及已出选门者即别议奖酬主簿加三阶其出剩不及一百户者据户口及添租税数县令加一阶参选日超一资注官主簿加一阶。
    五月敕曰：吏部已判成选人等访闻人数绝多阙员甚少颇为淹注例是饥贫宜推振滞之恩用广进身之路诸州府判掾见有员阙不少其见在黄衣选人等宜令注授前件官除三京邺都掾曹外其馀并许注拟候秩满无遗阙者五选六选减一选七选八选减两选九选十选减三选内有超资者再入官日即依本资叙理河东管内及延泾秦陇凤等州管内阙员不少选人以家私不便多不伏官宜令所司不拘超折注拟仍俟秩满无遗阙者五选六选减三选七选八选减四选再入官日却依本资叙理所注前项州县官等宜令铨司依判成次第注拟切在公当不得阿私仍不许选人通关仍付所司。
    六月尚书兵部侍郎吕琦奏臣窃见四时选人三铨待阙停滞已及於数百栖迟列困於累年南曹系日申铨尝有三十二十格式每月送阙不过五员七员窃虑阙员渐稀人数转众抛耕稼於乡里忍穷饿於街坊名利之途人所难格朝夕之困事亦可矜。若不改张恐未通济欲请勒定月日南曹注纳文解只据见在判成待阙选人取残阙及逐月新阙量人材优劣据员阙好弱许超折注拟如此即岁暮至新春已来相次发遣应尽其将来选人即依旧至来年十月下解南曹应期判成铨司准格注拟至次年选毕有正格敕用正规程从之仍敕取今年八月一日後注纳文解其已判成许超折人将来参选却依本资注拟从之。
    开运二年正月吏部侍郎王易简奏吏部流内铨诸司令史各主一司不相统摄苟有逾滥无所责成起今後望令本铨阙头一人都签署诸司案牍者敕旨铨总之司提举是务时临注拟尤在精详宜令三铨仔细看验关牒或稍涉差谬即据理科条将澄刈楚之风用诫侮文之吏。
    是月刑部侍郎赵远奏臣伏睹长兴四年五月二十三日敕州县官在任日有覆推刑狱公事雪得冤狱活人命者准长兴元年二月二十一日南郊赦书节文便许非时参选特与超资注官仍赐章服者宜令诸道州府凡有雪活冤狱州县官等依元敕旨简给付公凭本官自赍赴刑部投状委刑部据状近取本道雪活公案参验如事理合得元敕便仰给付优牒此盖道弘激劝务绝罔欺在酬奖以甚优期刑杀而无滥臣详元敕只言州县官员所许加恩未该内外职掌臣。又详前後请给优牒人等文案。若系雪冤屈本道寻合奏闻例过五年十年本人方来论请具却寻追文案劳扰公方於事难明於理未当伏惟皇帝陛下体尧仁而御宇敷舜德以临民大阐化条克修刑政旁询阙典用整宏纲功必赏而罪必诛善者进而能者激起今後但能雪活冤狱不限在朝职司亦乞量加旌赏应关诸道州县官员雪活冤狱不虚委逐处长吏抄略指实按节先具奏闻所付本人凭由官满到京便於刑部投状不得隔越年岁方可论诉功劳庶内外以皆同使期程而有守广亭毒好生之德尽高低察狱之明者敕旨理冤申屈劳绩可嘉内职外官课最无异苟能雪活何[A092]甄酬宜先录公文直具闻奏或实官满到阙投状无致隔年庶绝滥讹用分真伪宜依。
    三年四月吏部侍郎王易简奏伏以选门格敕条件具存藩府官僚该详盖寡所以凡给文解莫晓规程以致选人自诣京都亲求解样往来既苦已堪悯伤传写偶差更当驳放伏见礼部贡院逐年先书版榜高立省门用示举人俾知状样臣欲请选人文解委南曹详定解样兼备录长定格取解条例各下诸州如礼部贡院板样书写立在州县门每遇选人取解之时各准条件遵行仍依板样给解从之。
    十月敕今年四月二十五日革应前资州县官一考前丁忧一任除官雪活冤狱及在任日招添得户口税钱曾授御署官进策官诸州马步判官诸色选人等今後并须准敕格参选不得直经中书陈状近日有诸色人依前紊乱纪纲披陈文状欲以严行於惩戒先明示於指挥国家大启铨曹高悬选格诸色选人宜归常调合赴所司稍立政能足可进退岂得罔循常制唯务僭求敕革而不遵帖告示而不退向路隅而陈接随马後以讠宣讠华或称罢秩家贫或诉住京日久朝廷须存公道难犭旬私怀。若事可施行虽朝陈状而夕得官未足言速既理有违碍虽历祁寒而经暑雨不必言迟戚本自贻咎将谁执殊不知官不可乞敕不可违。若无诫惩何以齐整应诸色选人等并须准近敕取解赴选其有招添得户口增益得税钱及雪活冤狱合该敕条酬奖者仰於所司投状如有司不与公当区分显有抑滞在经中书陈状当与指挥此度分明告谕後诸色选人等如更不禀指挥依前妄陈文状当送御史台勘问必无轻恕仍付所司。
    汉高祖乾元年正月中书奏以诸道奏荐官吏多逾旧式今简取後唐及晋朝事例开条晓示以为定制者一准长兴二年七月十二日节文诸道奏荐州县官使相每年许荐三员今许荐五人不带使相藩侯每年旧许荐二人今许荐三人防御团练使每年旧许荐一人今许荐二人即不得受人请只得奏巡属员阙不得荐於别处州府仍不得荐新罢任及过格人其所荐人历任文书仍随表送中书门下未曾有官者当别比拟应诸道见任州县官申奏考满後未有替人本道或藉其能。且令勾当一准长兴三年五月十一日节文诸道应奏荐州县官员如未有正官者只许奏授初官不得奏为令录一准长兴四年八月节文应诸道藩镇防御团练使旧奏荐并前项州县官等准敕许奏荐见在幕中摄职及见摄管内州县官据合奏人数皆正所摄不许横荐及不得荐外管前资州县官一准天福四年七月七日节文应诸州防御团练刺史奏荐摄试官充判官及推官巡官者自今後所奏荐摄试官充判官及推官巡官宜令精加选择或未曾任官职及无出身称摄试衔者不在奏举之限一准天福十一年六月五日节文今後诸道藩镇防御团练刺史如本处幕中有阙准元敕合奏荐者即得奏荐当与除授不得横荐前资责从州县官及诸色职员布於在朝及外管安排不得有违奏敕设官分职朝廷自有规程荐士延才州郡合存体式应诸道节度防御团练刺史奏荐判官书记支使推官令录簿尉等亲人之官不易入幕之客尤难必取当仁庶闻事守臣奏荐朝廷选除素有明文咸拘定制近年以来除人或亏允当荐士多昧选求体制既逾紊乱滋始遐迩将期於致理奏除宜在乎！择才况有旧章足为常式其诸道行军副使两使判官并不得奏荐委中书门下选除带使相节度使许奏节度掌书记观察支使节度推官不带使相节度使只许奏节度掌书记节度推官其防御团练判官刺史判官等听奏仍须精选才能其唐朝晋朝前项条贯并可举行永为规制所奏荐州县官自有铨行不可侵越以敕内旧人数许奏使相三人不带使相二人防御团练刺史一人为定仍付所司隐帝乾元年七月吏部员外郎常准上言臣以国家选择令佐或从铨注或是敕除立考课以扌交政能验贪廉而行黜陟如斯条贯尚有阙遗近者诸道州府多署摄官以代正授既不拘於考绩唯掊敛於资财致使户民转为蠹耗臣请示诸道州府长吏如令佐正官月限已满除替未到不限时月切不得以摄官冲替须待正授替官即令对面交割县务然後本州使出给解由批书历子如此则承真命者守文畏法求摄任者退亦悛心。
    二年正月敕睿陵及庙诸司职掌行事人等并减二年劳如欠一选及已合格者南曹磨勘送名中书其州县前资官判成人及幕职京官等并减两选仍令南曹点简。若别无违碍欠三选已上者给与减选公凭。若欠两选一选及已合今格限者所司具名申送中书门下其判成选人铨司越一资注拟。
    四月中书门下奏准吏部南曹锁宿内选人中有契丹会同年号历子解由考牒未审各令改就天福年号为复别有指挥奏敕应是伪命文书不在施行之限者今缘有晋州受官契丹年给解由历子。若执格敕文虑有废身名欲议酌中不至沉弃者凡州县官幕府官曾受契丹伪命者追文书毁废者取唐朝晋朝出身文书参选本选外仍殿五选降三资注拟凡唐朝晋朝诸科及第人於契丹年号内出给冬集许追毁换给仍据新给年月日数理选从之。
    八月右拾遗高守琼上言有国通规无先擢士论选既当纲纪必陈而县令字人最亲理道。若宰大邑难用小才一同皆系於惨舒百姓咸关於利病实赖勤恪以恤孤吏。若不臧人当受弊近年铨司注拟藩府荐论只循资历而行不以年颜为念。且少年宰邑鲜有廉勤不执公方惟贪娱乐以臣愚见凡朝廷选亲人之官年未三十请不授县令少年授任必虑因循敕令录之任责办非轻用舍之间尤宜中少小者未曾履历则为政必疏衰晚者已及耄昏则临民多废须期慎选以擢吏能起今後诸色选人年及七十者并宜注优散官年少未历资考者不得任县令十二月敕中书奏前资朝官近日并於中书陈状称准宣命指挥自外地发遣相次到京正当冬寒未有员阙既难淹泊须议指挥其前资文武两班朝官等只宜於西京及阙下任便安居候阙除授宜令御史台晓示。又中书条奏准天福八年四月一日敕条举前後敕文内一件准天福五年十月二十七日敕应州县官书得十六考叙阶至朝散大夫者并历任内曾朝及两使判官者准元敕一选集选期既近理减尤难不得援常选人例妄乞减选每一任无遗阙者候再除官别与加恩其曾任节度观察推官巡官防御团练军事判官并诸出选门官等如却授令录者并依见任官选数赴集。若在任有考课准格合减选者并与理减除此外今任合七选集者特与减一选八选已上与减两选仍并合格日取解赴所司磨勘无违碍者即录名送中书敕审官之要必择才能与理同归迭处中外约以选限固有条格迩来或自朝行或从宾职愿为州县自就便宜当求事之时冀得而不论卑位及既替之後叙资而却理前官须立规程以绝侥亻幸（是冬近臣奏前资朝官判官在外藩居止其间轻薄求利者能以词说摇动藩臣乃下宣命但是前资朝官从事并来京中居止其求事者利其宣命遂云集都下相与朋结三五为群於宰臣枢密使马前遮诉初杨甚怒出此革然而遮诉不已）。
    周太祖广顺元年二月敕朕祗膺景命淹有中区每思顺物之情从众之欲将使照临之下咸遂宽舒仕宦之流自安进退往者时有拘忌人或滞留所在前资并遣赴阙辇毂之下多寄食僦舍之人岁月之间动怀土念家之志宜循大体用革前规应诸道州府有前资朝官居住如未赴京不得发遣其行军副使已下幕职州县等官得替求官自有月限年月未满一听外居如非时诏徵不在此限但阙员有数入官者多苟无定规必生躁竞凡尔进取知朕意焉（汉隐帝时杨以前资官在外地虑有游说藩方易萌奸妄故宣谕外州凡前资朝臣使府幕职不得外地居止须求京师寻宣谕只令两京居止太祖知其不便故下此敕）。
    是月敕自前朝廷除官铨司选授当其用阙皆弃旧规近闻所得官人或佗事所留或染疾淹驻始赴任者既过月限後之官者遂失期程以至相氵公渐成非次是致新官参谢欲上旧官考秩未终待满替移动逾时月凋残一处新旧二官在迎送以为劳必公私之失绪今後应诸道州府录事参军判司县令主簿等宜令本州府以到任月日旋具申奏及报吏部此後中书及铨司以到任月日用阙永为定制其见任州县官限敕到仰便具先到任月日一齐分析申奏及报吏部其有诸色事故及丁忧并请假十旬满日亦仰旋具申奏兼报吏部其新受官准令式给程限外如不到本任参上致本处无凭申奏到任月日便仰吏部同违程不上收阙使用其诸见阙亦不得差官摄权取便隐留如违敕条罪在本判官录事参军孔目官已下。
    是月吏部三铨奏去年冬南曹判成选人三百八十一人经十一月二十二日兵火散失磨勘了历任文书或有送纳文书未钞及取到南曹失坠公凭铨司。若依格磨勘恐选人诉论今欲只据南曹给到失坠公凭便与施行从之。
    五月敕朕荷上玄恭临大宝虑一夫之不获期四海之攸归近知铨选人多州县阙少或经年而空掩桂玉未授一官，或欲归而暗想乡闾。又遥千里以斯去任虚历岁时其间或妄乞官者多是逾违自称淹滞或未合格者不遵条制显紊公方宜行革之文以绝亻幸求之路宜令自今月十一日已前州县前资官及诸色选人等曾经中书陈状者并送吏部南曹磨勘如今年冬合格无殿犯违碍者即送中书除官未合格并诸色违碍格敕及曾殿黜得洗雪者并仰各守格敕叙理赴集其汉朝州县为徵科不了及擅用破逃户停官人数并令赴吏部南曹投状磨勘实是无过停替者本朝解由公凭及牒三司灼然过准格减一考前停官者可送名中书除官一考後两考前停官者减一选两考已上者上理本官选数并取解赴集起今後应有前资州县官并诸色选人等及曾经黜该恩得雪者并仰各守敕格赴选不得妄有乞官如敢故违宜殿两选将来降一资注拟如或本司不依格敕妄有滞留罪在所司当行典宪一则俾守规程之道一则稍除躁竞之门免恣逾滥贵尊条制如是特恩不拘是例。
    是月敕朝廷设爵命官求贤取士，或以资叙进，或以科级至有白首穷经方阶一第半生守选始遂一官是以国无幸民士无滥进近年州郡奏荐多无出身前官或因权势书题或是里私请既难阻意便授真恩遂使躁求徼亻幸之徒争游捷径辛苦孤寒之士尽泣穷途将期激浊扬清所宜循名责实凡百有位当体朕怀今後州府不得奏荐无前官及无出身人如有奇才异行越众超群亦许具名以闻便可随表赴阙当令有司考试朕亦自更披详断其否臧俾之是黜庶使人不谬举野无遗才冀广得人以资从政。
    六月中书门下奏得司勋郎中许逊申权主判吏部格式选人皆称值去年十一月内失坠告牒虽寻旧式有例简行窃缘官员上任之日只凭告敕签符罢秩之後即藉解繇历子既失官牒得以简其敕甲。若无解繇难知真伪欲请今後。若无解繇历子考牒者候牒本道州县勘寻有何殿最候回文与陈状官员事理同即依牒申铨取保再给凭繇贵无逾滥之人免有徼求之亻幸从之。
    是月敕追尊四庙诸司寺监合差行事官宜令差补汉末七州停替州县官充候行事了各与除官如行事官人数未足以前资州县官已合格并过选者充仍历勘官牒委无违碍方得差补。又敕今年正月五日恩赦前应诸色官员有过犯合追毁出身历任官牒至今尚未追毁其本官叙理仍各依格敕处分。
    八月吏部南曹磨勘劝进官点简内有室长相次呈纳到出身已来补牒优牒多奏补不依年限当曹先为去年冬集选人年满室长李溥张宗。又为奏补不依年限驳放後便值兵火失坠补牒优牒申中书门下取裁欲依判成选人失坠文书例出给公凭奏敕宜令所司各出给失坠文书公凭候参选日磨勘理本官选限外仍各殿两选应乾六年已来及自今後如有斋郎奏补後年限满令定冬集及推补室长时有违格敕不依年限者违一年殿两选二年殿三选违二年已上者不在施行之限仍敕下後殿选馀并准前後敕施行。
    九月敕朝廷命官分治州县至於招安户口增益税租明立赏科以劝勤吏近朝革虽有敕文俱未中难仍旧贯晋代则伤於容易启侥亻幸之门汉朝则过於艰难妨进趋之路既非允当须议改更宜令应州县官所招添到户口课绩自今日已前罢任者并准天福八年三月十一日敕施行其汉乾三年七月二十五日敕不行起今後应罢县令主簿招添到户口其一千户已下县每增添满二百户者减一选三千户已下县每三百户咸一选五千户已下县每四百户减一选万户已下县每五百户减一选并所有增添户及租税并须分明於历子解由内录都数。若是减及三选已上更有增添及户数者县令与改服色已赐绯者与转官其主簿与加阶转官。
    十月敕选部公事比置三铨所有员阙选人分在三处每至注拟之际资叙难得相当况。又今年选人不多宜令三铨公事并为一处委本司长官通判同商量可否施行所冀抡选得中铨综有序其吏部尚书铨见阙宜差礼部尚书王易权判。
    二年三月敕应京诸司职掌赴西京册庙行事八十有六人宜令吏部南曹别验出身历任行事无遗阙历子委无违碍与各减一选如有今年冬初合格。又已过选者铨司注官日与加一阶其不该选数已经补奏者减一年劳。
    十一月诏曰：古者立封树之制定丧葬之期著在典经是为名教洎乎！世俗衰薄风化陵迟亲殁而多阙送终身後而便为无主或羁束於仕宦或拘忌於阴阳旅榇不归遗骸何但以先王垂训孝子因心非以厚葬为贤只以称家为礼扫地而祭尚可以告虔负土成坟所贵乎！尽力宜颁条令用警因循庶使九原绝抱恨之魂千古无不归之骨应内外职官及选人等今後有父母祖父母亡没未经迁葬其主家之长不得取求仕进所由司亦不得申举解送如是卑幼在下者不在此限其合赴举选者或是葬事礼毕或是卑幼在下勒於所纳家状内具言不得罔冒宜令御史台及逐处长吏本司长官所由司觉察申举其中有兵戈阻滞或是朝廷特恩除拜起复追徵及内外管军职员皆以金革从事并不拘此例。
    三年五月敕近日多有诸色出选门州县官累经中书陈状援引从前敕文乞除官事由中书据乾二年二月十日敕文以此难议施行今将已前敕文详酌可否特与条贯庶无淹滞应前後出选门州县官内有十六考叙朝散大夫阶次赤令并历任中曾朝及两使判官五府少尹罢任後一周年除官曾任两藩营田判官书记支使防御团练判官罢任後二周年与除官并许经中书陈状点简不欠年限当与施行选期既定不得依常选人例更理减选仍须分明批书历子请给解由。若是逃夫户口降书考第其显有过犯必行殿降应诸色选人过犯三选已上及未成资考丁忧课绩官无选可减者宜令自於吏部南曹投状准格敕磨勘无违碍申送中书门下并与除官其州县官自恐亏损年限资序归选门者亦听自便如或曾任推巡军事判官等并诸色出选门官并据见任官选数叙理取解赴集依格敕磨勘送名中书门下於铨司注拟前先次除官所有诸色常选人皆自有选限合赴常调今後不得妄有陈乞及不依格敕论理功课如违当行举勘。若是特恩除授及擢才委任不拘此例。
    十一月敕郊礼行事官并差在京永任者充各据出身历任仔细磨勘委无违碍方得差补如曾有殿犯除名免官勒停等人未经恩洗雪者不在收补之限。若已取解及免取解赴选在外未来者不得著人承替如收补行事後将来赴选南曹磨勘别有违碍所补官司与本人并当勘断。
    是月敕天下县邑素有等差历年月以既深或增损之不一其中有户口虽众地望则卑地里虽高而户口至少每至调集不便铨衡及有久历官途却授隘狭之县才仕进便临繁庶之民宜立成规庶叶公共应天下县除赤县畿县次赤次畿外其馀三千户已上为望县二千户已上为县一千户已上为上县五百户已上为中县不满五百户为中下县选人资叙合入下县者今许入中下县宜令所司据今年天下县户口数定望上中下次第闻奏吏部格式据户部今年诸州府所管县分列户口数目定合为望县者六十四县七十二上县一百二十四中县六十五中下县九十七欲依所移铨曹从之。
    显德元年正月赦文应祗奉郊庙职掌人直并与恩泽其行事官已勘无违碍者候铨司移省後各与除官合来一年集者候将来授任仍并加一阶欠三选至五选者减一选欠六选已上减两选幕职并与减一年如欠月限不及一年者便与除官仍转官资其诸色选人驳放皆依格敕其间小小违碍。若可以情恕者并条奏以闻。
    世宗显德二年正月诏在朝文资官曾历藩郡宾职州县官者宜令各举堪为令录者一人除官之日仍署举主姓名。若在官贪浊不公懦弱不理或职务废阙或处断乖违并量事重轻连坐举主。
    三年十月诏曰：诸司职员皆系奏补当执役之际悉藉公勤及任事之时尤资敏苟非慎择渐至因循应诸司寺监今後收补职役人等并须人材俊利身言可采书札堪中自前行止委无讹滥勒本司关送吏部引验人材较考笔札其中者更具引验可否连所试书迹并本州府不系色役回文及正身引送中书後吏部具夹名闻奏候敕下勒本司补收馀从前後格敕处分每年只得一度奏补其诸司寺监旧额定人数仍令所司量公事繁省於未奏补人数内酌详添减别为定额（先是百司奏补官吏於事言笔札之间多不选择以至有不能举其条目者敕出之後物议以为允当）。
    五年正月诏曰：职官攸设数易则弊生政理所施久行则民信前典有三载考绩之义昔贤垂三年报政之规将欲化民莫如师古诸道幕职州县官依旧制以三十个月为满起今年正月一日後所授官并以三周年为月限闰月不在其内每年常调选人及诸色求任人取十月一日已前到京下纳文解及陈乞文状委所司依旧例磨勘注授至十二月上旬终并须了毕便令赴官限二月终以前到任。若违程仰本处不得放上。且令旧官在任如是无故违程依格殿选其有故违程者须分明出给得所在凭由许至前冬赴集今年赴任者不在此例其特敕除授及随幕判官赴任不拘时月之限应授官人至满日替人未到间宜令。且守本官主当公事依旧请俸州府亦不得差署摄官替下如是遭丧停任身故假满非时阙官之时只可差前资正官及有出身人承摄如逐处无正官及有出身人即选清强人承摄仍依正官例支与俸钱具名奏闻。
    闰七月吏部流内铨状申见行条件公事铨司先准格例南曹十一月未开宿判成选人後先具都数申铨铨司据状便榜示选人引纳京诸司职官使家状及试判纸三度榜引得齐足方至十二月上旬内定日锁铨者铨司。若候南曹十月内开宿引纳家状虑恐迟滞今後才南曹锁宿後先榜示选人预纳家状其合保文状使职官司使印限开曹後两日内赴铨送纳须得齐足如限内不纳到家状保状试纸名便具姓名落下不在续纳之限据纳到文状至十月二十二日已前锁铨先准格例锁铨後便榜示引验正身告敕文书三引都九日如三度引不到者便落下铨司自今後锁铨日便榜示选人次至日引验正身及告敕文书限三日内三引毕如不到者便落下每年南曹判成选人中多有故不赴选司准格例伺候须及三引计九日不到者方始落下铨司今後有此色人逐引不到便据姓名落下先准格诸色选人三引毕後赍使印保状赴铨并合保後县令录事参军重引验合保审其才术铨司欲三引後次日内重引验令录审其才术及合保如限内不到者便据姓名落下铨司引验後本行准格敕及将铨状历任告敕文书限三日内点简无违碍具名衔关报试判注拟所有选人历任省司於未注官已前相次修写帖送过院选人所合注使员阙锁铨後便具状申中书门下乞降指挥应选人试判今欲锁铨内预准敕於中书省请印到逐人试纸候参简毕关报名衔齐足次日便定日试判三场逐场次日申奏後限两日内供纳宣黄後次日乞降可否敕命铨司自前注拟诸色选人准格三注每一注内有不伏官者限三日内具状通退三注都九日者铨司自今後第一第二注榜出後各限次日内具通官伏官文状便具姓名落下第三注毕日开铨不在通官之限三注都五日准格铨司送省逐年二月二十五日送门下省毕三月十五日过官毕三月三十日进黄移省毕铨司三拟毕後省甲案便於格式司逐注旋覆阙入官过院条写省历至十一月十四日已前牒送门下省毕铨司门下省但押定牒到取两日祗候取判过堂次日乞降可否堂帖其黄甲限四月内修写勾勘印署至十二月六日牒送门下省至十二月十九日进黄毕所有衙谢对攵元在格限外应行内诸司公事或有忤系申铨取裁铨司便准敕格指挥如铨司难议裁酌即申堂取裁。
    ●卷六百三十五
    ○铨选部　考课
    设官分职以序上下程能黜否以正赏罚王者之大柄也。故。《周礼》太宰之职三岁大计群吏之理而诛赏之。又曰：废置以驭其吏斯皆考课之谓也。是知明试以稽其功循名以其实使较比之典不可得而逾贤愚之分不可得而乱斯二帝所以端拱而治三代所以直道而行者也。汉魏而下制度详究或斟酌前训将以时或讲求通议於焉垂范至於总裁理要澄汰流品询事底绩咸可明徵稽古宪章，於是乎！在盖夫众职熙百志使官修其方而上无虚授者莫不由兹道也。
    帝舜曰：咨汝二十有二人（禹垂益伯夷夔龙六人申命旧职四岳十二牧凡二十二人特敕命之）钦哉！惟时亮天工（各敬其职以相天事能信立天下之功）三载考绩三考黜陟幽明（三年有成故以考功九岁则能否幽明有别黜退其幽者升进其明者也。）庶绩咸熙分北三苗（考绩法明众功皆广三苗幽ウ君臣善否分北流之不令相从善恶明也。）。
    汉元帝建昭中京房为郎时西羌反日蚀。又久青无光数召见问房对曰：古帝王以功举贤则万化成而瑞应著末世以毁誉取人故功业废而致灾异宜令百官各试其功灾异可息诏使房作其事房奏考功课吏法（令丞尉治一县崇教化无犯法者辄迁有盗贼满三日不觉者则尉事也。令觉之自除二尉负其二率相准如此法）帝令公卿朝臣与房会议温室皆以房言为烦碎令上下相司不可许帝意乡之（乡读曰乡）时部刺史奏事京师帝召见诸刺史令房晓以课事刺史复以为不可惟御史大夫郑弘光禄大夫周湛初言不可後善之後帝令房上弟子晓知考功课吏事者欲试用之房上中郎任良姚平愿以为刺史试考功法臣得通籍殿中为奏事以防雍（读壅）塞石显五鹿充宗皆疾房欲远之建言宜试以房为郡守（立议云：然也。）帝，於是以房为魏郡太守秩八百石居得以考功法治郡房自请愿无属刺史得除用他郡人自第吏千石以下（令长属县自课第殿最）岁竟乘传奏事（传张恋切）天子许焉房至郡坐与淮阳王舅张博通谋诛。
    後汉明帝永平九年四月诏令司隶校尉部刺史岁上墨绶长吏视事三岁已上理状尤异者各一人与计偕上（偕俱也。所徵之人令与计吏俱上）及尤不正理者亦以闻顺帝时梁国陈令华义数上书陈宜依古典考功黜陟徵集名儒大定其制。
    魏太祖建安中为丞相仓曹属刘е书论治道曰：昔者周有乱臣十人有妇人焉九人而已孔子称才难不其然乎！明贤者难得也。况乱弊之後百姓凋尽士之存者盖亦无几股肱大职及州都督司边方重任虽备其官亦未得人也。此非选者之不用意盖才匮使之然耳况於长吏以下群职小任能皆简练备得其人也。其计莫如督之以法不尔而数转易往来不已送迎之烦不可胜计转易之间取有奸巧既於其事不省而为政者亦以其不得久安之故知惠益不得成於已而苟。且之可免於患皆将不念尽心於┰民而梦想於声誉此非所以为政之本意也。今之所以为黜陟者近颇以州郡之毁誉听往来之浮言耳亦皆得其事实而课其能否也。长吏之所以为佳者奉法也。忧公也。┰民也。此三事者或州郡有所不便往来者有所不安而长吏执之不已於治虽得计其声誉未为美屈而从人於治虽失计其声誉必集也。长吏皆知黜陟之在於此也。亦何能不去本而就末哉！以为长吏皆宜使少久足自展岁课之能三年总计乃加黜陟课之皆当以事不得依名事者皆以户口率其垦田之多少及盗贼发兴民之亡叛者为得负之计如此行之则无能之吏修名无益有能之人无名无损法之一行虽无部司之监奸誉妄毁可得而尽事上太祖甚善之。
    文帝黄初初为尚书陈群制九品格登用皆由於中正考之簿世然後授任。
    明帝青龙中以卢毓为吏部尚书前此诸葛诞邓等驰名誉有四窗八达之诮帝疾之时举中书郎诏曰：得其人与否在卢生耳选举莫取有名名如画地作饼不可啖也。毓对曰：名不足以致异人而可以得常士常士畏教慕善然後有名非所当疾也。愚臣既不足以识异人。又主者正以循名按实为识但当有以验其後故古者敷奏以言明试以功今考绩之法废而以毁誉相进退故真伪混杂虚实相蒙帝纳其言即诏作考课法。
    景初中散骑常侍刘劭以士人毁称是非混杂莫辨邵受诏作都官考课劭上疏曰：百官考课王政之大较然而历代弗务是以治典阙而未补能否混而相蒙陛下以上圣之宏略愍王纲之弛颓神虑内鉴明诏外发臣奉恩旷然得以启据取作都官考课七十二条。又作说略一篇臣学寡识浅诚不足以宣畅圣旨著定典制事下三府司空掾傅嘏难劭曰：盖闻帝制宏深圣道奥远苟非其才则道不虚行神而明之存乎！其人暨乎！王略亏颓而旷载罔缀微言既没六籍泯玷何则道弘致远而众才莫也。按劭考课论虽欲寻前代黜陟之文然其制度略以阙亡书之存者惟有周典外建侯伯藩屏九服内立列司齐六职士有常贵官有定则百揆均任四民殊业故考绩可理而黜陟易通也。大魏继百王之末承秦汉之烈制度之流靡所修采自建安以来至於青龙神武拨乱肇基皇祚扫除凶逆芟夷遗冠旌旗卷舒日不暇给及经邦治戎权法并用百官群司军国通任随时之宜以应政机以古施今事杂义殊难得而通也。所以然者制宜经远，或不切近法应时务不足垂後夫建官均职清理民物所以立本也。循名考实纠励成规所以治末也。本纲未举而造制未呈国略不崇而考课是先惧不足以料贤愚之分精幽明之理也。昔先王之择才必本行於州闾讲道於庠序行具而谓之贤道修则谓之能乡老献贤能於王王拜受之举其贤者出使长之科其能者入使治之此先王收才之义也。方今九州之民爰及京城未有六卿之举其选才之职专任吏部案品状则实才未必当任簿法则德行未为叙如此则殿最之课未尽人才述综王度敷赞国式体深义广难得而详也。又司隶校尉崔林议曰：按周官考课其文备矣。自康王以下遂以陵迟此即考课之法存乎！其人也。及汉之季其失。又在乎！佐吏之职不密哉！方今军旅或猥或卒备之以科条申之以内外增减无常固难一矣。且万目不张举其纲众毛不整振其领皋陶仕虞伊尹臣殷不仁者远矣。五帝三王未必如一而各以治乱。《易》曰：易简而天下之理得矣。太祖随宜设辟以遗来今不患不法古也。以为今之制度不惟疏阔惟在守一勿失而已。若朝臣能任仲山甫之重式是百辟则孰敢不肃散骑黄门侍郎杜恕以为用不尽其人虽才。且无益所存非所务所务非世要上疏曰：书称明试以功三考黜陟诚帝王之盛制使有能者当其官有功者受其禄譬犹乌获之举千钧良乐之选骥足也。虽历六代而考绩之法不著阅七圣而课试之文不垂臣诚以为其法可粗依其详难备举故也。语曰：世有乱人而无乱法。若使法可专任则唐虞可不须稷契之佐殷周无贵伊吕之辅矣。今奏考功者陈周汉之法为缀京房之本旨可谓明考课之要矣。於以崇揖让之风兴济济之治臣以为未尽善也。其欲使州郡考士必由四科皆有事效然後察举试辟公府为亲民长吏辅以功次补郡守者或就增秩赐爵此最考课之急务也。臣以为便当显其身用其言使其为课州郡之法法具施行立必信之赏施必行之罚至於公卿及内职大臣亦当俱以其职考课之也。古之三公坐而论道内职大臣纳言补阙无善不纠无过不举。且天下至大万机至众诚非一明所能遍照故君为元首臣作股肱明其一体相须而成也。是以古人称廊庙之材非一木之支帝王之业非一士之略由是言之焉有大臣守职辨课可以致雍熙者哉！且布衣之交犹务信誓而蹈水火感知已而披肝胆犭旬声名而立节义者况於束带立朝致位卿相所务者非特匹夫之信所感者非徒知已之惠所犭旬者岂声名而已乎！诸蒙宠禄受重任者不徒欲举明主於唐虞之上而已身亦欲厕稷契之列是以古人不患於念治之心不尽患於自任之意不足此诚人主使之然也。唐虞之君委任稷契夔龙而责成功及其罪也。殛鲧而放四凶今大臣亲奉明诏给事目下其有夙夜在公恪勤特立当官不挠贵势执平不阿所私危行危言以处朝廷者自明主所察也。若尸禄以为高拱嘿以为智当官苟在於免负立朝不忘於容身洁行逊言以处朝廷者亦明主所察也。诚使容身保位无放退之辜而尽节在公抱见疑之势公义不修而私议成俗虽仲尼为谋犹不能尽一才。又况於世俗之人乎！今之学者师商韩而上法术竞以儒家为迂阔不周世用此最风俗之流弊创业之所致谨也。後考课竟不行。
    晋武帝泰始中河南尹杜预以京师王化之始自近及远凡所施论务崇大体受诏为黜陟之课其略曰：臣闻上古之政因循自然虚已委诚而信顺之道应神感心通而天下之理得逮至淳朴渐散彰美显恶设官分职以颁爵禄弘宣六典以详考察然犹倚明哲之辅建忠贞之司使名不得越功而独美功不得後名而独隐皆畴咨博询敷奏以言及至末世不能纪远而求於密微疑诸心而信耳目疑耳目而信简书简书愈繁官方愈伪法令滋彰巧饰弥多昔汉之刺史亦岁终奏事不制算课而清浊粗举魏氏考课即京房之遗意其文可谓至密然由於累岁以违其体故历代不能通也。岂。若申唐尧之旧去密就简则简而易从也。夫宣尽物理神而明之存乎！其人去人而任法则以伤理今科举优劣莫。若委任达官各考所统在官一年以後每岁言优者一人为上第劣者一人为下第因计偕以名闻如此六载主者总集采按其六载处优举者超用之六载处劣举者奏免之其优多劣少者叙用之劣多优少者左迁之考课之品所对不均诚有难易。若以难取优以易而否主者固当准量轻重微加降杀不足复曲以法尽也。己丑诏书以考课难成听通荐例荐例之理即亦取於风声六年顿荐黜陟无渐。又非古者三考之意也。今每岁一考则积优以成陟累劣以取黜以士君子之心相处未有官故六年六黜清能六进否劣者也。监司将亦随而弹之。若令上下公相容迥此为清议大颓亦无取於黜陟也。
    五年诏曰：古者岁书群吏之能否三年而诛赏之诸令史前後但简遣疏劣而无有劝进非黜陟之谓也。其条勤能有称尤异者岁以为常吾将议其功劳。
    惠帝元康中吏部尚书刘颂建九班之制欲令百官居职递迁考课能否明其赏罚贾郭专朝仕者欲速竟不施行。
    南齐东昏侯永元元年考课百司。
    後魏太武太延元年诏曰：操持六柄王者所以统摄平政理讼公卿之所司存劝农平赋宰民之所专急尽力三时黔首之所克济各修其分课之有序今更不然何以为治越职侵局纲纪纷乱上无定令民知何从自今以後亡匿避难羁旅他乡皆当归还旧居不问前罪民相杀害牧守依法平决不听私取报复敢有报者诛及宗族邻伍相助与同罪州郡不得妄遣吏卒烦扰民庶。若有发调县宰集乡邑三考计赀定课裒多益寡九品混通不得纵富督贫避强侵弱覆简能否其殿最列言属州刺史明考优劣抑退奸吏升进贞良岁尽举课上台牧守荷治民之任当宣扬恩化奉顺宪典与国同优直道正身肃居官次不亦善乎！
    孝文延兴二年十二月诏曰：书云：三载考绩三考黜陟幽明顷者以来官以劳未久而代牧守无恤民之心竞为聚敛送故迎新相属於路非所以固民志隆治道也。自今牧守温仁清俭克己奉公者可久於其任岁积有成迁位一级其有贫贱非道侵削黎庶者虽在官逋迩必加黜罚著之於令永为彝准。
    五年二月诏定考课明黜陟。
    太和十五年十一月考诸牧守。
    十八年春太子太保录尚书事广陵王羽奏外考令文每岁终州镇列牧守治状及至再考随其品第以彰黜陟去十五年终在京百僚尽已经考为三等此年便是三载虽外有成令而内令未班内外考察理应同等臣取推准外考以定京官治行诏曰：虽内考未宣绩已久著故明堂月令载公卿大夫论考属官之典台职区分著三公尚书三载殿最之义此之考内已为明矣。但论考之事理在不轻问绩之方应关朕听取尔轻发殊为躁也。每考之义应在年终既云：此年何得春初也。今始维夏。且待至秋帝顾谓羽曰：考课之法上下二等可为三品中等但为一品所以然者上下是黜陟之科故旌丝之美中等守本事可大通帝。又谓尚书等曰：卿等在任年垂二周未尝进一贤退一不肖此二事罪之大者谓羽曰：汝居枢端之任在职以来功勤之绩不闻於朝阿党之音频干朕听今黜汝录尚书廷尉但居特进太保自尚书令仆以下凡黜退三十馀人皆举遗阙诸如此比黜官者令一年之後任官如初。
    九月壬申诏曰：三载考绩自古通经三考黜陟以彰能否今。若待三考然後黜陟可黜者不足为迟可进者大成赊缓是以朕今三载一考考即黜陟欲令过滞无妨於贤者才能不壅於下位各令当曹考其优劣为三等六品以下尚书重问五品已上朕将亲与公卿论其善恶上上者选之下下者黜之中中者守其本任壬午帝临朝亲加黜陟。
    十九年十月诏诸州牧精品属官考其得失为三等之科以闻将亲览而降焉。
    宣武初尚书令王肃奏考以显能陟由绩著明退ウ，於是乎！在自百僚旷察四稔于兹请依旧式考简能否从之。
  </div>
  <div class="pagination">
   <a href="册府元龟_page447.html">
    上一页
   </a>
   <span>
    ...
   </span>
   <a href="册府元龟_page443.html">
    443
   </a>
   <a href="册府元龟_page444.html">
    444
   </a>
   <a href="册府元龟_page445.html">
    445
   </a>
   <a href="册府元龟_page446.html">
    446
   </a>
   <a href="册府元龟_page447.html">
    447
   </a>
   <span class="current-page">
    448
   </span>
   <a href="册府元龟_page449.html">
    449
   </a>
   <a href="册府元龟_page450.html">
    450
   </a>
   <a href="册府元龟_page451.html">
    451
   </a>
   <a href="册府元龟_page452.html">
    452
   </a>
   <a href="册府元龟_page453.html">
    453
   </a>
   <span>
    ...
   </span>
   <a href="册府元龟_page449.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
