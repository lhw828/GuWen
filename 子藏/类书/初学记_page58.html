<!DOCTYPE html>
<html>
<head>
    <meta charset="UTF-8">
    <title>初学记 - 第 58 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 58 页/共 84 页</h1>
    <div class="content">　　【又《回向门诗》】悠悠九土各异形，扰扰四生非一情；丘车策马殉世业，市文鬻义炫虚名。三墨纷纠殊不会，七儒委郁曾未并；吉凶拘忌及数术，取与离合实纵横。朝日夕月竟何取，投岩赴火空捐生；咄嗟失道尔回驾，沔彼流水趣东瀛。

　　赞
　　【梁沈约《千佛赞》】道有偕适，理无二归；寂照同是，形相俱非。千觉符应，递扣冥机；七尊缅矣，感谢先违。既过已灭，未来无象；一刹靡停，三念齐想。不常不住，非今非曩；贤劫虽辽，修焉如响。栖林籍树，背室违家；前佛后佛，迹同转车。或游坚固，或荫龙华；能达斯旨，可类恒沙。萃萃群圣，均此妙极；先后参差，各随愿力。密迹弘道，数终乃陟；誓睹来运，永传令识。

　　铭
　　【梁沈约《释迦文佛象铭》】积智成明，积因成业。能仁奚感，将吼妙法；驻景上天，降生右胁。始出四门，终超九劫；眇求灵性，旷追玄轸。道虽有门，迹无可朕；物我兼谢，心行同泯。一去后心，百非宁尽；式资理悟，悟以言陈。言不自布；出之者身，有来必应，如泥在钧。应我以形，而余蒙瞽；守慈大夜，焉拔斯苦。仰寻尊灵，法言攸吐，不有仪形，焉谁睹。
　　
　　○ 菩萨第六

　　叙事
　　《度世经》曰：菩萨著法冠帻，道印绶。《观药王药上二菩萨经》曰：药王药上，身长千二百由旬。随应众生，或十八丈，或八尺，紫金色。《虚空藏经》曰：普贤菩萨身无量无边，百千之色，五十种光；虚空藏菩萨身二十由旬，顶上如意珠作紫金色，无涯际。《持法门经》曰：胜怨菩萨在虚空中立，与流离云覆世界，雨金色之花。沉水香，赤真珠盖，绀琉璃盖，瑚珊盖。大方等《大集经》曰：不空菩萨以三昧力，其地平正，犹如手掌。多罗树八道，间错罗布，其中金多罗树，白银叶花，银树，琉璃叶花，颇黎树，马脑叶花，马脑树，车渠叶花，车渠树，真珠叶花，赤真珠树，黄金叶花。《精进度无极经》曰：菩萨为鱼王。渔人以网捕群鱼，则首倒植泥中，住尾举绳，众鱼得活。《六度集经》曰：菩萨为鹦鹉王，徒众三千。有两鹦鹉力势逾众，口衔竹衡，以为力乘，王集其上，飞止游戏。《大智度论》曰：菩萨为迦频罗鸟，与大象猕猴友，共在必钵罗树下住。自相问言：“我等不知谁应为长？”象言：“我昔见此树在我腹下，今大如是，我应为长。”猕猴言：“曾蹲地手逸树头，我应为长。”鸟言：“我于必钵罗林中，食此树果；子随粪出，树得生。以是推之，我应最大。”象复言：“先生宿旧，礼应供养。”即时大象背负猕猴，鸟在猴上，周游而行。《九色鹿经》曰：菩萨为鹿，其毛九种色，角如白雪。《僧伽罗刹经》曰：菩萨立行，有鸟巢顶上。惧卵坠落，及鸟未能飞，终不舍去。

　　事对
　　【梦枕 飞钵】《优楼频罗经》曰：昔有童子，修悟世间，化作女形，生长者家。其母梦琉璃枕有宝盖，菩萨曰：“所怀子是空明菩萨。”《普起三昧经》曰：菩萨食钵，于空中自然飞来。
　　【鸽王 狮子】《大度集经》曰：菩萨为鸽王。《优楼频罗经》曰：有狮子眼王菩萨。
　　【日城 星劫】《造天地经》曰：祭河娄国土人无有日月之光，宝光菩萨往造日城。《法华经》曰：星宿劫也。
　　【手花 心地】《虚空藏经》曰：宝手菩萨手中出无量花香璎珞。《四不得经》曰：菩萨心等如地。
　　【三愿 四誓】《菩萨内戒经》曰：菩萨当如三愿。《迦叶经》曰：菩萨有四种毕定誓。
　　【八方 七品】《宝女经》曰：舍利佛菩萨八方无所患。《厌楼炭经》曰：有七品菩萨。
　　【天子按树 帝释听经】《普曜经》曰：菩萨成道，入水洗浴，八万天子，各按树枝；菩萨牵枝出。又曰：菩萨降神母胎，天帝释梵，咸来听经。

　　赞
　　【东晋释慧《远昙无竭菩萨赞》】大匠，道玄数尽；譬彼大壑，百川俱引。涯不俟津，途不旋轸；三流开源，于焉同泯。
　　【宋傅亮《文殊师利菩萨赞》】在昔龙种，今也童真；业化游方，罔识厥津。高会维那，研微尽神；发挥幽赜，导达无人。
　　【又《弥勒菩萨赞》】时无并后，道不二司；龙潜兜率，按辔侯时，翳翳长夜，怀而慕思；思乐朗旦，属想灵期。
　　
　　○ 僧第七

　　叙事
　　《增一阿含经》曰：四河入海，无复河名；四姓为沙门，皆称释种。尊胜经名为刍，诸经名为比丘。《汉明帝内传》曰：摩腾竺法兰，汉地僧之始也。《高僧传》曰：僧含，吴地僧之始也。《长阿含经》曰：凡沙门衣钵随身，譬如飞鸟。《四十二章经》曰：僧行道如牛负深泥中，疲极不敢左右顾。《增一阿含经》曰：沙门皆草蓐为床。《四分律》曰：沙门以世俗法教白衣。《正法念经》曰：沙门不得近一切捕鸟人，戏论人外道人长。《阿含经》又曰：不畜象兵、马兵、车兵、步兵。

　　事对
　　【六法 五门】《成实论》曰：如说比丘成就六法，能以口风吹散雪山。《高僧传》曰：僧督得禅法要，遂精练五门。
　　【拘邻 平叔】《增一阿含经》曰：将养圣众，不失威仪，即阿若拘邻比丘。《高僧传》曰：庐山隐士刘遗民见僧肇。《般若无智论》曰：不意方今，复有平叔。
　　【离日 弥天】《增一阿含经》曰：坐禅入定，心不错乱，即离日比丘。《高僧传》曰：羽凿齿尝诣道安曰：“四海习凿齿。”答曰：“弥天释道安。”
　　【鹏耆 鹰俊】《增一阿含经》曰：言论辨了而无凝滞，又能造偈；诵叹如来德，即谓鹏耆舍比丘。《高僧传》曰：支遁常养一鹰，人问之何以，答曰：“赏其神俊。”
　　【松柏 梧桐】《高僧传》曰：姚兴问司徒姚嵩：“僧睿如何？”答曰：“实邺卫之松柏。”又曰：惠绍将于东石室自焚，临终谓同学曰：“吾烧身处当生梧桐。”其后三日果生焉。
　　【三辈 四道】《无为经》曰：沙门有三：坐禅为上辈，诵经为中辈，助众为下辈。《请僧福田经》曰：圣僧四：道果僧，菩萨僧，佛应化僧，圣应化僧。
　　【花氏城 杯度钵】《法藏传》曰：马鸣比丘，于花氏城中，与五百王子同时悟道。《高僧传》曰：朱灵期使高丽还，值风飘至一洲，见一寺有石人。灵期竭诚忏悔，乃为真人，因以钵与杯度。度得钵，直入云。还接之，云：“我不见此钵，乃四千年矣。”
　　【仙人星 咒龙雨】《高僧传》曰：道开从西来，日行七百里。太史奏石虎云：有仙人星见，当有高士入境。又曰：沙公，苻坚时旱，咒龙下钵中，天即大雨。

　　诗
　　【隋江总《经始兴广果寺题恺法师山房诗》】息舟侯香阜，怅别在寒林；竹近交枝乱，山长绝迳深。轻飞入定影，落照有疏阴；不见投云状，空留折桂心。

　　诏
　　【後魏孝文帝《立僧尼制诏》】门下，凝觉澄冲，事超俗外，揣摸莞赜，理寄忘言。然非言何以释教？非俗何能表真？是三藏舒风，必资戒典；六度ゼ化，固凭尸波。自象教东流，千龄以半，秦汉俗革，禁制弥密。故前代英人，随宜兴引，时轻昌重，以阐玄奥。先朝之日，尝为僧禁，小有未详，宜其修立。近见沙门统僧显等，自云欲更一刊定。朕聊以浅识，共详正曲，事起{公心}々，触未详究。且可设法一时，粗救俗习；须玄白一同，更厘厥丧。
　　【宋孝武帝《沙汰沙门诏》】门下，佛法讹替，沙门混杂，未足扶济鸿教，而专成逋薮。加顷奸心频发，凶状屡闻，欺道乱俗，人神交忿。可付所在与寺耆长，精加沙汰，后违犯严其诛坐。主者详其条格，速施行。
　　
　　○ 寺第八

　　叙事
　　《文殊师利菩萨经》曰：佛初得道，在摩伽陀国伽耶山寺。《增一阿含经》曰：波斯匿等五王白世尊，此僧伽户水侧，福妙最是神地。欲造寺，世尊曰：“汝等五王，此处造寺，长夜受福。”世尊即申右手，从地中出迦夜如来而告曰：“欲作神寺，当依此法。”《佛游天竺本记》曰：达亲国有迦叶佛伽蓝，穿大石山作之。有五重：最下为雁形，第二层作师子形，第三层作马形，第四层作牛形，第五层作鸽形。名为“波罗越”。（“波史越”盖彼国名鸽。）《譬喻经》曰：阿育王起千八百寺。《高僧传》曰：汉明帝于城门外立精舍，以处摩腾焉，即白马寺是也。名白马者，相传云天竺国有伽蓝名招提，其处大富，有恶国王利于财，将毁之。有一白马绕塔悲鸣，即停毁。自后改招提为白马。诸处多取此名焉。

　　事对
　　【二梵 三利】《增一阿含经》曰：世尊说四梵福，若能补理故寺，是谓二梵之福。《譬喻经》曰：王舍国人欲作诗，钱不足。入海得名宝珠，上国王言：“我有三利，欲作诗。人海安隐多得金宝，而不贪惜三利。”
　　【白马 青鸳】白马事见叙事。《大藏经》曰：须弥山下有青鸳伽蓝。
　　【四庙 两塔】《增一阿含经》曰：起四庙寺。《譬喻经》曰：宾国有两塔寺。
　　【波罗越 丽跋蓝】波罗越事见叙事。《十诵戒本经》曰：拘夷国寺，阿丽蓝石，若阿丽跋蓝石三寺，比丘君依塔弥受法戒。此寺尼，多是葱岭以东王侯妇女也。

　　诗
　　【唐吴少微《和崔侍御日用游开化寺阁诗》】左宪多材雄，故戌光鸷鹗；驰赠单于使，休轺太原郭。馆次厌烦，情怀寻寂寞；西缘十里余，北上开化阁。初入云树间，冥未昭廓；渐出栏晃外，万里秋景焯。岁晏风落山，天寒水归壑；览物颂幽果，至乘动玄钥。但敷利解言，求用忘昏著。
　　【陈江总《明庆寺诗》】十五诗书日，六十轩冕年；名山极厉览，胜地殊留连。幽崖耸绝壁，洞穴泻飞泉；金河知证果，石室乃安禅。夜梵闻三界，朝香彻九天；山阶步皎月，涧户听凉蝉。市朝沾草露，淮海作桑田；何言望钟岭，更复切秦川。
　　【隋萧悫《和崔侍中从驾经山寺诗》】钩陈夜瞻徼，河汉晓参横；游骑腾文马，前丘转翠旌。野禽喧曙色，山树动秋声；云表金轮见，岩端画ㄆ明。塔疑从地涌，盖似积香成；泉高下溜急，松古上枝平。仪台多壮思，丽藻蔚缘情；自嗤非照庑，何以断连城。
　　【隋孔德绍《登白马山护明寺诗》】名岳标形胜，危峰远郁纡；成象建环极，大壮阐规模。曾台耸灵鹫，高殿迩阳乌；暂同游阆苑，还类入仙都。三体开碧题，万户洞金铺；摄心罄前礼，访道把中虚。遥瞻尽地轴，长望极天隅；白云起梁栋，丹霞映ㄆ栌。露花疑濯锦，泉月似沉珠；今日桃源客，相顾失归途。

　　诏
　　【北齐武成帝《以三台宫为大兴圣寺诏》】思展聿修之重，念归喜舍之路；肌肤匪吝，国城何宝，期济率土，至于圆极，可以三台宫为大兴圣寺。此处极土木之壮，穷丹素之妍，奇怪备于刻削，光华异于图彩。愿使灵心，神物奔会，真觉惟寂，有感必通；化为净土，广延德众，心若琉璃，法轮常转。丽甘露于大千，照慈灯于广劫。
　　【后周明帝《修起寺诏》】制曰：孝感通神，瞻天罔极，莫不布金而构园，流银而成宝殿，方知鹿苑可期，鹤林无远，敢缘雅颂，仰藉庄严。欲使功侔天地，兴歌不日，太师晋国公总监置，陟岵陟屺，修寺营造。
　　【唐贞观年《为战阵处立寺诏》】有隋失道，九服沸腾。朕亲总元戎，致兹明罚；誓牧登而，曾无宁岁。其有桀犬，婴此汤罗，衔须义愤，终乎握节，各徇所奉，咸有可嘉。日往月来，逝川斯远，虽复项藉放命，封树纪于丘坟；鲍信捐生，凡素著于圆象，犹恐九泉之下，尚沦鼎镬，八难之间，永缠冰炭，湫然疚怀，用忘兴寝，所以树其福田，济其营魄。可以建义以来交兵之处，为义士凶徒殒身戎陈者，各建寺刹。招延胜侣，望法鼓所振，变炎火于青莲；清梵所闻，易苦海于甘露。所司足量定处所，并立寺名，支配僧徒，及修院宇。具为事条之闻，称朕矜哀之意也。仍命虞世南、李百药、褚遂良、颜师古、岑文本、许敬宗、朱子奢等为碑铭，以纪功业也。　　　 
　　卷二十四 居处部
　　
　　○ 都邑第一

　　叙事
　　《春秋左氏传》曰：凡邑有宗庙先君之主曰都，无曰邑。又《释名》云：都者，国君所居，人所都会也；邑犹亻邑，聚会之称也。按《帝王世纪》曰：伏牺都陈；神农亦都陈，又营曲阜；（陈，今陈州；曲阜，今衮州曲阜县。）黄帝都涿鹿，或曰都有熊；（涿鹿，今幽州界；有熊，今郑州界，新郑县。）。少昊都穷桑；（穷桑在鲁北，故《春秋传》曰：命伯禽而封少昊之墟。又《尚书序》曰：鲁侯伯禽宅曲阜。）颛顼都高阳；（高阳，在周为卫地，故《春秋传》曰：卫，颛顼之墟也；或谓之卫丘，今濮阳县。）帝喾都亳，一曰都高辛；（今偃师也。）尧始封于唐，后徒晋阳，即帝位，都平阳；（唐，今定州唐昌县；晋阳，今太原府晋阳县；平阳，今晋州。）舜都蒲阪；（今蒲州河东县）。禹本封于夏，为夏伯；及舜禅，都平阳，或在安邑；（安邑，蒲州县名。一曰：夏禹在阳城，盖避舜子商均，非都也。按《尚书 五子之歌》曰：惟彼陶唐，有此冀方。言尧舜至禹及太康，皆在冀州界。少康中兴而复还旧都，故《春秋传》曰：复禹之迹，不失旧物。）汤都毫；（殷都有三毫：谷熟为南毫，偃师为西毫，汤都即南毫也。或云西毫。）至仲丁迁嚣，（或曰敖。今河南之敖仓也。）河甲居相，（相，今相州。）祖乙居耿；（耿，河东皮氏之耿乡。）及盘庚五迁，复南都毫之殷地。（则西毫也。）周文王都丰，武王都镐。（丰镐并今京兆之界。）周公相成王，以丰镐偏处西方，方贡不均，乃营洛邑。（今东都也。）成王即洛邑建明堂，朝诸侯，复还丰镐，至幽王为犬戎所杀。平王东迁，乃居洛邑；及敬王时，又迁成周。（今洛阳故都城是也。）秦非子始封于秦。（秦今在陇西，自非子之后。庄公徒楚丘，文公徒，宁公都平阳。平阳今岐州县界，非尧之平阳都也。至德公又居雍，献公徒栎阳，孝公徒咸阳。）后都咸阳，汉都长安。《东观汉记》曰：光武中兴，都洛阳，又于南阳置南都。三国时，《魏略》云：魏以长安、谯、许昌、邺、洛阳为五都。《吴志》云：吴都鄂，后迁建邺。《蜀志》云：蜀都成都。《晋书》云：晋都洛阳，至永嘉南居建康。（建康今润州江宁县。宋齐梁陈并同居建康，梁元帝及后梁萧察，又别居江陵。晋乱，有十六国，各建都邑。前凉张轨都敦煌，后凉吕光都姑臧，南凉秃发乌孤都乐都，西凉李都酒泉，北凉沮渠蒙逊都张掖。前燕慕容初都和龙，后徒蓟，又徒邺；后燕慕容垂都中山；南燕慕容德都广固；北燕冯跋都和龙。前秦苻坚、后秦姚苌并都长安，西秦乞伏国仁都定乐。前赵刘聪都平阳，后赵石勒都襄国，至石季龙都邺。后蜀李特都成都，夏赫连勃勃都统万城。晋永嘉南迁后，魏据有中原。初都代，后徒洛阳。至文帝迁长安，孝静帝迁邺，号东魏；北齐高洋以邺为上都。晋阳为下都。西魏禅周，周禅隋，隋并都长安。隋高祖营大兴城，后徒居之，更名曰长安，即今西京城也。隋炀帝迁洛阳于故周王城南，封伊阙，即今东都城也。）唐虞以前，都名不著；自夏之后，各有所称。《白虎通》云：夏为夏邑，商为商邑，周为京师，是也。《公羊传》曰：京师者何也？天子之所居也。京大也，师众也，言天子所居，必以众大言之也。

　　事对
　　【天府 帝畿】《汉书》曰：刘敬说上都关中，上疑之。左右大臣皆山东人，多劝上都洛阳，曰：“东有成皋，西有崤渑，背河向洛，其固亦足恃也。”张良曰：“洛阳虽有此固，其中小，不过数百里；也薄，四面受敌，此非用武之国。夫关中，左崤函，右陇蜀，沃野千里；南有巴蜀之饶，北有胡苑之利，阻三面而守，独以一面东制诸侯，此所谓金城千里，天府之国也。”班固《西都赋》曰：华实之毛，则九州之上腴焉；防御之阴，则天下之奥区焉。是故横被六合，三成帝畿。
　　【带泾 贯渭】班固《西都赋》曰：汉之西都，在于雍州，实曰长安，带以洪河泾渭之川。《三辅黄图》曰：秦皇兼天下，都咸阳，渭水贯都，以象天汉；横桥南度，以法牵牛。【作丰 营洛】《毛诗》曰：文王受命，有此武功；既伐于崇，作邑于丰。《汉书》曰：昔者周公营洛邑，以为在于土中，诸侯藩屏四方，故立京师。
　　【三毫 二周】皇甫谧《帝王世纪》云：殷有三毫在梁国，一毫在河南也。谷熟为南亳，即汤都也；蒙为北亳，即景亳，汤所盟地；偃师为西亳，则盘庚所徒也。《史记》曰：五赧时东西周分境，王赧徒都西周。
　　【千里 四县】《白虎通》曰：京师者何谓也？千里之邑号也，法日月之径千里。《周礼》曰：四县为都，以任地事。
　　【居邰 徙雍】《三辅故事》曰：周后稷居邰，公刘迁豳，甫迁岐山之阳。《三辅黄图》曰：秦德公自徒雍。
　　【法日 象汉】法日事，见千里注，象汉事，见贯渭注。
　　【再徒 五迁】《吕氏春秋》曰：一徒成邑，再徒成都，三徒成国。《尚书》曰：盘庚五迁，将徒毫殷。
　　【涧 河洛】《尚书》曰：我乃卜涧水东，水西，惟洛食。左思《蜀都赋》曰：崤函有帝皇之宅，河洛为王者之里。
　　【建瓴 定鼎】《汉书》曰；秦中，形胜为国也。地势便利，以加兵于诸侯，譬犹高屋之一建瓴水也。《帝王世纪》曰：武王伐纣，营洛邑而定鼎焉。今洛阳西南洛水北有鼎中观，是也。
　　【伊洛 崤函】傅毅《洛都赋》曰：寻厉代之规兆，仍险塞之自然，决昆仑之洪流，据伊洛之双川。《汉书 张良》曰：夫关中左崤函，右陇蜀。
　　【统四方 兼六合】《五经要义》曰：王者受命，创始建国，立都必居中土，所以总天地之和，据阴阳之正，均统四方，帝制万国者也。左思《蜀都赋》曰：夫蜀都者，于水陆所凑，兼六合而交会也。
　　【交风雨 总天地】张衡《东京赋》曰：昔先王之京邑也，掩观九奥，靡地不营，土圭测景，不缩不盈，总风雨之所交，然后以建王城。总天地事见统四方注。
　　【挟成皋 据函谷】傅毅《洛阳赋》曰：挟成皋之岩阻，扶二崤之崇山。班固《西都赋》曰：左据函谷二崤之阻。
　　【四方之极 八之中】《毛诗》曰：商邑翼翼，四方之极。毛苌注曰：商邑，京师也。左思《魏都赋》曰：夫魏土者，考之四奥，则八之中也；测之寒暑，则霜露所均也。

　　赋
　　【後汉班固《西都赋》】汉之西都，在于雍州，实曰长安。左据函谷二崤之阴，表以太华终南之山；右界褒斜陇首之险，带以洪河泾渭之川。华实之毛，则九州之上腴焉；防御之阻，则天下之奥区焉。是故横被六合，三成帝畿。周以龙兴，秦以虎氏，及至大汉受命而都之也。仰悟东井之精，俯协河图之灵。奉春建策，留侯演成；天人合应，以发皇明。乃眷西顾，实惟作京。
　　【後汉傅毅《洛都赋》】惟汉元运会，世祖受命而弭乱。体神武之圣资，握天人之契赞；挥电旗于四野，拂宇宙之残难。受皇号于高邑，修兹都之城馆；寻厉代之规兆，仍险塞之自然。被昆仑之洪流，据伊洛之双川；挟成皋之岩阻，扶二崤之崇山。砥柱回波缀于后，三涂太室结于前。镇以嵩高乔岳，峻极于天。
　　【後汉张衡《南都赋》】于显乐都，既丽且康。陪京之南，居汉之阳；割周楚之丰壤，跨荆豫而为疆。体爽垲之闲敞，纷郁郁其难详。尔其地势，则武关关其西，桐柏揭其东。流沧浪而为隍，廓方城以为墉；汤谷涌其后，济水荡其匈。推濑引湍，三方是通。
　　【晋左思《蜀都赋》】夫蜀都者，盖兆基于上代，开国于中古。廓灵关而为门，包玉垒而为宇；带二江之双流，枕峨眉之重阻。水陆所凑，兼六合而交会也。
　　【又《魏都赋》】魏土者，毕昴之所应，虞夏之余人，先王之桑梓，列圣之遗尘。考之四奥，则八之中；测之寒暑，则霜露所均。
　　【晋庚阐《杨都赋》】负钟岩以结宇，溯阳潭以开江；颓方山之磐，竦白石之灵峰。汇青溪之浚壑，枕百堵之层墉；横朱雀之飞梁，豁九达之遐冲。
</div>
    <div class="pagination">
<a href="初学记_page57.html">上一页</a><span>...</span><a href="初学记_page53.html">53</a><a href="初学记_page54.html">54</a><a href="初学记_page55.html">55</a><a href="初学记_page56.html">56</a><a href="初学记_page57.html">57</a><span class="current-page">58</span><a href="初学记_page59.html">59</a><a href="初学记_page60.html">60</a><a href="初学记_page61.html">61</a><a href="初学记_page62.html">62</a><a href="初学记_page63.html">63</a><span>...</span><a href="初学记_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
