<!DOCTYPE html>
<html>
<head>
    <meta charset="UTF-8">
    <title>太平广记 - 第 316 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 316 页/共 323 页</h1>
    <div class="content">

南蛮
南道之酋豪多选鹅之细毛，夹以布帛，絮而为被，复纵横纳之，其温柔不下于挟纩也。俗云，鹅毛柔暖而性冷，偏宜覆婴儿，辟惊痫也。（出《岭表录异》）


缚妇民
缚妇民喜他室女者，率少年持白梃，往趋墟路值之。俟过，即共擒缚归。一二月，与其妻首罪。俗谓之缚妇也。（出《南海异事》）


南海人
南海男子女人皆缜发。每沐，以灰投流水中，就水以沐，以彘膏其发。至五六月，稻禾熟，民尽髡鬻于市。既髡，复取彘膏涂，来岁五六月，又可鬻。（出《南海异事》）
又南海解牛，多女人，谓之屠婆屠娘。皆缚牛于大木，执刀以数罪：某时牵若耕，不得前；某时乘若渡水，不时行，今何免死耶？以策举颈，挥刀斩之。（出《南海异事》）
南海贫民妻方孕，则诣富室，指腹以卖之，俗谓指腹卖。或己子未胜衣，邻之子稍可卖，往贷取以鬻，折杖以识其短长，俟己子长与杖等，即偿贷者。鬻男女如粪壤，父子两不戚戚。（出《南海异事》）


日南
《天宝实录》云，日南厩山，连接不知几千里，裸人所居，白民之后也。刺其胸前作花，有物如粉而紫色，画其两目下，去前二齿，以为美饰。（出《酉阳杂俎》）


拘弥国
顺宗即位年，拘弥之国贡却火雀，一雌一雄，履水珠，常坚冰，变昼草。其却火雀，纯黑，大小类燕，其声清亮，不并寻常禽鸟，置于烈火中，而火自散。上嘉其异，遂盛于火精笼，悬于寝殿，夜则宫人并蜡炬烧之，终不能损其毛羽。履水珠，色黑类铁，大如鸡卵。其上鳞皴，其中有窍。云将入江海，可长行洪波之上下。上始不谓之实，遂命善游者，以五色丝贯之，系之于左臂。毒龙畏之，遣入龙池，其人则步骤于波上，若在平地，亦潜于水中，良久复出，而遍体略无沾湿。上奇之，因以御馔赐使人。至长庆中，嫔御试弄于海池上，遂化为异龙，入于池内。俄而云烟暴起，不复追讨矣。常坚冰，云其国有大凝山，其中有冰，千年不释。及赍至京师，洁冷如故，虽盛暑赫日，终不消。嚼之，即与中国冰冻无异。变昼草，类芭蕉，可长数尺，而一茎千叶，树之则百步内昏黑如夜。始藏于百宝匣，其上缄以胡画。及上见而怒曰：“背明向暗，此草何足贵也。”命并匣焚之于使前。使初不为乐，及退，谓鸿胪曰：“本国以变昼为异，今皇帝以向暗为非，可谓明德矣。”（出《杜阳编》）


南诏
南诏以十二月十六日，谓之星回节日，游于避风台，命清平官赋诗。骠信诗曰：“避风善阐台，极目见藤越（邻国之名也）。悲哉古与今，依然烟与月。自我居震旦（谓天子为震旦），翊卫类夔、契。伊昔经皇运，艰难仰忠烈。不觉岁云暮，感极星回节。元昶（谓朕曰元。谓卿曰昶）同一心，子孙堪贻厥。”清平官赵叔达曰：（谓词臣为清平官）：“法驾避星回，波罗毗勇猜（波罗虎也，毗勇野马也。骠信昔年幸此，鲁射野马并虎）。河阔冰难合，地暖梅先开。下令俚柔洽（俚柔百姓也），献賝弄拣（国名）来。愿将不才质，千载侍游台。”（出《玉溪编事》）


獠妇南方有獠妇，生子便起。其夫卧床褥，饮食皆如乳妇，稍不卫护，其孕妇疾皆生焉。其妻亦无所苦，炊爨樵苏自若。
又云，越俗，其妻或诞子，经三日，便澡身于溪河。返，具糜以饷婿，婿拥衾抱雏，坐于寝榻，称为产翁。其颠倒有如此。（出《南楚新闻》）


南中僧
南人率不信释氏，虽有一二佛寺，吏课其为僧，以督责释之土田及施财。间有一二僧，喜拥妇食肉，但居其家，不能少解佛事。土人以女配僧，呼之为师郎。或有疾，以纸为圆钱，置佛像旁。或请僧设食，翌日，宰羊豕以啖之，目曰除斋。（出《投荒杂录》）
又南中小郡，多无缁流。每宣德音，须假作僧道陪位。唐昭宗即位，柳韬为容广宣告使，赦文到，下属州。崖州自来无僧，皆（“皆”原作“家”，据明抄本改）临事差摄。宣时，有一假僧不伏排位，太守王弘夫怪而问之。僧曰：“役次未当，差遣编并，去岁已曾摄文宣王，今年又差作和尚。”见者莫不绝倒。（出《岭表录异》）


番禺
广州番禺县常有部民谍诉云，前夜亡失蔬圃，今认得在于某处，请县宰判状往取之。有北客骇其说，因诘之。民云，海之浅水中有藻荇之属，被风吹，沙与藻荇相杂。其根既浮，其沙或厚三五尺处，可以耕垦，或灌或圃故也。夜则被盗者盗之百余里外，若桴篾之乘流也。以是植蔬者，海上往往有之。（出《玉堂闲话》）
又有在番禺逄端午，闻街中喧然，卖相思药声。讶笑观之，乃老媪荷（“荷”原作“旧”，据明抄本改）揭山中异草，鬻于富妇人，为媚男药，用此日采取为神。又云，采鹊巢中，获两小石，号鹊枕，此日得之者佳。妇人遇之，有抽金簪解耳珰而偿其直者。（出《投荒录》）


岭南女工
岭南无问贫富之家，教女不以针缕绩纺为功，但躬庖厨，勤刀机而已。善醯盐菹鲊者，得为大好女矣。斯岂遐裔之天性欤！故俚（“俚”原作“偶”，据明抄本改）民争婚聘者，相与语曰：“我女裁袍补袄，即灼然不会；若修治水蛇黄鳝，即一条必胜一条矣。”（出《投荒录》）


芋羹
百越人好食虾蟆，凡有筵会，斯为上味。先于釜中置水，次下小芋烹之，候汤沸如鱼眼，即下其蛙，乃一一捧芋而熟，如此呼为抱芋羹。又或先于汤内安笋笴，后投蛙，及进于筵上，皆执笋笴，瞪目张口。而座客有戏之曰：“卖灯心者。”又云，疥皮者最佳，掷于沸汤，即跃出，其皮自脱矣，皮既脱，乃可以修馔。时有一叟闻兹语，大以为不可，云：“切不得除此锦袄子，其味绝珍。”闻之者莫不大笑。（出《南楚新闻》）


蜜唧
岭南僚民好为蜜唧，即鼠胎未瞬，通身赤蠕者，饲之以蜜，钉之筵上，嗫嗫而行。以箸挟取，咬之，唧唧作声，故曰蜜唧。（出《朝野佥载》）


南州
王蜀有刘隐者善于篇章，尝说。少年赍益部监军使书，索（“索”原作“案”，据明抄本改）于黔巫之南，谓之南州。州多山险，路细不通乘骑，贵贱皆策杖而行，其囊橐悉皆差夫背负。夫役不到处，便遣县令主薄自荷而行。将至南州，州牧差人致书迓之。至则有一二人背笼而前，将隐入笼内，掉手而行。凡登山入谷，皆绝高绝深者，日至百所，皆用指爪攀缘，寸寸而进。在于笼中，必与负荷者相背而坐，此即彼中车马也。洎至近州，州牧亦坐笼而迓于郊。其郡在桑林之间，茅屋数间而已。牧守皆华人，甚有心义。翌日牧曰：“须略谒诸大将乎。”遂差人引之衙院，衙各相去十里，亦在林木之下。一茅斋，大校三五人，逢迎极至。于是烹一犊儿，乃先取犊儿结肠中细粪，置在盘筵，以箸和（“和”字原缺，据黄本补）调在醯中，方餐犊肉。彼人谓细粪为圣斋，若无此一味者，即不成局筵矣。诸味将半，然后下麻虫裹蒸。裹蒸乃取麻蕨蔓上虫，如今之刺猱者是也，以荷叶裹而蒸之。隐勉强餐之，明日所遗甚多。（出《玉堂闲话》）$




杂传杂录卷（第484-500卷)目录
卷第四百八十四　杂传记一李娃传
卷第四百八十五　杂传记二　　东城老父传　柳氏传
卷第四百八十六　杂传记三　　长恨传　无双传
卷第四百八十七　杂传记四　　霍小玉传
卷第四百八十八　杂传记五　　莺莺传
卷第四百八十九　杂传记六　　周秦行记　冥音录
卷第四百九十　　杂传记七　　东阳夜怪录
卷第四百九十一　杂传记八谢小娥传　杨娼传　非烟传
卷第四百九十二　杂传记九　　灵应传
卷第四百九十三　杂录一　　　夏侯亶　王肃　李延实　李义琛　刘龙　裴玄智
　度支郎　虞世南尉迟敬德　虞世基　来恒　欧阳询
　许敬宗　元万顷　郭务静　唐临苏瑰李峤子
　娄师德　李晦　宋之问　陆元方　陈希闵　李详
卷第四百九十四　杂录二　　　房光庭　崔思兢　崔湜　吕太一　许诫言　杜丰
　修武县民　李元皛　王琚　李适之　白履忠　夜明帘
　班景倩　薛令之
卷第四百九十五　杂录三　　　宇文融　歌舒翰　崔隐甫　萧嵩　陈怀卿　邹凤炽
　高力士　王维史思明　豆谷　润州楼　丘为　裴佶
　李抱贞　杨志坚
卷第四百九十六　杂录四　　　赵存　严震　卢杞　韦皋　陆畅　马畅　吴凑　袁傪
　李勉　于公异　邢君牙　张造　吕元膺　李章武
　元稹　于頔　薛尚衍
卷第四百九十七　杂录五　　　高逞　吕元膺　王锷　江西驿官　王仲舒　周愿
　张荐　莲花漏　唐衢　脂粉钱韦执谊　李光颜
　李益　吴武陵　韦乾度　赵宗儒　席夔　刘禹锡　滕迈
卷第四百九十八　杂录六　　　李宗闵　冯宿　李回　周复　杨希古　刘禹锡
　催阵使　李群玉温庭筠　苗耽　裴勋　邓敞
卷第四百九十九　杂录七　　　崔铉　王铎　李蠙　韦保衡　衲衣道人　路群卢弘正
　毕諴　李师望高骈　韦宙　王氏子　刘蜕　皮日休
　郭使君　李德权
卷第五百　　　　杂录八　　　孔纬　李克助　京都儒士　孟乙　振武角抵人　赵崇
　韩偓　薛昌绪　姜太师　康义诚　高季昌　沈尚书妻
　杨蘧　袁继谦　帝羓





卷第四百八十四　杂传记一
</div>
    <div class="pagination">
<a href="太平广记_page315.html">上一页</a><span>...</span><a href="太平广记_page311.html">311</a><a href="太平广记_page312.html">312</a><a href="太平广记_page313.html">313</a><a href="太平广记_page314.html">314</a><a href="太平广记_page315.html">315</a><span class="current-page">316</span><a href="太平广记_page317.html">317</a><a href="太平广记_page318.html">318</a><a href="太平广记_page319.html">319</a><a href="太平广记_page320.html">320</a><a href="太平广记_page321.html">321</a><span>...</span><a href="太平广记_page317.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
