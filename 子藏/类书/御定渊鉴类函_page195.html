<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 195 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 195 页/共 320 页
  </h1>
  <div class="content">
   御定渊鉴函卷二百六十七
&lt;子部,类书类,御定渊鉴类函&gt;
　　钦定四库全书
　　御定渊鉴类函卷二百六十八
　　人部二十七【圣　贤】
　　圣一
　　原风俗通曰圣者声也通也言其闻声知情通于天地调畅万物　白虎通曰才称万人曰杰倍杰曰圣　增神异经曰圣一名哲一名通一名无不达　通书曰性焉安焉之谓圣　易曰圣人作而万物覩　原又曰知进退存亡而不失其正者其唯圣人乎　增又曰圣人久于其道而天下化成　原又曰备物致用立成器以为天下利莫大乎圣人　增又曰天生神物圣人则之天地变化圣人效之天垂象见吉凶圣人象之河出图洛出书圣人则之　又曰上古穴居而野处后世圣人易之以宫室上栋下宇以待风雨　又曰上古结绳而治后世圣人易之以书契百官以治万民以察　书曰圣有谟训明征定保　又曰惟天聪明惟圣时宪　原
　　又曰睿作圣　增又曰圣谟洋洋嘉言孔彰　又曰凡人未见圣若不克见既见圣亦不克由圣　诗曰维此圣人瞻言百里　又曰秩秩大猷圣人莫之　礼记曰作者之谓圣述者之谓明明圣者述作之谓也　原哀公问曰何谓圣人孔子对曰圣人者智通乎大道应变而不穷能测万物之情性穆穆纯纯莫之能循是则可谓圣人矣　增礼记曰圣人作则必以天地为本以阴阳为端以四时为柄以日星为纪月以为量神以为徒五行以为质礼义以为器人情以为田四灵以为畜孝经曰非圣人者无法　原家语曰圣者德合天地
　　变化无方也　增左传曰惟圣人能内外无患自非圣人外宁必有内忧　原尚书大传曰天无烈风雨中国有圣人　増又曰圣人在位其君子不诵无用之言其工不作无用之器其商不通无用之物　汉书广武君曰智者千虑必有一失愚者千虑必有一得故曰狂夫之言圣人择焉　韩安国传曰圣人以天下为度者也不以己私怒伤天下之公　晋舆服志曰圣人见禽兽容貌草木英华始创衣冠而黄殊采见秋蓬孤转杓觿旁建乃作舆轮而方员异则　韩康伯传曰体有而拟无者圣人之德　宋周敦颐传曰惟人也得其秀而最灵形既生矣神发知矣五性感动而善恶分万事出矣圣人定之以中正仁义而主静立人极焉　辽礼志曰变通革与时宜之唯圣人为能通其意　耶律孟简传曰上古之时无簿书法令而天下治盖簿书法令适以滋奸幸非圣人致治之本　元许谦传曰学以圣人为准的然必得圣人之心而后可以学圣人之事明纪胡居仁曰圣人之教虽多不出于存心处事存
　　心以敬处事以义敬义立而德不孤　原六韬曰圣人与天下之人皆安乐　又曰圣人守无穷之府用无穷之才天下仰之而治　管子曰圣人若天然无私覆若地然无私载　老子曰圣人无常心以百姓之心为心善者吾善之不善者吾不善之　增庄子曰六合之外圣人存而不论六合之内圣人论而不议　原又曰以德分人谓之圣　又曰智似深渊明如日月谓之圣增商子曰圣人之制民也如高下制水如燥湿制火也百世有圣人犹随踵而生　慎子曰天有明而不忧人之暗地有财而不忧人之贫圣人有德而不忧人之危原文子曰圣人同生死愚人亦同生死圣人之同生
　　死明于分理也愚人之同生死不知利害也　又曰圣人以仁义为准绳中绳之谓君子不中绳之谓小人孙卿子曰天下无二道圣人无两心神人无功圣人无名圣人者天下之利器也　增鹖冠子曰圣人者后天地而生而知天地之始先天地而亡而知天地之终韩非子曰圣人执要四方来效　荀子曰积土谓之山积水谓之海旦暮积谓之歳积善而全尽谓之圣人石匏子曰圣人清目而不视静耳而不听闭口而不言弃心而不虑贵身而忘贱故尊势不能动乐道而安贫故厚利不能倾容身而处适情而游一气浩然纯白于衷故形不养而性自全心不劳而道自至也　原淮南子曰惟圣人为能知权言而必信期而必当天下之高行也　又曰古者圣人劳形尽虑为民兴利除害赢天下之忧而任海内之事圣人之忧民如此其切也　增扬子法言曰震风凌雨然后知厦屋之为帡幪也苛政虐世然后知圣人之为郛廓也　又曰圣人之言似于水火水测之而益深穷之而益远火用之而弥明宿之而弥壮　荀悦申鉴曰学圣不至圣可以尽性　五行论曰圣人尽众妙体至当故不求有所示而物自亲之原说苑曰圣人之于百姓也其犹赤子乎饥者食之
　　寒者衣之将之养之育之长之　姚信士纬曰圣人高不可极深不可测穷神知化独见先识仁若纯阳信若影响此所禀于天也　增文中子曰圣人达而赏罚行圣人穷而褒贬作皇极所以复建而斯文不丧也　李翺复性书曰圣人者寂然不动不往而到不言而神不耀而光制作参乎天地变化合乎阴阳　鹿门子曰天有造化圣人以教化裨之地有生育圣人以长养裨之四时有信圣人以诚信裨之两曜有明圣人以文明裨之　宋程明道遗书曰人有斗筲之量有釜斛之量有钟鼎之量有江湖之量江湖之量固大矣然有涯涘亦有时而满惟天地之量则无满圣人者天地之量也又曰气化之在人与在天一也圣人于其间有功用而已　通书曰无思本也思通用也几动于彼诚动于此无思而无不通谓之圣人　又曰圣人之道入乎耳存乎心蕴之为德行行之为事业彼以文词而已者陋矣五胡氏曰易诗春秋者圣人之道也圣人之道若
　　何曰圣人者以一人理亿兆人之德性息其争夺遂其生养者也　明刘基曰圣人之于仁义道德犹小人之于货财金玉也小人之于货财金玉无时而尽圣人之于仁义道德亦无时而足　又曰王者之祥有三圣人为上丰年次之鳯凰麒麟为下
　　圣二
　　增史记曰黄帝生而神灵弱而能言防而狥齐长而敦敏成而聪明　又曰颛顼髙阳氏静渊以有谋疏通而知事养材以任地载时以象天依神以制义治气以教化洁诚以祭祀　又曰帝喾高辛氏生而神灵自言其名普施利物不于其身聪以知远明以察微顺天之义知民之急仁而威惠而信修身而天下服取地之财而节用之抚教万民而利诲之历日月而迎送之明神而敬事之其色郁郁其徳嶷嶷其动也时其服也士原列子曰庖牺女娲神农夏后蛇身人靣牛首此非
　　人之状而有大圣人之德　增唐李徳裕传曰道之高者莫若广成员元人之圣者莫若轩辕孔子　原淮南子曰神农憔悴尧瘦癯舜霉黒禹胼胝由此观之则圣人之忧劳百姓亦甚矣　庄子曰尧观乎华华封人曰嘻请祝圣人使圣人寿富多男子尧曰多男子则多惧富则多事寿则多辱封人曰天生万民必授之职多男子而授之职则何惧之有富而使人分之则何事之有夫圣人鹑居而□食鸟行而无彰天下有道则与物皆昌天下无道则修德就闲千歳厌世去而上仙乘彼白云至于帝乡三患莫至身常无殃则何辱之有　増史记曰帝尧放勲其仁如天其知如神就之如日望之如云　汉贾捐之曰尧舜圣之盛也禹入圣域而不优杨山曰古之圣人宜莫如舜舜之侧微固无异深山之野人也是岂以文采过人耶伏羲画八卦书断自尧典当是时六经盖未有也而舜之所以圣者固何自哉然则圣人之所以为圣其学必有在矣　淮南子曰圣人不贵尺璧而重寸隂故禹之趋时也履遗而弗取冠挂而弗顾　原韩诗外传曰辟土殖谷者后稷也决江疏河者禹也听讼执中者臯陶也然而有圣名者尧也增晋陶侃常语人曰大禹圣人乃惜寸阴至于众人
　　当惜分阴　元许衡传曰大禹圣人闻善即拜益犹戒之以任贤勿贰去邪勿疑后世宜何如也　鹿门子曰圣人天也非修而至者也夫知道然后能修能修然后能圣且尧为唐侯二十而德盛舜为鳏民二十以孝闻乌在乎修哉后稷之戏必以艺殖仲尼之戏必以爼豆乌在乎修也盖修而至者顔子也孟轲也若圣人者天资也非修而至者也　书曰乃祖成汤克齐圣广渊史记曰武丁夜梦得圣人名曰说以梦所见视羣臣百吏皆非也于是乃使百工营求之野得说于傅岩中武丁曰是也得而与之语果圣人举以为相　淮南子曰文王知而好问故圣　续博物志曰武王伐纣商容与殷民观周师之入见毕公曰吾新君也容曰非也见太公曰吾新君也容曰非也见周公曰吾新君也容曰非也见武王曰吾新君也容曰圣人为海内讨恶见恶不怒见善不喜顔色相副以是知之　原毛诗序曰狼跋美周公也周公摄政远则四国流言近则王不知周大夫美不失其圣也　增又曰思齐文王所以圣也　晋刘颂传曰武王圣主也成王贤嗣也然武王不恃成王之贤而广封建者虑经无穷也　韩诗外传曰成王之时有三苗贯桑而生同为一秀比三年果有越裳氏重九译而至献白雉于周公曰道路悠远山川幽深故重译而来朝周公辞曰吾子何以见赐也译曰吾受命国之黄髪曰久矣天之不迅风疾雨也海之不波溢也三年于兹矣意者中国殆有圣人盍徃朝之　左传孟僖子曰臧孙纥有言圣人有明德者若不当世其后必有达人今其将在孔丘乎故孟懿子与南宫敬叔师事仲尼　史记曰天下君王至于贤人众矣当时则荣没则已焉孔子布衣传十余世学者宗之自天子王侯中国言六艺者折衷于孔子可谓至圣矣　魏志文帝曰仲尼大圣之才怀帝王之器及退考五代之礼修素王之事因鲁史而作春秋就太师而正雅颂俾千载之后莫不宗其文以述作仰其圣以谋咨可谓命世之大圣亿载之师表者也　彚苑齐景公问子贡曰仲尼贤乎曰圣人也岂直贤哉景公曰其圣何如子贡曰不知也景公作色曰始言圣人今言不知何也子贡曰赐终身戴天不知天之高也终身践地不知地之厚也赐之事夫子譬犹渴操壶杓就江海而饮之满腹而去又安知江海之深乎　扬子法言曰或问孔子之时诸侯有知孔子圣者与曰知之若知之则曷为不用曰不能曰知圣而不能用可得闻乎曰用之则弃其所习逆其所从彊其所劣捐其所能非天下至圣孰能用之　孔丛子悬子问子思曰子之先君见子产则兄事而世谓子产仁爱称夫子圣人未喻其人之孰先也子思曰昔季孙问言游亦若子之言也子游答曰以子产之仁爱譬夫子其犹浸水之与膏雨康子曰子产死郑大夫舍玦佩妇女舍珠瑱巷哭三月琴瑟不作夫子之死吾未之闻鲁人之若是也子游曰夫浸水所及也则生所不及则死民皆知焉膏雨之所生也广莫大焉民之受赐也普矣莫识其由来者也　房千里知道篇曰孔顔圣贤也岂尝闻伐树瓢饮以为己辱哉姬旦亦圣人也岂尝闻受封摄理以为己幸哉是知圣人之乐也内而恒人之乐也外　辽史太祖问侍臣曰受命之君当事天敬神有大功德者朕欲祀之何先皆以佛对太子对曰孔子大圣万世所尊宜先祀太祖大恱即建孔子庙诏太子春秋释奠　元武宗本纪制曰先孔子而圣者非孔子无以明后孔子而圣者非孔子无以法仪范百王师表万世　庄子曰夫卜梁倚有圣人之才而无圣人之道我有圣人之道而无圣人之才吾敎之其果为圣人也明唐顺之曰文学政事言语亦得与德行分科而皆
　　不失为圣人之一体至于门人之辨之勇之艺圣人亦自让以为贤于我也且曰自吾得某也而恶声不入于耳自吾得某也而门人加亲是圣人与人之周也　宋程颐传曰胡瑗问顔子所好何学颐答曰学以至圣人之道也颐动止语嘿一以圣人为师其不至于圣人不止也
　　圣三
　　原受图　加算【尚书考灵曜四千五百六十歳精反初握命一起河图圣受思郑康成注曰圣谓尧也天握命人当起者河乃出图帝尧受而思之以受歴数也　河图黄帝曰凡人生一日天帝赐算三万六千又赐纪二十圣人得三万六千七百二十凡人得三万六千一纪主一歳圣人加七百二十】　参天　配地【易昔者圣人之作易也幽赞于神明而生蓍参天两地而倚数　礼记圣人作乐以应天制礼以配地】　烛逺　照微【尸子圣人之身犹日也夫日圜尺光盈天地圣人之身小其所烛远矣　顔延之论检圣人者灵照烛微理絶功外】　兼应　两忘【祖台之道论大道以至虚顺通圣人以忘怀兼应　刘瑾论圣人身蕴乾坤故有无两忘】　不相　无名【史记唐举相蔡泽曰吾闻圣人不相殆先生乎　庄子圣人无名】　神化　天行【文子圣人者与天地合具德与日月合其明能以神化者也　庄子圣人之生也天行】　致用　成能【易精义入神以致用也　又圣人成能】　増管道　原应枢【孙卿子圣人者道之管也　殷康论易昔伏羲始画八卦观象以应枢】　増同欲　达节【左传圣人与众同欲　又圣达节】倍杰　希天【见上圣一　性理贤希圣圣希天】　若镜　如水【淮南子圣人若镜　性理五峯胡氏曰圣人之应事也如水由于地中】　造物　发机【沈昭安陆昭王碑惟圣造物注利万物也　淮南子圣人将养其神和柔其气平其形其纵之也若委衣其用之也若发机】淳耀　袭明【人物志九征篇隂阳清和则中叡外明圣人淳耀能兼二美知微知章　老子圣人常善救人故无弃人常善救物故无弃物是谓袭明】　犍万物　兼兆人【谷子内犍篇圣人立事以先知而犍万物也　观物内篇有一人之人十人之人百人之人千人之人万人之人亿人之人兆人之人能当兆人者圣人之谓也言圣人能兼兆人也】　圣人窟　夫子瓮【唐李石续博物志虞虢之间有傅说隐室在傅岩俗名之为圣人窟　后汉钟离意别传意为鲁相到官出私钱万三千文付户曹孔防修孔子车身入庙拭几席劒履男子张伯除堂下草土中得玉璧七枚伯怀其一以六枚白意意令主簿安置几前孔子教授堂下牀首有悬瓮意召孔防问此何瓮也对曰夫子瓮也背有丹书人莫敢发也意曰夫子圣人所以遗瓮欲以悬示后贤因发之中得素书文曰后世修吾书董仲舒防吾车拭吾履发吾笥防稽钟离意璧有七张伯藏其一意即召问伯果服焉】　原幽赞神明　弥纶天地【上详参天注　杨雄五经钩沉圣人弥纶天地之体穷防有生之机】　随时举事　以德分人【文子圣人随时而举事因资而立功　下详圣一庄子】　增宗帝祖皇父天母地【观物内篇孔子賛易自羲轩而下序书自尧舜而下祖三皇宗五帝也　淮南子精神训圣人以天为父以地为母】　陶铸尧舜　伯仲伊吕【庄子逍遥游篇陶铸尧舜　杜诗伯仲之间见伊吕孟子伊尹圣之任者也齐太公世家西伯将出猎遇太公于渭之阳与语大说曰自吾先君太公曰当有圣人适周周以兴子真是耶】　包含万象　横廓六合【拾遗记庖者包也言包含万象以牺牲登荐于百神民服其圣故曰庖牺亦曰伏羲　淮南子横廓六合兼贯万物此圣人之游也】　海不扬波　河无流沫【韩诗外传详圣二　拾遗记虞舜在位大频国民来朝曰唐尧时三河俱溢三河者天河地河中河也此三水有时通壅至圣之世水色俱溢无有流沫】八神授简　五老降庭【拾遗记禹凿龙门至一空岩见有八神侍侧禹曰华胥生圣人子是耶答曰华胥是九河神女以生余也乃探玉简授禹　又孔子生空中有声言天感生圣子时有二龙绕室五老降庭】　腾跨百辟　镕钧六经【李邕宣圣庙碑腾跨百辟孤絶一人　云门子原道篇夫子继圣独秀前哲镕钧六经必金声而玉振】　有子避座　郑公绕床【史记有若传孔子殁有若状似孔子弟子相与共立为师他日弟子进问曰孔子言商瞿四十后当有五丈夫子孔子何以知此有若黙然无以应弟子起曰有子避之此非子之座也　史纬范仲淹传富郑公弼自河北还及国门不得入比夜傍徨绕床叹曰范六丈真圣人也】　钦明温恭　中正仁义【性理朱子曰圣人相传只是一个字尧曰钦明舜曰温恭圣敬日跻君子笃恭而天下平　太极图说圣人定之以中正仁义而主静立人极焉】　不将不迎　知终知始【淮南子圣人若镜不将不迎　下详圣一鹖冠子】　天地同施　日月代照【唐李观谒庙文夫子之道之德与天地同施与日月合明　唐常仲孺文宣王碑辞文王既没孔子乃绍质文异时日月代照】五星聚井　三苗贯桑【汉书髙帝元年五星聚于东井应劭曰东井秦之分野五星所在其下当有圣人以义取天下性理朱子曰孟氏没而此道之传不属至宋受命五星聚奎开文明之运　下详圣二韩诗外传】　梦见周公　不賛伊尹【上见论语　唐礼乐志圣人不法桓文不賛伊尹】　简素为贵　福庆用昌【唐姚班传圣贤以简素为贵　唐裴潾传古之圣贤和平是瑧福庆用昌】　织成天地　索获帝王【天中记圣人蹈机握杼织成天地使万物顺焉人伦正焉　文中子王道篇昔圣人述史三焉其述书也帝王之制偹矣故索焉而皆获】东道西道　前知后知【桓谭新论张子侯曰杨子云西道孔子也吾应曰子云亦】
　　【东道孔子也昔仲尼岂独是鲁孔子亦齐楚圣人也王充论衡儒者论圣人以为前知千歳后知万世有独见之明独听之聪】　师师蚁　铸金铸人【关尹子三极篇圣人师立君臣师战蚁置兵　杨子学行篇或问世言铸金金可铸乎曰吾闻君子者问铸人不问铸金或曰人可铸欤曰孔子铸顔渊矣】　言必及有　含之以虚【世说王弼曰圣人体无无又不可以训故言必及有　关尹子三极篇圣人之治天下天下之物无得以外之故含之以虚】　心同止水眼如望羊【性理朱子曰圣人之心如明镜止水　孔子世家孔子学琴于师襄有间曰有所穆然深思焉有所睾然高望而远志焉曰丘得其为人黯然而黒颀然而长眼如望羊非文王其谁能为此也】出超羣　左提右挈【性理朱子述防賛曰风气既开乃生圣人聪明睿知出超羣又塞于两间者无非此理圣人左提右挈原始要终欲人全此理而不失其本然之性也】　以诚
　　为本　能化而齐【通书诚者圣人之本　又富贵贫贱处之一也处之一则能化而齐故顔子亚圣】　称其改过　不畏多难【唐陆贽传以圣辅赞圣君不称其无过称其改过　唐崔羣史賛圣人不畏多难畏无难】　为巢为杖　同德同波【陆贾辅政篇尧以仁义为巢舜以禹稷契为杖　庄子外篇圣人之生也天行其死也物化静而与阴同德动而与阳同波】斧藻羣言　糠粃六籍【刘勰原道篇公旦多材振其徽烈剬诗缉颂斧藻羣言】
　　【初学记荀奉倩诸兄并以儒术议论奉倩独好言道尝以夫子之言性与天道不可得闻然则六籍虽存圣人之糠粃也】　华殿松生　陆池露滴【符子愿足篇尧曰余坐华殿之上森然而松生于栋余立櫺扉之内霏焉而云生于牗　拾遗记炎帝圣德所感陆池丹蕖骈生如盖香露滴沥下流成池】情通德　执中含和【周易系辞庖牺氏之王天下也始作八卦以通神明之徳】
　　【以万物之情　天中记圣人怀天气抱天心执中含和不下庙堂而衍四海】　一心太极万世为土【性理北溪陈氏曰圣人一心浑涵太极太之为言甚也　邵子观物内篇诸侯以四境为土天子以九州为土仲尼以万世为土】　仁育义正　地平天成【性理圣人在上以仁育万物以义正万民　书大禹谟地平天成六府三事允治】　言如钟钟　行则车车【关尹子三极篇如钟钟然如钟鼔然圣人之言则然如车车然如车舟然圣人之行则然】　消息两仪　经营三代【李邕宣圣庙碑夫子之道消息乎两仪夫子之德经营乎三代】瑰意琦行　玉振金声【楚辞宋玉曰夫圣人瑰意琦行超然独处　下见孟子】冀州异气　鲁国一人【拾遗记秦始皇时有宛渠国之民乘螺舟而至始皇与之语及天地初开之时曰臣见冀州有异气应有圣人生果庆都生尧　观物外篇鲁国之儒一人者谓孔子也】丝纷碁布　璧合珠聨【关尹子三极篇圣人道虽丝纷事则碁布　性理北溪陈氏曰人之气禀不同只是阴阳五行之气运来运去自有个眞元之会如歴法算到本数凑合所谓日月如合璧五星如聨珠圣人便是禀得这个贞元之会来】　超轩跨皥　谢舜揖尧【唐顔师古圣德颂超轩跨皥腾周轶汉　唐文粹杨植许由碣先生所谓为圣人之大标天地之外揖尧谢舜】　卷之不盈抔　廓然见四海【黄石子圣人存之以应事几舒之弥四海卷之不盈抔法言问道篇大哉圣人言之至也开之廓然见四海闭之閛然不见墙之里】　易诗书春秋温良恭俭让【邵子观物内篇圣人之四府者易诗书春秋之谓也　下详论语】　馈
　　乐钓由余　刻像求说【后汉儒林谢该传该去官孔融荐之曰后日当更馈乐以钓由余刻像而求傅说岂不烦哉　史记戎王闻缪公贤使由余观秦缪公问内史廖曰孤闻国有圣人敌国之忧也今由余寡人之害将奈何乃以女乐遗戎王又数使人间要由余由余遂去降秦　下详上圣二】引琴解匡围　观乐叹韶濩【琴操子畏于匡引琴而歌匡人乃知孔子圣人也瓦解而去　左传季札观韶濩曰圣人之也】　青鸐栖于川岳　朱草蔓乎街衢【拾遗记世语曰青鸐鸣时太平故盛明之世翔鸣薮泽音中律吕飞而不行至禹平水土栖于川岳所集之地必有圣人出焉鸐音狄　又炎帝教民耒耜百谷滋阜圣德所感朱草蔓衍乎街衢】　操壶杓以就饮　执柘杵而上视【上详上圣二　青子征色篇齐桓公与管仲谋伐莒谋未发而闻于国桓公怪之以问管仲管仲曰国必有圣人也桓公叹曰嘻日之役者有执柘杵而上视者意其是耶】
　　圣四
　　増衢尊【淮南子圣人之道犹中衢而致尊耶过者斟酌多少不同各得其所宜】　四君子【邓析子转辞篇尧置敢谏之鼓舜立诽谤之木汤有司直之人武有戒慎之铭此四君子者圣人也】　原感而后应【庄子圣人感而后应迫而后动不得已而后起】　言而后行【管子圣人择可言而后行】　増耳视目听【亢仓子全道篇陈大夫语鲁叔孙卿曰敝邑亦有圣人曰圣人为谁陈大夫曰有亢仓子者偏得老之道其能用耳视目听】　日读百篇【抱朴子朂学篇周公上圣而日读百篇】　发矢握矢【关尹子一宇篇圣人力行犹之发矢因彼而行我不自行圣人坚守犹之握矢因彼而守我不自守】　席卷羣才【唐李邕宣圣碑铭首出列圣席卷羣才】　广学天开【唐李邕宣圣碑铭大名震耀广学天开】　不卷道而背时【七命文圣人不卷道而背时】　知河海斗斛识山石多少【神异经西南大荒中有人身长一丈腹围九尺知河海斗斛识山石多少名曰圣】
　　圣五
　　増诗宋朱子感兴诗曰放勲始钦明南面亦恭己大哉精一传万世立人纪猗欤叹日跻穆穆歌敬止戒獒光武烈待旦起周礼恭惟千载心秋月照寒水鲁叟何常师删述存圣轨
　　原颂后汉张超尼父颂曰岩岩孔圣异世称杰量合乾坤明参日月德被八荒名克遐外终于获麟遗歌鲁卫唐顔师古圣德颂曰天下文明日月贞观百神受职
　　三灵叶賛太阶既平光华照烂超轩跨皥腾周轶汉万寿无疆永延遐算
　　増碑唐张谓虞帝庙碑曰受昭华之玉允洽神人泥封祀之金大报天地五臣皆进明赏也四族咸黜明刑也先质后文敦俗也贵德尚齿优贤也于此之时君明于上人化于下山川神亦莫不宁鸟兽鱼鳖众孚咸若无为而治其舜也欤　王勃益州夫子庙碑曰帝天乙之灵苗宋微子之洪绪自禽翦夏浮寳玉于南巢白马朝周载旌旗于北面五仙神器衍潢高列帝之荣三命雄图钟鼎冠承家之礼商丘诞睿下属于防山泗水载灵遥驰于汶上礼乐由是委输人仪所以来苏排祸乱而搆乾元扫荒屯而树真宰圣人之大业也若乃承百王之丕运总千圣之殊姿人灵昭有作之期岳渎降非常之表珠衡玉斗征象纬于天经虎踞龙蹲集风云于地纪亦犹三阶瞰月恒星知太紫之宫八柱冲霄羣岭辨中黄之宅圣人之象也若乃顺时而动用晦而明纡圣哲于常师混波流于不问太阳亭午爝火于丹衡沧浪浮天控涓涔于翠渚西周捧袂仙宫留紫气之书东海抠衣郯子叙青云之秩接舆非圣询去就于狂歌童子何知屈炎凉于诡问圣人之降迹也若乃参神揆训录道和倪辱太白于中都绊乘黄于下邑湛无为之迹而众务同并驰不言之化而羣方取则虽复霓旌羽斾齐人张夹谷之威八佾三雍桓氏逼公宫之制洎乎歴阶而进宣武备而斩俳优推义而行肃刑书而诛正卯用能使四方知罪争归旧好之田三家变色愿执陪臣之礼圣人之成务也若乃乘机动用歴聘栖遑神经幽显志大宇宙东西南北推心于暴乱之朝恭俭温良授受于危亡之国道之将行也命道之将废也命归齐去鲁发浩叹于衰周厄宋围陈奏悲歌于下蔡圣人之救时也若乃筐篚六艺笙簧五典折旋洙泗之间探赜唐虞之际三千弟子攀睿化而升堂七十门人奉洪规而入室从周定礼宪章知损益之源反鲁裁诗雅颂得歌之首备物而存道下学而上达援神叙教降赤制于南宫运斗陈经动符于北洛圣人之立教也若乃成变化而行神观阴阳而倚天地以鼓天下之动以定天下之疑索众妙于重纂羣微于太素圣人之赞易也若乃灵襟不测睿视无涯石砮昭集隼之庭土缶騐羵羊之井稽山南望识皓首于封禺蠡泽东浮考丹萍于梦渚麟图鉴逺金编题佐汉之符鳯德钩深玉策筮亡秦之兆圣人之观化也时义逺矣能事毕矣然后拂衣方外脱屣人间奠楹兴夕梦之哭杖起晨歌之迹挠虹梁于大厦物莫能宗摧日观于鲁丘我将安仰明均两曜不能迁代谢之期序合四时不能革盈虚之数适来夫子时也适去夫子顺也为而不有用九五而长驱成而弗居抚云霓而高视圣人之应化也自四教远而微言絶十哲防而大义乖九师争大易之门五传列春秋之幅六体分于楚晋四时于齐韩淹中之妙键不追稷下之髙风代起百家腾跃攀戸牗而同归万匹驰驱仰陶钧而共贯犹使丝簧金石长悬阙里之堂荆棘蒿不入昌平之墓圣人之遗风也遵扬十圣光被六虚乘素履而保安贞垂黄裳而获元吉故能贵而无位履端于太极之初高而无名布政于皇王之首千秋所不能易百代所不能移者也
　　増论宋苏轼论曰尝读孔子世家观其言语文章循循莫不有规矩不敢放言髙论言必称先王然后知圣人忧天下之深茫乎不知其畔岸而非远也浩乎不知其津涯而非深也其所言者匹夫匹妇之所共知而所行者圣人有所不能尽也
　　増杂文晋王嘉拾遗记曰炎帝始教民耒耜躬勤畎亩之事百谷滋阜圣德所感无不着焉神芝发其异色灵苗擢其嘉颖陆池丹蕖骈生如盖香露滴沥下流成池因为豢龙之圃朱草蔓衍乎街衢卿云蔚蔼于丛薄筑丹丘以祀朝日饰瑶堦以挹夜光奏九天之和乐百兽率舞八音克谐木石润泽时有流云洒液是谓霞浆服之得道后天而老有石璘之玉号曰夜明以闇投水浮而不灭当此之时渐革庖牺之朴辨文物之用时有丹雀衔九穗禾其坠地者帝乃拾之以植于田食者老而不死采峻锾之铜以为器峻锾山名也下有金井白气冠其上人升于其间雷霆之声在于地下井中之金柔弱可以缄縢也　唐太宗金镜篇曰玉不琢不成器人不学不知道仲尼师于郯子文王学于虢叔圣人且犹如此何况于凡人者乎　韩愈原道曰古之时人之害多矣有圣人者立然后教之以相生相养之道为之君为之师驱其虫蛇禽兽而处之中土寒然后为之衣饥然后为之食木处而顚土处而病也然后为之宫室为之工以赡其器用为之贾以通其有无为之医药以济其夭死为之葬埋祭祀以长其恩爱为之礼以次其先后为之乐以宣其湮鬰为之政以率其怠勌为之刑以锄其强梗相欺也为之符玺斗斛权衡以信之相夺也为之城郭甲兵以守之害至而为之备患生而为之防今其言曰圣人不死大盗不止剖斗折衡而民不争呜呼其亦不思而已矣如古无圣人人之灭久矣
　　贤一
　　增风俗通曰贤坚也坚中亷外也　説文曰贤多才也通书曰复焉执焉之谓贤　易曰不家食吉养贤也又曰圣人养贤以及万民　原书曰野无遗贤　增
　　又曰任贤勿贰　又曰佑贤辅德　原又曰所寳惟贤则迩人安　增礼记曰明足以见之仁足以与之知足以利之可谓贤矣　家语曰哀公问曰何谓贤人孔子曰所谓贤人者德不逾闲行中规绳言足以法于天下而不伤于身道足以化于百姓而不伤于本富有天下而无怨财施天下而不病贫此则贤者也　原京房易飞候曰视四方常有大云五色具而不雨其下有贤人隐　增易参同契曰天道无适莫常与贤者　毛诗序曰丘中有麻思贤也　原又曰南山有台乐得贤也得贤则能为家立太平之基矣　韩诗外传曰圣人求贤者以自辅　增大戴礼曰帝入西学尚贤而贵德原春秋繁露曰气之清者为精【李固表作神】人之清者为贤治身者以积精【李固表作錬神】为寳治国者以积贤为道　增史记平原君谓毛遂曰夫贤士之处世也譬若锥之处囊中其末立见　汉书刘向传曰众贤和于朝则万物和于野　晋书华谭传曰百揆之职非贤不居故山林无匿景衡门不栖迟　元史许衡传曰夫贤者以公为心以爱为心不为利回不为势屈置之周行则庶事得其正天下被其泽其于人国重固如此也　管子曰贤之所以能成其贤者以其贤而事不肖也　文子曰山有野兽林木为之不斩野有螫虫葵藿为之不采国有贤人折冲千里　庄子曰以财分人谓之贤以贤临人未有得人者也以贤下人者未有不得人者也　原申子曰千里有贤者是比肩而立也　吕氏春秋曰贤者遗人以仁　又曰得地千里不如得一贤也　増任子曰夫贤人者至德以为己心行道以为己任处则不求私名仕则不求私宠不为其身不阿其君积礼义于朝播仁风于民使天下之人翼翼焉向戴其君之尊欣欣焉歌舞其君之德　原孙卿子曰古之贤人食则餰粥不足衣则裋褐不完然而非礼不进非义不受　说苑曰夫絶江海者托于舟致远道者托于乘欲霸王者托于贤　増班固白虎通曰王者即位先封贤者忧民之急也故列土为坛非为诸侯张官设府非为卿大夫皆为民也　委宛子曰操行有常贤仕宦无常遇贤不贤才也遇不遇时也　原周书隂符曰凡治国有三常一曰君以举贤为常二曰官以任贤为常三曰仕以敬贤为常夫然虽百代可知也　物理论曰贤人为德体自然也故语曰黄金累千不如一贤　增通书曰必有耻则可教闻道则可贤　西铭曰圣其合德贤其秀也皇极内篇曰体数之常不易其方顺时而行贤人也
　　贤二
　　増汉鼂错曰臣窃闻古之贤主莫不求贤以自辅翼故黄帝得力牧而为五帝首大禹得咎繇而为三王祖齐桓得筦子而为五霸长　原韩诗外传曰魏文侯问孤卷子曰父贤足恃乎对曰不足子贤足恃乎对曰不足兄贤足恃乎对曰不足弟贤足恃乎对曰不足臣贤足恃乎对曰不足文侯勃然作而怒曰寡人问此五者于子子一以为不足者何也对曰父贤不过尧而丹朱放子贤不过舜而瞽瞍顽兄贤不过舜而象傲弟贤不过周公而管叔诛臣贤不过汤武而桀纣伐君欲治从身始人何足恃　增通书曰伊尹顔渊大贤也伊尹耻其君不为尧舜一夫不得其所若挞于市顔渊不迁怒不贰过三月不违仁　书曰殷王元子惟稽古崇德象贤抱朴子曰桓文汉髙鼓羣贤以为六翮托豪杰以为
　　舟檝　原吕氏春秋曰公孙枝献百里奚于缪公三月请属事焉公曰买之五羊之皮而属事无乃为天下笑乎枝曰信贤而任之君之明也议贤而下之臣之忠也夫谁笑哉　増何武上封事曰虞有宫之竒晋献不寐汲黯在位淮南寝谋故贤人在朝折冲厌难胜于无形原家语曰孔子读史至楚复陈喟然曰贤哉楚庄王
　　轻千乘之国而重言之信非申叔时之忠弗能见其义非庄王贤弗能受其训　韩子曰晋平公问叔向曰吾羣臣孰贤对曰赵武贤武立不胜衣言不出口然其所举者数十人皆令德也　增说苑曰孔子之郯遇程子于途倾盖而语终日有间顾谓子路曰取束帛以赠先生子路不对有间又顾谓曰取束帛以赠先生子路屑然对曰士不中间【谓介绍也】而见女无媒而嫁非君子之行也孔子曰诗不云乎野有蔓草零露圑兮有美一人清扬婉兮邂逅相遇适我愿兮今程子天下之贤士也于是不赠终身弗见也　双饶氏曰顔孟之均为大贤也而一可学一难学者顔子如和风庆云人皆可以即之孟子如泰山岩岩可望而不可攀其规模气象之不同亦以气质有异之故也　家语曰孔子谓宓子贱曰子治单父众悦子何施而得之对曰此地民有贤于不齐者五人不齐事之而禀度焉皆教不齐以治道孔子叹曰昔者尧舜听天下务求贤以自辅夫贤人百福之宗神明之主也惜乎不齐之所治小也　孔丛子曰鲁人有公仪潜者厉节行道恬于荣利不事诸侯子思与之友穆公因子思欲以为相谓子思曰公仪子必辅寡人三分鲁之一子思曰如君之言则公仪子愈所不至也若饥渴待贤虽蔬食饮水亦愿在下风今徒以高官厚禄钓饵君子无信人之意则公仪子终身不蹑乎君之庭矣　越絶书曰子胥正而信范蠡智而明皆贤人也　史记孟子列传曰天下方务于合纵连衡以攻伐为贤而孟轲乃述唐虞三代之德是以所如者不合退而与万章之徒序诗书述仲尼之意作孟子七篇　程子曰孟子尽可为孔子事业只是不及圣人譬如剪防为花花则似矣特无化工耳　后汉李固传曰昔秦欲谋楚王孙圉设坛西门陈列名臣秦使戄然遂为寝兵魏文侯师卜子夏友田子方轼段干木故羣俊并至名过齐桓秦人不敢闚兵于西河斯盖积贤人之符也新序曰秦欲伐楚使使者往观楚之寳器昭奚恤乃为坛使客东面自居西面之坛称曰理百姓食仓廪子西在此奉圭璋使诸侯子方在此守封疆谨境界叶公子高在此理师旅正兵戎司马子反在此怀覇王之余义猎治乱之余风昭奚恤在此惟大王所观使反言于秦君曰楚多贤臣未可谋也　原尹文子曰尹文子见齐宣王宣王叹国寡贤尹文子曰使国悉贤孰处王下王曰国悉不肖可乎尹文子曰国悉不肖孰理王朝王曰贤与不肖皆无可乎尹文子曰不然有贤有不肖故王尊于上臣卑于下贤贤退不肖所以有上下也　增汉书曰张耳陈余世所称贤其賔客厮役皆天下俊杰所居国无不取卿相者　傅喜传曰喜以光禄大夫养病大司空何武尚书令唐林皆上书言喜行义修洁今以寝病一旦遣归众庶失望皆曰鲁以季友治乱楚以子玉重轻魏以无忌折冲项以范增存亡故楚跨有南土带甲百万邻国不以为难子玉为将则文公侧席而坐及其死也君臣相庆百万之众不如一贤故秦行千金以间亷颇汉散万金以疏亚父喜立于朝陛下之光辉也　三国志诸葛亮曰亲贤臣远小人此先汉所以兴隆也亲小人远贤臣此后汉所以倾頺也　唐书元德秀传曰明皇在东都酺五鳯楼下令三百里县令刺史各以声乐集河内太守辇优伎数百被锦绣或作犀象瓌谲光丽德秀为鲁山令惟乐工数十人聨袂歌于蒍于于蒍于者德秀所为歌也帝闻异之叹曰贤人之言哉　山堂肆考曰宋真宗景德元年密采羣臣有闻望者得二十四人召对崇政殿置于台省馆阁比唐修文馆学士号为二十四贤边肃鞠仲谋郝太冲朱恊李元马京何亮卫太素陈昭度崔端赵湘姜屿滕渉曹广周绛谢涛高谨微张若谷陈越皇甫选陆元李逢天崔遵度其一人则失之矣　宋史邵雍传曰雍德气粹然望之知其贤然不事表襮不设防畛羣居终日不为甚异与人言乐道其善而隐其恶有就问学则答之未尝强以语人人无贵贱少长一接以诚故贤者悦其德不贤者服其化　果斋李氏曰自夫子设教洙泗以博文约礼授学者顔子子思孟子相与共守之未尝失坠其后正学失传士各以意为学寥寥千载而后周程张子出焉歴时未久浸失其眞朱子出而后合伊洛之正传绍邹鲁之坠绪前贤后贤之道该徧全体其亦可谓盛矣元窦黙传曰黙为人乐易平居未尝评人物与人居
　　温然儒者也至论国家大计面折廷诤谓汲黯无以过之帝尝谓侍臣曰朕求贤三十年惟得窦汉卿及李俊民二人　明宋濓传略曰太祖尝誉濓于朝曰朕闻太上为圣其次为贤其次为君子宋景濓事朕十九年未尝有一言之伪诮一人之短始终无二非止君子抑可谓贤矣
　　贤三
　　原顺德　乐道【周礼以贤制爵则民顺德公仪潜事见上贤二】　积礼　富义【任嘏道德论夫贤人者积礼义于朝播仁风于野吕氏春秋文侯曰干木贤人也干木富于义】避世　絶俗【论语贤者避世　徐整豫章列士传议郎舒令施阳字季儒宜春人也为人沉重谧静清白絶俗生平常以礼让先人后己为行因称为贤者】　受赏　守节【汉书进贤受上赏左传贤守节】　増希顔　乐孔【性理朱子曰南轩张公以古之圣贤自期作希顔录一篇蚤夜观省以自警策　杨子纡紫怀金之乐不若顔子之乐顔子之乐也内纡紫怀金之乐也外顔不孔虽得天下不足以为乐】　壁立　鳯翔【性理上蔡谢氏曰孟子所至王侯分庭抗礼壁立万仞又朱子曰曾防之志如鳯凰翔于千仞之上】　序位　报君【汉书封丞相公孙为平津侯下诏曰古者任贤而序位　孔丛子子思曰报君者惟达贤耳】　德星　仁风【檀道鸾续晋阳秋陈仲弓从诸子侄造荀淑父子于时德星聚太史奏曰五百里贤人聚　后汉祢衡顔子碑德行迈于三千仁风横于万里】　原主神明　安社稷【家语夫贤者百福之宗也神明之主也　徐干中论大贤之为行也是非不与俗辨曲直故得其志则国以和社稷以安兆人受其福羣生頼其祚】増敌七国　有三常【唐李邕传邕下狱许昌男子孔璋上书天子曰昔呉楚反时得剧孟则不忧夫以一贤而敌七国之众周书隂符治国有三常详贤一】　原克勤克俭　知微知章【尚书帝曰来禹克勤于克俭于家弗自满假惟汝贤　贽虞顔子賛顔子亹亹仁心不违行无贰过知章知微】　増关西孔子　江左吾【后汉杨震传震明经博覧无不穷究诸儒语曰关西孔子杨伯起　晋温峤传晋渡江之后制度草创纲维未举峤殊以为忧及见王导共谈欣然曰江左自有吾复何虑也】　不臣不友　一臞一肥【吕子齐有北郭骚晏子之仆谓晏子曰此齐国之贤者也其义不臣乎天子不友乎诸侯　淮南子子夏见曽子一臞一肥曾子问其故曰出见富贵之乐而欲之入见先王之道而又说之两者心战故臞先王之道胜故肥】　山中四皓　斗南一人【史记留侯世家高祖欲易太子留侯曰上有不能致者四人皆以为上慢侮人故逃匿山中诚令太子来以为客上知此四人贤则一助也扬雄解嘲四皓采荣于南山　唐狄仁杰传狄公之贤北斗以南一人而已】　徃必不获　望之可知【后汉逢萌传北海太守素闻其高遣吏奉谒致礼萌不答太守使捕之吏曰子庆大贤天下共闻所在之处人敬如父徃必不获　性理朱子曰尧夫先生德气粹然望之可知其贤】　自家意思　他人丘陵【性理程子曰茂叔窻前草不除问之云与自家意思一般　论语他人之贤者丘陵也】　卿见叔度帝思子陵【典略荀季和见袁闳曰卿国有顔子宁知之乎闳曰卿见吾叔度　后汉书严光字子陵光武即位光变姓名隐身不见帝思其贤乃令以物色访之】　经户披帷　升堂入室【世说袁司徒粲经傅昭戸輙叹曰经其戸寂若无人披其帷其人斯在岂非名贤　论语由也升堂矣未入于室也】　小者最胜　门人益亲【世说补王黄门兄弟三人俱诣谢公旣出坐客问谢公向三贤孰愈谢公曰小者最胜　史记顔回传孔子曰自吾有回门人益亲】　楮冠藜杖木枕布衾【彚苑原宪居环堵之室上漏下湿坐而弦歌子贡徃见之原宪楮冠藜杖而应门】
　　【唐书阳城传城尝以木枕布衾质钱人重其贤争售之】　亦趋亦歩　就凊就温【庄子顔渊问于仲尼曰夫子歩亦歩夫子趋亦趋夫子驰亦驰夫子奔逸絶尘而回瞠乎若后矣　管子贤人知道之不可行则沉抑以辟罸静黙以侔免譬犹夏之就凊冬之就温侔取也】　避阳城驿改浩然亭【元稹阳城驿诗商有阳城驿名同阳道州阳公没已久感我泪交流又祠曹讳羊祜此驿何不侔我愿避公讳名为避贤邮　唐书孟浩然传王维过郢州画浩然像于刺史亭因曰浩然亭咸通中刺史郑諴谓贤者名不可斥更署曰孟亭】　取火于燧　剪防为花【战国策淳于髠一日而见七人于宣王王曰子一朝见七士不亦众乎髠曰夫物各有俦今髠贤者之俦也王求士于髠若挹水于河而取火于燧也　性理圣人犹化工也贤人犹巧工也剪防以为花设色以画之非不宛然肖之而欲观生意之自然则无之也】　不炉不扇　为珪为璋【性理程子曰邵尧夫先生始学于百原坚苦刻厉冬不炉夏不扇夜不就席者数年卫人贤之　唐文粹韦渠牟古贤四皓賛焕焕煌煌为珪为璋】　一动一静　无古无今【唐文粹梁肃钓台碑贤哲之道一动一静动而用者功济乎当世静而不用者化光于无穷方正学三贤賛斯文在兹无古无今】　春生秋杀冬日夏云【性理程子曰顔子春生也孟子并秋杀尽见又陈恬賛程明道曰贤哉先生惟德温温如冬之日如夏之云】　稷下聚士　圃泽多贤【风俗通齐威宣王之时聚天下贤士于稷下　列子郑之圃泽多贤】　南国有几　我门不乏【南史王锡传魏使刘善明来聘中书舍人朱异接之善明曰南国学辨如中书者有几又曰王锡张纉北间所闻云何不见异具奏闻即勅南苑设宴善明遍论经史锡纉随方酬对他日谓异曰一日见二贤实副所望　又袁粲传粲字愍孙叔父淑雅重之语子弟曰我门不乏贤愍孙必当复三公】　先生烈包元凯　逹者位无子男【后汉祢衡顔子碑仲尼无舜禹之功先生包元凯之烈　唐书张后传帝曰今日弟子何如后曰昔孔子门人三千逹者无子男之位臣翊賛一人乃王天下计臣之功过于先圣】
　　贤四
　　増府望【北齐书王昕传太尉汝南王悦辟兵参军左右言昕诞慢悦曰府望惟在此贤不可责也】书碑【宋范仲淹传帝亲书其碑曰褒贤之碑】　司礼【杨子贤者司礼小人司嚱注贤者见】
　　【有礼则从之小人见衅隙则抵之】　原宜有后【白帖贤者子孙宜有后也】　增入室生【拾遗记魏文帝称薛夏曰子所说子游子夏之俦不能过也若仲尼在魏复为入室焉手制书与题云入室生】　原不陨贫贱【礼记贤者不陨获于贫贱不充诎于富贵】　増必当远至【魏李孝贞传陆昻曰士固不妄有名吾贤必当远至】　外朗内润【世说或问汝南许章曰叔慈慈明孰贤许曰二荀皆玉也慈明外朗叔慈内润】　载文盈车【抱朴子墨翟大贤载文盈车】耳择口择【杨子法言贤者耳择口择众人无择焉】　天爵有余【先贤行状钟皓字季明父祖至德著名皓髙风承世除林虑长不就人位不足天爵有余】　松柏为林【唐郎余令传余令博于学授霍王元轨府参军从父知年亦为王友元轨毎曰郎家二贤皆入府不意培塿而松柏为林也】声满天地【庄子曽子居卫曳縰而歌商颂声满天地若出金石天子不得臣诸侯不得友】
　　视如土坛【彚苑详注闵子曰吾内明于去就之义出见羽盖龙旂裘旃相随视如坛土矣】　反迹合道【关尹子以贤师圣者反迹而合道】　改名半千【刘昫文苑传员半千本名余庆王义方谓之曰五百年一贤足下当之因改名半千】　盛水不满【性理朱子曰曾子立言盛水不满】　羞对轩冕【初潭集袁淑候李僧伽先减仆从然后入门曰见此贤令吾羞对轩冕】疲暮逢君【彚书详注沈约毎见王筠文咨嗟谓曰自谢眺诸贤零落平生意好殆絶不谓疲暮复逢于君】　贤者常不遇【孔帖韩愈与崔羣书曰贤者常不遇不肖者比肩青紫贤者常无以自存不贤者志满气得】　顔苦孔之卓【杨子或问曰顔氏子亦有苦乎曰顔苦孔之卓也或人瞿然曰兹苦也祗其所以为乐也欤】　前比鲁山道州【东坡志林九江陈辅之有于陵仲子之操不娶无子东坡曰鲁山道州乃前比也辅之一笑曰頼古多此贤】
　　贤五
　　増诗唐李白梁父吟曰君不见朝歌屠叟辞棘津八十西来钓渭濵宁羞白髪照清水逢时吐气思经纶广张三千六百钓风期暗与文王亲大贤虎变愚不测当年颇似寻常人　宋朱熹感兴诗曰顔生躬四勿曽子日三省中庸首谨独衣锦思尚防伟哉邹孟氏雄辨极驰骋操存一言要为尔挈裘领丹青着明训今古垂焕炳何事千载余无人践斯境　金乐府曰圣师之门顔惟居上其殆庶几是宜配享桓圭衮衣有严翼象载之神祠増光吾党　又曰有周之衰王纲既坠是生真儒宏才命世言而为经醇乎仁义力扶圣功同垂万祀　明宣宗御制拟猗兰操曰兰生幽谷兮其芳贤人在野兮其道则光嗟兰之茂与众草为伍于乎贤人兮汝其予辅
　　增赋唐谢观以贤为寳赋曰楚国之君贤人为寳彼则贵于无胫此则尊于有道琢磨仁义而不缁不磷淬砺铓而既坚既好皎皎神爽棱棱貌清志一洁而靡垢行百链而愈精非暗投以取诮不韫椟以沽名亷让在心命爵而蔑闻铜臭文章满腹掷地而自有金声洞彻不欺光芒相烛砥名而可尚砺节而自勗吐清词之粲粲心水含珠见正色之温温情田积玉言错落而无玷性真明而不瑕袖懐荆璞握有灵虵以鉴奸察邪之焕烂比照乘映庑之光华足可充盈军国辉耀家何必积满堂以递矜易连城而助诈一非克俭之教一损不贪之化虞君受垂棘而灭楚国得孙生而霸使徒美其色暎层阙光能耀夜殊不知寸隂逾尺璧之珍一经夺满籯之价所以爱兹被褐重彼迷以清德之惟一奚白璧之能防况各藏器俟时见机而作直若矢頴如锷诚席珍之可任洵柱石之有托以之绥抚而上下康宁以之守御而内外胥乐既三复之可騐奚众口之能铄则知金玉为寳者德义之衰贤人为寳者家之基国无日而无事贤何代而无之如此则何必楚也独二三子之可师
　　増诏北周苏绰为太祖草擢贤良诏曰良玉未剖与瓦石相名骥未驰与驽马相杂及其剖而莹之驰而试之玉石驽骥然后始分彼贤士之未用也混于凡品竟何以异要任之以事业责之以成务方与彼庸较然不同昔吕望之屠钓百里奚之饭牛生之扣角管吾之三败当此之时悠悠之徒岂谓其贤及升王朝登霸国积数十年功成事立始识其竒士也　唐开元八年诏曰顔子等十哲宜为坐像悉令从祀曾参大孝德冠同列特为塑像坐于十哲之次因图画七十弟子及二十二贤于庙壁上以顔子亚圣亲为制賛书于石仍令当朝文士分为之賛题其壁焉
　　増书唐韩愈与鳯翔刑部尚书书曰假如贤者至阁下乃一见之愚者至不得见焉则贤者莫不至而愚者日远矣假令愚者至阁下以千金与之贤者至亦以千金与之则愚者莫不至而贤者日远矣　宋苏辙上枢密韩太尉书曰太尉以才略冠天下天下之所恃以无忧四之所惮以不敢发入则周公召公出则方叔召虎而辙也未之见焉且夫人之学也不志其大虽多而何为辙之来也于山见终南嵩华之髙于水见黄河之大且深于人见欧阳公而犹以为未见太尉也故愿得观贤人之光耀闻一言以自壮然后可以尽天下之大观而无憾矣
　　増序宋苏轼六一居士集序曰自汉以来道术不出于孔氏而乱天下者多矣晋以老庄亡梁以佛亡莫或正之五百余年而后得韩愈学者以愈配孟子盖庶几焉愈之后三百余年而后得欧阳子士无贤不肖不谋而同曰欧阳子今之韩愈也
　　原颂汉王褒圣主得贤臣颂曰夫贤者国家之器用也所任贤则趋舍省而功施普器用利则用力少而就效众故工人之用钝器也劳筋苦骨终日矻矻及巧冶铸干将之璞清水淬其越砥敛其锷水断蛟龙陆剸犀革使离娄督绳公输削墨虽崇台五层延袤百丈而不溷者工用相得也故服絺绤之凉者不苦盛暑之郁燠袭狐貉之暖者不忧至寒之凄怆何则有其具者易其备贤人君子亦圣王之所以易海内也君人者勤于求贤而逸于得人人臣亦然昔贤者之未遭遇也图事揆策则君不用其谋陈见悃诚则上不然其信进仕不得施效斥逐又非其愆是故伊尹勤于鼎俎太公困于鼓刀百里自鬻子饭牛及其遇明君遭圣主也运筹合上意諌诤则见听进退得关其忠任职得行其术剖符锡壤而光祖考传之子孙以资说士
　　原赞后汉王粲正考父賛曰恂恂正父应德孔盛身为国卿族则公姓年在耆耊三叶闻政谁能不怠申兹约敬饘粥予口伛偻受命铭书金祚及后圣　西晋嵇康原宪賛曰原宪味道财寡义丰栖迟荜门安贱固穷弦歌自乐体逸心冲进应子贡邈有清风　晋挚虞左丘明賛曰丘明作史时惟衰周错综坟籍思徽猷阐明正典光演春秋诞宣圣旨旷代弥休　増夏侯湛闵子骞賛曰圣既拟天贤亦希圣蒸蒸子骞立体中正干禄辞宰事亲尽敬勉心景迹擢辞流咏　原孙楚顔回賛曰束身励行宗事圣道鑚仰孜孜视子犹考　増唐司空图三贤賛曰隋大业间房公李公魏公同师文中子尝谓其徒曰龄也志而密靖也惠而断征也直而遂俾其遭时致力必济谟庸厥后果然賛曰三贤志同夙尚儒风以植公忠出遇太宗讽议从容谋厥羣雄君劳臣惕荒阻辟百千年社稷　宋苏辙管防安賛曰幼安之贤无以过人余独何以谓贤贤其明于知时审于处己以能自全防安之老归自海东一亩之宫闭不求通白帽布裙舞雩而风四时烝尝馈奠必躬八十有四蝉脱而终少非汉人老非魏人何以命之天之逸民明方正学韩退之賛曰汉后七代道丧言棼不有先
　　生孰兴斯文先生之生志豪气雄手决百川注之使东刮垢去腐焕其一新诋排佛老扶起孟荀谁与朽骨天子是迎请投水火以灭祸萌喁喁鳄鱼为潮之毒帝念南氓俾徃殱戮大海茫洋五领苍苍发为文章震荡激昂山不足髙海不足深斯文在兹无古无今惟邹孟子仁义干戈先生在唐与之为徒吁嗟何时愈下弥衰先生不生孰扶孰持是气常存磅礴上下有继徽猷不在来者
　　增论宋苏轼孟轲论曰其道始于至粗而极于至精充乎天地放乎四海而毫厘有所必计至寛而不可犯至密而可乐者此其中必有所守而后世或未之见也増记唐白居易养竹记曰竹似贤何哉竹本固固以树徳君子见其本则思善建不防者竹性直直以立身君子见其性则思中立不倚者竹心空空以体道君子见其心则思应用虚受者竹节贞贞以立志君子见其节则思砥砺名行险一致者夫如是故人多树之为庭实焉嗟乎竹植物也于人何有哉以其有似于贤而人犹爱惜之封植之况其真贤者乎　明宋濓九贤遗像记曰天生九贤盖将以兴斯道也濓寤寐思之而无以寄其遐情因作此记时而观之则夫道德冲和之容俨然于心目之间至欲执鞭从之有不可得于戏九贤亦夫人哉【九贤濓溪周子明道伊川二程子康节邵子横渠张子温公司马子晦庵朱子南轩张子东莱吕子也】
　　増碑汉祢衡顔子碑曰在束修之齿入宣尼之室德行迈于三千仁风横于万国知微知章闻一觉十用行舍藏与圣合契名为四友之冠实尽疏附之益尔乃安陋巷挹清流甘箪瓢以充饥虽屡空而不忧于时河不出圗周祚未讫仲尼无舜禹之功先生包元凯之烈













　　御定渊鉴函卷二百六十八
　　钦定四库全书
　　御定渊鉴函卷二百六十九
　　人部二十八【慕贤　知贤附　忠】
　　慕贤知贤一
　　増礼记曰轻絶贫贱而重絶富贵则好贤不坚　又曰慕贤而容众　家语曰天下之至明能举天下之至贤诗传曰于缁衣见好贤之至也　大戴礼曰同声则
　　异而相应意合则未见而相亲贤者立于本朝而天下之豪相率而趋之从其也　书曰知人则哲能官人　列子曰治国之难在于知贤而不在自贤　唐文粹李翺曰凡贤人竒士自以所不茍合于世是以虽见之难得而知也见而不能知其贤如弗见而已矣
　　慕贤知贤二
　　原语林曰贤者国之纪人之望昔者周公体大圣人之德而勤于吐握由此天下之士争归之向使周公骄而且吝士亦当髙翔逺去所至寡矣　增史记卫世家曰
　　成王封康叔为卫君周公旦惧康叔齿少乃申告康叔曰必求殷之贤人君子长者问其先殷所以兴所以亡而务爱民　管仲列传管仲曰吾始困时尝与鲍叔贾分财利多自与鲍叔不以吾为贪知我贫也吾尝为鲍叔谋事而更穷困鲍叔不以吾为愚知时有利有不利也吾尝三仕三见逐于君鲍叔不以吾为不肖知我不遭时也吾尝三战三走鲍叔不以吾为怯知我有老母也公子纠败召忽死之吾幽囚受辱鲍叔不以吾为无耻知我不羞小节而耻功名不显于天下也生我者父母知我者鲍子也鲍叔旣进管仲以身下之子孙世禄于齐有封邑者十余世尝为名大夫天下不多管仲之贤而多鲍叔能知人也　诗说曰杕杜晋文公好贤而国人美之兴也　原国语曰臼季使舍于冀野见冀缺耨其妻馌之相敬如賔从而问之冀芮之子也与之归旣复命进之曰臣得贤敢以告文公曰子何以知其贤对曰臣见其不忘敬也公使为下军大夫　増又曰祁奚辞【请老也】于军尉公问焉曰孰可对曰臣之子午可人有言曰择臣莫若君择子莫若父午之少也婉以从令游有乡处有所好学而不戏其壮也彊志而用命守业而不淫其冠也和安而好敬柔惠小物而镇定大事有直质而无流心非义不变【言从义也】非上不举【仿上而动也】若临大事其可以贤于臣也　史记秦本纪曰百里傒亡秦走宛楚鄙人执之缪公闻百里傒贤请以五羊皮赎之授之国政号五羖大夫百里傒让曰臣不及臣友蹇叔蹇叔贤而世莫知臣尝游困于齐而乞食防人【地名】蹇叔臣臣因而欲事齐君无知蹇叔止臣臣得脱齐难遂之周周王子頽好牛臣以养牛干之及頽欲用臣蹇叔止臣臣去得不诛事虞君蹇叔止臣臣知虞君不用臣臣诚私利禄爵且留再用其言得脱一不用及虞君难是以知其贤　列女传曰衞灵公与夫人夜坐闻车声辚辚至阙而止过阙复有声公问夫人曰知此为谁夫人曰此必蘧伯玉也公曰何以知之曰妾闻礼下公门式路马所以广敬也夫忠臣与孝子不为昭昭伸节不为冥冥堕行今伯玉衞国贤大夫也仁而有智敬于事上此其人必不以暗昧废礼是以知之公使人视之果伯玉也反戏之曰非也夫人进觞再拜贺之公曰子何以贺寡人夫人曰始妾谓衞独有伯玉耳今衞复有与之齐者是君有二贤臣也国有贤臣国之福也妾是以贺公惊曰善哉遂语夫人其实焉　史记越世家曰范蠡对越王曰兵甲之事种不如蠡镇抚国家亲附百姓蠡不如种　册府元曰孔子之所严事于周则老子于衞蘧伯玉于齐晏平仲于楚老莱子于郑子产于鲁孟公绰数称臧文仲柳下惠铜鞮伯华介山子然孔子皆后之不并世子曰述而不作信而好古窃比于我老彭　史记曰方晏子伏庄公尸哭之成礼然后去岂所谓见义不为无勇者耶至其谏说犯君之顔此所谓进思尽忠退思补过者耶假令晏子而在余为之执鞭所忻慕焉　又曰诗有之髙山仰止景行行止虽不能至然心向往之余读孔氏书想见其为人适鲁观仲尼庙堂车服礼器诸生以时习礼其家余低回留之不能去云　国语曰赵简子问于壮驰兹曰东方之士孰为瘉【贤也】壮驰兹拜曰敢贺简子曰未应吾问何贺对曰臣闻之国家之将兴也君子自以为不足今主任晋国之政而问及小人又求贤人吾是以贺　诗外传曰晋平公游于河而乐曰安得贤士与之乐此也船人盍胥跪而对曰主君无好士之意耳无患乎无士也平公曰吾食客门左千人门右千人朝食不足夕市赋暮食不足朝市赋吾可谓不好士乎盍胥对曰夫鸿鹄一举千里所恃者六翮耳背上之毛腹下之毳益之飞不加髙损之飞不加下今君之食客门左门右各千人亦有六翮在其中乎将皆背上之毛腹下之毳耶　新序曰魏文侯致禄百万于段干木而时往问之国人皆喜相与诵之曰吾君好正段干木之敬吾君好忠段干木之隆秦欲攻魏司马唐谏曰段干木贤者也而魏礼之天下莫不闻无乃不可加兵乎　孔丛子曰齐王谓子思曰先生名髙于海内吐言则天下之士莫不属耳目焉史记魏公子列传云公子留赵闻赵有处士毛公藏于博徒薛公藏于卖浆家【浆或作醪】公子欲见两人两人自匿不肯见公子公子闻所在乃间歩往从此两人游甚欢平原君闻之谓其夫人曰始吾闻夫人弟公子天下无双今吾闻之乃妄从博徒卖浆者游公子妄人耳夫人以告公子公子乃谢夫人去曰始吾闻平原君贤故负魏王而救赵以称平原君平原君之游徒豪举耳不求士也无忌自在大梁时尝闻此两人贤至赵恐不得见以无忌从之游尚恐其不我欲也今平原君乃以为羞其不足从游乃装为去夫人具以语平原君平原君乃免冠谢固留公子平原君门下闻之半去平原君归公子天下士复往归公子公子倾平原君客　范雎列传曰秦昭王闻魏齐在平原君所欲为范雎必报其仇赵孝成王乃发卒围平原君家急魏齐夜亡出见赵相虞卿虞卿度赵王终不可说乃解其相印与魏齐亡间行念诸侯莫可以急抵者乃复走大梁欲因信陵君以走楚信陵君闻之畏秦犹豫未肯见曰虞卿何如人也时侯嬴在旁曰人固未易知知人亦未易也夫虞卿蹑屩担簦一见赵王赐白璧黄金百镒再见拜为上卿三见卒受相印封万户侯当此之时天下争知之夫魏齐穷困过虞卿虞卿不敢重爵禄之尊解相印捐万户侯而间行急士之穷而归公子公子曰何如人人固不易知知人亦未易也信陵君大慙驾如野迎之　魏世家曰惠王三十五年卑礼厚币以招贤者邹衍淳于髠孟轲皆至梁　燕世家曰昭王谓郭隗曰齐因孤之国乱而袭破燕孤极知燕小力少不足以报然诚得贤士以共国以雪先王之耻孤之愿也先生视可者得身事之郭隗曰王必欲致士先从隗始况贤于隗者岂逺千里哉于是昭王为隗改筑宫而师事之　田单传曰燕之初入齐闻昼邑人王蠋贤令军中曰环昼邑三十里无入以王蠋之故　驺奭传曰齐王自淳于髠以下皆命曰列大夫为开第康庄之衢髙门大屋尊宠之览天下诸侯賔客言齐能致天下贤士也　孟尝君传曰秦昭王闻孟尝君贤乃先使泾阳君为质于齐以求见孟尝君汉陈平传曰平因魏无知求见汉王有谗平者汉王
　　疑之以让无知曰公言其贤人何也对曰臣之所言者能也今楚汉相拒臣进竒谋之士顾其计诚足以利国家耳　韩信传曰滕公言信于汉王汉王以为治粟都尉上未之竒也数与萧何语何竒之至南郑何闻信亡不及以闻自追之居一二日何来谒上且怒且喜骂何曰若亡何也何曰臣非敢亡追亡者耳上曰所追者谁也曰韩信上复骂曰诸将亡者以数十公无所追追信诈也何曰诸将易得如信国士无双　张释之传曰释之事文帝十年不得调亡所知名释之欲免归中将袁盎知其贤惜其去乃请徙释之补谒者　后汉张楷传曰楷字公超通严氏春秋古文尚书门徒常百人賔客慕之自父党宿儒皆造门焉车马填街徒从无所止黄门贵戚之家皆起舍巷次以候过客往来之利楷疾其如此輙徙避之学者随之所居成市后华隂山南遂有公超市　海内先贤行状曰东汉戴良字叔鸾髙才磊落英声逺播少者懐之长者慕之乡里缙绅下至黎庻莫敢有争忿之家　蔡伯喈别传曰东国宗敬蔡邕不言名咸称蔡君兖州陈留并圗画形像而颂之曰文同三闾孝齐参骞　天中记曰客言于何进曰孔文举于时英雄特杰譬诸物犹众星之有北辰百谷之有黍稷天下莫不属目也　汝南先贤传曰薛勤字恭祖仕郡功曹陈仲举时年十五为父赍书诣勤勤见而察之明日往造焉仲举父出见勤勤曰足下有不凡子吾来候之不从卿也言议尽日乃叹曰陈仲举有命世才王佐之具又见黄叔度于童幼云当为世盛徳其后二贤英名并耀于世　谢承后汉书符融见郭林宗便与之交又介绍于李膺以为海之明珠未耀其光鸟之凤凰羽仪未翔膺与林宗相见待以师友之礼遂振名天下融所致也　汉纪曰陈国童子魏昭常请于郭泰曰经师易遇人师难遭愿在左右供给洒扫泰许之泰尝不佳【微有疾也】命昭作粥粥成进泰泰呵之曰为长者作粥不加意敬使不可食以杯掷地昭更为粥重进泰复呵之如此者三昭姿容无变泰乃曰吾始见子之面而今而后知卿心耳遂友而善之　又曰黄琼将葬徐穉往吊哀哭而去陈留茅容追及于涂容为沽酒市肉穉为饮食容还以语诸人或曰孺子其失人乎太原郭泰曰不然孺子之为人清洁髙防饥不可得食寒不可得衣而为季伟饮酒食肉此为己知季伟之贤故也　许劭传曰劭少峻名节好人伦多所赏识若樊子昭和阳士者并显名于世故天下言拔士者咸称许郭　典略曰祢衡髙论冠世来游京师诋訾朝士及南见赵戬叹曰铁则干将莫邪木则椅桐梓漆人则顔冉仲弓　襄阳记曰厐徳公谓诸葛孔明为卧龙厐统为凤雏司马徳操为水镜　汝南先贤传曰周乗字子居天姿聪朗髙峙岳立非陈仲举黄叔度之俦不交也仲举尝叹曰若周子居者真治国之器　天中记曰黄宪字叔度同郡戴良才髙倨傲而见宪未尝不正容及归罔然若有失也其母问曰汝复从牛医儿来耶对曰良不见叔度不自以为不及旣观其人固难得而测矣　世说曰陈仲举为豫章太守至便问徐孺子所在欲先防之主簿曰群情欲府君先入陈曰武王式商容之闾席不暇暖吾之礼贤有何不可　又曰李元礼尝叹荀淑钟皓曰荀君清识难尚钟君至徳可师　又曰汉皇甫规解官归乡时有以货得鴈门太守者书刺投谒规卧不时起旣入见问卿前在郡食鴈美乎有顷白王符在门惊遽而起衣不及带屣履出迎援手入座极欢而别时人为之语曰徒见二千石不如一逢掖　魏略曰田豫罢官归居魏县防病亡戒其妻子曰葬我必于西门豹墓邉妻子难之言西门豹古之神人那可葬于其边乎豫言豹履行与我敌等耳使死而有灵必与我善　世说曰有问蔡洪吴旧姓何如答曰吴府君圣王之老成明时之俊乂朱永长理物之至徳清选之髙望严仲弼九臯之鸣鹤空谷之白驹顾彦先八音之琴瑟五色之龙章张威伯岁寒之茂松幽夜之逸光陆士衡士龙鸿鹄之裴回悬鼓之待槌凡此诸君以洪笔为锄耒以纸札为良田以黙为稼穑以义理为丰年以谈论为英华以忠恕为珍宝着文章为锦绣蕴五经为缯帛坐谦虚为席荐张义让为帷幙行仁义为屋宇脩道徳为广宅又曰王濬冲裴叔则二人于总角时诣钟士季须臾去后客问向二童子是谁曰裴王客曰何如钟曰裴楷清通王戎简要须三十年此二贤当为吏部尚书冀尔时天下无复滞才　王隐晋书曰卫瓘与何晏邓飏等数共谈讲见乐广竒之曰每见此人则莹然犹廓云雾而覩青天　续晋阳秋曰太傅谢安见褚爽少时叹曰若期生不佳我不复论士期生爽小字也　罗含别传曰或有人言罗君章可谓荆楚之梓桓大司马曰此是江左之秀岂惟荆楚　晋书顔含传曰含雅重行实抑絶浮伪或问江左羣士优劣答曰周伯仁之正邓伯道之清卞望之之节余则吾不知也　张天锡传曰天锡数宴园池索商上疏极谏天锡答曰吾非好游行有得也观朝荣则敬才秀之士翫芝兰则爱徳行之臣覩松竹则思贞操之贤临清流则贵防洁之行览蔓草则贱贪秽之吏逢飇风则恶凶狡之徒若引而伸之触而长之庶无遗漏矣　刘孝标辨命论曰沛国刘瓛瓛弟璡并一时秀士也瓛则闗西孔子通渉六经循循善诱服膺儒行璡则志烈秋霜心贞昆玉亭亭髙竦不离风尘皆毓徳于衡门并驰声于天地　新唐书杜如晦传曰如晦为秦王府参军时府属多外迁王患之房龄曰去者虽多不足惜至若如晦王佐才也　唐纪曰狄仁杰尝荐数十人卒为名臣或问仁杰曰天下桃李悉在公门矣仁杰曰荐贤为国非为私也　新唐书娄师徳传曰武后问狄仁杰曰师徳贤乎对曰为将谨守贤则不知也又问知人乎对曰与臣同僚未闻其知人也后曰朕用卿师徳所荐也诚知人矣　唐文粹李华曰房太尉每见元鲁山则终日叹息曰见紫芝眉宇使人名利之心尽矣　宋史韩琦传曰琦尝论近世宰相独许裴度晚与欧阳脩相知屡荐之曰韩愈唐之名士天下望以为相而竟不用欧阳脩今之韩愈也　东都事略曰富弼字彦国幼笃学有大度范仲淹见而识之曰此王佐才也　性理广平游氏曰时有同明道先生在台列者心慕其为人尝语人曰他人之贤者犹可得而议也若乃伯淳则如美玉然反覆视之表里洞彻莫见疵瑕　又司马光吕公着尝曰程颐道徳纯备学问渊博有经天纬地之才有制礼作乐之具实天民之先觉圣代之真儒也　闻见录曰文潞公以太尉留守西都时富韩公以司徒致仕潞公集洛中年徳髙者为耆英防独司马温公年未及七十潞公素重其人用唐九老狄兼謩故事请入防温公辞以晚进不敢班文富二公之后潞公不从　宋史范镇传曰熈宁元丰之际天下贤士大夫望以为相者镇与司马光二人称曰君实景仁不敢有所轩轾云　罗从彦传曰从彦字仲素朱熹谓山倡道东南士之游其门者甚众然潜思力行任重诣极惟仲素一人而已　蔡元定传曰元定闻朱熹名往师之熹叩其学大惊曰此吾老友也不当在弟子列遂与对榻讲论诸经奥义四方来学者必俾先从元定质正焉　性理朱子曰蔡季通有精诣之识卓絶之才不可屈之志不可穷之辨　宋史胡安国传曰侯仲良言必称二程其他无所许可及见安国叹曰吾谓志在天下视不义富贵如浮云者二程先生而已不意复有斯人也谢良佐语人曰胡康侯如大冬严雪百草萎死而松柏挺然独秀　金史承晖传曰承晖生而富贵居家寒素常置司马光苏轼像于书室曰吾师司马而友苏公　元史廉希宪传曰世祖为皇弟时希宪年十九入侍一日读孟子以性善义利仁暴之防告世祖嘉之目曰廉孟子　许衡传曰丞相安图一见衡语同列曰若辈自谓不相上下盖十百与千万也承防王磐气槪一世少所与可见衡曰先生神明也　续文献通考曰明陈宪章游太学祭酒邢让试和杨龟山此日不再得诗让览之惊曰龟山不如也为飏言于朝以为真儒复出由是名震京师
　　慕贤知贤三
　　原倒屣　觅船【晋王粲传蔡邕才学显著贵重朝廷常车填巷賔客盈坐闻粲在门倒屣迎之粲至年旣幼容状短小一座尽惊邕曰此王公孙也有异才吾不如也吾家书籍文章当尽与之　又张凭传凭常诣刘惔惔延之上座清言弥日留宿至旦遣之凭旣还船须臾惔传觅张孝廉船便召同载】　执辔　式庐【史记信陵君传魏公子置酒大防賔客坐定公子从车虚左自迎夷门侯生侯生摄敝衣冠直上载公子上坐不让欲以观公子公子执辔愈恭　新序魏文侯过段干木之庐而式之】　倾座　执鞭【史记司马相如传卓王孙程郑二人尝为具召相如并召临邛令相如谢病不能往临邛令不敢尝食自往迎相如相如不得已强往一座尽倾　下详上二】　御李　慕蔺【汉李膺传荀爽尝谒李膺因为其御旣还喜曰今日乃得御李君矣　史记司马相如传相如本名犬子慕蔺相如之为人遂名相如】　増八伯　三君【晋书羊曼传时州里称陈留阮放为宏伯髙平郗鉴为方伯泰山胡母辅之为达伯济隂卞壸为裁伯陈留蔡谟为朗伯阮孚为诞伯髙平刘绥为委伯而曼为防伯凡八人号兖州八伯盖拟古之八俊也防音沓　后汉党锢传窦武刘淑陈蕃为三君君者言一世之所宗也】客鍜　赁舂【三辅决录厐知伯名勃为郡小吏东平卫农为书生穷乏乃客鍜于勃家勃知】
　　【其贤尤加礼待雇直过偿及去送十里过舅家复贷钱赠之农不肯受勃曰不受令勃不安农乃受曰为冯翊乃相报后果为冯翊太守以勃子为门下书佐　后汉梁鸿传鸿至吴依□伯通居庑下为人赁舂每归妻为具食不敢于鸿前仰视举案齐眉伯通察而异之曰彼佣能使其妻敬之非凡人也】　立亭　置榻【徐穉别传穉亡海内群英论其清风髙致乃比夷齐或参许由夏侯豫章追美名徳立亭于穉墓首号曰思贤亭　天中记陈蕃为乐安太守郡人周璆髙洁之士前后郡守招命莫肯至唯蕃能致焉字而不名特为置一榻又徐穉事同】　兰台聚　龙门游【南史任昉为御史中丞后进皆宗之时有彭城刘孝绰刘苞刘孺吴郡陆倕张率陈郡殷芸沛国刘显及到溉到洽车轨日至号曰兰台聚　梁陆倕传任昉为中丞簪裾辐辏预其宴者号为龙门游】　原薛宣丞相　张旣方伯【汉书薛宣传宣为不其丞琅琊太守赵贡见宣悦其能还至府舍令妻相见戒曰贑君至丞相我两子亦中丞相史贑君宣字也　三辅决录张旣字徳容世寒素儿童时功曹游殷察之邀旣过家设賔馔其妻笑之殷曰方伯器也遂以子楚托之后旣荐楚为汉兴太守】　増天下长者　江东竒才【天中记袁绍一见郑康成叹曰吾本谓郑君东州名儒今乃是天下长者夫以布衣雄世斯岂徒然哉　金陵志张温使蜀诸葛亮见而叹曰江东菰芦中生此竒才】　琴瑟不御　羔鴈成羣【家语哀公问孔子曰当今之君孰者最贤孔子曰其卫灵公乎大夫史防以道去卫灵公却舎琴瑟不御臣以此贤之不亦可乎　先贤行状陈元方至徳絶俗与父寔髙名并着而弟谌又配之每宰府辟召羔鴈成羣世称三君】开阁待士　立苑招贤【西京杂记平津侯公孙开东阁营客馆以招天下之士】
　　【其一曰钦贤馆以待大贤　又文帝为太子立思贤苑以招賔客】　白鹤朱霞　光风霁月【世说刘孝标目刘訏超然越俗如天半朱霞刘歊矫矫出尘如云中白鹤皆俭岁之粱稷寒年之纎纩　性理山谷黄氏曰周茂叔人品甚髙胸中洒落如光风霁月】　皆所不及　宜当为先【记纂渊海温公退居洛阳每论当世人物必曰吕献可之先见范景仁之勇决皆予所不及心诚服之　桓谭新论桓帝问陈蕃曰徐穉袁闳韦着孰为先后蕃对曰闳出公族闻道渐训着长于三辅义礼之俗所谓不扶自直不镂自雕至于穉者爰自江南卑薄之域而角立杰出宜当为先】　元礼居上阿平絶倒【世说汝南陈仲举颍川李元礼二人共论其功徳不能定先后蔡伯喈评之曰陈仲】
　　【举强于犯上李元礼严于摄下犯上难摄下易仲举遂在三君之下元礼居八俊之上　卫玠别传王敦为大将军镇豫章玠避乱从洛投敦至武昌见敦敦与之谈论弥日信宿敦顾谓僚属谢鲲曰昔王辅嗣吐金声于中朝此子今复玉振于江表微言之绪絶而复续不悟永嘉之中复闻正始之音阿平若在当复絶倒】求为小县　追至东海【晋石苞传苞字仲容尝见吏部郎许允求为小县允曰卿我辈人当相引在朝廷何小县乎　汉赵咨传咨拜东海相之官道经荥阳令敦煌曹暠路迎谒候咨不为留暠送至亭次望尘不及谓主簿曰赵君名重今过界不见必为天下笑即弃印绶追至东海谒咨毕辞归家】平舆二龙　洛阳双璧【世说谢子微见许子将兄弟曰平舆之渊有二龙焉　册府元贾祯为洛阳令陆暐字道晖与弟恭之并有时誉祯见其兄弟叹曰仆以年老更覩双璧】　琼树瑶林　金山玉海【世说王戎云太尉神姿髙彻如瑶林琼树自然是风尘外物　南史朱异传五经博士明山賔表荐异于梁武帝曰异年时尚少徳备老成在独无散逸之想处闇有对賔之色器宇宏深神表峰峻金山方丈缘陟未登玉海千寻窥映不测观其素行非惟十室所稀】　人之水镜汝等津梁【世说卫伯玉见乐广而竒之曰此人人之水镜也　魏书封轨传轨深为郭祚所知】
　　【祚尝谓子景尚曰封轨髙绰二人并干国之才必应逺至吾平生不妄进举而每荐此二公非直为国进贤亦为汝等将来之津梁也其见重如此】　入钱不得　穿壁以观【晋书阮脩字宣子居贫四十未有室王敦等敛钱为婚皆名士也时慕之者求入钱而不得　南史陆庆少好学节操甚髙陈永阳王为吴郡太守闻其名欲与相见庆辞以疾时宗人陆荣为群五官掾庆尝诣焉王乃微服徃荣宅穿壁以观之王谓荣曰观陆庆风神凝峻殆不可测严君平郑子真何以尚兹】　惟叹长史　先礼郭隗【晋书谢鲲传鲲为王敦长史时王澄在敦坐见鲲谈话无倦唯叹谢长史可与言都不盼敦其为人所慕如此见上二】　接迹于道　争趋其门【唐书阳城传曰城逺近慕其行来学者接迹于道　又大歴中杨绾为相徳望日崇天下雅正之士争趋其门有自数千里来者】　李公第一　黄童无双【唐书李揆为卢杞所恶使蕃酋长曰闻唐有第一人李揆公是否　后汉黄香传香性至孝博学经典究精道术京师号曰天下无双江夏黄童】　此皆南金　所谓国宝【翰苑新书晋薛兼少与纪瞻闵鸿顾荣贺循齐名号为五俊初入洛张华见而竒之曰此皆南金也　魏志邴原传崔琰曰征士邴原议郎张范所谓龙翰鳯翼国之重宝】　饮食必祝鄙吝复萌【司马光行状温公殁京师民画其像刻印鬻之家置一本饮食必祝焉四方皆遣人购之京师时画工有致富者　后汉黄宪传陈蕃周举相谓曰时月之间不见黄生则鄙吝之萌复存乎心】耻不及门　喜而倒屣【记纂渊海范仲淹卒天下想闻风采贤士大夫以不获出其门为耻　邵康节墓志康节尝以春秋时行游城中士大夫家听其车音倒屣迎致虽儿童仆皆知欢喜尊敬】莫名其器　每从之游【世说王公目山巨源如璞玉浑金人皆钦其宝莫知名其】
　　【器　又裴国寳特为王万子所重每从之游万子父安丰谓之曰国宝初不来汝那得数往万子曰国宝虽不知绥绥自知国宝】　汝南管钥　天下楷模【海内先贤传许劭字子将山峙渊渟行应规表邵陵谢子微髙才逺识见劭十岁时叹曰此乃希世之伟人也又劭别传曰劭少时子微便云此贤当持汝南管钥　后汉党锢传天下楷模李元礼】　勾践折节　郭奕醉心【史记越世家越王勾践反国折节下贤人厚遇賔客　晋阮咸传郭奕髙爽有识量知名于时少所推先见阮咸心醉不觉叹下焉】　霜台笼日　暑月懐冰【世说望蔡侯谢叔源与从子灵运并有美名时人目望蔡肃肃如寒风振松目康乐凛凛如霜台笼日　南齐书陆慧晓传何防称慧晓如悬镜遇物无不朗然王思懐如懐冰暑月亦有霜气当时以为实录】　下车知伯玉　一坐别顔回【列女传详上二　彚书谢尚年八岁父琨常携之送客或曰此儿一坐之顔回也尚答曰坐无尼父焉别顔回】　张鹑鷃之网非所能罗　闻芝蕙之香乆而弥盛【魏书公孙度谓邴原曰邴君所谓云中白鹤非鹑鷃之网所能罗也　刘孝标自叙冯敬通虽芝残蕙焚而为名贤所慕郁烈芬芳乆而弥盛】　立观堂下便惊鬷蔑之来　坐语桑中已识士元之异【上鬷蔑叔向事　下司马徽厐统事】　嵇延祖之卓卓果尔超羣　黄叔度之汪汪原非易量【世说有人语王戎曰嵇延祖卓卓如野鹤之在鸡羣　后汉郭泰传初泰始至南州过袁奉髙不宿而去从黄叔度累日不去或以问泰泰曰奉髙之器譬之泛滥虽清而易挹叔度之器汪汪若千顷之陂澄之不清扰之不浊不可量也】
　　慕贤知贤四
　　増玉界尺【翰苑新书五代赵光逢在唐以文行知名时人称其方直温润如玉界尺】　原吾之师表【汉黄宪传宪字叔度荀淑遇宪于逆旅时年十四竦然异之谓曰子吾之师表也】　叹若武库【晋裴頠传周弼见裴頠叹曰若武库五兵纵横一时之杰】　割防牛心【晋王羲之传羲之年十二尝谒周顗顗察而异之时重牛心炙坐客未防顗先割防羲之于是始知名】　増太山北斗【记纂渊海自韩愈殁其言盛行学者仰之如太山北斗】　室迩人遐【南史阮孝绪传孝绪屏居一室未尝出户天监初御史中丞任昉寻其兄履之欲造而不敢望而叹曰其室虽迩其人甚逺其为名流所钦尚如此自是钦慕风誉者莫不懐刺敛袵望尘而息】　以为覆盖【世说郭泰秀立髙峙澹然渊渟九州之士悉懔懔宗仰以为覆盖蔡伯喈告卢子干马日防曰吾为天下作碑铭多矣未尝不有惭唯为郭先生碑颂无愧色耳】　如旧相识【晋书陆机与弟云俱入洛造张华华素重其名如旧相识】　林宗起拜【后汉茅容传容时与等辈避雨树下众皆夷踞容独危坐愈恭林宗竒之遂与共言因请寓宿旦日容杀鸡以供其母自以草蔬与客同饭林宗起拜之曰卿贤乎哉】　臣不如亮【世说明帝问谢琨君自谓何如庾亮答曰端委庙堂使百僚凖则臣不如亮】　常成泥泞【贾黄中谭录白传葬龙门山四方过者必奠酒冢前方丈之土常成泥泞】　当作国士【世说李元礼同县聂季宝小家子不敢见元礼杜周甫知季宝贤不能定名以语元礼元礼呼见坐置砌下牛衣上一与言即决曰此人当作国士】　汝南月旦【后汉许劭传初劭与从兄靖俱有髙名好共覈论乡党人物每月輙更其品题故汝南俗有月旦评焉】　赍酒半途【晋陶潜传刺史王尝造潜潜称疾不见每令人候之密知当往庐山令潜故人厐通之赍酒先于半道要之旣遇便引酌欣然】口讷心辨【后汉刘儒传郭林宗尝谓儒口讷心辨有珪璋之质】　未有此郎【唐书】
　　【髙孝基见房龄曰仆观人多矣未有如此郎者】　愿为我言【唐纪李吉甫同平章事谓中书舎人裴垍曰朝廷后进罕所接识君有精鉴愿悉为我言之垍取笔疏二十人数月之间选用殆尽当时忻然称吉甫为得人】　一日千里【后汉王允传同郡郭林宗尝见允而竒之曰王生一日千里王佐才也】　乘为门士【汉纪鄢陵庾乘少给事县庭为门士郭泰见而竒之其后遂为名士门士门卒也】　孤松独立【世说山公目嵇叔夜岩岩如孤松之独立】　霄汉乔松【天中记郭林宗来游京师当还乡里送车千余乘李膺亦在焉众人皆诣大槐客舍而别独膺与林宗共载乘薄笨车上大槐阪观者数百人引领望之眇若乔松之在霄汉】　景星凤凰【韩愈与李拾遗书朝廷之士引颈东望若景星鳯凰之始见也争先睹之以为快】
　　慕贤知贤五
　　增诗晋左思咏史诗曰吾希段干木偃息藩魏君吾慕鲁仲连谈笑却秦军当世贵不羁遭难能解纷功成耻受赏髙节卓不羣临组不肯緤对珪宁肯分连玺曜前庭比之犹浮云
　　增诏汉髙帝求贤诏曰盖闻王者莫髙于周文伯者莫髙于齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙无絶也贤人已与吾共平之矣而不与我共安利之可乎贤士大夫有肯从吾游者吾能尊显之布告天下使明知朕意
　　増书晋司空张华与禇陶书曰二陆龙跃于江汉顾彦先鳯鸣于朝阳自此以来常恐南金已尽而复得之于吾子故知延州之德不孤渊岱之寳不匮　习凿齿与桓秘书曰吾来达襄阳触目悲感从北门入西望隆中想卧龙之吟东眺白沙思鳯雏之声北临樊墟存邓老之髙南眷城邑怀羊公之风纵目檀溪念崔徐之友肆睇鱼梁追二德之远未尝不徘徊移日惆怅极多抚乘踌蹰慨尔而泣　唐李白与韩荆州书曰白闻天下谈士相聚而言曰生不用封万户侯但愿一识韩荆州何令人之景慕一至于此耶岂不以有周公之风躬吐握之事使海内豪俊奔走而归之一登龙门则声价十倍所以龙蟠鳯逸之士皆欲名定价于君侯　宋欧阳脩答范龙图辞辟命书曰执事忠义之节传于天下天下之士得一识面者退夸于人以为荣至于游谈布衣之贱徃徃窃托门下之名矧今以大谋小以顺取逆济以明哲之才有必成之势则士之好功名者于此之时孰不愿出所长少助万一得托附以成其名哉
  </div>
  <div class="pagination">
   <a href="御定渊鉴类函_page194.html">
    上一页
   </a>
   <span>
    ...
   </span>
   <a href="御定渊鉴类函_page190.html">
    190
   </a>
   <a href="御定渊鉴类函_page191.html">
    191
   </a>
   <a href="御定渊鉴类函_page192.html">
    192
   </a>
   <a href="御定渊鉴类函_page193.html">
    193
   </a>
   <a href="御定渊鉴类函_page194.html">
    194
   </a>
   <span class="current-page">
    195
   </span>
   <a href="御定渊鉴类函_page196.html">
    196
   </a>
   <a href="御定渊鉴类函_page197.html">
    197
   </a>
   <a href="御定渊鉴类函_page198.html">
    198
   </a>
   <a href="御定渊鉴类函_page199.html">
    199
   </a>
   <a href="御定渊鉴类函_page200.html">
    200
   </a>
   <span>
    ...
   </span>
   <a href="御定渊鉴类函_page196.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
