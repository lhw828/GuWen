<!DOCTYPE html>
<html>
<head>
    <meta charset="UTF-8">
    <title>喻林 - 第 82 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 82 页/共 195 页</h1>
    <div class="content">　　盛夏养万物之时草木枝叶犹有萎槁者朋友虽以恩相养亦安能不时有小讼乎【郑氏笺诗谷风】
　　视彼林中其鹿相辈耦行甡甡然众多今朝廷羣臣皆相欺背不相与以善道言其鹿之不如【郑氏笺诗桑柔】
　　鲁事晋犹女之事夫不敢过差而晋有罔极之心反二三其德【杜氏解左传成公八年】
　　鼻之与强犹晋人之与楚人也晋人见楚人之急带劔而缓之楚人恶其缓而急之【战国防魏昭王】
　　一尺布尚可缝一斗粟尚可舂兄弟二人不相容【前汉书淮南王传】
　　张陈之交犹如父子擕手秦拊翼俱起据国争权还为豺虎【前汉书叙传下】
　　使股肱分成二体匈膂絶为异身【后汉书袁绍列传】
　　乖琴瑟之至和违盐梅之相济【魏书辛雄传】
　　王爵不相加妇姑位不定各恃众怙力将人人棊跱以观成败不肯同心共胆率徒旅进【魏志郑浑传注】
　　一尺缯好童童一升粟饱蓬蓬兄弟二人不能相容【淮南子序】
　　天气上腾地气下降二象分离万物不交也【京氏易传否上】居者不知负戴之劳从旁议者与当局者异忧【盐铁论刺复】背北相憎心意不同如火与金【焦氏易林干之归妹】
　　播木折枝与母别离【焦氏易林讼之谦】
　　夫妇相背和气弗处阴阳俱否庄姜无子【焦氏易林豫之家人】两心不同或欲西东【焦氏易林随之兊】
　　踬马破车恶妇破家青蝇污白恭子离居【焦氏易林观之随】五星六意岐道多怪【焦氏易林复之随】
　　口不从心欲东反西与意乖戾动举失便【焦氏易林离之既济】寒暑不当轨度失常【焦氏易林大壮之坎】
　　贾辛丑恶妻不安夫【焦氏易林晋之大畜】
　　两人俱醉相与悖戾【焦氏易林益之未济】
　　氷炭异室仁道闭塞【焦氏易林井之旅】
　　踈类异路心不相慕牝牛牡猳鳏无室家【焦氏易林革之蒙】日走月步趋不同舍【焦氏易林丰之同人】
　　三虎上山更相距哮心志不亲如仇与怨【焦氏易林涣之未济】次五胶漆释弓不射角木离测曰胶漆失信不结也【太经第二格】
　　次八两兕鬭一角亡不胜丧测曰两兕鬭亡角丧也【太经第四遇】
　　初一圜方杌【五勿切】棿【五结切】其内窽换测曰圜方杌棿内相失也【太经第六阙阙音缺】
　　一源十流天水违行而讼者纷如也【申鉴时事】
　　人生有所贵尚出门各异情朱紫更相夺色雅郑异音声【曹子建当事君行】
　　指人之所短遂已之所长以盖其失犹晋楚带劔逓相诡反也【刘邵人物志体别】
　　茍失其心同衾为远【徐榦中论】
　　一尺帛可缝而共衣一斗粟可舂而共食况以天下之广而不相容也【前汉书注淮南传】
　　兄弟相依当如衡轨而今殊迹牵牛有名不堪服车亦犹有兄弟之名而不得同聚【李善注文选陆士龙荅兄机诗】
　　如彼翰林鸟防栖一朝只如彼游川鱼比目中路析【文选潘岳悼亡诗】
　　君如秋日云妾似突中烟髙下理自殊一乖两絶天【初学记人部离别注】
　　山立峙各于其所无相顺之时犹君在上臣在下恩敬不与相通【玉海周易郑康成注】
　　詾詾謷謷至相烹煑【道德经指归卷九】
　　譬如有蛇尾语头言我应在前头语尾言我恒在前何以卒尔头果在前其尾纒树不能得去放尾在前即堕火坑烧烂而死【百喻经卷下】
　　昔捕鸟师张罗网于泽上以鸟所食物着其中众鸟命侣竞来食之鸟师引网众鸟尽堕网中时有一鸟大而多力身举此网与众俱飞而去鸟师见影随而逐之有人谓鸟师曰鸟飞虚空而汝步逐何其愚哉鸟师荅曰不如来告彼鸟日暮要求栖宿进趣不同如是当堕其人故逐不止日已转暮仰观众鸟飜飞争竞或欲趣东或欲趣西或望长林或欲赴涧争竞不止须臾便堕鸟师还得次而杀之【众经撰襍譬喻经】
　　石立土踊天地之痤赘也山崩地防天地之痈疽也冲风暴雨天地之奔气也雨泽不降川渎涸竭天地之燋枯也【法苑珠林卷六十三】









　　喻林卷四十七
<子部,类书类,喻林>
　　钦定四库全书
　　喻林卷四十八　　　　　明　徐元太　撰人事门【四十六】
　　倒置
　　緑兮衣兮緑兮黄里○緑兮衣兮緑兮黄裳【诗国风緑衣】山有扶苏隰有荷华【叶芳无反】不见子都乃见狂且○山有乔松隰有游龙不见子充乃见狡童【诗国风山有扶苏】
　　舟人之子熊罴是裘私人之子百僚是试【诗小雅大东】隰桑刺幽王也小人在位君子在野【毛诗隰桑】
　　鹙也也皆以鱼为美食者也鹙之性贪恶而今在梁洁白而反在林幽王养褒姒而馁申后近恶而远善【郑氏笺诗白华】
　　为绿衣兮当先染丝而后制衣是汝妇人之所为汝何故乱之先制衣而后染使失制度也以兴嫡在先而尊贵妾在后而卑贱是汝贱妾之所为汝何故乱之令妾在先而尊嫡在后而卑是乱嫡妾之礼失本末之行【毛诗正义緑衣】
　　间色之緑不当为衣犹不正之妾不宜嬖宠今绿兮乃为衣兮间色之緑今为衣而见正色之黄反为里而隠以兴今妾兮乃蒙宠兮不正之妾今蒙宠而显正嫡夫人反见踈而微緑衣以邪干正犹妾以贱陵贵【毛诗正义緑衣】山上有扶苏之木隰中有荷华之草木生于山草生于隰髙下各得其宜以喻君子在上小人在下亦是其宜今忽置小人于上位置君子于下位是山隰之不如也【毛诗正义山有扶苏】
　　山上有枯槁之松木隰中有放纵之龙草松木虽生髙山而柯条枯槁龙草虽生于下隰而枝叶放纵喻忽之养臣君子在于上位则不加恩泽小人在于下位则禄赐丰厚言忽养臣颠倒失其所也【毛诗正义山有扶苏】
　　文幽处兮蒙谓之不章离娄微睇兮瞽以为无明变白而为黒兮倒上以为下鳯凰在笯兮鸡雉翔舞同糅玉石兮一槩而相量【史记屈原传】
　　鸾鳯伏窜兮鸱枭翺翔阘茸尊显兮谗防得志圣贤逆曵兮方正倒植世谓伯夷贪兮谓盗跖防莫邪为顿兮铅刀为铦于嗟嘿嘿兮生之无故斡弃周鼎兮而宝康瓠腾驾罢牛兮骖蹇驴骥垂两耳兮服盐车章甫荐屦兮渐不可久【史记贾生传】
　　子独不见鸱枭之与鳯凰翔乎兰芷芎防弃于广野蒿萧成林使君子退而不显众公等是也【史记日者传】
　　资娵娃之珍髢兮鬻九戎而索赖鳯皇翔于蓬陼兮岂鴐鵞之能防骋骅骝以曲囏兮驴骡连蹇而齐【汉书扬雄传上】珍萧艾于重笥兮谓蕙芷之不香斥西施而弗御兮羁要袅以服箱【后汉书张衡列传】
　　公卿所举率党其私所谓放鸱枭而囚鸾鳯【后汉书刘陶传】燕石缇袭以华国兮和璞遥弃于南荆夏像韬尘于市北兮瓶罍抗方于两楹鸾凰耿介而偏栖兮兰桂背时而独荣【晋书摰虞传】
　　倒戈授人必至之祸【宋书胡藩传】
　　冠履倒错珪甑莫辩【梁书武帝纪中】
　　墨以为明狐而为苍以一为二以二为三公不能禁也【子华子晏子问党】
　　仁人诎约暴人衍矣忠臣危殆谗人服矣璇玉瑶珠不知佩也杂布与锦不知异也闾娵子奢莫之媒也嫫母刁父是之喜也以盲为明以聋为聪以危为安以吉为凶【荀子赋篇】
　　螭龙为蝘蜓鸱枭为鳯凰【荀子赋篇】
　　夫有天赏得为主而未常得主之实此之谓大悲是正坐于夕室也其所谓正乃不正矣【吕氏春秋明理】
　　夫本末舛逆首尾横决国制抢攘非有纪也【贾子数寜】披羊裘而赁固其事也貂裘而负笼甚可怪也【淮南子説山训】鳯鸟不识珍宝枭鸱【孔丛子记问】
　　头尾颠倒不知绪处【焦氏易林离之井】
　　首阳为拙柱下为工【子渊骞】
　　楚国户服白蒿满其要以为芬芳反为幽兰臭恶为不可佩也以言君亲爱谗佞憎远忠直贤良而不宜近之也【王逸注楚辞离骚经】
　　麋当在山林而在庭中蛟当在深渊而在水涯以言小人宜在山野而陞朝廷贤者当居尊官而为仆也【王逸注楚辞九歌】
　　言世人皆弃昆山之玉大泽之反相与重贵小石也言闇君贵佞伪贱忠直也【王逸注楚辞惜誓】
　　言君乃拔去芝草贱弃橘柚种植芋荷养育苦李爱重小人斥逐君子也【王逸注楚辞七谏】
　　言君放远要褭英俊之士而驾槖驼任使罢驽钝朽之人而弃明贤之士也【王逸注楚辞七谏】
　　言甂瓯之器登明堂周鼎反入于深渊之水言小人任政贤者隠思也【王逸注楚辞七谏】
　　痛鳯兮远逝仁智之士遁世去也畜鴳兮近处畜养佞防而亲附也鲸鱏兮幽潜大贤隠匿窜林薮也从虾兮游陼小人并进于朝廷也【王逸注楚辞九懐】
　　言葛有正直之枝抑弃枯槁而不见采朽壤恶者满车陞进反见珍重御尊显以言真正之人弃于山野佞曲之臣陞于显朝也【王逸注楚辞九怀】
　　言与多力乌获同车骖乗令仁贤邵公执役养马失其宜者也【王逸注楚辞九叹】
　　言甘棠香美之木枯于草中而不见御反种蒺藜棘刺之木满于中庭以言远仁贤近谗贼也【王逸注楚辞九叹】言蔡女美好反见贬黜而去离帷幄戎狄丑妇反入椒房被五防绣衣夫人之服也【王逸注楚辞九叹】
　　言葛藟恶草乃缘于桂树鸱鸮贪鸟而集于木兰以言小人进在显位贪佞升为公卿者也【王逸注楚辞九叹】
　　言西施美好弃于后宫不见进御仳倠丑女反倚立徧两楹之间侍左右也【王逸注楚辞九叹】
　　言乃藏九鼎于江淮之中反炊土釡于堂宇之上犹言弃贤智近愚顽者也【王逸注楚辞九叹】
　　言乃破伯牙号钟所鼓之鸣琴反持凡人小筝急张其而弹之以言世憎恶大贤之言亲信小人之语也【王逸注楚辞九叹】
　　言退却骐骥以转物徙重车乗驽顿驴驘反以奔走驰逐急疾失其性也以言役使贤者令之负担进用顽愚以任政职亦失其志也【王逸注楚辞九叹】
　　言鸣鸠鸟轻佻巧利乃栖于桑榆居茂木之上鼓翼而鸣得其所也此言谗佞弄口妄説以居尊位得志意也【王逸注楚辞九叹】
　　不辨黑白弃玉取石虎羊同羣【武侯十六防隂察】
　　且夫含血气物之生也行则背在上而腹在下其病若死则背在下而腹在上何则背肉厚而重腹肉薄而轻也贤儒俗吏并在当世有似于此将明道行则俗吏载贤儒贤儒乗俗吏将闇道废则俗吏乗贤儒贤儒处下位犹物遇害腹在上而背在下也且背法天而腹法地生行得其正故腹背得其位病死失其宜故腹反而在背上非唯腹也凡物仆僵者足又在上贤儒不遇仆废于世踝足之吏皆在其上东方朔曰目不在面而在于足救昧不给能何见乎【王充论衡状留篇】
　　弃此荪芷袭彼萧艾【嵇中散集兄秀才公穆入军赠诗】
　　夫以玉为石者亦将以石为玉矣以贤为愚者亦将以愚为贤矣以石为玉未有伤也以愚为贤者亡之诊盖诊亡者虽存而必亡犹脉死者虽生而必死也可勿慎乎【抱朴子外篇权材】
　　背公之俗弥剧正直之道遂壊于是斥鷃因惊风以凌霄朽舟托迅波而电迈鸾鳯卷六翮于丛棘鹢首滞潢污而不擢矣【抱朴子外篇吴失】
　　驽蹇矫首于雕【多么切】辇駥骥委牧乎林坰【抱朴子外篇名实】于是鼖鼓戢雷霆之音鞉【徒刀切】鞞【奴移切】咨蝶鼛【音髙】之响芳蕙芟夷臭鲍佩御鬯倾弃而不羞醨酪専灌于圆丘汗血驱放而垂耳跛蹇驰骋于銮轩此古人之所以怀沙负石赴流鱼而不堪与之同世也【抱朴子外篇名实】养豺狼而殱驎虞殖枳棘而翦椒桂【抱朴子外篇汉过】
　　殷雷輷磕于龙潜之月凝霜肃杀乎朱明之运【抱朴子外篇吴失】
　　小畜髀【补尒切】之反页【音颉】之传曰髀之反股在上也页之首在下也【元包仲阳】
　　苏粪壤以充帏兮谓申椒其不芳【文选屈原离骚经】
　　蝉翼为重千钧为轻黄钟毁弃瓦釡雷鸣谗人髙张贤士无名【文选屈原卜居】
　　顺帝之末京师謡曰直如死道边曲如钩反封侯【文选袁阳源仿白马篇诗注】
　　方世俗之幽昏兮白黒之美恶放山川之玉兮相与贵夫砾石【补文选贾谊惜逝】
　　握剞劂而不用兮操规榘而无施骋骐骥于中庭兮焉能极夫远道置猿狖于櫺槛兮夫何以责其防巧驷跛鼈而上山兮吾固知其不能陞释管晏而任臧获兮何权衡之能称箟【昆】簬【路】杂于黀【邹】蒸兮机逢矢以射革【补文选庄忌哀时命】
　　伊优北堂上肮脏倚门边【补文选赵壹疾邪赋】
　　枭鸮既以成羣兮鹤弭翼而屏移蓬艾亲入御于牀第兮马兰踸踔而日加弃捐【广文选东方曼倩怨世】
</div>
    <div class="pagination">
<a href="喻林_page81.html">上一页</a><span>...</span><a href="喻林_page77.html">77</a><a href="喻林_page78.html">78</a><a href="喻林_page79.html">79</a><a href="喻林_page80.html">80</a><a href="喻林_page81.html">81</a><span class="current-page">82</span><a href="喻林_page83.html">83</a><a href="喻林_page84.html">84</a><a href="喻林_page85.html">85</a><a href="喻林_page86.html">86</a><a href="喻林_page87.html">87</a><span>...</span><a href="喻林_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
