<!DOCTYPE html>
<html>
<head>
    <meta charset="UTF-8">
    <title>玉海 - 第 15 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 15 页/共 284 页</h1>
    <div class="content">　　汉太初厯　【音律　星度太初正歴】　十一家厯
　　武纪太初元年夏五月正厯以正月为嵗首色尚黄数用五定官名协音律师古曰未正厯前岁首以十月今以建寅月为正月　史记礼书乃以太初之元改正朔易服色　厯书厯术甲子　太初元年岁名焉逢摄提格月名毕聚日得甲子夜半朔月冬至自序迁为太史令五年而当太初元年十一月甲子朔旦冬至天厯始改建于明堂诸神受记　今以厯书大小余计之则古厯也非太初也　志三代既没史官丧纪畴人子弟分散故其所记有黄帝颛顼夏殷周及鲁厯秦推五胜自以为获水徳以十月为正色尚黑汉兴袭秦正朔以北平侯张苍言用颛顼厯比于六厯疏濶中最为微近然正朔服色未覩其真而朔晦月建朢满亏多非是至武帝元封七年汉兴百二嵗矣太中大夫公孙卿壶遂太史令司马迁等言厯纪壊废宜改正朔是时儿寛明经术上乃诏寛曰与博士共议今宜何以为正朔服色何上皆曰帝王必改正朔易服色推传序文则今夏时也陛下躬圣发愤昭配天地今三代之统絶而不序矣唯陛下发圣徳宣考天地四时之极则顺隂阳定大明之制为万世则乃诏御史曰乃者有司言厯未定广延宣问以考星度未能雠也葢闻古者黄帝合而不死名察发敛定清浊起五部【五行也】建气物分数然则上矣其以七年为太初元年诏卿遂迁与侍郎尊大典星射姓等议造汉厯乃定东西立晷仪下漏刻以追二十八宿相距于四方举终以定朔晦分至躔离朢乃以前厯上元泰初四千六百二十七岁【以数计之当在尧以前】至于元封七年复得阏逢【甲】摄提格【寅】之岁中冬十一月甲子朔旦冬至日月在建星【孟康曰建星在牵牛间晋灼曰古厯皆在建星即斗星也太初厯四分法在斗二十六度　通鉴目录太初元年疆圉赤奋若丁丑　唐志日度议汉太初厯元起丁丑命曰阏逢摄提格之岁而实非甲寅】太岁在子已得太初本星度新正姓等奏不能为筭愿募治厯者更造宻度各自増减以造汉太初厯乃选治厯邓平及长乐司马可酒泉候宜君侍郎尊及与民间治厯者二十余人方士唐都巴郡洛下闳与焉都分天部闳运筭转厯其法以律起厯曰律容一龠积八十一寸则一日之分也【黄钟律长九寸围九分以围乗长得积八十一寸也】与长相终律长九寸百七十一分而终复三复而得甲子夫律隂阳九六爻象所从岀也故黄钟纪元气谓之律律法也莫不取法焉与邓平所治同于是皆观新星度日月行更以算推如闳平法法一月之日二十九日八十一分日之四十三先籍半日名曰阳厯不籍名曰隂厯所谓阳厯者先朔月生隂厯者朔而后月乃生平曰阳厯朔皆先旦月生以朝诸侯王羣臣便乃诏迁用邓平所造八十一分律厯罢废尤疎远者十七家复使校厯律昏明宦者淳于陵渠复覆太初厯晦朔朢皆最宻日月如合璧五星如连珠陵渠奏状遂用邓平厯以平为太史丞后二十七年元凤三年【昭帝】太史令张寿王言今隂阳不调宜更厯之过也诏下主厯使者鲜于妄人诘问寿王不服妄人请与治厯大司农中丞麻光等二十余人杂候诏与丞相御史大将军右将军史各一人杂候上林清台课诸厯疏宻凡十一家以元凤三年十一月朔旦冬至尽五年十二月各有第寿王课疎远有诏勿劾复候尽六年太初歴第一即墨徐万且长安徐禹治太初厯亦第一寿王及待诏李信治黄帝调厯课皆疏濶寿王厯乃大史官殷厯也寿王猥曰安得五家厯又妄言太初厯亏四分日之三去小余七百五分以故隂阳不调终不服下吏自汉厯初起尽元凤六年三十六歳而是非坚定　儿寛传将建大元注大元太初厯也【太初以四千六百一十七嵗为元以八十一为分】　郊祀志文帝十五年黄龙见成纪召公孙臣拜博士与诸生草改厯服色事武帝初即位赵绾王臧等为公卿欲议改厯事未就　高纪春正月注师古曰凡此诸月号皆太初正厯之后记事者追改之非当时本称也以十月为岁首即谓十月为正月今此正月当时谓之四月耳后九月注师古曰秦之厯法应置闰者改置于岁末当取左传归余于终汉书表史记未改秦厯之前至高后文帝屡书后九月　春秋正义太初以后更改气名以雨水为正月中惊蛰为二月节迄今不改【月令注汉始以雨水为二月节】　吕氏曰按秦纪昭王四十二年先书十月次书九月四十八年先书十月次书正月五十年先书十月次书十二月次书二月吕不韦春秋季秋纪亦书合诸侯制百县为来岁受朔日与诸侯所税于民轻重之法则自昭王以来用十月为岁首久矣特始皇立定为制耳　续汉志蔡邕议汉承秦厯用颛顼元用乙夘百有二嵗孝武始改正朔安帝时尚书令忠言汉祖因秦之纪十月为年首闰常在嵗后不稽先代违于帝典太宗遵修三阶以平黄龙以至刑犴以错五是以备扬刘歆与扬子云书曰萧何造律张苍撰厯皆成于帷幕　徐干中论孝武招五经之儒召数术之士使议定汉厯乃更用邓平所治元起太初刘歆因平术而广之以三统厯比之众家最为备悉孝章更用四分旧法元起庚辰灵帝时四分差将半日于是刘洪更造乾象厯以正日月星辰之行考之天文于今为宻事不施行　朱震曰黄帝建气物分数气谓二十四气也则中气其来尚矣　逸周书曰【见周月解】维十有一月【一作维一月】既南至昏毕见日短极其【一作基】践长微阳动于黄泉隂降惨于万物是月斗柄建子始昏北指阳气亏草木【一有不字】萌荡日月俱起于牵牛之初右回而行月周天起一次而与日合宿日行月一次而周天厯会【一作舍】于十有二辰终则复始是谓日月权舆又曰天地之正四时之极不易之道夏数得天百王所同书所谓日月俱起于牵牛之初即太初厯十一月朔旦冬至日月如合璧五星如连珠也　洛下闳得厯法而子云独得其意　中孚十一月之卦也以岁言之阳始于冬至以厯言之日始于牵牛以日言之昼始于夜半以人言之虑始于心思【太元中象中孚】
　　汉隂阳厯法【又见上】
　　宋志前世诸儒依图纬云月行有九道故画作九规更相交错检其行次迟疾换易不得顺度刘向论九道云青道二出黄道东白道二岀黄道西黑道二出北赤道二出南又云立春春分东从青道立夏夏至南从赤道秋白冬黑各随其方案日行黄道阳路也月者隂精不由阳路故或出其外或入其内出入去黄道不得过六度入十三日有奇而出岀亦十三日有奇而入凡二十七日而一入一岀矣交于黄道之上与日相掩则蚀焉汉世刘洪推检月行作隂阳厯法元嘉二十年使著作令史呉癸依洪法制新术令太史施用之　元嘉厯月行隂阳法云云　徐干中论厯象篇昔者圣人之造厯数也察纪纬之行观运机之动原星辰之迭中寤晷运之长短于是营仪以准之立表以测之观文以考之布算以追之然后元首齐乎上中朔正乎下寒暑顺序四时不忒
　　汉魏三厯
　　宋志古之为厯者邓平能修旧制新刘洪始减四分又定月行迟疾杨伟斟酌两端以立多少之衷因朔积分设差以推合朔月蚀此三人汉魏之善厯者然洪之迟疾不可以检春秋伟之五星大乖于后代斯则洪用心尚疎伟拘于同出上元壬辰也
　　晋王朔之通厯
　　晋律厯志穆帝永和八年著作郎琅邪王朔之造通厯以甲子为上元积九万七千年四千八百八十三为纪法千三百五为斗分因其上元为开辟之始【晋世止用泰始】后秦姚兴时当孝武太元九年岁在甲申天水姜岌造三纪甲子元厯其畧曰以七家之厯考古今交会信无其验皆由斗分疏所致考春秋凡三十三蚀岌以月蚀检日宿度所在为厯术者宗焉又着浑天论以步日于黄道驳前儒之失　宋志刘智推三百年斗厯改宪以为四分法三百年而减一日云云饰浮说以扶其理江左中领军王朔之以其上元嵗在甲子善其术欲以九万七千嵗之甲子为开辟之始　隋志三纪厯一卷厯序一卷京氏要集厯术四卷姜岌撰【亡】
　　南北厯
　　隋律厯志宋氏元嘉何承天造厯迄于齐末相仍用之梁武初兴因循齐旧天监中方改行宋祖冲之甲子元厯【大明中造】陈武受禅亦无创造后齐文宣用宋景业厯【或云董峻等上甲寅元厯】西魏入闗行李业兴厯至周武甄鸾造甲寅元【明克让与太史正定新厯】遂参用推歩焉【马显上丙寅元厯】百济行宋元嘉厯以建寅月为岁首　南史何承天东海郯人也改定元嘉厯改刻漏二十五箭皆从之　北史李业兴撰新厯自以为长于赵何承天祖冲之三家信都芳难业兴五【阙】芳私撰灵宪厯以筭月大小证据甚明书未成　南朝之厯甲寅元大同二厯不用永初因晋厯所用者元嘉甲子元二厯　南以何承天为宗北以赵祖冲之为据　唐艺文志虞梁大同厯一卷呉伯善陈七曜厯五卷孙僧化后魏永安厯一卷后魏武定厯一卷
　　宋永初厯　元嘉新厯　大明甲子元厯　梁大同厯【见上】
　　宋高祖武帝永初元年夏六月巳夘改泰始厯为永初厯【祖以子腊以辰　唐志元嘉厯二巻何承天隋志同梁有元嘉厯统二卷元嘉中论厯事六卷元嘉厯防一卷隋志又有赵甲寅元厯序一卷】宋元嘉十四年河西王牧犍遣使献杂书一百五十四卷及炖煌赵所造甲寅元厯一卷【唐志凉太史赵河西壬辰元厯一卷河西甲寅元厯一卷　隋志又有七曜厯数算经一卷隂阳正术一卷】元嘉二十一年【阏逢涒滩】十二月太子率更令何承天上元嘉新厯以月蚀之冲知日所在又以中星知尧时冬至日在须女十度今在斗十七度又测景校二至差三日有余知今南至日应在斗十三四度于是更立新法冬至徙上三日五时日之所在移旧四度又月有迟疾前厯合朔月食不在朔朢今皆以盈缩定小余正朔朢之日诏付外详之太史令钱乐之等奏皆如承天所上唯月有频三大二小比旧法殊异谓宜仍旧诏可【宋志二十年上表】二十二年【旃防作噩】春正月辛夘朔始行新厯【隋志又有何承天厯术一卷梁有验日食法三卷元嘉二十六年度日景数一卷亡　记月令正义案三统元嘉厯　隋志承天本意欲立合朔之术遭皮延宗饰非致难事不得行】承天所制比古十一家为宻大明六年祖冲之言元嘉厯疏舛更造新厯上元日度自虚嵗在甲子交会迟疾以上元嵗首为始孝武令善厯者难之不能屈不果施行【齐高帝建元元年五月丙午改元嘉厯为建元厯　隋志承天厯迄齐末相仍用之】梁初因齐用元嘉厯天监三年诏定厯员外散骑侍郎祖暅奏曰臣先在晋已来世居此职仰寻黄帝至今十二代厯元不同周天斗分疏密亦异宋大明中臣先人考古法以为正厯事有符验八年又上疏论之诏太史候新旧二厯气朔交会及七曜行度起八年十一月讫九年七月新厯密旧厯疏至九年正月用祖冲之所造甲子元厯颁朔大同十年制诏更造新厯以甲子为元六百一十九为章歳一千五百三十六为日法一百八十三年冬至差一度月朔以迟疾定小余有三大二小未用而寝陈氏因梁亦用冲之厯无所创改【张胄元学冲之兼传其师法　唐中气议较前代史官注记惟元嘉十三年十一月甲戌景长葢日度变常尔】
　　魏五寅元厯　元始厯
　　太武时崔浩上五寅元厯表曰太宗元年勅臣解急就章孝经论语诗书春秋礼易三年成复诏臣学天文星厯易式九宫汉高祖以来世人妄造厯术者十余家皆不得天道之正大误四千小误甚多今宜改误厯以从天道臣前奏造厯今始成宜宣示中书博士施用高允传崔浩集诸术士考校汉元以来日月薄蚀五星行度别为魏厯　志浩厯未及施行　浩博涉渊通更修厯术兼着五行论高允賛明五律并述洪范　隋志浩厯术一卷　唐志浩律厯术一卷　魏志天兴初命太史令晁崇修浑仪仍用景初厯歳久颇以为疎世祖平凉土得赵所修元始厯后谓为密以代景初【高宗践阼乃用甲寅之厯兴安元年始行之然星度稍差远】　唐志元始厯以十九年七闰皆有余分是以中气渐差据浑天二分为东西之中而晷景不等二至为南北之极而进退不齐更因刘洪纪法增十一年以为章嵗而减闰余十九分之一后代厯家皆因循元始而损益或差
　　魏景明厯
　　志太和十一年钟律郎张明豫推步厯法治已丑元草创未备世宗景明中诏太乐令公孙崇赵樊生等考验正始四年冬崇表曰臣鸠集异同更造新厯以甲寅为元起自景明因名景明厯参候是非乃可施用
　　魏正光厯　甲子元厯三家新厯　九家厯
　　志延昌四年冬侍中国子祭酒领著作郎崔光表曰张洪所造厯为甲午甲戌二元续造甲子己亥二元张龙祥【明豫子】以魏运水徳为甲子元李业兴亦私造厯为戊子元神龟初光复表曰厯之作也始自黄帝辛夘为元迄于大魏甲寅纪首　延昌四年冬屯骑校尉张洪荡防将军张龙祥校书郎李业兴等三家并上新厯各求申用奏请广访诸儒同验疏宻于是洪等与祖莹等研穷其事三年而成谨案洪等三人前上之厯并卢道防卫洪显胡荣及沙门统道融樊仲遵张僧豫所上总合九家共成一厯元起壬子律始黄钟考古合今谓为最宻请名神龟厯肃宗以厯就大赦改元因名正光厯其九家共修以龙祥业兴为主【壬子元以来至魏正光三年嵗在壬寅积十六万七千七百五十筭】　李业兴传以世行赵厯节气后辰下算延昌中业兴乃为戊子元厯上之时张洪龙祥等九家献新厯宣武令合为一洪等推业兴为主成戊子厯正光三年奏行之兴和初又为甲子元厯时见施用业兴又造九宫行棊厯以五百为章四千四十为蔀九百八十七为斗分还以己未为元始终相维不复移转与今厯法术不同至于气序交分景度盈缩不异也【常景传参议正光壬子厯　隋志壬子元厯一卷校书郎李业兴撰又甲子元厯一卷神龟壬子元厯一卷祖莹撰魏后元年甲子厯一卷】　世宗以元始厯浸疎命更造厯肃宗正光三年【梁之普通三年】崔光表取龙祥等九家所上厯候验得失合为一厯以壬子为元应魏之水徳命曰正光厯十一月丙午行之孝静世壬子厯气朔稍违荧惑失次四星出伏颇舛兴和元年十月复命业兴改正立甲子元厯甲为日始子实天正命厯置元宜从此起信都芳駮业兴曰歳星镇星太白差殊业兴对曰旧厯差天为多新厯差天为少诏施行【上元甲子以来至兴和二年嵗在庚申积二十九万三千九百九十七算上】业兴曰上算千载之日月星辰有见经史者与赵何承天祖冲之参校甲子元厯长于三厯一倍　造厯者节之与朔贯穿千年闰余斗分推之毫厘盈缩得间限数合周日小分不殊锱铢阳厯隂厯纎芥无爽损益之数验之交会日所居度考之月蚀上推下减先定众条然后厯元可求　造厯须积年累日依法候天知其疎密然后审其近者用依厯术不可一月两月之间能正是非　元魏厯凡八初入中原用前魏景初元始五寅元景明正光兴和永安武定【所用者四　景初元始正光兴和】
　　东魏兴光厯　齐天保厯
　　魏兴和元年【梁大同五年也】以正光厯浸差命校书郎李业兴修正以甲子为元号曰兴光厯既成行之【魏志云运属兴和以年号为目恐当作兴和厯见上隋志有兴和厯疏一卷】　隋律厯志后齐文宣受禅天保元年命散骑侍郎宋景业叶图防造天保厯【李广为之序】景业奏依握诚图及元命包言齐受箓之期当魏终之纪得乗三十五以为蔀应六百七十六以为章文宣大説乃施用之【武平七年董峻郑元伟立议非之】　唐艺文志宋景业北齐天保厯一卷北齐甲子元厯一卷李业兴后魏甲子厯一卷武定厯一卷
　　陈七曜厯
　　唐志呉伯善五卷刘孝孙七曜杂术二卷张胄元疏三卷【隋志五卷又李业兴疏一卷甄鸾术算一卷厯术要术厯法各一卷】庾曼倩着筭经七曜厯术陶景着七曜新旧术疏
　　周天和厯　景寅元厯　大象厯
　　隋律厯志西魏入闗尚行李业兴正光厯法至周明帝武成元年诏有司造周厯明克逊庾季才采祖暅旧议通简南北之术周齐并时而厯差一日及武帝时甄鸾造天和厯【隋志一卷上元甲寅】大象元年太史上士马显等又上景寅元厯【上元景寅】其术施行　唐志王琛周大象厯二卷【隋志一卷厯术一卷】马显周甲寅元厯一卷周甲子元厯一卷隋甲子元厯【又名己巳元】　皇极厯　开皇厯
　　厯志高祖初擢张宾华州刺史与刘晖董琳刘祐马显等议造新厯依何承天法微加增损开皇四年二月撰成奏上【嵗在甲辰纪正月壬辰颁新厯】诏颁天下【其要以上元甲子己巳以来至开皇】宾厯既行刘孝孙刘焯并称其失言学无师法刻食不中所驳凡六条后遣孝孙与宾厯校短长张胄元以算术直太史与孝孙共短宾厯异论锋起久之不定十四年七月参问日食事胄元所尅前后妙俄而召见胄元因言日长景短之事令参定新术刘焯又增损孝孙厯法更名七曜新术奏之与冑元法乖戾焯又罢【上令杨素与术数人立议六十一事皆旧法人难通者令曜与冑元等辨折晖一无所荅冑元通者五十四擢拜太史令赐物千段改定新厯言前厯差一日】至十七年胄元厯成奏之四月戊寅诏颁新厯【冑元厯法与古不同者有三事其一宋祖冲之于嵗周之末创设差分冬至渐移每四十六年却差一度至梁虞嫌冲之所差太多因以百八十六年冬至移一度胄元以此二术折中两家以为度法冬至所宿岁别渐移八十三年行一度则上合尧时日永星火次符汉厯度起牛初其超古独异者七事论者服其精宻】二十年袁充奏日长景短因以厯事付皇太子研详召厯筭之士集东宫刘焯复増修其书名曰皇极厯驳正胄元之短太子颇嘉之仁寿四年焯言胄元之误于太子凡六事又造厯家同异名曰稽极大业元年下其书与胄元参校驳难不决又罢四年欲行其厯袁充排焯竟不行术士咸称其妙【焯传云九章算术周髀七曜厯书十余部推步日月之经莫不穷其秘奥着稽极十卷厯书十卷　唐志皇极厯一卷】开皇十七年所行厯术命冬至起虚五度后稍疏大业四年乃改法命起虚七度　志张宾厯术一卷七曜厯经四卷开皇甲子元厯一卷　唐志刘孝孙隋开皇厯一卷又七曜杂术一卷李徳林开皇厯一卷张胄元大业厯一卷又元厯术一卷七曜厯疏三卷　大衍日度议曰孝孙甲子元厯推太初冬至在牛初下及晋太元宋元嘉皆在斗十七度开皇十四年在斗十三度而刘焯厯仁寿四年冬至日在黄道斗十度于赤道斗十一度也后孝孙改从焯法张冑元前厯上元起虚五度推汉太初犹不及牵牛乃更起虚七度故太初在斗二十三度永平在斗二十一度竝与今厯合皇极厯嵗差皆自黄道命之黄道差三十六度赤道差四十余度【合朔议日淳风因循皇极皇极密于麟徳】玉海卷九
<子部,类书类,玉海>
　　钦定四库全书
　　玉海卷十
　　宋　王应麟　撰
　　律厯
　　厯法【下】
　　唐八厯　四家厯经
　　志厯法尚矣自尧命羲和其事畧见于书而夏商周以三统改正朔为厯不同而其法不传至汉造厯始以八十一分为统母其数起于黄钟之龠盖其法一本于律矣其后刘歆又以春秋易象推合其数盖傅防之说也至唐一行始专用大衍之策则厯术又本于易矣盖厯起于数数者自然之用也其用无穷而无所不通以之于律于易皆可以合也然其要在于天地之气以知四时寒暑而仰察天日月星之行运以相参合而已然四时寒暑无形而运于下天日月星有象而见于上二者常动而不息一有一无出入升降或迟或疾不相为谋其久而不能无差忒者势使之然也故为厯者其始未尝不精密而其后多踈而不合亦理宜然也不合则屡变其法以求之自尧舜三代以来厯未尝同也唐始终二百九十余年而厯八改曰戊寅元厯曰麟徳甲子元厯曰开元大衍厯曰寳应五纪厯曰建中贞元厯曰元和观象厯曰长庆宣明厯曰景福崇厯而止矣【又有至徳厯凡九改】本朝皇祐四年十一月甲辰参定八厯【见后八厯大衍最密】　旧志前史取傅仁均李淳风南宫说一行四家厯经为厯志四卷近代精数者皆以淳风一行之法千古无差景龙厯世以为非但取戊寅麟徳大衍三厯法以备此志
　　唐戊寅元厯　【诸儒议厯】　麟德甲子元厯木浑图　经纬厯　光宅厯　神龙厯
　　艺文志戊寅厯一卷　厯志髙祖受禅将治新厯东都道士傅仁均善推歩之学武徳元年五月太史令庾俭丞傅奕等参议合受命岁名为戊寅元厯乃列其大要所可攷验者七曰唐以戊寅岁甲子日登极厯元戊寅日起甲子如汉太初一也冬至五十余年辄差一度日短星昴合于尧典二也周幽王六年十月辛卯朔日蚀合于诗三也鲁僖公五年壬子冬至合春秋命厯序四也月有三大三小则日食常在朔月食常在望五也命辰起子半命度起虚六符隂阳之始六也立迟疾定朔则月行晦不东见朔不西朓七也【元年九月癸亥奏厯成】髙祖诏司厯起二年用之【旧纪元年十月癸巳行仁均所造戊寅厯】擢仁均为散骑侍郎三年正月望二月八月朔当食比不效六年诏吏部郎中祖孝孙攷其得失孝孙使筭厯博士王孝通以甲辰厯法诘之曰日短星昴以正仲冬七星毕见举中宿言耳举中宿则余星可知仁均专守昴中执文害意不亦谬乎又月令仲冬昏东壁中若尧时差至昴则尧前七千余载日应在东井井极北去人最近故暑斗极南去人最逺故寒寒暑易位必不然也又平朔定朔旧有二家三大三小为定朔望一大一小为平朔望日月行有迟速相及谓之合防时朔无定由时消息若定大小皆在朔合防虽定而蔀元纪首三端并失若上合履端之始下得归余于终合防有时则甲辰元厯为通术矣仁均对曰宋祖冲之立岁差隋张胄元等因而修之虽差数不同各明其意孝通未晓乃执南斗为冬至常星夫日躔宿度如邮传之过宿度旣差黄道随而变矣书云季秋月朔辰勿集于房孔氏云集合也不合则日食可知又云先时者杀无赦不及时者杀无赦旣有先后之差是知定朔矣诗云十月之交朔日辛卯又春秋传曰不书朔官失之也自后厯差莫能详正故秦汉以来多非朔蚀宋御史中丞何承天防欲见意不能详究乃为皮延宗所抑孝通之语乃延宗旧说治厯之本必推上元日月如合璧五星如连珠夜半甲子朔旦冬至自此七曜散行不复余分普尽摠防如初惟朔分气分有可尽之理因其可尽即有三端此乃纪其日数之元尔或以为即夜半甲子朔冬至者非也冬至自有常数朔名由于月起月行迟速匪常三端安得即合故必湏日月相合与至同日者乃为合朔冬至耳孝孙然之但略去尤疎濶者九年【丙戌岁旧志九年五月二日】复诏大理卿崔善为与孝通等校定善为所改凡数十条【三十余条】贞观初【元年】直太史李淳风上疏论十有八事诏崔善为课二家得失其七条改从淳风十四年太宗将亲祀南郊以十一月癸亥朔甲子冬至而淳风新术以甲子合朔冬至乃上言古厯分日起于子半十一月当甲子合朔冬至故太史令傅仁均以减余稍多子初为朔遂差三刻用乖天正请考定司厯南宫子明太史令薛颐言淳风之法较春秋以来晷度薄蚀事皆符合国子祭酒孔頴达与尚书八座议请从淳风【孔頴达传以太子右庶子兼司业与诸儒议厯及明堂事多从其说　十八年诏用仁均平朔讫麟德元年】仁均厯法祖述张胄元以刘孝孙旧议参之其大最疏于淳风然更相出入其有所中淳风亦不能逾之　志云今所记者善为所较也上元戊寅至武徳九年丙戌积十六万四千三百四十八筭【日度议曰戊寅厯循孝孙之论不知孝孙已变从皇极故为淳风所驳岁差术不行】髙宗时【麟德元年甲子】戊寅厯推步旣益疏淳风作甲子元厯以献【増损刘焯皇极厯】诏太史起麟徳二年【旃赤奋若之岁】五月辛卯颁用【防要载诏曰朕仰稽七曜旁摠五家古所未通今即备载而改之初考此厯岁推甲子合于天正合朔之夜应以嘉祥五纬若连珠二曜如合璧如此授农升平可致昔洛下闳汉厯云后八百岁当有圣人受之自火徳暨我年将八百事合当仁可名麟徳厯】古厯有章蔀有元纪有日分度分参差不齐淳风为总法千三百四十以一之损益中晷术以攷日至为木浑图以测黄道余因刘焯皇极厯法增损所宜当时以为密与太史令瞿昙罗所上经纬厯参行【防要经纬厯法九卷】载初改元用周正神功二年改元圣厯命瞿昙罗作光宅厯三年罢复行夏时终开元十六年【武后有光宅厯后又有神龙厯止因麟徳厯法李峤为序】麟德厯麟徳元年甲子距上元积二十六万九千八百八十筭【大衍中气论曰传据周厯纬据殷厯戊寅厯日气专合于纬麟德专合于传偏取之故两失及开元十二年朔差五日气差八日】中宗反正太史丞南宫说以麟徳厯上元五星有入气加减非合璧连珠之正以神龙元年岁次乙巳故治乙巳元厯推而上之积四十一万四千三百六十筭得十一月甲子朔夜半冬至七曜起牵牛之初其术有黄道而无赤道推五星先步定合加伏日以求定见佗与淳风术同所异者惟平合加减差旣成而睿宗即位罢之　旧志中宗时南宫说造景龙厯　艺文志南宫说光宅厯草十卷瞿昙谦大唐甲子元辰厯一卷　旧纪麟徳二年五月辛卯秘阁郎中李淳风造厯成名麟德厯颁之　大衍厯日度议曰淳风曰若冬至昴中则夏至秋分星火星虚皆在未正之西若以夏至火中秋分虚中则冬至昴在巳正之东互有盈缩不足以为岁差证王孝通云如岁差自昴至壁则尧前七千余载冬至日应在东井东井极北故暑斗极南故寒寒暑易位必不然矣所谓岁差者日与黄道俱差也淳风以冬至常在斗十三度则当以东壁二度为降娄之初安得守汉厯以驳仁均耶淳风曰今孟春中气日在营室昏明中星与月令不殊按秦厯立春日在营室五度麟徳厯以启蛰之日廼至营室以为不差妄矣【淳风厯冬至斗十三度】经籍所载合于岁差者淳风皆不取而专取于吕氏春秋　武徳七年二月髙丽请颁厯贞观十年吐谷浑请颁厯龙朔元年刘仁轨为带方刺史请唐厯而行
　　唐家千岁厯　五行应运厯
　　王勃髙宗时谓王者乗土王世五十数尽千年乗金王世四十九数九百年乗水王世二十数六百年乗木王世三十数八百年乗火王世二十数七百年此天地之常也自黄帝至汉五运适周土复归唐应继周汉不可乗周隋短祚乃斥魏晋而降非真王正统皆五行沴气遂作唐家千岁厯【志卷亡】　天寳中太平久上言者多以诡异进有崔昌采勃旧说上五行应运厯谓承周汉废周隋为闰右相李林甫賛佑之集公卿议可否集贤学士卫包起居舍人阎伯屿上表曰都堂集议之夕四星聚于尾天意昭然矣于是宗下诏以承汉黜隋以前帝王废介酅公尊周汉为二王后以商周汉为三恪京城起周武王汉髙祖庙授昌太子賛善大夫【天寳九载九月六日辛卯以商周汉为三恪十二载五月复旧　唐志杂史有许氏千岁厯三卷】
　　唐开元大衍厯　【七术　十二议】　厯议　七政长厯　【灵台簿】　五星爻象厯
　　艺文志僧一行【一行本姓张名遂公谨从孙】开元大衍厯一卷又厯议十卷又厯立成十二卷厯草二十四卷又七政长厯三卷【心机筭术括一卷黄栖岩注】　厯志开元九年【重光作噩之岁】麟徳厯署日食比不效诏僧一行作新厯【集贤注记一行初奉诏于光大殿改撰厯经后移在丽正殿与学士参校厯术】推大衍数立术以应之较经史所书气朔日名宿度可攷者皆合十五年【十月】草成而一行卒诏特进张说与厯官陈元景赵升等次为厯术七篇略例一篇厯议十篇【集贤注记又有厯书二十四卷】宗顾访者则称制防【纪宗通音律厯象之学】明年【十六年】八月十五日己巳说表上之起十七年颁于有司时善筭瞿昙譔【一作谦宗正丞】者怨不得预改厯事二十一年与元景奏大衍写九执厯其术未尽太子右司御率南宫说亦非之诏侍御史李麟太史令桓执圭较灵台簿大衍十得七八麟徳才三四九执一二焉乃罪説等而是否决自太初至麟徳厯有二十三家与天虽近而未密至一行密矣其倚数立法固无以易也后世虽有改作者皆依仿而已略例所以明述作本防也厯议所以攷古今得失也【中晷议见天文志】皆足以为将来折略其大要着于篇者十有二【志十二篇略例三议九厯议十篇缺其一】一厯本议二中气议三合朔议四灭没略例五卦议六卦议七日度议八日躔盈缩略例九九道议十晷漏中星略例十一日蚀议十二五星议至其七术一曰步中朔术二曰步发敛术三曰步日躔术四曰步月离术五曰步轨漏术六曰步交防术七曰歩五星术切攷其详本于天地之二中始于冬至之中气以合朔定月日之防以日度正周天之数以卦气定七十二以中星正二十四气十二议所以攷古今之得失七术所以步日月之躔度而其原皆出于易肃宗更名至徳徳宗贞元厯杂用大衍之防穆宗宣明厯气朔发敛日躔月离皆因大衍厯　十二议一厯本议天数五地数五五位相得而各有合所以成变化而行神也天数始于一地数始于二合二始以位刚柔天数终于九地数终于十合二终以纪闰余天数中于五地数中于六合二中以通律厯夫数象防于三四章于七八卦有三防策有四象故二防之合在始中之际焉蓍以七备卦以八周故二章之合在中终之际焉一策之分十九而章法生一揲之分七十六而蔀法生以卦当岁以爻当月以策当日策以纪日象以纪月乾坤之策三百六十为日度之准乾坤之用四十九象为月之检参伍相周究于六十圣人以此见天地之心也自五以降为五行生数自六以徃为五材成数错而乗之以生数【十五】衍成位【四十】一六而退极五十而增极一六为爻位之统五十为大衍之母成数乗生数其筭六百为天中之积生数乗成数其筭亦六百为地中之积合千有二百以五十约之则四象周六爻也二十四约之则太极包四十九用也综成数约中积皆十五综生数约中积皆四十兼而为天地之数以五位取之复得二中之合矣蓍数之变九六各一乾坤之象也七八各三六子之象也故爻数通乎六十策数行乎二百四十是以大衍为天地之枢如环之无端盖律厯之大纪也其二中气议厯气始于冬至自春秋以来至开元十二年冬夏至凡三十一事戊寅厯得十六麟德得二十三开元得二十四其三合朔议日月合度谓之朔春秋日蚀有甲乙者三十四不书朔者八长厯日子不在其月则改易闰余欲以求合故闰月相距近则十余月逺或七十余月预甚缪也考汉元光以来史官记注日蚀有加时者凡三十七事麟徳得五开元得二十二其四没灭略例中分所盈为没朔分所虚为灭综终岁没分谓之策余终岁灭分谓之用差皆归于揲易再扐而后挂也其五卦议原于周公时训月令颇有增益先后之次则同自后魏始载于厯乃依易轨所传不合经义今改从古六卦议十二月卦出于孟氏章句京氏又以卦爻配朞之日坎离震兊用事自分至之首得八十分日之七十三頥晋井大畜皆五日十四分余皆六日七分止占灾眚与吉凶善败之事自乾象厯以降皆因京氏惟天保厯依易通统轨图自八十有二节五卦初爻相次用事及上爻与中气偕终非京氏本防及七略所传按郎顗所传卦皆六日七分不以初爻相次用事齐厯谬矣京氏减七十三分为四正之其说不经欲附防纬文七日来复而已当据孟氏自冬至初中孚用事一月之策九六七八是为三十卦以地六以天五五六相乗而岁复初坎离震兊二十四气次主一爻七日度议日在虚一则仲月昏中合于尧典岁差者日与黄道俱差也古厯与近代密率相较二百年气差一日三百年朔差一日以太史注记月蚀冲考日度麟徳元年九月庚申月蚀在娄十度开元四年六月庚申月蚀在牛六度皇极岁差自黄道命之开元厯自赤道推之乃以今有术变从黄道八日躔盈缩略例刘焯立盈缩躔衰术与四象升降麟徳因之更名躔差急极而寒若舒极而燠若及中而雨旸之气交当以二十四气晷景考日躔盈缩而密于加时九九道议洪范传日有中道【一曰光道】月有九行朔交为交初望交为交中若交初在冬至初而入隂厯则行青道交初入阳厯则白道也九道之变以四立为中每气移一月道所差增损九分之一七十二而九道究十晷漏中星略例推黄道去极与晷景漏刻昏距中星四术反复相求消息同率旋相为中以合九服之变十一日蚀议黄初已来始课日蚀疏密及张子信益详以戊寅麟徳推春秋大最皆入蚀限于厯应蚀而春秋不书者尚多开元十二年七月戊午朔于厯当蚀自交阯至朔方之不蚀【十二年十二月庚戌朔亦当蚀不蚀】略例曰以圆仪度日月之径乃以月径之半减入交初限一度半余为闇虚半径以日去黄道每度差数令二径相掩以验蚀分较古今日蚀四十三事月蚀九十九事课皆第一十二五星议开元十二年正月庚午岁星在进贤东北直轸十二度麟徳在十五度稽古今注记入气均而行度齐上下相距反复相求较史官所记五星百二十二事岁星二十七事荧惑二十八事镇星二十一事太白二十二事辰星二十四事开元厯课皆第一【详见星度】开元大衍厯演纪上元阏逢困敦之岁【甲子】距开元十二年甲子积九千六百九十六万一千七百四十筭　七术中朔有通法策实揲法灭法策余用差挂限三元四象之策中盈分朔虚分象统发敛有天地中贞悔之策辰法刻法日躔则干实周天度虚分岁差月离则转法转秒法【日以赤道内为隂外为阳月以黄道内为隂外为阳】轨漏则爻统象积辰昏明刻分而下水漏以定昼夜定中晷以较阳城之数交防则终数隂阳厯而测中晷以较阳城之数五星则终率变差象爻筭辰秒防分法爻象厯而为前后中之差书目大衍厯议十卷一行撰【崇文目大衍厯三卷】防要开元十六年八月十五日特进张说进大衍厯命有司行用之【通鉴十六年八月乙巳上旧纪己巳】　张说贺示厯书表云内出新撰厯书二十五卷　张说序开元皇帝十有三祀诏沙门一行上考黄颛夏商周鲁五王一侯之遗式下集太初至于麟徳二十三家之众议比其同异课其疎宻振古未探之象必发挥于神筭大钧不测之气尽覼缕于天聪乃更审晷度之长短度星间之广狭绳九道之朓朒纠五精之进退参大衍天地之数综八卦六爻之序一辙于文王也覆春秋交蚀之辰研九畴五纪之奥同符于孔子也杼轴万象优柔四载臣说奉诏金门成书册府纬合编次勒成一部名曰开元大衍厯经七章十卷长厯五卷厯议十卷立成法天竺九执厯二卷古今厯书二十四卷略例奏草一卷凡五十二卷所以贯三才周万物穷术数先神称制曰者即圣人顾访之防标谨按者是厯家进对之词盖中黄之寳符大紫之神器也谨以十六年八月端午赤光照室之夜皇雄成纪之辰当一元之出符献万岁之新厯【唐明皇以八月五日生】　张说作开元正厯握干符颂序云以数推气以气定朔以星正时以闰成岁考星间而革疎度置岁差而辨误日立大衍之纪参大浑之晷合钟律之声极神之情是谓圣人握符之大厯也自尧帝典命羲和理颛顼之厯上元甲子千五百余岁得孔圣而春秋之厯序曁开元十二年甲子凡三千四十岁而大衍之厯兴土德入生数之元天命当出符之防颂云步玉斗握金镜发敛潜合晦明幽阐阶蓂朝开宫槐夜卷正我长厯同符大衍又贺表云天防裁其纪纲日官考其精要　梁天监中陶景着玉匮记云盛德木子以肇来运一行推璿衡厯得皇家天命成数千年古今祥兆若合符契厯数旣在于圣躬卜年又表于长厯　张曲江集臣某伏见丙寅制书以开元厯握干符垂示天下幸甚其沙门等所言益部耆旧传洛下闳改颛厯推数最为精密而曰后八百岁其厯差一日当有圣人定之　刘羲叟谓一行以天地之中数作大衍厯最为精密后世善治厯者皆用其法惟写分拟数而已　大衍厯以一百六十三亿七千四百五十九万五千二百为元三千四十为分
　　唐古今厯书　大衍通鉴新厯　唐长厯
　　防要开元大衍厯十五年一行刋定诏说成之因编次勒成一部经章十卷长厯五卷厯议十卷立成法天竺九执厯二卷古今厯书二十四卷略例奏草一卷凡五十二卷十六年八月十五日张说进　志大衍通鉴新厯三卷【自贞元至大中】大唐长厯一卷【崇文目同】
　　唐九执厯
　　厯志九执厯者出于西域开元六年诏太史监瞿昙悉达译之以开元二年二月朔为厯首有朔虚分百二十六周天三百六十度无余分日去没分九百分度之十三二月为时六时为岁三十度为相十二相而周天望前曰白博义望后曰黑博义其筭皆以字书不用筹策其术繁碎或而中不可为法名数诡异初莫之辨也陈元景等持以惑当时谓一行写其术未尽妄矣先是每年大衍与麟徳九执同进以用术不同也
　　唐肃宗至徳厯　寳应五纪厯【序】
　　厯志肃宗时山人韩颖上言大衍厯或误帝疑之以颖为太子宫门郎直司天台又损益其术每节损二日更名至徳厯【在八厯之外】起乾元元年六月十七日丁巳用之讫上元三年寳应元年六月望戊夜月食三之一官厯加时在日出后有交不署食代宗与至徳厯不与天合诏司天台官属郭献之等复用麟徳元纪更立岁差增损迟疾交防及五星差数以写大衍旧术上元七曜起赤道虚四度帝为制序题曰五纪厯【通鉴代宗广徳二年夏五月癸丑初行五纪厯】其与大衍小异者九事【自定朔小余至日度定率】大衍以四象攷五星或时弗叶献之加减颇异而偶与天合于是颁用迄建中四年五纪厯演纪上元甲子距寳应元年壬寅积二十六万九千九百七十八筭　志五纪厯四十卷　崇文目五纪厯经二卷防要乾元元年六月十七日颁山人韩颖等所造新厯
　　唐建中贞元厯
　　厯志徳宗时五纪厯气朔加时稍后天推测星度与大衍差率颇异诏司天徐承嗣与夏官正杨景风等杂麟徳大衍之防治新厯上元七曜起赤道虚四度建中四年厯成名曰贞元其气朔发敛日躔月离轨漏交防悉如五纪法惟发敛加时无辰法其五星写麟徳厯旧术麟徳厯之启蛰贞元厯之雨水麟徳厯之雨水贞元厯之惊蛰也诏起五年【甲子岁】正月颁新厯防朱泚之乱改元兴元自是颁用讫元和元年　贞元厯演纪上元甲子距建中五年甲子积四十万二千九百筭【建中四年正月戊寅朔含元殿受朝贺礼毕以建中贞元厯三十八卷示百僚初司天少监徐承嗣奏来年岁次甲子应上元首请修新厯至是成群臣称贺】　艺文志建中贞元厯二十八卷曹士蒍七曜符天厯一卷【建中时人】　崇文目一卷
　　唐元和观象厯　长庆宣明厯
　　厯志宪宗即位司天徐昂上新厯名曰观象起元和二年二月用之【旧纪二月庚午司天造新厯成题为观象】然无蔀章之数至于发敛启闭之循用旧法测验不合至穆宗立以为累世纉绪必更厯纪乃诏日官改撰厯法名曰宣明上元七曜起赤道虚九度其气朔发敛日躔月离皆依大衍旧术晷漏交防则稍増损之更立新数以步五星起长庆二年【壬寅】用之自敬宗至僖宗皆遵用虽朝廷多故不暇讨论然大衍厯后法制简易合望密近无能出其右者讫景福元年观象厯今有司无传者长庆宣明厯演纪上元甲子至长庆二年壬寅积七百七万一百三十八筭　艺文志长庆宣明厯三十四卷【穆宗序云勒成三十四卷崇文目卷同　天文类有长庆筭五星所在宿度图　卷】长庆宣明厯要略一卷
　　宣明厯超防例要略一卷　书目有宣明大厯二卷穆宗长庆宣明厯序累圣纉绪必更纪厯推体元居正之道彰敬授惟新之法感易象之随时懐礼经之听朔又览魏弱翁之奏爰命太史洎乎畴人望于清台论思于别殿究防妙考休祥观浑仪以见天心视圭景而知日至则八卦之气不杂百工之职允厘
　　唐景福崇厯
　　厯志昭宗时宣明厯施行已久数亦渐差诏太子少詹事边冈与司天少监胡秀林均州司马王墀改治新厯然术一出于冈冈用筭巧能驰骋反覆于乗除之间由是简防超径等接之术兴而经制逺大衰序之法废矣虽筹策便易然皆冥于本原其上元七曜起赤道虚四度景福元年【壬子】厯成【十二月上之】赐名崇气朔发敛盈缩朓朒定朔望九道月度交防入食限去交前后皆大衍之旧余虽不同亦殊涂而至者起二年颁用至唐终【五代初亦用之至晋始改】景福崇厯演纪上元甲子距壬子积五千三百九十四万七千三百入筭　艺文志景福崇厯四十卷【冈称处士　崇文目四十一卷】后晋马重绩调元厯以宣明之气朔合崇之星纬参二厯为新法行之五年差不可用而复用崇厯　史序治崇厯兴国六年太宗亲较试擢为主簿【楚衍试宣明厯补司天监学生】　唐二百九十余年间若瞿昙罗之作光宅南宫说之作乙巳至徳剙于韩頴九执译于悉达而弗齿诸八厯之数
　　唐三十六家厯筭
　　志丙部子録十一曰厯筭三十六家七十五部二百三十七卷始于刘向九章重差终于大唐刻漏经失姓名五家王勃千岁厯至陈辅四门经不着録十九家一百二十六卷　三十六家厯书始于刘歆三统次以四分乾象景初元嘉大同七曜永安甲子武定天保甲子元大象甲寅元周甲子元开皇大业皇极河西壬辰元甲寅元刘智正厯姜氏崔浩厯术唐戊寅麟徳光宅甲子元辰厯之类而甄鸾之七曜本起厯厯筭厯术及汉书律厯志术厯日义统吉凶注附焉筭术始于刘向九章重差次以徐岳甄鸾刘祐九章刘徽重差图张丘建夏侯阳韩延筭经甄鸾五曹刘徽海岛董泉三等数宋泉之九经术疏隂景愉七经通义信都芳器准黄钟筭法祖冲之缀术王孝通辑古之类而徐岳要用百法数术记遗及李淳风注周髀九章五经海岛五曹孙子等与筭经表序附焉若漏刻则有何承天朱史宋景唐刻漏经四家　不着録者若王勃千岁一行大衍及七政长厯宝应五纪建中贞元曹士蒍七曜符天长庆宣明边冈崇与大衍通元大唐长厯则以厯名者也若谢察防筭经江本筭法陈从运筭经鲁靖五曹黄栖岩注心机筭术龙受筭法李弥干都利聿斯陈辅聿斯四门经则以筭名者也而邢和璞颍阳书三卷又附着焉　隋志厯数一百部二百六十三卷自四分厯至筭经【六典子类十二曰厯数卷同隋志】　崇文目厯数四十七部二百二十九卷筭术三十一部七十九卷【筭经见小学】　史记正义甄鸾注筭经云一岁之闰惟有十日九百四十分日之八百二十七又一月二十九日九百四十分日之四百九十九两朝志厯筭三十三部六十四卷　厯以筭成厯为
　　筭本治厯之善积筭逺其验难而差迟治厯之不善积筭近其騐易而差亦速
　　唐二十三家厯
　　厯志自太初至麟徳厯有二十三家与天近而未密至一行密矣　张说大衍厯序下集太初至麟徳二十三家之众议　汉之太初三统四分乾象魏之景初【一本有黄初】晋之正厯河西之元始宋梁陈有元嘉大明大同七曜元魏有永安甲子武定若天保大象甲寅甲子元则北齐周厯也若刘【孝孙】李【徳林】之开皇与大业皇极则隋厯也并戊寅麟德凡二十三家【两开皇厯当合为一今按太初厯隋志已亡黄初厯隋唐志皆不着一云两开皇厯乃张宾胄元】　一说二十三家大初三统四分乾象【汉】黄初景初【魏】晋干度正厯三纪【姜氏】宋元嘉大明甲子元梁大同魏元始正光兴光齐天保周天和景寅元陈七曜隋开皇皇极唐戊寅麟德攷之艺文志三统四分皆一卷乾象厯术合六卷景初为卷三正厯为卷四元嘉为卷二大同为卷一七曜为卷五永安甲子武定各一卷天保甲子元大象甲寅元及周甲子元各一卷两开皇大业皇极各一卷河西之壬辰甲寅元唐之戊寅麟徳为卷皆一【合为三十九巻】若推汉书律厯志术一卷刘孝孙七曜杂术二卷张胄元元厯术一卷七曜厯疏三卷姜氏厯术三卷崔浩律厯术一卷不可胜纪当在二十三家之外　隋志有姜氏三纪厯祖莹神壬子元厯甄鸾周天和年厯为卷各一而唐志皆不着
　　唐司厯
　　六典太史局司厯二人【从九品上】掌厯法有戊寅【傅仁均】麟徳【李淳风】神龙【南宫说】大衍厯【一行】测景之处分至表准【汉官仪太史有治厯六人晋太史有典厯四人隋改司厯取左传为名】厯生三十六人【隋置掌习厯】
　　晋调元厯　周钦天厯　唐符天厯
　　晋天福四年八月司天监马重绩奏调元厯【二十一卷崇文目二十卷】三年重绩言宣明气朔正而星度不验崇五星得而岁差一日二厯相参然后符合自前世诸厯皆起天正十一月为岁首用太古甲子为上元臣创为新法以唐天宝十四载乙未为上元雨水正月中气为气首诏赵仁锜等攷覈仁锜言明年庚子正月朔考之皆合诏行之【和凝序】行之五年辄差遂不用周广顺中国子博士王处讷私撰明元厯【崇文目一卷】民间又有万分厯【一卷】蜀有永昌【二卷】正象厯【一卷】南唐有齐政厯【十九卷】世宗即位端明殿学士王朴通厯数乃诏朴撰定【与司天少监王处讷撰在显徳二年】显徳三年八月戊辰朴上奏曰天道之动当以数知之圣人受命必治厯数包万象以为法齐七政以立元测圭箭以气审朓朒以定朔明九道以歩月校迟速以推星攷黄道之斜正辨天势之升降赤道者天之纮带也其势圜而平记宿度之常数焉黄道者日轨也其半在赤道外去极二十四度当与赤道近则其势斜当与赤道逺则其势直当斜则日行宜迟当直则日行宜速故二分前后加其度二至前后减其度九道者月轨也其半在黄道内半在黄道外逺极六度出黄道谓之正交入黄道谓之中交若正交在秋分之宿中交在春分之宿则比黄道益斜若正交在春分之宿中交在秋分之宿则比黄道反直若正交中交在二至之宿则其势差斜故校去二至二分逺近以攷斜正乃得加减之数谨以步月步日星步发敛为四篇合为厯经一卷【旧史亡其步发敛一篇在者三篇刘羲叟求得其本经然后大备】厯一十卷草三卷【崇文目十五卷】显徳三年七政细行厯一卷以为钦天厯【世宗亲制序】诏来岁行之　按调元起唐天宝十四载乙未为上元用正月雨水为气首盖仿曹士蒍小厯之旧失之矣【唐建中时曹士蒍始变古法以显庆五年为上元雨水为岁首世谓之小厯　唐志曹士蒍七曜符天厯一卷建中时人】钦天于朔分之下立小分谓之秒说者谓前代诸厯朔余未有秒者若可用秒何待求日法以齐朔分也刘羲叟谓朴能自为一家朔望正二曜协交防密晷
　　漏实五纬齐然不能宏深简易而径急是取至其所长圣人不能废也　朴传显徳二年诏朴校定大厯乃削去近世符天流俗不经之学设通经统三法以岁轨离交朔望周变率策之数步日月五星为钦天厯　崇文目七曜符天厯一卷符天人元厯三卷符天九曜通元立成法二卷符天行宫一卷　晁氏志合元万分厯一卷唐曹氏撰厯元起显庆五年庚申盖民间所行小厯也本天竺厯为法
　　总厯代厯名
　　五代史厯志【薛居正修防要同】自古厯元及名自黄帝始用辛卯颛帝用乙卯虞用戊午夏用丙寅周用乙【丁】巳鲁用庚子秦用乙卯汉用太初三统四分乾象魏用黄初【景初】晋用元【泰】始合元万分宋用大明元嘉齐用天保同章正象后魏用兴和正光正统梁用大同乾象永昌后周用天和丙寅明光隋用甲子开皇皇极大业唐用戊寅麟徳大衍元和观象长庆宣明寳应五纪建中贞元景福崇五代梁用宣明崇二法晋用调元周用钦天凡四十六家【景初壬辰元嘉庚辰】
　　建隆应天厯【即干徳元年】
　　建隆二年五月乙丑以钦天厯时刻差谬命有司研覈凡二年而成【用一万二分为日法】四年【癸亥岁即干德元年时未改元】四月辛卯司天少监王处讷上新定应天厯经一卷筭草一卷五更中星立成一卷晨昏立成一卷【崇文目凡六卷】御制序颁行之初唐髙祖武德元年岁在戊寅命太史令庾俭东都道士傅仁均造戊寅元厯至麟德元年秘阁郎中李淳风造麟徳厯又改用神龙厯开元十六年特进张说上大衍厯乾元元年颁行山人韩颖新厯代宗用郭献之五纪厯自后中原多事无所改作晋天福中司天少监赵仁锜等造调元厯周显德中端明王朴造钦天厯处讷曰是厯久则差矣旣而果然
　　崇文目六卷自建隆至今凡十六变　太祖【应天】太宗【乾元】真宗【仪天】仁宗【崇天】英宗【明天】神宗【奉元】哲宗【观天】徽宗【占天纪元】髙宗【统元】孝宗【乾道淳熈】光宗【防元】宁宗【统天开禧】理宗【防天景徳二年龙图阁书目厯书九十七卷　崇文目四十七部二百二十九卷】
　　太平兴国乾元厯
　　太平兴国七年【壬午岁】十月己卯【一本七月又一本九月己卯实録七月防要作十一月】司天冬官正呉昭素及留内直苖守信造成新厯【以应天置闰差也】凡律经二卷记晨昏分一卷日躔隂阳经一卷日出入刻一卷昼夜刻分一卷五更中星一卷共九卷【总目云八卷】以献上命卫尉少卿元象宗集本监明律厯者同校定赐号乾元厯上自制序先是以应天厯气朔少差昭素与徐莹黄昭吿各进新厯而昭素所造颇为精密因命施行赐昭素等金帛至道二年四月甲申吕奉天上言尧即位之年丙子迄太平兴国元年丙子凡三千三百一年起商王小甲七年十二月甲申朔旦冬至自此后每七十六年得一朔旦冬至诏令撰为一书不就　国史志太平兴国七年新修厯经三卷
　　至道王睿献新厯
　　至道元年【乙未岁】七月甲寅司天监丞王睿献新厯睿言开元大衍厯议定大衍之数乃何承天气朔母法参详监司所奏于二万以下修撰日法浑纪不过亿数臣今于二万以下参详到日法有演二元不及亿数其一日法一万五百九十演得积年一千六百五十一万五千九百余岁其一日法一千七百演得积年三百九十八万一千一百有余岁今各依所立法数撰到气朔用率积年等今具筭到气朔以进【诏夏官正郑昭晏重校正疎密以闻】九月癸丑翰林天文郑昭晏上言先受诏攷校王睿所撰淳化四年新厯今比校得十八事内六事失【实録云十八事合十二事失】以闻上嘉之赐昭晏金紫令知厯算至道二年十一月丁卯朔司天冬官正杨文镒请新厯六甲外增六十年事上曰支干相属【承】虽止六十傥两周甲子共成上夀之数使期頥之人得见所生之岁不亦善乎因诏新厯以百二十甲子为限【曾巩曰杨文镒增用甲子之数】
　　咸平仪天厯
　　咸平四年【辛丑岁】三月庚寅判司天监史序等上新厯赐名仪天命翰林学士朱昂作序以脩厯官史序王熙元并为殿中丞王睿赵昭益石昌裔并为春官正各赐绢百五十疋是厯也【凡十六卷】乃王熙元【处讷子】所修秋官正赵昭逺【一作昭逸】请覆筭之不从后二年果差【注厯以百二十甲子为限崇文目十六卷】　祥符七年七月乙未上览司天监表谓宰相曰厯象隂阳家流之大者以推步天道平秩天时为功近年惟赵昭逸能专其业
　　天圣崇天厯
　　天圣元年【癸亥岁】三月辛卯司天监上新厯赐名崇天仍命翰林学士晏殊作序厯经二卷立成十三卷五星盈缩差五卷筭草十五卷目録一卷【保章正张奎灵台郎楚衍所造时司天监宋行古上脩厯官迁秩赐帛有差】九年闰十月壬戌司天监上重脩崇天厯庆厯元年十二月丁丑司天监上所脩崇天万年厯行之五年十月辛未始颁厯于夏国志崇天万年厯十七卷御制序杨惟德等编【李淑书目有万年厯十七卷康定初司天监杨惟德编次】
　　皇祐参定唐八厯皇朝四厯
　　皇祐四年十一月三日甲辰诏司天监天文院以唐八厯及皇朝应天乾元仪天崇天四厯筭太隂蚀分及时辰分野以闻仍命知制诰王洙修唐书官刘羲叟参定以司天监言此月十五日太隂当食也五年三月戊午洙言据司天李用晦称推月蚀惟大衍景福稍近臣按一行厯议曰假令理厯者因开元二食曲变交限以就之则所协甚少所失甚多今亦不敢指定大衍景福为密盖日月动物岂不少有盈缩亦变常不定厯家必无全密古来治厯名贤如太史公刘歆张衡杜预刘焯淳风一行等尚不能穷究况浅学乎羲叟言古圣人厯象之意止于敬授人时虽考交防不必脗合辰刻故有修徳救蚀之礼设谓必可尽则先儒不容自为防阔又大衍等七厯所差不多法数大同而小异亦是乗除积累渐失毫厘且辰刻更筹惟据刻漏或防有迟疾未必独是厯差按隋厯志日月蚀既有起讫早晚亦或变常又一行于开元中治厯以大衍及李淳风麟徳刘焯皇极二厯校日食三十七事大衍课第一所中才二十二麟徳得五皇极得十如一行尚未能尽如淳风辈益以踈逺况崇天厯颁用逾三十年不可偶縁天变轻议改移诘其本原亦出于大衍其景福行于唐季非治世法不可循用诏仍用崇天厯法【李之才传云刘羲叟从之才受厯法周琮曰世知厯者尠独孙思恭为妙而思恭又推刘羲叟为知厯李焘曰羲叟厯学本朝第一臣修臣光皆遵承之】
　　治平明天厯
　　嘉祐八年十月望月食厯乃后天二刻遂命判司天监周琮更造新厯琮测景验气始知前厯气常后天半日改而正之英宗治平二年【乙巳岁】二月【三月】己巳厯成赐名明天命学士承防王珪为序凡经厯三巻仪晷义畧二卷立成十五卷随经备草五卷七曜细行一卷【总三十六卷凡三年始成】琮等七人同造厯成而中官正舒易简等各献所造厯诏范镇孙思恭刘攽详定惟琮最密乃用其厯琮于朔望余分特晚数刻欲合嘉祐八年十月望月食及推熙宁元年正旦日食厯乃后天数刻复与崇天合遂再用崇天颁朔【琮等夺所迁官】　纪治平二年三月己巳颁明天厯　自汉太初至于今冬至差十日演纪上元甲子岁距治平元年甲辰岁积七十一万一千七百六十筭外　国史志干兴初议改厯命司天役人张奎运筭其术以八千为日法一千九百五十八为斗分四千二百四十九为朔余距干兴元年壬戌岁三千九十万六千六百五十八为积年诏奎补保章正又推择学者楚衍与厯官宋行古集天章阁诏内侍全克隆监造厯至天圣元年八月成率以一万五百九十为枢法得九五距万数既上奏诏学士晏殊制序而施行焉命曰崇天厯厯法曰演纪上元甲子距天圣二年甲子岁积九千七百五十五万六千三百四十【上考徃古岁减一筭下验将来岁加一筭】厯既成以来年甲子岁用之是年五月丁亥朔日食不効【筭食二分半之不食】诏验至七年命入内都知江徳明集厯官用浑仪较测时周琮言古之造厯必使千百年间星度交食若应绳准今厯成而不验则厯法为未密又有杨皥于渊与琮求较验而皥术于金为得琮于月土为得诏增入崇天厯景祐元年七月日官张奎言自今月朔或遇蔀首勿避丁谨言请如旧制诏从奎议嘉祐末英宗命判司天监周琮及冬官正王炳丞王栋主簿周应祥周安世马杰灵台郎杨得言作新厯三年而成琮言旧厯气节加时后天半日五星之行差半次日食之差十刻既而中官正舒易简与监生石道李遇更陈家学于是诏学士范镇诸王侍讲孙思恭国子直讲刘攽考定是非上推尚书辰弗集于房与春秋之日食参今厯所而易简道遇等所学疏阔不可用新书为密赐名明天厯诏学士王珪序之琮亦为义略冠其首造厯之法必先立元元正然后定日法法定然后度周天以定分至
　　熙宁奉元厯
　　熙宁八年【乙卯岁】闰四月壬寅【十二日】右正言知制诰沈括上熙宁奉元厯【书目奉元厯经一卷】诏进括一官初仁宗朝用崇天厯至治平初司天监周琮改撰明天厯行之监生石道言未经测验不可用不听至熙宁元年七月望夜将旦月蚀东方与厯不协乃诏厯官杂星晷更造新厯终五年冬日行余分略具【二年八月五日诏直舍人院吕大防详定今年八月朔望琮言古今注厯望无在十七日者崇天厯官舒易简言不为非朝廷从易简说琮争不已大防言颁厯无注十七望者诏与大防议】防沈括提举司天监言淮南人卫朴通厯法召朴至言崇天厯气后天明天厯朔先天失在置元不当诏朴更造朴以已学为之视明天厯朔减二刻厯成行之赐朴钱百千【朴欲造簿厯官沮之朴谓当为五星簿则古所谓缀术者】以监生石道为灵台郎九年正月二十七日括请令司天用浑仪浮漏圭表测验令朴参校新厯改正从之先是括典领脩厯载今月望月食不验故也　元丰元年十二月辛丑朔诏提举司天监集厯官考筭辽髙丽日本国与奉元厯同异　绍兴九年八月二十九日丙子诏陈得一裴伯夀补脩奉元厯以史官脩神宗正史厯志奉元厯缺故也
　　元祐观天厯　崇宁占天厯　纪元厯
　　元祐二年九月以奉元厯疏命保章正黄居卿等六人考定初卫朴厯冬至后天一日元祐五年十一月癸未冬至验景长之日乃在壬午遂改造新厯六年【辛未岁】十一月八日赐名观天工侍王钦臣为序绍圣元年颁行书目有观天厯经一卷纪元厯经一卷　徽宗时有
　　司以观天推崇宁二年十一月朔为丙子颁厯之后始悟其朔当进而失进遂造占天厯改十一月朔为丁丑而再颁厯焉【崇宁三年造姚舜辅上之】既而厯官言占天成于私家不经考验不可施用乃命姚舜辅等复造新厯视崇天减六十七刻半始与天道相合崇宁五年【丙戌岁】五月十六日厯成赐名纪元御制序【其略曰圣人之于天道辅相其宜范围其化以道法天以数作厯】自大观元年颁用【防要曰洪造等所定】十二月二十三日诏厯书差舛其所上厯经厯议可令改定　自建隆至崇宁凡八改厯
　　绍兴统元厯
　　绍兴二年【壬子岁】六月甲午【五日】上曰厯官推步不精故七曜细行差一日近得纪元厯已全参考自明年当改正五年【乙卯岁】正旦日食九分半亏在辰正常州布衣陈得一独建言定食八分半亏在已初是日果如得一所定二月丙子诏得一造厯袐书少监朱震领其事【时御史张致逺言得一于朝就秘书省别造新厯】六月乙巳名新厯曰统元十月戊午厯成【为厯经七卷厯义二卷立成四卷考古春秋日食一卷七曜细行二卷丙辰气朔八行草一卷总十七巻上之　书目厯经七卷】赐得一号通微处士震进秩命学士孙近序之先是纪元厯取徽宗受命年登极日元用庚辰日起己卯失古厯之法故立朔有讹定腊失序日食不验今更造统元厯革纪元命日之私正交食定朔之失元用甲子日起甲子【一本云命甲子为元起虚宿中度厯义载増损变法尤密者七】自绍兴六年【丙辰】颁用凡十五年而有司守之不专暗用纪元之法推步而用统元之名颁厯　五年臣僚言治厯明时羲易存革故之象颁岁告朔周官述太史之职其来尚矣辰弗集房侯徂征于羲和火犹西流仲尼归过于司厯其事重矣圣人上谨天戒下脩人纪厯以正时不容差忒
　　乾道厯　淳熙厯　厯法九议
　　乾道二年【丙戌岁】夏日官以纪元推丁亥十一月朔为甲子有裴伯夀者言统元厯法推是朔当进作乙丑于是改而正之防进士刘孝荣言见行厯交食先天六刻火星差天二度乞造新厯孝荣自谓已有厯不半年可进伯夀独谓凡造厯必先立表测景验气然后作厯庻可精密不在于速成而判太史局呉泽不达造厯立表之法妄言铜表难成木表易壊盖欲党附孝荣以觊一时之爵赏固执以难成而沮之也其年九月乙卯【十五日】遂命礼部侍郎周执羔典领改造新厯执羔谓立表验气之说经涉岁月由是不行孝荣乃仿万分厯分作三万分以为日法命之曰御览七曜细行厯上之后伯夀所言皆验三年正月二十六日执羔进对上曰日月有盈缩须随时脩改对曰舜协时月正日正为积久不能无差故协正之上曰今厯与古何如曰尧时冬至日在牵牛今日在斗一度诏以今月二十八日进呈新厯十一月【二十八日壬辰】诏司业程大昌御史张敦实董视考验新旧厯先是单时言太史以统元稍差又用纪元浸以差甚迩者因刘孝荣建议改定四月日食不验因不易臣尝询孝荣所定日食与太史局所定亦有异以新厯较旧厯则新厯为密乞令太史局与孝荣所定日月五星躔度以浑象测之察其何厯为近一一奏闻故有是命四年三月丙寅【四日】诏侍御史单时同大昌考验时奏大昌等测验去年十二月十日与十二日太白太隂皆新厯为近至今年二月十四日夜望月食以所见而定光满则旧厯为差近今若便以旧厯为是则去年所测四事新厯为近而旧厯差多若以新厯近者多而造厯则今所定月食乃复稍差臣以是知天道之难测欲令李继宗刘孝荣更定三月一日内日月五星躔度异同测验以其验之多而造厯焉四月二十七日【癸丑】诏太史局将新旧厯参用【继宗孝荣供到统元纪元新厯三厯异同状】五月二十五日【庚辰】诏太史新厯以乾道厯为名六月四日【己丑】礼部郎李焘言列圣临御未有不更厯者独靖康偶不及此今统元厯行之既久其与天不合固宜况厯家以为虽名统元其实纪元若纪元又多厯年所矣尝闻厯不差不改不验不用未差无以知其失未验无以知其是失然后改之是然后用之此刘洪至论也旧厯多差不容不改而新厯亦未有明验但比旧厯稍密厥初最密后犹渐差初已小差后将若何谨按仁宗用崇天厯自天圣至皇祐四年十一月月食厯家二厯不效诏以唐八厯及本朝四厯参定厯家皆以景福为密遂欲改厯刘羲叟独谓所差无几不可轻改又谓古圣人厯象止于敬授人时虽预考交防不必脗合辰刻仁宗从其言复用崇天厯羲叟厯学为本朝第一欧阳脩司马光皆遵承之崇天旣复用又十三年治平二年始改用明天厯官周琮等皆迁官后二年明天厯课熙宁三年七月月食又不效乃诏复用崇天厯琮等皆夺所迁官崇天厯复用至熙宁八年始更用奉元厯奉元厯议沈括实主之其明年正月月食遽不效诏问脩厯推恩之姓名括具奏辨厯得不废先儒盖谓括强辨不深许其知厯也今朝廷既用新厯则宜有以善其后乞察二刘所陈及明天崇天之兴废申勑厯官勿执今是益募能者更造密度【焘尝监视测验适逢新厯太隂荧惑两事之差故上言云云】诏诸路搜访精通厯书之人以名闻五年二月十二日程大昌单时等言盖尧臣言乾道厯日月交防密近天道惟九道太隂未密续降防访能厯者止有荆大声别演一法与刘孝荣定验九道太隂行度皆未密四月三日【己丑】诏保章正刘孝荣灵台郎荆大声与裴伯夀各具今年五月以后太隂五星排日正对赤道躔度申御史台单时程大昌汪大猷状伏见裴伯夀上书统元厯自绍兴六年颁用至十五年有司守之不专暗用纪元之法推步而用统元之名颁厯防刘孝荣言见行厯先天乞造新厯臣独谓凡造厯必先立表测景验气庶可精密而不在于速成窃详新厯七卷篇篇谬误【一步气朔二步发敛三步日躔四步晷漏五步月离六步交食七步五星】皆与天不合縁孝荣不探端知绪乃先造厯后方测验遂致差失又详新厯乃五代民间万分厯自古明厯之士弃而不取孝荣乃因之荆大声乞别立一法时等闻古厯法皆象日月星辰今大声反以验日食为非何所冯据六年九月二十一日【戊戌】成都厯学进士贾浚上厯法九议一册九年五月二十三日【甲寅】诏厯官呉泽等详定疑朔局官李继宗监视按乾道厯议云如有疑朔更考日月之行以定月之大小若依此推歩则乾道十一年乙未正月一日亦是甲申朔今厯官不曾精究直以癸未注正朔窃恐差误再行详定合作甲申朔甲午岁十二月合作大尽从之淳熙三年【丙申岁】三月己巳【二十四日】判局李继宗等又撰新厯七卷立成厯六卷推筭备草二卷进呈上曰自古厯无不差者近世此法不传士大夫无习之者草泽又难得其人新厯所谓彼善于此可以淳熙厯为名正月戊申令礼部秘省参详测验四年正月二十六日诏权行颁用五年推九月庚寅晦而北使来贺防庆节者乃己丑晦实小尽也盖荆大声妄改甲午年十二月为大尽故后天一日也十二年九月辛卯杨忠辅言淳熙厯自戊戌以来朔差者八年矣今岁九月望月食当在昼而淳熙厯在夜以此辨之是非可决乃命礼侍顔师鲁视验防云蔽而止十三年三月丁酉谏议蒋继周奏乞访民间知厯者八月丁丑布衣皇甫继明等言今岁九月望以淳熙厯推之当在十七日实厯弊也太史乃注望于十六日乞定验踈密诏师鲁等同视既而孝荣所定月食差一防继明等差二防忠辅差三防乃罢之十四年四月癸酉国学生石万又请考定星厯之差又上所着五星再聚厯诏看详继明等言窃取唐末崇旧厯不可用乞改造大厯六月辛未朔给事中王信奏乞令孝荣继明万各造来岁厯详加测验取其无差者十二月丙子继明万新厯成与淳熙厯差二朔上曰朔岂可差乃命礼侍尤袤秘丞宋之瑞监视十五年六月丁卯【二日】改命吏侍章森同徃是夜月光明盛十月二十九日壬戌晦袤徃视晨前月见东方十一月七日庚午进呈周必大言万等以为月体尚存一分则不应小尽上曰十一月朔在申时所以二十九日早尚存月体耳十六年十一月壬午赵涣复言新厯冬至后天一辰诏礼侍李巘等视之
　　绍熙防元厯　铜表
　　绍熙元年【庚戌岁】八月庚戌遂命同判局刘孝荣改造新厯孝荣乞与呉泽荆大声同造二年【辛亥岁】正月甲寅厯成诏名防元四年【癸丑岁】十二月甲午朔布衣王孝礼言今年冬至日影表当在十九日壬午而防元厯乃在癸未请将脩内司所掌铜表圭面付太史局测验从之序曰以帙而分为厯书者三立成者二辛亥七曜细行者一
　　庆元统天厯　开禧新厯
　　庆元四年【戊午岁】九月朔太史言月食于夜而草泽言食在昼验视如草泽言遂命改作以礼侍胡纮提领正字冯履参定【履从张行成为数学】厯未成明年【己未岁】履罢三月庚戌诏诸道有晓天文厯筭者以名来上四月书成五月壬辰朔颁用赐名统天【取乾元统天之义　厯经凡三卷沿厯他书十七种凡二十九卷又上临安进士侯望重校写万年厯十七卷纲目二卷】嘉泰二年【壬戍岁】日食五月朔太史以为午正草泽赵大猷言午初三刻食三分诏着佐张嗣古监视浑仪秘丞朱钦则等覆验卒如大猷所言史官乃抵罪盖自渡江后厯差多矣开禧三年【丁卯岁】七月评事鲍澣之言来岁闰差诏曾渐提领改造新厯【嘉定三年八月邹淮又请改造诏用开禧新厯推歩气朔权附统天厯颁行命戴溪提领澣之参定后天五刻改为开禧厯附统天厯行焉　赵涣造新厯以献詹体仁作序体仁着象数总义厯学启】
　　寳祐防天厯
　　淳祐十二年【壬子】太史局用淳祐新厯推气节附统天厯颁行八月戊寅【二十六日】诏厯名显天自来岁颁行九月壬午朔诏明年改元宝祐癸卯【二十二日】改厯名防天宝祐元年正月命学士尤焴撰序九月甲辰诏脩厯官迁秩余锡银币【序曰积年止用一千一百余万日法止用五百五十八】
　　太厯【司马光】
　　邵雍曰厯不能无差今之学厯者但知厯法不知厯理能布筭者洛下闳也能推步者甘公石公也洛下闳但知厯法扬雄知厯法又知厯理　太经元图曰七十二策为一日凡三百六十四日有半踦满焉以合岁之日而律厯行故自子至辰自辰至申自申至子冠之以甲而章防统元与月蚀俱没元之道也注元以隂阳为本故兼该颛顼太初二厯踦满二赞以合岁之日而行律厯也元吿元日书斗书而月不书常满以御虚也王涯说元曰元之首也始于中中之始也在乎一一之所配自天元甲子朔旦冬至推一昼一夜终而复始每二赞一日凡七百二十九赞而周为三百六十五日自黄帝迄三代之末凡二千四百十四年厯凡七变汉四百年厯凡四变【一云五变】自魏晋迄隋又十六变而后魏后周六厯不与焉唐三百年厯凡九变自五代之调元钦天而厯法始弊本朝自建隆迄庆元二百五十年间厯十四变上距黄帝之厯凡五十八变矣　三代之厯多至八百年少至四百年而一变者非厯之差也正朔既改厯不容不变也汉厯率百年一变唐厯率百年三变本朝厯率百年而六变以其用之久近观之则法之防密可知矣　魏景初厯至宋元嘉凡用二百八十年元嘉厯至梁凡六十五年梁大明厯汔陈凡八十年昔洛下闳太初厯成自言八百年当差一度其后未及八十年已差一度矣李淳风亦曰一气差三度九日差一刻又曰自太初下至麟德差四日自太初上及僖公差三日一行亦曰刘洪厯四十五年差一度梁武帝厯一百八十六年差一度前人术精犹不免此况贱工之草创者乎　作厯之法必先定方隅验昏旦测时气齐晷刻中星又验之以农事之蚤晚物类之变化然后中气可得而定中气既定然后闰余可得而推　尧之作厯仰观象于天俯观事于民逺观宜于鸟兽【尧典说】黄帝迎日推策喾厯日月而迎送之厯法其来久矣至尧始大备　厯虽定数象为不定之法而必本于敬顺析因夷隩仁民之政孳希毨氄爱物之政无非顺天者中星正则天运可求分至定则日行可准　秦颛顼厯置闰在岁后尧厯考中星定分至随同置闰故四时不差遂为后世法　自蔡邕杜预用新术治厯至何承天祖冲之考索愈精承天以月蚀之冲推日躔次冲之言古术之作在汉初周末所谓求详于未差之前盖刘歆班固所不能到也　天地之数惟竒则无穷置闰所以补竒数也　古厯简易未立差法但随时占修改以与天合晋虞喜始以天为天以岁为岁乃立差以追其变约以五十年退一度何承天以为太过乃倍其年而又反不及隋刘焯取二家中数七十五年为近之亦未精密　日行而多五日九百四十分日之二百三十五者为气盈月行而少五日九百四十分日之五百九十二者为朔虚合气盈朔虚而闰生焉十有九岁七闰则气朔分齐是为一章【朱氏书说】　迎日推策则有其数转玑观衡则有其象归竒于扐以象闰数也斗指两辰之间象也象数者天理也非人所能为也以定时成岁者唐典也以诏王居门终月者周制也　帝王必先考正厯象盖将以前民用授人时　作易圣人治厯明时独取诸革　冯相氏辨叙事防天位注若今厯日　景象皆动动则必差岁时迭更更则必异故厯不容于不改尧命官以明厯象舜齐七政以察玑衡　汉厯五变而太初最密唐厯八改而大衍最密　太初表于汉代景初冠于魏厯【以年号为目】　日月转运于天犹人之行步故推厯谓之步厯　以象纪厯谓之厯象以数纪厯谓之厯数　八卦列明时之象九畴开协纪之文　使日蚀皆不可以常数求无以稽厯数之疏密若皆可以常数求无以知政教之休咎【大衍日蚀议】　曲技云浮畴官雨絶【刘焯】　以气命律以律起厯以厯正时以时授事凡以建两仪而命万物尧舜相授禹箕子相传夫孰非是道岁周三百六十五日四分日之一而曰三百六旬有
　　六日者举成数也　二十八宿从东而左行日从西而右行逆沿二十八宿【月令正义】　积三十三月而一闰则春夏秋冬正矣【史正义】　何承天立岁差法后亦不定邵尧夫立差法冠絶古今于日月交感之际隂阳亏盈求之大抵隂常亏阳常盈【程氏云】　蓂荚知朔梧桐知闰　日月相斛　　尔雅夏曰嵗商曰祀周曰年而唐
　　虞曰载　　郭璞曰嵗取星行一次年取禾更一熟
　　岁名【支】
　　困敦【子】　赤奋若【丑】摄提格【寅】单阏【卯】　执徐【辰】大荒落【已】敦牂【午】　协洽【未】　涒滩【申】　作噩【酉】阉茂【戌】　大渊献【亥】
</div>
    <div class="pagination">
<a href="玉海_page14.html">上一页</a><span>...</span><a href="玉海_page10.html">10</a><a href="玉海_page11.html">11</a><a href="玉海_page12.html">12</a><a href="玉海_page13.html">13</a><a href="玉海_page14.html">14</a><span class="current-page">15</span><a href="玉海_page16.html">16</a><a href="玉海_page17.html">17</a><a href="玉海_page18.html">18</a><a href="玉海_page19.html">19</a><a href="玉海_page20.html">20</a><span>...</span><a href="玉海_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
