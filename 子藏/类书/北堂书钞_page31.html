<!DOCTYPE html>
<html>
 <head>
  <meta charset="utf-8"/>
  <title>
   北堂书钞 - 第 31 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北堂书钞 - 第 31 页/共 42 页
  </h1>
  <div class="content">
   ○裘二十三 

　　取彼狐狸 【诗曰一之目于貉取彼狐狸为公子裘毛苌传曰于貉谓取狐狸皮也郑笺云往搏貉以自为裘也○今案诗豳风七月篇考郑笺本条搏下脱貉字此作自据订陈俞本同】 以素丝饰 【郭璞毛诗拾遗云古者以素丝饰裘○王石华校因标目以上衍取字删之今案陈本同】 供尊者助女功 【毛诗云取彼狐狸郑笺云往博貉以为裘狐狸以供尊者言此时寒宜助女功也○今案诗豳风七月篇郑笺供作共此上有言字照补】 麛裘豻褎 【礼记云麛裘青豻褎绞衣以裼之郑注豻胡人也吕氏春秋云孔子始用鲁鲁人谤之曰麛裘而豻褎投之无邮○今案礼记玉藻篇同又见吕氏春秋十六乐成篇及御览六百九十四引豻褎作鞞谤作鹥诵余亦同陈本祇引礼记】 狐裘 【又云君子狐青裘豹褎玄绡衣以裼之郑注云君子大夫士也绡绮属也染之以玄于狐青裘相宜也狐青裘盖谓玄衣之裘也○王石华校扬改裼补于字今案礼记玉藻篇同】 缀凤毛 【王子年拾遗云周昭王凤毛以为裘○今案胡校拾遗记卷二作周昭王廿四年缀青凤之毛为二裘原钞周误燕照订陈本缀作以余同初学记廿六白帖十二所引】 缀孔翠 【傅玄乐府云轻裘缀孔翠明珂曜珊瑚○今案陈俞本及傅节子辑本同】 日出有曜 【毛诗云羔裘如膏日出有曜谨案桧君好洁其衣服日出照曜羔裘光泽如膏也○今案诗桧风羔裘篇陈本好误如余同】 天下无双 【史记云孟尝君为相秦或说秦昭王曰栅尝君贤而又齐族也今相必先齐而后秦秦昭王乃囚孟尝君有一狐白裘值千金天下无双以献之昭王其幸姬又欲得之问客莫能对下座为狗盗者乃夜为狗入秦宫藏库中盗所献狐白裘献之王幸姬姬言于王王赦免之○今案史记孟尝君传原钞囚误请据订惟末句作昭王释孟尝君与本钞异陈俞本亦互有不同】 千镒 【墨子云河水之大非一源之水千镒之裘非一狐之白○今案见墨子亲士篇毕氏校注本作江河之水非一水之源谓古用原字俗本乱之是据类聚六十七之说王氏汉书杂志云俗本墨子作江河之水非一源也脱之水二字当引旧钞补之是毕王两家论之甚详然旧钞上句寔作河水之大非作江河之水何未辨证耶陈本亦与本钞同】 千金 【秦青子云有千金之裘而无千金之布○今案御览六百九十四引作秦菁子余同陈俞本删青字】 非一狐之皮 【说苑云千金之裘非一狐之皮先王之法非一士之智也○今案见说苑建本篇类聚六十七引先王句误王法二字智作知陈本智亦作知余同】 非一狐之白 【杜笃众瑞赋云夫千金之裘非一狐之白雅颂之声非一家之作也○王石华校据陈本象改众子改千今案严辑全后汉文杜笃众瑞赋祇据书钞一引】 锦裘 【魏武与杨彪书云今赠足下锦裘三领○今案百三家魏武集三作二陈俞本均作三与本钞同】 罽裘 【傅子云谢旗房陵都尉战有功太子赐旗罽裘豹裀也○今案陈俞本脱谢旗二字赐下又脱旗字余同】 豹裘 【东观记云东平王苍来巿章帝以王冒寒涉道王乘马豹裘○今案聚珍本姚辑本东观汉记东平宪王苍传来朝作上疏愿朝章帝作上冒作触马豹作舆貂类聚四十五引与聚珍同又六十七引则作来朝余与聚珍同陈本亦然】 鼲裘 【吴书云陆逊破曹休上为与羣僚大会酒命逊对舞解所著鼲子裘赐逊○今案海录碎事卷五引吴书无为与羣僚四字无酒字对字题子作白风?吾子余同陈俞本上为与作吴主集余亦同】 鹔鹴裘 【西京记云司马相如与卓文君奔俱至成都居家以所服鹔鹴裘贳酒○王石华校子改与今案御览六百九十四引西京杂记无奔俱三字家作贫鹴作鵊近本西京杂记卷二及陈本奔作还居家作居贫愁懑又陈本贳酒作就市鬻酒余同盖从初学记廿六所引也】 翠云裘 【宋玉讽赋云主人之女翳承月之革被翠云之裘○今案汉魏七十二家本宋玉集月作日革作衣被作披初学记廿六引革作华陈本讽作风二字本通宋玉原有风赋讽赋二篇】 雉头裘 【晋咸寍起居注云大医司马程据上雉头裘一领诏曰据此裘非常衣服销费功用今于殿前烧之○今案类聚六十七引咸寍起居注销作消今作其余同初学记廿六引无医字今作宜白帖十二引有医字陈本大作太删医字余照改】 狐腋 【王褒四子讲德论云千金之裘非一狐之腋○今案文选及初学记廿六引百三家王褒集皆同】 有粹曰 【吕氏春秋曰天下无粹白之狐而有粹白之裘○今案见吕氏春秋孟夏纪】 温且轻 【说苑云赵简子宰曰狐貉之裘温且轻简子曰吾非不知○今案见说苑反质篇貉作白余同御览六百九十四引宰上有衣羖羊之裘其六字狐貉之作狐裘则又无末句陈俞本增自变量十字互有同异】 绣户洞房蓑不如裘 【刘子云今处绣户洞房则蓑不如裘被雪沐雨则裘不及衰以此观之所用随时故也○今案陈仁锡校本刘子适才篇所用六字作适才所施随时成务各有宜也三句陈本照改而本钞是节引耳至绣户误网两蓑误襄已据订】 袭裘不忧至寒 【王褒圣主得贤臣颂曰服絺绤之凉者不苦盛暑之郁悒袭狐貉之裘者不忧至寒之凄怆何则有其具者易其备贤人君子亦圣王之所以易海内也○今案文选悒作燠裘作暖凄怆作凄沧余同又案永兴此条采入裘篇是裘非暖无疑可证宋本文选之误而陈本竟为宋本所欺将标目小注皆改作暖何耶】 重裘患不清凉 【赵书曰及桑盛暑重裘累茵使人扇患不清凉斩扇者○今案类聚十九引赵书同又御览六百九十四引患作恚陈本脱汲寻字累字茵改因扇下添扇者悉罢句患作而又脱末三字俞本亦脱累因加扇者句患作恚余与本钞同】 道人玄狐 【黄帝出军诀云黄帝伐蚩尤末克睡梦西王母令道人被玄狐裘以符受之○王石华校补睡字今案初学记廿六引出军诀克误先脱睡梦二字无合字道误遗御览六百九十四引无睡字令作遣被作披陈本标目改遣小注作道余与本钞同军误兵伐误伏是据类聚订】 皋陶择羝 【尸子云皋陶择羝之裘○王石华校以原钞尸误户遂从陈本改尹非也今案棠荫木古吴陈刻本尹文子皆无此文考平津辑本尸子佚文正有皋陶择羝之裘之御之句注见书钞衣冠部及广博物志卷十是时孙氏已得此影宋本矣】 狐白坐堂 【晏子曰景公时雨雪三日被狐白裘坐于堂侧阶○今案见晏子春秋内篇谏上俗本阶作陛陈俞本亦然王氏读书杂志特引此旧钞以正其误】 鹤氅而乘舆 【世说云孟昶未达时家在京尝见王恭服鹤氅而乘舆于时微雪昶于篱间窥之汉曰此真神仙人也又谢万诣简文万来无衣帻可前简文曰但前不须衣帻即呼使入万着白纶巾鹤氅裘履版而前○今案孟昶一段见世说企羡篇京下有口字仙下有中字俞本无谢万一段余同陈本祇节引上段语亦不尽同】 君右虎裘厥左狼裘 【礼记云君右虎裘厥左狼裘郑注曰卫尊者宜武猛○今案原钞脱虎字据礼记玉藻篇补】 鹿裘以朝 【晏子云晏子相景公布衣鹿裘以朝公曰夫子之家若此其贫也韩子云尧之为君冬则鹿裘夏则饰葛○王石华校以韩子二字原误孙子公遂照俞本改王孙子非也今案吴校仿宋本晏子外篇七同原钞误移晏子云三字在贫也下已更正又考韩非五蠹肩有此文鹿作麑御览八十引饰葛作葛衣本钞俭德篇引亦有此二语本篇下第六条亦引上句是可为韩子之证俞本作王孙子未知何据陈本则误引晏子内篇几四百字作补何耶】 豹裘入朝 【筦子云武王为侈靡令曰豹襜豹裘方得入朝○今案近本管子脱初学记廿六引同御览六百九十四引移作役余亦同】 狐貉以居 【论语云狐貉之厚以居郑注云在家以接宾客又管寍别传云寍字幼安性至孝每祭祀未尝不伏地流涕常着布裳貉裘○今案见乡党篇又御览六百九十四引管寍别传常作恒无性字考唐穆宗宋真宗王?匀讳恒是唐宋传钞时改避者】 犬羊不裼 【礼记云犬羊之裘不裼郑注质畧亦庶人无文饰也○今案礼记玉藻】 底春被裘 【列子云林类底春被裘拾遗穗于故畦并歌并进注曰底者当也○今案近本列子天瑞篇并歌作行歌又本钞百零六歌篇亦引原钞脱底春等字据补铁华馆影宋本及陈本行亦作并】 五月被裘 【吴越春秋云延陵季子见路有遗金谓薪者取金对曰五月被裘负薪岂取遗金者哉○今案汪校秘书本吴越春秋脱此条类聚八十三引吴越春秋被作披岂取下脱遗字又御览六百九十四引子下有适齐二字谓作呼对曰作薪者曰负作而末句作资以金者哉陈俞本薪者下有请字余与本钞同】 冬日麑裘 【韩子云尧之天下王也冬日麑裘○今案见韩非五蠹篇此条尧误克冬误各据订又本钞卷八俭德篇引作鹿裘卷百廿九衣篇引作霓裘陈俞本亦改霓考论语麑裘疏云鹿子皮以为裘则作霓者必误】 冬日黑裘 【又曰孙叔敖冬日黑裘夏日葛衣○今案近本韩子外储说左篇敖下有相楚二字但黑作羔考羔是黑色陈俞本亦作黑各有取义不可改也】 司裘献良 【周礼天官司裘职云仲秋献良裘郑注曰良善也良裘王所服也所谓黼裘与○今案周礼天官陈本删良裘以下注】 渠搜献珍裘 【田俅子云禹治水毕天赐立圭渠搜之人服禹之德献其珍裘○王石华校以圭下衍神始二字删之今案御览六百九十五引田求子无禹治八字余同陈俞本改引帝王世纪微异然究非原钞也】 赵相送黑貂 【战国策云苏秦说赵相李兑送秦以黑貂之裘黄金百镒○今案见赵策亦见本钞九十八谈讲篇引陈本送作遗余同】 魏文致白鼲 【魏文与孙权书云今因赵咨致文马一匹白鼲子裘一领○今案百三家魏文集与孙权书同陈俞本因误赐脱致字余亦同】 老人涉溜解裘衣之 【战国策云齐襄王立田单相之过鲁有老人涉淄而寒出而不能行坐沙中田单见其寒欲使后车分衣无可分者乃解裘而衣之○今案近本齐策鲁淄二字皆作菑高注云菑淄同原钞淄本误溜以形近而讹惟鲁字迥殊耳又原钞相之误相知脱能字沙字寒误衣又脱无可分字皆据国策及本钞卅九振恤篇引齐策互证订补陈本亦改鲁作淄误矣考类聚六十七引齐策正作鲁此古本不可擅改也】 今史平允解裘覆之 【魏氏春秋云高惠文为剌奸令史既处法平允又夙夜匪懈至睡则抱文书而寐太祖尝夜微出观察诸吏见而哀之徐解裘覆之而去自是辟焉○今案本钞卅六鄞官篇六十尚书令史篇皆引魏氏春秋高惠文作高轸睡则作拥膝无当夜八字余同魏志廿四高柔传注引魏氏春秋亦作拥膝余与原钞同御览六百九十四引脱平允一句寐作寤陈俞本又作高柔作拥桼??作而寝余同】 相如贳 【汉书酒司马相如传云相如家徒四壁立相如乃以所服鹔鸖裘就市人相质贳酒与文君为欢○今案汉书五十七上相如传有壁立以上无贳酒事惟见西京杂记及本篇上引陈本改贳作鬻何耶此必初引本传后改杂记而忘删易亦书名亦未成书之一证也】 越石达情 【刘越石与丞相笺云致裘一领亦达其情耳○今案原钞脱与丞二字亦误赤据百三家刘集补订陈俞本并删相字非是】 鲜卑鼲子 【汉书曰有貂纳鼲子皮毛以为裘也○今案汉书百二十鲜卑列传下句作皮毛柔蝡故天下以为名裘本钞节之耳陈俞本误作豹貉■〈鼠留〉子又加案语云■〈鼠留〉食竹根鼠非原钞矣】 西国吉光 【十洲记云汉武帝天汉三年西国王献吉光毛裘裘色黄盖神马之类也○今案说郛本十州记作黄色恐误考类聚六十七初学记二十六引十洲记正作色黄陈本与本钞同】 

　　○襦二十四 

　　紫罗 【语林曰谢镇西着紫罗襦乃据胡床弹琵琶作大道曲○今案见类聚卷七卷四十御览卷五百八十三引语林同又御览卷六百九十五引有大市佛图门楼上七字陈俞本与本钞同】 紫绮 【古诗湘绮为下裙紫绮为上襦○今案见郭茂倩乐府廿八陌上桑亦详本钞裳篇引此条湘误细裠误展据订陈本裳篇不误祇照初学记引改裙作裳而此误细展二字并将上下字易置复加案语谓展丹縠衣也俞本从之又将错就错矣】 织成 【西京杂记云赵飞燕为皇后其女弟上遗织成上襦○今案见学津本西京礼记卷一及初学记廿六引为上有立字脱女字上襦作裙余与本钞同陈本燕作燕弟下添引在昭阳殿四字俞氏唐类函又改入类聚谬矣】 罗襦 【湻于髡十酒记云罗襦衿解微有香泽○今案见史记百廿六滑稽列传香作芗陈俞本与本钞同】 绮襦 【汉书云班伯金华之业绝公与王许子弟为羣在绮襦纨袴之间○今案见汉书叙传标目绮　上无织成二字此乃蒙上条西京杂记而误又业误叶脱王字脱弟为字皆据删订考本卷下袴褶篇亦引但汉书袴作绔惟此与下引皆作袴耳陈本出上有班字间作中是从类聚卷六十七引改又本钞中改间永兴兼避隋讳者】 绣縠 【东宫旧事云太子纳妃有紫縠襦绛纱绣縠襦○今案御览六百九十五引东宫旧事同】 金银 【述异记云干罗者慕容戍十二世祖也忽一夕着金银襦铠乘白马金银鞍勒自天而坠鲜卑神之○今案御览六百九十五引述异记十二作十一本钞百廿六勒篇引又作十世陈俞本及杜公瞻编珠卷二引夕下有见一神人四字末句作鲜卑神也】 紫縠襦 【东宫旧事云太子纳妃有紫縠襦绛纱绣縠襦○今案同上绣縠一条惟标目脱柴字照补陈本亦脱柒字】 珠襦 【吴越春秋云阖闾葬女以珠襦之宝○今案秘书本吴越春秋阖闾内传第四云吴王有女食鱼自杀阖闾葬于西门外即接以珠句】 第五布襦 【东观记云第五伦虽为一千石常衣布襦○王石华校拾改伦今案聚珍本姚辑本东观记第五伦传常衣句作卧布被陈俞本为误有余与本钞同】 管寍布襦 【魏志云管寍恒着皁帽布襦布裙随时单复○王石华校帛改皁今案又脱襦字复误覆皆据魏志十一管寍传及本钞裳篇引订改陈本脱袴字复误服俞本脱袴布以下】 蜀民无襦 【东观记云廉范字叔度为蜀郡太守邑宇逼侧旧制禁民夜作以防火灾而烧者日相属范乃毁先令但严使储水而已百姓乃歌之曰廉叔度来何暮不禁火民安堵平生无襦今乃袴○今案聚珍本姚辑本东观记廉范传无灾字先作前平生句作昔无襦今五袴此条范误范堵误作已据改又类聚五十引亦与聚珍同陈本改引后汉书】 道伦冬不服襦 【王韶孝子传云竺弥字道儒本外国人居吴兴遂为民父母亡道伦瘠毁冬不服襦袴○王石华校以原钞遂为民误作遂民为照陈俞本抹去非也今案陈俞又瘠上添哀痛二字】 司马宣王无私施 【世说云司马宣王从辽东还有六十假士寒冻于车乞一孺公与之酒左右曰官不少襦白赐之公曰襦官物人臣无私施也○今案惜阴轩本世说新语脱此文御览六百九十五引作世语与作乞白作可物上有中字无人字余亦同陈俞本六十□士作老人二字车作路白作何不余与御览同】 锺离子为徒作 【锺离意别传云意为司徒议曹掾以诏书送徒二百余人到河北遇隆冬到洪农县使令出钱为徒作襦袴光武谓侯霸曰所使掾仁恕为国用心诚良吏也○今案御览二百零九引意别传二作三洪作宏仁误人本钞掾篇引亦作三百此条意下衍自河北过因五字遇误过脱书字脱钱字脱作襦袴字皆据订陈俞本标目子下衍阿字皆改引后汉书又宏改洪者宋宣祖讳宏殷传钞者改避耳】 

　　○褐二十五 

　　褐毛布也 【毛诗云无衣无褐何以卒岁郑笺云褐毛布也卒终也人之贵者无衣贱者无褐何以终岁也○今案豳风七月篇郑笺同】 拂褐诣宣王 【新序云齐有妇人?极丑号无盐女臼头深目长大壮节质肥少发折腰出胸肤如点漆行年三十无所容入乃佛褐诣宣王曰愿当君王盛颜○今案新序杂事第二无?字大壮作壮大质肥作肥项肤如句作皮肤若漆当作见铁华馆校宋本大壮作肚大末作愿一见余与近本同陈俞本则各有详畧考?古貌字本钞多作?】 被褐说张 【范晔后汉书云张玄字处微有才畧以世乱不仕司徒张温数以礼辟不就中平二年温以车骑军欲出征凉州将行玄以田庐被褐带索要说温温不能用也云云○今案范书六十六张霸附玄传微作虚数以句作辟不能致原钞中平误建中就误绝已据订陈俞本亦误建中余与本钞同考后汉无建中年号灵帝乃有中平二年】 被褐怀珠玉 【阮嗣宗咏怀诗云被褐怀珠玉颜闵相与期○今案百三家集阮籍咏怀诗其十五同】 被褐怀玉 【老子云圣人被褐怀玉家语云子路问曰有人于此被褐而怀玉何如也○今案老子知难第七十同又家语三恕第九无也字亦同陈俞本删老子祇引家语脱问字】 衣褐怀璧 【史记云赵王得楚和氏璧蔺相如奉璧西入秦秦王无意偿城邑相如使从者衣褐怀璧便道亡归○今案见史记蔺相如传末句作从径道亡归璧于赵陈俞本亦照改】 衣褐堕履 【史记云张良尝容出游下邳圮上有一老父衣褐至良所直堕其履圮下谓良曰孺子下取履○今案见史记留侯世家作尝从容步游下邳原钞脱尝容二字从误徒据订又本钞百卅六履篇引亦作尝从容出游两引皆作出或隋以前本如是但堕上有直字此脱据补陈俞本竟删作张良游下邳亦脱直字】 短褐不全 【汉书云贡禹上书云年老贫穷而家赀不满万钱妻子糠豆不赡裋褐不全○今案汉书七十二贡禹传糠作全作完陈俞本与本钞同陈则裋误短俞不误】 裋褐 【古诗云裋褐中无絮带断续以绳○今案御览六百九十三引同陈俞本均裋误短】 縠皮为褐 【裴渊南海记云蛮夷俗不蚕取縠皮热极为褐○今案御览六百九十三又九百六十引裴渊广州记无俗不蚕三字余亦颇异惟陈俞本与本钞悉同】 

　　○衫二十六 

　　白縠 【东宫旧事云太子纳妃有白縠绢衫并柴结缨○今案初学记廿六引东宫旧事作绢衫余同又御览六百九十三引太误天亦作绢结缨作玉緌本钞绢误销据订陈本縠下添引白钞白三字余亦同俞本删此门】 曰越 【冯异传云吴选曹令史长沙刘卓字德然病困梦见一人以白越单衫与之语曰汝着北衫污火烧便洁也○今案初学记廿六引御览六百九十三引均作魏文帝别传脱长沙二字脱字德然三字困作荒语作言无此字余同又初学记别作列本钞冯异传三字传钞误笔耳陈本删之是也】 织成 【祖台之志怪云建安小吏曹着为庐山使君所迎配以女婉着形意不安屡求请退婉潸然垂涕赋诗序别并赠织成单衫○今案初学记廿六引志怪安作康女误文垂作流脱诗字单作裈本钞小吏篇引志怪亦单作裈陈本照初学记改而仍诗字单字】 

　　○袴褶二十七 

　　亲耕青缣 【赵书云裴宪撰三正东耕仪中书令徐光奏亲耕改服青缣袴褶○今案本钞帻篇已引赵书改服以上御览八百十八引赵书中书令以下陈俞本青上有宜服二字余同】 南郊班绣 【万道盛北疆记云芦生南郊着皁斑褶绣袴○今案御览六百九十五引北疆记无道万盛三字芦生作卢主皁作皇陈俞本芦生作虞主仍作皁余与御览同】 袴褶乘马 【语林云夏少明在东国不知名闻裴逸民知人乃入洛从之石未至家少许见一人着黄皮袴褶乘马将猎少明问曰逸民家若远答曰君何以问少明曰闻其名知人从会稽来投○今案御览四百四十四引语林入上有里粮寄载四字无日字家上裴字若远作远迩投下有之字余同又六百九十五引脱国字无日字无家上裴字若作近余亦同上引又八百卅二引作远近余同上引玉函山房辑本脱日少许三字若远作何在又作闻其明而知人盖据陈俞本耳】 袴褶执鞭 【江表传曰吕范愿领都督出释■〈糹冓〉着袴褶执鞭诣阙下启事○今案吴志十一吕范传注引江表传阙作阁俞本出下添引便字余同陈本已改阁且增引】 侍官采衣袴褶 【义熙起居注云元年百官更服而诸侍官不备采衣袴褶○今案御览六十九引义熙起居注官下有戎行之时四字采作朱衣下有悉令二字褶下有从也二字此条亦节录者陈俞本悉同】 婢子绫罗袴褶 【世说武帝降王武子供馔悉用琉璃器婢子百余人皆绫罗袴褶○今案世说汰侈篇子下有家字褶作??罗又御览六百九十五引无供馔七字褶作裙陈俞本子下有家武子三字余同】 韦袴褶 【晋中兴书云郭文举避乱上余杭大辞山县令顾扬亲近文举归赠一无所受扬以文举山行或须皮衣与韦袴褶一具文举不纳○今案御览六百九十五引中兴书无避乱二字辞作辟无县字无亲近至受扬十一字或须五字作令与脱举字陈俞本脱大辞二字余与原钞悉同】 杨平善裁 【魏旧事云杨平善裁袴以官绢百疋作小袴百枚○今案御览六百九十五引魏旧事同】 郑妻写故 【韩子云郑县人使妻为袴妻问曰今袴何如夫曰似吾故袴妻因置新袴今如故袴矣○今案韩非子外储左上篇似作象置新作毁新余同御览六百九十五引无县字无妻问八字置新以下作凿新袴为孔五字陈俞本使上有卜子二字似作象置作毁余与本钞同】 纨袴 【汉书云班伯为中常侍上方乡学郑宽中张禹朝夕入说尚书论语侍于金华殿中诏伯受焉数年金华殿之业绝出与王许子弟为羣在于绮襦纨袴之间○王石华校补夕入二字今案汉书叙传于上无侍字袴作绔又本卷上襦篇亦引作袴此条学误举焉误马脱数年二字之业二字又绝误说与王误以至皆据汉书及上引订改】 锦袴 【东观记云更始在长安自恣三辅苦之被服威仪不似衣冠或绣面衣锦袴○今案聚珍本东观记圣公传脱自恣二字威仪下六字作不法姚辑东观记亦脱自恣二字似作以面作??屈御览六百九十三引苦之下作又所官爵多帬小即接或绣句俞本无自恣字所爵句在三辅上面亦作??屈余与本钞同陈本迥异】 明光锦 【郭子云孙兴公道曹辅佐云才如白地明光锦裁为负版夸○今案玉函山房辑本郭子谓御览六百九十五引较详而无异义陈本与本钞同】 虎衣锦 【应劭汉官仪云虎贲中郎将衣纱縠单衣虎文锦袴○今案平津本汉官仪单作禅亦见本钞百廿八单衣篇引陈俞本将虎文二字移单衣上余同如此则似与标目不合】 文绮 【东宫旧事云太子纳妃有绛真文罗袴柽文绮长绮绛○今案说郛本东宫旧事真作且无柽文六字陈俞本有绛句作有绛罗文绮袴亦删末句考类聚十六引有七彩怪文绮被句御览七百七引有彩柽文绮被句是此条柽字即柸之讹也原钞宫误观己订改】 合欢 【□中记云石虎猎着金缕令欢袴○今案续百川本邺中记猎作时　与续百川司惟注云太平寰宇记载此条虎每猎着金线织成合欢袴是时字应作猎又御览六百九十五引邺中记正作猎余亦同陈俞本与本钞悉同】 负版 【见上明光锦注】 剌水 【俗说云谢仁祖年少时喜为剌水袴出郊郭○今案御览六百九十五引俗说为作着水作文郭下有外字陈本与原钞同】 身衣皮袴 【东观记云马援叹曰凡殖产贵其能施民也否则守钱奴耳乃尽散以班昆弟故旧身衣羊裘皮袴○今案聚珍本姚辑本东观记马援传民作赈奴作虏陈俞本凡殖下添引货财二字已改汝虏二字余同】 身为韦袴 【又云祭遵赏赐与士共之家无私财身衣布衣韦袴终身上以此重之○今案聚珍本东观记卷九祭遵传与士共之作与士卒陈本云下有奉公二字亦作与士卒无衣韦三字终身以下迥殊姚本从之惟俞本与原钞悉同】 韩宣脱袴 【魏畧云韩宣子景然为尚书郎尝以职事与诸曹受罚殿前皆已束缚文帝辇过特原之时韩宣预脱袴缠裈○王石华校因云下衍縠海二字涂去今案魏志二十三裴潜传注引魏畧无与诸曹三字余同本钞掌误掌据订陈俞本皆误作魏书并误作韩宣子余亦同】 许允取袴 【又云许允闻李丰被诛欲往见大将军章皇不定中道还取袴大将军曰不知士大夫何为忿忿乎○今案御览六百九十五引魏畧诛作收章皇作回遑忿忿作怱怱陈俞本脱】 黄香冬无袴 【东观记云黄香字文强父况为郡五官刘设教令署香门下孝子数占见况举孝廉贫无奴仆香躬亲勤苦尽心供养冬无袴被而亲极滋味○今案聚珍本姚辑本东观记黄香传强作强亲作执无刘设至见况十四字余同又类聚二十引有黄香父为郡五官亦无掾字下接贫无五句俞本亦脱此十四字陈本脱字文强至孝廉又删末句再按原钞此十四字可补诸本之阙】 曹掾尚无袴 【又曰吴良字大仪齐国临淄人以清白方正称为郡仪曹掾正旦吏入贺太守良跪曰门下掾侮谄明府无受其觞盗贼未弭人民困乏不能家给人足今曹掾尚无袴太守曰此生言是也○今案聚珍本东观记十七吴良传无临淄字无以清句仪作议正作岁侮谄作诸佞弭作尽民作庶余同姚辑更舛脱御览五百卅九引亦作议脱家给句余与聚珍同惟正字民字与原钞合俞本亦作议余与原钞悉同陈本增引百余字又与今聚珍本本合】 常冬无袴 【魏畧云贾逵居贫常冬无袴过其妻兄柳季宿其明无何着季袴去时人以为通达○今案魏志十五贾逵传注引魏畧居作家常冬作冬常季作孚达作健又白帖十二引亦作柳季陈俞本照魏志注改惟俞本仍作达】 经冬无袴 【列士传云孟尝君食客三千人厨有三列上客食鱼下客食菜齐市有乞食冯暖经冬无袴面有饥色○今案　　　钦定图书集成岁功典卷八十二引烈士传无人厨至菜十三字市作土经作寒余同陈俞本与原钞悉同】 班伯纨间 【同上纨注○今案见本篇上】 出袴下 【史记云淮阴屠中少年有侮信者曰君虽长大好带刀剑情怯耳众辱之曰信能死剌我不能死出我袴下○今案史记淮阴侯传君作若情上有中字陈本增引亦字句微异】 赵岐布袴卖饼 【魏畧云赵岐避难北海着絮巾布袴卖饼○今案御览六百九十五引魏畧着下有袴字巾下作布市中卖饼陈俞本与原钞同】 锺翔布袴 【广州先贤传云锺翔字符游苍梧人也为九真都尉郁林太守常衣布袴乡邑叹慕之○今案御览六百九十五引广州先贤传锺翔误申朔无郁林四字常衣作布襦余同俞本脱之字余与原钞同陈本脱广州二字翔误朔脱字符游十二字慕之作赏字又原钞此条误附上条魏畧注下陈俞亦然今更正】 

　　○襜褕二十八 

　　缣襜褕 【东观记云耿纯率宗族宾客至于二千人皆缣襜褕巾迎上于费上大悦之○今案聚珍本东观记卷十耿纯传于下有余字皆下有衣字褕下有绛字迎上以下作奉迎诣上所在姚辑本作奉迎世祖又御览八百十九无至于字缣作缯褕作絺陈俞本奉迎下作牙育拜纯为前将军牙育二字未知所本】 绛襜褕 【又云段颍灭羌诏赐钱十万七尺绛襜褕一具○今案聚珍本姚辑本东观汉记段颎传十作千具作领余同御览六百九十三引无七尺二字亦作领俞本与原钞悉同陈本段颎灭羌四字改世祖即位余亦与原钞同】 绛罽襜褕 【桓谭新论云余从长安归沛道疾蒙絮被绛罽襜褕宿于下邑亭中○今案　全后汉文桓谭新论据书钞引亭上添东字考类聚七十五引无从长安三字亦有东字问经堂辑本谓据御览六百九十三引从作自疾作病亦有东字陈俞本脱沛字亦作病余与原钞同】 诸于襜褕 【巳见上门缣襜褕注○今案缣襜褕注无此句耿统传亦无考聚珍本东观记廿三刘玄载记有诸于襜□句姚辑东观记卷二圣公云有诸将皆冠帻而服妇人衣诸于襜褕十四字俞本所引正同陈本注见袴褶篇】 襜褕先生 【述征记云齐之南有谷谷中有襜褕先生碑平原人也○今案俞本同陈本脱平原四字】 襜褕有余 【边让字文礼孔融荐让于武帝曰让为九州岛之牧则不足为单衣襜褕则有余○今案御览六百九十三引边让别传之牧作衣被俞本于牧下添衣二字惟陈本与本钞同】 

　　○纶巾二十九 

　　白纶巾 【刘□晋纪云王敦欲伐甘泉卓遣使送大刀及白纶巾与卓不取也○王石华校照陈俞将刘□二字抹去非也今案陈俞本又无泉字脱大刀及三字余同考隋书经籍志有刘谦之晋记廿三卷宋中散大夫谦之撰或即引此】 紫纶巾 【邺中记云石虎皇后出以女骑一千为卤簿令冬月皆着紫纶巾○今案续百川本邺中记脱为卤簿三字余同聚珍本纶误衣余亦同】 纶巾乘车?留车 【汉书云大将军梁高归第阴躬不朝宴日着纶巾乘车?留车○今案汉书无梁高考梁商传亦无此事陈俞本仍作高皆删阴躬不朝四字陈本归第更作妇弟】 以纶巾系头 【虚异志云李通丧有一客往吊之李通子哭便进上听事忽通从合中出以纶巾系头○今案陈俞本作述异志丧作卒无一字子下有方字余同】 

　　○络带三十 

　　西域腰带 【曹植辨道论云甘陵甘始有道卫余与之谈言诸梁时西域胡来献腰带悔不取之○王石华校敏改悔今案百三家曹植集道术作导引术域误城严辑全魏文曹植此论亦作导引作域陈俞本皆改引魏畧非也】 大秦络带 【吴时外国传云大秦国人皆着袴褶络带○今案御览六百九十六引吴时外国传同】 织成络带 【述异记云夏侯祖欢为兖州剌史身丧沈僧荣代之祖欢见形诣僧荣床上有织成宝饰络带夏侯曰此带殊好当能与之沈曰甚善○今案御览六百九十六引述异记欢作欣当能句作岂能见与之俞本欢作观身丧作丧于官当能句作岂能见与余同陈本兖误九身丧误表见形五字作祖观往见沈当能以下作然当慎藏后竟失去语意迥然不同】 黄金横带 【战国策云鲁仲连谓田将军东有衣冠之奉西有淄上之封黄金横带驰乎淄渑之间○今案吴师道校本剡川姚氏校本战国齐策衣冠作夜邑淄作菑封作虞姚本注云夜邑说苑作掖邑又类聚六十七引国策亦作夜邑封作娱余与原钞同陈本照姚改】 黄金具带 【史记云孝文帝遗匈奴黄金具带○今案史记匈奴传具上有饰字带下有一字余同】 金刚鲜绲 【东观记云郑遵破匈奴于是上赐金刚鲜卑绲带一具剑银各二○今案类聚六十引东观记郑作邓刚作对鲜下有早字无末句早即卑之讹耳又聚珍本姚辑本东观记邓遵传与类聚同陈俞本与原钞同陈亦脱卑字】 犀北金头 【班固与窦将军笺云复赐固犀北金头带曰此将军所自带也○今案百三家班固集窦将军作赛宪比作毗无曰严辑全后汉文此笺据书钞引自带改自服余与百三家集同陈俞本亦改服余与原钞同】 金校带 【吴书云陆逊破曹休上脱御金校带以赐逊又亲以带之○今案　六十七引吴书脱校字陈本脱末字余同】 赤石带 【魏畧云疏勒王献大秦赤石带○今案类聚六十七引魏畧带下有一枚两字陈本与原钞同】 朱带 【穆天子传云北征舍于珠泽乃献白玉进食天子乃赐黄金之环三五朱带具饰三十也○今案平津本穆天子传作酒具亦作贝余与本钞同原钞于误宇脱进字乃字饰字已据平津本订】 玉带 【楚辞云抚余佩兮缤纷高太息兮自怜注云持我玉带相纠结也○今案此见王褒九怀陈俞本仍浑称楚辞】 银带 【东观记云同上金刚鲜卑绲注中】 贝带 【史记云藉孺闳孺婉佞贵幸故惠帝时郎中皆贝带传脂粉化闳藉之属也○今案史记佞幸列传永兴节录而俞本则照史记原文引】 宝带 【荀勖答王琛书曰王陶丘州人□庙盗鲜卑金头宝带十二枚○今案百三家荀勖集人下侧注一阙字资作盗严辑荀勖文据书钞引人下空□亦作盗据订陈俞本作陶丘神庙有鲜卑金头宝带二枚恐臆改耳】 

　　北堂书钞卷第一百二十九 

　　●北堂书钞卷第一百三十　　　仪饰部上 

　　隋秘书郎虞世南撰 
　　南海孔广陶校注 
　　卤簿一　　　　　　　　警跸二 
　　钺三　　　　　　　　　豹尾四 
　　节五　　　　　　　　　鼓吹六（附录） 
　　髦头七　　　　　　　　云罕八 
　　闟戟九　　　　　　　　浑仪十 
　　漏刻十一　　　　　　　相风十二 

　　○卤簿一 

　　河南尹执金吾洛阳令奉引 【汉书旧云法驾公卿不在卤簿中云云侍中参乘属车三十六乘前有九疏云罕凤凰闟戟皮轩鸾车旗皆大夫载汉西郡时祀天于甘泉宫大驾祀天法驾祀地五郊明堂者丈三祀宗庙者九谓之小驾大驾太仆校驾法驾黄门令校驾○今案平津本旧仪据书钞仪饰部谓闟作闟车旗作旗车无时字孙氏夹注云西郡又作西都陈本改引蔡邕独断俞本仍作旧仪脱前有十字皮轩五字作銮旗车三字郡作都宫下有备字余同考本卷下亦有闟戟篇似非作阘况玉篇云闟戟名及汉舆服志亦有九斿云罕凤凰闟戟其非阘也明甚然闟戟篇支轩亦作皮轩今照本钞订改】 太仆校驾 【同上注】 将军参乘 【又云乘舆大驾仪公卿奉引太仆参御大将军参乘属车八十一乘备千乘万骑○今案平津本汉旧仪据书钞仪饰部及文选籍田赋注引御上无参字陈俞本皆改引独断非是】 羣司百官 【又卤簿叙云祭南郊乘大驾公卿奉引羣司百官大出○今案此见平津本汉官仪本篇下再引无公卿二字又羣司句原误作备千乘万骑数字是沿上条注末及下条标目而来已订改陈俞本无大出二字千乘句亦误】 千乘万骑 【徐爰释疑备壑云乘舆三驾卤簿大驾云云○今案陈本误作独断俞本与本钞同】 属车三十六 【见上注○今案见河南尹条下引汉旧仪陈俞本改引独断】 属车八十一 【已见将军参乘注中○今案亦见汉旧仪陈俞本改引独断】 五帝鸡翅 【汉官仪卤簿序云祭南郊乘大驾奉引如故其如十岁羣司百官大出祭北郊乘大驾奉引如故其余十岁五帝鸡翅扫前后诸军悉行○今案见平津本汉官仪卷下亦据书钞引羣上脱二岁二字陈本改引独断俞本无其余十岁两句五作伍翅作翘无扫字余与本钞同】 九旒云罕 【事见上河南尹注云】 前皮轩后遵游 【司马相如子虚赋云前皮轩后遵游孙叔奉辔卫公参乘○今案见文选相如上林赋遵作道子虚赋无此文子虚二字必误陈俞本已照改】 建黄钺 【张衡东京赋属车九九乘并毂■〈王车王〉弩重旃朱旄青屋戎土戒而扬挥戴金钲而建黄钺○今案文选同陈俞本同本钞旄篇引东京赋■〈王车王〉作伏】 悬豹尾 【蔡邕独断云古者诸侯贰车九乘秦灭九国兼其典服故驾车八十一乘最后一车悬豹尾○今案严辑本后汉文蔡邕独断驾车作大驾属车王谟本独断一卷亦然又典服作车服】 羽盖金华黄屋左纛 【又云凡乘舆车皆羽盖金华黄屋左纛金峻方釳繁缨重毂○今案严辑独断华下添瓜字又峻作鍐重作金而下一条引及百四十一毂篇引皆作重毂是本钞非误陈俞本亦有瓜字亦作重字毂下多则掌二字陈又羽误舆】 金峻方釳繁缨重毂 【同上注】 结飞云之祫辂立翠羽之高盖 【张衡东京赋云及将祀天郊报地功祈福乎上玄云云建辰旒之太常纷焱悠之容裔○今案文选东京赋立作树之容作以容陈俞本已照改】 殿未出乎城阙斾已回乎郊畛 【又赋云清道案列天行星陈肃肃习习隐隐辚辚云云○今案文选同】 

　　○警跸二 

　　夹道而跸 【周礼云乡士掌宾客率其属夹道而跸注跸上行也○今案近本周礼秋官乡士注无此句陈俞本掌宾客作各掌其乡之禁令陈删注俞注作跸止入也】 出殿传跸 【汉书云皇帝辇动左右侍帷帏者称警出车驾则卫官填街骑士殿则传跸止人清道奉引先置素室清宫往后○今案见汉书四十七文三王传出称警入言跸句下所引汉仪注无车驾以下九字无奉引以下十字余同俞本皇上有出警入跸四字帏作幄脱车驾二字骑士二字余亦同陈本节作五句】 警跸嘈响起 【杨修许昌宫赋云锺鼓隐而雷鸣警跸槽而响起○今案类聚六十二引许昌宫赋同严辑杨修文此赋祇据类聚引】 八神犇而警跸 【杨雄甘泉赋云诏招摇与泰阴伏钩陈使当兵属堪舆以壁垒稍夏鬼?首而焚猛狂八神犇而警跸振辚辚而军裳○王石华校裳改装今案文选甘泉赋泰作太夏鬼?首作夔鬼?虎焚作抶辚辚作殷辚陈本已照改又裳字文选陈本皆作装石华据之是也但裳亦改韵或隋以前本如是不如仍旧】 警跸叫呼 【庄子云走卒警跸呌呼而行世俗之所富贵也○今案庄子无此文考御览卷六百八十引作苏子叫作列富贵作谓富陈俞本仍作庄子】 警跸而行 【东观记云杨谏桓帝曰王者至尊出入则警跸而行○今案御览六百八十引东观作杨秉则字作有常聚珍本同姚辑本陈俞本亦作秉余与本钞同】 执戟传警 【汉书曰长乐宫户皇帝辇出百官执戟传警列诸侯王以下○今案汉书四十三叔孙通传列作引俞本与本同陈本删末句】 期嗔目日跸 【东观记云上至蓟蓟中应王郎上驾去吏民遮道不得铫期填目道左曰跸大众披避后上即位上笑曰卿欲遂跸耶○王石华校旁勒目道二字何耶今案御览六百八十引东观记驾作惊俞本亦作惊目下有大呼二字姚辑本大呼字在左下余与御览同陈本改引范后汉迥殊矣又原钞脱蹎字跸耶字巳据补】 梁王出入警跸 【汉书云梁孝王武得赐天子旌旗出称警入言跸拟于天子○王石华校补警字今案汉书文三王传跸作赶余同】 魏王出入警跸 【汉书云○今案两汉书无魏王疑即上条衍文陈俞本仍之】 桓玄警跸不绝 【晋安帝纪云桓玄至京都警跸不绝于音○今案陈俞本同亦见今晋书九十九桓玄传有玄入京师繑诏加出警入跸事而安帝纪无之】 博陆虎贲警跸 【蜀志许靖书云昔营丘翊周杖钺专征慱陆佐汉虎贲警跸○今案蜀志卷八许靖传翊作翼陈俞本照改又书上有与曹公三字原钞将此下钺篇主亲操钺一行混入此下今移正】 

　　○钺三 

　　钺大斧 【说文云钺大斧也○今案见说文戉部钺俱成戉】 建以御奸 【傅玄正都赋云虽警道而后行犹建黄钺以御奸○今案陈俞本正误三脱虽警句严辑傅玄正都赋亦脱此条】 负之以徇 【左氏云将戮庆封负之斧钺以徇诸侯○王石华校绚改徇今案见左氏昭四年传】 夏执玄钺 【说文云夏执玄钺殷执白戚又周书左杖黄钺又执玄钺殿尚书牧誓武王左杖黄钺右秉白旄○今案说文见戉部周书见世俘解王秉黄钺正国伯尚书同陈本将殷执句别为一条注并说文见上俞本祇删周书注余与本钞同】 周杖黄钺 【说文云夏执玄钺殷执白戚周杖黄钺○王石华校岁改戚今案见说文戉部】 武王举黄钺 【淮南子云武王渡孟津而阳侯之波逆流而击疾风晦冥武王举黄钺瞋目而麾之○今案淮南子览冥训训麾作撝余同又见类聚六十八引】 管仲执齐钺 【周生列云云○今案俞本同二酉丛书张辑周生烈子脱此条】 主亲操钺 【淮南子云君入庙门西南而立将入门则趋至堂下北面而立主亲操钺头授将军以栖曰从此上至天者将军制之矣○王石华校警跸篇云此条误入注语在下又校钺篇云上授末主亲操钺四字应大写在此注上今案见淮南子兵略训头上有持字余同原钞曰从以上误窜入警跸篇末已照石华移正】 杖钺当门 【世说云诸葛亮次渭滨宣王遣辛毗为军司马亮遣间谍观之遗曰有一老夫毅然杖黄钺当军门立亮曰此必辛佐理也○今案世说方正第五杖作仗理作治陈本误作世语并有增引原钞治改理者唐钞避高宗讳也】 王寻亡黄 【汉书曰王莽使王寻镇洛阳宿霸昌厩亡其黄钺寻有士扬素狂直乃哭曰此经所谓丧其资斧也○王石华校压改厩实府改资斧今案汉书九十九下王莽传镇洛阳作屯雒阳填南宫有士作土房余同陈俞本王寻五字改司徒王寻初发长安余皆照改本钞又脱阳杨二字今据汉书补】 

　　○豹尾四 

　　整豹尾 【郭璞南都赋云矫陵乌以贞侯整豹尾于后属○今案百三家景纯集作南郊贞作侦余同本钞相风篇引作两都陵作凌贞作正陈俞本脱上句余与本钞同】 建豹尾 【晋中兴书云张骏舞六佾建豹尾所署官一拟王者○今案俞本同陈本祗引舞六佾六字】 后悬豹尾 【蔡邕独断云属车八十有一乘最后一车悬豹尾以前皆省中○今案同卷卤传篇亦引严辑蔡邕独断省中二字作皮轩虎皮为之也余同陈俞本已改】 后执金吾 【应劭汉官序云豹尾此后执金吾罢屯解围○今案水经三十五江水三注引汉官序及陈俞本此作过余同】 常在豹尾 【汉书云成帝赵昭仪方八幸每上祠甘泉从常在属车间豹尾中故扬子云言屏玉女却宓妃以微戒斋肃之事○王石华校因原钞微误或遂改风非是俞本改惩亦非今案汉书八十七上杨雄传无祠字从常作常法从余同】 驰心豹尾 【曹植献璧表云伏知车驾或出臣每驰心豹尾○王石华校以尾下有司旗以建荣曰主路卜九字疑是衍文抹去从之今案陈俞本同百三家曹集严辑全魏文献璧表均脱此条】 不建豹尾 【晋阳秋云沈充起兵就王含临行顾谓其妻曰男子不建豹尾不归矣○今案世说卷中之下注引晋阳秋无沈字顾字陈俞本无就字含误舍余同原钞脱含字归误尹?巾据世说订改】 忘设豹尾 【晋中兴书云海西公初即祚○今案御览六百八十引中兴书祚作位陈俞本详畧互异】 

　　○节五 

　　行者所执 【周礼云地官掌节职郑注曰节犹信也行者所执之信○今案近本周礼掌节郑注少异陈俞本所引又互有不同】 以威蛮獠 【俗说云殷伯弟为何无忌参军何骂殷曰戆子敢尔取节来殷犹傲然谓何曰朝廷授将军三千羸兵杓竦节以威蛮僚○王石华校据陈本改灼作杖今案御览六百八十一引俗说弟作仁杓竦作狗头余同玉函辑本俗说谓据书钞百三十引枸竦往杖疏末有宁令妄自尊大耶七字盖据陈俞本耳陈俞又威作灭】 以金为之 【周礼秋官云大行人违天下之六节山国用虎节土国用八节泽国用龙节皆以金为之道路用旌节门关用符节都鄙用管节皆以竹为之○今案见大行人职原钞用虎节至泽国计脱十字又用旌误强字已据周礼订补俞本误作小行人谬矣】 黄髦加上 【汉书云初汉节纯赤太子持赤节放更为黄髦加上以相别○今案汉书六十六刘屈牦传髦作旄又御览六百八十一引汉书髦作毛初上有戾太子诛江充六字余同】 泽国用龙节 【周礼曰掌节职云凡邦国之使节泽国用龙节郑注云使卿大夫聘于天子诸侯行道之信泽多龙为节以金铸象焉必自以其国所多者以相别为信明之也○今案此永兴节录者陈俞本详畧各异原钞将周礼正文数句误窜入黄髦条下已更正】 山国用虎节 【周礼掌节职云凡邦国之使节山国用虎节郑注云使卿大夫聘于天子诸侯行道所执之信也山多虎以金为节铸象焉必自以其国所多者相别为信○今案详上】 守邦国者用玉节 【又云守邦国者用玉节郑注曰谓诸侯之国中亦自为节以辅之也玉节之制以玉为之以命数为大小也○今案见周礼地官掌节职】 守都鄙者用角节 【又云守都鄙者用每节郑注云卿大夫王子弟于其采邑有命者亦自为节以辅之角节之制未闻○今案见周礼掌节职俞本闻作详】 道路用旌节 【又曰道路用旌节郑注云道路者主治五涂之官谓乡遂大夫也其以政令及小都大都之吏皆主治五涂亦有民者旌节如今之使者所拥节是也○今案见周礼掌节职原钞云下衍卿大夫十一字从上条误窜入此已删之】 门关用符节 【又曰门关用符节郑元注云门关者凡民远出至于邦国邦国之民若来入由门者司门为之节田关者司关为之节符节如今宫中之诏符○王石华校府改符今案见周礼掌节职又民误司诏误诏脱邦国字门字已据周礼注订补】 土国用人节 【又曰凡邦国之使节土国用人节郑元注云使卿大夫聘于天子诸侯行道所执之信也土平地也平地多人为之节以金铸象焉必自以其国所多者于以相别为信明之也○今案见周礼掌节职原钞职误聘行误进脱平地也三字据周礼注订补】 货贿用玺节 【又曰货贿用玺节郑元注云货贿者主通货贿非必由市或资于民家玺节者今之印章也○今案见周礼掌节职以上八条陈俞本引郑注详畧亦任意增删】 锦车持节 【汉书西域传云初楚王侍者冯嫽能史书习事尝为汉公主使行赏于城郭诸国信之号曰冯夫人为乌孙右大将妻右大将与乌就屠相爱以汉兵方出必见灭不如降乌就屠恐曰愿得小号宣帝后得夫人自问状遣谒者竺次期门甘延寿为副送冯夫人冯夫人锦车持节诏乌就屠诣长罗侯赤谷城立元贵靡为大昆弥○今案汉书九十六下西域传王作主赏下有赐字信上有教字后得作征冯陈俞本照改】 驻车举节 【汉书云诸葛丰字少季琅邪人特立■〈罡刂〉直元帝擢为司隶校尉举刺无所避时侍中许章以外属贵幸宾客犯事与章相连丰按劾章欲奏其事适逢许侍中私出丰乃驻车举节诏章曰下收之章驰车去○王石华校诏改语谬甚今案汉书七十七诸葛丰传本作诏章原钞不误因改致误耳】 解节夜行 【东观记云郭丹为更始谏议大夫使南阳安集受更始败丹无所归节传以弊布缠裹节如担负状昼伏夜行求谒更始妻子奉还节传因归乡里○今案聚珍本东观记十七郭丹传弊作敝无如担句余同又御览六百八十一引无使南七字弊误作币如担四字作合如担余亦同陈俞本如担六字作解节二字余亦同姚辑据陈俞本】 张骞持汉节不失 【汉书云张骞使月氏匈奴得之语曰吾欲使越汉肯听我乎留骞十余载予妻有子然骞持汉节不失焉○王石华校据陈本氏改氐非也今案汉书六十一张骞传正作月氏原钞越误钺予误子已据本传订正】 苏武持汉节卧起 【又曰武使匈奴单于欲降之乃置武大窖中绝饮食武啮雪与旃毛数日不死匈奴以为神乃徙武至北海上无人处牧羊乳乃归武仗汉节卧起常持节毛尽落○今案汉书五十四苏武传绝下有不字北上无至字羊作羝仗作杖余同陈本常作操无啮雪句无乳乃句余同】 自所持节授岑彭 【东观记云光武使吴汉收谢躬令岑彭助汉为方畧上以常自所持节授岑彭○今案聚珍本卷九岑彭传上以句作授以所持节姚辑本陈俞本与本钞同】 征东时节给司空 【晋永昌起■〈尸外立内〉注云元帝使当朝司空王导拒王敦诏曰以吾征东时节给司空○今案陈俞本脱考御览六百八十一引永昌起居注无当朝二字余同】 刘章夺节 【汉书云章已杀吕产帝令谒者持节劳章章欲夺节谒者不肯章召从与载因节信驰斩长乐卫尉吕更始遂入北军○王石华校补夺节二字今案汉书卷三高后纪召作乃遂作还陈俞本照改又本钞载误战吕误宫据汉书订改】 王机求节 【晋中兴书云王机广州人逐刺使郭纳迎机为刺使纳乃持节出都亭避之城外机就纳求节纳答机曰大朝所赐等威所假义不得与○今案御览六百八十一引中兴书逐作背纳作讷无都亭六字无答机二字无大朝八字俞本微异陈本改引今晋书】 封节置塞上 【汉书南越传云韩于秋入越破小县越以兵击千秋等灭之使函封汉使节置塞上○今案汉书九十五南越王传小县作数小邑余同陈俞本入上有兵字余亦照改】 悬节于东门 【汉记云董卓谓袁绍曰刘氏种不足复遗绍勃然曰天下健者岂惟董公横刀长揖径出悬节于上东门而奔冀州○今案御览六百八十一引及汪辑本张璠汉记同姚本脱又本钞刀篇引英雄记亦同陈俞本改引范后汉皆同】 握节以死 【左氏曰宋襄公夫人乃襄王之姊也昭王不礼焉夫人因戴氏之族以杀襄公之孙孔叔公孙锺离及大司马公子卬皆昭公之党也司马握节以死故书以宫杜预注曰节者今之符信也○今案左氏文八年传娣作姊令作国陈俞本照改陈删杜注】 握节受宕 【晋中兴书云杜弘在郁林与王机结好机劝取交州弘亦不无意乃执机节曰当相与送持何可独捉机遂以节与弘并受害○今案御览六百八十一引中兴书弘俱作弢无亦不句末三字作并为陶侃所杀陈俞本仍作弘有增引与御览略同】 相与迭持何可独捉 【同上注】 因夺不还忧恚而死 【献帝纪曰太傅马日磾假节循抚郡袁术在座借观之因夺不还日磾忧恚而死○今案类聚六十八引献帝春秋座作寿春余同又御览六百八十一引亦作献帝春秋作寿春马上有司字余同陈本无司字余同御览】 

　　○鼓吹六（附录） 

　　原鼓吹之攸始盖受命于黄轩 【陆机鼓吹赋云原鼓吹之攸始盖受命于黄轩播威灵于兹乐亮圣王之所处气纳畏口手径鲁施行潜转以田肆漂渴响而兴胡○今案类聚六十八引及百三家集鼓吹赋攸作伊王之四字作气而成文无气纳以下本钞百零八鼓吹篇引亦作攸始严辑全晋文此赋与类聚同陈俞本照改惟俞本受作禀】 古之军声振旅献捷之乐 【孙毓东宫鼓吹议云皇太子初给鼓吹有诏问讲学出入为当作鼓吹与不以闻毓作议曰鼓吹者盖古之军声振旅献捷之乐也施于时事不常用后因以为制用之道路焉所以显德明功振武和众求使后世无忘其章率而合宜者也○今案陈俞本与下脱不字脱旅字常作当脱用字俞本又制下多用之期会四字余同严辑孙毓文从鼓吹者起引忘作亡无宜字余同但脱去原引书名】 后世无忘其章 【同上】 有切然后能加 【庾□与谢尚笺云年来大时军推欲见加鼓加吹下官谓寔有切然后能加宜加荅曰金石之乐自宜侯之有吾今从镇沙汉足下便是中腹之要自宜重声寔以薄其俗况此萧鼓亦之雅哉○今案原钞必有脱讹严辑庾翼庾亮庾阐庾肃之各文皆脱此条陈俞本亦脱】 出入陈作移风易俗 【孙毓东宫鼓吹议云礼乐久教义有所指给鼓吹以备典章出入陈作用以移风易俗○今案陈俞本同严辑孙毓文脱书名】 以备典章 【同上○王石华校俗改备】 为国盘娱 【应劭汉官仪云鼓吹云云○今案六十八引汉官仪娱下有御侮爪牙句平津辑本及严辑皆祗据陈本仪饰部引照添此句】 入门而停 【干宝晋纪云刘毅为司隶校尉皇太子鼓吹入东腋门毅奏劾保傅以为不敬而停门外诏赦之乃入○王石华校以原钞保傅误窦传旁勒未改今案陈俞本腋作掖而作止奏劾四字在外字下乃作然后余同又见今晋书四十五刘毅传与陈俞本同】 望阙而止 【别传云质为北中郎将朝京师上迟其到虎贲问讯相续诏大将军列卤簿作鼓吹云云○今案类聚六十八引吴质别传迟作欢喜□广二字作比至家无大字余同陈本无□字吹下有以迎之三字余与类聚同】 音节谐捷 【世说云王大汉书汉书少时旧有田舍者语言亦楚武帝唤时贤共言技艺之事王都无所■〈门外卦内〉意色殊恶自言知打鼓吹帝即令取鼓以权于坐振袖而起杨搥奋击音节谐捷神气豪上○今案世说豪爽十三者作名言作音■〈门外卦内〉作关以权作与之余同又明本吴淑事类赋引说误本■〈门外卦内〉作解以权作使击之槌作桴谐捷以下作竟苦无人举坐皆叹其雄爽陈本照世说改俞又加节】 自来人思 【俗说云桓元作诗思不来辄作鼓吹既而思得云鸣鹤响长阜叹曰鼓吹固自来人思○今案类聚六十八引俗说来作乘鹤作鹄陈本亦改鹄余同玉函辑本俗说谓书钞百三十类聚六十八皆引作鸣鹤响九皋殊欠分明】 巫山高有所思 【伍辑之铙歌补词曰余寻其典名巫山高有所思将进酒及芳树表期商六篇似有深情邪广其音以补令政也○今案陈本之下有古字无补词二字无余寻五字表期以下作皆鼓吹词也俞本余寻五字作古铙歌有四字表期五字与陈同合政改今进余同】 将进酒及芳树 【同上注】 声音抑扬精妙瑰玮 【何承天铙歌诗序云其声音抑扬精妙瑰玮世亦不易言也○今案百三家本何承天集脱世亦二字陈俞本与本钞同】 震天动地荡岳薄风 【傅元朝会赋云于是六锺隐其骇夺鼓吹作乎云中及震天而动地荡海岳而薄风云○今案陈俞本同百三家集严辑傅集朝会赋均脱此四句】 顾穹谷以含哀仰归云而落音 【陆机鼓吹赋云音踯躅于唇吻若将舒而复回曲周详以齐骇各从节以刻哀○今案类聚六十八引鼓吹赋作唇吻作含哀仰误卯无曲周二句原钞唇误辱含误合已据订正百三家陆机集若作舌严辑陆机集据类聚引皆脱曲周二句俞本与严辑同】 陵危节以清越溯高冥而相绍 【又云放长激而□引兴奇变而持矫云云○今案本钞百零八鼓吹篇引陆机鼓吹赋有兴奇二句特作特陵作护严辑机集脱此四句俞本有标目二句余亦脱】 跃厘朕之潜下落九天之高禽 【又云跃厘朕之潜下落九天之高禽若乃廵郊垌奉军马咏南城惨巫山之遐险欢芳树之可荣○今案类聚六十八引陆机鼓吹赋及百三家机严辑机集与俞本引皆无跃厘二句郊下有泽戏野三字军作君余同陈本全脱】 长史假鼓吹 【东观记云建初八年拜班超为将兵长史假鼓吹幢麾○案类聚六十八引东观记拜误称余同姚辑本聚珍本亦然并幢作黄陈本麾误尾余亦同】 边远假鼓吹 【晋中兴书曰汉武帝南平百越始置交趾九真日南合浦南海郁林仓梧凡七郡立交州刺史以统之以州边远山越不宾宜加威重七郡皆假以鼓吹○王石华校旁勒越始两字以陈本所无而疑之邪今案御览五百六十七引中兴书趾作址真作贞无统以之三字假作加陈本脱百越四字脱九真二字脱山越四字加作振俞本亦脱百越四字山越作山粤加亦作振余皆同原钞脱百字置字凡字浦误补巳据御览订正】 作鼓吹而还 【魏略云夏侯儒字骏林为征南将军都督荆像州正始二年朱然围樊城城中守将乙修等求救甚急儒进屯邓塞以兵少不敢进但作鼓吹设驺从去然六七里翱翔而还矣○今案魏志张既传注引魏略骏作俊为征上有宣王二字驺作导余同　　　钦定图书集成乐律典一百三十三引魏略无宣王二字陈俞本无字骏林三字都督五字乙修二字邓塞作城外敢下有妄动二字设驺以下作以骇听闻四字余同】 鼓吹回还 【吴志云曹公出濡须口吴主权乃乘轻船从灞濡须口入曹公使精严弓弩不得妄发权行五六里回还作鼓吹曹公见舟船器仗军伍整肃乃叹曰生子当如孙仲谋○王石华校云案从濡十余字皆小注语宜作小字今案吴志卷二孙权传注引吴历乃叹作喟然叹原钞脱轻字脱严弓以下十七字脱孙仲谋三字濡误灞仗误使及误作大写之字均照吴志订正本直题吴历盖从类聚六十八引订故省节微异耳】 

　　附录 

　　作鼓吹称万岁 【江表传曰曹公山濡须口号步骑四十万临江饮马孙权率众七万使夜入魏军选健儿百余人径诣曹公营下使逾垒斩得数十级北军惊骇举火如星宁已还入营云云○今案吴志卷十甘宁传注引江表传无口字逾作踰然本钞百二十六鹿角篇引亦作逾陈俞本字句略增微有小异然此下四条均入鼓吹篇内惟本钞另列作附录者为诸篇创见之例料必永兴续增而未入本类者今仍其旧以存本来面目云】 作鼓吹入宴饮 【吴录曰太尉范慎字敬祖在武昌自造冢及营作长石室时与参佐宾客云云○今案御览五百五十九引吴录无太尉字无字敬祖字石作名无参佐字余同陈俞本亦无字敬祖及自造五字无石字余亦同】 罢黄门鼓吹 【东观记云和熹后传云下口尚书曰国家离乱大厦未安黄门鼓吹曷有燕乐之志欲罢黄门鼓吹○王石华校以吹下衍执业重一时决其录也九字删去今案聚珍本姚辑本和熹邓皇后传无此条本脱书曰以上曷有以下作今宜罢去四字俞本门下添旧有二字余与陈同】 夺孟达鼓吹 【蜀志曰关羽围襄阳连呼刘封孟达命发兵自助达辞以山郡初附未可摇动不承羽命先主恨之又封与达不和寻夺达鼓吹○今案见蜀志卷十刘封传与陈俞本亦微有小异】 

　　○髦头七 

　　虎士服 【挚虞决疑要注云世祖曰髦头之义何谓邪彭权曰国有奇恠触山截水无不崩溃难畏髦头故使虎士服之以卫至尊也张华对世祖曰臣以为壮士之怒髦勇冲冠义取于此也○今案御览六百八十引要注无对世祖三字余同陈俞本权曰下有泰记曰三字是又转引者余则详略互有小异】 熊皮冠 【徐爰释疑畧注云乘舆黄麾内羽林班弓箭左罼右罕执罼罕者冠熊皮冠谓久髦故使执事戴皮冠以仿其名○王石华校据陈本箭下添手字今案广韵下平引徐爰释疑无畧注二字林　作仗箭下无手字者上无罕字无故使以下余同又陈俞本内下添有字左罼以下十二字作左右执事官带熊冠余同】 髦跃冲冠 【见上虎士服注】 使之先驱 【列异传云秦文公时梓化为牛以骑击之不胜或随地解披发牛畏之入水故秦因是置髦头骑使先驱又玄中记云秦王使三百人被头以赤丝绕树有一青牛出迎之走入河于是秦王因立髦头骑也○今案范书卷一下光武纪注引列异传随作堕余同御览六百八十引元中记迎作逐河作水余同陈本列异传无以骑字胜作服又玄中记丝绕树作树叶二字俞本祗注列异传亦与陈本同】 虎贲髦头 【东观记云东海王强置虎贲髦头云罕○今案聚珍本东观汉记卷七东海恭王强传及万花谷后卷七引均无云罕二字余同姚辑本亦然陈俞本置作赐亦无此二字而添引宫殿设钟虡之县之县拟千乘舆二句】 命置髦头 【魏武表云不悟陛下复加后命命置髦头恩荣莫盛于此也○今案御览六十彳引魏武谢置旄头表恩荣句作以此表海四字陈俞本脱不误二字余与本钞同】 髦头剑挺 【汉书云宣帝饮酎行祠孝昭庙先駈髦头剑挺□首摇插泥中刃向乘舆○今案汉书梁邱贺传駈作驱□首摇插泥中作堕坠首垂泥中余同御览六百八十引坠作地俞本酎作酣首上作堕字摇作垂刃作刀余同陈本颇简】 髦头驰还 【东方朔传云武帝幸甘泉宫长安驰道中央有虫覆而赤髦头驰还以闻○今案太平御览六百四十三引东方朔别传长安作长平余同本钞四十五狱篇一百五十七阪篇长安皆作至长陵平阪】 

　　○云罕八 

　　游猎 【蔡邕独断云毛诗曰斋侯好田猎毕弋百姓苦之案毕弋皆取禽之网襄公游猎大施毕弋遂为行饰○今案陈俞本无蔡邕六字作诗卢令篇序百姓上有而不修民事句苦之下有故陈古以风焉句又引徐广车服注云云罕罼??干也】 掩羣 【上林赋曰弋玄鹤舞干戚载云??干掩羣雅○今案原钞鹤误龙脱??干字衍屏字照文选订改陈俞本亦同】 云罕飞旒 【傅玄正都赋云鸾旗即举承以皮轩云??干飞旒闟戟婵媛○案百三家傅玄集脱收此条云??干二句已见本钞闟戟篇引俞本与本钞同陈本祗引云??干二句而误作三都】 云罕晻霭 【潘岳籍田赋云五辂和鸾九旒扬斾琼钑入蘃云云○今案文选籍田赋和鸾作鸣銮旒作旗余同陈俞本亦作鸣銮余与本钞同】 前驱云罕 【汉旧仪云法驾前駈有九旒云罕凤凰闟戟○今案详同卷簿篇河南尹条下】 前施罼罕 【徐爰释疑畧注云罼通作毕因星形以名一曰天衢故羽林前施罼??干以象之○今案陈俞本同】 

　　○闟戟九 

　　闟戟胶葛 【张衡东京赋云云罕九旒云云○今案闟文选东京赋旒作斿陈俞本与本钞同】 戟婵媛 【傅玄正都赋云云罕飞旒○今案详上云??干篇】 闟戟皮轩 【汉辨事云前驰有九旒云罕云云○今案辨事当作杂事考本卷上卤簿篇河南尹条下引作汉旧仪】 

　　○浑仪十 

　　羲和旧器 【王蕃浑天说云浑仪莠和旧器历代相传谓之璇玑矣○今案陈俞本同】 厯代宝器 【起居注曰相国表曰闲者平长安获张衡所作浑仪土圭厯代宝器以久沈寇戎谨遣奉送归之天府又颜延之上立浑天铜仪表曰大军旋师浑仪在路肆观奇秘厯异宝及王府○今案御览卷二吴淑事类赋卷一引义熙起居注相上有十四年字无以久五字余同又御览卷二引延之表厯作绝无游及句陈俞本土圭误至圭陈脱颜注俞则无旋师四字游作旋余亦同】 玉仪 【尚书考灵曜云观玉仪之游昏明主时乃命中星注曰以玉为浑仪故曰玉仪昏明主时谓昼夜漏刻○今案晋书天文志引考灵曜观玉句在中星下又初学记卷一引游作斿无昼夜句陈俞本无观字游作制脱乃命句余亦同】 璇衡 【风土记云璇衡即今之浑仪也古者以玉为之转运者为玑持正者为衡一说言以良玉为管中有光盖取明以助远察也○今案原钞脱持正句脱以字有字光误先据御览卷二引风土记订补陈俞本脱正以下四句】 旋者还也玑者几也 【尚书大传云旋者还也玑者几也其变几微而所动者大谓之旋玑注曰旋玑玉衡犹今浑天仪○今案陈恭甫疏证本据史记五帝本纪正义天官书索隐及御览廿九引玑作机无注曰以下陈俞本皆脱】 着天体布星辰 【王蕃浑天说云浑仪以察三光分宿度象以着天体布星辰案斯二者以考于天盖详察矣○今案陈本无象字余同俞本亦然并布作步】 转浑天定时节 【益部耆旧传云洛下黄闳明晓天文于地中云云○今案明本吴淑事类赋引脱黄字余同又说郛本益部传亦脱黄字脱定时节三字陈俞本与本钞同】 平气立常 【春秋潜潭巴云琁玑者转舒天心玉衡者平常立气也○王石华校因原钞转下衍阍字又改作闇几不可句矣今案玉函山房辑本潜潭巴及俞本与本钞同】 上应晷度 【晋阳秋云吴有葛衡字思真作浑天仪使地居中以机动之若天转而地正以上应晷度○今案○○○钦定图书集成厯法典卷九十七引晋阳秋无字思真三字原钞脱动字脱若天字脱以字均据订补吴淑事类赋卷二引晋阳秋衡作道余同陈俞本以机十一字作以旋转之余亦同】 以齐七政 【尚书曰正月上日受终于文祖在旋机玉衡以齐七政圣云以璇为机以玉为衡玑转也玉者以正天文之器也○今案舜典旋作璇释文云璇音旋注文中孔传祇有玉者以正句但岳本闽本皆作王者与原钞正合余注或隋前古本今不可考陈俞本则照今本孔传改而已】 以察三光 【已见上着天体注云○今案详本篇王蕃浑天说】 归之天府 【见上厯代宝器注中○今案详本篇上义熙起居注】 常在候台 【王蕃浑天说云浑天遭周秦之乱师徒断绝而求其文浑仪常在候台是以不废○今案御览卷二引浑天说求作丧文下有惟字余同陈俞本师徒八字作器物断毁余亦同】 洛下闳浑天 【桓子新论云杨子云好天文问之于黄门作浑天老工闳曰我少作其事不晓达其意到今七十乃始适知又老且死矣○王石华校黄门改黄闳非是今案严辑全后汉文卷十五新论离事篇谓从未改本引作黄门作老工始作甫余同又问经堂本新论谓从御览卷二天部引黄上有洛下二字作浑作以浑老工作之说到今句作到今七十始知其理此据陈俞本者也】 折其玉斗失其金椎 【孝经援神契云后偷任威云云注云偷苟且也玉斗朼斗以玉为之喻浑仪也金椎以喻国之重宝也○今案御览卷二引援神契同俞本注文迥异】 

　　○漏刻十一 

　　建日官 【李尤漏刻铭云仰厘七曜俯从坤德乃建日官俾立漏刻昏明既序景曜不忒○今案百三家集李尤铭从作顺乃作力注云一作乃其题下夹注又云玉海摘昏明二句为晋李充铭谓见类聚今考类聚仍是李尤又严辑后汉文李尤铭据书钞引从改顺并有增引盖照陈俞本也】 制妙器 【孙绰漏刻铭曰乃制妙器挈壶是铨累筒三阶积水成渊渊漏则盈承虚赴下灵虬吐注阴虹承写○今案类聚六十八引孙绰铭无累筒二句器作漏渊作川余同御览卷二引无乃制二句渊满作器满余同陈俞本筒作个写作泻陈更绰误纪】 挈壶司刻仙叟秉矢 【王廙洛都赋云挈壶司刻漏懱泻流仙叟秉矢随水沉浮指日命分应则唱筹○今案原钞廙误褎考百三家王褎集无洛阳赋惟御览卷二引此赋褎作廙矢作尺无指日二句余同陈俞本仍误褎】 孔壶为漏浮箭为刻 【续汉书律厯志云孔壶为漏浮箭为刻下漏数刻以考昏明焉○今案续汉志同亦见文选注五十六引】 仰厘 【巳见建日官注】 爰暨 【崔骃漏刻铭云天德动顺人以立信乃作斯策以咸漏慎封掌今揽爰暨四极○王石华校将渥慎今揽四字旁勒未详今案百三家崔骃集漏刻铭慎作润掌作传揽作览余同俞本已改】 昼参晷景夜分星宿 【桓子新论云余前为郎典漏刻燥湿寒温辄异度故有昏明昼夜昼日参以晷景夜分参以星宿则得其正○今案　全后汉文十五新论离事篇同谓得自未改本即此考初学记廿五引脱昼日二字无夜分以下余同问经堂本新论是据陈本与初学记亦同】 昏明既序景曜不忒 【已见上建日官注】 累筒三阶 【已见制器妙注】 昼夜百刻 【说文云漏以筩盛水刻节昼夜百刻又汉书曰漏刻以一百二十为度注曰哀帝有短祚之期故增之○今案见说文水部类聚六十八引说文筩作铜余同段本则筩盛作铜受百刻作百节注云百节依韵会所据小徐本订又汉书十一哀帝纪同惟注回异此非近本可知】 冬昼三十刻春昼四十刻 【汉旧仪云冬至昼三十五刻后九日加一刻立春昼夜三十八刻○今案平津辑本汉旧仪补遗卷下作冬至昼四十一刻后九日加一刻至立春昼四十六刻夜五十四刻此据陈俞本耳然本钞标目与注不对亦有讹脱】 夜漏鼓鸣昼漏钟鸣 【汉杂事云鼓以动众夜漏鼓鸣则起昼漏壶干钟鸣则息崔寔政论曰诺昼曰鸣漏昼易成中云不得有于者○今案　　　钦定图书集成厯法典卷九十九引汉杂事同又御览卷二引注文鼓上有尽字壶干二字亦作尽字钟作钲余亦同陈俞本与本钞同然删去政论以其甚舛脱不可读也】 挈金壶以南罗藏幽水而北戢 【陆机漏刻赋云既穷神以尽化又设漏以考时云云○今案类聚六十八引陆机漏刻赋时下有尔乃二字即据标目二句百三家机集及陈俞本皆然】 灵虬吐注阴虫承写 【已见制妙器注】 指曰命分应则唱筹 【已见上仙叟秉矢注】 激县泉以远射跨飞途而遥集 【又陆机赋云激悬泉以远射跨飞途而遥集伏?虫以承波吞恒流其如揖○今案类聚六十八引机漏刻赋及百三家本俞本均?作阴揖作挹陈本祗引标目二句】 击刀斗传五夜 【汉旧仪云五夜甲乙丙丁戊夜又相传救守火师内户外数五止宫城门击柝云云百官徼直符行卫士周庐击木柝护呼备水火○今案初学记廿五引卫宏汉旧仪至戊夜二字平津辑本引至五止二字师作帅谓据书钞而陈本无相传二句未知所据何本也又文选五十六新刻漏铭注引旧钞作宫城门传五百官直符行卫士周庐击木柝讙呼备火与原钞小异然知宫城以下非连文乃再引旧仪者】 率九日减一等 【续汉书律厯志云霍融上官漏刻率九日减一等○今案原钞误将下条董贤为郎窜入此注非也已据初学记三十五更正】 董贤传漏 【汉书董贤为郎传漏阶下上见而悦之○今案汉书九十三贤传阶作殿陈俞本亦改殿御览卷二引阶作陛余则加详此永兴节录耳原钞误窜入上注当另为一条】 孙权立表 【吴录云吴范字文则善占候关羽将降孙权问范期日中时立表下漏以待之及中羽至○今案类聚六十八引吴录无字文则三字日上有明字所引颇详陈本照增】 

　　○相风十二 

　　祥乌司飊 【庾阐扬都赋云祥乌司□丹墀竟陛○王石华校旁勒境陆二字未改今案原钞乌误鸟竟陛误境陆已据御览卷九引扬都赋订正俞本同陈本仍误鸟】 凌乌正侯 【郭璞南郊赋云矫凌乌以正候兮整豹尾于后属○今案百三家郭集南郊赋凌作陵正作侦本钞豹尾篇引作南都作陵作贞陈俞本误两都陈又乌误鸟余与本钞同】 能立成器 【傅玄相风赋云夫能立成器以占吉凶之先见者莫精乎相风蛇盘虎以为趾建修竿之前亭体正直而无挠度经高而不倾○今案类聚六十八引玄相风赋及百三家集辑此赋夫能三句是序蛇盘四句是赋蛇盘虎作蜿盘兽余同又百三家集经高改径挺陈俞本则互有同异又原钞夫能五字误将下条太仆五字窜入已更正】 颇有枢机 【又云太仆寺丞岱君立一竿竹于前庭其上颇有枢机摇以鸡毛占事知来与彼无异乃简易之至殊于太史相风○今案严辑傅玄赋无此文惟辑傅咸相风赋据　户卷九引岱君作武君宾立作树无竿字摇作插百三家咸集及俞本均与御览同陈本则改引先贤传作高岱摇作标占事以下不同】 知自然 【又云昔之造相风者其知自然之极乎上稽天道阳精之运表以灵乌物象其类镇以金虎玄成其气○今案类聚六十八引傅玄相风赋有者之二句百三家玄集此赋阳精作阴阳俞本亦然惟严辑此赋与本钞同】 察氛祲 【沈约宋书云战国并争旅师数出元鸟之设务察氛祲疑是秦制也○王石华校照陈本风侵改氛祲今案陈本又脱疑是句俞本将此条改入类聚内作宋书舆服志元作悬余引颇详】 采修竹于增城 【潘岳相风赋云采修竹干增城口相风口紫度厯寒暑而靡凋众系星而拂口据神兽于下趾栖灵鸟于上标○今案陈俞本增作层无相风句无众繁句据作踞余同】 建竹竿于前庭 【已见立能成器注○今案亦见本篇颇有枢机注】 摇羽其首丹漆弗形 【傅玄又赋云籊籊竹竿在武之庭厥用自然既修且真云云经之营之不日而成○今案严辑傅咸集据御览卷九引咸相风赋摇作插形误营真作贞改真者宋钞时避仁宗讳耳百三家咸集俞本亦然陈本祇引籊籊二句仍作玄考玄赋无此文】 托处幽闲违众特立 【张华相风赋云太史相风西城上而赋者又岂以其云云无羽毛之饰而丹漆不为之容乎○今案百三家华集史下有候部二字而上有在字而赋者又四字作作者弗为余同俞本亦然陈本竟改四字为句与各本迥殊未知何本】 遇风乃动 【述征记曰长安台上有相风铜乌或云此遇千里风乃动○今案　九十二引述征记台上作灵台无或云以下白柘卷二引台上作南宫无或云此千里五字海录碎事卷一引亦作灵台与本钞同御览五百三十四引又与海录同俞本伙铜字陈本铜乌作鸟余同】 候风来征 【傅玄相风赋云栖神乌于竿首候祥风之来征○今案类聚六十八引傅玄相风赋与百三家玄集及陈俞本侯皆作俟】 

　　北堂书钞卷第一百三十 

　　●北堂书钞卷第一百三十一　　仪饰部下
  </div>
  <div class="pagination">
   <a href="北堂书钞_page30.html">
    上一页
   </a>
   <span>
    ...
   </span>
   <a href="北堂书钞_page26.html">
    26
   </a>
   <a href="北堂书钞_page27.html">
    27
   </a>
   <a href="北堂书钞_page28.html">
    28
   </a>
   <a href="北堂书钞_page29.html">
    29
   </a>
   <a href="北堂书钞_page30.html">
    30
   </a>
   <span class="current-page">
    31
   </span>
   <a href="北堂书钞_page32.html">
    32
   </a>
   <a href="北堂书钞_page33.html">
    33
   </a>
   <a href="北堂书钞_page34.html">
    34
   </a>
   <a href="北堂书钞_page35.html">
    35
   </a>
   <a href="北堂书钞_page36.html">
    36
   </a>
   <span>
    ...
   </span>
   <a href="北堂书钞_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
