<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 228 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 228 页/共 320 页</h1>
    <div class="content">　　徐州二
　　原箴汉扬雄徐州箴曰海岱伊淮东海是渚徐州之土邑于蕃宇大野既潴有羽有孤桐蠙珠泗沂攸同实列蕃蔽侯衞东方民好农蚕大野以康帝癸及辛不只不恪沈湎于酒而忘其东作天命汤武勦絶其绪祚降周任姜鎭于琅琊姜氏絶苖田氏攸都事由细微不虑不图祸如丘山本在萌牙牧臣司徐敢告仆夫
　　兖州一
　　原尚书禹贡曰济河惟兖州厥贡漆丝厥篚织文浮于济漯达于河　周官曰河东曰兖州其山鎭曰岱山其泽薮曰大野其川河泲其浸卢维其利蒲鱼　春秋元命苞曰五星流为兖州兖之言端也言隄精端故其气纤杀分为郑国　汉书天文志曰角亢氐为兖州之分野
　　兖州二
　　原箴汉扬雄兖州箴曰悠悠济河兖州之防九河既导雷夏攸处草繇木条漆丝絺纻济漯既通降丘宅土成汤五徙卒都于亳盘庚北渡牧野是宅丁感雊雉祖已伊忠爰正厥事遂绪髙宗厥后陵迟顚覆厥绪西伯戡黎祖伊奔走致天威命不恐不震妇言是用牝鸡是晨三仁既知武果戎殷牧野之禽岂复能耽甲子之朝岂能复笑有国虽久必畏天咎有民虽长必惧人殃箕子歔欷厥居为墟牧臣司兖敢告执书
　　豫州一
　　原尚书禹贡曰荆河惟豫州厥贡漆枲絺纻厥篚纤纩锡贡磬错浮于洛达于河　周官曰河南曰豫州其山鎭曰华山其泽薮曰圃田其川荥洛其浸波溠其利林漆丝枲　春秋元命苞曰钩钤星别为豫州豫之为言序也言阴阳分布各得处也　汉书天文志曰房心为豫之分野
　　豫州二
　　原箴汉扬雄豫州箴曰郁郁荆河伊洛是经荥播枲漆惟用攸成田田相拏庐庐相距夏殷不都成周攸处豫野所居爰在鹑墟四隩咸宅防内莫如陪臣执命不虑不图王室陵迟丧其爪牙靡哲靡圣捐失其正方伯不维韩卒擅命文武孔纯至厉作昏成康孔寜至幽作倾故有天下者毋曰我大莫或余败毋曰我强靡克余亡夏宅九州至于季世放于南巢成康太平降及周微带蔽屛营屛营不起施于孙子王赧为极实絶周祀牧臣司豫敢告柱史
　　雍州一
　　原尚书禹贡曰黒水西河惟雍州厥贡惟球琳琅玕浮于积石至于龙门西河　周官曰正西曰雍州其山鎭曰岳山其泽薮曰蒲其川泾汭其浸洛渭其利玉石春秋元命苞曰东井鬼星散为雍州分为秦国东距殽阪西有汉中南含髙山北阻居庸得东井动深之萌其气险也　春秋文耀钩曰华岐以北龙门积石南至三危之野雍州属魁星　河图曰秦地方千里　汉书曰秦得百二【苏林曰言秦地险固以二万人足当得诸侯百万人】　天文志曰东井舆鬼为雍州分野　太康地记曰雍州兼得梁州之地西北之位阳所不及阴气雍阏故取名焉
　　雍州二
　　原诗晋挚虞雍州诗曰于皇先王经启九有有州惟雍居京之右土载奥区山包神薮嘉生惟繁庶类伊阜悠悠州域有华有戎外接皮服内含岐丰周余既没夷徳未终莫不慕义易俗移风
　　原箴汉扬雄雍州箴曰黒水西河横截昆仑邪指阊阖画为雍垠上侵积石下碍龙门自彼氐羌莫敢不来庭莫敢不来匡每在季王常失厥绪侯纪不贡荒侵其防陵迟衰微秦据以戾兴兵山东六国顚沛上帝不宁命汉作京陇山以徂列为西荒南排劲越北啓彊胡幷连属国一护攸都盖安不忘危盛不讳衰牧臣司雍敢告缀衣
　　益州一
　　原春秋元命苞曰觜参流为益州益之言隘也谓物类并决其气急切决列也　汉书天文志曰觜蠵参为益州分野　扬雄蜀本纪曰蜀始王曰蚕丛次曰伯雍次曰鱼鳬　又曰武都人有女蜀王纳以为妃疾卒葬于成都作石镜一枚以表其墓　十州志曰蜀王杜宇自号望帝　左思蜀都赋曰外负铜梁宕渠内函要害膏腴
　　益州二
　　原箴汉扬雄益州箴曰岩岩岷山古曰梁州华阳西极黒水南流茫茫洪波鲧堙降陆于时八都厥民不隩禹导江沱岷嶓啓干逺近厎贡磬错砮丹丝麻条畅有稉有稻自京徂畛民攸温饱帝有桀纣沈颇僻遏絶苗民灭夏殷绩爰周受命复古之常幽厉夷业破絶为荒秦作无道三方溃叛义兵征暴遂国于汉拓开疆宇恢梁之野列为十二光羡虞夏牧臣司梁是职是图经营盛衰敢告士夫
　　幽州一
　　原释名曰幽州在北幽昧之地也　周官曰东北曰幽州其山鎭曰医无闾其泽薮曰貕飬其川河沛其浸菑时其利鱼盐　春秋元命苞曰箕星散为幽州分为燕国幽之为言窈也言风出入窈敏劲易晓故其气躁急　汉天文志曰箕尾为幽州分野
　　幽州二
　　原箴汉扬雄幽州箴曰荡荡平川惟冀之别北阨幽都戎夏交偪伊昔唐虞实为平陆周末荐臻迫于獯鬻晋失其陪周使不阻六国擅权燕赵本都东限濊貊羡及东胡强秦北排公城壃大汉初定介狄之荒元戎屡征如风之腾义兵涉漠偃我边萌既定且康复古虞唐盛不可不图衰不可或忘隄溃蚁穴器漏鍼芒牧臣司幽敢告侍旁
　　并州一
　　原周官曰正北曰并州其山鎭曰恒山其泽薮曰昭余祁其川虖沲呕夷其浸涞易其利布帛　春秋元命苞曰营室流为并州分为衞国之鎭立为明山并之为言诚也精舍交并其气勇抗诚信也　汉书天文志曰营室东璧为并州分野　太康地记曰并州不以衞水为号又不以恒山为名而云并者盖以其在两谷之间乎韩魏赵谓之三晋即并冀二州是其地也
　　并州二
　　原箴汉扬雄并州箴曰雍别朔方河水悠悠北辟獯鬻南界经流画兹朔土正直幽方自昔何为莫敢不来贡莫敢不来王周穆遐征犬戎不享爰貊伊徳侵玩上国宣王命将攘之泾北宗周罔职日用爽蹉既不俎豆又不干戈犬戎作难毙于骊阿太上曜徳其次曜兵徳兵俱顚靡不悴荒牧臣司并敢告执纲
　　交州一
　　原苗恭交广记曰汉武帝元鼎中开拓土境北开朔方南置交阯刺史建安二年南阳张津为刺史交阯太守士燮表言伏见十二州皆称曰州而交独为交阯刺史何天恩不平乎若普天之下可为十二州者独不可为十三州诏报听许拜津交州牧加以九锡彤弓彤矢礼乐征伐威震南夏与中州方伯齐同自津始也　太康地记曰交州本属扬州取交阯以为名虞之南极也周有天下越裳氏慕圣人之德重九译贡白雉秦灭六国南开百越置桂林象郡以赵佗为龙川令因秦之末自擅南裔汉髙革命加以王爵始变椎髻袭冠冕焉
　　交州二
　　原箴汉扬雄交州箴曰交州荒裔水与天际越裳是南荒国之外爰自开辟不羁不绊周公摄祚白雉是献昭王陵迟周室是乱越裳絶贡荆楚逆叛四国内侵蚕食宗周臻于季赧遂入灭亡大汉受命中国兼该南海之宇圣武是恢稍稍受羁遂臻黄支杭海三万来牵其犀盛不可不忧强不可不惧顾瞻陵迟而忘其规摹亡国多逸豫而存国多难泉竭中虚池竭濑干牧臣司交敢告执宪
　　河南郡一【案河南京兆二郡所载事与京尹当相通】
　　原应劭汉官仪曰河南尹所治周地秦兼天下置三川守河雒伊也汉更名河南【详京尹】　谢承后汉书曰华崧为河南尹优贤养民兴教崇化至其翦治强宗威烈不亏遂见谮毁　又曰羊陟迁河南尹下车计日受俸尝食干饭茹菜禁断豪右嘱托书疏不与交通断理寃徒进用善士节操者旌表异行　魏志曰司马芝为河南尹抑强抚弱私请不行芝为教与羣下曰盖君能设教不能使吏必不犯也吏能犯教而不能使君必不闻也夫设教而犯君之劣也犯教而闻吏之祸也君劣于上吏祸于下此政事所以不理也可不各勉之哉　傅子曰傅嘏为河南尹治以德教为本然持法有恒简而不可犯见理识情狱讼不任槚楚而得其实不为小惠【详京尹】　又曰乐广为河南尹郡中前防多怪病后人皆于廊下督邮传中治事无敢在防事者惟广处之白日户自闭二子凯横等慑怖广使掘墙孔得狸乃絶
　　河南郡二
　　原箴后汉崔骃河南尹箴曰茫茫天区画冀为京商邑翼翼四方是营唐虞商周河洛是居成王郏鄏以处鹑墟诸夏劲强是从是横彻我墙屋而师尹不匡霸夺其权宗器以分图籍迁齐九鼎入秦
　　京兆郡一
　　原汉书曰赵广汉为京兆尹以和顔接士事善推功归之下曰某掾属所为非二千石所及吏皆书写心腹无所隐匿　又曰张敞守京兆尹尹自赵广汉诛后皆不称职市师寝废长安市偷盗尤多百贾苦之敞既视事求问长安偷盗首长数人居皆温厚出从僮仆闾里以为长者敞皆召既见责问因贷其罪乃署吏令致诸偷以自赎为置酒小偷皆来贺之饮醉偷长阴以赭污其衣裾吏坐门阅赭污者辄收之一日捕得数百人由是枹鼓希鸣市无偷盗　又曰王骏为京兆尹成帝欲大用之故试以政事先是京兆有赵广汉张敞王遵王章王骏皆有名京师称曰前有赵张后有三王
　　京兆郡二
　　原碑后汉蔡邕京兆尹樊陵碑曰于显哲尹诞德孔彰膺帝休命谓笃不忘爰纳忠式规悟圣皇钦崇园邑大孝允光九命车服昭示采章轩轺四牡承祀蒸尝多士时贡繇役永息进路孔夷民清险棘同体诸旧兆萌福惠垂无疆守以罔极
　　宣城郡一
　　原陶氏家传云陶汪晋咸康中为宣城内史君从父猷先为之君到郡乃招隐逸广开学舍以此教民民有向方者则辟为掾吏百姓歌之曰人当勤学得主簿谁使为之陶明府　晋中兴书曰桓彞少孤家贫而性度髙豁不以箪瓢屑意年在弱冠便有知人之鉴为宣城太守百姓懐之　沈约宋书曰羊元保为黄门郎善弈棋棋品第三太祖亦好弈数引见嘉其温谨与太祖赌郡戏胜以补宣城太守
　　宣城郡二
　　原诗宋袁淑登宣城郡诗曰怅焉讯旧老兹前乃楚居十代阙州记百祀絶方书　齐谢脁始之宣城郡诗曰簪发逢嘉惠教义承君子心迹若未并忧欢将十祀幸霑云雨庆方辔参多士振鹭徒追飞羣龙难隶齿烹鲜止贪竞共理属廉耻伊余昧损益何用只千里解劒北宫朝息驾南川涘宁希广平咏聊慕华阴市　又宣城郡内登望诗曰借问下车日匪直望舒圆寒城一以眺平楚正苍然山积陵阳阻溪流春縠泉威纡距遥甸巉岩带逺天切切阴风暮桑柘起寒烟怅望心已极惝怳魂屡迁结发倦为侣平生早事边谁规鼎食盛宁要狐白鲜方弃汝南诏言税辽东田
　　防稽郡一
　　原司马彪续汉书曰任延拜防稽南部都尉时年十九迎吏见其少皆惊防稽多名士延到官皆聘请髙行俊乂敬待师友之礼及掾吏贫乏辄分俸禄以赈给之晋中兴书曰诸葛恢为防稽太守临行上为置酒谓之曰防稽晋之关中足食足兵在于太守以君有莅任之方是以相屈四方分崩当匡振否运治之所先君为言之恢陈谢因对曰今天下丧乱之余风俗陵迟宜尊五美屏四恶进忠实之士退浮华之党中宗深纳之　又曰王彪之为鎭军将军防稽内史加散骑常侍居郡八年豪强敛迹亡户出者三万余口　又曰王述作防稽太守外白请讳答曰惟祖惟考四海所知过此无所复讳
　　防稽郡二
　　原启齐谢朓为王敬则谢防稽太守啓曰臣本布衣不谋逺大折冲之勤不举燮理之义何阶常恐覆餗是贻咎征斯应陛下继厯胜统日月重光得以桓珪衮服拜奉岁时视濯献牲鞠躬郊庙而鸿恩妄假复授符玉节迈于防璜表东侔之四履临边三事既谢张温颍川再抚亦慙黄霸
　　御定渊鉴类函卷三百三十四
　　钦定四库全书
　　御定渊鉴类函卷三百三十五
　　州郡部二【河南道　关内道　河东道　河北道陇右道　山南道　劒南道　淮南道江南道岭南道】
　　河南道一
　　原案河南道者即禹贡豫徐青兖四州之域【案尚书兖州西北距河谓古九河也九河塡塞今之河北博徳沧棣等州即古兖州之地今为河北道矣】北距河东至海南及淮西至荆山尽其地也　　河南府周地也风雨之所交也隂阳之所和也日至之景尺有五寸谓之地中昔周公营洛邑至平王居之　宋州宋地也【古豫州域】古商丘也阏伯之墟周封微子是为宋也【汉书地理志云房心为豫州宋之分野】汉代梁孝王都之　青州齐地也古爽鸠氏之墟周封太公于营丘为齐也【今临淄县】　兖州鲁地也【鲁今曲阜县也汉书地理志云奎娄为鲁属古徐州】古少昊氏之墟周封周公后为鲁侯陈州陈地也【古豫州域】平王东迁郑武公居之今郑【新】其后
　　韩哀侯灭郑而居其地【韩贞子初都河之平阳哀侯徙】北焉东自豫许略
　　汝邓靣西得河南府之阳翟福昌新安尽韩地也【案汉书地理志陈韩郑并角亢氐之分野】　汴州魏地也魏初居河北【魏绛徙居安邑】惠王以安邑近秦乃徙都焉【今汴州大梁城是也】得河南滑州之境分得韩之郑豫等数州之东界属于魏也【地理志云魏觜觿参之分野】
　　河南道二
　　原帝台　天室【山海经云鼓钟之山帝台之所以觞百神也郭璞注云举觞燕防则于此山也在伊阙西南　史记曰周武王曰我南望岳鄙粤瞻伊洛无逺天室营周居于洛邑而后去之】　马坂龙门【戴延之西征记曰次前至黄马坂去计素绪十里　易干凿度曰禹凿龙门辟伊阙】　邙
　　阜　洛川【西山记邙山西连东垣亘阜相属　曹植洛神赋曰容与乎阳林流盼乎洛川】　八关　四塞【郦道元水经注曰汉灵帝以何进为大将军将五营士屯都亭置伊阙函谷广城大谷轘辕旋门平津孟津等八关都尉　洛阳记曰左成皋右函谷前有伊阙却背孟津此四塞之固】　轘辕郏鄏【阚骃十三洲志曰轘辕道凡十二曲也今在缑氏县东南　左传曰成王定鼎于郏鄏】
　　九坂　三川【穆天子传曰天子西升九坂郭璞注新安县十里有九坂　史记曰秦襄公初以周地置三川郡】　金谷　铜駞【郭縁生述征记曰金谷谷也地有金水自太白源南流经此谷注水　华延隽洛阳记曰两铜驼在宫之南街东西相向髙九尺谓之铜驼街】　三涂　九谷【左传曰四岳三涂九州之险晋杜预释例曰三涂陆浑山名　张衡东京赋曰濯龙芳林九谷八谿】方湖　曲洛【郦道元水经注曰华林园景阳山北经方湖湖中趣御座石前建蓬莱山　穆天子曰东游于黄凙宿于曲洛】　泽　芝田【刘澄之宋永初山川记曰泽地名去王城二十四里　曹植洛神赋曰税驾乎蘅皋秣驷乎芝田　以上河南府】　牛兰　狐聚【郦道元水经注曰牛兰水出鲁阳县北牛兰山　汉书曰梁县有狐之聚】　黄陂　白水【水经注曰黄山积为黄陂入白水亭城西南　以上汝州】　虢国　虞城【汉书曰陜州虢国也　又曰周封太伯后是为虞公谓之虞城】　茅津　柏谷【杜预云茅津在太阳县西　汉武故事曰帝微行至于柏谷以上陜州】　石隄　金匮【水经注曰石隄山下有祠遁甲开山图曰熊耳山有金匮石室】　鸠里　鸿关【汉卫太子东走西湖藏金鸠里水经注曰汉阙亭东有鸿关以上虢州】　北利　西平【十三州志曰北利城今在上蔡崔鸿后燕书曰西平县属汝】
　　【阴】　龙泉　羊涧【后汉书曰平兴泉有二龙焉　十三州记曰武帝时有白羊出谿涧中以上豫州】　西唐　南郭【后汉书曰髙鳯隐西唐山　周地图记曰后魏于南郭城中置南阳郡】　蓼国　谢城【汉书曰湖阳县故蓼国　荆州记曰棘县有谢城　以上唐州】　胡国　陶丘【汉书云汝隂县故胡国　晋书曰汝隂县有陶丘乡】　汝坟　颍浸【毛诗曰汝坟道化行也　周礼曰正南曰荆州其浸颍淇　以上颍州】　炎都　楚徙【帝王世纪曰神农初都陈　汉书云楚顷襄王东徙于陈】　鸡水　狐丘【水经注洧水南出谓之鸡笼水左楚侵陈克狐丘　汝上陈州】　二颍　五都【成公绥赋曰俯临二颍　魏略曰以长安】
　　【谯许昌邺洛阳为五都】　方城　曲洧【左传曰楚国方城以为城又曰诸侯伐郑至于曲洧　以上许州】　荡渠　原圃【水经注曰隂沟出阳武县之荡渠　左传曰郑有原圃犹秦之有具圃】　践土　鸿沟【左传晋文公作王宫于践土注云郑地　汉书于荥阳下别河东南为鸿沟　以上郑州】　逢泽　汴渠【汉书曰逢泽在开封东北史记曰秦孝公使公子防诸侯于逢泽　西征记曰仓垣城南临汴渠】　羊湖　沙海【述征记曰汴南董生引汴水自羊湖战国防曰梁君欲得九鼎谋于沙海之上为日久矣　以上汴州】　金隄　石济【汉书曰河】
　　【决东郡所筑号曰金隄　述征记曰河有一积石谓之石济】　蒲邑　桃城【左传曰齐侯卫侯胥命于蒲注曰蒲甯殖邑也　续汉书曰桃城在燕县南　以上滑州】　谯国　濑乡【晋书曰谯国魏明帝分置　濑乡记云老子祠在濑乡】　麦丘　桑邑【桓谭新论曰齐桓公行见麦丘人　水经注曰山桑邑俗谓之北平城　以上亳州】　商丘　景亳【左传曰阏伯居商丘又曰汤有景亳之盟】　棘壁　桐门【汉书曰呉楚七国反先击破梁棘壁　左传曰楚围】
　　【宋门于桐门以上宋州】　清水　梁山【述征记曰钜野县有清水又曰梁山漈清水更属岱宗】　无盬　阳谷【汉书云无盬县近东平国　左传齐侯防于阳谷　以上郓州】　渮泽　葵丘【尚书曰导菏泽被孟潴　左传曰齐桓公防诸侯于葵丘】　五丈　三鬷【水经注曰渮水俗谓之五丈沟　尚书曰汤遂伐三鬷　以上曹州】　谷林　瓠子【吕氏春秋曰尧葬谷林　汉书曰河决瓠子堤　以上濮州】　秦亭　卢邑【左传曰鲁筑亭于秦杜预注云范县西北有秦亭　又曰髙弱以卢叛杜预注曰卢齐髙氏邑】　狼水　鱼山【水经注曰狼水出大鉴山狼谿西北流经谷城西　汉书曰武帝瓠子歌曰吾山平兮钜野溢注吾山即鱼山也西征记鱼山北临河以上济州】　莱邑　蒲台【水经注曰莱芜县昔齐景公灭莱莱人播北谷邑落荒芜故曰莱芜　三齐略记曰海侧有台髙八丈秦始皇于台下萦蒲系马因名蒲台】　甲山笼水【水经注曰萌水出于甲山　述征记曰梁邹城西有笼水或云齐之孝妇涌泉发于宅内以笼覆水所以名曰笼水以上淄州】　济河　洙泗【尚书曰济河惟兖州礼记曽子谓子夏曰吾与汝事夫子于洙泗之间】　鳬峄　【毛诗曰保有鳬峄遂荒徐宅　又曰奄有防遂荒大东　以上兖州】　石堰　金舆【晏谟齐记曰石塞堰武帝时造　述征记曰朗公金舆山孤峰瓌秀实神岭也】　华泉　歴井【左传曰逢丑父使齐顷公下如华泉取饮　续征记曰歴山有井无底与城西南涌泉相通　以上齐州】　郳城　费邑【左传曰郳黎来朝杜预注曰东海昌卢县东北有郳城　又曰费伯帅师城郎琅琊费县也后为季氏邑】　大岘　叟冈【伍缉之从征记曰大岘直度山二十五里涧壑洞地崖坂峭曲四岳三涂不过是也　水经注曰小冈有水二源防防东导一川以上沂州】　表海　营丘【左传曰吴季札闻歌齐之声曰表东海者其太公乎　史记曰武王封师尚父于齐营丘也】　天齐　地镜【汉书曰齐所以为齐者以天齐也苏林注天中齐也　顾野王舆述志曰宋文帝时青州城南地逺望倒影如水谓之地镜　以上青州】龙沟　鹄垄【续述征记曰彭城水五沟到龙沟五里张华博物志曰徐君宫人生卵以为不祥弃之水滨有犬名鹄苍衘卵以归遂生儿为偃王后鹄苍临死生角而九尾实黄龙也葬之徐里中见有狗垄存焉】　西楚　北陵【汉书曰项羽自立为西楚覇王都彭城　晋书太康地志有北陵县属下邳　以上徐州】　邸阁　濠梁【西征记曰宿预城下邸之中路旧邸阁　述征记曰濠汜水分也其水注泗有旧鱼梁荘子游于濠梁则此地也】　白楼　朱矢【侯滔北城记曰下邳城韩信所都也中城吕布所守南临白门楼　博物志曰徐偃王欲行覇上国乃沟通陈蔡之间得朱弓彤矢　以丄宻州】　龙台　马耳【三齐略志曰平昌门内有台髙六丈神龙出入于其中故名龙台城水经注曰马耳山髙百丈上有石并举双耸如马耳】　柴阜　焦原【齐地记柴阜榛棘森】
　　【然故云柴阜邴原葬于其东　尸子曰莒有焦原者广寻五十歩临百仞之谿莒国莫敢近者有羽士见于莒子独却行齐踵以上登州】　圣石　僊祠【齐记曰莱山之隂有大石其中有人出处云是古圣人从此而出　汉书曰不其县有太一仙人祠九所】　三山　九穴【汉书曰曲城县有三山　齐记云九目山有九穴　以上莱州】　吕母固　田横岛【后汉王莽末有吕母者其子为县宰所杀母散财以招少年共杀宰而入海中今案其固见存在东海县北　汉书曰髙祖定天下田横惧诛乃与从属五百人入海居岛中】　僊士石　始皇碑【崔琰述征赋曰郁非山有僊士石室乃往观焉见一道人　王隐晋书曰海中去岸百五十歩有秦始皇碑濶五尺厚三尺八寸　以上海州】
　　关内道一
　　原案关内道者在禹贡雍州之域【案雍州自陇而西分为陇右道】东自同华略河而北西自岐龙原防极于北垂尽其地也京兆府挟沣防据函崤【班固西都赋曰左据函谷二崤之阻又曰挟沣灞据龙首】得百二方千里周都酆镐秦都咸阳汉都长安今武功县后稷所封也【史记后稷封于粲是也】　豳州昔公刘所居也　华州古郑国也【郑元诗谱曰周宣王封其弟于咸林是为郑国】　岐州秦徳公初居之所也　夏州赫连氏之都也
　　关内道二
　　原四塞　八川【汉书娄敬云关中被山带河四塞之固相如上林赋曰荡荡乎八川沣滈涝潏泾渭防浐】　神皋　福地【西京赋曰实惟奥区神皋　遁甲开山图曰骊山西有阜名凉风原雍州之福地】　金城　石柱【汉书曰关中金城千里　三辅旧事曰石柱以南南属京兆北属扶风】　细柳　长杨【汉书曰周亚夫军细栁汉宫名有长杨宫】　温水沧池【三秦记曰渭水桥西有温水　长安记曰建章宫有太液沧池】　鸡头　鹑首
　　【雍州记曰鸡头山在鄠县　史记曰天赐秦穆公鹑首之地】　汉京　秦里【西都赋曰我以汉京　西京赋曰秦里其朔】　丹水　黄山【山海经曰南山多黄丹水出焉　西京赋曰绕黄山而款牛首以上京兆府】　桃塞　柏原【左曰晋侯使詹嘉守桃林之塞注杜预曰今潼关是也　水经注曰灌水于孤柏之原西流】　蒲池　学市【水经注华山上灵泉名蒲池髙士传云张楷隐华山学者从之成市　以上华州】　韩原　姚谷【古今地名云韩武子食采于韩原　后汉书云姚谷属白水】　堑洛　分华【史记曰秦简公堑洛蒲城县东长城是也后汉书曰孝明帝分华山都置武乡郡　以上同州】　蒲谷　柏城【水经注曰蒲谷水源】
　　【出中部县　又曰潴水流经柏城】　丹川　乌水【又曰蒲水南自洛川县流入丹阳川　又曰乌川水源出汾川县西北　以上丹州】　青牛　白帝【録异曰秦文公伐雍州南山文梓树有青牛走出沣水中　史记曰秦文公作鄜畤以祭白帝】　漆水　桐池【水经注曰漆水出漆谿　又曰桐池水东北流入三交水　以上岐州】　岐下　梁丘【史记曰古公亶父止扵岐下　水经注曰梁丘谷水西南注于泾】　芹川　芮水【又曰宜禄县北有芹川　又曰芮水流入泾以上豳州】　乌亭　昆壤【汉乌氏县王莽改为乌亭宋初山川记曰安定昆戎旧壤也　以上泾州】　陇水　呉山【三秦记曰俗歌云陇头水地道记曰汧阳县属秦国呉山在西以上陇州】　芹谷　柞亭【水经注曰芹谷水出罗川县东子午山　续汉书曰汾阳县有五柞亭　以上宁州】　兎川　鸡水【水经注曰兎川西南流洛水　又曰乌鸡水出西流入洛　以上庆州】　蓝山　那邑【十六国春秋云赫连定登于可蓝山　史记曰那戎邑也　以上原州】　白水　蒲川【水经注曰白水源出汾水岭西　又曰小蒲川水东南流入坊州　以上鄜州】　神泉障　龙尾谿【又曰龙尾水出神泉障又有龙尾谿　以上延州】　渌莲池　青盐泽【十六国春秋云赫连勃勃田于三交至渌池而还　汉书曰朔方郡青盐泽在南】　典农城　怀浑障【水经注云河水经典农城又东北经怀浑障　以上灵州】　蒙水　鸡山【又云朔方县有蒙水紫河　续汉书曰将军窦宪出鸡鹿山以上胜州】
　　河东道一
　　原案河东道者禹贡冀州之域也舜置十二州分冀州为幽州幷州今河东道即幷冀两州之地西南距河北尽朔垂悉其地　河东本尧之所都周成王封其弟叔虞其子爕是为晋侯及三家分晋自蒲州略河东至怀州属魏【怀州今属河北道】自泽潞而南至衞州尽太原府已北属赵　太原府昔高辛氏子实沈及金天氏子台骀之所居也又为唐国帝尧为唐侯所都【郑元诗谱曰唐者帝尧旧都地后徙平阳】　蒲州帝舜所都【太康地记云舜都安邑是也】　绛州晋献公迁都之地
　　河东道二
　　原尧墟　禹迹【郑诗谱曰成王封母弟叔虞于尧之故墟　皇甫谧帝王世纪曰禹自安邑都晋阳曽孙帝相迁帝丘子少康中兴还乎旧都复禹之迹】　太夏　中都【春秋地名云晋太康一名太夏　后魏书曰中都属太原郡】　六名　五尉【春秋地名云晋太卤太原太夏太墟晋阳太康六名其实一也　晋太康地志曰幷州部太原六部又有防匈奴中郎左部右部中部南部北部五都尉】　蒿垣　苇泽【春秋后语云张孟谈谓赵襄子曰臣闻董安于之在晋阳公宫之垣皆荻蒿　后魏书云石艾县有苇泽】　潜丘　涡水【尔雅曰晋有潜丘郭璞注云在太原晋阳县　水经注曰洞涡水出平乐县西北】　祁墓　介祠【后汉书云晋阳有祁奚墓　又曰晋阳有介子推祠以上幷州】　涑水　涤山【水经注云涑川水在桑泉县界　晋地道记曰靁首山一名涤山】　臼亭　虞坂【左传曰公子重耳取臼亭杜预注曰河东觧县有臼亭战国防曰骐骥驾盐车上虞坂今安邑县界　以上蒲州】　玉璧　天井【后魏大统四年东道行台王思政表筑玉壁城今在后山县　水经注曰天井水经尧城西流入汾水】　枣涧　桐乡【水经注曰干枣涧水北出入石人岭下南流俗谓扶苏水　汉书武帝将幸缑氏至在邑桐乡在闻喜县界　以上绛州】　千亩　五城【左曰晋穆侯以条之役生太子命之曰仇其弟以千亩之战生命之曰成师　后魏书云晋州领五城郡是也】　襄陵　狐谷【后汉襄陆属河东郡　水经注曰平河水出晋阳县西壶口山东经狐谷亭　以上晋州】　漳川　冀浸【周礼曰冀州其川曰漳郑元注云出长安　十三州志曰潞水出潞县冀州之浸】　赤壤　黄山【上党讫曰髙平赤壤其地阻险百姓不居　后魏舆图曰黄山在壶关县东　以上潞州】　舜泽　晋山【墨子曰舜渔于雷泽在防泽县西　后魏舆图曰司马山在晋城县北晋代祠此山因以为名】　孟门午台【左传曰齐侯伐晋入孟门登太行　水经注曰午台亭在晋城县界　以上泽州】　石
　　室　铁骑【后魏舆圗风土记曰太原郡山有石室方丈四壁文字篆书人不能识　十六国春秋曰石勅当生之时此山上草木双为鐡骑形】　青谷　黄岩【水经注曰清水源出武乡县西名青谷水　又曰黄岩水源出送山县西黄冈下　以上宜州】　沤泽　汾关【吕氏春秋曰大昭又名沤泽　水经注曰鹳雀津汾关名也介休之西南俗谓之雀鼠谷】　八门　六壁【十六国春秋云刘元海造将攻西河城筑营自固有八门城髙九尺　后魏书曰太武帝讨胡贼于六壁城有六白因以为名　以上汾州】　紫川　黄谷【水经注曰紫川水源出隰川县东紫谷也黄栌水出隰川县东北黄栌谷以上隰州】　夏屋　僊都【史记曰赵襄子北登夏屋诱代王徐广注云夏屋山名　水经注曰晋永嘉中雁门百姓避乱入五台山见僊人为之先驱因而不返寻访莫知所在俗人以是山为僊都以上代州】　三会　九原【水经注曰三会水东流入滹沱水在定襄县界　又曰三会水出九原县西其山经九原城】　灵丘　圣阜【后魏书曰天平二年置恒州寄居秀容县城领灵丘等八县　水经注曰滹沱水东流圣人阜北阜下有水泉侧石上有手迹西又有二脚迹　以上忻州】　苇州　梅岭【十三州记曰代郡故城卢植初置筑时方就板干夜自移西南五十里大泽中自设结苇为九门于是就以为城周旋七里今案在飞狐县界　土地记曰卤地东州四十八里有梅岭焉】　莱水　拜山【用礼曰莱州莱水郑元注莱冰出广昌　史记曰赵襄子姊为代王夫人襄子杀代王遂兴兵平代地其姊闻之泣而呼天磨笄自杀代人怜之号所死山为磨筓山今案在飞狐县界　以上蔚州】　如浑水　纥眞山【水经注曰如浑水水经方山　又曰纥真山夏积雪鸟雀死者一日千】　荧台　火井【又曰火山似火从地中出故名荧台　又曰火山上有火井　以上岚州】　壶山　风穴【汉书曰壶口山在北屋东南水经注曰北屋县故城西十里有风山其山有穴如轮风气萧瑟常不止　以上朔州】　永石　单于【晋太康地记曰西河国恵帝末陷于刘元海至石勒时置永石郡后魏改为离石郡　十六国春秋云离石单于所徙之庭以上石州】
　　河北道一
　　原案河北道者即禹贡冀州之域舜置十二州分冀州为幽州幷州分青州为营州而幽冀营等三州及兖州之北界今并为河北道南距河东至海北尽幽营悉其地河北本殷之旧都【在衞州】周灭殷分其甸内为三国衞是也至卫懿公为狄所灭其地属晋赵韩魏三家分晋而怀属魏【汉书地理志云魏分晋得河内即今怀州也】自卫相洛赵贝冀北尽恒山东至海其地属赵幽平已北东至海属燕洺州邯郸为赵国【史记赵敬侯所都】相州为邺魏武帝后赵石季龙前燕慕容儁自蓟徙北齐文宣帝并都之【幽州曰燕召公之所封也营州前燕慕容皝都之】
　　河北道二
　　原分晋　接燕【汉书曰赵分晋有信都钜鹿清河卢毓冀州论曰冀州北接燕代】　南宫　北部【汉书曰南宫县属信都国　许愼说文曰冀州北部以月朝作食为膢祭　以上冀州】三台　九殿【陆翽邺中记曰魏武于邺城西北立三台中台名铜雀台南名金兽台北名氷】
　　【井台　又曰石季龙自襄国至邺二百里辄立一宫宫有一夫人侍婢数十凡季龙所起内外大小殿九台观行宫四十四所】　紫陌　赤桥【水经注曰阳县有紫陌浮图十里造生墓于此　邺中记曰邺城东七里有赤桥之宫　以上相州】　轵县　苑乡【史记曰秦昭襄伐魏取轵县　水经注曰丹水经苑乡之城】　平津　陆阜【晋阳秋曰造河桥于富平津即河阳津也　水经注曰陆津阜南有皇母马鸣二泉东南合注于呉陂　以上懐州】　商墟　虞险【史记曰成王伐管叔以殷余人封康叔为卫君居故商墟也　北征道里簿曰巄头城故虞国之险湛水流其后清水流其前】苏岭　饧盆【十道志曰苏门山一名苏岭孙登所隐处也　又曰饧盆水一名盆泉源出县】
　　【西北三十里弯屈似盆其味如醴因以为名　以上卫州】　鸡泽　狗山【左传襄公三年六月防单顷公及诸侯同盟于鸡泽　水经注曰狗山顶上有狗迹今在临洛县西】　塘泉　研冢【水经注曰洛水东北流经广平县故城东水积于大泽之中为登泉南北四十里东西二十里亦谓之黄塘泉邺中记曰邯郸城西南十里子冈上有如研子形俗谓之研子　以上洛州】　斥丘　平
　　邑【续汉书曰斥丘县属魏郡　竹书曰晋烈公八年赵城平邑今在昌乐县东北】　沙鹿　石台【左传云沙鹿崩杜预注云晋地也元城东南有沙鹿山　水经注曰武阳县城有一石台大城门外又有故台号曰武阳台　以上魏州】　蓼水　苏亭【水经注曰蓼水出襄国汉书曰襄国有苏人亭】　百岩　千歩【洺州记曰龙冈县西北有百岩山水经注曰洺水一名漳水俗名千歩以上邢州】　柏亭　槐水【水经注曰洺水东经柏阳亭今按柏畅亭故城在房子县西】
　　【又曰槐水出黄石山今在元氏县界】　石柱　珪碑【水经注曰平房城南门夹道有两石柱翼路若阙焉　又曰汉明帝北廻诏高邑于光武即位所建石坛立珪头碑　以上赵州】　善陆清河【汉书曰鄃县汉清河郡王莽曰善陆　晋地道记曰清河国凡领清河等六县】　胥陆甘泉【汉书曰东阳县属清河郡王莽曰胥陆　十二州志曰歴城夲周之甘泉西地　以上眞州】重丘　浮水【左传曰诸侯同盟于重丘今在聊城县东南　水经注云浮水出聊城东北泛则津注耗则辍流】　堂邑　灵城【汉髙祖封陈婴为堂邑侯　又灵城属清河郡　以上博州】胥国　宛乡【汉武帝封河间献王子让为胥侯　水经注云浮水东北经高城县之宛乡城】
　　【今在盐城县界】　千童　百薄【应劭注汉书曰千童县灵帝改曰饶安　水经注曰滈河东北经冨平故北城分为二水南水为长聚沟东注海北水为百薄沟东北注海　以上沧州】　马颊河龙额县【尔雅云九河名有马颊上广下狭伏如马颊　汉平原郡领龙额县】　管辂曼倩祠【魏志曰平原县有管辂冢　汉书安徳县有东方朔祠　以上徳州】　新馆
　　舆亭【汉武帝封中山靖王子未央为新馆侯　续汉书曰北新县东二十里有樊舆亭】　樊城柏国【汉书曰武帝封中山靖王子为樊舆侯故城在清苑县东南　又曰武帝时赵敬肃王子然吉】
　　【为柏陵侯今清苑县南有侯国故城　以上瀛州】　僊岩　天井【晋太康地记曰行唐县西北有僊人岩　水经注曰派水歴天井泽雨】　马观　鸿关【水经注曰黑水东北有谿中山王故宫处简文造钓台戏马之观　又曰定水东流歴山俗谓是处为戏头即晋书所谓鸿上关　以上定州】轮井　核山【水经注曰行唐城有大井若轮水沸腾不测　又曰派水北流经大核山】
　　夫城　女庙【晋太康地记云行唐县北二十里有如夫城　水经注曰行唐城北门侧有玉女神庙庙前碑云赵武灵王营斯邑城弥载不立圣女发叹百堵皆兴不日而就　以上恒州】　宁台歴室【史记曰燕昭王伐齐得宝器设祭于宁台　战国防曰乐毅与燕恵王书曰大吕陈于元英故丘反于歴室并蓟州界】　仲理金　伯雍璧【神僊传曰仲理居元终山中含神丹作黄金五千斤以救百姓　搜神记曰杨伯雍汲水作义浆有一人就饮以石遗之伯雍种遂生白璧其处地可一顷名曰玉田　以上幽州】　桑谷　刍谿【水经注曰三城水经伏陵山南与石门水合有桑谷之名盖沿出桑谿故也　又鲍丘水东南流龙刍谿水注之】　三城　七渡【水经注曰鲍丘水南流合三城水　又曰水经渔阳故城南合七渡水　以上檀州】　阪泉　辔野【史记曰轩辕及炎帝战于阪泉之野　周书曰蚩尤逐二帝争涿鹿之野赤帝大惧乃说黄帝执蚩尤杀之于中冀名曰絶辔野】　覆釜　裂沟【后魏舆图风土记曰潘城西北三里有歴山形似覆釡因以为名　水经注曰传言昔时地裂遂成沟壑有水俗谓之分家水今怀戎县东北有地裂　以上妫州】　劒石刀岩【水经注曰徐州东北经郎山西众崖竞举若鸟翅立石崭岩似劒　又曰漆水南经藏刀山层岩璧立直上干霄】　穷鱼丘　巨马水【竹书曰晋荀瑶伐中山穷鱼之丘　水经注曰巨马即漆水　以上易州】　素河　黄洛【水经注曰素河水出今皮县蓝山　又曰黄洛水出卢龙山】　元水　蓝山【水经注曰元水出肥如县元谿　后魏舆图风土记曰卢县西三十九里有蓝山　以上平州】　长谷　平川【十六国春秋曰冯跋弟为乱而跋惊死葬之长谷陵水经注曰髙平川水出西北平川】　狼河　龙苑【魏氏土地记曰狼河附黄龙城东北下】
　　【十六国春秋云慕容熙光始三年筑龙腾苑起景云台　以上营州】
　　陇右道一
　　原按陇右道者禹贡为雍州之域【雍州自岐陇已北为关内道自陇而南并得禹贡梁州之北地为陇右道】自陇而西尽其地也　秦州有秦亭秦之先非子为周孝王养马于汧渭之间孝王封之附庸邑于秦也　凉州汉武威郡故匈奴休屠王地也前凉张轨后凉吕光北凉沮渠逊并都之　甘州汉张掖郡故匈奴昆邪王地也西秦乞伏干归都之子炽盘徙都于河州　肃州汉酒泉郡前凉张轨西凉李暠北凉沮渠逊并都之　西州汉车师国之髙昌壁也【昔汉武遣兵西讨师旅顿弊其中尤困者因住焉其地形髙尚人物昌盛因名髙昌也】
　　陇右道二
　　原天水　神泉【汉书曰天水郡武帝时置　水经注曰渭水东南与神泉合也】　黒城朱圉【郦道元水经注曰黒水出黒城北西南经黒城西抵渭川　又曰尚书西倾朱圉鸟鼠至于太】
　　【华　以上秦州】　艾亭　荆谷【汉书曰骑都尉居宻艾亭　水经注曰荆头川水荆谷北流注渭川】　鸡聚　马谿【汉书曰襄武县有五鸡聚　水经注曰渭水东南流经首阳县南左则天马谿水参差翼注　以上渭州】　百顷　四山【沙州记曰仇池三号百顷上有百顷池壁立百仞一人守道万夫莫向　沈约宋书曰杨盛袭位分四山氐羗为二十部　以上成州】　马氐狼种【应劭注汉书曰武都郡故白马羗氐　汉书曰参狼种武都羌是也　以上武州】　临洮望曲【汉书曰临洮县属陇西郡　水经注曰洮水东流经甘根亭歴望曲　以上岷州】　洮
　　水　垫江【沙州记曰洮水出强台山　又曰山东即洮水源山南即垫江源　以上洮州】　积石　销铜【尚书曰导河自积石　水经注曰离水北经销铜城西】　榆城　麻垒【水经注曰离水东北经榆城谿水注之　秦州记曰枹罕城西有麻垒垒中可容万众　以上河州】　鷰崖　鹿塞【仇池记曰武兴城下有鷰子崖　十三州记曰鹿塞在苍松县南十里是也】　观　鸟城【十六国春秋曰前凉张元靓时右将军宋熙请取天观坏以为宅　西河记曰姑臧匈奴故曰盖藏城也城不方有头尾两翅名盖鸟城　以上凉州】　栁谷　兰池【习凿齿汉魏春秋曰大栁谷夜激波满溢其声如雷王隐晋书曰兰池县属陇西郡】　合黎　临泽【尚书曰导弱水至于合黎　十三州记曰昭武苏有临泽亭在其东　以上甘州】　狄道　夷鎭【汉书曰狄道县属陇西郡　周地图记曰临洮郡城后魏大和中筑置夷城鎭防羌要路　以上兰州】漆水　金泉【张华博物志曰延寿县南山石泉注为沟其水有脂挹取若着器中正黒如不凝膏然之极明但不可食此方人谓之石漆　应劭汉官义曰酒泉城下有金泉味若酒】　酒泉　脂水【汉书曰酒泉郡武帝太初元年开　博物志曰酒泉延寿县南有山泉其水有脂如煑肉炙　以上肃州】鸡谷　龙城【水经注曰湟水东流鸡谷水北流注之又曰湟水出塞外轻蓝池北又东南】
　　【经龙夷城】　白土川　卑禾海【水经注曰白土川水出白土城西北下　十三州记曰临羌县西有卑禾海谓之青海　以上鄯州】　効谷　宜禾【汉书曰効谷县属炖煌郡　晋太康地记曰冝禾县属炖煌郡】　龙堆　鱼泽【汉书曰炖煌正西关外有白龙堆　十三州志曰効县故鱼泽障以上沙州】　天山　帝江【汉书曰使贰师将军出酒泉击左贤王于天山山海经曰天山多金玉有神鸟状如黄囊赤如丹火六足四翼浑无靣目是识歌舞实惟帝江】　地
　　膏腴　田沃衍【后汉书曰顺帝时以伊吾旧膏腴地傍近西域复令开设屯田置伊吾司马一人　西河旧事曰绕蒲海肥美良田水草沃衍　以上伊州】　车师国　田地县【汉书曰车师前王国居交河城　地舆志曰晋咸和二年置髙昌郡立田地县】　交河城　髙昌壁【汉书曰交河城有交河水分流绕城下　十三州志曰髙昌壁故属炖煌有长谷在东都尉居之　以上西州】
　　陇右道三
　　原歌后魏温子升凉州乐歌曰逺游武威郡遥望姑臧城车马相交错歌吹日纵横　又歌曰路出玉门关城接龙城坂但事弦歌乐谁道山川逺
　　山南道一
　　原案山南道者禹贡荆梁二州之域也【今案荆州之南界属江南道东界入淮南道梁州自劒阁而南为劒南道具北垂又入陇右道】北距荆华二山之阳绝汉水而南至江西距劒阁尽其地也　荆州楚文王始都之【江陵记曰楚文王始自丹阳徙都于郢今城北城南是也】　褒州古褒国也是为妫墟【案水经注曰汉水东经妫墟在金牛县界皇甫谧国都城记曰褒城故城在县东二百歩】襄州禹贡荆豫二州之界　邓州后汉之南都也光武起焉
</div>
    <div class="pagination">
<a href="御定渊鉴类函_page227.html">上一页</a><span>...</span><a href="御定渊鉴类函_page223.html">223</a><a href="御定渊鉴类函_page224.html">224</a><a href="御定渊鉴类函_page225.html">225</a><a href="御定渊鉴类函_page226.html">226</a><a href="御定渊鉴类函_page227.html">227</a><span class="current-page">228</span><a href="御定渊鉴类函_page229.html">229</a><a href="御定渊鉴类函_page230.html">230</a><a href="御定渊鉴类函_page231.html">231</a><a href="御定渊鉴类函_page232.html">232</a><a href="御定渊鉴类函_page233.html">233</a><span>...</span><a href="御定渊鉴类函_page229.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
