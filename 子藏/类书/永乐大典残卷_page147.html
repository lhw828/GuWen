<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 147 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 147 页/共 331 页</h1>
    <div class="content">　　懿氏卜妻敬仲，其妻占之曰：吉是谓凤凰于飞，和鸣锵锵有嫣之后，将育于姜，五世其昌并于正卿八世之后，莫之与京。
　　【后魏书】
　　贾灵年十岁，父坐讪谤系狱，讠斤获申远近欢曰：此子英英，贾买谊之后，莫之与京。
　　燕京山
　　【淮南鸿烈解】
　　浚出笔窍，维出覆舟汾出燕京，燕京，山名也。在太原汾阳，汾水所出西南，至汾阳冀州浸。
　　王配于京
　　【诗】
　　《下武篇》：三后在天，王配于京。注：京镐京也。
　　【刘公是先生集】
　　王配于京赋。以王配于京世德作求为韵，大哉！天祚明德世有哲王缵，乃祖之休烈，配于京而溥将，三后成功达孝思，而维则四夷，面内知圣德之无疆，且昔者群雄纷争五季，民日忒惟我艺祖，自天生德内揖让以兴治，外征伐以宣力，武节飚逝怙恶者，丧其巢。盛德日新，为善者，得其职。於是余孽末靖，神宗作求躬一戎，以归兽旷百王，而继周正朔所加盖，罔有於不服，封禅之礼，犹未皇乎聿修克成大勋，用集先帝丕显，元德发明王制，上则升中於天，下则作程於世，故创业如彼之艰难，守成若此之昭哲。岂非文武并用，而治乱随时，明圣不同而述作相继者哉。宜乎世济厥美，王配于京，实对越而在上，兹骏有声亦何必道。上古之书，希成康之治，语鸿荒之事，慕尧舜之名，且夫湛恩蒙涌而易，丰宪度著明而不昧。故王在京而善继，帝在天而克配。岂独下武之什，歌周发於丕承，同土单之灵，美姬公於哀封。且上方法太祖之武以平叛，继二宗之文以永图，越无名之荡荡，返兹世之于于。因斯谈之则，何贵乎周镐，考於往者，将孰先於浚都。客有起而颂曰：於皇上天，辅景镣兮，有赫天子恢圣作兮，只祖考。垂矩尔兮，万有千岁，永钦若兮。
　　裸将于京
　　【诗】
　　《文王篇》：殷士卢敏，裸将于京。注：周之京师也。
　　于周于京
　　【诗】
　　《文王篇》：命此文王，于周于京。注：言天既命文王於周之京矣。
　　曰嫔于京
　　【诗】
　　《大明篇》：来嫁于周，曰嫔于京。
永乐大典
卷之七千八百九十四
卷之七千八百九十四
　　十九庚汀
　　汀州府
　　名宦
　　【临汀志】
　　陈剑唐，大历四年为刺史。先是开元间置郡治新罗，凡两迁东坊口，剑始至。闻鼓角声堙郁不畅，进吏民问状，曰：不宁惟是，年款不登，民多疾疫。剑曰：治虽草创，堪数迁耶。愕眙久之，乃更卜西五里卧龙山之阳，曰白石村。疏其利病，请之朝而改筑焉。距今五百馀载，城池官守虽有增益，而府治基址无改於旧，民皆德之，其名虽不载於史，长老相传兴汀相为长久云。刘岐，大中初为刺史，距迁郡八十馀载。更并之初，庶事未备，岐乃筑子城，并罗城敌楼，郡之壁垒於是乎具。王嗣宗，太平兴国六年来知州事。太宗尝遣武卒察远方事，有至汀者，嗣宗执而杖之，缚送阙下。因奏曰：上不委任天下贤俊，而猥信此辈为耳目，窍为陛下不取。上大怒，遣使械嗣宗下吏削秩。既而怒解，嘉其直节，令迁其官。见宋《通鉴长篇》。陈轩，字元舆，富沙人。元丰六年知州事，治尚简静，暇日与郡亻卒郭祥正登山临水，觞咏酬酢百馀篇，邦人至今以为美谈。山谷诗云：平生所闻陈汀州，蝗不入境屡丰收。其政可知矣。后官至龙图阁学士。陈粹，字伯光，福州莆田县人。元符三年来治州事，始至郡，劝农桑，禁椎牛博戏，严溺子令，皆因俗制弊。崇宁间迁并学舍，奏图为天下第三，赐书褒宠，卑以因任自是民亦借留。由元符讫大观凡九年，长老至今诵之。邓强，字南美，长乐人。绍兴二年知州事，始至郡，视庙学荒圯，已慨然有更筑意，无何会诏葺学宫。即日度地得卜於州东，计庸虑材，不扰而集。周阿遂严，凡百具备。且市膏腴以增饩廪，择师儒以严课程，自为之记。谆复其训，於是升堂者数倍畴。昔人以不学为耻，越三年，登进士第者四人，后立祠稽古阁下，春秋释菜惟谨，久而敬之。陈晔，字日华，长乐人。古灵之后，庆元二年知州事。为治精明，百为俱兴，岁拨郡帑缗钱二百贯助学，人拨隶官田百亩为诸生廪饩，减坊户口，食盐价以利细民。俗尚鬼、信巫。宁化富民，与祝史之奸者，托五显神为女奸利，诬民惑众侈立庙宇。至有妇人以裙襦畚土者，晔廉得之窜，窜人祝史，杖首事者，毁其祠宇。郡人广西帐干吴雄，作正俗论二千馀言，绝其事，民有疾率舍医而委命于巫，多致夭札。乃大索境内妖怪左道之术，收其像符祝火之。痛加惩禁，流俗丕变，作义冢以掩遗骼，殡无所归者以千数。越二政，弟映继出守，规而随之。捐间帑以助学廪，蠲积逋以宽属县，凡营屋千馀间，翻清流路百四十馀里，自晔创桥于南山高滩角上流，至映方毕工，邦人以棠扁其桥，今名南阜，秩满皆除广东宪，至今相传为闰谈。李华，字实夫，建安人。有才略。绍定门砌寇猖獗，禁卒喧呶。华以安丰亻卒护淮军来摄州事，剿外寇，平内叛於不动声色之顷，闻于朝，进三秩，除太府薄，积宝为乱。值岁饥，移栗给食，全活甚众。绩除直华文阁，因任郡。治卑陋，撤而新之子来经营，成於不日，又念民力凋瘵，乃削苗斛盐价，置均济仓，邦人至今赖之。作堂曰：见思。庵曰：景星。皆以祠公，学宫亦有公像。近郡守周晋以私憾毁见思堂，移其象於光华亭，父老敢怨而不敢言。过故祠至有流涕者，可以见其感人之深。今郡见议别卜地复见思堂，从民志也。郭祥正，子功父，当涂人。家出於青山，一名谢公山，因号谢公山人。初母梦太白而生，梅圣俞一见曰：真太白后身。王荆公称其诗：豪迈精绝，熙宁间仕至殿中丞，签书保信军节度判官，即挂冠。号醉吟先生。李伯时为之写真，东坡作赞。时方强仕，诸公交荐于朝。寻通判于汀，与守陈公轩相欢莫逆。每于暇日，联辔郊行，觞咏酬酢，逮令所傅诗犹百馀篇。继摄漳州忤部，使者陷以他狱，五年而后直，又号漳南浪士。稍迁朝奉郎，高要郡复弃去，竟不出，有《青山集》行于世。陈吉老，字子川，莆田人，绍兴癸丑以朝，奏郎丞清流。越三年最闻，迁通判军州事，赣寇闯郡境，吉老自将斩关破贼。长子希造字贤，复善骑射，岁丁巳自杨州录参来侍下，值吉老以境内盗起，治兵于野，希造即橐革建为先锋，一岁两捷。明年胡保等寇武平，吉老捕之，遇於义竿口。希造又以鍪弧先登，追奔深入，矢尽道穷，应兵不至，死之。吉老忍痛击贼大溃，曳兵渡水，溺者大半，俘音或或以百数，凯旋郡将以下道迎，且伤唁其失子之戚。吉老曰：马革裹尸南八，男儿事，人患不得其死耳，何至作儿女悲酸涕泣耶？时皆服其忠义。因任考满，擢帅杨州，时六县怀感，竞立祠以祀之。且为希造并刃庙者五，而留镇最为杰，观一附城内南台二王庙，乃希造骨肉之遗也。遗腹生一子名光祖，朝廷官之加定甲戌，光祖提点广东刑狱，汀人黄焕为连州户曹满归。光祖附金为父改辟祠宇，人乃知希造之有子通显，咸谓忠义之报。绍定间，郡守林屺为之记，列本州祀典。王杆，字元佐，无为军人，枢密使蔺之子，清白传家。绍定间通判州军事，值内阻外讧，郡将陈孝严措置失宜，引外寇朱积宝兄弟为腹心，仇视禁卒。黄宝等愤而叛父老仓遽来告，拥悴入郡解纷，传呼通判来，叛者少戢战，俄有以刃加孝严者，杆身翼蔽之，晓以祸福弗从，怒叱之曰：若欲杀守，虽先杀我，身投于地，口鼻俱血，左右扶起，众卒感动解去。杆遂同孝严归馆于亻卒厅，孝严度失众心，亲书牒付州事于杆，杆力辞军民拜请，同官见事急，迫其权护印，於是军民按堵，内叛甫定，而朱积宝兄弟失所怙。径叛去，劫掠乡保，啸尽几万人屡犯州城。杆指授方略捍御，岌然孤城竟能保有者杆之力也。汀民德之，家奉其祠曰：权郡王生佛朝夕心祝，郡庠乡饮酒礼废，杆权郡日，於元正冬至举行序拜饮酒礼，遂为彝典。学有祠，教授黄士华为之记。宋慈字惠父，建安人，有拨烦治剧才，绍定间奉捕，使陈革华牒差同李监军革，平汀寇叛。未几剿渠魁於谈笑间。慈参赞之功居多，上功辟差知长汀县，转奉议郎，县治湫隘，慈皆撤而新之，使拯壮丽。时当师旅饥馑之馀，明於听断，参境内大治。任垂满，差充督视行府干办公事。刘师尹，字伯任，长乐人。绍兴戊寅为录事参军，甫三载，会安仁保民赖福高等不堪长汀科监之扰，恃监司素有约束，谢不肯受，邑士刘亮遂诉之版曹，下州里对，宰陈梦远怒其越诉，囚而辱之。福高等惧不能直，谋出亮，适古城权巡检张士先督租下里，因留以质。时郡守孙祖善老不事事，郡悴向士俊残忍专决，与梦远为死党，乃张皇事势，加以叛逆，檄正将谢宣以亮示之，士先既脱，宣志於功，斩亮以犭旬，杀千馀人，焚毁数百家。梦远又诬郡庠叶椿等与贼交通，士俊欲传致其罪，追逮旁午，有惊窜者即系累其父母妻子亲故邻里，锻炼如大辟。师尹知其冤，三答刂杭辨士俊益怒，责以必成。师尹度不可回，乃取款状书其尾曰。吾宁弃官，不可陷人於非命。毅然纳禄而去，盖庚辰下月望日也。越明日，教授连潜上书白其事，士俊始少缓其狱，犹衔师尹，扌摭按治，帅司体究得实，先劾罢梦远，台评继上，祖善亦罢，士俊梦远宣仍镌秩，然未足以谢长汀之民也。椿等遂获免，邦人德师尹，绘像立祠且为之记。未几以荐起家，后为度支外郎，论闽广榷盐抑配之害，江浙和买折取之苛，二说皆朝会暮行，为利甚博。孝宗方欲用而遽以疾告，除浙东提举而卒。按《祠堂记》。张振古，清江人，淳熙八年为长汀簿，刚正有守，郡帖督诸乡锐，文移星火，振古悯小民穷困，且多逃亡，死户虚数，归告郡将乞宽期限，不听，声言欲加谴责，振古不为怵，力言不可。郡将怒叵测，振古曰“我不忍奉上官暴贫民。”即纳印而去。澹轩杨公方作诗送行云：积刚自许挟浮云，拂拭平生欲佩君。匣古年侵人晕涩，忍随人课割铅熏。又云：张公不是病参军，晚出犹将一事君。耿介只今无伴处，秋光诗好与谁闻。
　　【兴地纪胜】
　　鲁肇，《东都事略》云：字子开，徽宗朝元士大夫。再被降黜，肇请兴俱贬，遂贬汀州。王继业，闽通文元年，王继业父延宗尝为汀州刺史，继业复出牧，父子相代。李光《会稽志》云：光字泰发，钦宗即位迁侍御史，极论蔡攸朱面力，谪汀州监酒税。《元一统志》光后事高宗於建炎绍兴间为名侍从，名执政。
　　【元一统志】
　　赵令矜，《高宗小历》云：令矜因观秦桧《家庙记》，口称“君子之泽五世而斩”，桧闻，怒责居汀州，桧死放还。廖刚，延平人，宣和间来摄郡事，刚正人不敢私干。江满为汀州郡守，往习坑场发氵曳，代建昌临川岁输上供银六千两，二郡岁偿锦绢。后更兵火，二郡绵绢不至坑场停开，乃取之於民，满剡章敷陈利害，获旨蠲之。邓侠，福清人。《九朝略》云：熙宁七年侠监安上门，上书斥王安石不当以新法害民，坐纶管汀州。元初，东坡苏轼荐之，叙用。进士题名。
　　【临汀志】
　　进士题名《旧志》：自唐开元末，至大中间，百馀岁，中第者仅得伍愿。又至宋朝太平兴国中，亦百馀岁，仅得罗，意史有阙文而长老无传耶。然观近世以来，每科得人亦稀间有阙而不书者，或谓水破南午，阴阳家为非宜，虽障而东，气势未复，不然文献非无传。后秀岂为少？而何名第之寥寥也。乾坤旋转，泮学恢闳，士君子益讲学砺行以需时用，嗣是当连牍比书矣。唐大中十年丙子崔刑榜。伍愿。改名正已，字公谨，宁化县人。擢甲科，调临川尉，累迁御史中丞。自居职略细故，存大体，尝从容喻台属曰：有言责者岂特攻人臣小过而已。小善亦不可掩，廊庙有失，犹当救正，故正人为邪佞所挤者极力营救。大臣或以谗贬，辄再三论，时列朋党渐炽，禁锢名流。正已曰：势不两立矣。吾祖子胥尽忠孝，引经直谏，不免奸谀之口，终受属镂之赐。今靖赞庸回以诬善良，吾岂能以一盆水救一车薪火哉？遂丐归田里，未几唐室亻叔扰。年八十一致仕，四子，泳、演、氵睿、洪，三以荫补官，洪独不肯仕，隐武陵原，自抱朴居士。自正已后，子孙蕃衍，登第者至今不绝。
　　宋朝太平兴国三十戊寅胡旦榜：罗。字仲文，长汀县人，少聪悟，尝慕荀文若之为人，因名焉，登甲科，授将仕郎大理评事，雍熙以后累知忠筠成三州，所至有惠爱，筠珥笔风炽，或曰：非人好讼，听者不明，视事剖决如神，奸猾无所措，讼为之衰息。澶渊之后以太子赞善太常博士屯田职方员外郎扈从，许与宰相寇莱公与议机务，虏人乞和，遣使报聘亦预遣行使还丐归里。上嘉其劳，特除诸路提点使，赐锦衣金带旗二，云：明时折挂，衣锦还乡。以示褒赏，仍知本州事，未至家而卒。郡有衣锦乡，仙桂里，本此。太平兴国八年癸未王世则榜：郑文宝，字伯玉，宁化县人，累官至工部侍郎，文章翰略俱优。淳化二年为殿中丞，奉使川陕，均税奏蠲商人到岸钱，行次渝涪，闻夔州戌座劫掠为乱，乃乘舸顺流，一夕数百里，至则悉擒斩之，使还，上面加赏激，赐五品服。寻以文宝为陕西转运，许以便宜从事，听用库钱，会岁歉，诱豪户出栗三万斛，活饥民八万六千馀人，尤长於诗，为名贤所推重，尝《题缑氏山》云：秋云漠漠秋云轻，缑氏山头月正明。帝子西飞仙驭远，不知何处夜吹笙。后晏元献公守洛，过而见之，取乐天语书其后曰：此书在在处处有神物护持。
　　又《题绿野堂》有云：水暧凫鹭行哺子，溪深桃李卧开花。欧阳公谓不减王摩诘，杜少陵惜在全集不传，脍炙诸公谈薮者仅存此耳。又尝著《江表志》行于世。端拱二年已丑陈尧叟榜：吴简言，字若讷，长汀人，年十二有俊声。后中第调绵州户曹，寻擢茂异科，授秘书省著作佐郎。时方招抚酉南夷，择有才德者往谕，遣简言出使，还以功迁祠部郎中，卒。尝经巫山神女庙，题绝句云。“惆怅巫娥事不平，当时一梦是虚成。只因宋玉闲唇吻，流尽巴江洗不清。”是夜梦神女来见曰：“君诗雅正，当以顺风为谢。”明日解缆，果然。咸平三年戊戌陈尧洛榜：梁危页字习之，长汀县人。博洽能文，登甲科，见重於陈尧咨，属加蔗引，历知庐州漕广东，以和戎功迁开封府判官，兵部员外郎，出为河南少尹，卒。顾先世章贡人，名犯圣祖下一字，唐末三为州刺史，有声。子捷，仕闽为仆射，充本州总管使。捷子泰，晖。泰仕南唐为筠州刺史，晖总殿前步军。晖子藻，字仲华，强学多记，性乐萧散，父任不就，三举礼部未成名，杜门自适，有诗一编曰：《梁处士集》尝《题南山池》有云：“翡翠戏翻荷叶雨，鹭鸶飞破竹林烟。时沽村酒临轩酌，旋碾新茶靠石煎。”以子贵累赠工部郎中，顾之子倚。倚二子，一居泉南，淳熙间丞相克家盖其后也。今贡院乃危页故宅基。
　　景德二年乙巳李迪榜：黄迪，字梦授，宁化县人。初母一夕梦老人遗之一小星，曰：生子宜以迪名。即是为识，迪性资端谨，年十八登甲科，历蕲州教授，庐州判官，知泉州同安县监市舶务，复知建昌南丰县终宣德郎。大中祥符元年戊申姚革榜：伍，字右之，正已曾孙。中甲科，调赣州雩都令，历知宜城浈昌二县，以廉能称。寻差楚州团练推官，先是州有盐场，自唐乾符间废，盖百四十馀年，未有能起之者。至首议兴复，役不及民，甫期而就，岁入公上缗钱数万，后人号为伍场。天圣间以例转承奉郎守秘书著作佐郎，孤特寡与，同列谗忌，复出知海盐革阳二县，后加上骑都尉，通判潍州，寻转运承议郎除太常博士，文章近古，尤长於诗，有集行于世。陈宗道，字道夫，长汀县人。中甲科，以文墨议论见知於枢密丁寇二公，擢开封府教授，卒。
　　林务滋，字元德，长汀县人，中甲科，累任，终承务郎。皇元年乙丑冯京榜：雷宣，字明之，宁化县人。历江州户曹，言州判官，知抚州宣黄县，终承务郎，诸王宫大小学教授。五年癸已邓獬榜：伍择之，字元宾，宁化县人，之子，博洽有器识，恬於进取，亲旧力勉，始就场屋，中第调南丰簿。时曹子宣子固犹未第，择之一见奇之，与为忘年友。治平二年，文潞公荐擢秘书少监。寻以故归里。并议方堂。买监书，延明师，聚族党子弟教养之。元间复出宰长乐，时诸司酷暴相矜，辄兴大狱，择之盛然曰：以残忍附上官，非我志。即日归故庐，觞咏自娱遂不复出。吴庚，字西美，长汀县人，简言之重孙。立志问学，几忘寝食，效古人铸铁砚以自励，调黄州司理，泉州推官，改京秩，终清海军签判。元丰三年已未时彦榜：雷尧，改名衍，字中道，宁化县人。调江州户曹，泉州教授，改京秩，终连州通判。罗祝，字叔和，长汀县人。闭户读书，人罕识面，再娶未期妻卒。悉以房奁归诸外族，契券皆末启缄，人颇以廉称之。贯穿经史，虽注疏亦皆研究。元间，朝廷行十科，祝以明经中第，调漳州法曹，本路曹按行，欲秉烛入库，祝坚执於律不可。漕遂止尝手释六经，及注唐书，尤精於律数，终明州视察推官。绍圣元年甲戍毕渐榜：鲁旦，字升仲，宁化县人。调南康都昌尉，终郡武法曹。伍文仲，字仲成，宁化县人，正已五世孙。七岁能属文，人目为神章，十六魁乡荐，累七举，中第，复应宏词科而卒。四年丁丑何昌言榜：谢潜，字致虚，长汀县人，读书过日终身不忘，擢乙科，调衢州理掾，崇宁四人应博学宏词科。甫半途，自惟儒释书虽遍览，惟道书未睹，乃馆于道宫，取道藏书遍览之，果中选。调瀛州教授，未赴间，上封事讥切时事，坐元党籍，更赦历知古田弋阳建宁三县。佐建宁治声最著，毁淫祠，禁溺子，邑人生子皆以谢名，与郡守谢洞父子酬唱百馀篇，曰《氵妥江集》。建炎初，高宗驻跸维杨，潜书取二圣策以献，进秩二等。将除词报金人再寇，陷于虏，终奉议郎。
　　元符三年庚辰李釜榜：伍懋，字深道，之孙。调饶州乐平尉，江州德安丞，历知雩都遂安游溪将乐，四县寿八十有二，终承议郎。大观二年已丑贾安宅榜：王明哲，字季通，长汀县人，调南剑州法曹，终邵武军邵武县丞。父逸事见遗逸门，兄宗哲，弟宣哲，相继登科。伍仲休字通远，正已五世孙，博学善属文，充贡上痒擢第，调南康军理掾，辟差安远令，寻知惠州何源县。丁母忧，勺水不入口，毁瘠致病，终承直郎。政和二年壬辰莫俦榜：雷协，字彦一，宁化县人。尧从弟先贡上庠，以学易知名。虽僻书隐传皆涉猎，调信州上饶尉，南安军上繇令，福州古田县丞，终宣教郎兴化军教授。五年乙未何桌榜：邓立中，字从之，长汀县人。有节概谋略，调崇安尉。时方腊寇浙东，声入闻立中民兵，修分水寨，坚壁以守。贼恃众卫突，立中出贼不意，击贼败走，闽人赖以按堵。诸司列奏改承奏郎，知通州海门县，未赴闻，金人犯顺擢行军总管，奉使募福建民兵得数千人，转战而前，收复光蔡等州。因守蔡，虏人再犯，遂见害。朝廷以立中死事，进秩朝散郎，官其子穆，累赠中大夫。
　　穆字应和，慷慨有父风，调杨州泰兴令，浚河灌田二千顷，再调濠州定远令，枭椎俚之逋寇，葬无归之枯灰，民畏而爱之。丞尝熟，摄县事，有溃兵绝江由福山闯关，邑人大恐，穆单车抚谕，遂皆宽心。有久讼得宜，袖白金数斤为谢，穆正色却之。终朝散郎，徽州通判，寓居常之无锡。绍熙初，录建炎中兴节。义之后，孙岫补初品官。张远观，字子周，宁化县人。才气豪迈，不拘小节，酒酣为文愈逸。游上岸庠，国子祭酒郭公视其文，曰：兹八面受敌人也。调洪州理掾，言州推官，改秩知邵武军建宁县终承务郎，子良裔。
　　八年戊戌王嘉榜：王宗哲：字廷俊，长汀县人。初省试中末第，会朝廷责有司取人过额，减百人，公在数中。遂东归读书，绝意功名，以诗酒自逸。至政和戊戌十四年，恩沛，复还取减百人廷对，调建昌南丰簿，历泉州理掾，韶州教授，潮州潮阳，丞全州灌阳令。年逾七十，引年致仕，归旧庐创堂手植六柳，号六柳，先生。与郡守张宪武，教授戴觉，为诗友，更唱迭和，尤豪饮，百杯不乱。宪武《题六柳堂》云：六柳先生以道名，归来高伴子真耕。方瞳绿鬓君知否，一片云台尽不成。年八十一，感微恙，命笔书遗言云：人有死生，性无新故。修然而来，修然而去，不亦乐乎？正卧而逝，终奉议郎。黄，字文伯，宁化县人，迪五世孙。常举八行游上庠，同舍饮服。又再举登第，调信州玉山丞，严州录参，改秩授建州观察推官。建炎二年戊申李易榜：罗烈，字子刚，长汀县人。刻意学问，年几寇，经史百氏之书靡不通贯，调泉州同安尉。时杨京力叛，自剑趋泉，烈部兵捍扼，邑人恃以无恐。再调循州兴宁令，会群盗出没，一日贼突入县，执烈以行，烈不为恐，以理晓谕，贼不敢加害，送之还邑，各遁去，无何贼党复合，烈亲率千馀人捣贼巢，贼溃走，得所掠子女二百馀人，愁召其家人还之，终宣教郎，知庐陵县，喜注述，有《博文新说》十卷，《古文类证》数万言，注杜甫诗事类千馀条行于乡。绍兴二年壬子张九成榜：王宣哲，字仲济，初以累举恩授登仕郎，再领广西漕荐登第，调桂州法曹，有能称，终奉议郎枢密院计议官。
　　五年乙卯汪应辰榜：汤萃叟，字起萃，宁化县人，登乙科。少好吟咏，有《马上吟》云：宿雨洗山新绿嫩，晓风吹杏浅红乾。沙头路暖日初上，行客杨鞭不觉寒。晚年自述幽居云：葛中簪下无多发，茅客门前有好山。皆脍炙人口，终饶州推官。伍杞，字卿才，宁化县人，仲询之孙。调安南理掾，治具多所平反。时有外邑尉以赀补官，急於谋赏，盗不及数，诬平民以充。杞得其情，尉惧罪，求援至郡，郡欲曲从，杞力争且不欲贻尉失入罪，止下县更讯士论高之，终宣教郎，知潮阳县。赖绂，字冕仲，清流县人，调梅州程乡尉，会盗起，绂随宜招捕，境内悉平。再调镇南军节度推官，侍郎李迢师江西，雅重之，率诸司判剡。改京秩，知南剑州，县漕司增敷民盐，绂知其抑配，坚不奉命，终签判清远军节度使判官。初巨盗赖亚夫仇绂之季父，又欲害其孙，绂冒刃入贼以死请，贼义而释之。程乡秩满，归闻俞澈明等聚众亡命，亲入巢穴谕以祸福，众皆感泣解散。州党归重焉，子简。
　　张良裔，字景先，宁化县人，达观之子，自幼端重不媚时好，宣和间，三经考学行，良裔独好二程先生之学，虽屡黜不变建炎间学禁开，中第，调循州龙川簿，以伯父年逾八衰无子，难於迎侍，不果，赴郡守袁思永，运使黄积厚其行，奏辟武平丞以便侍养。到官会草寇窃发，良裔单骑造贼垒，论以祸福贼首相顾感泣，愿得改过，时有挟贵攘功者良裔不之校。投檄而归。群盗复作累年莫弭，再调雩都，迁衡山丞以卒。初其父达观，与秦桧同年进士，厚善，或劝之投文以贽，笑曰：附丽谋进，吾先人所羞也。假先人以自售于权门，何以见先人於地下乎？竟谢不往。十二年壬戌陈成之榜：
　　黄烈，字辉道，老成畏厚，乡党推重。调潭州户曹，再调福州候官丞，当途交荐改京秩，知兴化军仙游县，承议郎主管台州崇道观。五年乙丑刘章榜：伍升，字景升，佑曾孙，调建昌军南城县尉。二十四年甲戌张孝祥榜：赖遂良，字少褚，长汀县人，调赣州龙南县主簿。二十七年丁丑王十朋榜：李汝朋，字吉甫，贯济南府，以本州二十三年流寓，解还省中第，调连州司法参军。欧阳旦，字景初，长汀县人。累任二广，诸司交辟，终苍梧县令。隆兴元年癸未木待问榜：杨方，字子直，长汀县人，清秀笃孝，行已拔俗，中乙科。
　　平昔心师朱文公，调弋阳尉，还特，取道崇安参请，数月面受所传而归。未赴，改清远簿，广宪姚孝资檄摄曲江坑治，纲船入境剽掠，禽获五千馀人，径上之，郡官广七年，以廉介刚直著，武宁丞满，当路交荐改秩，适赵忠定公开蜀辟阃，辟制机。逾二年用赵公荐，召封，孝宗喜具刚直骨鲠，擢宗正簿。俄避嫌请外除，亻卒庐陵。淳熙末守建昌，寻召除编修，首言过宫事，恳切余无所隐。宁宗登极，除校书郎，复守庐陵。明年韩专柄，以伪学排天下正士，或指为忠定党，竟罢去，俸余尽寄公帑，退居章贡开阁读书，无复仕进念。即所居植淡竹，自号淡轩老叟。嘉泰三年以临川守起家，仅五月力乞祠归嘉定更化以侍右召进，考功复赵忠定谥，议允在廷推服。然操履刚正，终与时忤，未盈季复去国。阅二年，广右开漕，择老成鲠介者加宝谟阁直兼庾事，至即循历属部，发责奸贪，轺车连岁畏途，入象州以疾终，年七十八。桂岭稚耄闻之，莫不涕泣，菊坡崔公与之《祭文》曰：一死为民，可谓明白。北山陈孔硕《挽诗》云：南民何德辱公尤，六辔周遭死始休。淳熙二年乙未詹马癸榜：翁熙，字正之，长汀县人。调袁州户曹，长於吏事，三鞠款狱，平反平允，守欲上其事，辞曰：受赏则实前勘官於何地？竟已，辛丑秋被檄验旱伤，徒步阡陌，不惮劳动。壬寅主行赈济，遍历乡落，劝分富民廪，后民赖全活摄亻卒，捐俸不受，垂满而卒。
　　五年戊戌姚款榜：吴雄，字梦锡，长汀县人，笃学，尤深於《易》，调隆兴府户曹，宪马大同委决疑狱，剖析如神，宰靖安，有劝民五事，谕民十诗，自注《孝经》一编，戒论上户毋闭粜，毋文非，务本抑末，有关风化语为职者称赏，终广西帐干。八年辛丑黄由榜：张颐，字绍烈，清流县人。调南剑州将乐县主簿。
　　十四年丁未王容榜：黄允升，字晋之，宁化县人，之从弟，累任改京秩，终奉议郎赣州会昌宰。弟颐。广元二年丙辰恼邹应龙榜：邓应龙，字少慈，长汀县人，从杨淡轩授春秋登第，后试律，中首选。调潭州理掾，到官枷械笙杖依法称其轻重，丽狴犴者以理开论，皆得其情。虽贬黜他州者亦辞谢而去。有兵士盗帅金下狱，株连数人皆坐流，应龙力争，帅意未解，应龙曰：若使罪及无辜，应龙有去官而已。帅叹曰：其人若不胜衣，乃能守法如此。长沙士人周凯犯公罪，状陈雪，委看详，见其可采，力为申请改正，周得应举，遂中副榜。秩将满，殊不为荣进计，帅守嘉其恬退，与诸司交荐，且送以诗曰：言行相符匪伪儒，众方汲汲独徐徐。一生多病缘勤学，五斗无馀更买书。典法但知修职业，存心不为大门闾。寮中未必皆同趣，去后令人叹索居。生平既见於此诗矣。赵希王与，字璧寓，宁化县以成忠郎试登科第，调潮州录参，终承直郎广东宪干。
　　嘉泰二年壬戌傅行简榜：黄颐，字敬之，宁化县人。允升之弟，中乙科，终饶州录参。丘唐杰，字景文，宁化县人，中乙科，终丰州法曹。开禧元年乙丑毛自知榜：赵汝求，字叔艺，寓长汀县，调临安府仁和县主簿，言州万安丞，终福州观察推官。嘉定元年戊辰邓自诚榜：赖简，字仲敬，长汀县人，绂之子，调赣州宁都县尉。七年甲戌袁甫榜：伍唐，字日卿，宁化县人，调江陵府松溪簿尉重庆府节度判官，终衢州教授。孙功甫。
　　十三年庚辰刘渭榜：黄三益，字宗友，长汀县人，调漳州龙岸县主簿，终广州司理参军。十六年癸未蒋重珍榜：伍梦谐，字子蒙，宁化县人。调赣州瑞金尉，沣州法曹，终漳州录参。宝广二年丙戌王会龙榜：赵与堂，字升甫，寓宁化县，终建宁府户曹。端平二年乙未吴叔吉榜：刘并，字清叔，宁化县人，事继母以孝称。调会昌尉，当差寇往来之冲，常勒弓手申警，寇不敢犯。嘉熙间王漕野差临川和入米，时朝廷降见钱充入米本，他官皆易楮，并独戒吏无得效尤，遂先办后宪司论擅易入米本钱事，黜者数人。并愈见知，辟大庾令。会谭如海哨聚，宪司檄督捕，擒如海。后调辰州判官，江西宪辟知瑞金县，筑城建学，能声益著以平峒寇功，就任改京秩。终奉议郎。嘉熙二年戊戌周坦榜：鲁华，字荣叔，长汀县人。调赣州曹金尉，梅州教授，终文林郎南安军官。赵与冈，字可如，寓宁化县。调邵武，南尉广州，东莞临场，终藤州地。淳四年甲辰刘梦炎榜：潘全，字会道，长汀县人。调赣州安远尉，转文林郎广州观察推官。张廷辅，字熏伯，宁化县人。唐之孙之大学上舍释褐，终常德府教授。范廷杰，字俊卿，长汀县人。四魁乡荐登第，终赣州信丰县主簿。宝四年丙辰文天祥榜：黄潜，字浩之，宁化县人。终广州番禺县尉。伍安然，字文卿，宁化县人，吉州永新县主簿。特奏题名。熙宁六年癸丑：伍锡字康侯，宁化县人，汀州长史。绍兴五年乙卯：陈贯字道夫，长汀县人，永州文学。八年戊午：伍利用，宁化县人，连州录事参军。刘易简，字至德，武平县人，循州龙川县丞。十二年壬戌：谢郏字元鼎，长汀县人，韶州录事参军。叶彦先，长汀县人，龚州平南主簿。罗门言，长汀县人。十五年乙丑雷靖，字明夫，宁化县人，惠州海丰县主簿。十八年戊辰：伍时可，汪流县人。伍致远，清流县人。二十七年丁丑：王仕，鲁真，长汀县人，泉州永春县令。王佐，字之才，仕之弟，循州司法。兴隆元年癸未，陈肃字原休，长汀县人，融州司理。吴兴权，字周辅，长汀县人，融州司理。巫晦，字明先，宁化县人，赣州信丰县丞。徐衍，字敷言，宁化县人，南安军上繇令。雷硕，字潮清，宁化县人，嘉州文学。雷彦国，字振文，宁化县人，眙州恭城县尉。张九思，字德二，清流县人，英州含光县令。乾道二年丙戌：黄槐，字上达，宁化县人，肇庆府高要县尉。伍冕，宁化县人，永州文学。五年乙丑：陈才邵，字兼善，长汀县人。潭州湘乡县主簿。黄彬，字彦畸，长汀县人，连州连山县尉。淳熙二年乙未：钟迪，字德明，长汀县人，赣州宁都主簿。锺遂，字德茂，迪之弟，潭州湘乡主簿。赖绍烈，字景先，长汀县人，韶州曲江县尉。八年辛丑：锺秀颖，字德宏，迪之弟，广州司户。十一年甲辰：萧雍，字国宝，长汀县人，述功郎盐潭州南岳。阴一鹗，字和仲，宁化县人，潮州潮阳县丞。十四年丁未：曾，字士美，清流县人，安德府司法。伍必胜，清流县人。绍熙元年庚戌：吴筠，字子坚，长汀县人，封州司法。丘殿爱，字国铭，宁化县人。曾义节，字士忠，宁化县人，南安军南康县主簿。吴梦得，字必强，清流县人。萧梦兆，字商老，清流县人。五年甲寅：伍周，字叔度，文成妊，韶州曲江主簿。曾光宗，字升卿，宁化县人，肇庆府高要尉。庆元三年丙辰：黄拱，字少章，宁化县人，迪功郎监谭州南岳庙。赖天灵，字汉辅，清流县人。庆元五年已未：谢傅霖，清流县人。嘉泰二年壬戌：李克已，字子复，长汀县人。雷倬，字友章，宁化县人。开禧元年乙丑：李蹊字成之，长汀县人。张焕，字明仲，长汀县人，建宁府崇安县尉。嘉定元年戊辰：张昊，字绍龙，长汀县人，潮州潮阳县主簿。罗宗友，长汀县人，潮州潮阳主簿。巫梦文，宁化县人。嘉定四年卒未：郑与，字师点，长汀县人，德庆府端溪县丞。黄镐，字叔京，长汀县人。陈子遇，字逢时，清流县人，梅州司法。张谦，宁化县人，澧州澧县县丞。嘉定七年甲戌：巨光远，字耀卿，长汀县人，南安军南康主簿。嘉定十三年庚辰：巫潜，字行可，宁化县人，广州怀集县尉。丘鳞，字起潜，莲城县人。师事杨淡轩，赣州赣县尉，有廉声。归值绍定寇，郡委摄莲城令，画计御寇，率民登东田石，全活甚众，招捕使陈革华奏其功，辟知邵武军建宁县，终承直郎。十六年癸未：刘谔字仲甫，清流县人，潮州揭阳主簿。锺自强，字行可，武平县人，漳州龙岩县尉。吴柔胜，字子常，长汀县人，国学内舍，福州永福县丞，宣教郎致仕。李恕，字行之，长汀县人。罗子纯，字粹卿，长洲县人，鳞之侄，赣州宁都县丞。宝庆二年丙戌：伍井，宁化县人，漳州龙岩主簿。丘方，字正叔，莲城县人，鳞之侄，赣州宁都县丞。绍定二年乙丑：吴昊，字成之，长汀县人，赣州瑞金县主簿，再任岳祠终大林郎。李径，字德清，长汀县人。赖炳，字季文，长汀县人。五年壬辰：王梦昌，字文甫，长汀县人，赣州会昌县主簿。端平二年乙未：丘梦周，字克明，宁化县人，全州清湘县丞。嘉熙二年戊戌：陈怡，字叔悦，长汀县人，南安军南军县主簿。淳元年辛丑：邓文可，字再卿，长汀县人，循州司理。江天锡，字顺之，长汀县人。潮州潮阳县丞，岳祠。晏景春，清流县人，袁州萍乡主簿。四年甲辰：赖应发，字儒藻，长汀县人。南安军南康簿。邹丁，字成父，长汀县人，建宁府崇安尉。赖记，字士逊，长汀县人。再任岳祠。黄大中，字应之，长汀县人。赣州兴国县丞。伍叔辉，字清叟，清流县人，再任岳祠。宝元年癸丑：欧阳应星，字瑞卿，长汀县人。赣州宁都县主簿。黄旗，字显文，宁化县人，赣州石城主簿。开庆元年已未：黄荣，字仪夫，宁化县人，上州文学。特奏名岁月贯字官称之不备者：伍子正，字适道，宁化县人，福州文学。徐行中，字适正，宁州县人，韶州曲江县丞。伍仲询，宁化县人，袁州司法。林讲，长汀县人，邵州司法。伍邦彦，宁化县人，将任郎。伍民瞻，字表臣，宁化县人，福州司户。伍文炳，字积中，宁化县人，韶州仁化县令。伍文资，宁化县人，广州增城县尉。伍见独，字居厚，宁化县人。潮州司户。伍纯中，字纯甫，宁化县人，潮州司户。阴炅，清流县人。吴必胜，清流县人。黄唐臣，字尧佐，宁化县人，韶州曲江主簿。刘莽甫，字遵义，宁化县人。姜文茂，长汀县人。吴融，长汀县人。吴仲衡，长汀县人。巫藻，宁化县人。
　　武将
　　【临汀志】
　　山西出将，岂择地哉！习俗成之也。汀民勇悍好斗，有善兵器者，众辄自为大师，委身愿学故保伍纠集足以御非常。而奸究相挺亦善梗郡县，龙蛇虎鼠反掌间耳。使得为朝廷用，安知不能折冲敌忾以就功名，是以愚於彭伍诸人之事而有感焉。彭孙字仲谋，莲城县人，少以勇敢自负。皇间刘石鹘寇江南，募骁壮格捕，孙率里侠应募剿荡，论功不平，斗伤颇众，自度法不便，乃遁山林。诏宥其罪，会田元犹害辰州用湖北察访荐，讨平之继讨岭南交趾屡捷，廖恩寇闽朝旨命孙专征，乃便道单骑造贼垒曰：尔曹人不若官军之众，粮不及官军之万一，与其假息旦夕，孰若悔过享终身之利？幸我来，不然祸及矣。恩等感泣听命，协众者孙为区别，全活者近三千人。会巨盗詹遇等起巴陵，逆诛累年。又诏孙讨之，孙默计遇众势锐，非诡计莫胜，乃矫制谕贼曰：有诏赦尔等，宜解甲拜恩。果听命。宴犒未已，悉擒戮之。后沪南蛮乞弟叛，召对，访以策将安出，孙曰：彼负固阻险，急攻则失利，缓则患未已。计其粮其食不过耕种惟时，以兵挠之，使不得从事於田亩，不久当自效顺。会与韩存宝议不合，乞归任，明年再召，上曰：存宝果逗留不进，已令处置，孙从容奏曰：存宝材武边将，中不易得，愿宽贷以责后效。上宥之，闻者叹服。乃令孙自择精兵进讨，无何，西夏寇灵武，趣孙赴敌，至则大军已行，孙独以三千军护锱重六万，敌势犹骜，上召问状，对曰：此寇未易猝除，宜坚壁以守且耕且战，期以岁月则兵力不顿，虽缓实笃。明年复建言，原得积兵五万不为经略节制，则灵州可得而木寿，进答刂凡十通，皆边防机密事。会神宗不豫，遂寝。寻告老，累官莱州防御使，陇西郡开国候，食邑一千六百户。历事四朝，数立奇功，赏赍甚厚，然天性忠实，不改故常，享年七十九，卒于东昌。因家焉，子孙居家者数十人。
　　邓察字慎之，莲城县人，彭孙之婿，有材武，好读兵书。孙平詹遇，察谋居多，论功擢为皇城使。性刚严，驭下有礼，与士卒同甘苦，故皆乐为之用。熙河久叛不能平，察画策收复，超迁熙河兰会都统誉忠勇，战则陷阵先登，殁於王事，终武功大夫。四子，以父荫补官，后皆通显。伍全，长汀县人。状貌雄伟，膂力过人，号黑龙。绍兴间齐述婴赣城以叛。势熏灼募勇敢士讨捕，全以土豪应命召募，与陈某等协力围城，述坚壁以守，独全叠被铠甲攀缘登城，持铁戟重百斤转战，万夫披靡，遂入城启关，以故诸军第十七将时边事方棘。全乞边任，屡立奇功，迁襄阳府诸军都统。会金虏犯顺，虏有骁将求挑战者，制帅察军中惟全可当之，全亦不辞，挺身勇往，以素所服习铁戟前击之，虏将应手而死。功上闻，转十官，赐金甲名马，赏赍优渥。虏人识其旗帜，见则辟易，终武显大夫，侄廷植受遗泽，终武显郎，知容州北流县。
　　鲁先，字彦登，长汀县人。少刚骜好侠，因交亡命拘囚，朝旨下汀招募义钅党手戍边，时畏缩无敢行得，先独倡勇应募，由是得千馀人。郡守傅公康嘉其忠勇，俾部押以往，隶黄州屯驻。寻因战捕进勇校尉雄关军统领，累迁至武经郎，知南军兼权琼管。
　　【临汀志】
　　名禄不及曰遗，志操自高曰逸，守节不屈曰正，见义敢为日烈。衡茅之下，闺阃之间，讵能悉知而悉纪哉？今索之故谍，质之寡闻，所书仅此。宜阙左方以立矣。郑春卿，字荣伯，长汀县人，甘贫乐道，崇宁间诏举隐逸。郡守陈公粹以春卿应，后诏举八行，郡守章公清又以名闻，但辞不就，卜筑南山之阿而老焉。二公累过其庐，一日章公清访之，春卿谢不能，肃诗云：在巷愧无颜子志，过庐难称魏公心。望尘不敢希潘岳，云满南山雪满簪。章次音，属和者数十章。自是高卧，年九十六，矍铄不少衰，忽感微恙，索浴更衣而逝。有诗文三卷。
　　王格，字伯庸，长汀县人。素有乡曲之誉。常与计偕，恬于进取，以授生徒为乐。少与陈公轩厚善，陈来守，辍己俸五十万馈之，格不为已有，悉归诸郡庠。且裒劝县共买田数百亩，白郡倚税，汀学有田自格始。年逾壮无子，夜梦三四人来访曰：吾十哲徒也。后生四子皆以哲名、宗哲、明哲、宣哲、皆举进士中第，氵睿哲贡辟雍早卒。格年六十有五，一日薄暮值雨，公手盖自郡庠归，忽有人相依而行，曰：君数止是，但以君教道多阴德，得展一纪，有顷不见，格始悟其为神。后果考终七十有七，以子贵累朝奉郎。
　　徐唐，字守中，宁化县人。未冠受春秋于乡先生吴杲，不两月诵析如流。宰晏君奇之，俾受业日于江李泰伯，李曰胡先生讲《春秋》于上庠，子盍造焉。于是负笈京师，质疑问难，旁通群经，诸子屈服，遂见知于欧阳文忠公。亟致其馆，未几荐之。仁宗朝召见，讲易，嘉赏赐银绢百，欧阳公勉就科举不听。嘉三年奔母王夫人丧以归，迄庐墓侧不复出，时王荆公为峨眉令，志其母之墓。李元白名齐，以字行，宁化县人。博览强识，不能亻免就举子业，用大肆其力于诗，出入少陵集中，几逼真。既纂杜诗为押音，又集其句为一编，皆行于世。常集大观升平词十首以进，得初品官，即归故庐敖泉石而终老焉。集句始于王文公，而孔毅甫，葛亚卿，及元白相继而作，俱有闻于时。
　　宣明，字南仲，长汀县人。常贡辟雍，即浩然有归志，爱城南五里岩洞幽窃，泉清木茂，乃疏池筑馆，卜隐其间。郡守谢公洞榜曰宣岩，与其子吏部外郎敞时往访之，觞讠永其间，暨豫章洪萏，纟斗曹龚守，户曹谢吉吉。皆有留题。雷观，宁化县人。靖康间以太学上书，略曰：当今夷狄内侮，国势阽圮之秋，扶颠持危，其急于一相，前日以白时中老缪罢斥，公议称快，意必得贤相当此重任。翌日宣麻，乃递迁张邦昌辈，士民失望，咸谓张邦昌乃前朝辅相之无状者，例从罢黜，已为晚矣。今又相之，将焉用哉。又云：汉陈龟有言，三辰不轨，擢士为相，四夷不恭，拔卒为将，此何等时而递迁港贵臣耶？其言激切，士论韪之。郑旦，字日升，达城县人。都统使察之族，少颖悟，博极群书，为文典雅，四举于礼部，年甫强，即无复仕意，日以诗酒自娱，士大夫竞馆致之。寻亦弃去作归田记，卜筑县东十里石门岩之侧，傍小斋曰尚友，自为记。客至则高谈痛饮，诙免举恩。同侪移书趣行，答曰：勿复败吾佳兴，隐居凡四十三年，竟以寿终。
　　贞节：叶氏，石城赖冲元妻，本长汀县人。父善习道术而匿其名，从士大夫游，多谈方外事，叶归冲元，事舅姑无间言，勉夫以宦学，处寒素怡然。冲元游岭南表未还，建炎四年盗作，虔化凶锋直捣石城，叶以夫游，舅姑年老势不能通，委命以待。俄而寇至，闾里妇女悉骂驱迫至叶，叶曰：宁受死，义不为窜辱。左右为不善者，或基以苟免，叶极口骂贼，以身自触白刃。寇怒，断其喉并舌，害其儿女。邑人闻之，悉为陨涕。见《章贡志》。晏氏清流县人，适宁化管下大陂材鲁家，孀居。会绍定庚寅群寇猖獗，宁化管下诸堡寨皆陷于寇，惟晏氏义不为贼辱。合亲族田丁据守山寨，倾家资廪饷，贼攻围寨，晏氏选壮丁百人为先锋，亲捶鼓督战，捐道饰金宝等物赏用命者，贼屡攻不能下，乃移檄云：道路梗塞，汝将焉之，沟渎自经，谁其知矣。晏不为动，卒能保护一乡。招讨使陈公革华闻于朝，封恭人，仍官其一子。
永乐大典
卷之七千八百九十五
卷之七千八百九十五
　　十九庚汀
　　汀州府
　　仙佛
　　【临汀志】
　　三仙二佛之名于汀尚矣。仙事茫不可索，佛应日现著，邦人崇向日严以亲，是不可不书。富国先生姓王氏名中正，字平叔，长汀县人。初名捷，咸平中贾贩至南康，遇羽衣士，自言赵姓一见如平生欢，约再会茅山，得铅汞黄金之术，且密缄小环神剑，遗之。戒曰。非过万乘勿轻出，中正挟此，屡走京师，无阶以进。至上饶徉狂呼叫，坐流岭南，复邂逅羽衣者曰：姑候他日。遂复逃至京，师为所司所捕，供奉官谢德权异之以闻。上命皇城司刘承王圭问状，中正请面奏承为改今名，对龙图阁下，具陈灵异如唐吉善行由同秀之说。且献所为白金，遂特授许州参军，留居城隍司廨舍。景德祥符间，灵异叠见诏置诸圣祖殿，每归功中正，屡增显秩，遇大典礼，大徭役率为金以进，景灵宫上梁。及庆成，进黄金四千九百两，白金万有二千七百四十两，前后金累钜万，绚烂光彩，不类世珍诏书褒谕，累官金紫光禄大夫，检校礼部尚书，右神武卫大将军。赐第甘泉坊以卒，赠镇南节度使，命内侍周怀正护丧事，葬开封县槲冈村。又命武宁军节度使，检校夏竦志其墓，谥富国先生，塑像于景灵宫，为圣福辅命中书侍郎景灵宫使，向敏中奉词以告。词曰：其官王中正，素怀至艺，沿究真诠，严奉灵宫，克精斋洁，遵承朝命，颇竭寅恭。每追念于忠勤，特赐修于素像，俾侍亻卒仪之侧，仰酬道荫之恩。爰契良辰，用陈馨荐，式伸昭告愿鉴虔诚。仍出所进金铸为宝牌，分给在京宫观，并诸州天庆观及名山胜景宫观去处。事载本朝事实。所藏盘龙宝鉴，广尺厚寸，秤之重百两，举之如毫毛。
　　鉴阴有颂，曰：天地氤氲，万物化生。龙盘六瑞，鸾舞双旌，得吾神鉴，契道合真。燕云效顺，可验销兵。二帝三王，为之远征。英烈著圣，以成中兴。遗言示子孙曰：俟开边日出进。宣和甲辰出师燕山，五世孙保奉鉴惟进，补右阶，惜不传其留进之意云。富国王捷，渑水燕谈云，捷少商江淮，遇人受黄金术，后流岭南逃京师，挝登闻鼓上命之官，更名中正。寓中官刘承王圭家，王圭数闻中正与人语声云，“我司命真君也。”中正尝以药金银助国，谓之烧金王先生，建祠元宁院。《西郡志》云：谥富国先生，塑像景灵宫，为圣祖辅。
　　梁野人名戴，长汀县人。兵部郎顾之弟，自号野人。家居天庆观左，盛暑昼寝三清殿后。一日就寝，梦金人长丈余，持其左手以一金钱按其掌心，嘱曰：子欲钱，但缩左手，袖中振迅，则随用而足。若妄费漏言，则钱不复出矣。戴曰：诺。既觉左手犹微痛，隐然有钱文，试之果然。虽所亲莫敢以告，益放旷歌酒施舍贫乏，人目为狂。其母常诮之曰：吾生二子，汝兄取科第矣，于汝何望，今雨弥旬，薪粒告书，奈何？戴曰：所须若干？母曰：多多益好。翌朝戴引薪米数十担，施施从外来。母曰：强哉儿，多固好，顾安所得钱乎。戴曰：幸母虑，振袖价值，一一如数，无欠无余。母方异之，即告游方外。天圣初，顾守庐州，因投刺上谒曰：梁野人。顾延见惊喜，举酒相属，因曰：吾身为刺史，弟蓝缕如是，得无辱乎？命叠浴更衣，戴正色曰：兄何索我于外耶？拂而起曰：暂出复来，要钱也否？顾曰：当狂犹未歇，忽不见，使人交驰于市求之，佛得。明午旅邸有告曰：昨有道人薄暮抵宿，夜半闻穿排钱声，疑其为盗，隙窥之，室暗无所睹。晨起窥之，但见钱垛半壁。顾于是遣官吏破开，钱上有书云：弟野人以烟罗侣久俟，不果辞，惟冀珍重，有少钱烦周贫乏。仍遗下所服敝衣，异香袭人，殆非人间所有，验其去从，乃拨瓦罅而出。顾感叹久之。自后杳不知所往矣。
　　黄先生名升，字正道，长汀县人。少不禁荤酒，能呼钱之沉没江河沟壑间者，积之既多，悉以周济贫乏。又能内求口中运真气炼之，一昼夜成白金，名曰阴炼。先是蔡道人自蜀来，升与之厚，死城外五里邸中，升为棺殡。一日忽有自赣携蔡书来者，具言在崆山相候。始盖疑之，如是者十余信，升遂俟崆山下，久无所见，兴屡尽。俄见山腹有人引手招呼，升往即之，再拜祈请，愿从先生后。蔡曰：汝无功行，未可以俱，吾向时所寓之地，有文字笔砚等在墙隙间，汝归诵之足矣。忽不见，升号泣以归。发其殡则空棺而已。即往彼处取其书读之，自是能以考召法后鬼神，前知人祸福，治病全活者众，务行方便，不苟取。年八十六，髭发如漆，绍圣戊寅以符录授其子，端坐而死。后十年，里人有见其与蔡道人者并行江乡市中，追之弗及，岂所谓尸解者耶。来力赐定光圆应普慈通圣大师，郑性，法名自严，泉州同安县人。祖仕唐为四门斩斫使，父任同安令，师生而异禀。幼负奇识，年十一恳求出家，依本郡建兴寺契缘法师席下。年十七得业游豫章，过庐陵，契悟于西峰圆净大师，由是风慧顿发，遂证神足，盘旋五载，渡大和县怀仁江，时水暴涨，彼人曰：江有蜃为民害。师乃写偈投潭中，水退沙壅，今号龙洲。又经梅州黄杨峡，渴而谒水。人曰：微之。师微笑，以杖遥指，溪源遂涸，徒流于数里外，今号干溪。乾德二年届丁之武平，睹南岩石壁峭峻严冗嵌崆，怃然叹曰：昔我如来犹芦穿于膝，鹊巢于顶而后成道。今我亦愿委身此地，以度群品，若不然者，当使殒碎如微尘，发誓已，摄衣趺坐数夕。后大蟒前蟠猛虎傍睨，良久皆俯伏而去。乡人神之，争为之畚土夷堑，刊木结庵，民有祈祷辄书偈付与末，皆书赠以之中四字，无愿不从。淳化间，去岩十里立草牧牛，夜常有虎守卫。后迁牧于冷洋迳，师还岩。一日倏云牛被虎所中，日暮有报果然。师往彼处削木书偈，厥明虎毙于路，复感一青。猴为牧三年，后忽抱木死，师梦来乞名，与名曰金成王。仍为建庙，民有询过去未来因者，师皆忠告莫不悚然。同道者惧其大甚，师曰：只消吾不语耳，遂不语。一年岩院输布，师以手答刂内布中，监临郡亻卒张公晔见词闻於郡守欧阳公程，追摄问状，师不语。守卒愈怒，命焚其衲帽，火烬而帽如故，疑为左道，以彘血蒜卒厌胜。再命焚，而衲缕愈洁，乃遣谢使归，自是白衣而不褐。初，南康盘古山波利禅师从西域飞锡至此，山有泉从石凹出，禅师记云：吾灭后五百年，南方有白衣菩萨来住此山。其井涌泉，后因秽触泉竭。与议请师主法席，以符古识师许之，乃泛舟而往江。有槎椿常害人，船师手抚之曰：去去，莫为害。当夕无雨，水暴涨，随流而逝，至山观井无水，遂以杖三敲云：快出快出。至中夜闻有落泉溅崖之声，诘旦涌出满溢。终三年复返南岩，祥符初有僧自南海郡来告曰：今欲造砖塔，将求巨船载砖瓦。惠州河源县沙洲有船插沙岸，无张取者，愿师方便。师曰：此船已属阴府。僧复致恳，师乃书偈与僧，僧持往船所，船应手拔。运塔砖毕，有商假载木，俄恶风飘荡，莫知所往。
　　四年郡守赵遂良闻师名，延入郡斋，结庵州后，以便往来话次。遂良曰：庵前枯池，劳师出水。投偈而水溢，今名金乳。复曰：同有龙潭害民，望师除害。亦投偈而祸去。於是遂良表闻于朝，赐南安均庆院额，遂良授代以晴请，运使王贽过岩以雪请，皆如答应。真宗朝尝斋于僧对御一榻无敢坐者，上命进坐，僧答曰：佛祖未至，少顷师至，白衣衲帽，儒履擎拳，即对御就坐。上问师从何来，甚时届道？答曰：今早自汀洲来。问守为谁？曰：屯田胡咸秩。斋罢，上故令持伊蒲供赐咸秩，至郡尚燠，咸秩惊竦，表谢上乃谓师为见世佛，御赐周通钱一贯文，至今常如新铸。咸秩闵雨，差吏人岩祈祷，师以偈付来吏，甫至郡而雨作，
　　岁乃大熟。胡解印入觐，历言诸朝列。丞相王公钦若，参政赵公安仁，密学刘公师道，皆寄诗美赠。八年正月六日申时，俄集众云：吾此日生，今日正是时，汝等当知妙性，廓然。本无生灭，示有去来，更言何事，言讫，右胁卧逝，春秋八十有二，僧腊六十有五，众收舍利遗骸骼塑为真相，遗偈凡百一十七首，其二十二首乃亲书墨迹，临刊文义雅奥，不可思议而得也。师见在，民呼曰：“和尚翁”，亲之也。师灭度，民皆曰：“圣翁”，尊之也。名公钜卿，大篇短章致赞叹意，无虑数百篇。东坡苏轼云：定光石佛，不显其光。古锥透穿，大千为囊。卧像出家，西峰参道。亦俗亦真，一体三宝。南安石窟，闻甘露门。异类中住，无天中尊。彼逆我顺，彼顺我逆。过即追求，虚空乌集。驱使草木，教诲蛇虎。愁霖出日，枯旱下雨。无男得男，无女得女。法法如是，谁夺谁兴与？令若威怒，免我伽梨。既而释之，遂终白衣。寿帽素履，发鬓皤皤，寿八十二，与世同波。穷崖草木，枯腊风雨。七闽香火，家以为祖。荫土垂御天，宋有万姓。乃锡象服，名曰定应。山谷黄鲁直云：石出山而润自丘壑，松不春而骨立冰霜。今得云门拄杖，打破鬼窟灵床。其石也，将能万里出云雨。其松也。欲与三界作阴凉。此似昔人非昔人也，山中故友任商量。
　　熙宁八年，郡守许公尝表祷雨感应，诏赐号定应。崇宁三年，郡守陈公粹复表真相，荐生白毫，加号定光圆应。绍兴三年，虔寇猖獗，虔化宰刘仅乞灵于师，师於县塔上放五色毫光示现真相，贼遂溃。江西漕司以闻。绍兴二年，嘉普通二字。乾道三年又嘉慈济，累封至八字大师，民依赖之，甚于慈父。自淳熙元年郡守吕公翼之，迎真相入州后庵，以便祈祷，从民请也。后均庆屡请还岩，郡不能夺，百夫舆至中途莫能举，遂留于州。绍定庚寅石祭寇挺起，干犯州城，势甚岌岌。师屡现显。贼驻金泉寺，值大雨水不得渡，晨炊粒米迄不熟，贼众饥困，及战师於云表见名旗，皆有草木风鹤之疑，遂惊谔奔溃祈哀乞命，汀民更生皆师力也。
　　嘉熙四年，州人士列状于郡，乞申奏赐州后庵额有旨赐额曰定光院。续又乞八字封号，内易一旨字，仍改赐通圣，今为定光圆应普慈通圣大师。详见《行实编》。定光，泉州人。姓郑名自严，乾德二年驻锡武平南安岩。淳化二年，别立草庵居之，景德初迁南康，郡盘古山，祥符四年汀守赵遂良即州宅并后庵延师，至八年终于旧岩。见周必大新创定光庵记。定应大师，鄞江集云：初波利尊者，自西土来住盘石，即有谶曰：后五百岁有白衣菩萨自南方来居此山，即是定光佛也。
　　至定大师乃应谶。来力赐威济灵应普惠妙显大师，叶姓，法名惠宽，宁化县人。幼通悟，善根夙植，长得业於本郡开元寺，遍游诸方，悟旨而返。州境山谷深窈，虎豹出没为害，师以解脱慈悲力为之训饰柔服，众异之，号伏虎禅师。南唐保大三年，憩于平原山麓，见左右有龟峰狮石，遂卓锡于此，蹑其巅，以开元钱七为开山兆。有樵者拾其一以归，诘朝复返故所，耆老喧传咸起敬慕。程力督工为并庵名曰普护，庵侧一岭刺天，号吊军岭，道过其上苦渴水，师於盘石上顿锡出水，至今不竭。七年汀苦旱，靡神不宗，郡将闻师道行，结坛于龙潭侧，延师致祷。师云：北方旱气皤甚，实众生罪业，自速其辜，今当普为忏悔，七日不雨，愿焚其躯，及期旱如故。师廷趺坐命厝火于薪，众骇愕。火未及，然油云四起，甘雨倾注，师曰“未也。”水流束薪乃已。未几果然见闻赞叹。
　　宋朝建隆三年九月十三日示寂。塑其坏身于庵，凡有所祷，应如响答。熙宁三年，郡列状以闻，赐庵为寿圣精舍，延平之庵，曰油滩，曰小芹，曰白砂。绍兴七年来力封净戒慈应大师。时在汀者犹未封圣院。乾道三年改赐广福，师所经从辄成也。至十二年乃赐号于汀，曰威济。乾道三年加号灵应，淳熙十一年复加普惠，皆以救旱功。自淳熙元年郡守迎均庆院定光真相入州后庵，复於广福院迎师真相，差肩为宾主，以便祈祷。绍定群盗犯城，多方保护，显大威力，师与定光实相叶赞。嘉熙间州人士列状于郡，乞申奏加赐师号，复加妙显，累封至八字，今为威济灵应惠妙显大师。
　　道　释
　　【临汀志】
　　道学仙释学佛，以明心见性，积功累行为本。若幻小智奇术，玄惑当时，已为仙佛罪人。况未能清净，未断贪嗔者乎？今氅袂方袍相属，未知其所修为何如也。晏仙人失其名，清流县人。生明溪田家，年甫冠，樵苏山间，忽闻有傍耳而语者，回盼见一道人，馀半桃以遗之，晏食已欲与之语，忽不见，惟觉腹痛，茫茫归家，暴下累日，若醉若寐，家人省问似不能言者，旬馀小愈，即不复烟火食，所嗜惟果实清泉，而朱顾漆发，肌胃泽润，步履如飞，且能言人祸福，乡人异之。悉呼为晏仙人，自是远近辐凑，晏惧泄天机，遂寡言语。邑令遗礼招之不纳，士夫有踵门者，长揖而已。间有一二可知者，今疏于下。里有富民某氏，并居颇雄丽。落成之日，晏过其门，富民延坐扣曰：屋好否？晏曰：光荡荡。富民喜以为佳兆。越三年，染疫无噍类，众始司前时之言。一日父遣如郡输租，泊揽子家，见其母所储寿器，从而抚之曰：便著便著，时媪亡恙。众目为狂晏。未几媪果然暴死。明年冬又在郡毕输，告别，挽揽子之臂啮之二，自是不复来。比及三年，不疾而逝。自食桃之后，阅十五年，逝之日乃生之日也。惜其家人不晓，以释氏茶毗法化之。曹道翁，不知何许人。宣和间始至县，邂逅道庵初成，遂与居焉，仪状甚野，青巾短褐，对人兀坐终日不谈。居数年稍合药济人，得者辄愈，入市必大醉而归。平时未尝赴供持钵，又无所储生计，而衣食百顷略无窘状。或经旬不爨，人问其故，则云，就食於市，有尾而伺之者。但见其径趋酒家。据床独坐而酌，取金於袖，无欠无馀，至茶食肆亦如之，诘其所以，至于再三，乃以实对曰：我能呼钱尔。或求其术曰：吾所呼者皆深沟巨壑久湮而不出之物，汝传之必睨人之帑藏，祸将及身，幸无启齿，庵中养鸡一，犬一，不敢升堂，登真观道士丘居通慕而师之，尝假金一阡二百为制衣用，翁令取诸故祠，果得之如数，为翁碾药，翁令自摩其顶曰：可使须发不白。后居通八十四，无一茎白者，独皤然其须。或扣之，曰：碾药时须犹未出也。邑人有赖岫者，携女子来游，翁取药小剂令口燕之，抚其首曰：尔终身无病，通夕无便旋矣。果如其言。一日戒其徒曰：吾将逝矣，葬我庵后，必以吾纸伞布巾为殉。语毕而暝目，自是鸡犬横肆堂上。后数日，庵邻江泽者，见翁腰巾肩伞过济州桥，即与语曰：吾宿约当归，且寄声若而人。江还邑，知翁已死，发土启棺枵无一物，乃悟其尸解，今塑像中。张道成，乃长汀县人，号款庵。少依梁教师学黄老术，得药於赣之宁都金精山，住宁化凝真观。后弃去遍游方外，性孤介不徇流俗，终日闭关而坐，晚归住山隐观。嘉定间忽一日，使人遍辞素无往来者，至期鸣集众，观者如堵，乃留偈云：七十四年命幻身，临行动众动群伦。鸣钟击鼓浑闲事，一点圆明不动真。咦。擘破乾睛玄牝，拿将日影挂林梢。长揖大众曰：一睡八百年，登塌曲肱而逝。
　　庐山罗汉院小南禅师，名系南，张姓，长汀县人。初住云居，继嗣法罗汉，诸方以小南呼之。有语录行于世。绍圣甲戌在罗汉。一日忽更衣白众云：“今日到骑铁马，逆上须弥，踏破虚空，不留朕迹。诸人还见麽，夜来风起满庭香，吹落桃花三五树。”语讫，趺坐示寂。山谷黄鲁直为之伤悼，不食肉者累日，颂以祭之曰：一点黑漆，元无缝罅。罗汉云居，天上天下。出入奋迅，三界无家，以除烦恼禅，打鼓弄琵琶。沉却法船，留下戽斗。欲得不沉，戽乾答刂漏。既葬，复为铭以表其塔。
　　僧慧昌，张姓，长汀县人。母冯氏，衤强衤保中尝谓冠此儿，当为法器。迨冠，勉之曰：为官不若为僧，我愿来世亦复如是。未几祝发，遍参丛林，卒业小南禅师席下，住南岳雷峰，晚住云盖山。忽梦母示见，时亡十七年矣。无何，乃兄寄母真像自汀至。又有童子林姓，自福清来，年方二七，昌默契於心曰：此吾母也，愿力来矣。於是展真堂上，命童子侍侧，演说因缘，赞之曰：前身女，后身男，清净摩尼触处参。应现顿忘前后际，从今青出胜迭咏，无虑百篇，镂板成集，昌素以担板翁自号。一日升坐视众曰：担板老翁，性本虚空。永劫不死，明月清风。奄然坐逝，时年八十一矣。并云盖山，有语录传世，襄亦屡主名刹，嗣灯传服。
　　广照大师契证，吕姓，长汀县人。以试经为僧。嗣法桃林倩禅师，住赣之天宁洪之翠岩上蓝，所至禅衲辐凑。一日在上蓝令侍者，修启状告违师座，及郡官檀信。翌午命浴更衣，留颂云：七十年来自在，临行一著无碍。不向北斗藏身，直入尘华三昧。归丈室趺坐而化。留一七日，神色不变，及茶毗舍利五色圆明，入竞得之盈掬。僧彦圆，胡姓，长汀县人。靖康已酉五月不雨，至于七月，苗将就稿，守二僚属并走群望，邈然无应。圆乃具椟请郡积薪龙湫之傍，趺坐其上，昼夜梵口具，五日不雨，欲焚其躯，宋将如约，郡亻卒许公端夫争曰：水旱数也，姑少迟之。越三日乃雨，稿苗复苏，上下胥庆。许公贻之诗曰：净戒当年赛愿身，积薪危坐志通神。应诚甘霖苏群品，今有高人继后尘。
　　僧宗佑卜，宣姓，长汀县人。母梦金紫人入室，曰：吾故本州令公，来为尔嗣。自是而娠既生，骨相特异，龆龀中祝发，少长，遍礼十方，归主开元，云会百众，每杖锡所向，率前夕梦金紫人至。郡守黄御史彦臣入境之初，亦作是梦，意讵朝官属，首迓者必异日贵人。凌晨及上谒，人物藏昂，宛如梦中所见，甚异之。贻之诗曰：潇洒丰资迥不同，少年来住此禅丛。谁知今日佑和尚，便是当年锤令公。陈侍郎轩踵至，尤雅重之，赞其真容曰：不是十二面，虚堂空寂寂。不是一千年，丛林声呖呖。奇哉丹青者，具增灭不得。珍重四方闻，一介善知识。祖镜大师，从密郑姓，长汀县人。幼款悟多技能，且工吟咏，初住石霜山，临米书逼真，为人作字率预言祸福，人皆珍重藏袭，至今多有者。又能隐形出神，剪纸为禽马，使之飞走。宗门宿德或以此咎之，晚方弃去，自号未理翁。继往富沙之天宁，江给事帅福建，延主东禅法席，历九夏，忽示颂辞众曰：阅尽人间七十秋，万缘今日一时休，虚空扑破浑间事，惊起全身露地牛。趺坐而逝，有语录行世。禅衲间或传示寂时，以俗礼葬，逾月启棺，空然无有。谓之尸解去。
　　禅鉴大师智孜，萧姓，长汀县人。尝住福之白鹿，豫章之上蓝，机法之外，尤长於诗。四皓吟曰：忠义合时难，云林共掩关。因秦生白发，为汉出青山。不顾金章贵，终披白氅还。如今明圣代。高躅更以攀。当时擅诗名，如洪驹父见此作，击节称赏，与之酬唱。青山郭功父亦有往来篇章。自是见知名胜，缁素争传其后。门人编次几三百篇，板行曰《南山集》。一日书颂示众曰：五十春秋，如电如露。月映寒江，分明归去。揖众摄衣端坐而逝。僧了证，锺姓，武平县人。生不茹荤，年十九礼禅果院僧道松寿，且亟游诸方。一日遇崇首坐者，机缘相契，以黄龙三关语勘之云：我手何似佛手？证曰不劳拈出。又云：我脚何似驴脚？证曰两重公案，崇云如何是座上生缘，证便喝崇云：凭着甚麽？证曰：这老汉犹未知落处，崇乃印可，一坐十年。后崇驻锡常之东禅，证与之分座说法，学者宗仰。宣和初，道松以言招之，曰：吾将老矣，未闻般若。知子得道，幸归一见。
　　证曰：吾有誓若得已事明白，愿普度一切，况吾师乎？乃归一见之，悲喜而悟，有古灵之风。绍兴元年，郡亻卒许公端夫摄郡事，延驻开元一年，震潮音，衲子云会。未几有桴鼓之警，亟归灵洞，结茅以居。五年二月送客出洞，归谓侍者曰：吾缘尽矣，当紧锹草鞋为别，侍者请颂。证曰：咄哉呆子！吾平居且倦为此，况临行乎？请益坚。乃强草大字云：来时本无，去亦非有。珍重诸人，月明清昼。掷众趺坐而逝。三日茶毗，五色舍利粲迸如雨，塔在灵洞院。僧文雅，林姓，号正庵，长汀县人。总角游方外，得业於毗陵，遍参丛林，顿悟宗旨。善医术，好儒书，以诗琴自娱。诸方知识，呼为小雅，归主开元法席，逾三十年。每游诸庄，梦户多先梦锺令公来。嘉熙间，一日忽沐浴更衣，道偈云：萨土垂庄装严已现成，老僧恰合去游循。有人问着两来意，天上无僧地绝尘。遂趺坐而化。
　　及茶毗，五色舍利灿然，骨骼不解。僧普济，张姓，清流县人。住县北归仁里狮子岩，不事检木尼，好赌博饮酒，取溪鱼作羹。但饮其沈，放鱼於水复活而逝。人颇怪讶，邻境雨畅不时，诸祷辄应。嘉熙间，一日忽写偈云：记得黄梅与我时，忽然天气报君知。逆行顺化无交涉，撒手毗卢顶上归。又云：山僧普济堂堂去，圆满天台旧故乡。趺坐示寂，乡人以不坏身塑于岩中。刘氏女，宁化县人。父安，上攀龙乡豪也。女不茹荤，美艳而慧。喜文墨，九龄与羽人谈道，以不嫁自誓。年及笄，父母夺其志，许石城何氏子，御轮卜吉强之不获已，乃勉治奁具，首饰务净洁素白，玉颜丹脸不御铅花华。刘氏聚族往送之，导从甫超境，忽有白鹤从空下，女即乘之以飞。所亲哀悼，竟莫穷其所往。土人异之，置祠於上升之地。郡以诏闻，赐其地为蓬莱观。元有纪刻，岁月滋久，漫灭不可读，郡守陈公轩未第时，过其下，题计观中云：蓬莱观下瑞烟飘，刘氏曾经此地超。桃圃昔谐王母约，烟霄自赴玉皇朝。白鹅乘去人何在，青鸟飞来信已遥。若使何郎有仙骨，也须吹引凤凰箫。
　　丛录
　　【临汀志】
　　《门户日户纪》：既核而详，若夫订异正讹，质於乡老之闻见。兴利除害，著於时贤之申陈。不备书之无以诏将来也。作丛录。考证。《旧志》谓《长老相传》：州以汀名，盖因南流入海，取以水合汀之意，如章贡二水合而为赣耳。或曰：不然。郡之得名或以山川，或以风俗，要不可概论，特未闻以近世字说为据者。况《尔雅》以水际平地为汀，《说文》以水际平沙为汀，平地与沙，固非山间所能有。然未郡之前，旧有长汀村，厥初置郡在今州南四百里，其间率多旷野，则平地与沙容，或有之名村之意，殆非偶然者。兼沙县，亦在四山环合之间，旧隶於此汀之与沙，皆纪其实耳。《唐书?地理志》云：汀州始新罗，大历四年迁白石，则是置郡之后，才一迁耳。乃令自新罗之外有两旧州，一在上杭县北十五里，一在州东五里。而耆旧相传，皆以为三迁，岂史氏之阙之耶。《唐书》云：大历四年，迁白石，而《唐会要》乃云：大历十四年正月二十六日，移汀州於长汀县白石乡。《地志》是大历四年移东坊口后十年陈剑奏移今治。《宋朝会要》载上杭县至道年徙鳖砂。咸平二年徙，语口，尝考之自丙申至已亥仅四年，岂应两迁耶？问之长老，则曰：盖鳖沙团之语，口渡耳，非两地也。惜无证据，姑两存之。《唐志》云：开福抚二州山洞置汀州，自今考之，州之南境旧为新罗县，隶泉州。北与石城、南丰、将乐、建郡、泰宁为邻，南丰隶抚州，而建郡犹未建，诸县所隶非抚即福。时闽中止福建泉三郡耳，故以福抚二州言。而四山崇峻，盘互交锁，其民狞犷。郡盗屡作。当时谓之山洞，固宜。按《旧图经》载：开元十三年，福州长史唐循忠，携诱逃户三千人奏置汀州。而《唐志》云：开元二十四年，今详考之。十三年因居民罗令纪之，请置黄连县。即今宁化。二十四年始开福抚二山洞置州，则二说各有所指云。先正诸公条陈本州利病事宜。
　　淳熙十三年，福建安抚赵公汝愚奏，乞行钞盐答刂子，节要臣检照嘉之时，本路盐法并系，自差官兵般运。至上四年军召募客人抹钞算请，至建炎绍兴间，汀剑盗贼，商旅不行，权令般运出卖，自后弊物日甚。至乾道八年，本路漕臣陈岘建议行客钞。当时不数日间，转运司已卖钞盐，几及递年所卖全额之数，而汀州客钞遍卖缓滞进，盖是四郡通行客钞。互相侵夺，实非钞法之弊。今若用四方之策，专行钞法于汀州一郡，则无前曰互相侵夺之弊，仍於将乐沙县各置，转般仓召募税户搬盐，或依嘉旧法，广行储蓄，以立矣本州措置遍卖。除分隶诸司钱外，尽数还州县充作岁计。恐或不足，令措置增给钞盐六十大斤为之补助，则於诸司及州县各无亏损，委是经久可行。
　　淳熙十四年，运使王公回，乞先行汀州经界答刂子。节要绍兴间，本路八州，已经界者五，惟漳泉汀以何白旗等作过。之后，朝廷恐其重扰，权行住罢。漳泉从来富庶，未见其病，独临汀凋瘵受病最深，今若不行经界，臣恐十年之后，官民俱病，不可为矣。欲望先行汀州一郡。淳熙十六年，汀州布衣雷衡陈经界钞盐利害，节要臣伏都本州六县，生灵久困。淳熙间，帅臣赵汝愚，漕臣王回，屡乞行臣本州经界钞盐，整顿疮痍。上俞其请，经令三年，未见措置，切恐朝廷谓经界工费烦重，钞法亏折岁课，臣再以推行二者事节，条具下项，令其经界，工费如后。一臣州境东西百四十一里，南北五百里，折为六县，长汀管一十四里，宁化一十团里，上杭一十二乡团，武平三十里保，清流八团莲城六里。逐团里又折为都，都又分为十井一都，有十大保，一大保统四小保。量田一井，多者十顷。少者六七顷，绍兴间本州经界，只以水色儿七等，定高下，遂以约禾，概以三贯二百钱重为一秤，均受产钱，轻止三分五厘，重止五分。如农人春播五寸，投一种秋收一穗，加一刈二者毕，工不越於芒种、立冬前后一旬。今经界专用绳纟率步杖，度之日历数百亩，工又易於播刈。
　　绍兴间，举行打量，起於已巳正月，毕工三月，正长旬日以量到步亩，通数报官毕日，统数并见图板，亦备工止六，十日，计度一季吏录纸答刂应用等，供用二万九百三十六贯省，宽与半年。又肯费钱一万七千二百七十二贯省，米人日支二升官吏倍支，日约七石，共用米一千五百石，其钱州县常赋，及上供，经总制诸司色目不可移兑，则本州县见管常平钱数目钜万。今借为经界之用，候半年就绪，即有后项亏折税米钱仅二十万，可以补填。又日有人户即契牙税钱至多，今具钞盐利害。乾道壬辰运使陈砚建议行客钞，客钞之行，方阅四月，漕司已卖一千二百万斤，岁额仅登。故漕司无昔时州县乏本不搬之数。客人先次纳钱请钞，后赴仓支盐，亦无昔年州县坐欠赦蠲之弊。但干官司不免占涉，只为其时不曾议及汀与建剑，邵武利害不同。许通行其钞，剑邵郡并可舟运富商尽得停塌，乘见汀之盐阙，番改星夜并程搬来，致使汀州钞法不行，无钱支解，竟行奏罢。淳熙丙午，帅臣赵汝愚抗章，钞议复下，官吏恐行於私封锁益，云汀盐价高，小民难食，不必推行钞法，只与增纲减价，使可纾民。今虽每斤减下钱数，刻削遇於昔日，徒资州县倚法为市，今若钞法一行，盐价不抑自低，官价与邻处略同。民见私贩无息，不战自绝。绍熙元年，知漳州朱公熹乞行经界，绍兴成法，可举而行。惟里之正长，其役最为烦重，疆理步亩，分别水色，均摊税赋。其在当时，动经再岁，彼出入阡陌，妨废众务已不胜其劳。一有失当，词诉并兴，督责随至。又乡户少谙书算，所召募书人多是奸吏，必须酉寿以高价。又簿书图帐费用纸札，亦复不贷。是以当时正长厚者重困，薄者破产。今乞於举行之日，只令正长打量尽图报官而已。官给纸札自差人供攒帐状，正长只役其力，无伤其财。绍熙元年，知州祝公杯保明经界申运司，转运司据汀州路申，据长汀等六县所申。虽有不同，而其归则一，向来经界不行久年，税籍益不可考。富家典买田宅，必抑令出产之人咸损税钱，然肯售。贫民迫於不给悉，从其精官司未免据契追纳，则不得不转涉流移，此常赋所以夫陷。况又差役之际税籍不可举，惟凭得替人指差，其弊尤甚。今若经界果行，则凡此诸弊皆可以革。惟上户平日坐享膏腴，量输税赋，亦有计嘱乡司，全不输纳。又不供应役次，今税役均则必竞生词诉，此一说也。诸县皆有顽恶地分，从来不纳二税，亦有税额独轻之处，今税役均，则必有令之不从者。此二说也。
　　本州凋弊之极，逐年应办上供，与夫供军输官之数，已是煎熬。今若诸色供需数目浩翰，何所从出。此三说也。今欲举行经界，乞王人亲临，或监司亲到，以为镇压，顽恶地头或不从命，则乞税钱州不出郭，县不出乡，以其不肖之心。至於从亿之费，则乞朝廷念此一方凋弊，指拨转运使衙合起发赴行，在窠名钱数若干充经界费用。绍熙二年，知州赵公充夫，经界利害申安抚司札子。节要充夫伏蒙台谕，汀民税赋不均，上户产多不纳官赋，细民产去税存，恐非经界不可。然临汀山郡，税重业轻舟楫不通，米不直钱，大抵皆是贫窘。
　　今若举行经界，当以优恤为先，凡六邑。从前催不到税苗，姑置勿论，且据逐年所纳税赋实数，因地之远近，田之腴瘠，米之贵贱，逐一打量，随宜减损，使之轻重适中。若将元祖额税苗，不以远近尽数均敷。地远谷贱之处，既不可增敷，其势必尽均人负，郭近乡之田为害大甚。则远近俱扰，贫富俱困矣。一六邑若同时举行经界，不能官吏能者有限，顽民皆以量田为名，不纳二税，上供屯驻官兵衣粮必然阙绝。今欲先行一邑，则五邑输纳如故，而事力亦止可了办一邑。
　　一，谓如一县以四至乡团，各取县治在四十里内者，即合照本乡省税元额内数，并不得过乡。若乡团在四十里外，八十里内者，即合照本乡省税之额，打量减十分之三均敷。在八十里外，百一十里内者，减十分之四均敷。百一十里外者，减十分之五均敷。如莲城上杭武平，人物愈稀。又当随上项乡团近远，递减分数。如此则乡税额既轻易於输纳，必将重土乐业。前日轻弃之地，皆为良田，且所减税额，皆是汀州逐年催不到数，不妨上供岁计，减之无害。绍熙四年，福建提刑辛公叶疾论经界，钞卤札子节要天下之事，因民所欲行之，则易为功，漳泉汀三州皆未经界，漳泉民颇不乐行，独汀之民力无高下，家无贫富，常有请也。且其言曰：荀经界之行，其间条目官府所虑，谓将害民者，官不必虑也。吾民自任之，其言切矣。故曰：经界为上，其次莫若行钞盐，钞盐利害，前帅臣赵汝愚论奏甚详，臣不复重陈，独议者以向来漕臣岘，固尝建议施行，寻即废罢，朝廷又询征广西更改盐法之弊，重於开陈，其实不然。广西变法无人买钞，因缘欺罔福建钞法，才四阅月，客人买钞几登递年所卖全额之数。止缘变法之初，四州客钞辄令通行，而汀州最远，汀民未及搬贩，而三州之贩盐已番钞入汀，侵夺其额，汀钞发泄，以致少缓。官吏取以藉口，破坏其法。令日之议，正欲行之汀之一州，奈何因噎而废食耶？故曰：钞盐次之。开禧元年，知州陈公铸上经界利害札子。节要臣尝详究经界难行之说，本州产税最重，而米价极贱，商贾不通绝难得钱，奸民豪户犹藉隐冒赋税之利。通融补纳，尚且费力，若或履亩之后，件件得实，不容隐匿，则其输纳愈更繁重。是以不便者多肆摇撼。又此法一行，则须开具图帐，置造砧基，打量顷亩，分定等则。纽计租赋官吏出入阡陌，保正长奔走期会，纸札食前费用百出，若不尽从官司支给，则为大扰，反不若无事之为愈。
　　此议者所以得持，是二说而排沮之也。臣因参用众议，见得本州诸县税赋，递年是仅及一半以上。今若只将十年催到税数取一最多年，分立为定额，从各县量到顷亩，均科年额实催之税，於上供既无亏损，而贫富上下皆受实惠。至於费用一事，本州有交承椿积之钱，朝廷存留以为州郡之备。若量其所用，出捐数十百缗以为百姓经久之利。在於圣时，决不吝惜君蒙采用此议，委自本州选择公明，不扰属吏。先从近郭一县措置打量，则民听不惑，费用亦省。
　　一县既有程式，他邑可以依仿，决无难行之理。开庆元年，知州胡公太初奏请经界，保伍及移兵官一员置司城外三事。节要窃惟汀郡实底闽陬，土旷而民贫，欲犷而气暴，家乏富饶之蓄。时多寇掠之虞，固切抚摩，尤严控御。臣熟加询究，浩欲奏闻，不敢繁缕渎冒宸聪，姑摭其所甚急，所易行者，条列左方，伏惟圣明采择。一臣自领事以来，每访民词，以产去税存，业轻赋重告者十居七八，亟加考究，盖由经界不行已久。田无亩步，但计收禾，官司之版籍不存，民户之砧基茂有。以片纸成交易，收者获产而出者，之挂税自发。
　　以草帐办催科，贫者供摊而富者之抵拒木穴力。又有嘱乡胥而暗走税者，有占绝田而莫知其数者，有大家多膏腴而输税轻，小户守硗瘠而输税重者，不均之患，莫此之为甚，拯而理之，莫此之为急。臣谓经界之法未易轻议，自实之令，委为可行。欲望朝廷特赐札下，令照两浙体例，奏行自实，仍以其式颁下，臣当鞠躬尽瘁，期以不扰行之。千里幸甚。一本州南接潮梅，西连盱赣，寇攘间作，渊薮实繁昨者捕到贼徒，鞠之囹圄，多是邻郡奸民来此告说某处某家，富有财物。此邦之奸民籍其向导聚众而行其始集也持挟刀杖，止以贩盐为名。其既集也置立部伍，公以劫屋为事，既行劫掠岂免杀伤。民志惊惶，率多逃匿。臣近行下诸邑，选差隅总重排保伍以五家为一甲。
　　甲有首，五甲为一保，保有长，五保为一大保，有大保长。五保以上为一都，都有官，合诸都为一乡，或为一团，亦各有长。其乡团长即隅总从本州给文帖，朱记应充设。若遇警众急递告捍防，如境内年或一年无虞，与之次第减免力役。如别有保护捕获之功，又行议赏，仍令沿门点定人户丁口，以藉申上。或有聚集俗出外生事者，则自甲保以上互相觉察，以报隅总。关防既密趺荡良难，但邻郡之奸民贩私盐而来者，常十百为群，未易遏绝。欲朝廷行下盱赣潮梅诸郡一体编排保五，严行禁战则犬牙相制，皆不可越境生事，岂惟汀民安而诸郡之民举安矣。一本州依山为城，境地狭隘，民居市肆，多在城外。以户口计，城外多於城内十倍。又有保节二十一指挥一军营，亦在城外，
</div>
    <div class="pagination">
<a href="永乐大典残卷_page146.html">上一页</a><span>...</span><a href="永乐大典残卷_page142.html">142</a><a href="永乐大典残卷_page143.html">143</a><a href="永乐大典残卷_page144.html">144</a><a href="永乐大典残卷_page145.html">145</a><a href="永乐大典残卷_page146.html">146</a><span class="current-page">147</span><a href="永乐大典残卷_page148.html">148</a><a href="永乐大典残卷_page149.html">149</a><a href="永乐大典残卷_page150.html">150</a><a href="永乐大典残卷_page151.html">151</a><a href="永乐大典残卷_page152.html">152</a><span>...</span><a href="永乐大典残卷_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
