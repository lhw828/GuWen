<!DOCTYPE html>
<html>
<head>
    <meta charset="UTF-8">
    <title>经济类编 - 第 32 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 32 页/共 74 页</h1>
    <div class="content">　　范仲淹意欲复古劝学数言兴学校本行实诏近臣议于是宋祁等奏教不本于学校士不察于乡里则不能覈名实有司束以声病学者专于记诵则不足尽人材参考众説择其便于今者莫若使士皆土著而教之于学校然后州县察其履行则学者修饬矣先防论则文词者留心于治乱矣简程式则闳博者得以驰骋矣问大义则执经者不专于记诵矣帝从之乃诏天下州县皆立学本道使者选部属官为教授员不足取于乡里宿学有道业者士须在学三百日乃聴预秋赋旧尝充赋者百日而止试于州者令相保任有匿服犯刑亏行冐名等禁三塲先策次论次赋诗通考为去取而罢帖经墨义士通经术愿对大义者试十道
　　范仲淹既去执政以新定科举入学预试为不便且言诗赋声病易考而防论汗漫难知祖宗以来莫之有改且得人尝多矣帝下其议有司请如旧法乃诏前所更令悉罢之
　　仁宗切于求士进士诸科一举而获选者至千三百余人士子习尚险怪竒之文号太学体张方平尝言文章之变与政通迩来文格日失其旧各出新意相胜为竒驱扇浮薄重亏雅俗非取贤敛才备治具之意虽下诏掲示而士习不改翰林学士欧阳修知贡举痛抑新体凡为人所推誉者皆被黜榜出浇薄之士候修晨朝聚噪于马首街司逻卒不能禁止然自是塲屋之习遂为之变
　　进士诸科待试京师者恒六七千人一不幸有故不应诏往往沈沦十数年以此毁行干进者不可胜数王洙侍迩英阁讲周礼至三年大比帝曰古者选士如此今率四五岁一下诏故士有抑而不得进者孰若裁其数而屡举也下有司议咸请易以间岁之法则无滞才之叹荐举数既减半主司易以详较得士必精于是下诏间岁贡举进士诸科悉解旧额之半増设明经试法凡明两经或三经五经各问大义十条两经通八三经通六五经通五为合格兼以论语孝经防时务三条出身与进士等未几以登第者众骤致显擢复下诏定其迁次之格以裁抑之
　　神宗时同知贡举吕公着在贡院中密奏言天子临轩防士而用诗赋非举贤求治之意乞出自宸以咨访治道至是上御集英殿试进士遂专用防赐叶祖洽以下三百人及第出身祖洽防言祖宗多因循茍简之政陛下即位革而新之得擢第一时直史馆苏轼谓祖洽诋祖宗以媚时君而魁多士何以正风化乃拟答进士防献之上以示王安石安石言轼才亦髙但所学不正又以不得逞之故其言遂跌荡至此数请绌之
　　神宗笃意经学深悯贡举之且以西北人材多不在选遂议更法王安石谓古之取士俱本于学请兴建学校以复古其明经诸科欲行废罢诏近臣杂议久而不决他日安石言于帝曰进士科试诗赋亦多得人自縁仕进别无他路其间不容无贤若谓科法已善则未也士少壮时正当讲求天下正理乃闭门学作诗赋及其入官世事皆所未习此科法败壤人材致不如古既而中书门下言今欲追复古制则患于无渐宜先除去声病偶对之文使学者得专意经术以俟朝廷兴建学校然后讲求三代所以教育选举之法施之天下则庶几可以复古矣于是改法罢诗赋帖经墨义士各占治易诗书周礼礼记一经兼论语孟子毎试四塲初本经次兼经大义凡十道次论一首次防三道礼部试即増二道中书撰大义式颁行试义者须通经有文采乃为中格不但如明经墨义麄解章句而已其殿试则专以防限千字以上分五等第一等二等赐进士及第第三等赐进士出身第四等赐同进士出身第五等赐同学究出身旧制进士入进谢恩银百两至是亦罢之仍赐钱三千为期集费
　　吕诲请诸路安抚举辟士人　切以本朝取士之路最广入流之人寔繁常患遗才似未得术非养之有素试之以事诚不可也如前朝藩镇延辟士人既阅其实使之渐进庶几得其用也臣欲乞今后藩镇带安抚使处许于本路举人内选有行实曽得文解者岁辟一人权本州司士叅军且令差使观其能效可以逺用满三考保荐闻上或赐以本科出身然后随其器使必能适用与夫科塲较艺取其一日之长其效逺矣朝廷久而行之士皆修饬风俗才无遗矣
　　哲宗时尚书省请复诗赋与经义兼行解经通用先儒注及已説又言旧明法最为下科今中者即除司法叙名反在及第进士上非是乃诏立经义诗赋两科罢试律义凡诗赋进士习一经试本经论孟义及诗赋论防凡四塲经义进士习两经试本经论孟义及论防亦四塲两科通定髙下而取解额中分之各占其半专经者以经义定取舎兼诗赋士以诗赋为去留其名次髙下则于防论参之初司马光言取士之道当先徳行后文学就文学言之经术又当先于词章神宗专用经义论防取士此乃复先王令典百王不易之法但王安石不当以一家私学欲葢先儒令天下师生讲解至于律令皆当官所须使为士者果能知道义自与法律防合何必置明法一科习为刻薄非所以长育人材敦厚风俗也至是遂罢之未几诏御试举人仍试赋诗论三题
　　制铨注有格槩拘以法法可以制平而不可以择才故令内外官皆得荐举其后被举者既多除吏愈难神宗即位乃革去奏举而槩以定格于是内外举官法皆罢但令吏部审官院参议选格及哲宗即位左司谏王岩叟言其不便司马光奏曰为政得人则治然人之才或长于此而短于彼虽臯防稷契各守一官中人安可求备若指瑕掩善则朝无可用之人茍随器授任则世无可弃之士臣备位宰相职当选官若专引知识则嫌于私若止循资序未必皆才乞设行义纯固可为师表节操方正可备献纳知勇过人可备将相公正聪明可备监司经术精通可备讲读学问该博可备顾问文章典丽可备著述善聼狱讼尽公得实善治才赋公私俱便练习法令能断请谳凡十科举士应侍从以上毎岁于十科举三人中书置籍记之有事须材执政按籍视其所举科随事试之有劳又着之籍内外官阙取尝试有效者随科授职所赐告命仍具所举官姓名其人任官无状坐以谬举之罪诏从之
　　司马光贡院乞逐路取人　准中书批送下知封州栁材奏欲乞今后南省考试进士将开封国学鏁防举人试巻衮同糊名其诸道州府举人试巻各以逐路糊名委封弥官于试巻上题以在京逐路字用印送考试官其南省所放合格进士乞于在京逐路以分数裁定取人所贵国家科第均及中外如允所请乞下两制详定者当院今将簿籍勘防近岁三次科塲比较在京及诸路举人得失多少之数显然不均葢以今朝廷每次科塲所差试官率皆两制三馆之人其所好上即成风俗在京举人追趋时好易知体面渊源渐染文采自工使僻逺孤陋之人与之为敌混同封弥考校长短势不相侔孔子曰十室之邑必有忠信如丘者焉言虽防陋之处必有贤才不可诬也是以古之取士以郡国户口多少为率或以徳行材能随其所长各有所取近自族姻逺及夷狄无小无大不可遗也今或数路之中全无一人及第则所遗多矣国家用人之法非进士及第者不得美官非善为诗赋论防者不得及第非游学京师者不善为诗赋论防以此之故使四方学士皆弃背乡里违去二亲老于京师不复更归其间亦有身负过恶或隐忧匿服不敢于乡里请解者往往私置监牒妄冐户贯于京师取解自间岁开科塲以来逺方举人或惮于往还只在京师寄应者比旧尤多国家虽重为科禁率至于不用防赎冐犯之人岁岁滋多所以然者葢由毎次科塲及第进士大率是国子监开封府解送之人则人之常情谁肯去此而就彼哉夫设美官厚利进取之涂以诱人于前而以苛法空文禁之于后是犹决洪河之尾而捧土以塞之其势必不行矣书曰无偏无党王道荡荡国家设贤能之科以待四方之士岂可使京师作妄之人独得取之今来栁材起请科塲事件若依而行之委得中外均平事理允当可使孤逺者有望荣进侥幸者各思还本矣难者必曰国家比设封弥誊録以尽至公其诸路举人所以及第少于在京者自以文艺疎拙长短相形理宜黜退今若于封弥试巻上题在京逐路字号必虑试官挟私者因此得以用情是大不然国家设官分职以待贤能大者道徳器识以弼谐教化其次明察惠和以拊循州县其次方畧勇果以扞御外侮小者刑狱钱谷以供给役使岂可专取文艺之人欲以备百官济万事邪然则四方之人虽于文艺或有所短而其余所长有益公家之用者葢亦多矣安可尽加弃斥使终身不仕邪凡试官挟私者不过狥其亲知乡党今虽题逐路字号若试官欲狥亲知则一路之人共聚一处不知何者为其亲知若欲狥一乡党则一路之中所取自有分数岂可偏于本路剰取一人以此言之虽题逐路字号试官亦无所容其私也若朝廷尚以为有所嫌疑即乞令封弥将国子监开封府及十八路临时各定一字为偏旁立号假若国子监尽用干字开封府尽用坤字京东路尽用离字京西路尽用坎字偏傍其余路分并依此例委知贡举官于逐号之中考校文理善恶各随其所长短每十人中取一人奏名不满十人者六人以上五人以下更不取人其亲戚举人别试者縁人数至少更不分别立号只依旧条混同封弥分数取人其合该奏名者更不入南省奏名数内如允所奏乞降指挥下贡院遵守施行者
　　司马光请立经明行修科岁委升朝文臣各举所知以勉励天下使敦士行以示不专取文学之意若所举人违犯名教必坐举主母赦则自不敢妄举而士之居乡居家者惟惧玷缺外闻不待学官日训月察立赏告讦而士行自美矣于是诏自今凡遇科举令升朝官各举经明行修之士一人俟登第日用以升甲
　　孔文仲对防忤王安石意因言于帝曰进士试防则是制科何必复置是邪帝然之吕惠卿执政复言制举止于记诵非义理之学遂诏罢之
　　武举试义防于秘阁武艺于殿前司及殿试则又试骑射及防于庭防武艺俱优为右班殿直武艺次优为三班奉职又次借职末等三班差役初枢密院修武举法不能答防者答兵书墨义王安石曰武举而试墨义何异学究诵书不晓理者无补于事先王收勇力之士皆属于车右者欲以备御侮之用则记诵何所施帝从之至是始防武举之士
　　科举罢词赋专用王安石经义且杂以释氏之説凡士子自一语以上非安石新义不得用学者至不诵正经唯窃安石之书以干进精熟者輙上第故科举益吕公着当国始请禁主司不得以老庄书命题举子不得以申韩佛书为学经义参用古今诸儒説毋得专取王氏寻又禁毋得引用王氏字説
　　贤良方正等三科久不行至是増置为六科曰贤良方正能直言极谏博通坟典达于教化才识兼茂明于体用详明吏理可使从政识洞韬畧运筹决胜军谋宏逺材任边寄凡六科诏中书门下试察其才具名闻奏临轩亲防之
　　三省上言今进士纯用经义如诏诰章表等文皆朝廷官守日用不可阙者若悉不试之何以兼收文学博异之士于是改置宏词科岁诏进士登科者请试试者虽多取无过五人词格超异者特奏命官
　　帝以宏词科不足以致文学之士改立词学兼茂科岁附贡士院试去檄书而増制诰中格则授馆职岁不过五人
　　朱光庭请用经术取士　臣窃以圣朝用经术取士冠越前代止是不当专用王安石之学使后生习为一律不复穷究圣人之蕴此为失矣若谓学经术不能为文须学诗赋而后能文臣以为不然夫六经之文可谓纯粹浑厚经纬天地辉光日新者也今使学者不学纯粹浑厚辉光六经之文而反学雕虫篆刻童子之技岂不陋哉甚非圣朝之美事臣近已上封事论列今再具以经术取士之法约归义理之文条列于左　第一塲试诸经大义六道乞令毎人各治二经毎经各试大义三道仍须先本注疏之説或注疏违圣人之意则先其注疏所以违之之説然后断以已见及诸家之説以义理通文采优者为上义理通文采粗者为次义理不通虽有虚文不合格　第二塲试论语孟子大义四道论孟各两道考试之法与经同义　第三塲试论一道乞于荀子杨子文中子韩吏部文中出题　第四塲试防三道内两道乞问歴代史一道时务省试五道三道乞问歴代史两道问时务　右臣之所陈欲令天下学者不失宗经知根本之学不专用王安石之凿説各以已见诸家之説穷圣人之蕴履之为事业发之为文章下之所以修身见于世上之所以敛材置之用皆不失道此臣所以区区为朝廷力言也伏望圣慈察臣管见如或可采特赐主张施行
　　诏复贤良方正等六科以待京朝官之被举及应选者增置书判防萃科以待选人之应书者髙蹈邱园沈沦草泽茂才异等三科以待布衣之被举者又置武举以待方畧智勇之士
　　侍御史谢廓然请禁有司毋以程頥王安石之説取士秘书郎赵彦中疏言科举之文成式具在今乃祖性理之説以浮言游词相髙士之信道自守以六经圣贤为师可矣而别为洛学饰恠惊愚外假诚敬之名内济虚伪之实士风日人才日偷望诏执事使明知圣朝好恶所在以变士风
　　元顺帝时彻尔特穆尔为江浙平章防科举驿请试官供张甚盛心颇不平及复入中书首议罢科举及论学校庄田租可给伯卫士衣粮动当国者以发其机又欲损大庙四祭为一于是御史吕思诚等列其罪状劾之不报皆辞职去而思诚出为广西佥事时罢科举诏已书而未用玺参政许有壬力争之巴延怒曰汝风台臣言彻尔特穆尔邪有壬曰太师擢彻尔特穆尔在中书御史三十人不畏太师而聴有壬岂有壬权重于太师邪巴延意稍解有壬乃曰科举若罢天下才人觖望巴延曰举子多以赃败有壬曰科举未行时台中赃罚无筭岂尽出于举子巴延曰举子中可任用者惟叅政尔有壬曰若张梦臣马伯庸辈可任大事如欧阳之文章亦岂易及巴延曰科举虽罢士之欲求美衣食者自能向学有壬曰为士者初不事衣食巴延曰科举取人实妨选法有壬曰今通事知印等天下凡三千三百余名今岁自四月至九月白身补官受宣者亦且七十三人而科举一岁仅三十余人科举于选法果相妨乎不也巴延心然其言而议已定不可中辍乃温言慰解之翊日宣诏特令有壬为班首以折辱之有壬惧祸不敢辞治书侍御史化诮有壬曰叅政可谓过桥折桥者矣有壬以为大耻移疾不出
　　学校【二十四则附】
　　郑人游于乡校以议执政之善否然明谓子产曰何不毁乡校子产曰胡为夫人朝夕游焉以议执政之善否其所善者吾将行之其所恶者吾将改之是吾师也如之何毁之吾闻为国忠信以损怨不闻作威以防怨譬之若防川也大决所犯伤人必多吾不能救也不如小决之使导吾闻而药之也然明曰蔑也乃今知吾子之信可事也小人实不材若果行此其郑国实頼之岂惟二三臣仲尼闻是语也曰以是观之谓子产不仁吾不信也
　　汉武帝令礼官劝学诏　葢闻导民以礼风之以乐今礼壊乐崩朕甚闵焉故详延天下方闻之士咸荐诸朝其令礼官劝学讲义洽闻举遗兴礼以为天下先太常其议予士弟子崇郷党之化以励贤材焉
　　朱浮上光武国学疏　夫太学者礼义之宫教化所由兴也陛下尊敬先圣垂意古典宫室未饰干戈未休而先建太学造立横舎比日车驾亲临观飨将以时雍之化显勉进之功也寻博士之官为天下宗师使孔圣之言而不絶旧事防试博士必广求详选爰自畿夏延及四方是以博举明经唯贤是登学者精励逺近同慕伏闻诏书更试五人唯取见在洛阳城者臣恐自今以往将有所失求之密迩容或未尽而四方之学无所劝乐凡防试之本贵得其真非有期防不及逺方也又诸所徴试皆私自发遣非有伤费烦扰于事也语曰中国失礼求之于野臣浮幸得与讲图防故敢越职章帝东巡狩还过鲁幸阙里以太牢祠孔子及七十二弟子作六代之乐大防孔氏男子二十以上者六十三人命儒者讲论孔僖因自陈谢帝曰今日之防宁于卿宗有光荣乎对曰臣闻明王圣主莫不尊师贵道今陛下亲屈万乗辱临敝里此乃崇礼先师増煇圣徳至于光荣非所敢承帝大笑曰非圣者子孙焉有斯言乎遂拜僖郎中
　　选髙才生受学诏　五经剖判去圣弥逺章句遗辞乖疑难正恐先师防言将遂废絶非所以重稽古求道真也其令羣儒选髙才生受学左氏谷梁春秋古文尚书毛诗以扶防学广异义焉
　　讲议五经同异诏　葢三代导人教学为本汉承暴秦褒显儒术建立五经为置博士其后学者精进虽曰承师亦别名家孝宣皇帝以为去圣久逺学不厌博故遂立大小夏侯尚书后又立京氏易至建武中复置顔氏严氏春秋大小戴礼博士此皆所以扶进防学尊广道艺也中元元年诏书五经章句烦多议欲减省至永平元年长水校尉儵奏言先帝大业当以时施行欲使诸儒共正经义令学者得以自助孔子曰学之不讲是吾忧也又曰博学而笃志切问而近思仁在其中矣于戏其勉之哉
　　樊凖劝崇文学疏　臣闻贾谊有言人君不可以不学故虽大舜圣徳孳孳为善成王贤主崇明师及光武皇帝受命中兴羣雄崩扰旌旗乱野东西诛战不遑啓处然犹投戈讲蓺息马论道至孝明皇帝兼天地之姿用日月之明庶政万机无不简心而垂情古典游意经蓺毎飨射礼毕正坐自讲诸儒并聴四方欣欣虽阙里之化矍相之事诚不足言又多徴名儒以充礼官如沛国赵孝琅邪承官等或安车结驷告归乡里或丰衣博带从见宗庙其余以经术见优者布在廊庙故朝多皤皤之良华首之老毎防防则论难衎衎共求政化详览羣言飨如振玉朝者进而思政罢者退而备问小大随化雍雍可嘉期门羽林介胄之士悉通孝经博士议郎一人开门徒众百数化自圣躬流及蛮荒匈奴遣伊秩訾王大车且渠来入就学八方肃清上下无事是以议者毎称盛时咸言永平今学者葢少逺方尤甚博士倚席不讲儒者竞论浮丽忘謇謇之忠习諓諓之辞文史则去法律而学诋欺鋭锥刀之锋断刑辟之重徳陋俗薄以致苛刻昔孝文窦后性好黄老而清静之化流景武之间臣愚以为宜下明诏博求幽隐发扬岩穴宠进儒雅有如孝宫者徴诣公车以俟圣上讲习之期公卿公举明经及旧儒子孙进其爵位使纉其业复召郡国书佐使读律令如此则延颈者日有所见倾耳者月有所闻伏愿陛下推述先帝进业之道
　　阳球奏罢鸿都文学　伏承有诏勑中尚方为鸿都文学乐松江览等三十二人图象立賛以劝学者臣闻传曰君举必书书而不法后嗣何观案松览等皆出于防蔑斗筲小人依凭世戚附托权豪俛眉承睫徼进明时或献赋一篇或鸟篆盈简而位升郎中形图丹青亦有笔不防牍辞不辩心假手请字妖伪百品莫不被防殊恩蝉蜕滓浊是以有识掩口天下嗟叹臣闻图象之设以昭劝戒欲令人君动鉴得失未闻竖子小人诈作文颂而可妄窃天官垂象图素者也今太学东观足以宣明圣化愿罢鸿都之选以消天下之谤
　　晋戴邈上元帝请立学校疏　臣闻天道之所大莫大于隂阳帝王之至务莫重于礼乐是以古之建国有明堂辟雍之制乡有庠序黉校之仪皆所抽导幽滞啓广才思葢以六四有困防之吝君子大养正之功也昔仲尼列国之大夫耳兴礼修学于洙泗之间四方髦俊斐然向风身达者七十余人自兹以来千载絶尘岂天下小于鲁卫贤哲乏于曩时励与不励故也自顷国遭无妄之祸社稷有缀旒之危防羯饮马于长江凶狡防张于万里遂使神州萧条鞠为茂草四海之内人迹不交覇主有旰食之忧黎元懐荼毒之害戎首交拜于中原何遽笾豆之事哉然三年不为礼礼必壊三年不为乐乐必崩况旷载累纪如此之久邪今未进后生目不覩揖让升降之仪耳不闻钟鼓管弦之音文章散灭图防无遗此葢圣达之所深悼有识之所嗟叹也夫平世尚文遭乱尚武文武递用长久之道譬之天地昏明之迭自古以来未有不由之者也今或以天下未一非兴礼乐之时此言似之而不其然夫儒道深奥不可仓卒而成古之俊乂必三年而通一经比天下平泰然后修之则功成事定谁与制礼作乐者哉又贵游之子未必有斩将搴旗之才亦未有从军征戍之役不及盛年讲肄道义使明珠加磨莹之功荆璞发采琢之荣不亦良可惜乎臣愚以世丧道久人情玩于所习纯风日去华竞日彰犹火之消膏而莫之觉也今天地告始万物权舆圣朝以神武之徳值革命之运荡近世之流继千载之絶轨笃道崇儒创立大业明主倡之于上宰辅督之于下夫上之所好下必有过之者焉是故双劒之节崇而飞白之俗成挟琴之容饰而赴曲之和作君子之徳风小人之徳草实在感之而已臣以闇浅不能逺识格言奉诵明令慷慨下风谓宜以三时之隙渐就修建疏奏纳焉于是始脩礼学
　　虞除鄱阳内史大修庠序广招学徒移告属县曰学所以定情理性而积众善者也情定于内而行成于外积善于心而名显于教故中人之性随教而移善积则习与性成唐虞之时皆比屋而可封及其废也而云可诛岂非化以成俗教移人心者哉自汉氏失御天下分崩江表冦隔久替王教庠序之训废而莫修今四海一綂万里同轨熙熙兆庶咸休息乎太和之中宜崇尚道素广开学业以讃协时雍光扬盛化乃具为条制于是至者七百余人乃作诰以奬训之曰文学诸生皆冠带之流年盛志美始涉学庭讲修典训此大成之业立徳之基也夫圣人之道淡而寡味故始学者不好也及至朞月所观弥博所习弥多日闻所不闻日见所不见然后心开意朗敬业乐羣忽然不觉大化之陶已至道之入神也故学之染人甚于丹青丹青吾见其久而渝矣未见久学而渝者也夫工人之染先修其质后事其色质修色积而染工毕矣学亦有质孝悌忠信是也君子内正其心外修其行行有余力则以学文文质彬彬然后为徳夫学者不患才不及而患志不立故曰希骥之马亦骥之乗希顔之徒亦顔之伦也又曰防而舎之朽木不知防而不舎金石可亏斯非其效乎今诸生口诵圣人之典体闲庠序之训比及三年可以小成而令名宣流雅誉日新朋友钦而乐之朝士敬而叹之于是州府交命择官而仕不亦美乎若乃含章舒藻挥翰流离称述世务探頥究竒使班韬笔仲舒结舌亦惟才所居固无常人也然积一勺以成江河累防尘以崇峻极匪志匪勤理无由济也诸生若絶人间之务心专亲学累一以贯之积渐以进之则亦或迟或速或先或后耳何滞而不通何逺而不至邪
　　王导请元帝兴学校书　夫风化之本在于正人伦人伦之政存乎设庠序庠序设五教明徳礼洽通彛伦攸叙而有耻且格父子兄弟夫妇长防之序顺而君臣之义固矣易所谓正家而天下定者也故圣王防以养正少而教之使化霑肌骨习以成性迁善逺罪而不自知行成徳立然后裁之以位虽王之世子犹与国子齿使知道而后贵其取才用士咸先本之于学故周礼卿大夫献贤能之书于王王拜而受之所以尊道而贵士也人知士之贵由道存则退而修其身以及家正其家以及乡学于乡以登朝反本复始各求诸已敦朴之业着浮伪之竞息教使然也故以之事君则忠用之莅下则仁孟轲所谓未有仁而遗其亲义而后其君者也自顷皇纲失綂颂声不兴于今将二纪矣殿下以命世之资属阳九之运礼乐征伐翼成中兴诚宜经纶稽古建明学业以训后生渐之教义使文武之道坠而复兴爼豆之仪幽而更彰方今戎虏扇炽国耻未雪忠臣义夫所以扼腕拊心茍礼仪胶固淳风渐着则化之所感者深而徳之所被者大使帝典阙而复补皇纲弛而更张兽心人面饕餮检情揖让而服四夷缓带而天下从得乎其道岂难也哉故有虞舞干戚而化三苖鲁僖作泮宫而服淮夷桓文之覇皆先教而后战今若聿遵前典兴复道教择朝之子弟并入于学选明博修礼之士而为之师化成俗定莫尚于斯帝甚纳之
　　袁瓌论礼教疏　臣闻先王之教也崇典训以逺代明礼乐以流后生所以导万物之性畅为善之道也宗周既兴文史载焕端委垂于南蛮颂声溢于四海故延州聘鲁闻雅而叹韩起适鲁观易而美何者立人之道于斯为首孔子恂恂以教洙泗孟轲系之诲诱无倦是以仁义之声于今犹存礼让之节时或有之畴昔皇运陵替丧乱屡臻儒林之教渐頽庠序之礼犹阙国学索然坟籍莫启有心之徒抱志无由昔魏武帝身亲介胄务在武功犹尚废鞍览巻投戈吟咏况今陛下以圣明临朝百官以防恭莅事朝野无虞江外谧静如之何泱泱之风漠然无闻洋洋之美坠于圣世乎古人有言诗书义之府礼乐徳之则实宜留心经籍阐明学义使讽诵之音盈于京室味道之贤是则是咏岂不盛哉若得给其宅地备其学徒博士僚属粗有其官则臣之愿也疏奏成帝从之国学之兴自瓌始也
　　刘梁举孝廉除北新城长告县人曰昔文翁在蜀道着巴汉庚桑风移碨磥吾虽小宰犹有社稷茍赴期防理文墨岂本志乎乃更大作讲舍延聚生徒数百人朝夕自往劝诫身执经卷试防殿最儒化大行此邑至后犹称其教焉
　　后周太祖如曲阜谒孔子祠既奠将拜左右曰孔子陪臣也不当以天子拜之太祖曰孔子百世帝王之师敢不敬乎遂拜之又拜孔子墓命葺孔子祠禁孔林樵采访孔子顔渊之后以为曲阜令
　　宋仁宗时判国子监王拱辰田况王洙余靖等言汉太学二百四十房千八百室生徒三万人唐学舎亦千二百间今取才养士之法盛矣而国子监才二百楹制度狭小不足以容诏以锡庆院为太学置内舎生二百人讲殿既备帝谒孔子故事止肃揖帝特再拜赐直讲孙复五品服初海陵人胡瑗为湖州教授训人有法科条纎息备具以身率先虽盛暑必公服坐堂上严师弟子之礼视诸生如其子弟诸生亦信爱如其父兄从之游者常数百人时方尚词赋湖学独立经义治事斋以敦实学及兴太学诏下湖州取其法着为令式
　　神宗立太学生三舍法初国子生以京朝七品以上子孙应防者为之太学生以八品以下若庶人子孙之俊异者为之试艺如进士法及帝即位尤垂意儒学自京师至郡县既皆有学至是因言者论太学假锡庆院西北廊甚湫隘乃尽以锡庆院及朝集院西庑广太学増直讲为十员率二员共讲一经生员厘为三等始入太学为外舍定额为七百人外舎升内舎员三百内舍升上舎员百各执一经从所讲官受学月考试其业优等以次升舎上舎免发解及礼部试召试赐第其正録学谕以上舍生为之经各二员学行卓异者主判直讲复荐之于中书除官其后増置八十斋斋三十人外舎生至二千人岁一试补内舍生间岁一试补上舍生弥封誊録如贡举法
　　王岩叟请罢三舍法疏　右臣伏以法有为名则美而行之则难事有用意则良而施之则戾者三舎是也故自三舎之法立虽有髙材异行未见能取而得之而犇竞之患起犇竞之患起则贿赂之私行而狱讼之端作狱讼之端作而防猜之禁繁博士劳于簿书诸生困于文法非复浑然养士之体而庠序之风或几乎息此识者之所共叹也臣窃谓庠序者所以萃羣材而乐育之以完其志业养其名誉优游舒徐以待科举者也不必科举之外别开进取之多岐以支离其心而激其争端使利害得失日交战于胷中损育徳养道之淳意非所以敦教化成人材也臣愚乞鉴已然之罢三舎法开先生弟子不相见之禁示学士大夫以不疑讲肄之余止以公私试第髙下如昔时自足以奬材气而厉风声使多士欣欣于从学则上庠宜复有雍容乐易之美为四方矜式矣乞下礼部及司业博士共议其当
　　王安石请杜醇先生入县学书　人之生久矣父子夫妇兄弟宾客朋友其伦也孰持其伦礼乐刑政文物数制事为其具也其具孰持之为之君臣所以持之也君不得师则不知所以为君臣不得师则不知所以为臣为之师所以并持之也君不知所以为君臣不知所以为臣人之类其不相贼杀以至于尽者非幸欤信乎其为师之重也古之君子尊其身耻在舜下虽然者鄙夫问焉而不敢忽敛然后其身似不及者有归之以师之重而不辞曰天之有斯道固将公之而我先得之得之而不推余于人使同我所有非天意且有所不忍也安石得县于此逾年矣方因孔子庙为学以教养县子弟愿先生留聴而赐临之以为之师安石与有闻焉伏惟先生不与古之君子者异意也幸甚
　　蔡京请兴学贡士县学生选考升诸州学州学生每三年贡太学考分三等入上等补上舎入中等补上舎下等入下等补内舎余居外舍诸州军解额各以三分之一充贡士京又请建外学乃诏即京城南门外营建赐名辟雍外圆内方为屋千八百七十二楹太学专处上舎内外生而外学则处外舎生士初贡至皆入外学经试补入上舎内舎始得进处太学太学外舎亦令出居外学于是上舍至二百人内舍六百人外舎三千人太学自蔡确起大狱连引朝士有司縁此造为法禁烦苛凝密博士诸生禁不相见教谕无所施御史中丞刘挚以为言至是命程頥孙觉顾临同太学长贰看详修定条制頥大槩以为学校礼义相先之地而日使之争殊非教养之道请改试为课有所未至则学官召而教之更不考定髙下置尊贤堂以延天下道徳之士镌解额以去利诱省繁文以专委任励行检以厚风教及置待宾吏师斋立观光法如是者亦数十条
　　理宗手诏曰虎闱齿胄太子事也此礼废久矣如释奠释菜之事我朝俱未尝废然享师敬道又不可拘旧制可令太子谒拜太子既还上奏曰先圣之道至我朝而后有以续孟氏之然诸説并驾未知綂一迨朱熹张栻吕祖谦志同道合切思讲磨择精语详开牖后学人心一正圣道大明今熹已秩从祀而栻祖谦尚未奉明诏臣窃望焉帝从之遂封栻华阳伯并列从祀
　　元武宗命李孟领国子学谕之曰国学人材所自出卿宜数课诸生勉其徳业至是又谕省臣曰昔世祖注意国学如不忽木等皆防古人而教以成材朕今亲定国子生为三百人仍増陪堂生二十人通一经者以次补伴读着为式既而孟等言方今进用儒者而老成日以凋谢四方儒士有成材者请擢任国学翰林秘书太常或儒学提举等职俾学者有所激劝帝从之诏自今勿限资给果才而贤虽白身亦任用之
　　齐履谦与吴澄俱在国学既罢去学制稍废至是复以履谦为司业乃酌旧制议立升斋积分之法每季考其学行以次第升既升上斋逾再岁始与私试辞理俱优者一分辞平理优者为半分岁终积至八分者为髙等礼部集贤岁选六人以贡仁宗从其议
　　许衡上疏论阿合马专权罔上蠧政害民诸事不报因谢病请解机务防古主不许且命举自代者衡奏曰用人天子之大柄臣下泛论其贤否则可若授之以位则断自宸不可使臣下有市恩之渐乃拜衡集贤大学士兼国子祭酒即燕京南城旧枢密院设学衡闻命喜曰此吾事也因请徴其弟子王梓耶律有尚姚燧等十二人为斋长时所选弟子皆防穉衡待之如成人爱之如子出入进退其严如君臣其为教因觉以明善因善以开蔽相其动息以为张弛课诵少暇即习礼或习书算少者则令习拜跪揖让进退应对或射或投壶负者罚读书若干遍久之诸生人人自得尊师敬业下至童子亦知三纲五常为生人之道
　　经学【十六则】
　　汉刘歆移让太常博士书　昔唐虞既衰而三代迭兴圣帝明王累起相袭其道甚着周室既防而礼乐不正道之难全也如此是故孔子忧道之不行歴国应聘自衞反鲁然后乐正雅颂乃得其所修易序书制作春秋以纪帝王之道及夫子没而防言絶七十子终而大义乖重遭战国弃笾豆之礼理军旅之陈孔子之道抑而孙吴之术兴陵夷至于暴秦燔经书杀儒士设挟书之法行是古之罪道术由是遂灭汉兴去圣帝明王遐逺仲尼之道又絶法度无所因袭时独有一叔孙通累定礼仪天下惟有易卜未有他书至孝惠之世乃除挟书之律然公卿大臣綘灌之属咸介胄武夫莫以为意至孝文皇帝始使掌故鼂错从伏生受尚书尚书初出于屋壁朽折散絶今其书见在时师傅读而已诗如萌芽天下众书徃往颇出皆诸子传説犹广立于学官为置博士在汉朝之儒唯贾生而已至孝武皇帝然后邹鲁梁赵颇有诗礼春秋先师皆起于建元之间当此之时一人不能独尽其经或为雅或为颂相合而成泰誓后得博士集而读之故诏书称曰礼壊乐崩书缺简脱朕甚闵焉时汉兴已七八十年离于全经固已逺矣及鲁恭王坏孔子宅欲以为宫而得古文于壊壁之中逸礼有三十九书十六篇天汉之后孔安国献之遭巫蛊仓卒之难未及施行及春秋左氏丘明所修皆古文旧书多者二十余通藏于秘府伏而未发孝成皇帝闵学残文缺稍离其真廼陈发秘藏校理旧文得此三事以考学官所传经或脱简传或间编传问民间则有鲁国柏公赵国贯公胶东庸生之遗学与此同抑而未施此乃有识者之所惜闵士君子之所嗟痛也往者缀学之士不思废絶之阙茍因陋就寡分文析字烦言碎辞学者罢老且不能究其一艺信口説而背传记是末师而非往古至于国家将有大事若立辟雍封禅巡狩之仪则幽冥而莫知其原犹欲保残守缺挟恐见破之私意而无从善服义之公心或懐妬嫉不考情实雷同相从随声是非抑此三学以尚书为备谓左氏为不传春秋岂不哀哉今圣上徳通神明继綂扬业亦闵文学错乱学士若兹虽昭其情犹依违谦让乐与士君子同之故下明诏试左氏可立不遣近臣奉防衔命将以辅弼扶防与二三君子比意同力冀得废遗今则不然深闭固距而不肯试猥以不诵絶之欲以杜塞余道絶灭防学夫可与乐成难与虑始此廼众庶之所为耳非所望士君子也且此数家之事皆先帝所亲论今上所考视其古文旧书皆有徴验外内相应岂茍而已哉夫礼失求之于野古文不犹愈于野乎往者博士书有欧阳春秋公羊易则施孟然孝宣皇帝犹广立谷梁春秋梁邱易大小夏侯尚书义虽相反犹并置之何则与其过而废之也宁过而立之曰文武之道未坠于地在人贤者识其大者不贤者识其小者今此数家之言所以兼包大小之义岂可偏絶哉若必专已守残党同门妬道真违明诏失圣意以防于文吏之议甚为二三君子不取也徐防五经章句取士疏　臣闻诗书礼乐定自孔子发明章句始于子夏其后诸家分析各有异説汉承乱秦经典废絶本文畧存或无章句收拾缺遗建立明经博徴儒术开置太学孔圣既逺微防将絶故立博士十有四家设甲乙之科以勉劝学者所以示人好恶改敝就善者也伏见太学试博士弟子皆以意説不修家法私相容隐开生奸路每有策试輙兴诤讼论议纷错互相是非孔子称述而不作又曰吾犹及史之阙文即史有所不知而不肯阙也今不依章句妄生穿凿以遵师为非义意説为得理轻侮道术寖以成俗诚非诏书实选本意改薄从忠三代常道专精务本儒学所先臣以为博士及甲乙防试宜从其家章句开五十难以试之解释多者为上第引文明者为髙説若不依先师义有相伐皆正以为非五经各取上第六人论语不宜射防虽所失或久差可矫革
　　晋荀崧为太常时方修学校简省博士置周易王氏尚书郑氏古文尚书孔氏毛诗郑氏周官礼记郑氏春秋左传杜氏服氏论语孝经郑士博士各一人凡九人其仪礼公羊谷梁及郑易皆省不置崧以为不可乃上疏曰自丧乱以来儒学尤寡今处学则阙朝廷之秀仕朝则废儒学之俊昔咸宁太康永嘉之中侍中常侍黄门通洽古今行为世表者领国子博士一则应对殿堂奉酬顾问二则叅训国子以儒训三则祠仪二曹及太常之职以得质疑今皇朝中兴美隆往初宜宪章令轨祖述前典世祖武皇帝应运登禅崇儒兴学经始明堂营建辟雍告朔班政乡饮大射西阁东序河图秘书禁籍台省有宗庙太府金墉故事太学有石经古文先儒典训贾马郑杜服孔王何颜尹之徒章句传注众家之学置博士十九人九州之中师徒相传学士如林犹选张华刘实居太常之官以重儒教传称孔子没而防言絶七十二子终而大义乖自顷中夏殄瘁讲诵遏密斯文之道将堕于地陛下圣哲龙飞恢崇道教乐正雅颂于是乎在江杨二州先渐声教学士遗文于今为盛然方畴昔犹千之一臣学不章句才不通方之华实儒风殊邈思竭驽骀庶増万分愿斯道隆于百世之上缙绅咏于千载之下伏闻节省之制皆三分置二博士旧制十九人今五经合九人准古计今犹未能半宜及节省之制以时施行今九人以外犹宜増四愿陛下万机余暇特垂省览宜为郑易置博士一人郑仪礼博士一人春秋公羊博士一人谷梁博士一人昔周之衰下陵上替上无天子下无方伯善者谁赏恶者谁罚孔子惧而作春秋诸侯讳妬惧犯时禁是以微辞玅防义不显明故曰知我者其惟春秋罪我者其惟春秋时左丘明子夏造膝亲受无不精究孔子既没防言将絶于是丘明退撰所闻而为之传其书善礼多膏腴美辞张本继末以发明经意信多竒伟学者好之称公羊髙亲受子夏立于汉朝辞义清儁断决明审董仲舒之所善也谷梁赤师徒相传暂立于汉世向歆汉之硕儒犹父子各执一家莫肯相从其书文清义约诸所发明或是式左氏公羊所不载亦足有所订正是以三传并行于先代通才未能孤废今去圣久逺其文将堕与其过废宁与过立臣以为三传虽同曰春秋而发端异趣按如三家异同之説此乃义则战争之塲辞亦劒防之锋于是理不可得共博士宜各置一人以博其学元帝诏曰崧表如此皆经国之务为政所由息马投戈犹可讲艺今虽日不暇给岂忘本而遗存邪可共博议者详之议者多请从崧所奏诏曰谷梁肤浅不足置博士余如奏宋神宗时王安石等以所训释诗书周礼三经上进上曰今谈经者人人殊何以一道徳卿所着经其以颁行使学者归一遂颁于学官号曰三经新义新义既颁一时学者无敢不传习主司纯用以取士先儒传注一切废而不用又黜春秋之书不列学官至诋之为断烂朝报安石又以字学久不讲后罢居金陵作字説二十四卷以进多穿凿附防其流入于佛老云【已上五经】
　　晋阮籍通易论　易者何也乃昔之真徃古之变经也庖牺氏当天地一终值人物憔悴利用不存法制夷昧神明之徳不通万物之情不类于是始作八卦引而伸之触类而长之分隂阳序刚柔积山泽连水火杂而一之变而通之终于未济六十四卦尽而不穷是以天地象而万物形吉凶着而悔吝生事用有取变化有成南面聴防向明而治结绳而为网罟致日中之货修耒耜之利以教天下皆得其所黄帝尧舜应时当务各有攸取穷神知化述则天序庖牺氏布演六十四卦之变后世圣人观而因之象而用之禹汤之经皆在而上古之文不存至乎文王故系其辞于是归藏氏逝而周典经兴上下无常刚柔相易不可为典要惟变所适故谓之易易之为书也本天地因隂阳推盛衰出自幽防以致明着故乾元初濳龙勿用言大人之徳隐而未彰濳而未达待时而兴循变而发天地既设屯始生需以待时讼以立义师以聚众比以安民是以先王以建万国亲诸侯收其心也原而积之畜而制之是以上下和洽裁成天地之道辅相天地之宜以左右民顺其理也先王既殁徳法乖易上凌下替君臣不制刚柔不和天地不交是以君子一类求同遏恶扬善以致其大谦而光之裒多益寡从圣善以命雷出于地于是大人得位明圣又兴故先王作乐荐上帝昭明其道以答天贶于是万物服从随而事之子遵其父臣承其君临驭綂一大观天下是以先王以省方观民设教仪之以度也包而有之合而含之故先王用之以明罚勅法自上乃下贵复其贱美盛亨尽时极日至先王闭开商旅不行后不省方以静民也季叶既衰非谋之获应运顺天不妄而作故先王茂对时育万物施仁布泽以树其徳也万物归随如法流承养善反恶利积生害刚过失柄习坎以位上失其道下丧其羣于是大人继明照于四方显其徳也自乾元以来施平而明盛衰有时刚柔无常或得或失一隂一阳出入吉凶由闇察彰文明以止有翼不飞随之乃存取之者归施之以若用之在防贵变慎小与物相追非知来藏往者莫之能审也易之为书也覆焘天地之道囊括万物之情道至而反事极而改反用应时改用当务应时故天下仰其泽当务故万物恃其利泽施而天下服此天下之所以顺自然惠生类也富贵侔天地功名充六合莫之能倾莫之能害者道不逆也天地易之主也万物易之心也故虚以受之感以和之男下女上通其气也柔以承刚久其类也顺而持之遁而退之下隆上积刚动大壮正大必用力盛则望明升惟进光大则伤聚以处身异以成类乖离既解缓以为失损益有时察以主使扬于王庭乗五马败刚既决柔上索下合令臣遭明君以柔遇刚品物咸亨刚据中正天下大行是以后用施命诰四国贵离教也于是天地萃聚百姓合同升而不已屇极及下井养不穷卑不能通不可弗革改以成器尊卑有分长序有序主之以震守之以威动不可终敌应而行渐以进之为人求位君子之欲进者也臣之求君隂之从阳委之归诚乃得其所归而应之专而一之阳徳受归道丰位大也贤人君子有众以成其大也穷侈防大夫之位羣而靡容容而无所卑身下意利见大人巽以申命柔顺乎刚入而説之説而散之顺天应人涣然成章风行水上有文有光男行不穷女位乎外众隂承五上同在中从初更始乘木有功故先王以享于帝立庙奉天建国也刚柔分适得中节之以制其道不穷信爱结内刚得中位诚发于心庶物唯类大得则亏甚往则过既应于逺黙则不利故君子是以行重乎恭丧重乎哀笃伪薄也小过下泰不宜于上下止上动有飞鸟之象焉初六坎下上六离体飞鸟以凶是以灾青也柔处中刚失位利与时行过而欲遂小亨正象隂皆乘阳阳刚凌替君臣易位乱而不已非中之谓故君子思患而豫防之虑其败也通变无穷周败又始刚未出隂在中柔济不遗遂度不穷则象河洛神物设教而天下服慎辨居方隂阳相求初与之道逺作之由也卦体开阖干以一为开坤以二为阖乾坤成体而刚柔有位故木老于未水生于申而坤在西南火老于戍木生于亥而干在西北刚柔之际也故谓之父母阳承震动发而相承专制遂行万物以兴故谓之长男水老于辰金生于已一气存之终而复起故巽为长女震发于风隂徳有纪火中鵙鸣母道将始故离为中女又在西北徤战将升季隂防昧衰而不胜故兊为少女仓中防留肇幽为阳在中未达含而未章故坎为中男周流接合万物既终造防更始明而未融故艮为少男干圆坤方女柔男刚徤柔时推而福祸是将循化知生从变见亡故吉凶成败不可乱也大过何也栋挠莫辅大者过也先王之驭世也刑设而不犯罚着而不施习坎刚中惟以心亨王正其徳公守厥职上下不疑臣主无惑纳约自牖非户何咎车骑中门劒防在闼虽寘丛棘凶已三岁上六失道刑决也故髙宗伐鬼方柔道中也三年有赏徳乃丰也同人五号思其终也旅上之焚乐其穷也是以失刑者严而不检丧徳者髙而不尊故君子正义以守位固法以威民何衢则亨灭耳而凶也小过何也逾位凌上害正危身小者过也既济初吉终乱何也水加日上三隂乘阳以力求济不止必亡故初吉终乱也未济上六饮酒无咎何也过而莫改危而弗间谁咎之也无妄何也无妄而至非防合隂阳之违行也六三无妄之灾或系之牛行人得之邑人灾何也有国而不收其民有众而不修其器行人得之不亦灾乎九五之灾勿药何也非常之厚离以为同无妄之疾灾以除凶天时成败何疾之功勿药有喜不成何试也龙者何也阳健之类盛徳尊贵之喻也配天之厚盛徳莫髙之谓尊贵大人受命处中当阳徳之至也亢龙有悔何也继守承贵有因而徳不克者也欲大而不顾其小甘侈而不思其匮居正上位而无卑有贵劳而无据丧志危身是以悔也先王何也大人之功也故建万国亲诸侯树其义也作乐荐上帝正其命也省方观民施其令也明罚勑法督其政也闭关不行静乱民也茂时育徳应显其福也享帝立庙昭其禄也称圣王所造非承平之谓也后者何也成君定位据业修制保教守法畜履治安者也故自然成功济用已至大通后成天地之道以左右民也成化理决施令诰方因綂绍衰中处将正之务非应初受命之事也上者何也日月相易盛衰相及致饰则利之未捷受故王后不称君子不错上以厚下道自然也君子者何也佐圣扶命翼教明法观时而行有道而臣人者也因正徳以理其义察危废以守其身故经纶以正盈果行以遂义饮食以须时辩义以作事皆所以章先王之建国辅圣人之神志也见险虑难思患预防别物居方慎初敬始皆人臣之行非大君之道也大人者何也龙徳潜达贵贱通明有位无称大以行之故大过灭示天下幽明大人发辉重光继明照于四方万物仰生合徳天地不为而成故大人虎变天徳兴也君子曰易顺天地序万物方圆有正体四时有常位事业有所丽鸟兽有所萃故万物莫不一也隂阳性生性故有刚柔刚柔情生情故有爱恶爱恶生得失得失生悔悔着而吉凶见八卦居方以正性蓍圆通以索情情性交而利害出故立仁义以定性取蓍以制情仁义有偶而祸福分是故圣人以建天下之位定尊卑之制序隂阳之适别刚柔之节顺之者存逆之者亡得之者身安失之者身危故犯之以别求者虽吉必凶知之以守笃者虽穷必通故寂寞者徳之主恣睢者贼之原进往者及之初终尽者始之根也是以未至不可坼也已用不可越也纣有天下之号而比匹夫之类邻周处小侯之细而享于西山之宾外内之应已施而贵贱之名未分何也天道未究善恶未淳也是以明夫天之道者不欲审乎人之徳者不忧在上而不凌乎下处卑而不犯乎贵故道不可逆徳不可拂也是以圣人独立无闷大羣不益释之而道存用之而不可既由此观之易以通矣
　　纪瞻与顾荣同赴洛在途共论易太极荣曰太极者葢谓混沌之时曚昧未分日月含其辉八卦隐其神天地混其体圣人藏其身然后廓然既变清浊乃陈二仪着象隂阳交泰万物始萌六合闿拓老子云有物混成先天地生诚易之太极也而王氏云太极天地愚谓未当夫两仪之谓以体为称则是天地以气为名则名隂阳今若谓太极为天地则是天地自生无生天地者也老子又云天地所以能长且久者以其不自生故能长久一生二二生三三生万物以资始冲气以为和原元气之本求天地之根恐疑以此为凖也瞻曰昔庖牺画八卦隂阳之理尽矣文王仲尼系其遗业三圣相承共同一致称易准天无复其余也夫天清地平两仪交泰四时推移日月辉其间自然之数虽经诸圣孰知其始吾子云曚昧未分岂其然乎圣人人也安得混沌之初能藏其身于未分之内老氏先天之言此葢虚诞之説非易者之意也亦谓吾子神通体解所不应疑意者直谓太极极尽之称言其理极无复外形外形既极而生两仪王氏指向可谓近之古人举至极以为验谓二仪生于此非复谓有父母若必有父母非天地其孰在宋蘓洵易论　圣人之道得礼而信得易而尊信之而不可废尊之而不敢废故圣人之道所以不废者礼为之明而易为之幽也生民之初无贵贱无尊卑无长防不耕而不饥不蚕而不寒故其民逸民之苦劳而乐逸也若水之走下而圣人者独为之君臣而使天下贵役贱为之父子而使天下尊役卑为之兄弟而使天下长役幼蚕而后衣耕而后食率天下而劳之一圣人之力固非足以胜天下之民之众而其所以能夺其乐而易之以其所苦而天下之民亦遂肯弃逸而即劳欣然戴之以为君师而遵蹈其法制者礼则使然也圣人之始作礼也其説曰天下无贵贱无尊卑无长防是人之相杀无已也不耕而食鸟兽之肉不蚕而衣鸟兽之皮是鸟兽与人相食无已也有贵贱有尊卑有长防则人不相杀食吾之所耕而衣吾之所蚕则鸟兽与人不相食人之好生也甚于逸而恶死也甚于劳圣人夺其逸死而与之劳生此虽三尺竖子知所趋避矣故其道之所以信于天下而不可废者礼为之明也虽然明则易达易达则防防则易废圣人惧其道之废而天下复于乱也然后作易观天地之象以为爻通隂阳之变以为卦考鬼神之情以为辞探之茫茫索之防防童而习之白首而不得其源故天下视圣人如神之幽如天之髙尊其人而其教亦随而尊故其道之所以尊于天下而不敢废者易为之幽也凡人之所以见信者以其中无所不可测者也人之所以获尊者以其中有所不可窥者也是以礼无所不可测而易有所不可窥故天下之人信圣人之道而尊之不然则易者岂圣人务为新竒秘怪以夸后世耶圣人不因天下之至神则无所施其教卜筮者天下之至神也而卜者聴乎天而人不预焉者也筮者决之天而营之人者也漫而无理者也灼荆而鑚之方功义弓惟其所为而人何预焉圣人曰是纯乎天技耳技何所施吾教于是取筮夫筮之所以或为阳或为隂者必自分而为二始挂一吾知其为一而挂之也揲之以四吾知其为四而揲之也归竒于扐吾知其为一为二为三为四而归之也人也分而为二吾不知其为几而分之也天也圣人曰是天人参焉道也道有所施吾教矣于是因而作易以神天下之耳目而其道遂尊而不废此圣人用其机权以持天下之心而济其道于无穷也【已上易】
　　廖偁洪范论　箕子之叙洪范云鲧陻洪水汨陈其五行天乃不畀洪范九畴彛伦攸斁鲧则殛死禹乃嗣兴天乃锡禹洪范九畴彛伦攸叙孔安国传其言云天与禹洛出书神负文而出列于背有数至于九禹遂因而第之以成九类偁观安国之意诚谓洪范之书出于天者也禹之所得乃天与之也故云洛出书神负文而出洎班固撰五行志又引刘歆之言亦云禹得洛书神之文而后知洪范偁案洪范皆人事之常而前古之达道也前古之达道皆出于圣人者也伏牺而前偁不可得而知也伏牺而下至于尧舜观其事未有不法天行道以理天下使皇王之徳被于兆人而足以仪法千古则洪范者固前贤之所啓也岂得在禹方受之于天哉若洪范之书出于洛而神负之以授于禹则是洪范者果非人之所能察也自禹而上果未之闻于世也若果非人之所能察而世果未之闻则五行五事八政五纪皇极稽疑庶徴福极之事不闻于尧舜而上也今验五行五事八政五纪皇极稽疑庶徴福极之义自伏牺而下未有不由之者则洛出负以授于禹得为可乎虽然安国刘歆班固所以云者诚惑于箕子所谓天锡故也是亦不知天道之説也夫凡所谓天道诚亦在于人耳顺于天乃天道之与也不顺于天乃天道之不与也书云天之歴数在汝躬顺道之谓也又云商罪贯盈天命诛之不顺道之谓也其洪范者天下之达道也圣人之所履而凶人之所不及也鲧有凶徳于天下而达道诚不可得也故箕子云天乃震怒不畀洪范九畴禹有圣徳于天下之达道固行之也故箕子云天乃锡禹洪范九畴诸儒不达于此以皇天震怒不畀洪范九畴即谓天果秘之而不与之天乃锡禹洪范九畴即谓天果授而与之斯实不明箕子之意也若诸儒所论天之歴数在汝躬是必亲受歴数于天也天命诛之必亲受僇于天也何不然之甚乎偁以为洪范者出于前圣之心也而后之为君者茍能务蹈圣徳未有不受洪范于天者也自二五已降有道者皆受于天所以然者天下之达道天之常道也行之则受之于天矣诸儒又云洪范九畴禹次而类之又云洛书本文凡六十五字此又足恠矣虽然欲成其为能无辞乎诸儒既有洛出负之谊则宜其云也如此呜呼圣人之道不得其传诚可痛矣或曰然则洪范之篇所以录之者箕子也以武王之问故遂以洪范之道録而为书亦由周仪二礼皆古之达礼也周公録之以成书耳
　　欧阳修泰誓论　书称商始咎周以乗黎乘黎者西伯也西伯以征伐诸侯为职事其伐黎而胜也商人已疑其难制而恶之使西伯赫然见其不臣之状与商并立而称王如此十年商人有反晏然不以为怪其父师老臣如祖伊防子之徒亦黙然相与熟视而无一言此岂近于人情邪由是言之谓西伯受命称王十年者妄説也以纣之雄猜暴虐尝醢九侯而脯鄂侯矣西伯闻之窃叹执而囚之几不免死至其叛已不臣而自王乃反优容而不问者十年此岂近于人情邪由是言之谓西伯受命称王十年者妄説也孔子曰三分天下有其二以服事商使西伯不称臣而称王安能服事于商乎且谓西伯称王者起于何説而孔子之言万世之信也由是言之谓西伯受命称王十年者妄説也伯夷叔齐古之知义之士也方其让国而去顾天下皆莫可归闻西伯之贤共往归之当是时纣虽无道天子也天子在上诸侯不称臣而称王是僣叛之国也然二子不以为非依之久而不去至武王伐纣始以为非而弃去彼二子者始顾天下莫可归卒依僣叛之国而不去不非其父而非其子此岂近于人情邪由是言之谓西伯受命称王十年者妄説也书之泰誓十有一年説者因以谓自文王受命九年及武王居丧二年并数之尔是以西伯聴虞芮之讼谓之受命以为元年此又妄説也古者人君即位必称元年常事尔不以为重也后世曲学之士説春秋始以改元为重事然则果常事欤固不足道也果重事欤西伯即位已改元矣中间不宜改元而文改元至武王即位宜改元而反不改元乃上冐先君之元年并其居丧称十一年及其灭商而得天下其事大于聴讼逺矣又不改元由是言之谓西伯以受命之年为元年者妄説也后之学者知西伯生不称王而中间不再改元则诸书所载文武之事粲然明白而不诬矣或曰然则武王毕丧伐纣而泰誓曷为称十有一年对曰毕丧伐纣出于诸家之小説而泰誓六经之明文也昔者孔子当衰周之际患众説纷纭以惑乱当世于是退而修六经以为后世法及孔子既殁去圣稍逺而众説复兴与六经相乱自汉以来莫能辨正今有卓然之士一取信乎六经则泰誓者武王之事也十有一年者武王即位之十有一年尔复何疑哉司马迁作周本纪虽曰武王即位九年祭于文王之墓然治兵于盟津至作伯夷列传则又载父死不葬之説皆不可为信是以吾无取焉取信于书可矣【已上书】
　　汉光武时尚书令韩歆上疏欲为费直易左氏春秋立博士诏下其议公卿大夫博士见于云台帝曰范博士可前平説范升起对曰左氏不祖孔子而出于丘明师徒相传又无其人且非先帝所存无因得立遂与歆及太中大夫许淑等互相辩难退而上书　臣闻主不稽古无以承天臣不述旧无以奉君陛下愍学防缺劳心经艺存志博闻故异端竞进近有司请置京氏易博士羣下执事莫不据正京氏既立费氏怨望左氏春秋复以比类亦希置立京费已行次复髙氏春秋之家又有驺夹如令左氏费氏得置博士髙氏驺夹五经竒异并复求立各有所执乖戻分争从之则失道不从则失人将恐陛下必有厌倦之聴孔子曰博学约之弗畔矣夫夫学而不约必叛道也顔渊曰博我以文约我以礼孔子可谓知教顔渊可谓善学矣老子曰学道日损损犹约也又曰絶学无忧絶末学也今费左二学无有本师而多反异先帝前世有疑于此故京氏虽立輙复见废疑道不可由疑事不可行诗书之作其来已久孔子尚周流游观至于知命自衞反鲁乃正雅颂今陛下草创天下纪纲未定虽设乐官无有弟子诗书不讲礼乐不修奏立左费非政急务孔子曰攻乎异端斯害也已传曰闻疑传疑闻信传信而尧舜之道存愿陛下疑先帝之所疑信先帝之所信以示反本明不专已天下之事所以异者以不一本也易曰天下之动贞夫一者也又曰正其本万事理五经之本自孔子始谨奏左氏之失凡十四事
　　陈元乞立左氏博士疏　陛下拨乱反正文武并用深愍经艺谬襍真伪错乱每临朝日輙延羣臣讲论圣道知丘明至贤亲受孔子而公羊谷梁传闻于后世故诏立左氏博询可否示不专已尽之羣下也今论者沉溺所习翫守旧闻固执虚言传受之辞以非亲见实事之道左氏孤学少与遂为异家之所覆冐夫至音不合众聴故伯牙絶弦至寳不同众好故卞和泣血仲尼圣徳而不容于世况于竹帛余文其为雷同者所排固其宜也非陛下至明孰能察之臣元窃见博士范升等所议奏左氏春秋不可立及太史违戻凡四十五事案升等所言前后相违皆断截小文媟黩防辞以年数小差掇为巨谬遗脱纎防指为大尤抉瑕摘衅掩其美所谓小辩破言小言破道者也升等又曰先帝不以左氏为经故不置博士后主所宜因袭臣愚以为若先帝所行而后主必行者则盘庚不当迁于殷周公不当营洛邑陛下不当都山东也往者孝武皇帝好公羊衞太子好谷梁有诏诏太子受公羊不得受谷梁孝宣皇帝在人间时闻衞太子好谷梁于是独学之及即位为石渠论而谷梁氏兴至今与公羊并存此先帝后帝各有所立不必其相因也孔子曰纯俭吾从众至于拜下则违之夫明者独见不惑于朱紫聴者独闻不谬于清浊故离朱不为巧移目师旷不为新声易耳方今干戈少弭武事略戢留意圣艺眷顾儒雅采孔子拜下之义卒渊圣独见之防分明黒白建立左氏解释先圣之积结洮汰学者之累惑使基业垂于万世后进无复狐疑则天下幸甚臣元愚鄙尝传师言如得以褐衣召见俯伏庭下诵孔氏之正道理丘明之宿寃若辞不合经事不稽古退就重诛虽死之日犹生之年也
　　范寗谷梁传序　昔周道衰陵乾纲絶纽礼壊乐崩彛伦攸斁弑逆簒盗者国有淫纵破义者比肩是以妖灾因衅而作民俗染化而迁隂阳为之愆度七曜为之盈缩川岳为之崩竭鬼神为之疵厉故父子之恩缺则小弁之刺作君臣之礼废则桑扈之讽兴夫妇之道絶则谷风之篇奏骨肉之亲离则角弓之怨彰君子之路塞则白驹之诗赋天垂象见吉凶圣作训纪成败欲人君戒慎厥行増修徳政葢诲尔谆谆聴我藐藐履霜坚氷所由者渐四夷交侵华戎同贯幽王以暴虐见祸平王以防弱东迁征伐不由天子之命号令出自权臣之门故两观表而臣礼亡朱干设而君权丧下陵上替僣逼理极天下荡荡王道尽矣孔子覩沧海之横流乃喟然而叹曰文王既没文不在兹乎言文王之道丧兴之者在已于是就大师而正雅颂因鲁史而修春秋列黍离于国风齐王徳于邦君所以明其不能复雅政化不足以被羣后也于时则接乎隐公故因兹以托始该二仪之化育賛人道之幽变举得失以彰黜陟明成败以着劝诫拯頽纲以继三五鼓芳风以扇游尘一字之襃宠逾华衮之赠片言之贬辱过市朝之挞徳之所助虽贱必伸义之所抑虽贵必屈故附势匿非者无所逃其罪潜徳独运者无所隐其名信不易之宏轨百王之通典也先王之道既麟感化而来应因事备而终篇故絶笔于斯年成天下之事业定天下之邪正莫善于春秋春秋之传有三而为经之防一臧否不同褒贬殊致葢九流分而防言隐异端作而大义乖左氏以鬻拳兵諌为爱君文公纳币为用礼谷梁以衞輙拒父为尊祖庄公不纳子紏为内恶公羊以祭仲废君为行权妾母称夫人为合正以兵諌为爱君是人主可得而胁也以纳币为用礼是居丧可得而婚也以拒父为尊祖是为子可得而叛也以不纳子紏为内恶是仇讐可得而容也以废君为行权是神器可得而窥也以妾母为夫人是嫡庶可得而齐也若此之类伤教害义不可得强通者也凡传以通经为主经以必当为理夫至当无二而三传殊説庸得不弃其所滞择善而从乎既不俱当则固容俱失若至言幽絶择善靡从庸得不并舎以求宗据理以通经乎虽我之所是理未全当安可以得当之难而自絶于希通哉而汉兴以来望硕儒各信所习是非纷错凖裁靡定故有父子异同之论石渠分争之説废兴由于好恶盛衰继之辩讷斯葢非通方之至理诚君子之所叹息也左氏艳而富其失也诬谷梁清而婉其失也短公羊辩而裁其失也俗若能富而不诬清而不短裁而不俗则深于其道者也故君子之于春秋没身而已矣升平之末岁次大梁先君北蕃回轸顿驾于吴乃帅门生故吏我兄弟子侄研讲六籍次及三传左氏则有服杜之注公羊则有何严之训释谷梁传者虽近十家皆肤浅末学不经师匹辞理典据既无可观又引左氏公羊以解此传文义违反斯害也已于是乃商略名例敷陈疑滞博示诸儒同异之説昊天不吊大山其頽匍匐墓次死亡无日日月逾迈跂及视息乃与二三学士及诸子弟各记所识并言其意业未及终严霜夏坠从弟雕落二子泯没天实丧予何痛如之今撰诸子之言各记其姓名名曰春秋谷梁传集解【已上春秋】郭璞尔雅序　夫尔雅者所以通诂训之指归叙诗人之兴咏总絶代之离词辩同实而殊号者也诚九流之津涉六艺之钤键学览者之潭奥摛翰者之华苑也若乃可以博物不惑多识于鸟兽草木之名者莫近于尔雅尔雅者葢兴于中古隆于汉氏豹防既辩其业亦显英儒赡闻之士洪笔丽藻之客靡不钦玩耽味为之义训璞不揆梼昧少而习焉沈研鑚极二九载矣虽注者十余然犹未详备并多纷缪有所漏畧是以复缀集异闻防稡旧説考方国之语采謡俗之志错综樊孙博闗羣言剟其瑕砾搴其萧稂事有隐滞援据徴之其所易了阙而不论别为音图用祛未寤輙复拥篲清道企望尘躅者以将来君子为亦有涉乎此也
　　王子雍家语序　孔子家语者皆当时公卿士大夫及七十二弟子之所谘访交相对问言语也既而诸弟子各记其所问焉与论语孝经并时弟子取其正实而切事者别出为论语其余则都集録之名之曰孔子家语曰所论辩疏判浚归实自夫子本防也属文下辞往往颇有浮説烦而不要者亦由七十二子各共叙述首尾加之润色其材或有优劣故使之然也孔子既没而防言絶七十二弟子终而大义乖六国之世儒道分散游説之士各以巧意而为枝叶孟轲荀卿守其所习当秦昭王时荀卿入秦昭王从之问儒术荀卿以孔子之语及诸国事七十二弟子之言凡百余篇与之由此秦悉有焉始皇之世李斯焚书而孔子家语与诸子同列故不见灭髙祖克秦悉敛得之皆载于二尺竹简多有古文字及吕氏专汉取归藏之其后被诛亡而孔子家语乃散在人间好事者或各以意増损其意故使同是事而輙异辞孝景皇帝末年募求天下遗书于时京师大夫皆送官得吕氏之所传孔子家语而与诸国事及七十子辞妄相错杂不可得知以付掌书与典礼众篇乱简合而藏之秘府元封之时吾仕京师窃惧先人之典辞将遂泯没于是因诸公卿大夫私以人事募求其副悉得之乃以事类相次撰集为四十篇又有曾子问礼一篇自别属曾子问故不复录其诸弟子书所称引孔子之言者本不存乎家语亦以自已自有所传也是以皆不取也将来君子不可不鉴
　　赵岐孟子题辞　孟子题辞者所以题号孟子之书本末指义文辞之表也孟姓也子者男子之通称也此书孟子之所作也故总谓之孟子其篇目则各自有名孟子邹人也名轲字则未闻也邹本春秋邾子之国至孟子时改曰邹矣国近鲁后为鲁所并又言邾为赵所并非鲁也今邹县是也或曰孟子鲁公族孟孙之后故孟子仕于齐丧母而归塟于鲁也三桓子孙既以衰防分适他国孟子生有淑质夙丧其父防被慈母三迁之教长师孔子之孙子思治儒术之道通五经尤长于诗书周衰之末战国纵横用兵争强以相侵夺当世取士务先权谋以为上贤先王大道陵迟隳废异端并起杨朱墨翟放荡之言以干时惑众者非一孟子闵悼尧舜汤文周孔之业将遂湮微正涂壅底仁义荒怠佞伪驰骋红紫乱朱于是则慕仲尼周流忧世遂以儒道游于诸侯思济斯民然由不肯枉尺直寻时君咸谓之迂濶于事终莫能聴纳其説孟子亦自知遭苍姬之讫録值炎刘之未奋进不得佐兴唐虞雍熙之和退不能信三代之余风耻没世而无闻焉是故垂宪言以诏后人仲尼有云我欲托之空言不如载之行事之深切着明也于是退而论集所与髙弟弟子公孙丑万章之徒难疑答问又自撰其法度之言著书七篇二百六十一章三万四千六百八十五字包罗天地揆序万类仁义道徳性命祸福粲然靡所不载帝王公侯遵之则可以致隆平颂清庙卿大夫士蹈之则可以尊君父立忠信守志厉操者仪之则可以崇髙节抗浮云有风人之托物二雅之正言可谓直而不倨曲而不屈命世亚圣之大才者也孔子自衞反鲁然后乐正雅颂各得其所乃删诗定书系周易作春秋孟子退自齐梁述尧舜之道而著作焉此大贤拟圣而作者也七十子之畴防集夫子所言以为论语论语者五经之錧鎋六艺之喉衿也孟子之书则而象之卫灵公问陈于孔子孔子答以爼豆梁惠王问利国孟子对以仁义宋桓魋欲害孔子孔子称天生徳于予鲁臧仓毁鬲孟子孟子曰臧氏之子焉能使予不遇哉防意合同若此者众又有外书四篇性善辨文説孝经为正其文不能深不与内篇相似似非孟子本真后世依放而托之者也孟子既没之后大道遂绌逮至亡秦焚灭经术坑戮儒生孟子徒党尽矣其书号为诸子故篇籍得不泯絶汉兴除秦虐禁开延道徳孝文皇帝欲广游学之路论语孝经孟子尔雅皆置博士后罢传记博士独立五经而已讫今诸经通义得引孟子以明事谓之博文孟子长于譬喻辞不迫切而意已独至其言曰説诗者不以文害辞不以辞害志以意逆志为得之矣斯言殆欲使后人深求其意以解其文不但施于説诗也今诸解者往往摭取而説之其説又多乖异不同孟子以来五百余载传之者亦已众多余生西京世寻丕祚有自来矣少义方训涉典文知命之际婴戚于天遘屯离蹇诡性遁身经营八纮之内十有余年心勦形瘵何勤如焉尝息肩弛担于济岱之间或有温故知新雅徳君子矜我劬瘁睠我皓首访论稽古慰以大道余困吝之中精神遐漂靡所济集聊欲系志于翰墨得以乱思遗老也惟六籍之学先觉之士释而辩之者既已详矣儒家惟有孟子闳逺防妙緼奥难见宜在条理之科于是乃述已所闻证以经传为之章句具载本文章别其指分为上下凡十四卷防而言之不敢以当达者施于新学可以寤疑辩惑愚亦未能审于是非后之明者见其违阙傥改而正诸不亦宜乎扬雄太攡　者幽攡万类而不见形者也资陶虚无而生乎防神明而定摹通同古今以开类攡错隂阳而发气一判一合天地备矣天日回行刚柔接矣还复其所终始定矣一生一死性命莹矣仰以观乎象俯以视乎情察性知命原始见终三仪同科厚薄相劘圜则杌棿方则啬嘘则流体唫则凝形是故阖天谓之宇辟宇谓之宙日月往来一寒一暑律则成物厯则编时律厯交道圣人以谋昼以好之夜以丑之一昼一夜隂阳分索夜道极隂昼道极阳牝牡羣贞以攡吉凶则君臣父子夫妇之道辩矣是故日动而东天动而西天日错行隂阳更巡死生相摎万物乃纒故防取天下之合而连之者也缀之以其类占之以其觚晓天下之瞆瞆莹天下之晦晦者其唯乎夫晦其位而冥其畛深其阜而眇其根攘其功而幽其所以然者也故卓然示人逺矣旷然廓人大矣渊然引人深矣渺然絶人眇矣嘿而该之者也防而散之者人也稽其门辟其户叩其键然后乃应况其否者乎人之所好而不足者善也人之所丑而有余者恶也君子曰彊其所不足而拂其所有余则之道几矣仰而视之在乎上俯而窥之在乎下企而望之在乎前弃而忘之在乎后欲违则不能嘿则得其所者也故者用之至也见而知之者智也视而爱之者仁也断而决之者勇也兼制而博用者公也能以偶物者通也无所系輆者圣也时与不时者命也虚形万物所道之谓道也因循无革天下之理得之谓徳也理生昆羣兼爱之谓仁也列敌度宜之谓义也秉道徳仁义而施之之谓业也莹天功明万物之谓阳也幽无形深不测之谓隂也阳知阳而不知隂隂知隂而不知阳知隂知阳知止知行知晦知明者其唯乎县之者权也平之者衡也浊者使清险者使平离乎情者必着乎伪离乎伪者必着乎情情伪相荡而君子小人之道较然见矣者以衡量者也髙者下之卑者举之饶者取之罄者与之明者定之疑者提之防之者思也立之者事也説之者辩也成之者信也夫天宙然示人神矣夫地他然示人明矣天地奠位通明通气有一有二有三位各殊辈回行九区终始连属上下无隅察龙虎之文观鸟之理运诸桼政系之泰始极焉以通旋玑之綂正玉衡之平圜方之相研刚柔之相干盛则又衰穷则更生有实有虚流止无常夫天地设故贵贱序四时行故父子继律厯陈故君臣理常变错故百事折质文形故有无明吉凶见故善否着虚实荡故万物纒阳不极则隂不萌隂不极则阳不牙极寒生热极热生寒信道致诎诎道致信其动也日造其所无而好其所新其静也日减其所有而损其所成故推之以刻叅之以晷反覆其序轸转其道也以见不见之形抽不抽之绪与万类相连其上也县天下也沦渊纎也入岁广也包畛其道游冥而挹盈存存而亡亡防防而章章始始而终终近者亦近之逺者亦逺之譬若天苍苍然在于东面南面西面北面仰而无不在焉及其俛则不见也天岂去人哉人自去也冬至及夜半以后者近之象也进而未极往而未至虚而未满故谓之近夏至及日中以后者逺之象也进极而退往穷而还已满而损故谓之逺日一南而万物死日一北而万物生斗一北而万物虚斗一南而万物盈日之南也右行而左还斗之南也左行而右还或左或右或死或生神灵合谋天地乃并天神而地灵







　　经济类编巻四十七
<子部,类书类,经济类编>
　　钦定四库全书
　　经济类编卷四十八
　　明　冯琦冯瑗　撰
　　文学类二
　　史学【四十一则】
　　赵穿攻灵公于桃园宣子未出山而复太史书曰赵盾弑其君以示于朝宣子曰不然曰子为正卿亡不越竟反不讨贼非子而谁宣子曰呜呼我之懐矣自诒伊慼其我之谓矣孔子曰董狐古之贤史也书法不隠宣子古之良大夫也为法受恶惜也越竟乃免邾黒肱以滥来奔贱而书名重地故也君子曰名之不可不慎也如是夫有所有名而不如其已以地叛虽贱必书地以名其人终为不义弗可灭已是故君子动则思礼行则思义不为利囬不为义疚或求名而不得或欲盖而名章惩不义也齐豹为卫司冦守嗣大夫作而不义其书为盗邾庶其莒牟夷邾黒肱以土地出求食而已不求其名贱而必书此五物者所以惩肆而去贪也若艰难其身以险危大人而有名章彻攻难之士将奔走之若窃邑叛君以徼大利而无名贪冐之民将寘力焉是以春秋书齐豹曰盗三叛人名以惩不义数恶无礼其善志也故曰春秋之称微而显婉而办上之人能使昭明善人劝焉滛人惧焉是以君子贵之
　　齐崔杼者齐之相也弑庄公止太史无书君弑及贼太史不听遂书贼曰崔杼弑其君崔子杀之其弟又嗣书之崔子又杀之死者二人其弟又嗣复书之乃舍之南史氏是其族也闻太史尽死执简以往将复书之闻既书矣乃还君子曰古之良史
　　刘向战国防序　防左都水使者光禄大夫臣向言所校中战国防书中书余巻错乱相糅舛又有国别者八篇少不足臣向因国别者畧以时次之分别不以序者以相补除复重得三十三篇本字多误脱为半字以赵为肖以齐为立如此字者多中书本号或曰国防或曰国事或曰短长或曰事语或曰长书或曰修书臣向以为战国时游士辅所用之国为之防谋宜为战国防其事继春秋以后讫楚汉之起二百四十五年间之事皆定以杀青书可缮冩叙曰周室自文武始兴崇道德隆礼义设辟雍泮宫庠序之教陈礼乐弦歌移风之化叙人伦正夫妇天下莫不晓然论孝弟之义惇笃之行故仁义之道满乎天下卒致之刑措四十余年逺方慕义莫不宾服雅颂歌咏以思其徳下及康昭之后虽有衰徳其纪纲尚明及春秋时已四五百载矣然其余业遗烈流而未灭五覇之起尊事周室五霸之后时君虽无徳人臣辅其君者若郑之子产晋之叔向齐之晏婴挟君辅政以并立于中国犹以义相支持歌咏以相感聘觐以相交期防以相一盟誓以相救天子之命犹有所行防享之国犹有所耻小国得有所依百姓得有所息孔子曰能以礼譲为国乎何有周之流化岂不大哉及春秋之后众贤辅国者既没而礼义衰矣孔子虽论诗书定礼乐王道粲然分明以匹夫无势化之者七十二人而已皆天下之俊也时君莫尚之是以王道遂用不兴故曰非威不立非势不行仲尼既没之后田氏取齐六卿分晋道徳大废上下失序至秦孝公捐礼譲而贵战争弃仁义而用诈谲茍以取强而已矣夫簒盗之人列为侯王诈谲之国兴立为强是以转相放效后嗣师之遂相吞灭并大兼小师经嵗流血满野父子不相亲兄弟不相安夫妇离散莫保其命湣然道徳绝矣晩世益甚万乗之国七千乘之国五敌侔争权尽为战国贪饕无取竞进无厌国异政教各自制断上无天子下无方伯力功争强胜者为右兵革不休诈伪并起当此之时虽有道徳不得施设有谋而强负阻而恃固连与交质重约结誓以守其国故孟子荀卿儒术之士弃捐于世而游说权谋之徒见贵于俗是以苏秦张仪公孙衍陈轸代厉之属生从横短长之说左右倾侧苏秦为从张仪为横横则秦帝从则楚王所在国重所去国轻然当此之时秦国最雄诸侯方弱苏秦结之合六国为一以摈背秦秦人恐惧不敢闚兵于闗中天下不交兵者二十有九年然秦国势便形利权谋之士咸先驰之苏秦初欲横秦弗用故东合从及苏秦死后张仪连横诸侯听之西向事秦是故始皇因四塞之固据崤函之阻跨陇蜀之饶听众人之策乘六世之烈以蚕食六国兼诸侯并有天下仗于诈谋之弊终无信笃之诚无道徳之教仁义之化以缀天下之心任刑罚以为治信小术以为道遂燔烧诗书坑杀儒士上小尧舜下邈三王二世愈甚惠不下施情不上达君臣相疑骨肉相疎化道浅薄纲纪壊败民不见义而悬于不宁抚天下十四嵗天下大溃诈伪之弊也其比王徳岂不逺哉孔子曰道之以政齐之以刑民免而无耻道之以徳齐之以礼有耻且格夫使天下有所耻故化可致也茍以诈伪偷活取容自上为之何以率下秦之败也不亦宜乎战国之时君徳浅薄为之谋策者不得不因势而为资据时而为谋故其扶急持倾为一切之权虽不可以临国教化兵革救急之势也皆髙才秀士度时君之所能行出竒策异智转危为安易亡为存亦皆可喜可观防左都水使者光禄大夫臣向所校战国策书録
　　曾巩序　刘向所定战国防三十三篇崇文总目称第十一篇者阙臣访之士大夫家始尽得其书正其误谬而疑其不可考者然后战国策三十三篇复完叙曰向叙此书言周之先明教化修法度所以大治及其后谋诈用而仁义之路塞所以大乱其说既美矣卒以谓此书战国之谋士度时君之所能行不得不然则可谓惑于流俗而不笃于自信者也夫孔孟之时去周之初已数百嵗其旧法已亡旧俗已熄久矣二子乃独明先王之道以谓不可改者岂将强天下之主以后世之所不可为哉亦将因其所遇之时所遭之变而为当世之法使不失乎先王之意而已二帝三王之治其变固殊其法固异而其为国家天下之意本末先后未尝不同也二子之道如是而已盖法者所以适变也不必尽同道者所以立本也不可不一此理之不易者也故二子者守此岂好为异论哉能勿茍而已矣可谓不惑乎流俗而笃于自信者也战国之游士则不然不知道之可信而乐于说之易合其设心注意偷为一切之计而已故论诈之便而讳其败言战之善而蔽其患其相率而为之者莫不有利者少矣其在人也则鲁之晨饮其羊闗毂而輠轮者皆可以为师儒卢之沽名者皆可以为大医西子之里恶而矉者皆可以当侯王山西之冐没轻儳沓贪而忍者皆可以凿囚门制阃外山东之稚騃朴鄙力农桑啖枣栗者皆可以谋谟于庙堂之上若是则反伦悖道甚矣何以异于是物哉
　　司马迁十二诸侯年表论　太史公读春秋歴谱谍至周厉王未尝不废书而叹也曰呜呼师挚见之矣纣为象箸而箕子唏周道缺诗人本之袵席闗雎作仁义陵迟鹿鸣刺焉及至厉王以恶闻其过公卿惧诛而祸作厉王遂奔于彘乱自京师始而共和行政焉是后或力政彊乗弱兴师不请天子然挟王室之义以讨伐为防盟主政由五霸诸侯恣行侈不轨贼臣簒子滋起矣齐晋秦楚其在成周微甚封或百里或五十里晋阻三河齐负东海楚介江淮秦因雍州之固四国迭兴更为伯主文武所褒大封皆威而服焉是以孔子明王道干七十余君莫能用故西观周室论史记旧闻兴于鲁而次春秋上记隠下至哀之获麟约其辞文去其烦重以制义法王道备人事浃七十子之徒口受其传指为有所刺讥褒讳挹损之文辞不可以书见也鲁君子左丘明惧弟子人人异端各安其意失其真故因孔子史记且论其语成左氏春秋铎椒为楚威王傅为王不能尽观春秋采取成败卒四十章为铎氏微赵孝成王时其相虞卿上采春秋下观近世亦着八篇为虞氏春秋吕不韦者秦庄防王相亦上观尚古删拾春秋集六国时事以为八览六论十二纪为吕氏春秋及如荀卿孟子公孙固韩非之徒各往往捃摭春秋之文以著书不可胜纪汉相张苍歴谱五德上大夫董仲舒推春秋义颇着文焉而儒者断其义驰说者骋其辞不务综其终始歴人取其年月数家隆于神运谱谍独记世谥其辞畧欲一观诸要难于是谱十二诸侯自共和讫孔子表见春秋国语学者所讥盛衰大指着于篇为成学治古文者要删焉
　　自序传　昔在颛顼命南正重以司天北正黎以司地唐虞之际绍重黎之后使复典之至于夏商故重黎氏世序天地其在周程伯休甫其后也当周宣王时失其守而为司马氏司马氏世典周史惠防之间司马氏去周适晋晋中军随防奔秦而司马氏入少梁自司马氏去周适晋分散或在卫或在赵或在秦其在卫者相中山在赵者以劔论显蒯聩其后也在秦者名错与张仪争论于是惠王使错将伐蜀遂拔因而守之错孙靳事武安君白起而少梁更名曰夏阳靳与武安君阬赵长平军还而与之俱赐死杜邮塟于华池靳孙昌昌为秦主铁官当始皇之时蒯瞆孙卬为武信君将而徇朝歌诸侯之相王王卬于殷汉之伐楚卬归汉以其地为河内郡昌生无泽无泽为汉市长无泽生喜喜为五大夫卒皆塟髙门喜生谈谈为太史公太史公学天官于唐都受易于杨何习道论于黄子太史公仕于建元元封之间愍学者之不达其意而师悖乃论六家之要指曰易大传天下一致而百虑同归而殊涂夫隂阳儒墨名法道德此务为治者也直所从言之异路有省不省耳尝窃观隂阳之术大祥而众忌讳使人拘而多所畏然其序四时之大顺不可失也儒者博而寡要劳而少功是以其事难尽从然其序君臣父子之礼列夫妇长防之别不可易也墨者险而难遵是以其事不可徧循然其强本节用不可废也法家严而少恩然其正君臣上下之分不可改矣名家使人俭而善失真然其正名实不可不察也道家使人精神専一动合无形赡足万物其为术也因隂阳之大顺采儒墨之善撮名法之要与时迁移应物变化立俗施事无所不宜指约而易操事少而功多儒者则不然以为人主天下之仪表也主倡而臣和主先而臣随如此则主劳而臣逸至于大道之要去健羡绌聪明释此而任术夫神大用则竭形大劳则敝形神骚动欲与天地长久非所闻也夫隂阳四时八位十二度二十四节各有教令顺之者昌逆之者不死则亡未必然也故曰使人拘而多畏夫春生夏长秋收冬藏此天道之大经也弗顺则无以为天下纲纪故曰四时之大顺不可失也夫儒者以六蓺为法六蓻经传以千万数累世不能通其学当年不能究其礼故曰博而寡要劳而少功若夫列君臣父子之礼序夫妇长防之别虽百家弗能易也墨者亦尚尧舜道言其徳行曰堂髙三尺土阶三等茅茨不翦采椽不刮食土簋啜土刑粝梁之食藜藿之羮夏日葛衣冬日鹿裘其送死桐棺三寸举音不尽其哀教丧礼必以此为万民之率使天下法若此则尊卑无别也夫世异时移事业不必同故曰俭而难遵要曰彊本节用则人给家足之道也此墨子之所长虽百家弗能废也法家不别亲疎不殊贵贱一断于法则亲亲尊尊之恩絶矣可以行一时之计而不可长用也故曰严而少恩若尊主卑臣明分职不得相逾越虽百家弗能改也名家苛察缴绕使人不得行其意専决于名而失人情故曰使人俭而善失真若夫控名责实参伍不失此不可不察也道家无为又曰无不为其实易行其辞难知其术以虚无为本以因循为用无成埶无常形故能究万物之情不为物先不为物后故能为万物主有法无法因时为业有度无度因物与合故曰圣人不杇时变是守虚者道之常也因者君之纲也羣臣并至使各自明也其实中其声者谓之端实不中其声者谓之窽窽言不聴奸乃不生贤不肖自分白黒乃形在所欲用耳何事不成乃合大道混混防防光耀天下复反无名凡人所生者神也所托者形也神大用则竭形大劳则敝形神离则死死者不可复生离者不可复反故圣人重之由是观之神者生之本也形者生之具也不先定其神而曰我有以治天下何由哉太史公既掌天官不治民有子曰迁迁生龙门耕牧河山之阳年十岁则诵古文二十而南游江淮上防稽探禹穴闚九疑浮于沅湘北渉汶泗讲业齐鲁之都观孔子之遗风乡射邹峄戹困鄱薛彭城过梁楚以归于是迁仕为郎中奉使西征巴蜀以南南略卬笮昆明还报命是嵗天子始建汉家之封而太史公留滞周南不得与从事故发愤且卒而子迁适使反见父于河洛之间太史公执手而泣曰余先周室之太史也自上世尝显功名于虞夏典天官事后世中衰絶于予乎汝复为太史则续吾祖矣今天子接千嵗之统封泰山而余不得从行是命也夫命也夫余死汝必为太史为太史无忘吾所欲论著矣且夫孝始于事亲中于事君终于立身扬名于后世以显父母此孝之大者夫天下称诵周公言其能论歌文武之徳宣周邵之风达太王王季之思虑爰及公刘以尊后稷也幽厉之后王道缺礼乐衰孔子修旧起废论诗书作春秋则学者至今则之自获麟以来四百余嵗而诸侯相兼史记放絶今汉兴海内一统明主贤君忠臣死义之士余为太史而弗论载废天下之史文余甚惧焉汝其念哉迁俯首流涕曰小子不敏请悉论先人所次旧闻弗敢阙卒三嵗而迁为太史令防史记石室金匮之书五年而当太初元年十一月甲子朔旦冬至天厯始改建于明堂诸神受纪太史公曰先人有言自周公卒五百嵗而有孔子孔子卒后至于今五百嵗有能绍明世正易传继春秋本诗书礼乐之际意在斯乎意在斯乎小子何敢让焉上大夫壷遂曰昔孔子何为而作春秋哉太史公曰余闻董生曰周道衰废孔子为鲁司冦诸侯害之大夫壅之孔子知言之不用道之不行也是非二百四十二年之中以为天下仪表贬天子退诸侯讨大夫以达王事而已矣子曰我欲载之空言不如见之于行事之深切着明也夫春秋上明三王之道下辨人事之纪别嫌疑明是非定犹豫善善恶恶贤贤贱不肖存亡国继絶世补敝起废王道之大者也易着天地隂阳四时五行故长于变礼经纪人伦故长于行书记先王之事故长于政诗记山川谿谷禽兽草木牝牡雌雄故长于风乐乐所以立故长于和春秋辨是非故长于治人是故礼以节人乐以发和书以道事诗以达意易以道化春秋以道义拨乱世反之正莫近于春秋春秋文成数万其指数千万物之散聚皆在春秋春秋之中弑君三十六亡国五十二诸侯奔走不得保其社稷者不可胜数察其所以皆失其本已故易曰失之毫厘差以千里故曰臣弑君子弑父非一旦一夕之故也其渐乆矣故有国者不可以不知春秋前有谗而弗见后有贼而不知为人臣者不可以不知春秋守经事而不知其宜遭变事而不知其权为人君父而不通于春秋之义者必首恶之名为人臣子而不通于春秋之义者必陷簒弑之诛死罪之名其实皆以为善为之不知其义被之空言而不敢辞夫不通礼义之防至于君不君臣不臣父不父子不子君不君则犯臣不臣则诛父不父则无道子不子则不孝此四行者天下之大过也以天下之大过予之则受而弗敢辞故春秋者礼义之大宗也夫礼禁未然之前法施已然之后法之所为用者易见而礼之所为禁者难知壷遂曰孔子之时上无明君下不得任用故作春秋垂空文以断礼义当一王之法今夫子上遇明天子下得守职万事既具咸各序其宜夫子所论欲以何明太史公曰唯唯否否不然余闻之先人曰伏羲至纯厚作易八卦尧舜之盛尚书载之礼乐作焉汤武之隆诗人歌之春秋采善贬恶推三代之徳褒周室非独刺讥而已也汉兴以来至明天子获符瑞封禅改正朔易服色受命于穆清泽流罔极海外殊俗重译款塞请来献见者不可胜道臣下百官力诵圣徳犹不能宣尽其意且士贤能而不用有国者之耻主上明圣而徳不布闻有司之过也且余尝掌其官废明圣盛徳不载灭功臣世家贤大夫之业不述堕先人所言罪莫大焉余所谓述故事整齐其世传非所谓作也而君比之于春秋谬矣于是论次其文七年而太史公遭李陵之祸幽于缧绁乃喟然而叹曰是余之罪也夫是余之罪也夫身毁不用矣退而深惟曰夫诗书隐约者欲遂其志之思也昔西伯拘羑里演周易孔子戹陈蔡作春秋屈原放逐着离骚左丘失明厥有国语孙子膑脚而论兵法不韦迁蜀世传吕览韩非囚秦说难孤愤诗三百篇大抵贤圣发愤之所为作也此人皆意有所鬰结不得通其道也故述往事思来者于是卒述陶唐以来至于麟止自黄帝始　惟我汉继五帝末流接三代统业周道废秦拨去古文焚灭诗书故明堂石室金匮玉版图籍散乱于是汉兴萧何次律令韩信申军法张苍为章程叔孙通定礼仪则文学彬彬稍进诗书往往间出矣自曹参荐盖公言黄老而贾生鼂错明申商公孙以儒显百年之间天下遗文古事靡不毕集太史公太史公乃父子相续纂其职曰于戯余维先人尝掌斯事显于唐虞至于周复典之故司马氏世主天官至于余乎钦念哉钦念哉罔罗天下放失旧闻王迹所兴原始察终见盛观衰论考之行事略推三代録秦汉上记轩辕下至于兹着十二本记既科条之矣并时异世年差不明作十表礼乐损益律歴改易兵权山川鬼神天人之际承敝通变作八书二十八宿环北辰三十辐共一毂运行无穷辅拂股肱之臣配焉忠信行道以奉主上作三十世家扶义俶傥不令已失时立功名于天下作七十列凡百三十篇五十二万六千五百字为太史公书序略以拾遗补艺成一家之言厥协六经异传整齐百家杂语藏之名山副在京师俟夫后世圣人君子
　　班固司马迁论　自古书契之作而有史官其载籍博矣至孔氏纂之上继唐尧下讫秦缪唐虞以前虽有遗文其语不经故言黄帝颛顼之事未明可也及孔子因鲁史记而作春秋而左邱明论辑其本事以为之又纂异同为国语又有世本録黄帝以来至春秋时帝王公侯卿大夫祖世所出春秋之后七国并争秦兼诸侯有战国策汉兴伐秦定天下有楚汉春秋故司马迁据左氏国语采世本战国策述楚汉春秋接其后事讫于大汉其言秦汉详矣至于采经摭分散数家之事甚多疏畧或有抵捂亦其渉猎者广博贯穿经驰骋古今上下数千载间斯以勤矣又其是非颇缪于圣人论大道则先黄老而后六经序游侠则退处士而进奸雄述货殖则崇埶利而羞贱贫此其所蔽也然自刘向扬雄博极羣书皆称迁有良史之材服其善序事理辨而不华质而不俚其文直其事核不虚美不隠恶故谓之实録呜呼以迁之博物洽闻而不知以知自全既陷极刑幽而发愤书亦信矣迹其所以自伤悼小雅巷伯之伦夫唯大雅既明且哲能保其身难矣哉
　　前汉书序　班氏之先与楚同姓令尹子文之后也子文初生弃于瞢中而虎乳之楚人谓乳糓谓虎于檡故名糓于檡字子文楚人谓虎班其子以为号秦之灭楚迁晋代之间因氏焉始皇之末班壹避墬于楼烦致马牛羊数千羣值汉初定与民无禁当孝惠髙后时以财雄邉出入弋猎旌旗鼔吹年百余嵗以夀终故北方多以壹为字者壹生孺孺为任侠州郡歌之孺生长官至上谷守长生回以茂材为长子令回生况举孝廉为郎积功劳至上河农都尉大司农奏课连最入为左曹越骑校尉成帝之初女为偼伃致仕就第赀累千金徙昌陵昌陵后罢大臣名家皆占数于长安况生三子伯斿穉伯少受诗于师丹大将军王凤荐伯宜劝学召见宴昵殿容貌甚丽诵说有法拜为中常侍时上方乡学郑寛中张禹朝夕入说尚书论语于金华殿中诏伯受焉既通大义又讲异同于许商迁奉车都尉数年金华之业絶出与王许子弟为羣在于绮襦纨绔之间非其好也家本北邉志节忼慨数求使匈奴河平中单于来朝上使伯持节迎于塞下防定防大姓石季羣辈报怨杀追捕吏伯上状因自请愿试守期月上遣侍中中郎将王舜驰代伯防单于并奉玺书印绶即拜伯为定防大守定防闻伯素贵年少自请治剧畏其下车作威吏民竦息伯至请问耆老父祖故人有旧恩者迎延满堂日为供具执子孙礼郡中益弛诸所賔礼皆名豪懐恩醉酒共谏伯宜颇摄録盗贼具言本谋亡匿处伯曰是所望于父师矣廼召属县长吏选精进掾吏分部收捕及他隠伏旬日尽得郡中震栗咸称神明嵗余上征伯伯上书愿过故郡上父祖冢有诏太守都尉以下防因召宗族各以亲疎加恩施散数百金北州以为荣长老纪焉道病中风既至以侍中光禄大夫养病赏赐甚厚数年未能起防许皇后废班偼伃供养东宫进侍者李平为偼伃而赵飞燕为皇后伯遂称笃久之上出过临伯伯惶恐起眡事自大将军薨后富平定陵侯张放淳于长等始爱幸出为微行行则同舆执辔入侍禁中设宴饮之防及赵李诸侍中皆引满举白谈笑大噱时乗舆幄坐张画屏风画纣醉踞妲己作长夜之乐上以伯新起数目礼之因顾指画而问伯纣为无道至于是虖伯对曰书云廼用妇人之言何有踞肆于朝所谓众恶归之不如是之甚者也上曰茍不若此此图何戒伯曰沈湎于酒微子所以吿去也式号式謼大雅所以流连也诗书滛乱之戒其原皆在于酒上廼喟然叹曰吾久不见班生今日复闻谠言放等不怿稍自引起更衣因罢出时长信庭林表适使来闻见之后上朝东宫太后泣曰帝间顔色瘦黑班侍中本大将军所举宜宠异之益求其比以辅圣徳宜遣富平侯且就国上曰诺车骑将军王音闻之以风丞相御史奏富平侯罪过上廼出放为邉都尉后复征入太后与上书曰前所道尚未效富平侯反复来其能黙虖上谢曰请今奉诏是时许商为少府师丹为光禄勲上于是引商丹入为光禄大夫伯迁水衡都尉与两师并侍中皆秩中二千石毎朝东宫常从及有大政俱使谕防于公卿上亦稍厌游宴复修经书之业太后甚恱丞相方进复奏富平侯竟就国防伯病卒年三十八朝廷愍惜焉斿博学有俊才左将军史丹举贤良方正以对防为议郎迁諌大夫右曹中郎将与刘向校秘书毎奏事斿以选受诏进读羣书上器其能赐以秘书之副时书不布自东平思王以叔父求太史公诸子书太将军白不许语在东平王传斿亦早卒有子曰嗣显名当世穉少为黄门郎中常侍方直自守成帝季年立定陶王为太子数遣中允请问近臣穉独不敢答哀帝即位出穉为西河属国都尉迁广平相王莽少与穉兄弟同列友善兄事斿而弟畜穉斿之卒也修缌麻赙甚厚平帝即位太后临朝莽秉政方欲文致太平使使者分行风俗采颂声而穉无所上琅邪太守公孙闳言灾害于公府大司空甄丰遣属驰至两郡讽吏民而劾闳空造不祥穉绝嘉应嫉害圣政皆不道太后曰不宣徳美宜与言灾害者异罚且后宫贤家我所哀也闳独下狱诛穉惧上书陈恩谢罪愿归相印入补延陵园郎太后许焉食故禄终身由是班氏不显莾朝亦不罹咎初成帝性寛进入直言是以王音翟方进等绳法举过而刘向杜邺王章朱云之徒肆意犯上故自帝师安昌侯诸舅大将军兄弟及公卿大夫后宫外属史许之家有贵宠者莫不被文伤诋唯谷永尝言建始河平之际许班之贵倾动前朝熏灼四方赏赐无量空虚内臧女宠至极不可尚矣今之后起天所不飨什倍于前永指以駮讥赵李亦无间云穉生彪彪字叔皮防与从兄嗣共游学家有赐书内足于财好古之之士自逺方至父党扬子云以下莫不造门嗣虽修儒学然贵老严之术桓生欲借其书嗣报曰若夫严子者绝圣弃智修生保真清虚澹泊归之自然独师友造化而不为世俗所役者也渔钓于一壑则万物不奸其志栖迟于一丘则天下不易其乐不絓圣人之罔不齅骄君之饵荡然肆志谈者不得而名焉故可贵也今吾子已贯仁谊之覊绊系名声之缰鎻伏周孔子轨躅驰顔闵之极挚既系挛于世教矣何用大道为自昡曜昔有学歩于邯郸者曾未得其髣髴又复失其故歩遂匍匐而归耳恐似此类故不进嗣之行已持论如此叔皮唯圣人之道然后尽心焉年二十遭王莽败世祖即位于冀州时隗嚣据陇右拥众招辑英俊而公孙述称帝于蜀汉天下云扰大者连州郡小者据县邑嚣问彪曰往者周亡战国并争天下分裂数世然后廼定其抑者从横之事复起于今乎将承运迭兴在于一人也愿先生论之对曰周之兴废与汉异昔周立爵五等诸侯从政本根既微枝叶强大故其末流有从横之事其势然也汉家承业之制并立郡县主有専已之威臣无百年之柄至于成帝假借外家哀平短祚国嗣三絶危自上起伤不及下故王氏之贵倾擅朝廷能窃号位而不根于民是以即真之后天下莫不引领而数十余年间外内骚扰逺近俱发假号云合咸称刘氏不谋而同辞方今雄桀州城者皆无七国世业之资诗云皇矣上帝临下有赫鉴观四方求民之莫今民皆讴吟思汉乡仰刘氏已可知矣嚣曰先生言周汉之埶可也至于但见愚民习识刘氏姓号之故而谓汉家复兴疏矣昔秦失鹿刘季逐而掎之时民复知汉乎既感嚣言又愍狂狡之不息廼着王命论以救时难知隗嚣终不寤廼避墬于河西河西大将军窦融嘉其美徳访问焉举茂材为徐令以病去官后数应三公之召仕不为禄所如不合学不为人博而不俗言不为华述而不作有子曰固弱冠而固作幽通之赋以致命遂志固以为唐虞三代诗书所及世有典籍故虽尧舜之盛必有典谟之篇然后扬名于后世冠徳于百王故曰巍巍乎其有成功焕乎其有文章也汉绍尧运以建帝业至于六世史臣乃追述功徳私作本纪编于百王之末厠于秦项之列太初以后阙而不録故探纂前记缀辑所闻以述汉书起元髙祖终于孝平王莽之诛十有二世二百三十年综其行事旁贯五经上下洽通为春秋考记表志传凡百篇
　　范班固传论　论曰司马迁班固父子其言史官载籍之作大义粲然着矣议者咸称二子有良史之才迁文直而辞覈固文赡而事详若固之序事不激危不抑抗赡而不秽详而有体使读之者亹亹而不厌信哉其能成名也彪固讥迁以为是非颇谬于圣人然其论议常排死节否正直而不叙杀身成仁之为美则轻仁义贱守节愈矣固伤迁博物洽闻不能以智免极刑然亦身陷大戮智及之而不能守之呜呼古人所以致论于目睫也
　　裴骃史记集觧序　班固有言曰司马迁据左氏国语采世本战国策述楚汉春秋接其后事讫于天汉其言秦汉详矣至于采经摭分散数家之事甚多疏畧或有抵牾亦其所渉猎者广博贯穿经传驰骋古今上下数千载间斯已勤矣又其是非颇谬于圣人论大道则先黄老而后六经序游侠则退处士而进奸雄述货殖则崇势利而羞贱贫此其所蔽也然自刘向扬雄博极羣书皆称迁有良史之才服其善序事理辩而不华质而不俚其文直其事核不虚美不隠恶故谓之实録骃以为固之所言世称其当虽时有纰缪实勒成一家总其大较信命世之宏才也考校此书文句不同有多有少莫辨其实而实之惑者定彼从此是非相贸真伪舛杂故中散大夫东莞徐广研核众本为作音义具列异同兼述训觧粗有所发明而殊恨省畧聊以遇管增演徐氏采经传百家并先儒之说豫是有益悉皆抄内删其游辞取其要实或义在可疑则数家兼列汉书音义称臣瓒者莫知氏姓今直云瓒曰又都无姓名者但云汉书音义时见微意有所裨补譬嘒星之继朝阳飞尘之集华岳以徐为本号曰集觧未详则阙弗敢臆説人心不同闻见异辞班氏所谓疏畧抵牾者依违不悉辨也愧非胥臣之多闻子产之博物妄言未学芜秽旧史岂足以闗诸畜徳庶贤无所用心而已
　　班彪前史得失论　唐虞三代诗书所及世有史官以司典籍暨于诸侯国自有史故孟子曰楚之梼杌晋之乗鲁之春秋其义一也定哀之间鲁君子左邱明论集其文作左氏传三十篇又撰异同号曰国语二十篇由是乗梼杌之事遂闇而左氏国语独章又有纪録黄帝以来至春秋时帝王公侯卿大夫号曰世本一十五篇春秋之后七国并争秦并诸侯则有战国策三十三篇汉兴定天下太中大夫陆贾记録时功作楚汉春秋九篇孝武之世太史令司马迁采左氏国语删世本战国策据楚汉列国时事上自黄帝下讫获麟作本纪世家列传书表凡百三十篇而十篇缺焉迁之所记从汉元至武以絶则其功也至于采经摭分散百家之事甚多疏畧不如其本务欲以多闻广载为功论议浅而不笃其论术学则崇黄老而薄五经序货殖则轻仁义而羞贫穷道游侠则贱守节而贵俗功此其大敝伤道所以遇极刑之咎也然善述事理辩而不华质而不俚文质相称盖良史之才也诚令迁依五经之法言同圣人之是非意亦庶防矣夫百家之书犹可法也若左氏国语世本战国防楚汉春秋太史公书今之所以知古后之所由观前圣人之耳目也司马迁序帝王则曰本纪公侯传国则曰世家卿士特起则曰列传又进项羽陈渉而黜淮南衡山细意委曲条例不经若迁之著作采获古今贯穿经传至广博也一人之精文重思烦故其书刋落不尽尚有盈辞多不齐一若序司马相如举郡县着其字至萧曹陈平之属及董仲舒并时之人不记其字或县而不郡者盖不暇也今此后篇慎覈其事整齐其文不为世家唯纪传而已传曰杀史见极平易正真春秋之义也
　　荀恱置史官疏　古者天子诸侯有事必吿于庙朝有二史左史记言右史书事事为春秋言为尚书君举必记善恶成败无不存焉下及士庶茍有茂异咸在载籍或欲显而不得或欲隠而名章得失一朝而荣辱千载善人劝焉滛人惧焉宜于今者备置史官掌其典文纪其行事毎于嵗尽举之尚书以助赏罚以法教献帝览而善之
　　汉纪序　昔在上圣惟建皇极经纬天地观象立法乃作书契以通宇宙于王庭厥用大焉先王光演大业肆于时夏亦惟厥后永世作典夫立典有五志焉一曰达道义二曰章法式三曰通古今四曰着功勲五曰表贤能于是天人之际事物之宜粲然显著罔不备矣世济其轨不损其业也损益盈虚与时消息臧否不同其揆一也汉四百有六载拨乱反正统武兴文永惟祖宗之洪业思光啓乎万嗣圣上穆然惟文之恤瞻前顾后是绍是继阐崇大猷命立国典于是缀叙旧书以述汉纪中兴以前明王贤臣得失之轨亦足以观矣
　　刘孔才人物志序　夫圣贤之所美莫美乎聪明聪明之所贵莫贵乎知人知人诚智则众财得其序而庶绩之业兴矣是以圣人着爻象则立君子小人之辞叙诗志则别风俗雅正之业制礼乐则考六艺祗庸之徳躬南面则援俊逸辅相之材皆所以达众善而成天功也天功既成则并受名誉是以尧以克明俊德为称舜以登庸二八为功汤以拔有莘之贤为名文王以举渭滨之叟为贵由此论之圣人兴徳孰不劳聪明于求人获安逸于任使者哉是故仲尼不试无所援升犹序门人以为四科泛论众材以辨三等又叹中庸以殊圣人之德尚德以劝庶防之论训六蔽以戒偏材之失思狂狷以通抗拘之材疾悾悾而无信以明伪似之难保又曰察其所安观其所由以知举止之行人物之察也如此其详是以敢依圣训志序人物庶以补缀遗忘惟博识君子裁览其义焉
　　刘昭后汉书注补志序　臣昭曰昔司马迁作史记爰建八书班固因广是曰十志天人经纬帝政纮维区分源奥开廓著述创藏山之秘寳肇刋石之遐贯诚有志于春秋亦自敏于改作至乎永平执简东观纪传虽显书志未闻推检旧纪先有地理张衡欲存炳发未有成功灵宪精逺天文已焕自蔡邕大鸣条寔多绍宣协妙元卓律歴已详承洽伯始礼仪克举郊庙社稷祭祀该明轮騑冠章车服赡列于是应谯纉其业董巴袭其轨司马续书总为八志律歴之篇仍乎洪邕所构车服之本即依董蔡所立仪祀得于往志百官就乎故簿并籍据前修以济一家者也王者之要国典之源粲然畧备可得而知矣既接继班书通其流贯体裁渊深虽难逾等序致肤约有伤悬越后之名史弗能罢意叔骏之书是谓十典矜缓杀青竟亦不成二子平业俱称丽富华辙乱亡典则偕泯雅言防义于是俱絶沈松因循尤觧功创时改见句非更搜求加文艺以矫前弃流书品采自近録初平永嘉图籍焚丧尘消烟灭焉识其限借南晋之新虚为东汉之故实是以学者亦无取焉范晔后汉良史诚跨众氏序或未周志遂全阙国志鸿旷须寄勤闲天才富博犹俟改具若草昧厥始无相凭据穷其身世少能已毕迁有承考之言固深资父之力太初以前班用马史十志所因实多往制升入校部出二十载续志昭表以助其间成父述者夫何易哉况晔思杂风尘心挠成毁弗克员就岂以兹乎夫辞润婉赡可得起改覈求见事必应冩袭故序列所论备精与夺及语八志颇褒其美虽出拔前羣归相沿也又寻本书当作礼乐志其天文五行百官车服为名则同此外诸篇不着纪传律歴郡国必依往式晔遗书自序应徧作诸志前汉有者悉欲备制巻中发论以正得失书虽未明其大防也层台云构所缺过乎榱桷为山霞髙不终逾乎一防郁絶斯作吁可痛哉徒懐缵缉理慙钩逺廼借旧志注以补之狭见寡陋匪同博逺及其所植微得论列分为三十卷以合范史求于齐工孰曰文类此兹阙恨庶贤乎已昔褚先生补子长之削少马氏接孟坚之不毕相成之义古有之矣引彼先志又何猜焉而嵗代逾藐立言湮散义存广求一隅未觌兼钟律之妙素揖校讐参厯算之征有慙证辩星侯袐阻图纬藏严是须甄明毎用疑畧时或有见颇邀傍遇非览正部事乖详宻今令行禁止此书外絶其有疎漏谅不足诮
　　裴松之上三国志注表　臣闻智周则万里自宾鉴逺则物无遗照虽尽性穷微深不可识至于绪余所寄则必接乎麤迹是以体备之量犹曰好察迩言畜徳之厚在于多识往行伏惟陛下道该渊极神超妙物辉光日新郁哉弥盛虽一贯坟典怡心赜犹复降懐近诚博观兴废将以总括前踪贻诲来世臣前被诏使采三国异同以注陈夀国志夀书铨叙可观事多审正诚游览之苑囿近世之嘉史然失在于畧时有所脱漏臣奉防寻详务在周悉上搜旧闻旁摭遗逸按三国虽歴年不逺而事闗汉晋首尾所渉出入百载注记分错毎多舛互其夀所不载事宜存録者则罔不毕取以补其阙或同説一事而辞有乖杂或出事本异疑不能判并皆抄内以备异闻若乃纰谬显然言不附理则随违矫正以惩其妄其时事当否及夀之小失颇以愚意有所论辩自就撰集已垂期月写校始讫谨封上呈窃惟缋事以众色成文蜜蠭以兼采为味故能使绚素有章甘逾本质臣实顽乏顾慙二物虽自罄厉分絶藻缋既谢淮南食时之敏又微狂简斐然之作淹留无成祗秽翰墨不足以上酬圣防少塞愆责愧惧之深若坠渊谷
　　董卓之死左中郎将髙阳侯蔡邕在王允坐闻之惊叹允勃然叱之曰董卓国之大贼防亡汉室君为王臣所宜同疾而懐其私遇反相伤痛岂不共为逆哉即收付廷尉邕谢曰身虽不忠古今大义耳所厌闻口所常玩岂当背国而向卓也愿黥首刖足继成汉史士大夫多矜救之不能得大尉马日防谓允曰伯喈旷世逸才多识汉事当续成后史为一代大典而所坐至防诛之无乃失人望乎允曰昔武帝不杀司马迁使作谤书流于后世方今国祚中衰戎马在郊不可令倿臣执笔在防主左右既无益圣徳复使吾党其讪议日防退而告人曰王公其无后乎善人国之纪也制作国之典也灭纪废典其能久乎邕遂死狱中
　　晋大司马桓温发徐兖州民筑广陵城徙镇之时征役既频加之疫疠死者什四五百姓嗟怨袐书监太原孙盛作晋春秋直书时事温见之怒谓盛子曰枋头诚为失利何至乃如尊君所言若此史遂行自是闗君门戸事其子遽拜谢请改之时盛年老家居性方严有轨度子孙虽班白待之愈峻至是诸子乃共号洪稽颡请为百口切计盛大怒不许诸子遂私改之盛先已写别本传之外国及孝武帝购求异书得之于辽东人与见本不同遂两存之
　　晋史陈夀文长文虞传司马彪王隠虞预孙盛于寳邓粲谢沉习鉴齿徐广传论　古之王者咸建史官昭法立训莫近于此若夫原始要终纪情括性其言微而显其义皎而明然可以茵蔼缇油作程遐世者也邱明既没班马迭兴奋鸿笔于西京骋直词于东观自斯已降分明竞爽可以继明先典者陈夀得之乎江汉英灵信有之矣允源将帅之子笃志典坟绍统戚藩之研稽载籍咸能综缉遗文垂诸不朽岂必克传门业方擅箕表者哉处叔区区励精著述混淆芜舛良不足观叔寜寡闻穿窬王氏虽勒成一家未足多尚令升安国有良史之才而所着之书惜非正典悠悠晋室斯文将坠邓粲谢沉祖述前史葺宇重轩之下施牀连榻之上奇词异义罕见称焉习氏徐公俱云笔削彰善瘅恶以为惩劝夫蹈忠履正贞士之心背义图荣君子不取而彦威迹沦冦壌逡廵于伪国野民运遭革命流连于旧朝行不违言广得之矣
　　北魏主以崔浩监秘书事使与髙允等共譔国记曰务从实録著作令史闵湛郗标性巧佞为浩所宠信劝浩刋所譔国史于石以彰直笔浩竟用湛标议刋石立于郊坛东方书魏之先世事皆详实立于衢路往来见者咸以为言北人无不忿恚相与譛浩于魏主以为暴扬国恶魏主大怒使有司案浩及秘书郎吏等罪状魏主召髙允问曰国书皆浩所为乎对曰太祖记前著作郎邓渊所为先帝记及今记臣与浩共为之然浩所领事多总裁而已至于著述臣多于浩魏主顾谓太子曰直哉此人情所难而允能为之临死不易辞信也为臣不欺君贞也遂赦之诏诛浩及僚属宗钦段承根等下至僮吏凡百二十八人皆夷五族絷浩置槛内送城南卫士数十人溲其上呼声嗷嗷闻于行路魏主既诛崔浩而悔之防比部尚书宣城公李孝伯病笃或已卒魏主悼之曰李宣城可惜既而曰朕失言崔司徒可惜李宣城可哀
　　齐武帝使太子家令沈约譔宋书疑立袁粲传审之于武帝武帝曰袁粲自是宋室忠臣约又多载宋世祖太宗诸鄙渎事武帝曰孝武事迹不容顿尔我昔经事明帝卿可思讳恶之义于是多所删除
　　沈约礼志序　左史记言右史记事事则春秋是也言则尚书是也至于楚书郑志晋乗楚杌之篇皆所以昭述前史俾不泯于后司马迁制一家之言始区别名题至乎礼仪刑政有所不尽乃于纪传之外剏立八书片文只事鸿纎备举班氏因之靡违前式网罗一代涤流遂广律歴礼乐其名不变以天官为天文改封禅为郊祀易货殖平凖之称革河渠沟洫之名缀孙卿之辞以述刑法采孟轲之书用序食货刘向鸿范始自春秋刘歆七畧儒墨异部朱赣博采风謡尤为详洽固并因仍以为三志而礼乐疏简所漏者多典章事数百不记一天文虽为该举而不言天形致使三天之説浑然莫辨是故蔡邕于朔方上书谓宜载述者也汉兴接坑儒之后典坟残缺耆生硕老常以亡逸为虑刘歆七畧固之艺文盖为此也河自龙门东注横被中国毎漂决所渐害重灾深堤筑之功劳役天下且闗洛髙垲地少川源是故镐酆潦潏咸入礼典漳滏郑白之饶沟渠沾溉之利皆民命所祖国以为天沟洫立志亦其宜也世殊事改于今可得而畧窃以班氏律厯前事已详自杨韦改创景初而魏书阙志及元嘉重造新法大明博议囬改自魏至宋宜入今书班固礼乐郊祀马彪祭祀礼仪蔡邕朝防董巴舆服并各立志夫礼之所苞其用非一郊祀朝飨匪云别事旗章服物非礼而何今总而裁之同谓礼志刑法食货前説已该随流别附之纪传乐经残缺其来已逺班氏所述政抄举乐记马彪后书又不备续至于八音众器并不见书虽畧见世本所阙犹众爰及雅郑讴謡之节一皆屏落曾无槩见郊庙乐章毎随世改雅声旧典咸有遗文又案今鼔吹铙歌虽有章曲乐人传习口相师祖所务者声不先训以义今乐府铙歌校汉魏旧曲曲名时同文字永异寻文求义无一可了不知今之铙章何代曲也今志自郊庙以下凡诸乐章非滛哇之辞并皆详载天文五行自马彪以后无复记録何书自黄初之始徐志肇义熙之元今以魏接汉式遵何氏然则自汉髙帝五年之首冬暨宋顺帝升明二年之孟夏二辰六沴甲子无差圣帝哲王咸有瑞命之纪盖所以神明寳位幽賛祯符欲使逐鹿弭苵窥觊不作握河括地緑文赤字之书言之详矣爰逮道至天而甘露下徳洞地而醴泉出金芝秬之祥朱草白乌之瑞斯固不可诬也若夫衰世徳爽而嘉应不息斯固天道芒昧难以数推亦犹明主居上而震蚀之灾不弭百灵咸顺而悬象之应独违今立符瑞志以补前史之阙地里参差事难该辨魏晋以来迁徙百计一郡分为四五一县割成两三或昨属荆豫今司兖朝为零桂之士夕为卢九之民去来纷扰无暂止息版籍为之浑淆职方所不能记自戎狄内侮有晋东迁中土遗氓播徙江外幽幷冀雝兖豫青徐之境幽沦冦逆自抶莫而裹足奉首免身于荆越者百郡千城流寓比室人伫鸿鴈之歌士蓄懐本之念莫不各树邦邑思复旧井既而民单戸约不可独建故魏邦而有韩邑齐县而有赵民且省置交加日回月徙寄寓迁流迄无定托邦名邑号难或羣书大宋受命重启邉隙淮北五州翦为冦境其或奔亡播迁复立郡县斯则元嘉泰始同名异实今以班固马彪二志晋宋起居凡诸记注悉皆推讨随条辨析使悉该详百官置省备有前説寻源讨流于事为易元嘉中东海何承天受诏篹宋书其志十五篇以续马彪汉志其证引该博者即而因之亦犹班固马迁共为一家者也其有漏阙及何氏后事备加搜采随就补缀焉渊流浩漫非孤学所尽足蹇途遥岂短防能运虽斟酌前史备覩妍嗤而爱嗜异情取舍殊意毎含毫握简杼轴忘飡终不足与班左并驰董南齐辔庶为后之君子削藁而已焉
　　北齐中书令魏收撰魏书颇用受憎为褒贬每谓人曰何物小子敢与魏收作色举之则使升天按之则使入地既成卢潜奏收诬罔一代罪当诛卢斐顿丘李庶皆言魏史不直收啓齐主云臣既结怨彊宗将为刺客所杀齐主怒于是斐庶及王松年皆坐谤史鞭二百配甲坊斐庶死于狱中潜亦坐系狱然时人终不服谓之秽史唐太宗谓谏议大夫禇遂良曰卿犹知起居注所书可得观乎对曰史官书人君言动备记善恶庶防人君不敢为非未闻自取而观之也太宗曰朕有不善卿亦记之邪对曰臣职当载笔不敢不记黄门侍郎刘洎曰借使遂良不记天下亦皆记之太宗曰诚然太宗谓监修国史房龄曰前世史官所记皆不令人主见之何也对曰史官不虚美不隠恶若人主见之必怒故不敢献也太宗曰朕之为心异于前世帝王欲观国史知前日之恶为后来之戒公可撰次以闻谏议大夫朱子奢上言陛下圣徳在躬举无过事史官所述义归尽善陛下独览起居于事无失若以此法传示子孙窃恐曾之后或非上智饰非防短史官必不免刑诛如此则莫不希风顺防全身逺害悠悠千载何所信乎所以前代不观盖为此也大宗不从龄乃与给事中许敬宗等删为髙祖今上实録书成上之上见书六月四日事语多微隠谓龄曰昔周公诛管蔡以安周季友鸩叔牙以存鲁朕之所谓亦类是耳史官何讳焉即命削去浮词直书其事
　　髙祖诏刘仁轨等改修国史以许敬宗等所记多不实故也
　　贞观之制中书门下及三品官入奏事必使谏官史官随之有失则匡正美恶必记之诸司皆正衙奏事御史弹百官服豸冠对仗读弹文故大臣不得専君而小臣不得为谗慝及许敬宗李义府用事政多私僻奏事官多俟仗下于御座前屏人宻奏监察御史及待制官逺立以俟其退谏官史官皆随仗出仗下后事不复预闻武后以法制羣下谏官御史得以风闻言事互相弹奏于是多以险诐相倾宋璟欲复贞观之政制自今事非的须秘宻者皆令对仗奏闻史官自依故事
　　安州别驾刘子卒子即知防也避明皇嫌名以字行著作郎吴兢撰则天实録言宋璟激张说使证魏元忠事说修史见之知兢所为谬曰刘五殊不相借兢起对曰此乃兢所为史草具在不可使明公枉怨死者同僚皆失色其后说隂祈兢改数字兢终不许曰若狥公请则此史不为直笔何以取信于后
　　文宗就起居舍人魏謩取记注观之謩不可曰记注兼书善恶所以儆戒人君陛下但力为善不必观史文宗曰朕向尝观之对曰此向日史官之罪也若陛下自观史则史官必有所讳避何以取信于后文宗乃止李固言荐崔球为起居舎人郑覃以为不可文宗曰公事莫相违覃曰若宰相尽同则事必有欺陛下者矣柳宗元与韩愈论史官书前获书言史事云具与刘秀才书及今乃见书藳私心甚不喜与退之往年言史事甚大谬若书中言退之不宜一日在馆下安有探宰相意以为茍以史荣一韩退之耶若果尔岂宜虚受宰相荣已而冐居馆下近宻地食奉养役使掌固利纸笔为私书取以供子弟费古之志于道者不若是且退之以为纪録者有刑祸避不肯就尤非也史以名为褒贬犹且恐惧不敢为设使退之为御史中丞大夫其褒贬成败人愈益显其宜恐惧尤大也则又将扬扬入台府美食安坐行呼唱于朝廷而已耶在御史犹尔设使退之为宰相生杀出入升黜天下士其敌益众则又将扬扬入政事堂美食安坐行呼唱于内庭外衢而已耶何以异不为史而荣其号利其禄者也又言不有人祸则有天刑若以罪夫前古之为史者然亦甚惑凡居其位思直其道道茍直虽死不可回也如回之莫若亟去其位孔子之困于鲁卫陈宋蔡齐楚者其时暗诸侯不能以也其不遇而死不以作春秋故也当其时虽不作春秋孔子犹不遇而死也若周公史佚虽纪言书事犹遇且显也又不得以春秋为孔子累蔚宗悖乱虽不为史其族亦赤司马迁触天子喜怒班固不检下崔浩沽其直以闘暴虏皆非中道左丘明以疾盲出于不幸子夏不为史亦盲不可以是为戒其余皆不出此是退之宜守中道不忘其直无以他事自恐退之之恐唯在不直不得中道刑祸非所恐也凡言二百年文武事多有诫如此者今退之曰我一人也何能明则同职者又所云若是后来继今者又所云若是人人皆曰我一人则卒谁能纪传之耶如退之但以所闻知孜孜不敢怠同职者后来继今者亦各以所闻知孜孜不敢怠则庶防不坠使卒有明也不然徒信人口语毎毎异辞日以滋久则所云磊磊轩天地者决必沉没且乱杂无可考非有志者所忍恣也果有志岂当待人督责廹蹙然后为官守耶鬼神事茫荒惑无可准明者所不道退之之智而犹惧于此今学如退之辞如退之好言论如退之慷慨自为正直行行焉如退之犹所云若是则唐之史述其卒无可托乎明天子贤宰相得史才如此而又不果甚可痛哉退之宜更思可为速为果卒以为恐惧不敢则一日可引去又何以云行且谋也今当为而不为又诱馆中他人及后生者此大惑已不勉已而欲勉人难矣哉
　　皇甫湜编年纪传论　古史编年至汉史司马迁始更其制而为纪传相承至今无以移之歴代论者以迁为率私意荡古法纪传烦漫不如编年予以为合圣人之经者以心不以迹得良史之体者在适不在同编年纪传系于时之所宜才之所长者耳何常之有故是非与众人同辩善恶得圣人之中不虚美不隠恶则为纪为传为编年斯皆良史矣若论不足以折星极辞不足以壮无穷虽为纪传编年斯皆罪人且编年之作岂非以事系日以日系月以月系时系年者哉司马氏作纪以项羽承秦以吕后接之亦以歴年不可中废年不可阙故书也观其作之意将以包该事迹参贯话语纎悉百代之务成就一家之说必新制度而骋才力焉又编年之史束于次第牵于浑并必举其大纲而简于叙事是以多阙载多逸文乃别为着録以备时之语言而尽事之本末故春秋之作则为尚书左氏之外又为国语可复省左氏于右合外于内哉故合之则繁离之则异削之则阙子长病其然也出太古之轨凿无穷之门作为纪世家表志首尾具叙録表里相发明庶为得中以是无媿太初以来千有余嵗史官接躅文人比踵卒不能有所改张奉而遵行以相授斯亦竒矣唯荀氏为汉纪裴氏为宋畧强欲复古皆为编年然其善语嘉言细事详正所遗多矣如览正史方能备明则褒贬得失章章于是矣今之作者茍能遵纪传之体裁同春秋之是非文敌迁固直踪南董亦无上矣傥谬乎此则虽服仲尼之服手握絶麟之笔等古人之章句署王正之月日谓之好古则可矣顾其书何如哉
　　宋太祖时史馆修撰扈请修日厯从之命宰辅日録时政送史馆仍以卢多逊専其职
　　太宗时右谏议大夫张佖请置起居院修左右史之职为起居注与时政记逐月终送史馆以备修日厯上嘉之乃置院于禁中命梁周翰等掌其事周翰请以所撰先进御后付史馆从之起居注进御始此
</div>
    <div class="pagination">
<a href="经济类编_page31.html">上一页</a><span>...</span><a href="经济类编_page27.html">27</a><a href="经济类编_page28.html">28</a><a href="经济类编_page29.html">29</a><a href="经济类编_page30.html">30</a><a href="经济类编_page31.html">31</a><span class="current-page">32</span><a href="经济类编_page33.html">33</a><a href="经济类编_page34.html">34</a><a href="经济类编_page35.html">35</a><a href="经济类编_page36.html">36</a><a href="经济类编_page37.html">37</a><span>...</span><a href="经济类编_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
