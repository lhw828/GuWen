<!DOCTYPE html>
<html>
<head>
    <meta charset="UTF-8">
    <title>记纂渊海 - 第 80 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 80 页/共 130 页</h1>
    <div class="content">







　　记纂渊海卷五十八
<子部,类书类,记纂渊海>
　　钦定四库全书
　　记纂渊海卷五十九　　　宋　潘自牧　撰论议部
　　事难定论
　　子仁义道徳常安术也然而未必不危也污漫突盗常危术也然而未必不安也【荀荣辱】谓夏必长而麦枯冬必凋而竹栢茂又盛阳宜暑而夏未必无凉日也极隂宜寒而冬未必无暂温也【抱朴子】水主纯冷而有温谷之汤泉火体宜炽而有萧丘之寒焰重类应沈而南海有浮石之山轻物当浮而防柯有沈羽之流【同上】
　　史晋司马侯曰或多难以固其国启其疆土或无难以防其国失其守宇齐有仲孙之难而获桓公至今赖之晋有里丕之难而获文公是以为盟主卫邢无难敌亦防之【左昭四年】孔子曰使仁者而必信安有伯夷叔齐使智者而必行安有王子比干【孔子世家】智者千虑必有一失愚者千虑必有一得【西汉韩信传】马或奔踶而致千里士或有负俗之累而立功名【汉武帝纪】韩明宗曰茍有竒才虽屠钓奴虏之贱亦可用之茍非其人虽三后之胄自坠扵皂矣【后魏书】夫吉凶之扵人犹影响也为善者得吉常多其不幸而罹扵凶者有矣为恶者未始不及扵凶其幸而免者亦时有焉【新唐书】集盛衰无常惟受所丁【东都赋】不见公与相起身自犂锄不见三公后寒饥出无驴【韩集】
　　事有定分
　　经死生有命富贵在天【语顔渊】
　　子分定故也【孟子】楚王后车千乗非知也君子啜菽饮水非愚也【荀天道】兎走于街百人追之贪人具存人莫之非者矣得兎为定分也积兎满市过不能顾非不欲兎也分定之后虽鄙不争【慎子互入事同体异】
　　史庶人之富者或累巨万而贫者或不厌糟糠【史平准书】布帛寻常庸人不释铄金百镒盗跖不抟非庸人之心重寻常之利深而盗跖之欲浅也【史李斯传】窦姬入侍太后出宫人赐诸侯窦姬在行中姬家在清河欲如赵请其主遣宦者使置我赵籍中宦者忘之误置代籍中至代王独幸生两男及文帝立姬立为皇后长男为太子【史外戚世家】汉文使善相者相邓通相曰当贫饿死上曰能富通者在我何说贫于是赐通蜀道铜山得自铸钱景帝立有告通徼外铸钱案没入之竟不得一钱寄死人家【西汉佞幸传】班彪曰饥馑流饥寒道路所愿不过一金然终转死沟壑何则贫穷亦有命也【通鉴】万人逐兎一人获之贪者悉止分定故也【东汉袁绍传】
　　集浮生有定分饥饱岂可逃【杜工部】高马达官厌酒肉此辈杼轴茅茨空【同上】中人爱富贵高士慕神仙神仙须有兼富贵亦在天【白乐天】或有终老者沈贱如泥沙或有始壮者飘忽如风花【同上】所赋有厚薄不可移者命　鹏鷃高低事皆定　茍无金骨相不列丹台名【同上】顔回箪瓢才自给肥脓不到口年不登三十张苍幸爱浩无际妾媵填后房竟寿百余岁【白乐天互入分量不同事难诘问】万户侯须骨上来【刘賔客】贵人自贵贫自贫【元防之集】蓬累江湖坎中歳衣不袭突不黔彼乗坚驱良灭没扵康庄者复何人哉繇是而言可以言命【权载之】譬之求珠扵海而径寸先得则余皆决然罢去知竒寳之有归也【柳文】髙流之为徐州刺史河决水绕城破一古墓得铭曰死后三百年背底生流泉赖逢高流之迁吾上髙原流之为造棺椁改之【朝野佥载】
　　事难诘问
　　经伯牛有疾子问之曰亡之命矣夫斯人也而有斯疾也斯人也而有斯疾也【语雍也】
　　子冉耕【字伯牛】以徳行著名而有恶疾子曰命矣夫【家语】彭祖之智不出尧舜之上而寿八百顔渊之才不出众人之下而寿十八仲尼之徳不出诸侯之下而困于陈蔡殷纣之行不出三仁之上而居君位季札无爵扵吴田恒専有齐国夷齐饿扵首阳季氏冨扵展禽【列子】兎丝无根而生蛇无足而行鱼无耳而听蝉无口而鸣【淮南子】夫顔回季路子夏冉伯牛孔子之通学也然顔渊殀死季路葅扵卫子夏失明冉伯牛为厉【同上精神训】
　　史伯夷叔齐积仁累行如此而饿死回也屡空而卒早殀盗跖暴戾恣睢横行天下竟以夀终【史记伯夷传】伯竒孝而弃于亲子胥忠而诛于君【西汉诸葛丰传】长平坑卒未必尽犯三刑南阳贵人岂必俱当六合【通鉴唐纪】康澄上防曰雊雉升鼎而桑谷生朝不能止殷宗之盛神马长嘶而玉告兆不能延晋祚之长【同上后唐明宗纪】
　　传记天以至明为不可蔽乎日何为而食地以至安为不可危乎地何为而动【说苑】
　　集日何为兮右转天何为兮左旋磐石何神兮立天地巨灵何圣兮造山川螟何细兮师旷清耳而不闻离朱拭目而无见鹏何壮兮抟扶摇而翔九万运海水而撃三千与蛇兮异其长短之质椿与菌兮殊其小大之年钟可鸣兮应霜气劔何伏兮动星躔列子何方兮御风而能行师丹何术兮验火而登仙鲁阳挥戈兮转于西日陶侃折翼兮登乎上女何寃兮化精卫帝何耻兮化杜防【唐文粹杨伯浑天赋】以为天不知人事耶则周公有风雷之灾宋景有三次之福以为知人事乎则楚昭有弗禜之应邾文无延朝之报【曹植相论】天意高难问【杜工部】自古圣贤多薄命奸雄恶少封公侯【同上】金张世禄原宪贫【白乐天】人生少满百不得长欢乐谁谓天地心千龄与鹤【同上】愚者多贵寿贤者多贱殀　谓天不爱人胡为生其质谓天果爱人胡为夺其年【并同上】当秦之败乱得一士而可王何五百人之扰扰而不能脱夫子扵剑铓抑所寳之非贤亦天命之有常【韩愈祭田广文】自古贤者少不肖者多自省事以来又见贤者恒不遇不贤者比肩青紫贤者恒无以自存不贤者心得意满贤者虽得卑位则旋而死不贤者或终眉寿不知造物者竟如何无乃所好恶与人异心哉又不知无乃都不省记任其死生寿殀耶未可知也【韩文与崔书羣】顔渊箪瓢才自给肥脓不到口年不登三十张苍幸爱浩无际妾媵填后房竟寿百余歳【白乐天互入分量不同事有定分】叔鱼之生也其母视之知其必以贿死杨食我之生也叔向之母闻其号也知必灭其宗越椒之生也子文以为若敖氏之鬼不食也人之性果善乎后稷之生也其母无灾其始匐匍也则岐岐然嶷嶷然文王之在母也母不忧既生也傅不勤既学也师不烦人之性果恶乎【韩文】岂荡而为太空与化无穷也将结而为耀光以临照乎岂为雨为露以泽下土乎将为雷为霆以泄怨怒乎岂为鳯为麟为景星为卿云以冩其神乎将为金为银为圭为璧以栖其魄乎岂复为贤人以绩其志乎将奋为神明以遂其义乎不然是昭昭其得已乎其不得已乎抑有知乎其无知乎彼且有知其可使吾知之乎【柳文互见吊祭门】贵不必贤寿不必仁天之不可恃也乆矣【柳文】孰致也而生孰召也而死焉従而来焉往而止　交州产多竒怪草木亦殊异吾怪阳徳之炳耀独满扵芬葩浓丽而罕钟乎人　气之灵不为伟人而独为是物故楚之南少人而多石【同上】殀顔病冉孔不知其故【杜牧之集】信乎天地鬼神之无情扵善人为善者将安所归乎【李习之集】天道之用莫神于龙受戮为醢不知其凶王者之瑞莫圣扵麟遇害于野不知其仁【元防之集】谁知天地意独与鹤年【白乐天】谓善之福夷死何饿谓恶之祸跖死何肥【皇甫湜】何圣者千年而愚者其麻鳯凰不下而鸡满家何草木不芝尽野而莎何虫不龙尽水而虾玉何为而脆石何为而顽明允何蹙宵小何蕃何麟而怪何鹤而轩【同上】何阖闾之死金玉其墓何黔娄之死手足不覆孰主张其事而颠倒其数　直道天何在【同上】本朝顔回饮瓢水陋巷卧曲肱盗跖厌人肝九州恣横行回仁而短命跖寿死免兵愚夫仰天呼祸福岂足凭【欧公集】人兽生而有知死则无知矣蓍生而无知死然后有知也是皆不可穷诘【同上】行丰而腴乃享其癯茎华虽敷不的而枯【欧公祭质夫文】世之言曰死者渐之今之来兮是耶非耶【欧公集】岂有声名髙后世遂无饘粥永今朝【临川集】胡为而然胡负扵天谁不寿考独啬其年谁不富贵使终贱寒【老苏集】如海上沙是谁磋磨而能匀平无有麄细如空中雨是谁挥洒自然萧散无有踈宻【东坡书若达经】将军百战竟不侯伯郎一斛得凉州【东坡】淮山邃秀钟草木不产英髦产嘉卉【梅圣俞】
　　事难强为
　　经凡居民材必因天地寒暖燥湿广谷大川异制民生其间者异俗刚柔轻重迟速异齐五味异和器械异制衣服异宜五方之民皆有性也不可推移【记王制】
　　子物之不齐物之情也或相倍蓰或相什百或相千万子比而同之是乱天下也【孟子滕文上】性长非所断性短非所续【杜子骈拇篇谓鳬胫短鹤胫长】强哭者虽疾不哀强欢者虽笑不乐【淮南子】
　　史贵逰之子未必有斩将搴旗之才従军征伐之役【通鉴晋元】
　　集方凿不受圆直木不为轮【韦应物互两不相与】莫将山下松结托水上萍【白乐天】
　　事有简径
　　子夫水势胜火章华之台烧虽涸井而渇池无柰之何也举壶榼盆盎而以灌之其灭可立而待也【淮南子史畧训】史重人曰待我不如捷之速也【左成五】石称丈量径而寡失【西汉枚乗传互见操约驭详】董卓曰汤止沸莫如去薪【通鉴后汉】苏威尝言于帝曰臣先人每戒臣云唯读孝经一卷足以立身治国何用多为【通鉴】
　　传记百人举瓢而趋不如一人持而疾走【战国防】
　　集寸管下傃天地不能以气欺尺表逆立日月不能以形逃【陆机】欲汤之凔一人炊之百人之无益也不如絶薪止火而已【枚乘】投胶以变浊不如澄其源而浊变之愈也汤以止沸不如絶其薪而沸止之速也
　　事反所料
　　经眇能视跛能履【易履】家人嗃嗃悔厉吉妇子嘻嘻终吝【家人】天地睽而其事同也男女睽而其志通也万物睽而其事类也【睽卦】东邻杀牛不如西邻之禴祭实受其福【既济】子曰危者安其位者也亡者保其存者也乱者有其治者也【易】君子淡以成小人甘以坏【记】莫见乎隠莫显乎防【同上】夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉　君子之道闇然而日章小人之道的然而日亡【同上】齐景公有马千驷死之日民无得而称焉伯夷叔齐饿于首阳之下民到于今称之【语季氏】
　　子以尧为君而有象以瞽瞍为父而有舜以纣为兄之子且以为君而有防子啓王子比干【孟子】生于忧患而死于安乐【告子下】生无一日之欢死有万世之名【列子】以瓦注者巧以黄金注者昬【庄子】以瓦抠者巧以黄金抠者惽【列子】天下莫相憎扵胶漆而莫相爱于氷炭胶漆相贼氷炭相息也【淮南子】善防者溺善骑者堕【淮南子】或欲利之适足以害之或欲害之乃反以利之利害之反祸福之门户不可不察也【淮南子】
　　史天下君王至于贤人众矣当时则荣没则已焉孔子布衣传十余世学者宗之【史记孔子世家】雍造怨而尤赏兮丁繇恵而被戮【西汉班固】白头如新倾盖如故【同上邹阳传】譬如水火相灭亦相生也仁之于义敬之于和相反而皆相成也【西汉艺文志】千钧浮而锱铢沈【汉书】柔能制刚弱能制强【东汉臧宫传】桀纣贵为天子而庸仆羞与为比者以其无义也夷齐贱为匹夫而王侯争与为伍者以其有徳也【通鉴汉殇纪】昔之为我哺乳之子孙者今尽是我饮血之冦雠也【同上汉献纪】武后以易得人徳宗以猜失士【唐书陆贽传】
　　传记昔秦攻齐令曰有敢去柳下季垅五十步而樵采者罪死不赦有能得齐王头封万户由是观之生王之头不如死士之垅【战国防】马援以薏苡兴谤王阳以囊衣邀名【续汉书】有声之声不过百里无声之声延及四海【说苑】顺帝时京师謡曰直如死道边曲如钩乃封侯【风俗通】集桑谷之妖反为福扵太戊大鸟之庆竟成祸扵帝辛【李太白集】尧之朱舜之均文王之管蔡习非不善也而卒为奸瞽瞍之舜鲧之禹习非不恶也而卒为圣【韩文原性】自古多有以功徳得其位者不得常祀勾龙弃孔子皆不得位而得常祀然皆不如孔子之盛【韩文】孰谓少者殁而长者存强者殀而病者全耶【韩祭文】至柔反成坚【常应篇】商之王以桑谷昌以雉雊大宋之君以法星寿郑以龙衰鲁以麟弱白雉亡汉黄犀死莽【郤文】富贵亦有苦苦在心忧危贫贱亦有乐乐在身自由【白乐天集】苏武却生返邓通终死饥【杜牧之】百胜难虑敌三折乃良医【刘賔客】
　　本朝纷华暂时好俯仰浮云散淡泊味愈长始终殊不变【欧公集】物固有以安而生变兮亦有以用危而求安【东坡赋】吾平生多难尝以身试之凡免我于厄者皆平生可畏人也挤我于险者皆异时可喜人也【东坡】凡有物必归于尽时恃形以为固者尤不可长虽金石之坚俄而变坏至于功名文章其传世垂后犹为差久【东坡】周公之富贵有不如夫子之贫贱夫以召公之贤以管蔡之亲而不知其心则周公谁与乐其冨贵而夫子之所与共贫贱者皆天下之贤才则亦足以乐乎此矣【东坡】稽天之潦不能终朝而一线之溜可以穿石【东坡】注金无全巧窃发或中鹄【山谷】后皇莳嘉橘中嵗多成枳【同上】白头无故意异代有同音【后山互见离合无亲疎】蔡天申得温公撰吕献可墓铭以献王安石天申初欲中温公安石得之挂壁间谓其门下士曰君实之文西汉之文也【闻见録】
　　事有凑偶
　　经遇主于巷【易】不自我先不自我后【诗】胡不自北胡不自南【同上】
　　史遭阳九之阨百六之防【西汉王莽传】
　　集正丁厥时【选新论】适丁民之有是时也【韩文】
　　事与愿违
　　子树欲静而风不停子欲养而亲不待【家语】人莫不欲冨贵全寿而未有能免扵贫贱死殀之祸也心欲冨贵全寿而贫贱死殀是不能至其所欲至也【韩非子】日月欲明浮云盖之丛兰欲秀秋风败之【文中子】
　　史晋羊祜曰天下不如意常十居七八【晋本传】谢安虽受朝寄东山之志始末不渝及鎭新城造泛海之装欲须经略粗定自江道还东遂遇疾笃自以本志不遂深自慨失【晋书】
　　集值风云之防时迈齿耋【文选吴季重牋】可惜欢娱地都非少壮时【杜诗】耳聋目昬后堂上调丝竹齿牙缺落时盘中堆酒肉彼来此已去外余中不足【白乐天】荣名与壮齿相避如朝暮时命始欲来年顔已先去【同上】系官扵朝愿莫之遂【韩文】虚逢好阳艶其那苦昏懵【元防之集】
　　本朝为政一年疾病半之【东坡撰温公神道碑】脂车秣马试长道一日百里先自期不知中途有陷穽山髙日暮多棘茨【栾城集】书当快意读易尽客有可人期不来世事相违每如此好怀百岁几回开【后山】好景难逢良防少【倦防録】
　　事无全美
　　经苗而不秀者有矣夫秀而不实者有矣夫【语】
　　子天地无全功圣人无全能万物无全用【列子】故羽翼美者伤骨骸枝叶美者伤根茎能两美者天下无之也【淮南子】尧无子舜无父不如尧父舜子也【扬子】
　　史肥义曰吾欲全吾言安能全吾身【史记赵世家】予之齿者去其角傅其翼者两其足【西汉董仲舒传】迁之博物洽闻而不能以知自全【同上司马迁賛】范滂之母曰既有令名复求寿考可兼得乎【汉范传】忠孝之节道不两立【东汉袁绍传】昼长则宵短日南则景北天且不堪兼况以人该之【同上张衡传】夫人才行少能相兼【通鉴孔明纪】忠臣不为孝子【吴志】防逺者略近事外者简内也【通鉴汉和纪】晋羊祜曰天下不如意事十常居七八【通鉴晋武纪互人事与愿违】周处曰忠孝之道安得两全既辞亲事君父母安得而子乎【晋书本传互见狥公忘私】自古忠贤工谋扵国则拙于身多矣【唐书王忠嗣传】养由基射能穿札不止鄢陵之奔陆机识能辨亡无救河桥之败【唐魏元志传】传记意不并说事不两隆盛于彼者必衰扵此长扵左者必短于右【说苑】父贤不过尧而丹朱傲子贤不过舜而瞽瞍拘兄贤不过舜而象傲弟贤不过周公而管叔诛臣贤不过汤禹而桀纣伐【韩诗外传】四足者无羽翼戴角者无爪齿【大戴礼易本命】明月之珠不能无考【不平也】夜光之璧不能无纇【史通】取恱小人见嗤君子【同上】翟备五色而翔翥百步肌丰而力沉也鹰隼无采而翰飞戾天骨劲而气猛也【文心雕龙】
　　集尺有所短寸有所长智有所不明数有所不逮神有所不通【椘辞】甘抱苦蔕美枣生荆棘【古诗】瞽瞍清耳而无伶伦之察【选连珠】丽物苦伪丑器多牢【魏阮瑀文质论】良辰美景赏心乐事四者难并【谢灵运拟魏太子郢中诗集序】耀乗之珠不能无纇连城之璧不能无瑕【陆质奏议】人生半哀乐天地有顺逆【杜诗】荔枝非名花牡丹无甘实【白侍郎】明月清风三五夜万人行乐一人愁【同上】既窃时名又欲叨时之富贵使已造物者肯兼与之乎【白傅集】词人命薄多无位战将功高少有文【同上】以马之才则不知教化以荀陈之道则不知文章【柳见论文互见得此失彼】同涉于川其时在风防者之吉泝者之凶同艺于野其时在泽伊穜之利乃穋之厄【刘賔客】光武出于支庻少康不及君亲【王防集】日月髙明有时倾冥珠玉贞洁不免疵瑕【欧阳詹文】全功难持大明难坚日赫扵昼而乏清媚月皎扵夜而无温煦【李文饶】鹏鹰不传之以驰骤骅骝不授之以鶱翥【同上】周勃霍光虽有勲伐而不知儒术枚臯严助善为文笔而不至廊庙　贵则近祸冨多不仁【同上】及亲之贵自古罕兼老莱则空耀防衣多惭绂冕潘岳则惟称寿酒固乏鼎彛【司空表圣文】贤不及富寿不及贤【皇甫湜集】荆璧不能无瑕隋珠不能无纇【唐文粹】誉髙千载道屈一时　天乎与人才乎无命【同上】
　　本朝君子之学或施之事业或见之文章而常患扵难兼也盖遭时之士功烈显于朝廷名誉光于竹帛故其常视文章为末事而又有不暇与不能者焉至于失志之人穷居隠约苦心危虑而极力精思与其有所感激发愤惟无所居扵世者皆一寓于文辞故曰穷者之言易工也如唐之刘柳无称于事业而姚宋不见扵文章彼四人者犹不能扵两得况其下者乎【欧文韩简肃公文集】百世一人千载一时惟时与人鲜俪常竒【东坡祭司马君实文】惟有文为不朽与有子为不死虽冨贵寿考之人未有皆有此二者也【东坡祭柳子厚文】耕田欲雨刈欲晴去得顺风来者怨若使人人祷輙遂造物应须日千变【东坡诗】故教穷到骨要使寿无涯【同上】汉之贾谊谈论俊美止于诸侯相而陈平之属实为三公唐之韩愈磊落终于京兆尹而裴度之伦实在相府夫陈平裴度未免谓之不文而韩愈贾生亦常悲于不遇盖人之于世美恶必有所偏而天之于人赋予亦莫能备【栾城集互见事反所料】従昔婵娟多命薄【陈后山】
　　事难遥度
　　经如匪行迈谋是用不得于道【诗小旻笺不行而坐谋逺近是于道路无进于跬步】
　　史传闻不如亲见【东汉马援传】传闻与指实不同悬筭与临事有异【通鉴】赵充国曰百闻不如一见兵难遥度臣愿驰至金城图上方略【西汉赵充国传】
　　事有难易
　　经天下国家可均也爵禄可辞也白刄可蹈也中庸不可能也【记】子曰贫而无怨难冨而无骄易【语】
　　子挟防山以超北海语人曰我不能是诚不能也为长者折枝语人曰我不能是不为也非不能也【孟子】先甲一日易后甲一日难【先知】客有为齐王画者问之画孰最难曰狗马最难孰最易曰鬼魅最易狗马人所知也旦暮扵前不可类也故难鬼魅者无形无形者不可覩故易【韩子】禹能决江防河以为天下兴利不能使水西流稷能辟田垦草以为百姓力农而不能使冬生禾【淮南子】史镌金石者难为功摧枯朽者易为力　吏道以法令为师可问而知及能与不能自有资材何可学也【通鉴】言成事者以功着易显谋几初者以理隠难照【东汉邳彤传】魏韩显宗曰使工伎之家习士人风礼百年难成士人之子效工伎容态一朝而说【通鉴宋纪】
　　传记忠于治世易忠于浊世难【吕氏春秋】
　　集危于累卵难于上天易于反掌安于防山【选书】仪天步晷而修短可量临渊揆水而浅深难察【选演连珠】夫力易强而有功也心难强而有智也【韩文】将新变故易持故为新难【东野】
　　本朝道可以讲习而知徳可以勉强而能惟知人之明不可学必出乎天资而萧何之识韩信此岂有法而可传者哉【东坡拟对防】譬如江河之徙移顺其所欲行而治之则易为功强其所不欲而复之则难为力【东坡议学校贡举状】
　　事皆有法
　　子离娄之明公输子之巧不以规矩不能成方圎师旷之聪不以六律不能正五音【孟离娄上】盗亦有道【庄子】公输不能加于绳墨【荀法行】释法而为治尧不能正一国使中正守法拙匠执规矩尺寸则万不失一也【韩非子】无准绳虽鲁班不能以定曲直【淮南子】断木为棋捖革为鞠亦皆有法【子】
　　史譬如田猎射御贯则能获禽若未尝登车射御则败绩厌覆是惧何暇思获【左襄十三】不习为吏视已成事【西汉贾谊传】谋事必就祖发政占古语【西汉韩安国传】
　　事有次第
　　经若升髙必自下若陟遐必自迩【书太甲下】君子将营宫室宗庙为先廐库为次居室为后【记曲礼下】凡画缋之事后素功【周礼考工记】凡家造祭器为先养器为后【同上】未有入室而不由户者【记礼运】君子之道譬如行逺必自迩譬如升髙必自卑【中庸】物有本末事有终始知所先后则近道矣【大学】子曰绘事后素【语八佾】
　　子堂上不粪则郊草不瞻旷云【荀强国注堂上惜未粪除则不可瞻旷郊野之草也】染者先青而后黑则可先黑而后青则不可工人下漆而上丹则可下丹而上漆则不可万事犹此故先后上下不可不审【淮南子】
　　史侨闻学而后入政未闻以政学者也【左襄三十一】譬犹行舟虽不横截迅流然当渐靡而往稍向所趋然后得济也【通鉴】
　　集春雨润木自叶流根【文选】将欲茂枝叶必先救根株【白乐天】
　　本朝今世称善草书者或不能真行此大忌也真生行行生草真如立行如行草如走未有未能行立而能走者也【东坡书唐六家书后】
　　事久论定
　　子人有亡鈇者意其隣之子视其行步窃鈇也顔色窃鈇也言语窃鈇也作动态度无为而不窃鈇也俄而相其谷而得其鈇他日复见其邻之子动作态度无似窃鈇者【列子】
　　史臧文仲既没其言立【左襄二十五】子产从政一年舆人诵之曰取我衣冠而禇之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之【左襄三十】子顺曰民之不可与虑始乆矣古之善为政者其初不能无谤子产相郑三年而后谤止吾先君之相鲁三月而后谤止今吾为政日新虽不能及贤庸知谤乎【通鉴】子顺曰先君相鲁人诵曰麛裘而芾投之无戾芾而麛裘投之无邮及三月政化既成民又诵曰衮衣章甫实获我所章甫衮衣恵我无私【同上】张汤既死家产直不过五百金昆弟诸子欲厚葬母曰汤为天子大臣被污恶言而死何厚乎载以牛车有棺无椁天子闻之乃尽案诛三长史【通鉴汉武纪】刘敬使匈奴还言不可击时汉兵已发上怒械系敬至平城匈奴围帝七日得解帝赦敬曰吾不用公言以困平城吾已斩前使十辈言可击者矣乃封敬为侯【史本传】充国奏每上輙下公卿议臣初是充国计者什三中什五最后什八【西汉本传】所居无赫赫名去后常见思【西汉何武传】要之死日然后是非乃定【司马氏传】王邑严尤谓桓谭曰子常称雄书岂能传于后世乎谭曰必传顾君与谭不及见也自雄之没至今四十余年其法言大行【扬雄传】昔卞和献寳以离断趾灵均纳忠终于沈身而和氏之璧千载垂光屈子之篇万世归善【东坡班固传】陈寔为功曹中常侍侯览托太守髙伦用吏伦教署为文学寔知非其人怀檄请见曰此人不宜用而侯常侍不可违寔乞従外署伦从之乡论讪其非举伦后为人言曰吾前为侯常侍用吏陈君宻持教还而于外自署比闻议者以此少之此咎由故人畏惮强御陈君可谓过则称已者也寔因自引愆闻者方叹息【同上本传互入分谤】论者或讥陈羣居位拱黙正始中诏撰羣臣上书以为名臣奏议朝士乃见羣谏事皆叹息焉【通鉴三国魏明记】乐广为尚书令所在无当时之功誉然去后为后人所思【晋书】初王敦之举兵也周顗表救王导言甚切至导不知救而甚衔之既诛顗导后料检中书故事见顗表救己殷勤欵切执表流涕【周顗事】王导曰人言伐贵贵后人当思此愦愦世说在官无当时誉去后为人所思【谢安传】晋王珣曰王陵廷争陈平谨黙但问歳晏何如耳【通鉴】阳城处谏诤官士望其死职天下益惮之及受命也谏官论事苛细纷纷帝厌苦而城寝闻得失且熟犹未肯言韩愈作诤臣论讥切之居位八年而人不能窥其际及裴延龄诬逐陆贽等帝怒甚无敢言城上防论极延龄罪慷慨引义申直贽等累日不止闻者寒栗城愈励【唐书本传互入不可浅量及不可窥测】贤者不得志扵今必取贵扵后古之著书者皆是也【唐柳宗元传】传记天汉二年恒山西国献续胶及火浣裘帝受以付库不知二物之妙也以上贡不竒稽留使未遣防帝幸华林苑射虎而弩断使者従驾上胶一分使口濡以续帝惊乃使武士数人对掣终日不断毛裘入水经月不沈入火不焦帝重之厚赂使者而遣之【十洲记】豫章之木生七年而材始辨【广志】
　　集春华虽美期扵秋实水璧虽泽期扵见日【晋裴頠女史箴】文仲没而其言立子产终而遗爱存【张曲江集】桃李盛时虽寂寞雪霜多后始青葱【李义山集】一发之初虽失正鹄百链之后方辨精钢【白帖】试玉要烧三日满辨材须待七年期周公恐惧流言日王莽谦恭未簒时假使当时身便死一生真伪有谁知【白乐天】千陶万洒虽辛苦汰尽狂沙始到金【刘賔客】福不在于其身庆必流扵后嗣【唐文粹】大抵生则不遇死而垂声者众焉雄没而法言大兴马迁生而史记未振【柳子厚集】凡人可以言古不可以言今桓谭亦云亲见子云外貎不能动人安肯传其书诚使博如庄周哀如屈原奥如孟轲壮如李斯峻如马迁冨如相如明如贾谊専如雄犹为今之人则世之髙者至少矣由此观之古之人未尝不薄扵当世而荣于后世也【韩文】本朝譬如磨鉴不灭愈光一世之短万世之长【欧公祭苏子美文】良药不甘口厥功见沉疴忠言初厌之事至每若何【欧公集】又如食橄榄真味久愈在【同上】后世茍不公至今无贤圣【同上】松柏生于山林其始也困扵蓬蒿厄扵牛羊而其终也贯四时阅千年而不改者其天定也【东坡三槐堂记】一时之屈万世之信【东坡王元之畵像賛序】始以帝尧之聪姑试伯鲧终为孔子之圣不信宰予【东坡责吕恵卿文】人去方知徳业尊【栾城集】端如尝橄榄苦过味方永【山谷诗】难以口苦争水清自见石【同上】和氏有尺璧楚国无人知但知玉非石果有遭逢时【同上互见解寃是真难灭】
　　事变无常
　　经城复于隍【易】悠悠苍天曷其有常【诗】髙岸为谷深谷为陵【诗】
　　子臭腐化为神竒神竒复化为臭腐【庄子】
　　传记麻姑谓王方平曰自接侍以来见东海三为桑田向闻蓬莱水亦浅于往者防时畧半也【顔真卿麻姑坛记】集悲防山之为隍【注城下地也楚辞】繁华有憔悴堂上生荆杞【阮嗣宗咏怀诗】空桑之里变成洪川歴阳之都化为鱼鼈【刘孝标论】循环飜覆迅若波澜【选广絶交论】人间百年物理千变名利宠辱之情立爱憎毁誉之迹生【骆賔王】东海波连天三度成桑田髙岸髙突兀斯须变谿谷天地犹尚然人情难乆全夜半白刃铦旦来金石坚【卢仝】
　　本朝芙蓉芰荷之的歴幽兰白芷之芬芳与夫佳花美木列植而交防此前日之苍烟白露而荆棘也高甍巨栋水光日影动而下上其寛闲深靓可以荅逺响而生清风此前日之頺垣断堑而荒墟也嘉时令节州人士女笑歌而管弦此前日之晦防风雨鼪鼯鸟兽之嘷音也【欧文】昔者荒草野田霜露之所翳狐虺之所窜伏方是时岂知有凌虚台耶废兴成毁相寻扵无穷则台之复为荒草皆不可知也【东坡凌虚台记】世道如奕棋变化不容覆【坡诗】
　　事出意表
　　子螣蛇无足而飞【荀子】虞氏者登高楼临大路设乐陈酒击博楼上侠客相随而行鸢适坠其腐防而中之侠客相与言吾不侵犯之而乃辱我必灭其家至期日之夜聚农积兵以攻防虞氏【列子】为胠箧探囊发匮之盗而为守备则必摄缄縢固扃鐍然已盗至则负匮掲箧担囊而趋惟恐缄縢扃鐍之不固也【庄子】鲁酒薄而邯郸围【同上】藏舟于壑藏车于泽谓之固矣夜半有力者负之而走【庄子】毁誉萌生而不能照也【淮南子】日照天下蚀扵蟾蜍螣蛇防露而殆扵蝍蛆乌力胜日而胜扵鵻鴀【同上】楚防诸侯鲁赵皆献酒扵楚王楚王酒吏求酒于赵不与吏乃以赵厚酒易鲁薄者奏之楚王以赵酒薄遂围邯郸【淮南子】
　　史陈涉瓮牖绳枢之子甿之人而迁徙之徒才能不及中庸非有仲尼墨翟之贤陶朱倚顿之冨蹑足行伍之间而倔起阡陌之中率罢散之卒将数百之众转而攻秦斩木为兵掲竿为旗天下云集响应赢粮而景従山东豪俊遂并起而亡秦族矣【史记秦纪贾生论】诸将皆以为得大将至拜大将乃韩信也一军皆惊【西汉韩信传】楚使者在九江方急责布发兵随何直入坐楚使者上曰九江王已归汉楚何人得发兵布愕然楚使者起何因说布曰事已构可遂杀楚使者无使归而疾走汉并力布曰如使者教于是杀楚使者因起兵而攻楚【通鉴汉高祖】相国何以长安地陿上林中多空地弃愿令民得入田毋收藁为禽兽食上大怒曰相国多受贾人财物乃为请吾苑下相国廷尉械繋之【通鉴汉高纪】晁错为国逺虑祸反及身【两汉荆燕传】诸家子弟见光武绛衣大冠惊曰谨厚者亦复为之【东汉光武纪】诸葛亮卒于军中长史杨仪整军而出百姓犇告司马懿懿追之姜维令仪反旗鸣鼓若将向懿懿敛军退不敢偪谚曰死诸葛走生仲达懿闻之笑曰吾能料生不能料死故也【通鉴魏明纪】高蝉处乎轻隂不知螳蜋袭其后也【晋书石苞传】蜂虿作于怀防勇夫为之惊骇【晋书】顾祸生不意虽有智勇无所施耳【通鉴晋元纪】王朗言于赵王虎曰盛冬雪寒而皇太子使人伐宫材役者数万吁嗟满道太子宣怒防荧惑中房宣遂使太史令赵揽言于虎曰宜以贵臣王姓者当之虎曰谁可者揽曰无贵于王领军虎意惜朗使揽更言其次唯中书监王波耳虎乃下诏追罪波前议楛矢事腰斩之及其四子【同上晋穆纪】瞻素执无鬼论忽有一客通名诣瞻寒温毕聊谭名理客甚有材辨瞻与之言良久及鬼神之事反覆甚苦客遂屈乃作色曰鬼神古今圣贤所共传君何得独言无耶仆便是鬼于是变为异形须臾消灭【晋书阮瞻传】魏杜弼曰楚国亡猿祸延树木城门失火殃及池鱼【通鉴梁纪互见连累】魏杜弼曰祸生骨肉衅起腹心【通鉴】隋帝曰譬如猛虎物不能害反为毛间虫所损食耳【同上陈纪互见祸生所忽】震霆不及塞耳【唐书李清传】幽州都督王君廓在州骄縦多不法徴入朝长史李道房龄従甥凭君廓附书君廓私发之不识草书疑其告已罪行至渭南杀驿吏而逃【通鉴唐太宗】姚崇与张说同为宰相张衔崇崇病戒诸子曰张为人好服玩吾身没之后汝其陈吾平生服玩寳带重器罗列殓帐前张若不顾汝家事产族无类矣若顾此吾属无虞仍以神道碑为请既获其文登时録进仍先砻石以待至便镌刻张丞相见事常迟扵我数日之后必当有悔若徴碑文以刋削为辞当引使视其镌仍告以升闻上崇没张果至目其服玩者五四不数日文成叙述该详后数日果遣使取本以为辞未周宻欲加删改姚氏子引使者视其碑乃告以奏御使复命焉张悔恨抚膺曰死姚崇能筭生张说吾今日方知才之不及逺矣【旧唐书本传互见心服料度二类】张巡守雍丘令狐潮引兵围之城中矢尽巡防藁为人千余被黑衣夜缒城下潮兵争射之久乃知藁人还得数千万矢其后复夜缒人贼笑不设备乃以死士五百斫潮营军大乱【唐书互见出竒门】李系者泌之子也阳城尽防延龄奸恶欲宻论之以系故人子使之缮冩系径以告延龄延龄先诣上一一自解防入上以为妄不之省【通鉴唐徳宗】
　　传记蠧蝝仆柱梁防蚊走牛羊【说苑】
　　集是胡越起于辇下而羌夷接轸也【司马相如谏猎互见祸生所忽】梁之乱兮陆受其毒徐之难兮郑罹其殃【唐文粹互见连累】鲁酒致邯郸之围飞鸢生博者之祸【刘賔客】本持乡曲誉肯料泥途辱【刘长卿】百鸟畏人林野宿翻遭网罗爼其肉【韦应物】解带翻成结【同上】疾雷不及掩耳卒电不及瞑目【大公六韬】本朝夫以斧析薪可谓必克然不循其理则斧可折薪不可破　白鸥生意在沧浪不谓风尘有网罗【临川集】谩说罢侯能置守赵髙元不是封侯【邵尧夫秦诗】
　　事出望外
　　经枯扬生荑【易】鱼网之设鸿则离之【诗】发彼小豝殪此大兕【诗】
　　子有不虞之誉【孟离娄下】丽之姬艾封人之子也晋国之始得之也涕泣沾襟及其至于王所与王同牀食刍豢而后悔其泣也【庄子】
　　史秦燔书而易为卜筮之事传者不絶【西汉艺文志】方其鼓刀屠狗卖缯之时岂自知附骥之尾垂名汉庭徳流子孙哉【史记灌婴传互见人生明则】解裋褐而袭黼黻委臿筑而据文轩【后汉】元载在中书有丈人来投载赠河北一书丈人至幽州拆视之更无一词惟署名而已大悔怒欲回试谒院吏斯须请书馆之上客留连数日奉绢千疋【通鉴】华诚入翰林为学士党项扰河西宣宗召访边事诚援质古今条破伏甚悉帝恱曰吾将择能帅者孰谓颇牧在吾禁署卿为朕行乎【新唐书本传】
　　传记以一壶飱得士二人【战国防】燕太子丹质于秦秦王遇之无礼欲求归秦王曰乌头白马生角乃许尔归丹仰天而叹乌头生白马即生角秦王乃放归【吕氏春秋】顾聪为县吏数被鞭棰因逃墟墓之间有二黄衣人曰刘君颇忆昔日周旋否仆二人乃王粲徐干君前身是刘桢因出袖中书曰此君集也聪省览了然明悟乃携集见孙宰宰大惊曰不可使刘公干为小吏即以宾礼待之时谓死刘桢犹援得生顾聪【牛僧儒幽怪録】
　　集离蔬释屩而享膏梁人情骇观如见买臣之绶【梁刘孝仪谢啓】寻声得器虚求实归【唐文粹】
　　事在目前
　　经殷鉴不逺在夏后之世【诗】伐柯伐柯其则不逺【伐柯】道不逺人【记】
　　子目撃而道存【庄子】
　　史马援于帝前聚米为山谷指画形势开示众军所従道径往来分析曲折昭然可睹帝曰敌在吾目中矣【后汉互见黙防】
　　事莫至尽
　　经罚弗及嗣【书大禹谟】殱厥渠魁胁从罔治【书征】无忿疾于顽无求备于一人【书】鸱鸮鸱鸮既取我子无毁我室【诗】君子不尽人之欢不竭人之忠以全交也【记】国君春田不围泽大夫不掩羣士不取麛卵【同上】有余不敢尽【记】君子以人治人改而止【同上】君子以义度人则难为人以人望人则贤者可知也矣【记】子钓而不纲弋不射宿【语】子仲尼不为己甚者【孟子】尅核太至则必有不肖之心应之【庄子】水至清则无鱼人至察则无徒【家语】鲁定公问于顔回曰子亦闻东野毕之善御乎对曰善则善矣虽然其马将必佚昔舜巧扵使民而造父巧扵使马舜不穷其民而造父不穷其马故舜无佚民而造父无佚马今东野毕之御也并马执辔衔体正矣步骤驰骋朝礼毕矣歴险致逺马力尽矣然而其心犹乃求马不已【家语】察见渊鱼者不祥智料隠昵者有殃【列子】焚林而田后必无兽以诈遇民后必无民【韩子】焚林而猎愈多得兽后必无兽【淮南子】
</div>
    <div class="pagination">
<a href="记纂渊海_page79.html">上一页</a><span>...</span><a href="记纂渊海_page75.html">75</a><a href="记纂渊海_page76.html">76</a><a href="记纂渊海_page77.html">77</a><a href="记纂渊海_page78.html">78</a><a href="记纂渊海_page79.html">79</a><span class="current-page">80</span><a href="记纂渊海_page81.html">81</a><a href="记纂渊海_page82.html">82</a><a href="记纂渊海_page83.html">83</a><a href="记纂渊海_page84.html">84</a><a href="记纂渊海_page85.html">85</a><span>...</span><a href="记纂渊海_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
