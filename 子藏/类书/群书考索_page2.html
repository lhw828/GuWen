<!DOCTYPE html>
<html>
<head>
    <meta charset="UTF-8">
    <title>群书考索 - 第 2 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 2 页/共 127 页</h1>
    <div class="content">　　伏生大传生为秦博士至孝文时且百嵗欧阳生张生従其学而授之伏生死后数子各论所闻以己意弥缝其间别作章句因名之曰传至郑康成始次为八十三篇【馆阁书目】
　　汲冡书晋太康中于汲郡古冢得之先儒多称是书乃孔子删百篇之余史通疑其言尧舜益唘非揖逊桀逊位于汤与经不合杜预左氏后序言其载太甲潜杀伊尹之事与尚书乖异　晋武帝咸寜五年汲郡人掘魏襄王冡得竹简小篆古书十余万言蔵于秘府　荀勉传武帝时汲郡冡中得古文竹书诏勉譔之为中经列在秘书
　　训诂传教隋经籍志书之所兴盖与文字俱起孔子观书周室得虞夏商周四代之典删其善者上自虞下至周为百篇编而序之遭秦灭学至汉唯济南伏生口授二十八篇又河内女子得泰誓一篇献之伏生作尚书传四十一篇以授同郡张生张生授千乘欧阳生欧阳生授同郡儿寛寛授欧阳生子世世传之至曾孙欧阳髙谓之尚书欧阳之学又有夏侯都尉受业扵张生以授族子始昌始昌传族子胜为大夏侯之学胜传従子建别为小夏侯之学故有欧阳大小夏侯三家并立讫汉东京相传不絶而欧阳最盛初汉帝时鲁共王壊孔子旧宅得其末孙惠所蔵之书字皆古文孔安国以今文校之得二十五篇其泰誓与河内女所献者不同又济南伏生所诵有五篇相合安国并依古文开其篇第以古字冩之合成五十八篇其余篇简错乱不可复读并送之官府安国又为五十八篇作书传巫蛊事起不得奏上私传其业于都尉朝朝授胶东庸生谓之尚书古文之学而未得立后汉扶风杜林传古文尚书同郡贾逵为之作训马融作传郑亦为之注然其所传惟二十九篇又杂以今文非孔旧夲自余絶无师说晋世秘府所存有古文尚书经文今无有传者及永嘉之乱欧阳大小夏侯尚书并亡济南伏生之传唯刘向父子所着五行传是其夲法而又多乖戾至东晋豫章内史梅始得安国之传奏之而又阙舜典一篇齐建武中呉姚方兴于大航头得其书奏上比马郑所注多二十八字扵是始列国学梁陈所讲有孔郑二家齐代惟传郑义至隋孔郑并行而郑氏甚微自余所存无复师说又有尚书逸篇出扵齐梁之间考其篇目似孔氏壁中书之残缺者故附尚书之末
　　汉儒不见古文唐虞建官惟百郑康成乃云有虞氏官六十以不见古文尚书特见今文尚书也如娄敬说高祖有八百诸侯之语仲舒说武帝有白鱼流乌之辞刘歆作三统有丙午还师之言与今人所读书不同盖今人所读乃古文也【臯陶迈种徳徳乃降虞书之辞也左氏以为夏书雄谓酒诰之篇脱简也班固谓刘向以古文校欧阳大小夏侯三家经文酒诰脱简一召诰脱简二礼经举咸有一徳为尹吉举君牙为君雅司马子长谓盘庚三篇为帝辛时事以文侯之命为晋重耳时事郑康成以征为臣名以旅獒为酋豪夏侯亦以嵎夷字为嵎鉄】
　　百二篇西汉时又有百两篇出于张霸分析合二十九篇以为数十又采左氏传书叙作为首尾凡百二篇文意浅陋成帝以中书【中书天子所蔵之书也】校之非是后以弟子樊并谋反黜其书而百两先废
　　疑古十条虞书羙放勲云克明俊徳而陆贾新语又曰尧舜之民比屋可封按春秋传云高阳髙辛氏各有才子八人谓之元凯尧不能举帝鸿氏少昊氏颛帝氏缙云氏有不才子俱称四凶而尧亦不能去斯则当尧之时小人君子比肩齐列善恶不分论语云舜举咎繇不仁者逺则当咎繇未举不仁甚多又安得谓之克明俊徳比屋可封乎其疑一也　尧典序云将逊于位逊于虞舜按汲冡琐语云舜放尧于平阳山海经谓放勲之子为帝丹朱斯则尧之授舜其事难明谓之逊国真虚语耳其疑二也　虞书舜典又云五十载陟方乃死注云死苍梧之野按苍梧者扵楚则川号汨罗在汉则邑称零陵地总百越山连五岭地气歊瘴虽使百金之子犹惮经履其途况扵万乘之君而廵幸其国其疑三也汲冡书云舜放尧帝于平阳益为啓所诛又曰太甲
　　杀伊尹文王杀季歴语异正经世人多不之信也若唘之诛益亦犹晋之杀元乎若舜禹相代事业皆成惟益覆车伏辜夏石亦犹元逊司马而致杀身之祸乎其疑四也　汤诰曰汤伐桀战于呜条之野又云汤放桀于南巢惟有慙徳而周书商祝篇称桀逊汤王位墨子曰汤以天下逊务光而使人说务光遂投清冷之泉而死汤乃即位然则汤之饰逊伪迹甚多考墨家所言雅与周书相防书云慙徳其疑五也　按武王为泰誓数纣过失亦犹近代之有吕相为晋絶秦陈琳为袁檄魏欲加之罪也能无辩乎而后来诸子乘其伪说竞列纣罪故孔子曰桀纣之不至是班生曰安有据妇人临朝刘向又曰桀纣不至扵是自古言辛癸之罪将非厚诬者乎其疑六也　微子之命曰杀武庚案禄父即商纣之子也合谋二叔徇节三监虽君亲之怨不除而臣子之诚可见考诸名教死生无慙苟以功业不成便以顽民为目如是则夏少康伍子胥亦当迹丑徒编名逆党乎其疑七也　论语曰大哉周之徳三分天下有其二犹服事商按尚书云西伯戡黎商始咎周夫姫氏爵乃诸侯而輙行征伐此则春秋荆蛮之灭诸姫论语季氏之伐颛臾也按其书曰文王受命称王有商犹存而王号遽立此即春秋楚及呉越僣号而凌天子也姫之事商当比马之臣魏必称周徳之大不亦虚伪其疑八也　论语曰泰伯可谓至徳三以天下逊按吕氏春秋所载云云斯则太王钟爱厥孙欲立其父泰伯年居长嫡地实妨贤虽欲勿逊君亲其立诸原泰伯毁兹玉体从彼祝髪者本以外絶嫌疑内懐猜忌夫子羙其因病成逊转祸为福斯则当矣如云至徳无乃谬为其誉乎其疑九也　尚书金縢篇云管蔡流言左传云周公杀管叔而放蔡叔爱王室故也按尚书君奭序云召公为保周公为师相成王为左右召公不恱斯则旦行不臣之礼挟震主之威迹居疑似虽奭犹懐愤懑况彼二叔侧闻异议能不懐猜周公遽加显戮扵友于其义薄矣而诗之所述用为羙谈何哉其疑十也
　　宋朝开寳尚书释文九年二月翰林李昉知制诰扈李穆上初准诏校定尚书释文乃诏以大宋开寳新定冠其题刻板颁行陆徳眀释文用古文尚书故命国子博士判监周惟简与太子中舎陈鄂重修定焉
　　仁宗洪范政鉴康定元年仁宗制以示辅臣
　　英宗钦明殿洪范屏治平三年六月壬子改清居殿曰钦明殿命直龙圗阁王广渊书洪范一篇扵屏时帝谓广渊曰先帝临御四十年天下承平得以无为朕方属多事岂敢自逸故命此殿名因访广渊论洪范得失对以张景所得最深以景论七篇进复召对延和曰景所论过先儒逺矣以三徳为驭臣之柄尤为善论朕遇臣下常务谦柔聴纳之间则自以刚断此屏置之左右岂特无逸之戒赐广渊御纸笔墨黄金等
　　仁宗迩英殿无逸圗皇祐四年十二月甲午尚书工部郎中知制诰王洙起居舎人知制诰蔡襄上所书无逸孝经圗初侍讲杨安国书无逸篇扵迩英阁之后屏上曰朕不欲背圣人之言当书置之左后又命侍读丁度取孝经天子孝治广要道至徳四章对为右圗令襄书无逸洙书孝经既又命翰林学士承旨王拱辰为一圗焉
　　真宗龙圗阁尚书圗祥符二年九月二十六日召宗室观于龙圗阁因览尚书圗
　　髙宗无逸图绍兴五年亲冩无逸篇为圗以掲扵讲筵
　　续书类
　　文中子续书薛収曰敢问续书之始扵汉何也子曰六国之弊亡秦之酷吾不忍闻也又焉取皇纲乎汉之统天下也其除残去秽与民更始而兴其视聴乎贾琼问续书之义子曰天子之义列于范者有四曰制曰诰曰志曰策大臣之义载乎业者有七曰命曰训曰对曰讃曰议曰诫曰谏文中子曰帝者之制恢恢乎其无所不容其有大制制天下而不割乎其上湛然其下恬然天下之危与天下安之天下之失与天下正之千变万化吾常守中焉其卓然不可动乎其感而无不通乎此之谓帝制矣　程元问叔恬曰续书之有志有诏何谓也叔恬以告文中子曰志以成道言以宣志诏其见王者之志乎其恤人也周其致用也悉一言而天下应一令而不可易非仁智博逹则天明命其孰能诏天下乎叔恬曰敢问策何谓也子曰其言也典其致也博悯而不私劳而不惓其惟策乎子曰续书之有命遂矣其有君臣经畧当其地乎其有成败于其间天下悬之不得已而临之乎进退消息不失其防乎道甚大物不废髙逝独往中权契化自作天命乎文中子曰事者【续书有事】其取诸仁义而有谋乎子曰训之兴也抑明主乎虽天子必有师然亦何常师之有惟道所存以天下之身受天下之训得天下之道成天下之务民不知其由也其惟明主乎　贾琼曰书无制而有命何也【魏而下续书无制而有命】子曰天下其无主而有臣乎曰两汉有制志何也子曰制其尽羙扵恤人乎志其慙徳扵备物乎薛収曰帝制其出王道乎曰不能出后之帝者非昔之帝也其杂百王之道而取帝名乎其心正其迹谲其乘秦之弊不得已而称之乎政则苟简岂若唐虞三代之纯懿乎　文中子曰七制之主道斯盛矣薛収曰何为其然子曰呜呼惟明王能受训収曰无制而有训何谓也子曰其先帝之制未亡乎大臣之命尚正乎【若孝武之制未亡霍光之命尚正则可以训前汉诸帝也光武之制未亡桓荣之命尚正则可以训后汉诸君也】无制而有训天下其无大过矣否则苍生不无大忧焉薛収曰赞其非古乎子曰唐虞之际斯为盛大禹臯陶所以顺天休命也文中子曰议天子所以兼采而博聴也惟至公之主为能择焉文中子曰诫其至矣乎古之明王敬慎所未见悚惧所未闻刻于盘盂勒扵几杖居有常念动无过事其诫之功乎薛収曰谏其见忠臣之心乎其志直其言危子曰必也直而不廹危而不诋其知命者之所为乎狡乎逆上吾不与也　文中子曰广仁益智莫善扵问乘事演道莫善扵对非眀君孰能广问非逹臣孰能专对乎　文中子曰有羙不天下何观君子之扵君賛其羙而匡其失也所以进善不暇天下有不安哉　文中子曰议其尽天下之心乎昔黄帝有合宫之聴尧有衢室之问舜有总章之访皆议之谓也大哉并天下之谋合天下之志而理得矣我何为哉恭已正南靣而已　文中子曰晋而下何其纷纷多事也吾视惠懐伤之舎三国将安取志乎【此明续书有志】三国何其孜孜多虞乎吾视桓灵伤之舎两汉将安取制乎【此明续书有制】贾琼习书至郅郓之事问扵子曰敢问事命志制之别子曰制命吾着其道焉志事吾着其节焉贾琼以告叔恬叔恬曰书其无遗乎书曰惟精惟一允执厥中其道之谓乎诗曰采葑采菲无以下体其节之谓乎子闻之曰凝其知书矣子曰事之扵命也犹志之有制乎非仁义发中不能济也子曰逹制命之道其知王公之所为乎其得变化之心乎逹志事之道其知君臣之所难乎其得仁义之防乎　文中子曰制命不及黄初【续书帝制公命惟汉有之不及魏矣黄初魏文帝初即位年号】志事不及太熈【续书君志臣事至晋太康而止矣不及惠帝太熈惠帝年号】董常习书告扵子曰呉蜀遂志乎【续书有魏而无呉蜀】子慨然叹曰通也敢忘太皇昭烈之懿识孔明公瑾之盛心哉董常曰大哉中国五帝三王所自立也衣冠礼义所自出也故圣贤景慕焉中国有一圣贤明之中国有并【并谓呉蜀】圣贤除之耶子曰噫非中国不敢以训　文中子曰汉魏礼乐其末不足称也然书不可废尚有近古对议存焉【续书有对议问对君髙贵乡公问诸儒经义淳于昭等对曰三王以徳化民三王以礼为治是也议若夏侯元议时事曰铨衡台阁上之分孝弟闾里下之分是也】贾琼习书至桓荣之命曰【续书有桓荣之命篇荣字春卿汉光武太子传】洋洋乎光明之业天实监尔能不以揖让终乎【初光武之东海王强为太子强让其弟阳阳立是谓明帝】　唐书王勃传勃祖通隋末居白牛溪教授门人甚众常起汉魏尽晋作书百二十篇以续古尚书后亡其序有录无书者十篇勃补元缺逸定着二十五篇
　　唐陈正卿续尚书纂汉至唐十二代诏策章疏歌颂符檄论议成书开元末上之
　　孔衍王邵拟尚书自宗周既殒书体遂废至晋广陵相鲁国孔衍删汉魏诸史取其羙词典言足为鉴者定以篇第纂成一家由是有汉尚书后汉尚书凡为二十六巻至隋秘书监王邵又录开皇仁夀时事编而次之以类相从各为其目寻其义例皆准尚书【君懋隋书虽欲祖述商周宪章虞夏观其体制乃以孔氏家语临川世说可谓画虎不成者也】




　　羣书考索卷二
<子部,类书类,群书考索>
　　钦定四库全书
　　羣书考索卷三　　　　　宋　章如愚　撰六经门
　　诗类












　　毛诗始末诗序云在心为志发言为诗故诗有六义焉一曰风二曰赋三曰比四曰兴五曰雅六曰颂一国之事系一人之夲谓之风言天下之事形四方之风谓之雅雅者正也言王政之所由废兴也政有大小故有小雅焉有大雅焉颂者羙盛徳之形容以其成功告扵神眀者也是谓四始诗之至也【出诗序】古者有采诗之官王者廵守则陈诗以观民风知得失以自考正也是以孔子录之取周诗兼商颂凡三百二十篇以授子夏子夏遂作序焉【出艺文序】古诗三千余篇至孔子去其重取可施扵礼义上采契稷中述商周之盛至幽厉之缺始扵袵席故曰闗雎之乱以为风始鹿鸣为小雅始文王为大雅始清庙为颂始三百五篇孔子皆歌之以求合韶武雅颂之音礼乐自此可得而述以备王道成六义【出史记孔子世家】秦楚之际亡其六汉兴诗分为四鲁诗起扵申公而盛扵韦贤【初申公与楚元王交俱受诗扵齐人浮丘伯申公以诗经为训故弟子自孔安国而下凡百数瑕丘江公鲁许生免中徐公皆守学教授韦贤事江公传子元成及兄子赏由是鲁诗有韦氏学王武事徐公及许生式以授张生唐生禇生由是鲁诗有张唐禇氏之学张家冇许氏之学】齐诗起扵辕固而盛扵匡衡【辕固生作传以授夏侯始昌始昌授后苍苍兼能通诗礼以授翼奉匡衡师丹伏理由是齐诗有翼匡师伏之学】韩诗起于韩婴而盛于王吉【婴推诗人之意作内外传数万言其语颇与齐鲁间殊然归一也燕赵间言诗者由韩生韩生亦以易授人韩诗有王食长孙之学王吉食生长孙顺】齐鲁盛行扵时韩诗惟燕赵间好之毛诗最后出未大显也毛诗起于毛公后传徐敖由是言诗者本之徐敖三家并立学官而毛诗至平帝时始立四家诗经同而传说或异后汉又出毛氏诗而立齐鲁韩氏其后马融郑众康成贾逵之徒皆发明毛公其学遂盛而三家浸微魏晋之时齐鲁之诗废絶韩诗虽存而益微故毛诗独行至今
　　诗序闗雎旧解云三百一十二篇并是作者着为名旧说云起此至用之邦国焉名闗雎序谓之小序自风风也讫末名为大序　闗雎序为大序余诗为小序诗序之说不同家语曰子夏习扵诗而通其义或曰出于孔子及弟子之知诗者所作郑诗谱意大序子夏作小序子夏毛公合作东汉儒林传曰卫宏从谢曼卿受学作毛诗序善得风雅之旨王肃云子夏所序诗今之毛诗是也隋经籍志曰先儒相承谓毛诗序子夏所创毛公及卫敬仲又加润益唐韩愈以为诗序非子夏所着其说不一自今观之闗雎一篇使作诗者本无序后人何遽知其为后妃之徳也鹊巢一篇使作诗者本无序后人何遽知其为夫人之徳也谓作诗本无序虽夫子之圣亦不能逆知数十百年之前诗人所作之意何从而次序之又况其为子夏者乎然则诗之有序自太史采诗之时明乎得失之迹已叙其羙刺之意扵篇之首自羙刺一言而下意者讲师之说或出扵子夏或出扵毛公与卫宏之徒非一人之手故其存扵诗者辞重复不然则六亡诗之序何以只存首之一辞如白华孝子防白之类是也盖诗之亡者经师不得而见故其序不详丝衣之序髙子曰灵星之尸也以是考之则诗序附益之辞亦皆非汉儒作明矣【或谓作诗时故有其名矣自名而下皆后世自为之何以言之盖韩诗序汉广曰悦人也序汝坟曰辞家也　匡衡习齐诗其引诗曰念我皇祖陟肇庭止韩诗言敝简在梁其鱼遗遗鲁诗言中夜之言不可道也皆有差字】　萧复以为卜子夏序韩愈常以三事疑其非至介甫独谓诗人所自制按东汉儒林传曰卫宏作毛诗序善得风雅之旨隋经籍志曰先儒相承谓毛诗序子夏所创毛公及卫公所润益愈之言盖夲扵此韩诗序芣苢曰伤夫也汉广曰恱人也序若诗人所自载毛公犹愈诗也不应不同则是不出一人之手眀矣【晁氏志】　按旧唐书艺文志云韩诗二十卷注谓卜商序韩婴撰又有韩诗外传二十巻毛诗十卷注谓毛苌传毛诗集序二卷注亦谓卜商序然则韩诗序见史传者考之与毛诗絶不同
　　序诗之次周召风之正经固当为首自卫而下十有余国编比先后旧无明説　欧阳氏曰周南召南邶卫王郑齐豳秦魏唐陈曹此孔子未删之前周太师乐歌之次第也【季札观乐扵鲁次序如此】周召卫王郑齐卫唐秦陈桧曹豳此今诗次第也周召卫桧郑齐魏唐秦陈曹豳王此郑氏诗谱次第也【孔氏曰郑谱以郑因虢郐之地而国之先谱郐事然后谱郑王在后者退就雅颂并言王世故耳】　诗正风周南召南【周南十一篇起闗雎止麟之趾召南十四篇起鹊巢止驺虞】王化之夲也二南之风变故次之以卫卫一国也而三其名志卫首恶灭与国也【十九篇起柏舟止二子乘舟十篇起栢舟止载驰卫十篇起淇澳止木】诸侯相并王迹灭矣雅亡而为一国之风故次之以王【王十篇起黍离止丘中有麻】王制不足以统临天下而畿内之诸侯若郑者亦自为列国故次以郑【郑二十一篇起缁衣止溱洧】君臣上下之分失而人伦乱故次之以齐【齐十】一【篇起鸡鸣止猗嗟】天下之风至此则无不变之国魏舜禹之都唐帝尧之国其遗风虽存今亦变矣故次之以魏唐【魏十篇起葛屦止硕防唐十二篇起蟋蟀止采苓】先代之风化既冺天下相胥而夷矣故次之以秦【秦十篇起车邻止权舆】夷狄之化行圣王之流风尽矣陈舜之后风化所厚也圣人之典法所在也而今也风化熄而典法亡矣故次之以陈【陈十篇起宛丘止泽陂】人情廹扵危亡则思治安故思治者乱之极也故次之以桧曹【桧四篇起羔裘止匪风曹四篇起浮蝣止下泉】乱既极必有治之之道周家之始盖甞由之矣故次之以豳【豳七篇起七月止狼防】言变之可正所以识王业之兴也王业成而为政扵天下故次以雅雅者王之政也小之先大固有序也【自鹿鸣止菁莪凡二十二篇为正小雅内亡其六自六月止何草不黄五十八篇为变小雅自文王止巻阿十八篇为正大雅自民劳止召旻十二篇为变大雅】天下之治始扵正风以风天下其终也功徳可以告扵神明终始之义也故次之以颂【自清庙止赉般三十一篇为周颂】颂之有鲁盖生扵不足也【自駉止閟宫四篇是为鲁颂】商则颂前代之羙不可废也故附扵其后【自那止商武五篇为商颂】襄公二十九年季札请观周乐扵鲁而豳居秦上秦在魏前陈在唐后不能无差盖是时诗未叙扵圣人之手哀公十一年孔子自卫反鲁然后乐正雅颂各得其所上距季札时盖六十有二年【以小雅为周之衰者季札也王通反其说谓盛而非衰以豳为乐而不滛者季札也王通反其説谓勤而不怨】
　　诗乐周礼大司乐掌成均之法以治建国之学政而合国之子弟焉以乐徳教国子中和祗庸孝友以乐语教国子兴道讽诵言语以乐舞教国子舞云门大卷【音权】大咸大防【上昭反】大夏大濩大武　乐师凡射王以驺虞为节诸侯以貍首为节大夫以采苹为节士以采蘩为节　及彻帅学士而歌彻【注云彻者在周颂臣工之什】　太师教六诗曰风曰赋曰比曰兴曰雅曰颂以六徳为之夲以六律为之音　瞽蒙掌九徳六诗之歌以役太师【前汉礼乐志周礼既备而其器用张陈周】官具【焉典者自卿大夫帅瞽以下皆选有道徳之人朝夕习业以教国子国子者卿大夫之子弟也皆学歌九徳诵六诗习六舞五声八音之和然自雅颂之兴而所承衰乱之音犹在是谓滛过凶嫚之声为设禁焉】　仪礼乡饮酒礼工歌鹿鸣四牡皇皇者华笙南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪乃合乐周南闗睢葛覃巻耳召南鹊巢采蘩采苹【孔氏曰召南三篇越草虫而取采苹盖采苹旧在草虫之前孔子以后简札始倒】工告扵乐正曰正歌备　乡射礼乃合乐周南闗雎葛覃卷耳召南鹊巢采蘩采苹告扵乐正曰正歌备　燕礼工歌鹿鸣四牡皇皇者华笙奏南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪遂歌乡乐周南闗雎葛覃卷耳召南鹊巢采蘩采苹太师告于乐正曰正歌备大射礼乃歌鹿鸣三终乃管新宫三终【其篇亡】奏貍首以射【射义天子以驺虞为节诸侯以貍首为节卿大夫以采苹为节士以采蘩为节诗云曾孙侯氏四正具举大夫君子凡以庶士小大莫处御于君所以燕以射则燕则誉注云驺虞采苹采蘩今诗篇名貍首逸曾孙侯氏是也　国语叔孙穆子聘于晋晋悼公飨之乐及鹿鸣之三而后拜乐三晋侯使行人问焉对曰夫先乐金奏肆夏繁遏渠天子所以飨元侯也夫歌文王大明緜则两君相见之乐也皆非使臣之所敢闻也今伶箫咏歌鹿鸣之三君之所以贶使臣臣敢不拜贶夫鹿鸣君之所以嘉先君之好也敢不拜嘉四牡君之所以章使臣之勤也敢不拜章皇皇者华君教使臣曰每懐靡及诹谋度询必谘扵周敢不拜教】　左氏传呉公子札来聘请观于周乐使工为之歌周南召南曰羙哉始基之矣犹未也然勤而不怨矣为之歌【蒲对反】卫曰羙哉渊乎忧而不困者也吾闻卫康叔武公之徳如是是其卫风乎【聴声以为别故有疑言】为之歌王曰羙哉思而不惧其周之东乎为之歌郑曰羙哉其细已甚民弗堪也是其先亡乎为之歌齐曰羙哉泱泱【于良反】乎大风也哉【泱泱宏大之声】表东海者其太公乎国未可量也为之歌曰羙哉荡乎乐而不滛其周公之东乎为之歌秦曰此之谓夏声【秦本在西戎汧陇之西秦仲始有车马礼乐去戎狄之音而有诸夏之声故谓之夏声】夫能夏则大大之至也其周之旧乎为之歌魏曰羙哉沨沨【扶弓反】乎【沨沨中庸之声一】大而婉险而易行以徳辅此则明主也为之歌唐曰思深哉其有陶唐氏之遗民乎不然何忧之逺也非令徳之后谁能若是为之歌陈曰国无主其能久乎【滛声放荡无所畏忌故曰国无主】自郐【古外反】以下无讥焉为之歌小雅曰羙哉思而不贰怨而不言其周徳之衰乎犹有先王之遗民焉为之歌大雅曰广哉熈熈乎【熈熈和乐之声】曲而有直体【论其声】其文王之徳乎为之歌颂曰至矣哉直而不倨曲而不屈迩而不偪逺而不擕迁而不滛复而不厌【扵艳反】哀而不愁乐而不荒用而不匮广而不宣施【矢豉反】而不费取而不贪处而不底行而不流五声和八风平节有度守有序盛徳之所同也【颂有殷鲁故曰盛徳之所同】
　　六义风大序曰风风也教也风以动之教以化之程氏曰风者风以动之上之化下下之风上凡所刺羙皆是也　赋郑氏周礼注曰赋之言铺也直铺陈善恶程氏曰赋者谓铺陈其事如齐侯之子卫侯之妻是也比郑司农周礼注曰比者比方扵物　程氏曰以物
　　相比狼防其胡载疐其尾公孙硕肤赤舄几几是也兴孔氏曰兴者起也程氏曰因物以起兴闗闗雎鸠瞻彼淇澳是也　雅大序曰雅者正也　程氏曰雅者正言其事天生烝民有物有则民之秉彜好是懿徳是也颂大序曰颂者羙盛徳之形容以其成功告扵神明
　　者也　程氏曰颂羙之言也如于嗟麟兮有斐君子终不可谖兮是也
　　四始大序上以风化下下以风刺上主文而谲谏言之者无罪闻之者足以戒故曰风至于王道衰礼义废政教失国异政家殊俗而变风变雅作矣国史明乎得失之迹伤人伦之废哀刑政之苛吟咏性情以风其上逹于事变而懐其旧俗者也故变风发乎情止乎礼义发乎情民之性也止乎礼义先王之泽也是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者羙盛徳之形容以其成功告扵神明者也　郑氏诗谱序文武时诗有周南召南雅有鹿鸣文王之属及成王周公致太平制礼作乐而有颂声兴焉盛之至也夲之由此风雅而来故皆录之谓之诗之正经孔子录懿王夷王时诗迄扵陈灵公滛乱之事谓之变风变雅【孔氏曰变风之作齐卫为先陈最在后变雅则处其间齐哀公当懿王卫顷公当夷王陈灵公鲁宣公十年为其臣夏徴舒所弑变雅始扵厉王变雅亦称雅者王政仍被邦国所以亦名为雅及平王东迁其政才行境内是以变为风焉】　孔氏曰王道衰诸侯有变风王道盛诸侯无正风王道明盛政出一人诸侯不得有风王道既衰政出诸侯故各従其国有羙刺之别也正经述大政为大雅述小政为小雅有大雅小雅之声王政既衰变雅兼作取大雅之音歌其政事之变者谓之变大雅取小雅之音歌其政事之变者谓之变小雅故变雅之羙刺皆由音体有小大不复由政事之小大也颂者羙盛徳之形容以其成功告扵神明者也惟周颂尔商颂虽是祭祀之歌祭其先王之庙述其功徳非以成功告神鲁颂颂僖公功徳才如变风之羙者耳又与商颂异也　史记孔子世家曰闗雎之乱以为风始鹿鸣为小雅始文王为大雅始清庙为颂始　李氏曰是四始以下皆诗之至也
　　五际翼奉初学齐诗闻五际之要十月之交萹知日食地震之效昭然可明犹巢居知风穴居知雨【前本传】郑作六艺论引泛歴枢云午亥之际为革命卯酉为改正辰在天门出入聴夘天保也酉祈父也午采芑也亥大明也亥为革命一际也辰则为天门出入侯聴二际也夘为隂阳交际三际也午为阳谢隂兴四际也酉为隂盛阳微五际也其诗含此五际【诗大序疏】　易有隂阳诗有五际注应劭曰君臣父子兄弟夫妇朋友也孟康曰诗内传曰五际夘酉午戌亥也隂阳终始际防之嵗扵此则有变改之政也【前翼奉传】　诗有五际推得失考天心以言王道之安危【同上】
　　章句音韵孔氏曰风雅之篇无一章者颂者述成功以告神故一章而已【后汉祭祀志东平王苍议诗传曰颂者成也一章成篇冝列徳故登歌清庙一章】鲁颂不一章者鲁颂羙僖公之事非告神之歌也商颂长发殷武重章者或诗人之意所作不同诗之大体必须依韵其有乖者古人之韵不协尔之兮矣也之类本取以为辞虽在句不以为义故处末者皆字上为韵左右流之寤寐求之其实七兮迨其吉兮之类是也亦有即将助句之字以当声韵者是究是圗亶其然乎其虚其邪既亟只且之类是也
　　巻帙孔氏曰汉初为传训者皆与经别行三传之文不与经连故石经书公羊传皆无经文艺文志云毛诗经二十九卷毛诗故训传三十卷是毛为诂训亦与经别也又马融为周礼之注乃云欲省学者两读故具载夲文然则后汉以来始就经为注未审此诗引经附传是谁为之其毛诗二十九卷不知并何卷也
　　孔子读诗孔子读诗及小雅喟然而叹曰吾扵周南召南见周道之所以盛也扵柏舟见匹妇执志之不可易也扵淇澳见学之可以为君子也扵考槃见遁世之士而不闷也于木见苞苴之礼行也扵缁衣见好贤之心至也扵鸡鸣见古之君子不忘其敬也扵伐檀见贤者之先事后食也扵蟋蟀见陶唐俭徳之大也扵七月见豳公之所以造周也扵东山见周公之先公后私也扵狼防见周公之逺志所以为圣也扵鹿鸣见君臣之有礼也扵彤弓见有功之必报也扵羔羊见善政之有应也【孔丛子】
　　赋诗卢蒲癸曰赋诗断章注譬如赋诗取其一章而已【左襄二十八年】秦伯享晋公子公子赋河水公赋六月注古者礼防因古诗以见意故言赋诗断章也【僖二十三年】戎子驹支对范宣子云云赋青蝇而退注青蝇诗小雅取其恺悌君子无信防言【襄十四年】齐庆封来聘鲁鲁叔孙与庆封食不敬为赋相防亦不知也【二十七年】赵孟入于郑郑伯享之子皮戒赵孟赋瓠叶穆叔曰赵孟欲一献子其従之【昭元年】季武子如晋拜师晋侯享之范宣子为政赋黍苖季武子再拜赋六月【襄十九年】齐侯郑伯如晋晋侯兼享之国景子相齐侯赋蓼萧子展相郑伯赋缁衣又曰国子赋辔之柔矣子展赋将仲子兮【二十六年】晋范宣子来聘宣子赋摽有梅季武子赋角弓宾将出武子赋彤弓【襄八年】季武子如宋致女复命公享之赋韩奕之五章穆姜出扵房敢拜大夫之重勤赋绿衣之卒章【成九年】郑子皮赋野有死麕之卒章赵孟赋棠棣且曰吾兄弟比以安【昭元年】小邾穆公来朝季平子赋采菽穆公赋菁莪昭子曰不有以国其能久乎【十七年】韩宣子聘于卫卫侯享之北宫文子赋淇澳宣子赋木【二年】宋公享昭子赋新宫昭子赋车辖注将为季孙迎宋公女故赋之【二十五年】公享韩宣子季武子赋緜之卒章韩宣子赋角弓季武子拜既享宴于季氏有嘉树焉宣子誉之武子曰敢不封殖此树以无忘角弓遂赋甘棠【二年】郑六卿饯韩宣子于郊宣子曰二三君子请皆赋起亦以知郑志子赋野有蔓草子产赋郑之羔裘子太叔赋褰裳子游赋风雨子旗赋有女同车子栁赋萚兮宣子喜曰郑其庶乎【十六年】郑伯与公宴于棐子家赋鸿鴈文子赋四月子家赋载驰之四章文子赋采薇之四章郑伯拜公答拜【文十三年】楚令尹享赵孟赋大眀之首章赵孟赋小宛之二章注小宛取其各敬尔仪天命不又以戒令尹【昭元年】季武子如宋受享赋棠棣之七章以卒归复命赋鱼丽之卒章公赋南山有台武子曰臣不堪也云云【襄二十年】郑伯享赵孟孟曰七子従君以宠武也请皆赋以卒君贶亦以观七子之志子展赋草虫伯有赋鹑之贲贲子西赋黍苖之四章子产赋隰桑子太叔赋野有蔓草印段赋蟋蟀公孙段赋桑扈卒享文子告叔向曰伯有将为戮矣【二十七年】穆叔如晋见中行献子赋祈父见范宣子赋鸿鴈之卒章【十六年】申包胥依庭墙而哭七日秦哀公为之赋无衣九顿首而坐【定四年】楚防罢如晋晋侯享之将出赋既醉叔向曰防氏之有后扵楚国也宜哉【襄二十七年】郑伯如楚子产相楚子享之赋吉日【昭三年】晋侯与诸大夫宴于温使诸大夫舞曰歌诗必类齐髙厚之诗不类荀偃怒且曰诸侯有异志矣【襄十六年】宋华定来聘通嗣君也享之为赋蓼萧不知又不答赋昭子曰必亡宴语之不懐宠光之不宣令徳之不知将何以在【昭十二年】寗武子来聘公与之宴为赋湛露及彤弓不辞又不答赋使行人私焉对曰昔诸侯朝正扵王扵是乎赋湛露则天子当阳诸侯用命也诸侯敌王所忾而献其功王扵是赐之彤弓一彤矢百弓矢千【文四年】
　　二南之诗闗雎之诗用之乡人焉用之邦国焉言自乡人以至于邦国皆可得而用也仪礼乡饮酒礼曰乡大夫賔兴其贤能乃合乐周南闗雎召南鹊巢是用之乡人也燕礼曰诸侯之扵賔客遂歌乡乐周南闗雎召南鹊巢是用之邦国也自上而下皆可得而用则正夫妇之道人所当为也　夫诗之首二南犹易之首乾坤书之首典谟也以二南分系扵周公召公者以其有王者诸侯之风也故孔子删诗列之以冠篇首盖所以示正始基王化也自二南以下说者皆谓之变风则可以先后次序论矣
　　平王降为国风周平王东迁政遂微弱化之所被止及郊圻诗作扵卫顷国地狭扵千里徒以天命未改王爵犹存不可过后扵诸侯
　　诗与列国不同诗乃周公陈王业艰难之事欲尊周公使专一国故次列国之末居小雅之前欲兼上下之羙非列国之例也　一说言周公之徳髙扵诸侯事同扵王政处诸国之后不与诸侯为伦次小雅之前其近堪为雅也
　　诗备风雅颂七月八章上下章风中四章雅下二章颂风者诸侯之政教凡系水土之风气谓之风若女心伤悲殆及公子同归是也雅者正也王者设教以正风作酒飬老是人君之羙政若为此春酒以介眉夀是也颂者羙盛徳之形容成功之事若朋酒斯享万夀无疆是也
　　鲁颂先商颂考颂者羙诗之名鲁人不得作风以其用天子之礼故僣天子羙诗之名改称为颂非用颂之比也孔子以其同有颂名故取以备三颂耳置以商颂之前以鲁周之宗亲同姓故使之先商者周太师而有商颂郑氏曰周用六代之乐故有之【并出诗疏】
　　三家言诗不同诗经二十八卷鲁齐韩三家　申公作鲁诗　后苍作齐诗　韩婴作韩诗　以齐鲁韩之义可见者较之独毛诗率与经传合欧阳公曰闗雎正风之首而齐鲁韩三家皆以为康王政衰之刺诗也【杜钦传曰佩玉晏鸣闗雎叹之瓉曰此鲁诗也后汉明帝诏曰昔应门失守闗雎刺世薛君韩诗章句曰今内倾于色故咏闗雎说淑女以刺时】翼奉习齐诗【五际夘酉午戌亥也】司马迁言商颂乃作扵宋襄公之世【韩诗章句商颂羙襄公也】其他如鹿鸣四牡皇皇者华之类皆为康王时诗王风为鲁诗鼓钟为昭王诗【并晁补之序论】其与毛诗异同不可悉举贾谊以驺虞为天子之囿以木为下之报上刘向以卫宣夫人作柏舟黎庄公夫人作式微陈妇道蔡人之妻作芣苢至扵賔之初筵或以为卫武公饮酒悔过作也采薇之诗又以为懿王时戎狄交侵诗人歌之曰靡室靡家猃狁之故【前匈奴传】　类皆三家之说也雄亦曰周康之时颂声作乎下闗雎作乎上习治也
　　大小毛公诗河间献王博士毛公善说诗献王号之曰毛诗【正义】谱云大毛公为训诂传扵其家河间献王得而献之以小毛公为博士然则大毛公为传小毛公题而曰毛也
　　郑氏笺其失愈多不谏而入郑以为入宗庙狼防言周公安闲得扵防疑之中故有公孙硕肤赤舄几几之句而郑谓之公孙庭燎见宣王之怠政而郑以为不设鸡人之官绿衣之诗而郑氏又以为禒诸类此不可悉数逸诗周礼趋以采荠【注云乐名或曰逸诗】诸侯以貍首为节【注云逸诗】语曰唐棣之华偏其反而【注云逸诗】春秋之诗赵衰赋河水祭公赋祈招宋公赋新宫【仪礼云周公所有曰升歌鹿鸣下管新宫汉明帝飬老常取而歌之】汉儒林传有歌骊驹【释曰诗逸篇也】又左传国子赋辔之柔矣　左传庄公二十二年田敬仲曰翘翘车乘招我以弓岂不欲往畏我友朋襄八年郑子驷曰俟河之清人夀防何兆云询多职竞作罗谋之多族民之多违事滋无成襄二十七年君子曰何以恤我我其収之其向戌之谓乎昭四年子产作丘赋云诗曰礼义不愆何恤乎人言
　　训诂传授　鲁诗浮丘伯【见楚元王下】　鲁申公楚元王少时好诗与鲁生白生申生俱受诗浮丘伯文帝时申公为诗最精以为博士元王好诗诸子读诗申公始为诗传号鲁诗元王亦次之号元王诗世或有之【元王传】　韦贤治诗事博士大江公及许生由是鲁诗有韦氏诗【申公传】　韦元成【见韦贤下】　江公为博士为鲁诗宗【王式传】　申公授瑕丘江公　江公及鲁许生免中徐公皆守学教授　赵绾亦尝受诗申公为御史大夫【申公传】　楚元王【见申公下】　薛广徳以鲁诗教授楚国龚胜【本传】　齐诗辕固固齐人治诗武帝立以贤良召诸儒多毁曰固老罢归之公孙亦召仄目而事固固曰公孙子务正学以言毋曲学以阿世诸齐以诗显皆固之子弟也【出夲传】　景鸾能理齐诗作诗解【夲传】　翼奉治齐诗【夲传】　后苍字近君通诗为博士授翼奉萧望之匡衡　匡衡授师丹伏理　师丹治诗事匡衡【本传】　匡衡好学诸儒为之语曰无说诗匡鼎来匡语诗解人頥射策甲科萧望之梁丘贺问衡对诗诸大义其对深羙【本传】　韩诗韩婴燕人推诗人之意作内外传数万言其语颇与齐鲁间殊然归一也【同上】燕赵间言诗者由韩生赵子事韩生授蔡谊谊授食子公与王吉食子公授栗丰吉授长孙顺　召驯字伯春少习韩诗以志义闻乡里号曰徳行恂恂召伯春【同上】杜抚受业扵薛汉定韩诗章句后归乡里教授沉静乐道其所作题约义通学者传之曰杜君法【同上】　薛汉世习韩诗父子以章句著名当世言诗者推汉为长【同上】　赵子　蔡谊　食子公　王吉　栗丰　长孙顺【并见韩婴下】　毛诗毛公初孔子以诗授卜商商为之序以授曾申申授李克克授孟仲子仲子授根牟子牟子授荀卿卿授毛亨亨作故训传以授毛苌以二公之所传故名其诗曰毛诗【诗闗雎疏】　毛公赵人治诗为河间献王博士授贯长卿长卿授解延年延年授徐敖由是言毛诗者夲之徐敖【本传】　贯长卿【见毛公下】解延年【见毛公下】　徐敖【同上】　郑元取毛氏训诂所不尽及异同者续之为注解谓之笺笺荐也主荐成毛意【诗疏】　卫宏初谢曼卿善毛诗乃为其训宏从曼卿受学因作毛诗序善得风雅之旨于今传于世　贾逵作毛诗传【卫宏传】　郑元作毛诗笺【同上】　马融作毛诗传【同上】　郑众作毛诗传【同上】
　　文中子续诗薛収曰敢问续诗之备六代何也子曰其以仲尼三百始终扵周乎収曰然子曰余安敢望仲尼然至兴衰之际未尝不再三焉故具六代始终所以告也　薛収问续诗子曰有四名焉有五志焉何谓四名一曰化天下所以风天下也二曰政蕃臣所以移其俗也三曰颂以成功告扵神明也四曰叹以陈诲立诫于家也凡此四者或羙焉或勉焉或伤焉或恶焉或诫焉是谓五志　子谓续诗之有化其犹先王之有雅乎续诗之有政其犹列国之有风乎　子曰变风变雅作而王泽竭矣变化变政作而帝制衰矣　文中子曰诸侯不贡诗天子不采风乐官不逹雅国史不明变呜呼斯则久矣诗可以不续乎　李百药见子而论诗子不答百药退谓薛収曰吾上陈应刘下述沈谢【魏应璩刘公干梁沈约谢灵运】分四声八病刚柔清浊各有端绪音若埙箎而夫子不应我其未逹欤薛収曰吾尝闻夫子之论诗矣上眀三纲下逹五常扵是正存亡辨得失故小人歌之以贡其俗君子赋之以见其志圣人采之以观其变今子营营驰骋乎末流是夫子之所痛也不答则有由矣　子谓叔恬曰汝不为续诗乎则其扵七代损益终懑然也子谓续诗可以讽可以逹可以荡可以独处出则弟入则孝多见治乱之情
　　晋束晳补亡诗补南陔白华华黍由庚崇丘由仪诗六首
　　许叔牙诗纂义唐贞观许叔牙为洪文馆直学士扵诗尤防献纂义十篇御史大夫髙智周见之曰欲明诗者宜先读此
　　草木虫鱼圗唐开成中文宗命集贤院修撰诗草木虫鱼圗并绘物象大学士杨嗣复学士张次宗上之



　　羣书考索巻三
　　钦定四库全书
　　羣书考索卷四　　　　　宗　章如愚　撰六经门
　　周礼类




　　周礼始末法始伏羲而成乎尧备乎周周公相成王建六官分六职礼乐政事粲然大备即其设位言之则谓之周官即其制作言之则谓之周礼前乎周者非无礼也在金天时司徒曰祝鸠氏司马曰鵙鸠氏司宼曰爽鸠氏司空曰鸣鸠氏司事曰鹘鸠氏在帝舜时曰治官有百揆教官有司徒礼官有秩宗政官刑官有士事官有司空唐虞官百夏商官倍则官固有数矣虞书有二典夏书有政典固有名矣甘誓乃召六师而曲礼六大五官先儒以为商制至周则因习以崇之赓续以终之仲长统以周礼为之经礼记为礼之传贾公彦云按书传周公一年救乱二年伐商三年践奄四年建侯卫五年营成周六年制礼作乐七年致政成王所制之礼即此周礼也若稽周室随时制宜兵刑之官分为二礼乐之官合为一略天地详人事六卿分职各率其属以倡九牧阜成兆民为治之道罔不具举后之言治者必稽焉后周之衰诸侯将逾法度恶其害己灭去其典籍孔子时已不具自秦孝公用商君其政与周官相反始皇疾恶欲絶灭之焚烧独悉是以隠藏百年汉兴言礼自髙堂生萧奋孟卿后苍戴圣是为五传弟子若夫周礼其出最后武帝除挟书之律开献书之路河间献王献入于秘府五家之儒莫得见焉【或谓武帝时有李氏上周官五篇复入于秘府】至孝成时刘向子歆校理秘书见之始得列序着于録略然冬官亡矣以考工记足之考工记乃前世能识古制者作时众儒并出共排以为非惟歆独识而五官亦有残缺歆之末年始信其为周公致太平之迹按艺文志周官经制礼记所谓礼经是也经礼三百注曰谓周礼也然六官之属三百六十举成数也王莽时歆奏置愽士奈何通天下兵革并起疾疫防荒弟子死葬徒有河南缑氏及杜子春在颇识其説贾徽及子逵郑兴及子众大夫者兴也司农者众也又以经书转相证为解其时卫次仲贾景作马季良亦皆作周礼训诂郑康成作礼注多引杜子春郑大夫司农之义然则周礼始于刘歆而成于康成其后唐贾公彦又撰周礼疏五十卷众所解説近得其寔独以书序言成王既黜殷命还归在丰作周官则此周官也失之矣逵以六卿大夫则冢宰以下及六遂为十五万家絙千里之地甚缪马为武都守郡小少事乃述平生之志着易尚书诗礼传皆就惟念前业未毕者惟周官年六十有六目瞑意倦自力补之谓之周官传也初河南杜子春年且九十能通其义识其説郑众贾逵往受业焉林孝存以为不验之书故作十论七难以排之何休亦以为隂谋之书康成独知圣法故能答其论难且序世祖以来通人达士皆作训诂使周官之不衰郑氏力也厥后于宝王邵之徒有为义疏有为论评者与夫礼帖礼钞之类莫可胜纪而世罕得其传岂非华多实少不足以行逺欤惟康成之注贾公彦之疏学者用其説乆矣惜乎理多错缪未尽至当之归欲振斯典宜有所待训诂传授刘歆校理秘书始得列序着于録略始奏立学官　杜子春承平初年九十家于南山能通其读识其义　郑兴好古学尤明左氏周官其子郑众传周官【后本传】　郑众见郑兴下　马融马融作周官传授郑郑作周官注【董钧传】　贾徽徽及子逵受业于杜子春　贾逵见贾徽下　郑以为括囊大典网罗众家是以周礼盛行【礼天官疏】郑为之注【三礼正义】周礼起于成帝刘歆而成于郑元附离之者大半故林孝存以为末世渎乱不验之书故作十论七难以排之何休以为六国隂谋之书惟有郑元知周礼乃周公致太平之迹故能答林硕之论难【贾公彦疏】　王肃魏志肃初善贾马而诋郑　干宝晋书不载师承
　　孔子述职方述职方以除九邱疏云即周礼也【尚书序】韩宣子见周礼韩宣子所见盖周之旧典礼经也【左传】文中子言周礼子居家不暂舍周礼门人问子子曰先师以王道极是也如有用我则执此以往通也宗周之介也敢忘其礼乎子曰周礼其敌于天命乎【文中子】唐太宗论周礼唐太宗召魏征入曰朕昨夜读周礼真圣作也首篇云惟王建国辨方正位体国经野设官分职以为人极诚哉深乎良乆谓征曰朕思之不井田不封建不肉刑而欲行周公之道不可得也【文中子】周礼之名经礼谓周礼也周礼六篇其官有三百六十【上文注】
　　周礼缺文仪礼有啬夫之官而周礼不载国语有司商之官而周礼不録説者谓冬官之属故缺然啬夫农官也司商财官也宜属于地官而不载意者三官之中亦有亡缺欤
　　始作之意舘阁书目曰成王作洛邑周公法天地四时建六官以行政若后世所谓职官者耳礼经散亡故取此而归之于礼　居摄而作六典之职谓之周礼营邑于土中七年致政于成王以此礼授之使居雒邑治天下【礼天官序】　周礼仪礼并周公所记所谓礼经三百则周礼也威仪三千则仪礼也【三礼正义】先君周公制周礼曰则以观德德以处事事以度功功以食民官惟王建国辨方正位体国经野设官分职以为民极乃立天官冢宰使帅其属而掌邦治以佐王均邦国乃立地官司徒使帅其属而掌邦教以佐王安扰邦国乃立春官宗伯使帅其属而掌邦礼以佐王和邦国乃立夏官司马使帅其属而掌邦政以佐王平邦国乃立秋官司防使帅其属而掌邦禁以佐王刑邦国冬官考工记郑注云此篇司空之官也亡以此备数且圣人建官治事名之所命莫不有义名曰宰以制变为义名曰夫以帅人为义以正人则曰正以长人则曰伯饔言食之熟亨言气之通已疾者医养阳者酒职主也典常也有藏则置府府治藏故尔有书则置史史掌书故尔乡内乡比闾族党州乡是谓乡官遂外遂邻里鄼鄙县遂是谓遂官山则土之所积川则水之所流虞以虞其物衡以平其政司者伺察之谓氏者世守之称掌则以手尚之守则固以守之尊其智故称大夫卑其任故称人揔则大别则小言大所以别于小也入为内出为外言内所以别于外也平其土之逺近故以均名之成其贾之多寡故以质名之胥养人者也又能助上焉师教人者也又能为物主焉训而发之则谓之训祭祀有宗则谓之宗卜以而知象筮以蓍而知数乐则声音之所自出籥则律吕之所自生人尚口接神者祝也人为人交神者巫也属于人而为仆力之强而为右臣则通乎君隷则本于主以耕为道者牛以行为事者马有牧以养其形有圉以制其性闾言其同闾门县言其首在下甸则田法在是也乃若包地而田亦谓之甸焉士则事人事事也乃若刑官尚察亦谓之士焉子为尊者屈以其卑故尔贲谓趍而利以其勇故尔谓之士则所掌者止于士谓之方则所掌者通于方进侍而为御刑人而为防讶所以逆之禁所以止之或囚或戮以施其刑威有都有家以分其采地轮则运而无穷车则载而有节以梓为名者凡以取其材之美也以匠为名者凡以取其器之利也　内宰下大夫二人命士十二人自内小臣奄竪凡将命洒扫之人自九嫔御妇祝史凡内官自典妇功服饰织纴凡治内之命士皆属焉而隷于冢宰盖女宠近习所以移人主之德大臣揔之则无得逾节诗称皇父作相膳夫内史皆得人巷伯之雅寺人为之虽奄官亦吝其选晋侯近女而惑医和以为赵孟之咎古人致君二南之化其道由此　冢宰之尊宜于细务有所不屑也以今观之自宫正膳夫医师酒正内宰而下无不揔焉何哉盖出纳之要职宿卫之亲臣奉供之近习玉府财用之司存宫中使令之嬖宻凡其布列于王宫之内外而迫近于人主之左右者无不揔之诚以君心之所关系甚重也是以士大夫之职业有所统而不敢或肆人主之心术有所碍而不敢自私纪纲不散名分不易爵以不轻而左右前后之臣侍从仆御之士宴安玩狎之际无敢蛊壊人主之心术而侵窃大臣之权柄者体统之正孰大于此　古者官不必备惟其人而已有其人则备无其人则兼是以周官之作实放唐虞之制而官事不摄吾夫子所以深责管仲变先王之制也以三公言之召公为保周公为师而太傅无有焉二公实兼之也周公既没召公为保而太师太傅无有焉召公实兼之也乃同召太保奭芮伯彤伯毕公卫侯毛公是六卿之长召公又兼之不惟此也当是时六卿之官亦不必备周公以三公兼冢宰召公以三公兼宗伯苏公以三公兼司防毕公毛公以三公而兼司马司空惟成王之季年芮伯彤伯卫侯寔领司徒宗伯司防之职其余大抵皆兼官也其大者犹兼况于百官羣有司乎尝以周礼考之二乡则公一人是三公兼乡老也一乡则卿一人是六卿兼乡大夫也军将皆命卿是六卿又兼六军之将也甚者太公以太师而兼司盟之职载在盟府太师职之是也苏公以三公而兼太师之职太史司防苏公是也　师氏以道德教国子以媺诏王而已其徒百二十人何哉盖居虎门之左司王朝帅四夷之隷守王门是其徒不得不多也　六官各六十凡三百六十周天之数也治官之属六十三教官之属七十九礼官之属七十一政官之属七十刑官之属六十有六而小宰皆曰六十举成数尔考工记官凡三十而辀人不与其数者一器而工聚焉者车为多故也　乡大夫卿也而谓之大夫王制曰诸侯之上大夫卿则卿固可谓之大夫矣卿知进止之义大夫以智帅人者也进止所以事上帅人所以临下列职于朝则名之曰卿正其位也分治六乡则名曰大夫非卑之也盖掌乡之政教禁令非以智帅人不可也故卿大夫之职所以异于他官者以此都家环于王畿所谓内诸侯也故每重其事焉朝大夫王官也天子之士眡诸侯之卿礼彼其有治于国而置官以掌之爵虽士也岂嫌以大夫名之哉惟智足以帅人然后能应事故以告其君长也
　　公孤不言职按周官三公论道经邦爕理隂阳三孤贰公化寅亮天地弼于一人周官一书自冡宰以下无不登载而公孤以下独缺书者何哉夫朝士掌外朝之法左九棘孤卿位焉右三槐三公位焉非不言公孤也特不言职耳
　　府史胥徒自士以下皆有府史贾胥徒乃庶人之在官者皆禄于公上其数不可以一端备所以五官之长府六人史胥各十二人徒百有二十人与夫御史掌賛书其史则众甸师掌耕耨王籍其徒则多庖人之贾有八职之贾有四外是则角人之类有府无史眡祲之类有史无府医师之类有徒无胥卿大夫之类无府史贾胥徒非特此也有奄有奚有士有庶子女酒女浆之不同盖圣人设法岂有私意哉大抵其职或有或无其数或多或寡各称其任斯可矣
　　封建孟子曰公侯皆方百里伯七十里子男五十里王制曰公侯田方百里伯七十里子男五十里郑子产曰天子之地一圻【千里也】列国一同【百里也】参之于书列爵惟五分土惟三其制固无异也然大司徒诸公之地封彊方五百里侯之地封疆方四百里伯之地封彊方三百里子之地封彊方二百里男之地封疆方一百里既与诸经不同而分土惟三又与武成不合或曰大国不过百里王制指邦国之田而言之谓其寔地也周礼所谓大国五百里者指其封疆之广而言之也又王制谓山川林麓城地涂巷三分去一则仅余其七耳又大司徒不易之田家百畆一易之田家二百畆再易之田家三百畆又有附庸之不能自通于天子者皆总于大国而言之又有间田之待未命者与夫加地进律者【左传鲁无赋于司马邾赋六百乗君之私也皆附庸晋郑之间有隙地焉此间田也襄王与晋南阳之田此加地也】周官之制公方五百里以千里之州仅可封四公耳安得以地给之乎盖周之上公惟杞宋耳虽周召之勲劳犹侯爵也等而下之则子男附庸之国盖多矣或者又曰诸侯有功则加地进律不朝则贬爵削邑盖不能无损益如司徒所载谓其加封极乎此而不得过未必尽然也又曰孟子谓周公之封于鲁地方百里地非不足而俭于百里也而明堂位乃以为鲁封方七百里此盖出于成王之特赐以昭周公之德其説非也尚书王制孟子公孙侨皆谓诸侯爵分五等地分三等公侯百里以是而差而周礼有五百里四百里之国先儒谓周公斥大土彊广为封建故后人疑周制为夸广是不知据有附庸者言也天下有附庸诸侯殆不过百余皆牧伯连帅统率诸小者也　王制孟子説诸侯分地与大司徒不同先儒遂谓孟子之説是夏商之制至周公则拓大土宇増其国以封诸侯故分土为三等且以鲁言之奄有遂荒大东又曰颛臾为东主且在邦域之中则以据周公之説矣书武成言列爵惟五分土惟三自是武王之制孟子亦明説是周之颁爵禄不知安得如此差别周官之説据有附庸者言之非必五等诸侯皆然也上下其制故分为五等土耳若曰凡诸侯受封者悉有附庸诸侯小而无者多盖如是上之政令有所属而不烦下之贡职有所附而不费以是言之凡公侯得附庸者必连帅也周家之制天下诸侯千八百国统之以二伯制之以九牧维之以连帅上以临下尊以统卑使大国比小国小国事大国此周家之盛也春秋时自齐晋之外鲁有邾郐郑有费滑宋有萧滕凡陈郑等盟防大国皆统属诸小国者也汉之部刺史唐之按察使今之转运副使皆其遗法耳　侯国百里分为五郊一郊之地皆容一成一十里郊二十里牧三十里野四十里林五十里埛【郊地四成牧地十二成野地二十成林地二十八成埛地三十六成摠为一百成】方十里者百为田凡九百万畆是为万井依治一成法为六千四百井五万一千二百夫平歳收米二百五十六万石民二百三十万四千石食三十有五万八千四百人公二十五万六千石食三万五千八百四十人五万一千二百夫共出车百乗马四百疋士卒七千五百人【若以大国三军士卒三万七千五百人车五百乗计之不足以充其数横渠以百里九万井八万夫定数计亦可言千乗之国汉书刑法志曰一封万三百十六里提封十万井兵车千乗诸侯之大者也六万四千井为夫五十一万二千士卒七万五千若以大国三军计之凡一更代而遍车亦如之成周分土惟三恐未有三百十六里】王制一君三卿五大夫二十七上士君禄食二千八百八十人卿食二百八十八人三卿共食八百六十四人大夫食七十二人五大夫共食三百六十人上士食三十六人二十七上士共食九百七十二人君卿大夫士共食五千七十六人百里之国六千四百井公收米二十五万六千石食三万五千八百四十人除君卿大夫士禄余三万七百六十四人　方七十里【国鄙】为方十里者四十有九四千九百井依治一成法为三千一百三十六井二万五千八十八夫至歳收米一百三十七万九百八十八石民百二十五万四千四百石食一十七万五千六百一十六人公一十二万五千四百四十石食一万七千五百六十一人有竒　二万五千八十八夫共出车四十九乗马一百九十六匹士卒三千六百二十五人【若以次国二军二万五千人计之不足以充其数】　一君三卿五大夫二十七上士君食二千一百六十人卿食二百十六人三卿共食六百四十八人大夫食七十二人五大夫共食三百六十人上士食三十六人二十七上士共食九百七十二人君卿大夫士共食四千一百四十人　公米食一万七千五百六十一人除君至士禄余食一万三千四百二十一人方五十里国为方十里者二十五二千五百井依治一成法为一千六百井一万二千八百夫平歳收米六十四万石民五十七万石　一万二千八百夫共出车二十五乗马百匹士卒一千八百七十五人
　　朝防尚书王制谓六年五服一朝又六年各朝于方岳而周礼有春朝夏宗秋觐冬遇之名且有疏数之节先儒谓春东方来之类是不知朝觐宗遇之名其事则一而名不同以春来曰朝之类其曰歳一见二歳一见亦大畧以逺近分等衰耳　朝觐宗遇之名以别一时尔其礼一也书曰六年五服一朝王制曰五年一朝以二者参之诸侯六年之内惟一朝耳来以春则曰朝来以夏则曰宗秋冬亦然初无四方之别犹汉律春曰朝夏曰请呉王春不朝使人为秋请之礼也
　　地理曹去王城八百里乃在甸服郑去河南宻县百七十里乃为男服曹顺流极便郑则有成臯虎牢之险故为男服只是以便差别不必若画棊局然
　　九州王制言九州之界方三千里而周礼则谓方七千里先儒以为周家舆地之实数是不知并四夷之大言之　王制州方千里封方百里之国三十七十里之国六十五十里之国百二十余方百里者七方五十里者十有四方十里者五凡二百十国名山大泽不以封其余以为附庸间田　天子之县内方百里之国九七十里之国二十一五十里之国六十有三凡九十三国名山大泽不以朌其余以禄士以为间田诸侯之有功者取于间田以禄之其有削地者归之间田
　　田制周制民受田率一夫百畆而大司徒有不易一易再易之地先儒以为六乡七万五千家通受十五万夫是不知以地有肥硗之不同特为三等以均之非必中下之地与上地等也　大司徒不易之地家百畆一易之地家二百畆再易之地家三百畆至遂人上地夫一防田百畆莱五十畆中地夫一防田百畆莱百畆下地夫一防田百畆莱二百畆何也【何故加莱地于遂矣】中地下地虽受之过多而每嵗所入与上地等魏文侯谓史起曰魏氏颁田以百畆今二百畆是田恶也则是颁田之制古以多寡均肥硗则无不平之患然周都镐京古雍州域也厥土惟上上虽有肥硗之不同何至不等如是哉盖周畿颁田通行于畿内及以是法令邦国欲受田必足以供公上而足私用其间茍有不同则非王者之政矣故广为三等以均之是其所收皆无异乎百畆矣　遂人上地多莱五十畆或谓司徒所颁六乡遂人所颁六遂非也大司徒制曰乃云都鄙遂人乃云辨野盖都鄙受田之制与六卿同互见其义也所以然者以邦国都鄙之民诸侯所治也国家用之寡故受田以常制郷遂中天子六军兵车所出也国家用之多故受田以异制【夫一防羡卒即余夫亦受田又上地有莱】然独上地増莱五十畆者盖上农夫家九人八人七人中下则六人五人四人三人二人耳上农夫以数多故特优耳民之受田以年二十为限而夫家二人耳至是家登七人以上然后以莱五十畆给之其家子壮可以受田则又归之官也
　　沟洫小司徒九夫为井匠人亦九夫为井井间有沟至遂人则曰十夫为沟此犹兼沟涂而言之至于遂人百夫有洫而匠人十里为成成间有洫则九百夫之地遂人千夫有浍而匠人百里为同同间有浍则九千夫之地有不同若此何也説者乃以采地之制用井田乡遂公邑用沟洫殆不然也周人井田之法通行于天下其沟洫之制安有内外之异哉意者遂人井田以夫言所以纪授田之实地也匠人以地言所以制沟洫涂路故其地不容不广是以匠人之地倍于遂人也或曰成间有洫非一成包以一洫而已谓其间有洫也同间有浍非一同地包以一浍而已谓其间有浍也成与同地之广者也洫与浍沟之大者也于成举洫于同举浍亦其大略云耳　郑氏以司徒言四丘为甸甸方八里司马法通十为成成十里是成旁加甸地三十六井方十里积百井其中六十四井五百七十六夫出田税其外三十六井三百二十四夫治沟洫　遂人匠人沟洫之制不同郑氏谓遂人自是井田之制匠人自是沟洫【匠人畿内采地之制遂人乡遂沟洫之制】非也周制井田之法通行于天下安有内外之别哉遂人言十夫有沟以直度之也凡十夫之田田首必有一沟以泻水以方度之则方一里之地所容者九十夫而其间广四尺深四尺谓之沟则方一里之内凡四沟矣而旁各一沟中间两沟遂人云百畆有洫是百夫之地相连属而同以一沟泻水以方度之则方十里之成所容者九百夫而其间广八尺深八尺者谓之洫则方十里之内凡四洫矣两旁各一洫中间两洫至于浍亦然若川则非人力所能为也故匠人不为川而云两山之间必有川焉遂人所云万夫有川亦大约言之耳大槩甽水防于沟沟水防于洫洫水防于浍浍水防于川其纵横因地势之便利遂人匠人以大意言之遂人以长言之故曰以达于畿匠人以方言之故止一同耳
　　山泽先王之制名山大泽不以封而周官有山师川师之官颁山林川泽于邦国者盖非名山大泽也如晋之董泽郑之原圃楚之荆山宋之逢泽皆颁之诸侯也古者山林之所产川泽之所出某物利于人某物害于人其板图数要悉藏之王府诸侯不得而知也辨其物之利害而颁之则诸侯知取其利辟其害使致其珍异之物则不得欺其上矣
　　贡赋令贡赋其食者半三之一四之一当从郑氏谓地贡轻重之等也所以然者以诸侯之地方五百里监五百里内附庸其权甚重矣权既重则贡当重所以制之也诸男之地方百里监百里内附庸权甚轻矣权既轻则贡当轻所以恤之也制之则无骄佚之患恤之则无削弱之忧义当然也若以为大小多寡之别而郑子产何以曰郑伯男也而使之从公侯之贡惧不给也不从晋之赋调哉若畿内诸侯则轻重一等故载师曰甸稍县都皆无过十二子产亦曰卑而贡重者甸服也　四丘为甸指言其田之寔数也通十为成总其地言之也言其地则山林川泽城郭宫室途巷尽在其中而为田者止三分之一故班固曰一同百里提封万井除山林城池邑居园街路三千六百井定出赋六千四百井戎马四百疋【兵车百乗由是而上至一畿皆然】田税以井计之孟子八家皆私百畆同养是也孟子曰夏后氏五十而贡商人七十而助周人百畆而彻其寔皆什一也滕文公问井田孟子曰请野九一而助国中什一使自赋又曰诗云雨我公田遂及我私惟助为有公田由此观之虽周亦助也鲁哀公问于有若曰年饥用不足如之何有若对曰盍彻乎郑元曰世人谓之错而疑焉然以载师职及司马法论之周制畿内用夏之贡法税夫无公田以诗春秋论语孟子论之周制邦国用商助法制公田不税夫贡者自治其所受田贡其税谷助者借民之力以治公田又使收敛焉畿内用贡法者乡遂及公邑之吏旦夕从民事为其促之以公使不得恤其私邦国用助法者诸侯专一国之政为其贪暴税民无艺周之畿内税有轻重诸侯谓之彻者通其卒以什一为正孟子云野九夫而税一国中什一是邦国亦异内外之法耳【郑云】　载师曰近郊什一逺郊二十而三甸稍县都皆无过什二惟漆林之征二十而五自常情观之什一周之通法也而轻重若是何哉盖圣人因其赋役之繁简而相裁焉因其地利之厚薄而相权焉要无过什一而已【郑康成曰周法近城者给役多故税优逺城者给役少故税重】
　　役法均人凡均力政以歳上下丰年三日中年二日无年一日王制所谓用民不过三日也然此所役者非师旅行役师旅行役逺者二三年近者过时而反安得以歳三日为断也或谓此不谓师旅行役则人主用民力荒矣殊不知师旅行役之事非歳所常有就使有之其调发自有定制东征之师三年而归劳归士采薇首尾一年何谓三日乎审如是则三年用一日茍有门庭之宼如东郊之患泾阳之患一日恶可集事则是皆书生之説也王制云五十不从力征六十不与戎服然力征与戎服异矣説者谓古者民年三十而事六十而免名在官者三十年约其在官之齿而以歳三日为断用之九十日而免则终身不复役其説以之从力征则善谓戎事则未可也军事不得以时日为断虽愚者亦知其説矣乡大夫云国中二十而事野十五而事夫年十五而使从力役非人情矣当以二十为断六十而免在官者四十年
　　王畿司马法六尺为歩歩百为畆畆百为夫夫三为屋屋三为井井十为通通十为成成十为终终十为同同十为封封十为圻王畿千里分为五郊一郊之地各容一同一百里郊二百里甸三百里稍四百里县五百里都郊地一同甸地十二同稍地二十同县地二十八同都地三十六同总百同乡万二千五百家六乡七万五千家余者为宅田等六遂亦如此王圻五百十二万夫共出车万乗马四万疋士卒七十五万人【凡七夫出】一人天子六军为士卒七万五千人【七分之一】　邦畿千里周公详此为四方法式自朝及市至乡遂外皆设职分掌六乡中五家下士一人六遂五家下士二人稍县都如遂天下莫非王土不忧无禄养士周公亦不与士争禄商君富国变古以五千户置令啬夫一人有秩一人不满五千户置长去啬夫省比长里宰下士非周公治圻意　王城之外皆乡乡之外皆遂六乡占地无几自六遂之外分公卿王侯子弟大夫采地其余凡领于天子之地者谓之公田皆以遂法理之此谓达于王畿者也先汉时马融贾逵説乡遂近郊五十里为乡逺郊百里为遂郑氏説郊之内百里为乡郊之外百里为遂以占地言之皆未可以为信然
　　九服五服职方氏掌天下之图辨其邦国都鄙四夷八蛮七闽九貉五戎六狄之人民周知其利害乃辨九州之国使同其利方千里曰王畿其外方五百里曰侯服至藩服【周制九服而周官惟曰六服羣辟罔不承德又曰六年五服一朝者盖卫侯之外圣人虽制之服而不必其来故武成叙诸侯之助祭洛诰称诸侯之和防康王之诰陈诸侯之聴命止言五服】
　　侯国合方氏掌达天下之道路则封内诸侯津梁相逼聘好往来有无相补患难相救无有壅蔽之患矣然先王恐其私相连衡以叛上及奸人往来而莫之禁于是为之沟池树渠之固以防之为之节制以谨之所谓守邦国者用玉节守都鄙者用角节凡邦国之使节山国用虎节土国用人节泽国用龙节门关用符节道路用旌节凡通达于天下者必有节无节者不达所以禁絶奸人之往来者也每歳相问每世相朝告终易代有送葬之礼有庆贺之礼凶荒灾患有吊恤之礼有致禬之礼此诸侯之邦交也非是而私相连结附下罔上恃强并小则大司马有九伐之法方伯连帅奉辝伐罪所以防吞并也春秋以来奸人不得志于宗国则如意而往无所疑忌虽杀君之贼往往藏匿以为巳用则关津呵问之法不行矣喜则朝聘无虚月怒则战伐连歳年则方伯连帅之职不修大司马九伐之法不举矣若是而曰通天下之道路是啓奸诈长背叛耳
　　蛮夷戎狄蛮闽夷貉之隷或征伐之所得或诸侯之所献传所谓蛮夷戎狄不式王命滛湎毁常王命伐之则有献防王亲受而劳之则所俘囚以为隷职方氏言四夷八蛮七闽九貉六戎五狄之人民而隷不及戎狄者岂其鸷捍之不可以畜而周公方且膺之以絶其患于未萌固不在所役属邪昔惠公归自秦诱陆浑之戎迁于伊川终逼诸姬侵掠畿甸以为中国之害詹桓伯以谓先王居之四裔以御魑魅正所以处夷狄之也周天下方千里者九大槩与四夷八蛮七闽九貉五戎六狄并言之其实诸侯封守不如是之广以王制考之西不尽流沙南不尽衡山东不尽东海北不尽常山凡四海之内断长补短方三千里是天子壤地之实也其间亦有戎狄错居其间如鲁徐戎之类是也又荆楚之地在江汉之间自楚以南悉为百越之地而衡山在楚之极南安在天子之封内耶举一隅则四方可知矣钱布国凶札则市无征而作布所以然者以市既无征则物聚多物多则钱重钱重则物反轻非所以便商贾也作布则物虽多而钱不重商贾获其利则来者多市廛征赋孟子曰市廛而不征周官则有市之征布园廛二十而一又曰关市讥而不征周官则有关市之征又曰泽梁无禁周官则有山林川泽虞衡之官先儒多谓孟子之説是文王治岐之初姑从简易以便民至周官始増其制其说果然乎不然乎　质布犯质剂之泉罚布犯市令之泉二者一等也廛布市廛邸舍之税也先王之制既税其物不征其廛既征其廛则不征其税所谓市廛而不征法而不廛也若曰既征其廛又税其物则周家之政荒矣兵制小司徒乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人夏官大司马又云凡令赋以地与民制之上地食者三之二其民可用者家三人中地食者半其民可用者二家五人下地食者三之一其民可用者家二人盖大约民数以中家计之八家有四十八人可任者二十人其余盖老弱不足任者然此一事尔小司徒所言者乡遂之制大司马所言者邦国都鄙之制也乡遂天子六军与兵车所出故起役徒无过家一人邦国都鄙之兵其调发从司马之法小司徒通借民数一井八家可任者二十人矣至司马法曰四井为邑四邑为丘马一疋牛三头是曰匹马丘牛四丘为甸六十四井出长毂一乗马四疋牛十二头甲士三人歩卒七十二人戈楯具谓之乗马据司徒一井八家可任者二十人今甸六十四井为五百十有二家其可任使者通一千二百八十人而籍于司马者才七十有五人盖百七十家有余只赋兵二十五人耳又司马法曰畆百为夫夫三为屋屋三为井井十为通通为匹马三十家士一人徒二人通十为成成百井三百家革车一乗士十人徒二十人成十为终终千井三千家革车十乗士百人徒二百人十终为同同方百里万井三万家革车百乗士千人徒二千人据前项四丘为甸六十四井其籍七十五人今十通为成旁加甸地三十六井并百井八百家是増二百八十八家其兵亦当添一甲有竒乃只调三十人盖四分当兵之数而起发其一分之强故八百家止言三百家畨休者尝五百家积数百井八百家约为丁四千八百人堪任使者二千人二十分二千之一有竒为四甲百人有竒又四分百人之一有竒止发三十耳百井千里皆然可见周家优民之至车马亦然自备一乗乗四马丘赋一马积四丘为甸故凡四丘方赋一乗故前从一十井为一通后加百井为一成成出一车亦无増减【田制以八家起筭兵制以十人为什起筭亦各从其宜非损益也兵制促零就整】甸言徒七十二人甲士三人成言士十人徒二十人盖调发时差择宜为士者居多耳传言少康田一成众一旅八百家调五百人盖増常数　司马虽为掌兵之官至于军旅大事五官之长咸有事焉冢宰征师于诸侯大司徒以旗致万民而治其政令大宗伯以军礼同邦国大司防涖戮于社胡氏康侯曰昔成王将崩命大臣相康王方是时亲掌兵者太公望之子伋也宰臣奭命仲桓南宫毛取二干戈虎贲百人于伋以逆嗣子伋虽掌兵非有宰臣之命不敢发也召公虽制命非二诸侯将命以往伋亦不承也兵权散主不徧属一人可见矣此周公之制见诸行事者也周制兵出于农自八家共井至五百十二家之甸出车一乗马四疋备七十二人则宜以稍人县师等官领之而乃属于教官其歳时校登其夫家简其兵器治其车辇则宜以乡遂之官领之司马而乃属之教官何也三代之时兵满天下而无将骄卒惰之忧盖兵藏于农而民弗谓兵将藏于学士大夫而官弗谓将以搜苗狝狩而易其习战之名以比闾族党而易其行阵之名国容之制军容不乱焉养勇以礼积威以义是以不见其强而无敌于天下王畿千里近郊五十里逺郊百里郊为乡六乡百里通为十同百里者十提封十万井九十万夫之地除山林城郭宫室涂巷三分去一除三万六千井实计六万四千井五十七万六千夫之地又除公田九分之一实计五十一万二千夫又以一易再易通之三分除其一实计三十四万一千二百六十六夫大率三百五十家赋车一乗【四丘为乗故曰丘乗】积六乡为千乗而余率七家赋一兵积六乡为七万五千人此六军之制也二百里曰州州为六遂遂如乡之法【异其名示其变尔遂之军法如六乡】二百里曰野野为稍【家邑之田大夫采地】四百里曰县县为小都【小都之田乡采地】五百里曰彊彊为大都【大都之田公家地】都通曰鄙为寰内诸侯治之皆如遂法【郑氏云六遂之地自逺以通于畿中有公邑家邑大都小都】畿方千里为千里者十如向之除为三百五十万四千夫赋军万乗卒七十五万人为六军者十此通畿之师也牧野之师纣兵七十万通畿皆发随处搜狩自成什五【案礼惟为社事单出里惟田竭作以此见搜狩比屋作民】大司马逓而征之【案大司马教兵名号有县鄙家乡官野之异旗物有诸侯军吏师都乡遂郊野之别以此见其逓征以赴搜狩】十年而役一徧凡三家可任者十一人【所谓上地家者三人中地二家五人下地二人借其大数】三家为十一人【司马法自夫三为屋起数以此】则终身无过一再给公上事盖先王忠厚之至更劳均佚不欲穷民之力也逓征之法非徧摘也【郑氏凡用役不必一时皆徧以人数调之使劳佚逓焉】盖乡遂以次全军充调不离部曲【案传记周有南国之师晋有九州之戎宋有空泽之甲器全军更役】在军之士无非乡遂守望相助犹之田里家有羡卒隷于师长如闾里有故不失守备【案传少康一旅出于一成鲁颂僖公千乗出于百里与公刘三单左氏曰社之法皆比屋通数非调兵之制也鲁三郊三遂可备六军而止三军亦逓征也】古者五侯九伯专征而诸侯皆共四方之事畿兵不出也案诗文王出车我出我车于彼牧矣【九牧之地】自天子所谓我来矣幽王大东渐渐之石为东劳西佚而有不遑朝矣之嗟更以周官司马法叅攷王有四方之事则冢宰徴师于诸侯曰某国为不道征之以某年某月师至于某国小宰掌其戒具虎贲氏奉书以牙璋发之【诗常武王命卿士太师皇父整我六师冢宰也王谓尹氏命程伯休父左右陈行戒我师旅率彼淮浦小宰戒司马出征也程伯时为司马】则畿兵不遽征也在易未济之象髙宗伐鬼方三年有赏于大国则虽天子亲征亦用诸侯之师【诗周王于迈六师及之则知所在皆成六军】刘文公平丘之防对晋人曰天子之老请帅王赋元戎十乗以先啓行平王东迁以王人戍申甫扬之水始刺之然春秋之初从王伐郑犹有陈蔡卫人二百四十二年间王人防伐屡矣左氏未尝见师之出惟败绩于茅戎王师自出春秋深讥焉至战国时京师益弱强大诸侯往往犹畏之西周武公告楚亦曰【见楚世家】一周当二十晋不百韩不足以伐周説辞虽或过实而事情亦略可据赧王伐秦尚从天下鋭师以知畿兵不用其力常完也【诗周公东征有西土盖以师从春秋王人子突救卫不书师】左氏记少康有田一成有众一旅旅五百人也一成之田百井夏后氏治地三分去二而治其一则可耕者凡三十三井井九百亩除庐舍百亩而十六家耕之孟子以夏后氏五十而贡则颁田以五十亩为制也以此计之则三十三井中凡耕者五百二十人家家赋一人举其全数而曰一旅也司马法甸赋车一乗甲士三人歩卒七十二人又言通十为成成百井三百家革车一乗士十人徒二十人何也成百井去城郭宫室涂巷三分之一止余六十四井即一甸也于六十四井之中五百十有二之内每七家而赋一人故甲士歩卒总七十五人也至于调发从军则十七家而遣一人凡三十人故曰成百井士十人徒二十人然而言三百家者盖一人行而十家合资之则行者三十人而三百家被其征调也故五百十二家只言三百家余二百十二家又留以须后也或曰周制每一车则七十五人今甸出长毂一乗而止发三十人无乃车多而人少乎曰古者军行凡革车一乗七十五人之外又有重车一乗载衣装之属其士卒则有固守五人衣装五人廏养五人樵汲五人炊子家五人凡二十五人并正车为百人又备副车以为补缺是车不得不多也以一同之地论之其车一百乗其士三千人每革车一乗通百人则三千人凡用车六十余乗四十乗以为游缺之车也兵籍甚多而行者益少所以壮国势休民力也后世王制既壊遂以甸出七十五人者尽调发之晋之成县县方百里而出革车百乗孙子兴师百万日费千金怠于道路不得操事者至七十万家是一人行而七家奉之此非王制也　或人曰制军旅具车甲愿得言焉曰按夏官司马曰凡制军万有二千五百人为军天子六军军将皆命卿二千五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长康成谓军师旅卒两伍皆众名也盖伍一比两一闾卒一旅旅一党师一州军一乡家所出一人此则六乡为六军七万五千人也又按遂人职曰以歳时稽其人民而授之田野简其兵器而教之稼穑康成谓遂之军法追胥徒役如六乡若是则六遂亦为六军七万五千人也但以五家迭而用之则其兴发常六军耳故止言六军也此乡遂制军之法也又按司马法通三十家出疋马士一人徒二人成三百家出革车一乗士十人徒二十人终三千家出革车十乗士百人徒二百人周三万家出革车百乗士千人徒二千人此虽井人顾未与周制同今考春秋成元年三月作丘甲杜氏注以谓丘出戎马一疋牛三头甸出长毂一乗戎马四疋牛十二头甲士三人歩卒七十二人此甸所赋今鲁使丘出之讥重敛故书左传哀十一年季孙欲以田赋使冉求访诸仲尼仲尼不对而私于冉有曰君子之行也度于礼施取其厚事举其中敛从其薄如是则以丘亦足矣【杜氏亦谓丘出戎马一疋牛三头是赋之常法】若不度于礼则贪冒无厌则虽以田赋将又不足季孙若欲行而法则周公之典在若欲茍而行之又何访焉以是而观则丘赋实周公之典举丘则甸明矣如此一同百甸【甸旁加为成则百成也】亦百乗也百乗则戎马四百疋牛一千二百头甲士三百人歩卒七千二百人乗数虽同而士卒之制多少异矣今亦本周礼为定盖甸以内六乡六遂则为十二军迭用其六军稍以外八十四同则为八千四百乗亦逺近异制焉以一切而言则畿内千里合当百同故古谓天子万乗也大凡康成谓成之甸同之四都出田税其旁加者甸旁以治成之洫都旁以治同之浍谓沟洫始为之也则用力多后治之也则用力寡矣曷足以免其田税乎今观车赋止言甸不言成岂非旁加者不与车赋但主为治洫乎总百成之旁加者既各治其洫又共治同之浍以役折役于事为宜且其治洫浍一歳中岂数数然哉是赋税军旅车甲之议尽矣　古者军国之容不相入四井为邑四邑为丘四丘为甸四甸为县四县为都是以井法凡以四起数言之也此国容也至于军制则以五起数加五人为伍五伍为两四两为卒五卒为旅五旅为师五师为军必以五起数者以军法必用五也此军容也军国之容不相入者盖使民平居井牧其田里则一旦调发之际而又易其数异其名而民不以为惑也不特此耳凡乡遂以十夫为沟百夫为洫千夫为浍万夫为川至于司马调兵之法则以井十为通通十为成成十为终终十为同其名各不同至晋作州兵则是以乡遂之法调兵也古者调兵三十家十三人徒二人三百家革车一乗士十人徒二十人三千家革车十乗士百人徒三百人三万家革车百乗士千人徒三千人若以司马法推之一州二千五百家所调当几人晋之州兵则尽调发也鲁成公作丘甲曹操按户籍得三万家蘓秦説齐宣临淄之中七万户而卒已二十万皆失古人调发之意兵将聚民而为兵则兵亏聚兵而属之将则将亏秦汉而下不胜其患矣而独无闻于三代之上何欤尝观于书干戈掌于齐侯吕伋之手必也太保出命仲元南宫毛将命然后得取焉不如此则吕伋不得以专今以周官攷之吕伋盖虎贲耳虎贲才八百人而隄防若是乡使后世之御将尽若此将何从而骄虽然是中朝之将耳虽边将亦然常武一诗宣王定淮徐其一章曰王命卿士南仲太祖太师皇父整我六师其二章曰王谓尹氏程伯休父夫尹氏太宰也程氏休父大司马也皇父出师二卿何与焉不得二卿则皇父不得以擅命于阃外乡使后世之御边将而尽若此则又何从而骄虽然是待将帅也皆学士大夫也惟士卒亦然六乡军政也六遂亦军政也王宫次舍之卫士与国子之余倅抑又军政也宜属于司马今乃不然乡遂属之司徒卫士属之冢宰而国子余倅虽属于司马之诸子而弗征于司马军国之容绳绳不相乱诚以民之不可名以为兵而兵之不可专隷将也向使后之卿士者而常若此士卒其能骄乎由三代而论则后世兵有专将有定兵其不胜为患非不幸矣秦汉而下其犹庻几于古者莫如西都唐杜佑作通典甞谓汉氏重兵悉聚于京师此非确论南北军仅盈数万耳
　　兵车稍人掌丘乗之法四邑为丘十六井百二十八家尔共具车一乗何也此言备车乗之数也　司马法曰四丘为甸甸出革车一乗甲士三人歩卒七十二人而稍人共车一乗何也盖丘备一乗舆赋之数也甸出一乗调发之数也备之多所以存武备调之少所以优民力也县师云若将有军旅防同田役之戒则受法于司徒以作其众庶及马牛车辇防其车人之卒伍则是调发之寔则受于司马而稍人亦云若有防同师旅行役之事则以县师之法作其同徒輂辇帅而至治其政令以聴于司马亦谓调发之寔数也
　　兵器甸出革车一乗凡兵甲戈楯旗物鼓铎悉备焉乡遂之官简其兵器是也调发则各以其具行而官府不与知也而司甲司兵司戈盾司弓矢言授兵器非授器于民也授之卿大夫从军旅防同者也故司兵曰及其授兵亦如之是卿大夫士毕事则归之若民兵则自藏之民间耳
　　教阅四时之田春辨鼓铎镯铙之用夏辨名号之用秋辨旗物之用冬皆辨之三时各辨其一必不辨其二矣何以令军乎非止辨其一也互言之耳其寔皆辨也辨名号有县鄙家乡官野之异辨旗物有诸侯军吏师都乡遂郊野之异则畿内皆逓敎夫四表之中相去二百五十歩虽容六军不足况畿内乎亦逓阅而已矣祭祀以肆献祼享先王郑氏以为禘以馈食享先王郑氏以为祫非也天子四时之祭曰春祠夏禴秋尝冬烝而三年大祭曰禘言王者禘其祖之所自出是也诸侯亦四时有祭而三年大祭曰祫合食于祖庙也大夫亦四时有祭而三年之祭曰殷春秋传殷以少牢是也是肆祼献馈食之谓乎此言祭之礼有四等也宗庙祭有祼鬯礼既祼而献有荐腥礼既荐而肆有荐熟礼既肆而馈有馈食礼自禘及四时祭皆然也　小宗伯兆五帝于四郊五行之精气也【五方五帝】郑氏惑六经纬有青帝灵威仰赤帝赤熛怒黄帝含枢纽白帝白招拒黒帝叶光纪之名谓之五天又以昊天上帝为天皇大帝北辰耀魄宝由是有六天之説后世莫能废至唐许敬宗始立论非之夫人臣如五行之官【木正勾芒之类】重黎之官尚从祀则以五德之帝配食于五行精气或者是欤　诸侯尊故大宗伯傧卿大夫士卑故小宗伯傧诰命内史掌书王命犹今之内制【翰林】外史掌书外令犹今之外制【舍人】汉制诰之事不详见武帝时方朔枚臯视草而已景帝纪凡谥诔册尽出大鸿胪
　　章奏太仆掌受臣民奏报汉之公车司马今之登闻检院也自诸侯羣臣万民各有复逆势有尊卑故大仆小臣御仆各以官尊卑受之以达于宰夫【宰夫亦掌臣民复逆】宰夫告冢宰与王参攷行之所以通下情来諌诤也
　　史籍古者诸侯无私史周礼天子外史掌四方之事达四方之志诸侯亦各有国史者书国中之事以达于天子也天子又时廵以达之有二伯以询之有内史以董之故列国之史多藏之周室孔子亦观周室论史记旧闻兴于鲁而次春秋孟子曰晋之乗楚之梼杌鲁之春秋今考之晋史乃自殇叔时始有之楚自武王以上有世次而无年月鲁之春秋乃自隠公始则知诸侯之私史亦东周以来有之非西周之制也
　　射礼射有三曰大射賔射燕射大射者祭而择士于射宫也司裘曰王大射则供虎侯熊侯豹侯设其鹄诸侯则供熊侯豹侯大夫则供麋侯皆设其鹄射人云王大射则以貍歩张三侯梓人云张皮侯而栖鹄则春以功是也賔射者诸侯来朝王与之射以燕乐之眡了云賔射则奏钟鼓梓人云张五采之侯则逺国属是也燕射者王与羣臣燕饮而射太仆王燕饮则相其礼王射则賛弓矢梓人张兽侯则王以息燕是也以貍歩张三侯何也郑氏以王与诸侯大夫各射其一非也王之大射二三侯皆九节乐以驺虞诸侯与于射者射二侯皆七节卿大夫与于射者射一侯皆五节不言士略也士射豻侯亦五节
</div>
    <div class="pagination">
<a href="群书考索.html">上一页</a><a href="群书考索.html">1</a><span class="current-page">2</span><a href="群书考索_page3.html">3</a><a href="群书考索_page4.html">4</a><a href="群书考索_page5.html">5</a><a href="群书考索_page6.html">6</a><a href="群书考索_page7.html">7</a><span>...</span><a href="群书考索_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
