<!DOCTYPE html>
<html>
<head>
    <meta charset="UTF-8">
    <title>骈志 - 第 58 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 58 页/共 67 页</h1>
    <div class="content">　　磐石千里不为有地愚民百万不为有民
　　韩非子夫有功者必赏则爵禄厚而愈劝迁官袭级则官职大而愈治夫爵禄大而官职治王之道也磐石千里不可谓富象人百万不可谓强石非不大数非不众也而不可谓富强者磐石不生粟象人不可使距敌也
　　韩诗外传今有坚甲利兵不足以施敌破虏弓良矢调不足射逺中微与无兵等尔有民不足强甲严敌与无民等尔故磐石千里不为有地愚民百万不为有民
　　思之不得鬼神教之
　　精而熟之鬼将告之
　　管子云思之不得鬼神教之非鬼神之力也其精气之极也
　　吕览精而熟之鬼将告之非鬼告之也精而熟之也【高诱注史曰日将所学致兼鬼神故曰有鬼告之也】
　　利出一空其国无敌
　　利出一孔则国多物
　　商子利出一空者其国无敌利出二空者国半利用出十空其国不守
　　又利出一孔则国多物出十孔则国少物守一者治守十者乱　又管子曰利出于一孔者其国无敌出二孔者其兵不诎出三孔者不可以举兵出四孔者其国必亡先王知其然故塞民之养隘其利途
　　以貍致鼠以氷致蝇
　　以鞭狎狗以弧怵鸟
　　吕氏春秋以貍致鼠以氷致蝇虽工不能
　　贾子欲以刑罚慈民辟其犹以鞭狎狗也虽久弗亲也欲以简泄得士辟其犹以弧怵鸟也虽久弗得也
　　狐裘而羔袖
　　羊质而虎皮　　　　　鳯鸣而鸷翰
　　左传齐人以郲寄卫侯及其复也以郲粮归右宰谷臣从而逃归卫人将杀之辞曰余不说初矣余狐裘而羔袖乃赦之
　　子或曰有人焉自姓孔而字仲尼入其门升其堂伏其几袭其裳则可谓仲尼乎曰其文是也其质非也敢问质曰羊质而虎皮见草而说见豺而战忘其皮之虎也圣人虎别其文炳也君子豹别其文蔚也辨人貍别其文萃也貍变则豹豹变则虎
　　又或问秦仪学乎鬼谷术而习乎纵横言安国者各十余年是夫曰诈人也圣人恶诸曰孔子读而仪秦行何如也曰甚矣鳯鸣而鸷翰也
　　宁我薄人无人薄我　　　　宁人负我无我负人
　　宁我负人无人负我　　　　宁我负人不人负我左传潘党既逐魏锜赵旃夜至于楚军席于军门之外使其徒入之楚子为乘广三十乗分为左右右广鸡鸣而驾日中而说左则受之日入而说许偃御右广养由基为右彭名御左广屈荡为右乙卯王乗左广以逐赵旃赵旃弃车而走林屈荡搏之得其甲裳晋人惧二子之怒楚师也使軘车逆之潘党望其尘使骋而告曰晋师至矣楚人亦惧王之入晋军也遂出陈孙叔曰进之宁我薄人无人薄我诗曰元戎十乗以先啓行先人也军志曰先人有夺人之心薄之也
　　世语曰太祖过吕伯奢伯奢出行五子皆备宾主礼太祖自以背董卓命疑其图已手剑夜杀八人而去孙盛杂记曰太祖闻其食噐声以为图已遂夜杀之既而凄怆曰宁我负人无人负我遂行
　　载记沮渠逊伯父罗仇麴粥从吕光征河南光前军大败麴粥言于兄罗仇曰主上荒耄骄纵诸子朋党相倾防人侧目今军败将死正是智勇见猜之日可不惧乎吾兄弟素为所惮与其经死沟渎岂若勒众向西平出苕藋奋臂大呼凉州不足定也罗仇曰理如汝言但吾家累世忠孝为一方所归宁人负我无我负人俄而皆为光所杀
　　南史梁武帝举兵至姑熟柳憕与兄恽及诸友朋于小郊候接时道路犹梗憕与诸人同憇逆旅食俱去行里余憕曰宁我负人不人负我若复有追堪憇此客命左右烧逆旅舍以絶后追
　　不及黄泉无相见也
　　比及黄泉无相见也
　　左传郑庄公寘姜氏于城颍而誓之曰不及黄泉无相见也既而悔之颍考叔为颍谷封人闻之有献于公公赐之食食舍肉公问之对曰小人有母皆尝小人之食矣未尝君之羮请以遗之公曰尔有母遗繄我独无颍考叔曰敢问何谓也公语之故且告之悔对曰君何患焉若阙地及泉隧而相见其谁曰不然公从之公入而赋大隧之中其乐也融融姜出而赋大隧之外其乐也泄泄遂为母子如初
　　载记苻健尽众西行起浮桥于孟津以济遣其弟雄率步骑五千入潼关兄子菁自轵关入河东健执菁手曰事若不捷汝死河北我死河南比及黄泉无相见也
　　发短心长
　　身短虑长
　　左传齐侯田于莒卢蒲嫳见泣且请曰余髪如此种种余奚能为公曰诺吾告二子归而告之子尾欲复之子雅不可曰彼其发短而心甚长其或寝处我矣北史陆俟迁懐荒大将未期诸高车莫弗讫惧俟严急请前镇将郎孤太武许之徴俟至京朝见言不过周年孤身必败高车必叛帝疑不实切责之以公归第明年诸莫弗果杀孤以叛帝闻之大惊召俟问其故俟曰夫高车之俗上下无礼无礼之人易生陵傲收之以威则人懐怨憝怨憝既多败乱彰矣帝叹曰卿身何短虑何长也
　　蠭虿有毒况国乎
　　勇夫重闭况国乎　　　　　困兽犹鬭况国相乎左传邾人以须句故出师公卑邾不设备而御之臧文仲曰国无小不可易也无备虽众不可恃也诗曰战战兢兢如临深渊如履薄氷又曰敬之敬之天惟显思命不易哉先王之眀徳犹无不难也无不惧也况我小国乎君其无谓邾小蠭虿有毒而况国乎弗听八月丁未公及邾师战于井陉我师败绩邾人获公胄县诸鱼门【井陉一作登陉】
　　又晋侯使申公巫臣如吴假道于莒与渠丘公立于池上曰城已恶莒子曰辟陋在夷其孰以我为虞对曰夫狡焉思启封疆以利社稷者何国蔑有惟然故多大国矣惟或思或纵也勇夫重闭况国乎
　　又晋师归桓子请死晋侯欲许之士贞子谏曰不可城濮之役晋师三曰谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬭况国相乎及楚杀子玉公喜而后可知也曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜其无乃久不竞乎林父之事君也进思尽忠退思补过社稷之卫也若之何杀之夫其败也如日月之食焉何损于眀晋侯使复其位
　　祝有益也诅亦有损
　　祝有益乎诅亦为亡
　　左传齐景公欲诛于祝固史嚚晏子曰今民人苦病夫妇皆诅祝有益也诅亦有损聊摄以东姑尤以西其为人也多矣虽其善祝岂能禁亿兆人之诅君若欲诛于祝史修徳而后可公说使有司寛政毁关去禁薄敛已责公疾愈
　　论衡晋中行寅将亡召其太祝欲加罪焉曰子为我祀牺牲不肥泽也且斋戒不敬也使吾国亡何也祝简对曰昔日吾先君中行宻子有车十乗不忧其薄也忧徳义之不足也今主君有革车百乗不忧义之薄也惟患车之不足也夫舩车饬则赋敛厚赋敛厚则民谤诅君茍以祝为有益于国乎诅亦将为亡矣一人祝之一国诅之一祝不胜万诅国亡不亦宜乎祝其何罪中行子乃慙
　　子无谓秦无人
　　卿勿谓吴无人
　　左传文公十三年春晋侯使詹嘉处瑕以守桃林之塞晋人患秦之用士防也夏六卿相见于诸浮赵宣子曰随防在秦贾季在狄难日至矣若之何中行桓子曰请复贾季能外事且由旧勲郤成子曰贾季乱且罪大不如随防能贱而有耻柔而不犯其知足使也且无罪乃使魏夀余伪以魏叛者以诱士防执其帑于晋使夜逸请自归于秦秦伯许之履士防之足于朝秦伯师于河西魏人在东寿余曰请东人之能与夫二三有司言者吾与之先使士防士防辞曰晋人虎狼也若背其言臣死妻子为戮无益于君不可悔也秦伯曰若背其言所不归尔帑者有如河乃行绕朝赠之以策曰子无谓秦无人吾谋适不用也既济魏人噪而还秦人归其帑其处者为刘氏
　　吴书孙权与魏和欲遣于禁还归北虞翻谏曰禁败数万众身为降虏又不能死北习军政得禁必不如所亲还之虽无所损犹为放盗不如斩以令三军示为人臣有二心者权不听羣臣送禁翻谓禁曰卿勿谓吴无人吾谋适不用耳禁虽为翻所恶然犹盛叹翻魏文帝常为翻设虚坐
　　其君是恶其民何罪
　　其贼是怨其人何罪
　　左传防郑之子豹在秦请伐晋秦伯曰其君是恶其民何罪
　　北史樊子鹄反以楼昭为东道大都督讨之子鹄既死诸将劝昭尽捕诛其党昭曰此州无状横被残贼其贼是怨其人何罪
　　棠君尚谓其弟员曰我能死尔能报
　　沈文叔谓弟文季曰我能死尔能报
　　左传费无极言于楚子曰建与伍奢将以方城之外叛其事集矣王执伍奢无极又曰奢之子材若在吴必忧楚国盍以免其父召之彼仁必来不然将为患王使召之曰来吾免而父棠君尚谓弟员曰尔适吴吾将归死我能死尔能报尔其勉之伍尚归奢闻员不来曰楚君大夫其旰食乎
　　南史沈庆之遇害诸子见收文叔谓弟文季曰我能死尔能报遂自杀文季挥刀驰马去收者不敢追遂免升平元年沈攸之反齐高帝加文季冠军将军督吴兴钱塘军事初庆之死也攸之求行至是文季收攸之弟新安太守登之诛其宗族以复旧怨亲党无吹火焉君子以文季能报先耻
　　斶前为慕势王前为趋士
　　趋王为好势趋斗为好士
　　战国策齐宣王见顔斶曰斶前斶亦曰王前宣王不说左右曰王人君也斶人臣也王曰斶前斶亦曰王前可乎斶对曰夫斶前为慕势王前为趋士与使斶为慕势不如使王为趋士
　　又先生王斗造门而欲见齐宣王宣王使谒者延入王斗曰斗趋见王为好势王趋见斗为好士于王何如使者复还报王曰先生徐之寡人请从宣王因趋而迎之于门与入
　　新妇以至言而为主人之笑
　　新妇以便计而贻太甚之讥
　　国策卫人迎新妇妇上车问骖马谁马也御曰借之新妇谓仆曰拊骖无笞服车至门扶教送母曰灭灶将失火入室见臼曰徙之牖下妨徃来者主人笑之此三言者皆至言也然而不免为笑者蚤晩之时失也
　　吕览白圭新与惠子相见也惠子说之以彊白圭无以应惠子出白圭告人曰人有取新妇者妇至宜安矜烟视媚行【徐行】竖子操蕉火而钜新妇曰蕉火大钜入于门门中有敛陷新妇曰塞之将伤人之足此非不便之家氏也然而有太甚者今惠子之遇我尚新其説我有太甚者
　　鹬蚌相持而为渔者所得
　　犬兎俱罢而遗田父之获
　　战国策赵且伐燕苏代谓燕惠王曰今者臣来过易水蚌方出曝而鹬啄其肉蚌合而箝其喙鹬曰今日不雨眀日不雨即见蚌脯蚌亦谓鹬曰今日不出明日不出必有死鹬蚌鹬两者不肯解渔者得而并擒之今赵且伐燕燕赵久相支以敝大众恐强秦之为渔父也
　　又齐欲伐魏淳于髠谓齐王曰韩子卢者天下之壮犬也东郭防者海内之狡兎也韩子卢逐东郭防环山者三腾山者五兎极于前犬疲于后犬兎俱罢各死其处田父见而获之无劳倦之苦而擅其功今齐魏相持顿兵敝众臣恐疆秦大楚承其后而有田父之功也
　　履虽鲜不加于枕冠虽敝不以苴履
　　冠虽敝必加于首履虽新必贯于足
　　汉书贾谊治安策曰履虽鲜不加于枕冠虽敝不以苴履夫尝已在贵宠之位天子改容而礼貌之矣吏民尝俯伏以敬畏之矣今而有过帝令废之可也退之可也赐之死可也灭之可也若夫束防之系緤之输之司冦编之徒官司冦小吏詈骂而榜笞之殆非所以令众庶见也夫卑贱者习知尊贵者之一旦吾亦乃可以加此也非所以习天下也非尊尊贵贵之化也夫天子之所尝敬众庶之所尝宠死而死耳贱人安得如此而顿辱之哉
　　又辕固治诗孝景时为博士与黄生争论于上前黄生曰汤武非受命乃弑也固曰不然夫桀纣荒乱天下之心皆归汤武汤武因天下之心而诛桀纣桀纣之民弗为使而归汤武汤武不得已而立非受命而何黄生曰冠虽敝必加于首履虽新必贯于足何也天下之分也今桀纣虽失道然君上也汤武虽圣臣下也夫主有失行臣不正言匡过以尊天子反因过而诛之代立南面非弑而何固曰必若云是高皇帝代秦即天子之位非邪于是上曰食肉毋食马肝未为不知味也言学者毋言汤武受命不为愚遂罢
　　为之执鞭所忻慕
　　为之驺殿所甘心
　　太史公晏子传赞曰虽为之执鞭所忻慕焉
　　眀皇杂録班景倩自州采访入为大理少卿郡守倪若水望其行尘曰班公是行何异登僊乎为之驺殿良所甘心
　　自我得之自我捐之
　　自我得之自我失之
　　汉书灌夫既得弃市罪窦婴愧为资使宾客请莫能解田蚡吏皆为耳目诸灌氏皆亡匿夫系遂不得告言蚡隂事婴锐为救夫婴夫人谏曰灌将军得罪丞相与太后家迕宁可救邪婴曰侯自我得之自我捐之无所恨且终不令灌仲孺【夫字】独死婴独生乃匿其家窃出上书
　　南史侯景背盟围城城陷萧确排闼入启时武帝方寝确曰城已陷矣帝曰犹可一战否对曰人心不可臣向格战不禁缒下仅得至此武帝叹曰自我得之自我失之亦复何恨幸不累子孙
　　遂成防子名
　　使防子成名
　　史记孙子度魏军行暮当至马陵马陵道狭而旁多阻隘可伏兵乃斫大树白而书之曰厐涓死于此树之下于是令齐军善射者万弩夹道而伏期曰暮见火举而俱发厐防果夜至斫木下见白书乃钻火烛之读其书未毕齐军万弩俱发魏军大乱相失厐防自知智穷兵败乃自刭曰遂成防子之名【索隠曰防子谓膑】晋书阮籍尝登广武观楚汉战处叹曰时无英雄使防子成名【按志林云昔先友史经臣彦辅谓余阮籍登广武而叹岂谓沛公防子乎余曰非也伤时无刘项也防子指魏晋间人耳其后余闻润州甘露寺有孔明孙权梁武李徳裕之遗迹余感之赋诗其畧曰四雄皆龙虎遗迹俨未刓方其盛壮时争夺肯少安废兴属造化迁逝谁恐搏况彼妄庸子而欲事所难聊兴广武叹不得雍门弹则犹此意也今日读李太白登古战塲诗云沈湎呼防子狂言非至公乃知太白亦误认嗣宗语与先友之意无异也嗣宗虽放荡本有意于世以魏晋间多故故一放于酒何至以沛公为监子乎】
　　想魂乎万里之外
　　望祭于千里之外
　　汉书贾捐之罢珠厓对曰孝武皇帝元狩六年太仓之粟红腐而不可食都内之钱贯朽而不可校乃探平城之事録冒顿以来数为边害籍兵厉马因富民以攘服之西连诸国至于安息东过碣石以菟乐浪为郡北郤匈奴万里更起营塞制南海以为八郡则天下断狱万数民赋数百造盐鐡酒榷之利以佐用度犹不能足当此之时冦贼并起军旅数发父战死于前子鬭伤于后女子乘亭鄣孤儿泣于道老母寡妇饮泣巷哭遥设虚祭想魂乎万里之外是皆廓地泰大征伐不休之故也
　　唐书张柬之论姚州戍曰汉歴博南山涉兰仓水更置博南哀牢二县蜀人愁怨行者作歌曰歴博南越兰津渡兰仓为他人盖讥汉贪珍竒盐布之利而使蛮夷之所驰役也汉获其利人且怨歌今减耗国储费用日广而使陛下之赤子身膏野艸骸骨不归老母幼子哀号望祭于千里之外于国家无丝毫之利任百姓受终身之酷臣窃为国家痛之
　　豫章生七年而后知
　　駃騠生七日而超母
　　淮南子藜藿之生蝡蝡然日加数寸不可以为栌栋楩柟豫章之生也七年而后知　延叔坚曰豫章与木相似七年乃可别【音尤】
　　文选孟康注曰駃騠骏马也生七日而超其母　孙氏瑞应图曰駃騠者后土之兽也自能言语王者仁孝于民则出禹治水有功而来
　　湿之至而炭已重风之至而木已动
　　天且风而鸟已翔天且雨而鱼已噞
　　淮南子夫湿之至也莫见其形而炭已重矣风之至也莫见其象而木已动矣
　　又天之且风草木未动而鸟已翔矣其且雨也隂曀未集而鱼已噞矣以隂阳之气相动也故寒暑燥湿以类相从声响疾徐以音相应也
　　以贱治贵以丑治好
　　微而毗着而助洪
　　濳夫论攻玉以石治金以盐濯锦以鱼浣布以灰夫物固有以贱治贵以丑治好者矣
　　陆士衡演连珠云鑚燧吐火以续阳谷之晷挥翮生风而继飞亷之功是以物有微而毗着事有而助洪
　　蛟龙得云雨终非池中物
　　蛟龙得云雨非复池中物
　　吴志刘备以左将军领荆州牧治公安备诣京见孙权周瑜上疏曰刘备以枭雄之姿而有关羽张飞熊虎之将必非久屈为人用者愚谓大计宜徙备置吴盛为筑宫室多其美女玩好以娱其耳目分此二人各置一方使如瑜者得挟与攻战大事可定也今猥割土地以资业之聚此三人俱在疆场恐蛟龙得云雨终非池中物也
　　载记秦凉覆没帝畴咨将帅上党李熹曰陛下诚能发匈奴五部之众假刘元海一将军之号鼓行而西可指期而定孔恂曰李公之言未尽殄患之理也熹勃然曰以匈奴之劲悍元海之晓兵奉宣圣威何不尽之有恂曰元海若能平凉州斩树机能恐凉州方有难耳蛟龙得云雨非复池中物也帝乃止
　　松栢之质经霜弥茂
</div>
    <div class="pagination">
<a href="骈志_page57.html">上一页</a><span>...</span><a href="骈志_page53.html">53</a><a href="骈志_page54.html">54</a><a href="骈志_page55.html">55</a><a href="骈志_page56.html">56</a><a href="骈志_page57.html">57</a><span class="current-page">58</span><a href="骈志_page59.html">59</a><a href="骈志_page60.html">60</a><a href="骈志_page61.html">61</a><a href="骈志_page62.html">62</a><a href="骈志_page63.html">63</a><span>...</span><a href="骈志_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
