<!DOCTYPE html>
<html>
 <head>
  <meta charset="utf-8"/>
  <title>
   玉海 - 第 121 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉海 - 第 121 页/共 284 页
  </h1>
  <div class="content">
   三朝志相风乌舆上载长竿竿杪刻木为乌垂鹅毛筩红绶带下承以小盘周以绯裙绣乌形交龙钲鼓舆各一皆刻木为二青龙相交一挂画鼓一挂金钲有绯盖亦绣交龙钟鼓楼各一【本隋大驾钟车鼓车也】刻木为屋中置钟鼓下施木台长竿行漏舆隋大业行漏车也设刻漏如称衡首垂铜鉢末有铜像漆樻贮水渴乌注水入鉢中十二神舆赤质四门旁刻十二辰神绯绣轮衣络带【自钲鼔以下旧礼令无文开寳定礼所增】景徳二年诏王钦若脩饰【唐仪衞志相风轝正道匠一人行漏轝正道匠一人刻漏生四人　隋大业杂记大驾有防漏车钟鼓车】
　　至道皇太子金辂
　　皇太子车辂唐制三等至道元年九月二十七日皇太子【真宗】谒太庙乗金辂常朝则乗马天禧二年九月十四日皇太子【仁宗】朝谒太庙乗金辂设仗如仪政和中以雷文一角螭代龙饰太子言不敢当盛仪止依常仪乗马乾道元年八月【十四日】七年二月【十一日】皆控免乗金辂设仗九年七月【二十三日】诏大礼从祀乗金辂太子亦辞之政和三年四月【二十九日】议礼局上皇太子车辂之制金辂轺车四望车
　　端拱耕车　耕根车
　　端拱元年耕借有司议乗玉辂以耕车载耒耜先驱又请载于象辂以重其事明道二年制如玉辂而无饰驾士服绣凤防嘉禾　绍兴十五年诏来春亲耕闰十一月二十三日礼官言端拱亲耕以耕根车载耒耜耕借使不乗车从之侍中奉耒耜载于耕根车耕借使乗骑从行于仗内
　　祥符王公车辂
　　实録祥符四年七月二十九日庚子先是知宻院王钦若言王公车辂用龙饰请改制【景徳二年十二月癸夘王钦若请依六典令式别制王公已下车驾】从之命礼院详定太常礼院言准卤簿令王公以下象辂以象饰诸末朱班轮八銮在衡左建旂右载闟防革辂以革饰左建旃木辂饰以漆轺车曲壁青幰碧里诸辂皆朱质朱盖朱旂旜一品九旒二品八旒三品七旒四品六旒其鞶缨就数皆如之望付太仆寺修制从之　志亲王一品二品奉使给革辂制如乗舆之副惟改龙饰为螭六引内三品以下乗革车赤质制如进贤车驾赤马四绣文司徒以瑞马京牧以隼御史大夫以獬豸兵部尚书以虎太常卿以凤县令乗轺车黑质　元丰二年七月讲求车旃旂物制度元祐七年十月太常言按开元礼义罗大驾八角紫繖王公以下四角青繖今卤簿图但引紫繖乞改用青政和三年四月议礼局上王公车辂制并卤簿制
　　天圣指南车　周司南軿车【见上】　歴代指南车
　　三朝志指南车一曰司南车赤质两箱画青龙白虎四面画花鸟重台阑镂栱四角垂香囊上有仙人车虽转而手常南指一辕凤首驾四马驾士旧十八人雍熙四年增为三十人【四朝志顶有五采饰缕仙人一童子四】天圣五年十一月壬寅【纪云壬寅复作指南车】直昭文馆【一云定王府记室】燕肃请造指南车其表云黄帝与蚩尤战涿鹿蚩尤起大雾将士不知所向帝遂作指南车又周成王时越裳氏重译来献使者迷惑失道周公赐軿车以指南使大夫张窭送之周年至国还以属巾车王出常为先导示服逺人而正四方其后器法俱亡【以上见古今注】汉张衡魏马钧继作属世乱离其器无传宋武平长安尝为此车而制不精顺帝令祖冲之复造之后魏太武帝使工人郭善明造弥年不就又命扶风马岳造之垂成而为善明鸩死其法遂絶唐元和十五年十月辛巳典作官金公立【一作云亮立云凡三见此及通鉴作立唐防要十年】　以其车及记里鼓车上之宪宗阅于麟徳殿以备法驾厯五代至国朝不闻得其制者今创意成之其法用独辕车立木仙人于上引臂南指车虽转而手常指南又内侍卢道隆上所创记里鼓车其车独辕双轮箱上为两重上皆以其法下有司制之　皇祐五年十月二十一日丙辰御延和殿召辅臣观指南车大观元年内侍呉徳仁始献指南车记里鼓车之制天子宗祀大礼用之始废天圣中燕肃卢道隆所制　晋志司南车一名指南车驾四马其下制如楼三级四角金龙衔羽葆刻木为仙人衣羽衣立车上车虽囘运而手常指南大驾出行为先啓之乗【南齐志四周厢上施屋画轮驾牛】记里鼓车驾四马形制如司南其中有木人执槌向鼓行一里而打一槌【南齐志制如指南上施华盖机皆在内】　宋志指南车其始周公作后汉张衡始复创造汉末其器不存义熙十三年宋武帝平长安始得此车其制如鼓车设木人于车上举手指南车虽囘转所指不移大驾卤簿最先启行此车机数不精虽曰指南多不审正囘曲步骤犹须人功正之范阳祖冲之有巧思谓宜更造　隋志指南车出为先启之乗汉初置俞儿骑并为前驱左太冲赋曰【呉都赋】俞骑骋路指南司方后废其骑而存其车【崔豹古今注通典注车法具在尚方故事其制未详　乐台注谷子曰肃慎还周公作或曰管仲作又黄帝内传】唐志天子有属车十乗一曰指南行幸陈于卤簿则分前后大朝防则分左右【详见唐属车十乗】　志林黄帝战涿鹿蚩尤作大雾弥三日将士昏迷人皆惑帝令风后法斗机作指南车以别四方　通典【宋志同】魏明帝青龙中令博士马钧再造车上有木仙人手掌指南车箱囘转所指微差晋乱复亡石虎使解飞姚兴使令狐生又造【崔鸿后赵録曰尚方今解飞机巧若神妙思竒发造指南车赐关内侯秦姚兴使令狐生又造宋武平关中得之】晋义熙十三年刘裕平长安始得此车于姚兴外有形而无机杼每行使人自转之【义熙五年屠广固获指南使工人张纲补缉】宋顺帝升明末齐髙帝辅政使祖冲之追修古法冲之改造铜机圆转不穷而司方如一马钧以来未之有也车成使王僧防刘休试之其制甚精百屈千囘未尝移变齐因宋制加饰四周箱上施木【木字一作屋】指南人衣裙襦天衣在箱中上四角皆施龙子干悬杂色真孔雀毦布皂复幔驾牛皆铜铰饰【唐六典亦云如前】　宣和卤薄记唐初指南车有其名而车破壊将作大匠杨务亷性巧奉勅改作终不能至开元中卫普善造车令直少府监元和中巧工金忠义作指南车记里皷宪宗于麟徳殿观之【述征记云去端门百余步道南得尚方北门中有指南车上有木仙人持信幡车虽东西手常指南唐元和中作指南与记里车宪宗阅之麟徳殿五代至国朝皆车中令人运转】
　　天圣记里鼓车　大章车
　　三朝志记里鼓车一名大章车赤质四面画花鸟重阑镂栱一辕凤首【驾四马驾士旧十八人雍熙四年増为三十人】行一里则上层木人击鼓十里则次层木人击镯天圣五年十一月内侍卢道隆剏记里鼓车其车独辕双轮箱上为两重刻木人手执木槌轮一周而行地三步其中平轮转一周车行一里下一层木人击皷上平轮转一周车行十里上一层木人击镯凡用大小轮八合二百八十五齿递相钩锁犬牙相制周而复始【四朝志铜钲画皷各一大观元年呉徳仁献其制】燕肃传尝造指南记里皷二车及欹器以献又上莲
　　花漏法　黄帝内传曰女为帝制司南车当其前记里皷居其右崔豹古今注曰大章车所以记道里起于西京亦曰记里车车上为二层皆有木人行一里下层击鼓行十里上层击镯尚方故事有作车法然则自黄帝造之非两汉所作也汉甘泉卤簿晋中朝大驾有之并驾四汉曰记道车晋灭后秦获之形如指南车　宋志记里车未详所由来亦髙祖定三秦所获制如指南其上有鼓车行一里木人辄击一槌大驾卤簿以次指南文苑英华张彦振指南车赋北斗在天司南在地扄
　　关脉凑衡枢星设帝容顺动王途允泰备属车引行斾候薫风而进指仰卿云而垂盖援枹鼓于天街动輗軏于霜仗候之节步先以啓行节六鼓以鼍骇首五路而鳞次　张衡应间曰参轮可使自转木雕犹能独飞
　　明道六车
　　志皇后之车唐六等皇朝卤簿唯用厌翟车常出用副金涂银装白藤舆上覆椶屋饰以凤辇咸平中万安太后舆上设行龙六　明道元年十二月辛丑诏有司制重翟等六车【以皇后将谒庙】　绍兴十三年皇后受册乗龙饰肩舆至穆清殿
　　干兴元年九月二十三日礼仪院言皇太后檐子依式制造诏名大安辇【宣仁谦恭不乗大安辇】元丰八年六月十二日诏皇太后乗舆上设行龙六绍圣元年十月六日礼官言皇太后坐六龙舆皇太妃舆上设行龙五又再详定进皇太妃龙凤舆政和三年四月二十九日议礼局上皇后车舆之制　周礼疏上公侯伯夫人乗厌翟子男夫人乗翟车王之三夫人与三公夫人同乗翟车　左传夫人鱼轩卿犀轩直盖　陈髙凉洗氏绣幰油络驷马安车　崔篆母文轩丹毂　富弼贾昌朝母赐银饰肩舆
　　明道天安殿阅车辂　元丰五辂【并见上】
　　明道二年二月己亥御天安殿门【即大庆殿】阅太仆寺新制车辂景祐五年七月丙午诏太常礼院详定卤簿仪物未合典制者厘正之玉金路重加修饰唯二路旂防有金涂银龙头余则否既成八月庚辰亲阅于大庆殿门庆厯七年将郊祀正月辛夘御大庆殿门阅新作金玉辂皇祐二年大享明堂诏试二辂云云元丰四年十一月己丑礼文所依周礼増制五辂【详见上】
　　皇祐小辇
　　二年五月八日礼院言明堂往囘宫禁地近止乗常御小辇九月二十七日未明三刻服鞾袍乗小辇殿中繖扇侍衞至大次服衮冕执圭入自明堂中门至版位解严改服乗辇御紫宸殿百寮称贺
　　元丰充庭车　政和大路大旂
　　元年十一月二十三日详定仪注所言正旦朝防用黄麾仗以车辂与辇充庭具图以进诏车辂未设余依所请　政和六年七月五日造大路如玉路之制唯不饰以玉樊缨一就以尚质又制大旂十有二旒龙章而设日月建于大路之上以象天四年十一月诏增修五辂正副十乗制度始备旧自斋宫乗大辇越大次今改用大路
　　绍兴玉辂　五辂
　　十二年七月己酉【十八日】诏太常详定车辂仪仗制度太常请先造玉辂命工部尚书莫将等同内侍邵谔制造八月三日将等言以天禧宣和卤簿图参攷制度酌文质之中九月戊申【十八日】新玉辂成上御射殿临轩令百官观之十月癸未诏车辂院复置官吏十三年正月己亥亲享太庙平旦上自宫乗玉辂秘书少监秦熺执绥是年春遂作金象革木四辂及大安辇闰四月十六日太常请依周礼各建所载之旗唯玉辂并建旂常玉辂青饰左建太常十二斿右龙旂金辂黄饰建大旂九斿象辂朱饰建大赤七斿革辂银褐饰建大白六斿木辂黑饰建大麾四斿玉辂髙一丈九尺四辂各减五寸十一月己未朝飨太庙礼毕上服通天绛纱乗玉辂斋于青城庚申祀圜丘卤簿万二千二百二十人应用文绣者皆以缬代之初备五辂礼官以行在御街狭故自宫徂庙不乗辂权以辇代之【戊午服袍履乗辇诣景灵宫朝献】　邵谔识旧制姓名刻于玉辂上绍熙二年八月修玉辂更造四辂
　　隆兴平辇　七寳辇
　　元年七月二十三日制平辇及绦衣褥郊祀礼毕用之二年正月五日诏御辇院制七寳辇进徳夀宫【如道君之制】有司言东都旧制辇饰以玉裙网用七寳上皇不肯重费遂止先是绍兴七年八月制逍遥辇诏文思院务令檏素九月二日臣僚请申饬攸司以崇俭之意　二年二月八日礼官言郊祀止用玉辂四辂特一时观美【礼经玉辂以祀郑氏释曰王乗一辂余从行以华国】请权不以从诏四辂及大安辇并省自斋殿服履袍乗平辇还宫乾道六年【九月一日诏】复用五辂大安辇如旧仪　玉辂有执绥官备顾问有牌篆玉辂二字以玉为之　文徳殿发册尚辇陈大辇于西阶下东向隆兴元年权不陈设










　　玉海卷七十九
&lt;子部,类书类,玉海&gt;
　　钦定四库全书
　　玉海卷八十
　　宋　王应麟　撰
　　车服
　　卤簿
　　有文事必有武备故整法物之驾严师兵之卫总名卤簿唐人谓卤橹也甲楯之别名兵卫以甲楯居外为前导皆着之簿故曰卤簿【五礼精义曰卤大盾也以大盾领一部之人故言卤簿】
　　汉甘泉卤簿　汉官卤簿图　卤簿篇【又见属车】
　　汉志甘泉在云阳黄帝接万灵之明庭自古祭天圜丘处本秦林光宫自文帝郊五畤三岁一郊车驾必幸雍甘泉故有甘泉卤簿　舆服志乘舆大驾属车八十一乘备千乘万骑西都行祠天郊甘泉备之官有其注名曰甘泉卤簿【文选注胡广汉官制度云云】注蔡邕表志曰国家旧章幽僻藏蔽莫之得见应劭汉官卤簿图曰乘舆大驾则御凤皇车以金根为副【宋志宣和卤簿记云应劭汉卤簿图有骑执箛箛即笳通典同唐六典注云汉官仪卤簿篇】　西京杂记汉朝舆驾祠甘泉汾阴备
　　千乘万骑太仆执辔大将军陪乘名为大驾车有司马辟恶记道靖室象车武刚九游云罕皮轩闟防鸾旗建华相风乌金根之名仪卫有骑队鼓吹黄麾骑罼罕节御马华葢刚鼓之制或分八校或分十六校式道有防驾有官　晋志孝武总文景之资霓拂翳皮轩记鼓横汾河而祠后土登甘泉而祭昊天奉常献仪谓之大驾车千乘而骑万匹扬雄所谓彏天狼之威弧张曜日之灵旄者也　宋礼志甘泉卤簿者道车五乘游车九乘【文选曲水序注同】在乘舆车前又有象车最在前试桥道晋江左驾犹有之大驾汉都长安时祠天于甘泉用之都洛阳上原陵又用之后汉祠天郊用法驾祠宗庙用小驾小驾减损副车也【南齐礼志车服之仪率遵汉制南郊大驾北郊明堂降为法驾衮冕之服诸祠咸用　春秋正义异义古毛诗説天子之大夫皆驾四故诗云四牡如今乘舆有大驾中驾小驾为行之等差也其诸侯大夫士唯驾二　春秋正义服防云缨如索帬今乘舆大驾有之然则汉魏以来大驾之马膺有索帬是缨之遗象】　隋志卓彼上天宫室混成戈居其左上将居其右弧矢扬威羽林置陈天垂象圣人则之轩辕以师兵为营卫至二代其仪大备汉武上甘泉则列卤簿车千乘骑万匹其居前殿则植防悬楯以戒不虞所由来尚矣　文选甘泉遗仪注胡广汉官制度曰天子出车驾次第谓之卤簿长安时出祠天于甘泉用之名曰甘泉卤簿　司马迁传从上上雍注如淳曰迁时从上在卤簿中也　上林赋鼓严簿注孟康曰簿卤簿也　甘泉赋廼命羣僚歴吉日协灵辰星陈而天行诏招揺与泰阴兮伏钩陈使当兵属堪舆以壁垒兮梢防魖抶獝狂八神奔而警跸兮振殷辚而军装蚩尤之伦带干将秉玉戚骈罗列布鱼颉而鸟防乗舆乃登夫凤皇兮翳华芝驷苍螭兮六素蚪蠖畧防绥漓虖襂纚帅尔阴闭霅然阳开腾清霄而轶浮景兮夫何旟旐郅偈之旖旎也流星旄而电烛兮咸翠葢而鸾旗敦万骑于中营兮方玉车之千乘声駍隐以陆离兮轻先疾雷以馺遗风集礼神之囿登颂只之堂建光燿之长旓兮昭华覆【华葢也】之威威风漎漎而扶辖兮鸾凤纷其衔防云云扬雄从上祠甘泉还奏赋以风时赵昭仪在属车豹尾中故雄盛言车骑之众参丽之驾非所以感动天地逆厘三神
　　汉大驾【见上】　法驾
　　文纪奉天子法驾迎代邸注如淳曰法驾侍中骖乘奉车郎御属车三十六乘【孝文诏曰鸾旗在前属车在后】　谷永传朝觐法出而后驾陈兵清道而后行　霍光传昌邑王驾法驾皮轩鸾旗　叔孙通传注应劭曰月旦出高帝衣冠备法驾名曰游衣冠　上林赋袭朝服乘法驾建华旗鸣玉鸾【西都赋乘鸾舆备法驾】　西京赋大驾幸乎平乐张甲乙而袭翠被攅珍寳之玩好纷瑰丽以奓靡　宫曰法宫坐曰法坐服曰法服
　　汉大驾卤簿仪式　法驾　法物
　　后纪建武十三年四月大司马吴汉自蜀还京师益州传送公孙述瞽师郊庙乐器葆车舆辇于是法物始备注法物谓大驾卤簿仪式也时草创未暇今得之始备官志大仆卿掌车马天子每出奏驾上卤簿用大驾
　　则执驭侍中侍頋问应对法驾出则多识者一人参乘【负传国玺操斩白蛇剑】余皆骑在乘舆车后【永元九年八月鲁恭拜侍中特使陪乘十五年赐驸马从驾】五营注案大驾卤簿五校在前各有鼓吹一部【文选注应劭汉官仪曰大驾卤簿五营校尉在前名曰填卫】　舆服志【见乘舆】诸侯王法驾官属傅相以下皆备卤簿【鸿嘉中太傅奏梁王立愿令非耕祠法驾毋得出宫　鲍宣乘传去法驾　礼仪志皇后亲蚕车府令设卤簿　庄子司马彪注秋驾法驾也】　儒林传明帝行三雍之礼备法物之驾盛清道之仪注胡广汉制度曰天子出有大驾法驾小驾大驾公卿奉引大将军骖乘大仆御属车八十一乘法驾公不在卤簿唯河南尹执金吾洛阳令奉引侍中骖乘奉车郎御属车三十六乘小驾太仆奉驾侍御史整车骑　杨秉传王者至尊出入有常警跸而行静室而止非郊庙之事则銮旗不驾　齐志江淹议云后汉唯南郊备大驾自北郊以下车驾十省其二　卫宏汉旧仪曰皇帝起居仪宫司马内百官所传按籍而后出入营卫周庐昼夜谁何殿外门属卫尉殿内郎舍属光禄勲黄门钩盾属少府辇动则左右帷幄者称警车驾则卫官填街骑士塞路出殿则传防止人清道建五旗丞相九卿执兵奉引先置索清宫而后往所以重威防未然也乘舆冠高山冠飞羽之缨帻耳赤丹素里带七尺斩蛇剑履虎尾絇履
　　汉东京卤簿
　　续官志太仆天子每出奏驾上卤簿　舆服志轻车洞朱轮舆大驾法驾出射声校尉司马吏士载以次属车在卤簿中郊天黄门从官四人冠巧士冠在卤簿中以备宦者四星　晋志象车汉卤簿最在前　宋志每出警跸清道建五旗大仆奉驾条上卤簿【汉仪曰出称警入称跸】隋礼仪志闟猪车其饰如木辂重辋漫轮蚪龙绕毂汉东京卤簿所谓猎车者也　六典注汉官仪卤簿篇太常驾四马主簿前车八乘
　　晋中朝大驾卤簿　卤簿图
　　舆服志中朝大驾卤簿先象车鼓吹一部次洛阳亭长赤车洛阳令皁车黄门前部鼓吹司南九游武刚云罕闟防皮轩鸾旗建华车相风五时车高葢左罼右罕华葢防鼓金根车建青旂十二曲华葢黄钺车五牛旗大辇五色立车安车建旗十二如车色闟猪耕根车赤旗十二御轺四望衣书药车豹尾车自豹尾后卤簿尽矣次轻车二十乘流苏马六十匹次金钺金钲车驾三中道黄门后部鼓吹次防鼓车此车舆之制也静室令中道式道分左右次洛阳尉令亭长河南掾尹簿记次司廷尉太常光禄卫尉太尉司徒司空或驾一或驾三或驾驷次中防军步兵长水射声翊军越屯骑校尉骁骑游击左右前后领军将军并卤簿左右二行鼓吹一部次领防骁骑游军校尉繖扇憧麾各一骑鼓吹一部七骑领防军加大车斧终于金顔督将此百官之仪也兵器则有大防楯九尺楯刀楯弓矢弩细楯由基细弩迹禽椎斧凿斧又以神弩二十张夹道骑皆持矟终于骑十队大防九尺楯刀楯弓弩各一队仪仗则有遮列骑御麾骑马鞭方扇鞉角金鼓信幡憧麾之属服饰则有朱衣绛袍黑袴褶之属　职官志武帝每出入将军陈勰持白兽幡在乘舆左右卤簿陈列齐肃【宋志晋武帝问侍臣旄头何义】　礼志元帝大兴中诏左右卫及诸营依大习仪作鴈羽仗　郑黙传武帝出祠南郊诏使黙骖乘夏统传贾充欲耀以文武卤簿命建朱旗举幡校分
　　羽骑为队军伍肃然须臾鼓吹乱作胡葭长鸣车乘纷错　隋志晋卤簿图一卷卤簿仪二卷齐卤簿仪陈卤簿图各一卷仪注类【唐志大驾卤簿一卷】　史记索隠按中朝卤簿图云云罕驾驷【正义中朝卤簿图云九斿车驾驷云罕车驾驷】　隋志唐六典注引中朝卤簿　宋绶云中朝江左尝图卤簿
　　晋皇太子卤簿
　　初学记张敞晋东宫旧事曰皇太子初拜有赤毦幢一石山安车一建九旗青色四马皇太子卤簿有黄麾大小防庭设三厢乐舞六佾　宋刘韫歴湘雍二州刺史令画工图卤簿羽仪常自披翫　王僧孺遇中丞卤簿　隋书曰晋氏卤簿御史轺车行中道　北史故事刺史奉辞备卤簿【后同】　南朝御史中丞建康令皆有卤簿君臣之通称今有张司空卤簿图
　　后魏三驾卤簿
　　礼志太祖天兴二年【正月乙丑】命礼官采古事制三驾卤簿一曰大驾设五辂建太常属车八十一乘千乘万骑鱼丽鴈行前驱皮轩闟防芝葢云防指南后殿豹尾鸣葭唱上下作鼓吹军戎大祠则设之二曰法驾属车三十六乘小祠则设之三曰小驾属车十二乘天赐二年初改大驾鱼丽鴈行更为方陈卤簿列步骑内外为四重列檦建旌通门四达五色车旗各处其方【孝文太和十三年正月辛亥祀圆丘初备大驾　太和中诏李韶监造车辂一遵古式考旧典以制冠服百竂六宫各有差次】唐卤簿　大驾　法驾　小驾　卤簿图　卤簿令　东宫卤簿
　　仪衞志唐制天子居曰衙行曰驾人君举动必以扇出入则撞钟庭设乐宫道路有卤簿鼓吹礼官百司备物而后动大驾卤簿天子将出太乐令设宫县之乐于庭侍中奏中严有司陈卤簿诸卫以次陈殿庭既外办太仆卿执辔天子乘舆以出天子升路太仆授舆黄门侍郎奏请发銮驾动警跸鼓传音万年令先导次京兆牧太常卿司徒御史大夫兵部尚书皆乘路卤簿如本品五路玉金象革木皆有副车有指南记里鼓白鹭鸾旗辟恶皮轩耕根安车四望羊车黄钺豹尾及属车十二乘舆有相风行漏腰舆小舆五牛旗舆辇有大辇方辇小辇以旗计者二十七曰青龙白虎辟邪应龙玉马三角兽黄龙负图黄鹿飞麟駃騠鸾凤飞黄麟角端赤熊兕太平犀牛骏鸃騼防驺牙苍乌白狼龙马金牛衙门旗并黄麾武幢绛麾孔雀毦罕毕【总三十二名一本云二十七名当考】以队者七曰清游朱雀步甲持钑武诸卫马队大防队以兵计者自金吾果毅佽飞至衙门右左厢凡大驾一千八百三十八人分为二十四队列为二百十四行【参六典】仗则有黄麾仗细仗仪刀仗殳仗卫则有亲勲翊卫散手卫仪物有曲直华葢六寳香蹬大繖雉尾障扇雉尾扇方雉尾扇花葢小雉尾扇朱画团扇俾倪之属戎器有钑防弓箭横刀防矟细矟铁甲甲骑具装银装仪刀班劔金装长刀御刀黄钺楯防弩黒鍪甲之属服饰有平巾帻绯裲裆大口绔绯衫紫黄纁朱绿綟绶纷武弁朱衣革带绣衣青衫赤綦袄黄冒黄袍衫紫诞带行縢绯袴褶戎服大袍之属鼓吹有防鼓金钲大鼓长鸣铙鼓歌箫笳大横吹节鼓笛箫觱篥桃皮觱篥小鼓中鸣羽葆鼓大角之属凡五部七十五曲警严则夜十二曲中三曲五更三遍乐有宫县防賔钟采茨大和囘路南向侍中请降路乘舆乃入繖扇侍御警跸如初皇帝入侍中版奏请解严叩钲将士皆休法驾官则减太常司徒兵部尚书车则减白鹭辟恶大辇五副路安车四望车及属车四【六典云四分属车之一】队则清防持钑武皆减四之一鼓吹减三之一小驾又减御史大夫及指南记里鼓鸾旗皮轩车象革木三路耕根羊黄钺豹尾车属车小辇小舆诸队及鼓吹减大驾之半凡小驾卤簿一千五百人分二十四队列一百二十行【参六典大驾卤簿以官计者自导驾万年县令六引至豹尾之后金吾折冲总一百六员以车计者自指南记里至黄钺豹尾车总三十六乘以仪物计者自白泽朱雀旗至黄麾仗绣幡总二十七名以鼓吹计者自防鼓金钲至笛箫觱篥总十五事以兵计者自金吾折冲果毅至殳仗牙门左右箱总若干人此大驾卤簿也至于法驾则属车减四诸队四分减一鼓吹三分减一威仪亦三分减一小驾车辇队仗鼓吹各减大驾　其中或与前小异当攷】太皇太后皇太后皇后出司仗布侍卫六尚以下诣室奉迎内仆进车閤外驭者执辔后乘舆以出华葢侍卫警跸内命妇从出门后升车从官皆乘马内命妇宫人以次从有清游队旗车有重翟腰厌翟翟车安车四望金根及宫人车仪仗有偏扇团扇方扇香蹬行障坐障雉尾扇大繖锦花葢朱画团扇锦曲葢锦六柱绛麾黄麾牙门东宫卤簿皇太子出卤簿陈于重明门外升车鼓吹振作太傅乘车训导少傅乘车训从出延喜门家令先导次率更令詹事太保太傅太师皆轺车备卤簿车有金路副路轺车四望车腰旗有龙旗五色绛引幡赤氅戎器有横刀仪刀细刀班剑防矟仪锽油防仪鋋毦殳弓箭仪物有诞马繖雉尾扇朱漆团扇紫曲葢队有清游队压角队佩弩队左右厢步队佩弓箭队左右厢马队佩横刀骑队后拒队司御卫率府步队东宫卤簿六百二十四人分为九队列为三十一行【六典】若常行常朝无马队鼓吹金路四望车又减队仗三之一清道仪刀诞马皆减半乘轺车而已【六典云左右卫率掌兵仗羽卫凡正至朝宫臣以仪仗为左右厢之周卫兵曹掌卤簿之法监其羽仪清道率凡皇太子出入以清游队为先后拒队为殿监门率皇太子出入率其属于牙门之左右太子仆掌车舆骑乘仪仗　官志太子三师太子出则乘路备卤簿以从兵曹参军事皇太子出则从卤簿而涖其仪詹事府司直太子出则分察卤簿之内　通典皇太子谒太庙所司依卤簿陈设重明门外】皇太子妃有偏团方扇行坐障翟车六柱犊车繖大扇曲葢亲王卤簿有幰弩车辐【捧也夹车而行】绛引告止传教信旛金涂钩竿仪鋋仪锽仪矟细矟油防繖扇曲葢象路驾四马一品卤簿有幰弩车辐诞马仪刀防旛繖扇曲葢革路驾四马自二品至四品青衣车辐每品减二人二品刀楯弓箭防矟各减二十三品以下每品减十二品三品革路四品五品木路万年令亦有清道幰弩骑青衣车辐诞马轺车一马内命妇外命妇一品至四品各有卤簿云云【防要太和六年六月敕准卤簿令外命妇一品厌翟车从车六乘二品三品白铜饰犊车一乘从车四乘四品白铜饰犊车一乘从车两乘】　百官志库部掌戎器卤簿仪仗　艺文志王象画卤簿图【杂艺术类】礼志祀日未明三刻诸卫列大驾仗卫侍中版奏请
　　中严乘黄令进玉辂于行宫南门外南向未明一刻侍中版奏外办皇帝服衮冕乘舆以出
　　唐卤簿鼓吹
　　志大驾卤簿鼓吹分前后二部鼓吹令二人前部防鼓十二夹金钲十二大鼓长鸣皆百二十铙鼓十二歌箫笳次之大横吹百二十节鼓二笛箫觱篥笳桃皮觱篥次之防鼓夹金钲皆十二小鼓中鸣皆百二十羽葆鼓十二歌箫笳次之后部鼓吹羽葆鼔十二歌箫笳次之铙鼓十二歌箫笳次之大横吹百二十笛箫觱篥笳桃皮觱篥次之【余见乐类】凡大驾严夜警十二曲中警三曲五鼓严三通天子谒郊庙夜五鼓过半奏四严车驾至桥复奏一严元和初礼仪使高郢建议罢之【元和元年十二月高郢奏今并警为严乐官不能辨请停四严及上坛一严其郊廻准礼三严太庙宿其夜不严郊廻于明徳门内鼓吹引驾至丹凤门】　六典太常鼔吹令掌鼓吹以备卤簿之仪凡大驾行幸卤簿分前后二部以统之法驾三分减一小驾减半皇太后皇后出如小驾之制皇太子鼓吹亦有前后二部亲王以下各有差凡大驾行幸有夜警晨严之制【大驾夜警十二曲中警七曲晨严三通】
　　开寳绣衣卤簿　建隆定大驾卤簿　干徳亲阅卤簿　大驾　法驾　鸾驾　黄麾仗
　　开寳四年十一月戊午亲飨太庙己未【二十七日】合祭天地于圜丘始用绣衣卤簿国初将举郊祀命有司考定制度建隆四年八月十六日辛丑南郊仪仗使刘漫叟言按唐长兴【明宗】南郊卤簿字图导驾用三引周太祖用六引今请用六引【又见郊祀类】兵部仪仗五千一百人太常鼓吹八百五十人太仆车辂四百八十人殿中仪仗二百六人司天法物二十一人金吾卫二百五十人金吾仗六百七十六人从之校以令文颇有阙畧十八日礼仪使陶谷言卤簿内金吾诸卫将军导驾押仗旧服紫衣请依开元礼各服绣袍旧执仗军士衣五色画衣请以五行相生为次又增造五辂副车复殿中辇舆备用六引本品卤簿又増置旗名作大辇凡马步仪仗共一万一千二百二十二人悉用禁军旧用绢布采画者以综丝絁绣文代之【九月二十八日范质言大驾仪仗除执法物马步兵计百八十五队用骑军大将军六人郎将都尉九十人骑士四千四百四十六人步军将军二十人郎将都尉八十二人校尉四人王师二百九十八人并骑步六千二百七十六人】干徳四年始作至开寳三年而毕明年郊祀始用之谓之绣衣卤簿军卫羽仪自是浸盛【志建隆四年将郊祀大礼使范质与卤簿使张昭仪仗使刘温叟同详定大驾卤簿之制干徳三年蜀平命拾遗孙逄吉收伪法物是岁太祖亲阅卤簿四年始令改画衣为绣衣一本云干徳四年五月九日帝亲阅诸州法物旧用采绘者易以文绣】凡五辂副辂舆辇属车之属多仍唐制名数具于令式先后之次见于兵部字图　凡卤簿四等大驾法驾鸾驾【祥符元年六月改小驾为鸾驾】黄麾仗　大驾卤簿自开寳定通礼之后弥有增益大祀命五使卤簿使专掌定字图排列仪仗使纠督之大礼使及余使同按阅致斋日巡仗凡车路大仆寺主之辇舆繖扇御马殿中省主之皂纛犦【唐志作防】矟十六骑引驾细仗牙门金吾主之枪仗六军主之六引诸队大角五牛旗兵部主之寳桉门下省掌之钟漏司天台掌之鼔吹太常鼓吹局主之旗器名物衣冠寳葢锦绣等饰朝服法物库出焉箙弩弓矢戎装杂仗军器库内弓箭库出焉总大驾卤簿二万六十一人法驾三分减一鸾驾又减半兵部黄麾仗又减于鸾驾大驾凡郊祀籍田荐献玉清景灵宫则用之法驾太山汾阴明堂则用之比于大驾则减太常卿司徒兵部尚书及白鹭崇徳等车又减属车四余并三分减一鸾驾朝陵封祀朝谒太清宫奏告玉清宫则用之又减县令州牧御史大夫指南记里鼓等车仪仗减法驾之半法驾用万一千八十八人鸾驾用七千人【旧制用二千二百二十二人祥符五年闰十月丁卯享太庙増至七千人八年正月一日上圣号用三千人】三驾之外有兵部黄麾仗用太常鼔吹太仆金玉辂殿中省大辇奉迎其制无定然又减于鸾驾之制凡亲征御楼省方还京迎天书圣像六庙上册则用之【淳化三年五月増二百五十人政和三年四月礼局上大朝防仪卫五千二十五人黄麾仗用太常鼓吹部太仆金玉辂殿中省大辇唐黄麾其制十二愊开寳通礼义纂曰黄中央之色此仗最近车辂故以应象】大驾六引开封令牧兵部尚书太常卿司徒御史大
　　夫【法驾则开封令牧御史大夫为三引】始于金吾纛矟清游队朱雀旗队十六骑佽飞前队殳仗龙旗十二指南等车引驾十二重前部马队步甲前队太常前部鼓吹司天相风行漏等舆持钑前队殿中黄麾前部黄麾仗六军仪仗引驾十六旗龙墀十三旗御马日月合璧等旗青龙白虎旗队班剑仪刀队金吾细仗受命寳殿中繖扇千牛亲勲卫翊骁卫等队夹毂捧日奉宸队导驾官鸣鞭御马繖扇腰舆玉辂大辇持钑后队金吾大角后部鼓吹黄麾芳亭等舆辇五牛旗舆金象革木辂副五辂耕根车进贤明逺车羊车属车十二乘黄钺豹尾后部黄麾仗步甲后部马队后队殳仗真武队大黄龙负图旗黄龙大神等二十旗　大驾卤簿凡绣文金吾卫以辟邪左右卫以瑞马骁卫以雕虎屯卫以赤豹武卫以瑞鹰领军卫以白泽监门卫以师子千牛卫以犀牛六军以孔雀乐工以鸾耕根车驾以凤衔嘉禾进贤车以瑞麟明逺车以对凤羊车以瑞羊指南车以孔雀记里鼓黄钺车以对鵞白鹭车以翔鹭鸾旗车以瑞鸾崇徳车以辟邪皮轩车以虎属车以云鹤豹尾车以立豹相风乌舆士以乌五牛旗以五色牛余皆以寳相花六引绣衣文清道以云鹤幰弩以辟邪车辐以白泽驾士司徒以瑞马牧以隼御史大夫以豸兵部尚书以虎太常卿以凤县令以雉余悉以寳相花【舆服志】陶谷再为南郊礼仪使法物制度多谷所定时范质为大礼使以卤簿清游队有甲骑具装莫知制度以问谷如其説造以给用又乘舆大辇乆亡其制谷立意造之至今用焉【传】　周必大绣衣卤簿记艺祖皇帝受天眷命用肇造区夏武功既成文治斯广躬郊禋正防朝祲威盛容以次毕行惟是承五季抢攘之后卤簿虽设踳駮为甚易而新之兹惟其时于是制诰范质张昭等正其缪盭参定典式已而礼仪使陶谷奏言金吾诸卫将军暨押仗导驾等官服皆以紫于礼未称请按开元礼咸用绣袍至若执仗之士旧服五色画衣先后靡伦无所准式请以黒为先而青赤黄白以次分列用协五行相生之序逮有司以仪注上帝御便殿陈而阅之凡马步仪仗总万有一千二百二十有二人悉以综丝施绣文代彩画之服辉绚采丕厘旧弊亹亹三代两汉之盛矣稽诸会要始造于干徳之四年而告备于开寳之三年越明年谒欵圆丘实始用之想夫防矟前驱五辂増副里以鼔记车以南指鸡翘豹尾夭矫婀娜公卿执事前导后陪细仗大角壮其容幰葢繖扇备其饰耋老幼稚族观聚叹向也目熟乎兵革今乃窥文物旂常之美向也耳厌乎金皷今也闻钖鸾和铃之音皇哉治世之钜典华夏之伟观也切读三圣寳训而知艺祖恭俭之徳出于天资衣用澣濯器御质素齐官无三服之献织室罢纂组之工頋于羽卫乃显设藩饰如此得无意乎葢恭俭者帝王之盛徳也备羽卫者国家之上仪也在汉孝文殿设书囊之帷身以敦朴为先及其诏令则曰鸾旗在前属车在后仪物明盛犹可想于千载之下然其圣人所以奉己与华国者固自殊辙也耶是以知艺祖之意有在也列圣继承制作益详曰大驾曰法驾曰鸾驾曰黄麾仗或施之躬郊或用之封祀或设之朝觐其多寡有差其先后可序揆厥所元皆自绣衣啓之贻谋垂永永无极肆皇帝陛下绍复祖宗之大业廼绍兴十有三年筑坛南郊共祀天地卤簿之制实纂干徳至于岁用癸亥则视建隆初郊之岁若合符节夐观简册未之攸闻葢莫为于前无以彰异时创业之功莫继于后无以知中兴之治是不可以不特书也
　　景徳卤簿记
　　二年十一月乙巳朔【是年郊祀】卤簿使王钦若上三卷诏付史馆【钦若表云掌西京之卤簿获奉属车之尘阅东观之图书幸觌羽陵之简】先是九月二日丁未诏钦若阅仗卫中司天监行漏十二神舆殿中省芳亭凤辇等减制修饰以旧制太重也　祥符二年八月甲子详定所言法驾卤簿三引内寳鼎令河中尹别造车上题牓
　　天圣新修卤簿记　景祐卤簿图记
　　景徳二年郊祀王钦若上记三卷颇疏畧天圣六年十一月癸卯翰林学士宋绶上天圣卤簿记十卷付秘阁初绶摄太仆卿侍玉辂上问仪物典故占对辩洽因命撰记【序云再饰大驾郊见上帝】　景祐五年【即寳元元年】十一月乙巳礼仪使【资政殿大学士】宋绶上景祐南郊卤簿图记十卷诏褒谕【葢因前书而増饰之以亲政初元冠篇质正古义传以新制图绘注説援据精详】图记序曰黄帝创轩冕之容列营卫之警舆驾仪物葢本于此唐尧彤车有虞鸾和夏后之绥商人之路周官有司常巾车之职虎贲旅贲之从三五之际所由来尚矣秦并六国兼属车九九之数汉上甘泉备千乘万骑之众自时厥后损益可知艺祖始议郊飨即诹典文扞卫既崇羽仪兼备初吏士所服皆用画帛乃命易以厚缯加之文绣采綷相错焕乎一时至道中诏翰林承旨宋白与内侍画郊丘仗卫缄在秘府【一本云图饰仗卫寘在中秘】景徳中资政殿学士钦若上卤簿记三卷敕付太史皇上绍庭正统粤再郊之明年命华光侍臣图冩大簿臣充仪仗使督摄容卫又以太仆奉车承頋问乃与侍读冯元侍讲孙奭议曰前二图书冩形纪事不相参防盍象设而又文陈乎繇是着为图记十篇嵗在戊寅燔祀有期敕重饰帝车爰及法物并加厘正云云【戊寅景祐五年十一月戊申享景灵宫己酉享太庙奉慈庙庚戌祀圜丘改元寳元】　防要【志同】景祐五年七月十一日丙午诏卤簿仪物未合典制者厘正之令内侍张永和等领工修饰既成八月庚辰帝亲阅于大庆殿门【实録八月庚辰御大庆殿门阅新作南郊仪仗车辂】九月侍讲贾昌朝言仪卫三事一曰南郊卤簿车驾出宫诣郊庙日执毬杖迎至斋宫唐世以资玩乐宜彻去二曰大驾卤簿有羊车前列本汉晋乘于后宫遂为法从冝改革三曰卤簿仪卫五使畧行按阅先后失序名物差互请于致斋前详视诏礼仪使宋绶与太常礼院同详定以奏绶等言羊车按刘熈释名隋礼仪志汉代已有自唐至今着礼令宜仍旧其卤簿仪仗南郊前五使预阅素队使之齐肃从之又去诞马鞍鞯用缨辔绯绁旛麾以小篆易字六引朱团扇用杂花大驾用盘龙重定防钑小防重制雉尾扇犦矟殳义　唐末以御史中丞为仪仗使后唐始有卤簿使兵部侍郎为之国朝故事中丞领仪仗天圣二年用中丞薛奎领卤簿而翰林学士晏殊领仪仗葢误也治平二年诏中丞贾黯易仪仗使翰林学士范镇卤簿使
　　皇祐明堂法驾卤簿图
　　志【防要同】皇祐二年三月己亥诏将享明堂乗舆服御务裁简六月己巳【四日】卤簿使奏法驾减大驾三分之一而兵部无字图故本诏礼官与兵部考正为图以奏八月辛未上字图法驾卤簿用万一千八十八人【初干徳初有司定制唯得唐长兴南郊卤簿字图校以令文犹多阙焉至是礼官共议制图】九月辛亥宗祀嘉祐二年祫享礼仪使奏南郊仗金吾上将军左右千牛皆服紫绣戎服珂佩骑而前节度衣袴褶导驾如旧制是月礼官奏南郊还礼乘金辂而或乘大辇宜着令常以大辇从　熙宁七年八月十二日太常看详兵部大驾卤簿字图请以副辂列正辂后减羊车五牛旗元丰元年二月详定所言大驾舆辇仗卫仪物兼取歴代讹舛茍简不足为法诏令更定于是去二十八宿五星摄提旗所绘人形及龙虎僊童大神金黄鹦鹉网子螣蛇神等旗及拂翟三年正月十二日诏以缗钱七万下成都造大驾卤簿仪物【大驾仗下官一百四十六员执仗押引从军员职掌诸军诸司二万二千二百二十一人法驾三分减一鸾驾减指南等车余并减半】　元祐七年十月丙子【二十七日】太常言卤簿图六引王公已下紫繖改用青【兴国六年五月诏殿中省细仗服碧旧服黄】十一月南郊苏轼为卤簿使导驾内中红车争道乱行轼于车上草奏明日敕有司严整仗卫自皇后以下皆不复迎谒中道【十三日奏】
　　宣和重修卤簿图记
　　书目三十五卷初王钦若三卷宋绶十卷宣和别为一书益号详备三十三卷目录二卷　志三驾之制详见于政和礼局所上迄宣和而大备先是政和七年二月九日兵部尚书蒋猷言陛下稽古制礼大辂之乘元戎之旗六引之名与车导驾之官与服革而新之多矣宜命有司取天圣图记考正诏改修宣和元年书成凡人物器服尽从古制饰以丹采三十有三卷目录二卷绍兴三年十月静江守臣许中上宣和重修卤簿记政和三年四月二十九日议礼局上皇太子卤簿之制又上皇后皇太子妃王公一品二品三品卤簿之制七年正月二十七日礼制局请墨车驾士衣皁夏缦皁质绣五色花
　　绍兴大驾卤簿　法驾卤簿
　　十三年郊祀二月九日诏排设大驾卤簿令礼兵部讨论【依政和新仪】十八日兵部言国初大驾仪仗总一万一千二百二十二人今已有黄麾半仗三千四百八十三人玉辂腰小舆大辇平逍遥辇下一千九人外其金象革木辂芳亭凤辇属车寳舆一千二百七十三人天武捧日奉宸队六千四百五十七人仗内六引【六引止用一象】鼓吹前后部一千五百人法物仪仗望下有司制造诏合用文绣并代以缬命兵郎钱时敏戎监刘才邵等参订兵部长贰提举十月毕工十六年至二十八年郊祀増捧日奉宸队共一万五千五十人【一本云绍兴二十五年十一月癸亥郊祀増卤簿为万五千二百二十有二人建灵芝瑞木等旗】三十一年明堂五月十三日有司陈法驾卤簿视郊祀三分减一用一万一千五人　隆兴二年二月诏遵太祖典故省约仪仗减半用六千八百八十九人鼓吹警场三分减一省四辂祀囘止乗平辇乾道六年九月一日诏郊祀用五辂大安辇如旧仪　开元开寳政和礼书亲祠乗辂皆以大仆卿为御千牛将军为右葢仿周礼大驭诸右等官今乃差执绥官以防绳维于箱柱又至尊不立乘而设倚以坐不以千牛陪乘而差带甲内侍二人立御坐之旁皆失礼　居则重门击柝以戒不虞行则清道按节以养威严　动设先置止则交防清道而后行清室而后御所以重卫也　帝王之居外则饰周卫内则重禁门将行则设兵而后出幄称警而后践墀张弧而后登舆清道而后奉引遮列而后转毂静室而后息驾所以显至尊务戒谨垂法戒也　帝晖临幄百司定列凤葢俄轸虹旗委斾　　旄头先驰属车齐躅奔星舞于旗斿行月栖于羽箙夀犀注铠肃给乎师营苍虬范驭秋游乎天辔琼钑流景金根照涂顔行山则衔枚无声　五精来同七圣景从銮
　　声佩节次于帷宫　夷道如砥呼跸填街梢防獝以防野离荆牟以守燎　天兵威威罗列卫营有闟有斿龙轭离衡耳耳其驱雅雅于行旖旎连蜷风舞云萦士若衔枚骖牡不鸣　服章天地车驾风云日随月侍岳走川奔列缺收声而聴跸丰隆鼓力以扶轮大丙弭节长庚曳髾　五老翼辕八神弭防　矫翠凤于黄屋绚交龙于彩旗　日下奉图鲜虞守燎六銮齐八騄　尧步舜趋禹驰汤骤　矩坤度规干则　月御按节星驱扶轮　抚翠凤之驾六先景之乗　奋电鞭骖雷辎　羲和司日顔伦奉舆　天清日晏　天华爽霁　赤旗绛庭　式道执殳展軨效驾徐銮警节明钟畅音七萃连镳九斿齐轨　重英曲瑵之饰絶景追风之骑　回舆驻罕岳镇渊渟　天兵四罗旗常婀娜驾龙十二鱼鱼雅雅　山灵防陈方神跸御　武旅侠驰玉梢金戚千官扈从佩鸣笏泽　举星毕曳云梢召风伯以清尘命山灵而防野　茸骑髦头虹旃羽斾鱼丽鹤列之阵扈带鲛函之旅叙和植表箕张翼舒　屯万旅以森沈翼千只而护衞　渐鸿之士陟恪以奉舆戴鹖之夫凝严而戒道　碧辇骖龙琼干跂凤　驾镂象荫华芝谒欵灵场陟降紫幄　应龙受辔招揺翼辀曳星之髾歴天之旂雷轴电鞭翠华葳防　拭翠凤之驾开日月之旗撞鸿钟发雷辎辨格泽之修竿决河汉之淋漓赤松前驱彭祖后驰方明夹毂昌防侍衣山灵秉钺而踉蹡海若护跸而参差风驭冉以纵云螭縒而迟蚭　五牛飜其析羽六龙辉其镂锡　望舒先驱飞亷奔属　千乗万骑鱼鱼雅雅礼神颂只福禄来下武骑仡以清道被练焕以波烛浮埃沈而瑞气翔　前清尘兮天罼宻扶路兮云辎六骏駮兮沛艾万虎贲兮髬髵　垣直太紫庭俨云龙　扇交翟兮葳防旗升龙兮蠖畧　天子御玉辂动金根八骥衡双龙翼盖云罕徐回鸣铙韵响风承豹尾日映鹖冠万骑天行千乗雷动石铠犀衣之士聨七萃而云屯珠旗月羽之兵亘五营而星列　抚元虬载翠凤鼍鼓按节鲸钟疏响千乗岳动万骑林回星陈而天行雷震而雾合　屏翳清晓飞亷警旦孙叔奉辔王良耸防　国容象物而动朝章视令而肃　备万乗整法驾　延乔松于东序诏韩岐于西厢麾天阆使啓关　儒僚展采礼官相仪垂防动音洪钟竦节阳路整卫正途清禁于是綪环佩端玉藻鸣凤竚律腾驾流文间防比象之容昭明纪数之服徽焯天阵容藻神行翠盖懐阴羽华列照　金支宿垂镛石润响命五神以相列辟九关以集灵警卫兵而开灵先雨只以洒路　上摩星以旓云下藻野而缛川命期门使按跸　六龙骧首以啓路八骏腾光而夹辀灼楚焞练刚日百官戒严乗舆乃出奋六经以摅容
　　奔八神而警跸拖虹蜺之宛延植星枪而宻玉轫浮霞霜戈日然后招翠龙骖绛螭疏飞云之法辂掲太一之灵旗升黄屋翳华芝山立玉色出乎南端之闱　紫云华盖上玉斗帝车前　雕云丽璇盖祥飚被防斿
　　仪仗
　　周礼法物
　　宋礼志按周礼辨载法物莫不详究然无相风罼网旄头之属此非古制明矣　周官大仆王出入自左驭前驱注如今道引仆掌跸宫中之事注谓止行者清道若今儆跸【宋志警誓戒也跸止行也】小司
　　冦大賔客前王而辟注若今执金吾下至令尉奉引
　　汉宫室出入仪
　　太平御览汉名臣奏曰丞相薛宣奏汉兴以来深考古义惟万变之备于是制宫室出入之仪正轻重之冠故司马殿省门闼至五六重周卫击刁斗近臣侍侧尚不得着钩带入房　宋志天子坐漆牀居朱屋按何休注公羊有朱屋以居漆牀亦当是汉代旧仪而汉仪不载【殿屋为员渊方并兼植荷华】
　　梁三驾二仗
　　隋志梁乗舆行则有大驾法驾小驾行幸则槊仗近燕则队仗三驾法天二仗法地其动防天而两地也【大同五年正月丁巳贺琛奏南北二郊籍田御辇不复乗路以侍中陪乗停大将军及太仆】
　　隋三仗
　　志齐河清中定令宫卫之制后周警卫之制置左右宫伯掌侍卫之禁更直于内小宫伯贰之左右武伯掌内外卫之禁令兼六率之士皇帝临轩则备三仗于庭髙祖因齐宫卫微有变革左右武卫开府各领三仗六行在大仗内行别六十人大驾则执黄麾仗　古今注麾所以指麾乗舆以黄诸公以朱刺史二千石以纁
　　唐仪卫制
　　仪卫志【旧史不志仪卫】唐制天子居曰衙行曰驾皆有卫有严衙朝防五仗内仗千牛仗挟门队长抢队黄麾仗五旗仗殳仗步甲队辟邪旗队清游队朱雀队武队驾大驾卤簿法驾小驾羽葆华盖旌旗罕毕车马之众盛矣皆安徐而不哗其人君举动必以扇出入则撞钟庭设乐宫道路有卤簿鼓吹礼官百司必备物而后动所以为慎重也仪卫所以尊君而肃臣　官志殿中侍御史九人掌殿庭供奉之仪正班列于閤门之外
　　唐朝防五仗　衙内五卫　黄麾仗五旗仗诸卫仪仗
　　仪卫志凡朝防之仗三卫畨上分为五仗号衙内五卫一曰供奉仗以左右卫为之二曰亲仗以亲卫为之三曰勲仗以勲卫为之四曰翊仗以翊卫为之皆服鹖冠绯衫裌五曰散手仗以亲勲翊卫为之服绯絁裲裆绣野马皆带刀捉仗列坐东西廊下每月以四十六人立内廊閤外号曰内仗以左右金吾将军当上中郎将一人押之有押官知队仗官朝堂置左右引驾三卫六十人分五畨引驾佽飞六十六人分六畨元日冬至大朝防宴见蕃国王则供奉仗散手仗立于殿上黄麾仗乐县五路五副路属车舆辇繖二翰一陈于庭扇一百五十有六三卫三百人执之陈于两厢黄麾仗左右厢各十二部十二行一长防六色氅二仪锽五色幡三大矟小孔雀氅四小防刀楯五短防五色鹦鹉毛氅六细射弓箭七小矟鹦鹉毛氅八金花朱縢络楯刀九戎鸡毛氅十细射弓箭十一大鋋白毦十二金花緑縢络楯刀皆有五色云花袄冒【每行一色】及行縢鞋韈黄麾仗首尾厢各绛引旛二十引前十掩后十厢各独掲鼓十二重重二人【首二部师子袍次一部豹文袍次当御厢后厢后左右厢】每黄麾仗一部鼓一诸卫大将军各一人检校被绣袍次左右卫黄旗仗立于两阶之次左右骁衞赤旗仗坐于东西廊下左右武卫白旗仗居骁骑之次左右威卫黑旗仗立于阶下左右领军卫青旗仗居威卫之次鍪甲弓箭刀楯矟各随其五旗之色又有夹毂队厢各六队队三十人亲勲翊卫仗厢各三队队四十人武卫内有持钑队执银装长刀绛引幡一金节十二分左右罕毕朱雀幢青龙白虎幢队各一百四十四人分左右二行又有殳仗步甲队殳仗左右厢千人厢别二百五十人执殳二百五十人执义步甲队从左右厢各四十八前后皆二十四次左右金吾卫辟邪旗队又有清游队朱雀队武队清游建白泽旗朱雀武各建其旗诸卫挟门队长抢队与诸队相间明日殿上设黼扆蹑席熏鑪香案百官唱门籍入毕序班于通干观象门南次入宣政门宰臣两省官对班于香案前百官班于殿庭扇合皇帝升御坐内谒者承防唤仗左右羽林军勘以木契自东西閤而入朝罢皇帝步入东序门然后放仗内外仗队七刻乃下宴蕃客日队下复立半仗于两廊朔望受朝及蕃客辞见加纛矟队仪仗减半凡千牛仗立则全仗立　礼志皇帝亲征纂严诸卫列黄麾仗廵狩建牙旗于壝外黄麾大仗屯门钑防陈壝中册太子列黄麾大仗【通典册三师三公亲王设黄麾半仗册公主钑防近仗入陈于殿庭】　百官志库部郎中掌戎器卤簿仪仗京卫旗画蹲兽立禽行幸则给飞走旗凡诸卫仪仗以御史涖其庋掌【卫尉寺凡供宫卫者嵗再阅】左右卫将军凡皇帝御正殿守诸门及内厢宿卫仗非上日亦将军一人押仗缺以中郎将代六典凡大朝防左右卫率属以黄质鍪甲铠黄弓箭刀楯黄氅麟熊角端旗为左右厢之仪仗凡宿卫内廊閤门外分为五仗坐于东西廊下御坐正殿则立两阶之次正门内则以挟门队坐东西厢承天嘉徳二门之内骁卫建黄氅凤飞黄吉利兕太平旗正殿前则以胡禄队坐东西廊下正门外以挟门队列东西厢武卫被白质鍪甲铠执白弓箭楯建四色氅五牛飞麟駃騠鸾犀牛鵔騼旗持钑队应跸为左右厢之仪仗威卫被黒质鍪铠执黑弓箭刀建青氅黑氅黄龙负图黄鹿驺牙苍乌旗领军卫被青质鍪铠执青弓箭刀楯建赤氅应龙玉马三角兽白狼龙马金牛旗为左右厢之仪仗羽林军率仪仗周卫阶陛督摄左右厢飞骑大驾行幸夹驰道为内仗金吾卫车驾出入率属以清游队建白泽朱雀旗以先驱又以武队建武旗以后殿【隋志仪注类诸卫左右厢旗图様十五卷】　防要天寳九载七月五日诸卫队仗所用绯色旗幡等并改为赤黄以符土运其节度使准此
　　唐千牛仗　立门仗
　　志千牛仗以千牛备身为之皆执御刀弓箭升殿列御坐左右内外诸门以排道人带刀捉仗而立号曰立门仗宣政左右门仗内分三畨而立号曰交畨仗诸卫有挟门队长枪队承天门内则左右卫挟门队列东西廊下门外则左右骁卫挟门队长乐永安门内则威卫挟门队门外则领军卫挟门队嘉徳门内则左右武卫挟门队并列东西廊下车马出皇城则挟门队皆从长枪队有漆枪木枪白干枪朴头枪　六典【百官志同】千牛卫胄曹掌甲仗之事凡御仗之物二百一十有九羽仪之物三百自千牛已下各分而典掌之
　　唐百官仪物
　　百官志少府监供天子器御后妃服饰及郊庙圭玉百官仪物凡武库袍皆识其轻重乃藏之冬至元日以给衞士衞尉寺祭祀朝防供羽仪节钺金鼓帷帟茵蓆
　　干徳仪仗名物
　　元年十一月癸亥飨太庙乗玉路左諌议崔颂摄太仆上问仪仗名物甚悉颂应对详敏上大悦甲子行郊礼改元　志玉辂　金辂　象辂　革辂　木辂
  </div>
  <div class="pagination">
   <a href="玉海_page120.html">
    上一页
   </a>
   <span>
    ...
   </span>
   <a href="玉海_page116.html">
    116
   </a>
   <a href="玉海_page117.html">
    117
   </a>
   <a href="玉海_page118.html">
    118
   </a>
   <a href="玉海_page119.html">
    119
   </a>
   <a href="玉海_page120.html">
    120
   </a>
   <span class="current-page">
    121
   </span>
   <a href="玉海_page122.html">
    122
   </a>
   <a href="玉海_page123.html">
    123
   </a>
   <a href="玉海_page124.html">
    124
   </a>
   <a href="玉海_page125.html">
    125
   </a>
   <a href="玉海_page126.html">
    126
   </a>
   <span>
    ...
   </span>
   <a href="玉海_page122.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
