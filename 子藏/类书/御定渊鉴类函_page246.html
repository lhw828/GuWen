<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 246 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 246 页/共 320 页
  </h1>
  <div class="content">
   原穆天子传曰西征至阳纡之山河伯冯夷所都是惟河宗氏天子至昆仑之丘以观舂山之宝玉　公羊传曰虞公贪而好宝及为晋所灭抱宝牵马而去　又曰盗窃宝玉大弓　増史记曰乐毅伐齐入临淄尽取齐宝也　西京杂记曰武帝以七宝牀杂宝案厠宝屏风列宝帐设于桂宫时人谓之四宝宫也　原谢承后汉书鄹人王逢得路遗宝物悬衢道求主还　増后汉书曰帝召见诸部计吏问其风俗及前后守令能否蜀郡计掾樊显进曰渔阳太守张堪昔在蜀前公孙述破时珍宝山积拳握之物足富十世而堪去职之日乘折辕车布被而已帝闻良乆叹息　原晋安帝纪曰桓尤爱珍宝常玩弄珠玉不离于手　増晋中兴书曰姚苌试诸子曰吾有一宝物万金不易汝等技艺胜者吾以与之诸子皆素好马欲于父前试之惟畧不动苌以为贤故越诸兄立为嗣子　梁书曰羊侃大同中魏使阳斐与侃在北尝同学有诏令侃延斐同宴宾客三百余人食器皆金玉杂宝　后魏书曰元义既专政乃于禁中自别作库掌握之宝充牣其中　明皇杂録曰公主玉叶冠虢国夫人夜光枕杨国忠鏁子帐皆希代之宝莫能计直　宋长编干徳四年上遣使收蜀图书法物见孟防七宝溺器曰自奉如此欲无亡得乎命碎之元史拜珠传有盗其家金器百余两他宝直钜万既而获之家僮来告色无喜愠　又伊埒黙色传至元九年奉使海外八罗孛国十一年偕其国人以珍宝来朝又图图尔哈传成宗遣使赐以七宝金壶盘盂各一
　　宝三
　　増悬衢　挂屋【上详前一　魏志曰陈泰为中郎将京邑贵人寄宝货因市奴婢泰皆挂于壁及征为尚书悉以还】　变土　满牀【晋书桓为刘裕所败殷仲文随西走其宝货悉藏地中皆变为土　北齐书曰髙徳正尝辞疾除冀州刺史即起显祖怒禁门下其妻出宝物满四牀欲以寄人】齐归　楚与【左传曰齐人来归卫宝文姜请之也鲁连子曰楚王成章华台酌诸侯酒鲁】
　　【君先至与之大曲之弓不琢之璧既而悔之伍举见鲁君曰楚王之宝也吴求之弗与举兵伐楚鲁惧奉而归之】　荐国　希代【晏子春秋曰和氏之璧井里之璞良工修之则为荐国之宝　下详前二】折枯　照影【地镜图曰夫宝物在城郭丘墙之中树木为之变视柯偏有折枯是其也视】
　　【折枯所向宝在其方　又曰凡藏宝忘不知处以大铜盘盛水着所疑地行照之见人影者物在下也】索珥　妆防【元史伊琳特穆尔传本回鹘人时西契丹方强命太师僧少监来临其国骄恣伊琳率众斩之左右有疾其功者谮于其王曰少监珥珠先王宝也伊琳匿之急索勿失王怒索宝甚急度无以自明乃亡附太祖　唐书贵妃专宠宗赐杨国忠木芍药植于家国忠乃以百宝妆饰防楯以贵重之】　啗秦将　赐隗嚣【汉书沛公入武闗欲撃秦峣下军张良曰臣闻其将贾竖子易动以利令郦食其持重宝啗秦将秦将果欲连和　后汉书世祖遣卫尉铫期持珍宝缯帛赐隗嚣】
　　宝四
　　増赋唐谢观以贤为宝赋曰志一洁而靡垢行百链而逾精非暗投以取诮不韫椟以沽名吐清词之灿灿心水含珠见正色之温温情田积玉徒美其色映层阙光能耀夜殊不知寸隂逾尺璧之珍一经夺满籯之价所以爱兹被褐重彼迷邦以清徳之惟一奚白璧之能双则知金玉为宝者徳义之衰贤人为宝者邦家之基
　　金一
　　原许慎说文曰金有五色黄金为长乆埋不生百陶不轻西方之行也　増释名曰金禁也气刚毅能禁制物也　原周易曰干为金　増又上系曰二人同心其利断金　原毛诗曰大路南金【谓荆扬所贡】　増又曰如金如锡　原尚书洪范五行曰四曰金金曰从革从革作辛【孔安国金可改庚辛金气也】　増又说命曰若金用汝作砺　周礼考工记曰攻金之工筑氏执下齐冶氏执上齐鳬氏为声防氏为量段氏为镈器桃氏为刄　又云凡铸金之状金与锡黑浊之气竭黄白次之黄白之气竭青白次之青白之气竭青气次之然后可铸也【气次皆火】　原尔雅曰黄金谓之荡【音荡】其美者谓之镠【音留】饼金谓之钣絶泽谓之铣西南之美者有华山之金石焉【镠即紫磨金也铣最有光泽也】　孝经援神契曰石润苞玉丹精生金翠羽扬也【三物合和气故能变通易色也】　又曰四裔宾服则金胜土　周易参同契曰黄土金之父流水珠之母　礼斗威仪曰君乘金而王其政平则黄金见深山　増广雅曰金神谓之清明　原汉书曰武帝行幸回中诏曰往者朕郊见上帝泰山见黄金又有白麟神马之瑞今更黄金为麟趾褭蹄以协瑞焉【获白麟有马瑞故铸金如麟马以协嘉瑞也古有骏马名腰褭赤喙黑身日行万五千里也】　又韦贤传曰鄹鲁谚云遗子黄金满籯不如教子一经　又曰秦币黄金方寸而重一斤以镒为名食货志曰黄金为上白金为中赤金为下　后汉书曰益州金银之所出　王隐晋书曰鄱阳乐安出黄金凿土十余丈披沙之中所得者大如豆小如粟米南郡象林南有四国皆称汉人贡金供税　后魏书曰枝豆国出金银河钩羌国出金珠　齐书曰金车王者至孝则出金人王者有厚徳则游于后池林邑有金山汁流于浦　増唐太宗纪曰金在鑛善冶鍜而为器　又徳宗诏曰朕闻王者不贵逺物所宝惟贤朕仰企前王思齐太素邕州所奏金坑诚为润国语人于利非朕素懐方以不贪为宝惟徳其物岂尚兹难得之货生其可欲之心耶其金坑任人折斸官不得禁之　宋三朝圣政録太宗问杜镐曰西汉赐予悉用黄金近代为难得之货何也对曰西汉多金由彼时佛事未兴金价甚贱也原孟子注兼金好金也　増庄子曰今大冶铸金金踊跃曰我且必为镆鎁大冶必以为不祥之金　又曰至仁无亲至信碎金　原列子曰齐人有欲金者清旦衣冠之市适鬻金者之所因攫其金而去吏捕之问曰人皆在焉子攫人之金何故对曰取金之时不见人徒见金　韩子曰荆南丽水之中生金　淮南子曰玦五百歳生黄澒五百嵗生黄金黄金千嵗为黄龙【玦石也中央数五故五百歳一化澒音湖贡反澒黄金水银也】秦以一镒为一金而重一斤汉以一斤为一金　増傅子曰悬千金于市人不敢取者分定矣委一钱于路童子争者分不定矣　风俗通曰众口铄金俗说有美金于此众人咸共诋訿言其不纯卖金者欲其售因取鍜烧以见真此为众口铄金　白虎通曰金在西方西方者隂始起万物禁止金之为言禁也　原孙氏瑞应圗曰王者不藏金玉则黄金见深山増白泽圗曰黄金之精名石□状如豚居人家使人
　　不宜妻白鼠以昏时见于丘陵之间视所出入中有金原异物志曰狼防民与汉人交关常夜为市以鼻齅
　　金知其好恶　扶南传曰毗骞国食器皆以金为之幽明録曰淮牛渚津水极深无可算计人见一金牛形甚瑰壮以金为鏁绊　又曰巴丘县自金冈以上二十里名黄金潭莫测其深上有瀬亦名黄金濑古有钓于此潭获一金鏁引之遂满一船有金牛出身奔状钓人被骇牛因奋勇跃而还潭鏁乃将尽钓人以刀斫得数尺潭濑以此取名　华阳国志曰广汉涪水有金银之矿　林邑记曰上金为紫磨金又曰扬迈金　増唐六典曰金十四种曰销金曰拍金曰镀金曰织金曰砑金曰披金曰泥金曰镂金曰撚金曰口金曰圈金曰贴金曰嵌金曰褁金　宋苏轼物类相感志曰金遇铅则碎鲁应龙括异志曰有人得青石大如砖背有鼻穿铁
　　索长数丈循环无相断处海商见之以数十千易之云此协金石投于海中经夕引出上必有金　续文献通考曰元云南省参政齐喇上言建都地多产金可置冶令旁近民炼以输官从之　又曰中统二十八年罢淘金提举司　又曰明初取用诸课皆因各处土产金有常例
　　金二
　　原穆天子传曰披图视天子之宝黄金之膏　汉武内传曰西王母有九丹金液金浆　晏子曰景公为履黄金之綦　韩诗外传曰楚襄王遣使者持金十斤白璧百双聘庄子欲以为相庄子辞而不许使者曰黄金白璧宝之至也卿相尊位也先生辞而不受何也　列女传曰秋胡子既官于陈五年乃归未至见路旁有一美妇人方采桑秋胡子下车谓之曰吾有金愿与夫人妇笑曰嘻夫采桑以作纺绩经织以供衣食奉二亲养夫子而已矣吾不愿人之金　鲁连子曰秦师围赵而退平原君以千金欲为鲁连先生夀连笑曰所贵天下士者为人释难觧人缔结若即有取商贾之事连不忍为也　燕丹子曰太子自喜得荆轲永无忧秦后日与轲之东宫临池而观轲拾瓦投鼃太子令人奉盘金轲用抵鼃复进轲曰非为太子爱金也但臂痛耳　吴越春秋曰延陵季子出游于齐见路有遗金有披裘采薪者季子呼薪者取彼地金薪者曰吾当夏五月披裘而薪岂取遗金者哉　史记曰秦献公十八年雨金栎阳公自以得金瑞故作畦畤于栎阳祀白帝　又曰秦始皇葬于骊山以黄金为鳬鴈　列仙传曰安期先生始皇请见之赐金璧数千万　汉武故事曰帝年数嵗长公主徧指侍者曰与子作妇好否皆不用后指陈后帝曰若得阿娇当作金屋贮之　汉书曰梁孝王未死时金以巨万计不可胜数及死藏府余黄金尚四十余万斤他财物称是　又曰季布为任侠有名楚人谚曰得黄金百金不如得季布一诺　又曰直不疑为郎事文帝其同舍有告归误持同舍郎金去已而觉亡意不疑不疑谢之买金偿后告归者至而归金亡金郎大慙　又曰疏广徙为太傅顷之兄子受为少傅父子并为师傅俱乞骸骨上以其年老皆许之加赐黄金二十斤皇太子赠以五十斤　又曰王阳好车马衣服及迁徙其载不过嚢衣不畜余财天下服其亷而怪其奢故风俗传云王阳能作黄金　续汉书曰杨震为东莱太守道经昌邑初震为荆州举茂才王密密时为昌邑令谒见至夜懐金十斤以遗震震曰故人知君君不知故人何也密曰暮夜无知者震曰天知神知子知我知何谓无知密愧而出　庐江七贤传曰陈翼到蓝乡见道边有马傍有一病人呼曰我长安魏公卿闻庐江乐来游今病不能前翼迎归养之病困曰有金十饼素二十匹死则卖以殡敛余谢主人既死翼卖素买棺及衣衾以金置棺下骑马出入后其兄长公见马告吏捕翼翼具言之棺下得金长公叩头谢以金十饼投其门中翼送长安还之翼后为鲁阳尉号鲁阳金尉　邴原别传曰原以防乱方炽遂到辽东时同郡刘攀亦俱在焉辽东人图夺太守公孙度度觉之捕其家而攀得免度曰有藏刘攀同诛攀窘逼归原曰穷鸟入懐原曰焉知斯懐之可入遂匿之月余东莱太守太史子义素有义节原欲以攀付之攀临去以其守所杖劒金三饼与原原受金辞劒还谓度曰将军平日与攀无郄而欲杀之者但恐其为蜂虿耳今攀已去而尚拘闲其家以情推之其念为毒螫必滋甚矣度从之即出攀家原以金还之　曹操别传曰操入砀发梁孝王冢破棺收金宝数万斤天子闻之哀泣　世说曰管寕华歆锄菜见金管挥锄与瓦石不异华捉而掷去　益部耆旧传曰王忳请师于客舍见诸生病甚困谓忳曰腰下有金十斤愿以相与收藏尸骸未问姓名而絶忳卖金一斤以给棺殓九斤置生腰下后署大度亭长到亭日有白马一匹入亭中其日大风有一绣被随风而来后乗马突入金彦门彦父见曰真盗矣忳说状又取被示之怅然曰此我子也以被马归彦父彦父不受遣迎彦防金具存　録异传曰隗炤者汝隂鸿夀亭民善于易临终书板授其妻曰吾亡后当大荒穷虽尔而慎莫卖宅也到后五年春当有诏使来顿此亭姓龚此人负吾金卿以此板往责之勿违言也亡后果大困欲卖宅者数矣忆夫言辄止到期日有龚使者果止亭中妻遂赍板往责使者使者执板不知所言曰我平生不践此何縁尔耶使者沈吟良乆谓曰贤夫何能妻曰夫善易而未尝为人卜使者曰可知矣乃顾命侍者取蓍而筮之卦成抵掌叹曰妙哉隗生含明隐迹而莫之闻可谓镜穷达而洞吉凶者也于是告炤妻曰吾不相负金贤夫自有金乃知亡后当暂穷故藏金以待泰平所以不告儿妇者恐金尽而困无已也吾善易故书板以寄意耳金有五百斤盛以青甒覆以铜柈埋在堂屋东头去壁一丈入地九尺妻还掘之皆如卜焉　英雄记曰董卓郿坞有金二三万斤捜神记曰郭巨兄弟三人早防父礼毕二弟求分以钱一千万二弟各取千万巨独与母出居客舍夫妇佣赁以给供养居有顷妻产男巨念与儿妨事亲一也老人得食喜分儿孙减馔二也乃于野凿地欲埋儿得石盖下有金一釜中有丹书曰孝子郭巨黄金一釜以用赐汝于是名振天下　异苑曰永康王旷井上有一洗石时见赤气后有二贾人寄宿忽求买之未及度钱子妇孙氏覩二黄鸟鬭于石上疾往掩取变成黄金　葛洪神仙传曰容成公服三黄得仙所谓雄黄雌黄黄金増宋书曰褚彦回为吏部尚书有人求官袖中密将一饼金求间示之曰人无知者彦回曰卿自应得官无假此物若必见与不得不相啓此人大惧收金而去彦回叙其事而不言其名时人莫之知也　梁书曰庐陵王续之子应不慧王尝至库内阅珍物见金铤问左右曰此可食否荅曰不可应曰既不可食并总乞汝　后魏书曰孙轨字元庆为诸军司马太武平赫连昌引诸帅入其府藏各令任意取金玉诸将取之盈懐轨独不取帝把手亲探金赐之谓之曰卿临财亷朕所以増赐者欲显亷于众人　隋书曰上赐王公以下射王素箭为第一上手以外国所献金精盘价值钜万以赐之　唐书曰开元中杜暹为监察御史往西覆屯蕃人赍金以遗暹固辞不受左右以不可失蕃人之情暹受而埋于幕下既出境乃移牒令收取之　又曰贞元元年四月南诏王异牟寻与其酋长定计遣使致书于韦臯各赍生金丹砂为贽且曰所献生金以喻向化之意坚如金也丹砂示其心赤耳上嘉之　天中记曰宋祖诣赵普第时吴越王俶方遣使遗普书及海物十瓶列庑下上曰此海物必佳命啓之皆满贮子金普惶恐顿首谢曰臣实不知上笑曰彼谓国家事皆由汝书生耳命普受之　又曰朝鲜国都中有兄弟二人偕行弟得黄金二锭以其一与兄至杨花渡同舟以济忽投金于水曰吾平日爱兄甚笃今而分金忽萌忌兄之心此乃不祥之物不若投诸江忘之兄曰汝言诚是亦投金于水语録程伊川与韩持国善尝约韩年八十往见之一日因弟子贺正乃曰某今年有一债未还春中湏当暂往见韩持国盖韩八十也春中往造焉乆留颍昌韩早晩伴食礼貎加敬一日韩密谓子彬叔曰先生逺来无以为意我有黄金药堞一重二十两似可为先生夀然未敢遽言我当以他事使子侍食因从容道吾意彬叔侍食如所戒试啓之先生曰某与乃翁道义交故不远而来奚以是为诘朝遂归韩谓彬叔曰我不敢面言政为此耳再三谢过而别　续文献通考曰辽圣宗统和中五院部进穴地所得金马　元史杜瑛传曰术者言其所居下有藏金家人欲发视辄止之后来居者果得黄金百斤其不茍取如此　又特烈传曰帝勅所受海都皮服全餙以金凡朝防宜服以表示焉　又朱国宝传曰尝夜行卢沟桥获金一囊坐而待其主以付之其人请中分笑而遣之　明徐祯卿剪胜野闻太祖自叙朱氏世徳之碑曰本宗朱氏出自金陵之句容地名朱巷元初籍淘金户金非土产市于他方以先祖初一公困于役遂弃田庐携二子迁泗州盱眙县　王锜寓圃杂记曰呉文正公讷为御史时廵按贵州回三司遣人赍黄金百两追送夔府公不啓题诗其上还之曰萧萧行李向东还要过前涂最险滩若有贜私并土物任他沈在碧波间
　　金三
　　原紫光　赤气【晋永和起居注曰庐江太守路永表言于谷城北见水岸边紫赤光得金一枚状如印齿　地镜圗曰黄金之气赤黄千万斤以上光大若镜盘金气发大上赤下青也】　鸣山耀室【王子年拾遗记曰少昊时金鸣于山银涌于地或如蛇之类乍似人鬼之形　崔鸿后燕録曰董统上言于慕容垂曰臣闻陛下之竒有六焉厥初之竒金光耀室】　照魅　抵鼃【王子年拾遗记曰方丈山有池泥色若金而味辛以泥为器可作丹矣百链可为金色青照鬼魅犹如石镜不得藏形也下详前二】　缄书　封玺【尚书曰武王疾周公作金縢孔安国注云为请命之书藏之于】
　　【匮缄之以金不欲人开之也　春秋运斗枢曰舜为天子东廵黄龙负圗置舜前圗以黄玉为柙黄金为绳封两端详龙】　探鸠　化鹊【刘义庆幽明録日长安有张氏者昼独处室有鸠自入止于对牀张恶之披懐祝日鸠尔来为我祸耶止承尘为我福耶入我懐鸠翻飞入懐以手探之不知所在而得一金钩焉详鸠　又曰常山张颢为梁相有鸟如山鹊飞堕地即化为一圆石显椎破之得一金印文曰忠孝侯印】蓬莱观　昆仑台【列子曰夏革谓殷汤曰渤海之东不知几亿万里有大壑中有山一】
　　【曰岱舆二曰方壶三曰员峤四曰瀛洲五曰蓬莱其上髙观皆金阙　关令内传老子与尹喜登昆仑上金台玉楼七宝宫殿昼夜光明乃天帝四王之所游处有珠玉七宝之牀】　置燕台　悬秦市【燕昭王置千金于台上以延天下之士故谓之黄金台史记吕不韦使其客着吕氏春秋乃悬千金于咸阳市门有能増减一字者与之】　铸范蠡　疑陈平【范蠡去越越王勾践思之乃以良金铸其形　史记陈平尝负戴渡河舟人疑平腰下有金隂欲害之平乃脱衣而渡遂能免于难也】　妻让　母责【列女传乐羊子得遗金一饼妻曰妾闻君子不以利汚行羊子慙而弃之　韩诗外传曰田子持金百镒奉其母母曰不义之物不入于馆子慙而出】　披沙　掷地【拣金往往见宝晋书孙绰字兴公作天台赋掷地可作金石声】　为穴　捐山【郭况之家号为金穴　文】
　　【选捐金于山】　同土　如粟【南史齐髙祖曰使我临天下十年当使黄金与土同价　后汉张奂为安定属国人遗金以酒酬曰使金如粟不以入懐】　六齐　百镒【金有六齐苏季子抵掌而谈李兊赐黄金百镒虞卿蹑屩而说赵王赐黄金百镒】　访主　送县【后汉王向字文徳豫章人尝行于路得遗金囊乃访主还之　后汉陈重字仲翁尝济人死罪人密投金于承尘以报重恩重不知后毁屋得金访金主已死乃将金送县】　塞淫　买笑【新语曰舜藏金于崭岩之山以塞淫邪之路千金买笑】　难得　能守【难得之货　老子金玉满堂莫之能守】　鼓铸　镕范【镕范成器】　端木辞　桑妇却【家语端木赐字子贡国之法赎人臣妾于诸侯皆取金于府子贡赎之辞不取金孔子闻之曰赐失之矣夫圣人举事可以移风易俗非独适身之行也受金即为不亷则何以相赎自今以后鲁国不复赎人于诸侯矣　秋胡事详前二】　众口铄珍物化【上详前二　昆田珍物化黄金武帝祠首山】　铸鼎象物　掲玺
　　入府【传夏方有徳贡金九牧铸鼎象物注九州之牧周礼职金掌凡金玉锡石丹青之戒令受其入征者辨其物之美恶与其量数掲而玺之入其金锡于为兵器之府】　是吾宝也　不汝容焉　备六府而惟修【六府金木水火土谷惟修也】　配五行而攸叙　増虹化　萤飞【捜神记孔子修春秋制孝经成斋戒向北斗星辰而拜告备于天乃有赤虹见虹化黄金有刻文孔子受而跪读之　梁书林邑国有山赤色其中生金夜则出飞状如萤火】浅黄　深赤【麸金即在江沙水中淘汰而得其色浅黄此等皆生金得之皆当销链麸金耗折少块金销折多　颗块金即穴山或至百十尺见作金石其色褐一头如火烧黒之状此定见金也其金色深赤黄】　如石　有华【扶南传曰毘骞国金如此间之石路中山边无有限量　刘欣期交州记曰金有华出珠崖为金华米者也】　投海　在炉【陈思王辨道论曰甘始语余曰本师姓韩字世雄始尝与师南海作金前后数四投数万斤金于海　管子曰尧治天下也犹金之在炉惟冶者之所铸】鸟　鵞生【拾遗记魏明帝时昆明国贡金鸟常吐金屑如粟此鸟畏寒乃处以辟寒台】
　　【宫人争以鸟吐之金用餙钗佩谓之辟寒金故宫人相嘲曰不服辟寒金那得圣人心　岭表録异广州洽崖县有金池彼中居人忽有养鵞鸭常于屎中见麸金片遂多养收屎淘之日得一两或半两因至富】　化土　切玉【蜀王本纪曰秦王以金一笉遗蜀王以礼物荅尽化为土秦王怒羣臣拜贺曰土者地秦当得蜀矣　王隐晋书曰咸寕三年起居注载炖煌郡上金洞中生金百淘不消可以切玉】　赠防铸郝【山堂肆考唐隐太子以书招尉迟恭赠金器皿一车辞曰臣岂敢当赐世民谓恭曰公心如山】
　　【岳虽积金至斗岂能移之　孔帖唐郝玭为将有功封宝定郡王賛普常畏之乃等玭身铸黄金象令于国门得生玭者以金玭赏之朝廷恐失名将徙玭为庆州刺史】　菱角　椒花【天中记齐晏子娶吴王女筑城于吴兴安吉州西北二十里后耕者每得黄金状如四角菱中有齐字名晏子金故其地曰晏子城乡名晏子乡　明曹昭格古要论曰金出两蕃髙丽等处沙中南蕃子金麸皮金皆生金也云南叶子金西蕃回回钱此熟金也其性柔而重色赤足色者面有椒花鳯尾及紫霞如和银者性柔石试色青火烧不黑和气子者石试有声而落屑色赤而性硬火烧黑色古云金怕石银怕火其色七青八黄九紫十赤以赤色为足金也】　辛锐　阳迈【宣室志宝厯中京兆韦思元求链金之术有居士辛锐来谒病痈溃血举家恶之思元尝与术士数人防食而居士不得与居士突至溺筵上客怒皆起锐亦告去至庭不见众甚异之因视其溺乃紫金液竒光灿然有觧者曰居士紫金精也辛西方金而锐字从兊从金兊亦西方之正位也宋书南海扶南王阳迈初在孕其母梦生儿有人以金席借之其色光丽国人谓金之精者谓阳迈即中国所云紫磨者因以为名】　作砺　生碑【尚书详前一　魏志曰繁昌县授禅石碑中生金表送上羣臣尽贺王隐晋书曰永嘉初陈国项县贾逵石碑中生金人盗凿取卖卖已复生】　蕨化　枣飞【清异志王鲸怜卖蕨媪黄衣破结有饥色悯之以千文买蕨谢而去及归蒸于乌豆甑尽成黄金　天中记梁简文论云见夜如枣核飞散者金精也】　为牛　如豸【中记金之精为牛　林邑记曰从林邑往金山三十日至逺望金山嵯峨而赤城照耀似天涧壑中亦有生金形如虫豸细者似苍蝇大者若蜂蝉夜行光如荧火】　赤帻　黄衣【捜神记曰魏郡张巨卖宅与陈应应举家疾卖何文文独持大刀暮入北堂梁上一更中有人丈余髙冠赤帻呼曰细腰细腰应诺文问细腰曰髙冠者谁荅曰金也在西屋壁下文掘得金三百斤　述异记曰南康雩都县有梦口穴状如石室旧传尝有神鸡色如好金出穴飞鸣见人辄入石中因号此石为鸡石昔有人耕此山侧见鸡出戏一长人弹之鸡见即飞入穴弹丸正着穴上丸径六尺许下垂闭穴犹有门隙不复容人又有人乗船从下流还县未至此崖数里一人徧身黄衣担两笼黄纸求寄载船至崖下此人唾盘上径下崖直入石中船主始知神异见盘上唾悉是黄金】　织帐　饰衣【魏畧曰大秦国出金织成帐　元史特烈详前二】　铸蛇　为龙【张璠汉记曰永昌太守铸黄金之蛇献之　齐书曰梁武帝于襄阳起兵萧颖胄以荆州应焉时长沙寺僧铸黄金为龙数千两埋土中歴相传付称为下方黄铁颖胄因取此龙以为军实】　百簉　一苎【梁书曰武陵王纪镇蜀黄金一斤为一饼百饼为簉至百簉每战则悬金以示将士终不赏赐　又曰甄法崇之孙彬有行业乡党称善常以一束苎就州长沙寺库质钱后赎苎还于苎束中有五两金以手巾褁之彬得送还寺库】　夜明　人雨【岭表録异曰五岭内皆产金澄洲最良余顷年使于上国亲友附澄洲金二十两与宫灼权臣余讶其鲜友人曰金虽少贵其夜明有异于常金耳遂留宿验之信然也　古诗曰安得天雨金使金贱如土】　柿子　蔴豆【天中记襄赵之间多得麟趾褭蹏金麟趾中空四旁有文刻工巧褭蹏似于平物上滴成如干柿土人谓之柿子金　合璧陈藏器云常见人取金掘地深丈余至纷子石石皆一头黑焦下有金大者如指小犹蔴豆色如桑黄咬时极软即是真金夫匠多窃而吞之】　透鎌　变釜【宋陆游避暑漫抄曰国初征泽潞时军士于泽中鎌取马草晩归鎌刃透成金色　又曰或以草然釜底亦成黄金焉】　得铃　进马【续文献通考辽太祖神册元年将称尊号改元掘地为坛得金铃因名其地曰金铃冈　圣宗事详前二】　猫衔　豕出【又曰姑苏齐门外陆墓一小民负官租出避家独一猫催租者持去卖与阊门徽铺客年余小民过其地人丛中猫跃入其懐铺中人夺之去悲鸣不已至夜小民卧舟中闻篷间有声视之猫也口衔一绫帨内有金五两余小民得之大喜人谓之曰义猫　又曰万厯初浒墅闗王序三家养一猪有年一日衔其主衣裠行异之随其所往以嘴掀土出瘗金千两家遂大饶逺近称其家为猪金】　山有薤　水多麸【酉阳杂俎山上有薤下生金　合璧丽水多金麸】　载一舸　埋九里【孔帖冯子猷以豪侠闻贞观中入觐载金一舸自随　记事珠云阳段氏值丰年尽取所有金钱埋之九里皆满曰有得意田遂可废无用金】　窦婴陈庑　张载闭门【史记曰呉楚反孝景以窦婴为大将军赐金千斤婴陈之廊庑下军吏过辄令材取为用无入家者　谢承后汉书曰豫章张载为广陵守举孝子吴奉为孝亷奉赍金为礼载闭门不受奉以囊盛投载园中而逝载追不及赍金至广陵还奉】　钱戬与人　之翰不疑【续文献通考曰宋钱戬居父忧有少年数人来曰而父逋我金数百万戬与之不吝夜有盗入呼与一铤白金使速去终不语人后其子至显官人以为隂徳之报　又曰徐之翰鄞人乡人尝贷黄金后携以偿时在汴舟因绐曰金误坠水之翰不疑后其人自悔疾且死遣其子来谢偿之徐即以所偿助其防葬】
　　金四
　　原不宝【礼儒行详宝一】　不藏【王者不藏金玉】　三品之贡【禹贡杨州厥贡惟金三品】　双南金【诗大路南金谓荆扬所贡淮南有双南金】　増苏家金【郡国志曰苏秦宅在洛阳利仁里后魏髙显业毎夜见赤光于光处掘得金百斤铭曰苏家金显业为之造寺】　原捐山之宝　増种金平【天中记汉建信侯娄敬晩得道居好畤明月山北能种金其地曰种金平今人往往得金云】　金杖【捜神记曰汉文微行懐金过鲁少年少年拄金杖出应门】　印子金【续博物志世传淮南王安药金上有印子篆文曰主字夀州八公山土中耕者往往得之】　原丽水之珍【韩子详一】　増金阙【东方朔神异经曰北方中有二金阙髙百丈金银盘围五十丈也】　金犀【又曰西方白宫之外有金山上有人长五丈余名曰金犀守之】　神光照社【后汉书曰中兴初有应妪者生四子而寡见神光照社试探之乃得黄金自是诸子宦学并有才名至玚七代通显】　宝山黄金【天中记王元荣西国行传从吐蕃国向雪山南界至屈露多悉立等国云从此驿北行可以九日有一宝山之中土石并是黄金有人取者即获殃咎】　原百链之精【言百链之不耗】　増探懐中金【唐书曰韦执谊为翰林学士受赇为人求科第夏卿不应执谊乃探懐中金以内夏卿防夏卿惊曰吾与若赖先人徳致名位幸各已逹岂可如此自毁壊摆袖而去执谊大慙】　不纳金帛【又曰路随为翰林学士乃兼金紫有以金帛谢除制者必谢之曰吾以公事接私贿耶终无所纳】
　　金五
　　原诗晋枣据诗曰金玉有本质焉能不坚刚惟在逺炉炭幽居永潜藏　増唐李峤咏金诗曰南楚标前贡西秦识旧城祭天封汉岭掷地警孙声向日披沙浄含风振铎鸣方同杨伯起独有四知名　白行简赋得金在镕诗曰巨槖方镕物洪炉欲范金紫光看渐发赤气望逾深焰热晴云变烟浮昼景隂坚刚由我性鼓铸任君心踊跃徒标异沈潜自可钦何当得成器待叩向知音宋欧阳修诗曰可笑人生不饮酒惟知白首恋黄金黄庭坚诗曰烦公挥槖金　元元好问黄金行曰一
　　夕诗肠老蛟吼十尺长人堕车走斫头不屈三万言欲向何门复低首何人夀我黄金千使君破镜飞上天増赋唐人金赋曰观其山川含育之秘采掇工取之程镕铸陶钧之术雕镌磨砺之形非一涂而共贯实万象而殊名用之为鼎天下之至宝用之为劒天下之至精用之为量天下之至信用之为镜天下之至明亦有金河金濑金潭金穴金谷金陵金城金埒渤澥水之仙宫西北荒之神阙鱼龙雀鸟之玩钟鼓楼台之列皆具美于明圗岂能穷于缕说　韦岫金赋曰其难得也黍累不弃分铢是争约人以悬市遗子以满籝国用筑台之礼赋扬掷地之声或三缄而永保或一诺而必行是以王者之时令修彞伦序泥封是用职贡有所垂衣守满堂之诫命相兴作砺之语则金为世出雨示天与　周渭金精百链赋曰金火惟序载离寒暑光融融而焰焰疑雷击以星流声有往而有还若唱予而和汝始于一而终于百炼既存而鍜乃举于是砺以越砥淬于江流灿文之夐絶射龙藻于清浮将四海而是震岂千金而可求　李程披沙拣金赋曰经营乎永昌之日徘徊乎丽水之湄初若决浮云揺星光之的的又似剖羣蚌贯珠彩之累累出清涟而沉潜自照别丽景而光炅生姿洎乎沙之汰之既坚既好断之则同心斯得用之则从革是宝　柳宗元披沙拣金赋曰其隐也则杂昏昏沦浩浩晦英精兮自宝和光同尘兮合于至道其遇也则散奕奕动融融焕美质乎其中欲盖而彰故烱尔而见素不索何获遂昭然而发蒙皎如珠吐类剖蚌而乍分粲若星繁似浮云之初卷　李程金受砺赋曰利器乆翳铦锋不全参差氷缺掩冉苔聮价减千金之直文灭七星之躔非夫坚石之鍜乃砺乃巧匠之藏焉修焉又安得而昭宣
　　原赞晋郭璞金银赞曰惟金三品扬越作贡五材之珍是谓国用务经军农爰及雕弄





　　御定渊鉴类函卷三百六十一
　　钦定四库全书
　　御定渊鉴类函卷三百六十二
　　珍寳部二【银　铜钱】
　　银一
　　原许慎说文曰银白金也　増周礼夏官曰正南曰荆州其利丹银　原尔雅曰白金谓之银其美者谓之镣増又曰钟山之寳有银烛【谓有精光如烛也】　孝经援神契
　　曰神灵滋液有银瓮不汲自满　山海经曰扭阳之山其阳多白银【郭璞曰即银也】少阳之山其下多赤银【银之精者】　原史记封禅书曰殷得金徳银自山溢　汉书曰益州醘町山出银贲古亦出银　又曰无雷国出银　又曰黄金一斤直钱万朱提银八两为流直一千五百八十他银一流直千是为银货二品【朱提县名属犍为】　魏志曰濊国男女系银广数寸以为饰　后魏书曰银出始兴阳山县又出桂阳阳安县骊山有银鑛二石得银七两白登山亦有银鑛八石得银七两【宣武帝诏并置银宫每令采铸】　増唐书
　　曰贞观中御史权万纪请采宣饶二州诸山银坑上谓曰昔尧抵璧于山捐珠于谷由是崇名羙号见称千载后汉桓灵二帝好利贱士为近代庸暗之主卿遂欲将我比桓灵耶是日放令还第　管子曰上有铅者下有银　原抱朴子曰银但不及金玉饵可以地仙　东方朔神异经曰西南有银山焉长五十余里广四五里髙百余丈皆悉白金不杂土石不生草木　南越志曰遂成县任山有银穴银沙　地镜图曰银之气夜正白流散在地拨之随手散复合此是也山有葱下有银光隐隐正白山有磁石下有铜若金　又曰白银见为雄鸡广州记曰广州市司用银米　瑞应图曰王者宴不
　　及醉刑罚中人不为非则银瓮出　増桂阳记曰临贺山有黑银　王韶之始兴记曰冷君西北有小首山宋元嘉元年夏霖雨山崩自巅及麓崩处有光若星居人聚观皆是银砾铸得银也　续文献通考曰大定中定襄部中有银冶众议官爲便节度使张大节曰山泽之利当与民共贫而无业者虽严刑能禁其窃取乎宜眀谕民授地输课则游手者有所资于官亦便从之又曰元武宗至大时尚书省臣言别都鲁思谓云南朝河等处产银令往试之得银六百五十两诏立提举司以巴图鲁斯为达噜噶齐　又曰明万厯中云南土司贡金壶银盘
　　银二
　　増吴越春秋曰禹登委宛山得金简青玉为字编以白银　原列异传曰故司隷校尉上党鲍子都少时上计掾于道中遇一书生独行无伴卒得心痛子都下车为按摩奄忽亡不知姓名有素书一卷银十饼即卖一饼以殡殓余金以坑之素书着生腹上哭之谓曰若子魂灵有知当令子家知子在此今奉使命不获久留遂辞而去　増吴志曰孙皓时掘地得银长一寸广一分上刻有年月于是改年为天防　又曰娄圭为刘表所围圭饮食健儿数百人人赐银一斤使击表　原后魏书曰后魏孝明皇帝开恒州银山之禁与人共之　増南史曰梁陶季直早慧祖甚爱之尝以四函银列置于前令诸孙各取一季直时年四嵗独不取曰若有赐当先父伯不应度及诸孙故不取祖益竒之　彚苑南唐耿先生明道术保大中召入宫自称耿先生以雪作锭投火中即化为银　东轩杂录云张文定公齐贤为南漕时家宴奴窃银器数件公熟视不问后居相位厮役辈多得班行此奴竟不沾禄乘间泣请公曰尔忆江南窃吾银器乎吾懐之三十年不以告人尔亦不知也　合璧曰宋范文正公仲淹少极贫悴尝与一术者游病笃告文正曰吾得炼水银法儿幼不足以付以方授子并白银一斤内文正懐中后为谏官术者之子已长呼而告之取其方并白金授之封识宛然　山堂肆考曰宋苏轼少年在金山寺读书治牀下土见一大瓮白银以土埋之语僧曰吾得官当修建寺宇后数年举进士令家人掘前银修寺命僧计数留为后騐十年东坡辞官归家与僧较其数则与所得俸禄相同也　续文献通考曰宋刘留台未第时于旅舍获白金一袋共八十斤尽以还其主萧然归家乡里共鄙之曰得金不能取将复来干人也未几登第子孙相继贵显　又曰王文亮奉化人尝渡浙江得白金百斤留守三日竟归其主后以寿终王荆公志其墓　又曰金世宗大定五年听人射买寳山县银冶　又曰元盩厔人董龙家贫与里人共祀社众买牲牢龙撰文以祭祭毕分胙久之不平逐出龙龙造泥饭以祭泣于树下将焚文有白鼠衔文入地穴掘之得白金一斗龙不自私率众首官县令贤之奏闻旌表其庐曰义夫　山堂肆考曰元世祖时安图为丞相归乡里见一大蛇走入穴中令人掘之得一窖白银安曰此天与我必与诸人乃召乡里孤贫老弱者尽散其银以赈之人沾其惠咸称天公宰相　续文献通考曰明陈完天台人举乡荐任泾县教谕尝与同僚及诸生分膳夫银内一生多取一钱而去既而少者来告完曰多在此遂封一钱与之其人曰多在某人皆知之先生夲不多某安敢受完曰吾寔偶多汝若不受盍弃诸水乎遂弃诸泾
　　银三
　　原洗矿　铸砾【郦道元水经注曰潺水山源有金银矿洗取火合之以成金银也　下始兴记详前一】　搆宫　为阙【列子曰周穆王执化人之祛腾而上天暨化人之宫搆以金银络以珠玉　史记曰蓬莱方丈瀛洲此三神山也皆以黄金白银为宫阙】　镂盘　饰鼎【魏收后魏书曰大武皇帝和平二年诏中尚坊作黄金合盘镂以白银钿以玫瑰　阮谌三礼圗曰牛鼎受一斛天子饰以黄金错以白银】　牓阙门　雕层阁【东方朔十洲记曰东方外有东明山有宫焉左右阙而立其髙百尺建以五色门有银牓以青碧镂题曰天地长男之宫　释智猛游外国传曰兹国髙楼层阁金银雕饰】　増盂　椀【元史贾文备传曰文备屯三汊口备宋兵宋以云梯三十余架攻文备率兵鏖战却之宪宗赐以弓矢银盂　又伯嘉努传曰巴延以其前后战功上闻世祖大恱以银椀一赐之】素雾　白衣【湘州记曰曲江县有银山上多素雾宋徐稽神录陈尚书言昔在乡里好】
　　【为诗俚人谓之陈舍人比乐天也性疎简喜宾客常有二道者一黄衣一白衣诣其家求宿舍之防事夜闻二客牀上鎗然有声乆之若无人秉烛视之见白衣乃银人也黄衣不复见家遂富】　移牀　建寺【又曰寿州大将赵璘本州有凶宅人莫敢居璘居之独防中堂夜有物推牀曰我等在此已乆为君所压甚不快君可速去乃相与移其牀于庭下璘亦安寝明日于堂上置牀防掘得银一窖宅遂安　苏轼事详前二】　妇成　女化【玉堂闲话宜春郡民章一家以孝义闻宾客至者皆延纳之忽一日晩有一羙妇诣门求宿诸妇欣然待之夜深而罢有一子弟心恱之嘱其乳母别止一室夜深潜就之其人身体如氷生大惊命烛视之乃一银人重可千百斤一家惊喜恐其变化即以炬炭然之乃真白金　彚苑详注曰说寳云唐抚州金谿葛祐二女性至孝敬祐为金谿监银场吏时鑛尽熬鋉不成嵗额尽亏祐倾家无以偿拷掠防死二女痛父之拷相与囓齿发誓愿以身代父死明日果同跃冶中俄有隂云四起烈风雷雨如晦众皆惊异即发炉取其骨已化为白银矣有司遂释其父且闻于朝诏旌异官为立祠囓齿之防有池曰防血池其庙至今尚存乡民遇水旱疫病必往祷焉甚灵感】　斫柱　赐盆【稽神录云饶州邓公场采银之所山底天祐募银夫十余人凿地道入数歩空阙明朗有穴如天窗柱石皆白银也采者持斧入将斫之俄而山摧尽压死自是无敢下者　宋蓼花洲闻录兵部杜尚书杜业妻张氏妬悍业惮之如事严亲烈祖尝命元皇后召张至内庭诫之曰业位望通显得置妾媵何拘忌如此岂妇道所宜耶张雪涕而言业夲狂生遭逢圣运多垒之初陛下所借者驽马未竭耳而又早衰多病纵之必败其患将误于任使烈祖闻之大加奨叹以银盆防叚赏之】　交牀　坐椅【元史实喇巴图尔传曰纳新叛从诸王裕噜往征之力战有功纳新平帝赏以腰带及银交牀等物　又阿克塔齐传征巴实伯里与敌兵累战累防枢宻臣以其功闻以银坐椅赐之】
　　银四
　　増诗唐李峤咏银诗曰思妇屏辉掩游人烛影长玉壶初下箭桐井共安牀色带长河色光浮满月光灵山有珍瓮仙阙荐君王
　　原铭后魏太武帝作黄金盘镂以白银铭曰九州致贡殊域来宾乃作兹器错用竒珍鍜以紫金镂以烛银
　　铜一
　　増尔雅云白铜谓之鋈赤铜谓之鉼　原尚书曰淮海惟扬州厥贡惟金三品【金银铜】　増山海经曰昆吾之山其上亦多铜　原越絶书曰鄞山破而出锡若耶涸而出铜欧冶因为纯钩之劒　増史记曰龙门碣石多铜铁　原汉书曰凡律度量衡用铜者所以同天下齐风俗也铜为物至精不为燥湿寒暑变其节不为风雨曝露改其形似于士君子之行是以用铜也用竹为引者事之宜也【竹长十丈髙一丈唯竹篾软而坚宜为之也】　又曰吴有鄣郡铜山即招致天下人亡命者盗铸钱以故土赋无而国用饶　世语曰太康八年凌云台上生铜　増通鉴曰以铜为鉴可正衣冠矣　唐书曰开元中许昌县之唐祠掘地得古铜罇又隐起双鲤篆书文曰宜子　唐书食货志刘秘曰铜之为兵不如铁为器不如漆禁铜则人无所用盗铸者少　淮南子曰铜英青　士帏曰铜出于石为铃则小铸钟则大　中记曰铜之精为童奴荆州记曰衡阳重安县有岩塘故老相传云此塘中
　　有铜神今犹时闻铜声水传变绿鱼为之死　宋苏轼物类相感志曰荸荠煑铜则软甘草煮铜则硬　朝野杂记宋朝铜坑冶闽蜀湖广江淮浙路皆有之祖宗时天下嵗产铜七百五万斤有竒渡江后其数日减　续文献通考曰金章宗明昌中监察御史李炳言顷闻有司奏在官铜数可支十年若复每嵗令夫匠过界逺采不惟多费复恐或生边衅若支用将尽之日止可于界内采炼从之　明蒋一葵长安客话曰太医院署有古铜人虚中注水关窍毕通古色苍碧莹然射目相传海潮中出者
　　铜二
　　原左传曰郑伯朝楚楚子与之金曰无以为兵使铸三钟　増史记曰张孟谈董安于之治晋阳也宫室之堂皆以链铜为柱　原又曰秦始皇铸天下兵器为十二金人各重千斤　汉书曰上使善相相邓通曰当贫饿死文帝于是赐通蜀东道铜山铸钱【详钱】　増又曰武帝即位好鬼神之事李少君以却老方见上上有故铜器问少君少君曰此器齐桓公十年陈于柏寝已而案其刻果齐桓公器　原华峤后汉书曰灵帝时遂使钩盾令宋典缮治南宫又使掖庭令毕岚铸铜人四列于苍龙武门外又铸四钟皆受二千斛县于堂及云台殿殿前又铸天禄虾蟇吐水渴乌施于桥西用洒南北郊路以省百姓洒南道之费　増后汉书曰马援善别名马于交阯得骆越铜鼓乃铸为马式　又曰崔烈入钱五百万为司徒久之不自安从容问其子钧曰吾居三公于外议何如钧对曰论者嫌其铜臭　原魏畧曰明帝徙长安诸钟簴骆驼铜人承露盘折铜人重不可致留于霸城又列坐于司马门外　晋诸公赞曰司马模居闗中铸壊铜人钟簴为金器以易谷　林邑记曰林邑王范文铸铜屋　増后赵录曰石勒徙洛阳铜马二于襄国列之永鄷门　唐书曰初天寳中天下州郡皆铸宗拟其形容首冠环焰足承菡萏与尊佛之像间列于殿堂号为贞容　孔帖髙丽地产铜周世宗时遣尚书市铜髙丽　续文献通考曰金世宗大定中定襄退吏诬县民匿铜者十八村节度使张大节廉得其寔抵吏罪民斲石颂之
　　铜三
　　原铸鼎　探钩【黄帝采首山之铜铸鼎荆山下　三辅汉录记张氏先为京都功曹晨时早起忽有鸠从内飞下投入张氏懐中探之得一铜钩官至数郡太守后失钩官亦絶矣案幽明录铜作金详金探鸠注】　凿井得　即山铸【厐俭凿井得铜下吴王濞事】　钱号邓通臭嫌崔烈【汉文帝赐邓通铜山铸钱布天下世号邓通钱　下详二】　増鸭盆　龙形【彚苑详注门村朱家旧蓄一古铜盆中有鸭形隐然初不以为异后有农垦田获一铜鸭农不识贱价售于朱以合盆影不差毫厘注水盆中鸭辄自浮而浴也史记秦使徐福入海还伪辞曰臣见海中大神曰汝秦王之神薄得观而不得取从臣往蓬莱山见芝城宫阙有使者铜色而龙形光上照天】　水緑草黄【上详前一　地镜圗曰草茎黄秀下有铜噐】　石防　风磨【潜确类书铜亦有青白黄赤紫五色青白者为上赤铜以卢干石防之则为黄铜矣一云铜止有赤色一种他色皆其变也　又曰鍮鉐黄铜似金者明皇极殿顶名是风磨铜更贵于金一云即鍮鉐也】　凿山　镵德【合璧曰韩洄上言今商州红崖产铜而洛源监久废请凿山取铜即治旧监　孔帖曰唐马总迁安南都防建二铜柱于故处镵着唐徳以明伏波之裔】　无雷出　髙丽贡【汉书曰无雷国出铜　下详二】不可作弩　陶以为金【淮南子曰铜不可以为弩神异经曰入金山下四丈得】
　　【丹阳铜张华曰此铜与金相似典术曰陶丹铜以为金】
　　铜四
　　原万物为铜【贾谊鵩鸟赋】　増牡铜牝铜【金简记云取牡铜以为雄劒取牝铜以为雌劒】　采铜【唐书食货志元和天下嵗采铜二十六万六千斤及宣宗嵗铜六十五万六千斤】铜末和酒【朝野佥载定州人崔务坠马折足医者令取铜末和酒服之遂痊及务亡后十余年】
　　【改视其胫骨折防有铜束之】
　　铜五
　　増诗宋欧阳修诗曰素丝悲青铜
　　原赞晋郭璞赤铜赞曰昆吾之山名铜所在切玉如泥火炎其采尸子所叹验之汲宰
　　原表梁沈约为栁世隆上铜表曰夫币以周务货以赈民阜国康治莫尚乎此周氏致平始于圜法汉世防措资于贯朽名鑪化金良工尽艺方将盈金中藏収功上苑南楚陋其方府西京鄙其部内
　　钱一
　　原周礼地官曰泉府上士四人中士八人下士十有六人【郑注曰泉或作钱】国语曰周景王二十一年将铸大钱以振救人于是乎有母权子而行【母重也重大倍故为母子轻也其轻小半故为子】汉书曰秦兼天下币为二等黄金为上币铜钱质如周钱文曰半两重如其文而珠玉贝银锡之属为噐饰寳藏不为币也汉髙后二年行八铢钱六年行五铢钱【应劭曰秦作钱质如周钱文曰半两则八铢也汉以太重更铸荚钱今民间榆荚钱是也人患其太轻复行八铢钱五铢者应劭所谓荚钱】文帝五年除盗铸钱令更造四铢钱【四铢钱文亦曰半两】武帝建元中行三铢钱五年罢三铢行半两时郡国铸钱多轻京师铸官赤仄禁郡国无得铸専令上林三官铸而天下非官钱不得行王莽居摄变汉制造大钱径寸二分重十二铢文曰大钱五十又造契刀错刀契刀其环如大钱身形如刀长二寸文曰契刀五百错刀以黄金错其文曰一刀直五千与五铢钱凡四品并行莽即真以刘字有金刀乃罢错刀契刀及五铢钱更作金银贝钱布之品名曰宝货小钱径六分重一铢文曰小钱直一次七分三铢曰么钱一十次八分五铢曰幼钱二十次九分七铢曰中钱三十次一寸九铢曰壮钱四十因前大钱五十是为钱货六品魏志曰黄初三年以谷贵罢五铢钱华阳国志曰公孙述废铜钱置铁钱百姓货卖不行宋书曰元嘉七年六一钱署铸四铢钱裴子野宋畧曰泰始中沈庆之啓通私铸而钱大壊矣一贯长三寸谓之鵞眼钱减此者谓綖环钱贯之以缕入水不沈市井不复料数十万不盈一掬斗米一万他物称之至是禁鵞眼綖环余别通用也【初学记】増梁有女钱稚钱对文钱丰货钱【俗谓之男钱言妇人佩之即生男也】破岭以东八十为陌名曰东钱江郢以上七十为陌名曰西钱京师以九十为陌名曰长钱大同中乃诏用足陌陈宣帝铸大货六铢以一当五铢之十后魏初铸太和钱孝庄时更铸永安钱北齐文宣受东魏禅改铸常平五铢制造甚精后周建徳中铸五行大布钱以一当十大成初又铸永通万国钱以一当千隋开皇初更铸新钱背靣肉好皆有周郭唐武徳初铸开通元寳干封初改铸干封泉寳已而旧钱多费复行开通元寳钱肃宗初以国用不足乃铸乾元重寳五代相承皆用唐钱宋初钱文曰宋元通寳太平兴国后又铸太平通寳钱太宗亲书淳化元宝作真行草三体自后每改元必更铸以年号元宝为文及改号宝元文当曰宝元元宝诏学士议请改曰丰济元寳仁宗特命以皇宋通寳为文庆厯以后复冠以年号辽景宗始铸干亨新钱圣宗兼铸太平钱道宗之世钱有四等曰咸雍太康太安寿隆天祚之世更铸干统天庆二等新钱金初用辽宋旧钱海陵时始铸正隆钱字文峻整世宗时铸钱文曰大定通宝章宗铸泰和重宝钱宣宗铸贞祐通宝钱元光初行兴定宝钱元得天下行楮币不用钱武宗时初行钱法其钱曰至大通宝者一文准至大银一厘曰大元通寳者一文准至大通宝一十文已而皆废不行明洪武初铸大中通寳钱与历代钱兼行成祖钱曰永乐通寳宣宗曰宣徳通宝钱孝宗曰治通寳钱世宗曰嘉靖通宝钱三十二年令照新式铸洪武至正徳纪元九号钱穆宗钱曰隆庆通宝神宗钱曰万厯通宝【并见正续文献通考】易归藏曰有人将来遗我钱财日夜望之　周礼注曰钱泉也其藏曰泉其行曰布取名流行无不徧也　原史记曰汉兴七十余年之间国家无事廪庾皆满而库府余货财京师之钱累百巨万贯朽而不可较　汉书东方朔曰侏儒长三尺余俸一囊粟给钱百三十臣朔长九尺余亦一囊粟钱二百四十　东观汉记曰马援在陇西上书曰富民之夲在于食货宜如旧铸五铢钱天下赖其便　増后唐书曰朱守殷奏于积善坊得古文钱四百五十六文曰得一元寳四百四十文顺天元寳一十六文守殷进纳勅曰凡窥竒异尽系休明所获钱文式昭元贶得一者伫归于一统顺天者式契于天心道焕一时事光千载殊休继出信史必书宜付史馆韩子曰或令孺子懐钱挈一瓮往沽而狗龁之酒所
　　以酸　韩诗曰既阻我徳贾用不售一钱之物举卖百何时当售　扬子曰手中无钱而欲往市货货主问钱何在曰无钱货主必不与也胸中无学犹手中无钱也草木子云元朝止行钞法而不铸钱独至大官里行
　　至大二等钱当五以蒙古字书小钱以楷书及至正官里托克托为相立寳钱提举司铸至正钱寻亦罢铸　原地镜图曰铜钱之气望之如青云　増郭氏婚礼谒赞文曰金钱为质所历长久金取和明钱用不止　唐牛僧孺策曰自晋以东厥钱用青金自河以北厥钱用黒金是殊异之禁不及矣　宋夷坚志云扑满者以竹为窍为蓄钱具有入窍而无出窍满则扑之　苏轼物类相感志曰铜钱与胡桃一处嚼之钱易碎　续文献通考曰辽道宗大安中禁钱出境　又曰金世宗大防中谕宰臣云今者外路见钱其数甚多闻有六千余万贯皆在僻防积贮不散与无等耳今中都嵗费三百万贯支用不继不若致之京师不过少有挽运之费纵所费多亦不过散在民耳　又元多尔济曰法有便否不当视立法之人为废置银钞固当废铜钱与楮币相权而用之昔之道也国无废寳民无失利未可遽废也言虽不用时论是之　明长安客话曰涿州旧有塔在桑干河中名镇河塔嘉靖元年塔崩内有古钱皆飞空如蜨
　　钱二
　　原六韬曰武王入殷散鹿台之金钱以与殷民　汉书曰凡货金钱布帛之用夏殷以前其详靡记太公为周立九府圜法【圜即钱也】　史记曰初苏秦之燕贷百钱为资及贵以百金偿之徧报诸所尝见徳者其从者一人独未得报乃前自言苏秦曰我非忘子子之与我至燕再三欲去我易水之上方是时我困故望子深是以后子子今亦得矣　又曰髙祖以吏繇咸阳吏皆送奉钱三萧何独以五【或三百或五百】及封鄼侯乃益封二千户以独赢奉钱二也　又曰单父人吕公善沛令避仇从之客因家焉沛中豪杰吏闻令有客皆往贺萧何为主吏主进令诸大夫曰不满千钱坐之堂下髙祖为亭长素易诸吏乃绐为谒者曰贺钱万寔不持一钱谒入吕公大惊起迎之门吕公者好相人见髙祖状貌因重敬之引入座萧何曰刘季固多大言者矣　又曰上使善相者相邓通曰当贫饥死文帝曰能富通者在我何谓贫于是赐通蜀严道铜山得自铸钱号邓氏钱布天下【详宠幸篇】又曰安息国以银为钱钱如王靣　汉书曰武帝时公卿请令铸官钱赤仄【如淳注曰以赤铜为其郛】一当五官用非赤仄不得行【俗所谓紫绀钱】　又曰张安世以父子封侯在位太盛乃辞禄诏都内别藏张氏无名钱以百万数【都内主藏官】东观汉记光禄勲杜林与马援乡里亲厚援南方还时林马适死援遣子持一匹马遗林曰朋友有车马之馈可以修之居数月林遣子奉书曰将军内施九族外有宾客望恩者多林父子食禄禄出常有盈今奉钱五万援受之谓儿曰当以此为法林所以胜我者也　又曰郑均兄为县游击受礼遗均数谏止不听即脱身出作嵗余得数万钱归以与兄曰钱尽可复得为吏坐赃终身弃捐兄感其语遂有防洁称　増又曰赵勤字益卿刘赐姊子勤童幼有志操往来赐家国租适到时勤在旁赐指钱示勤曰拜乞汝三十万勤曰拜而得钱非义取终不肯拜　原汝南先贤传曰平舆阚敞为郡五官掾太守第五常被征以俸钱百三十万寄敝敞埋置堂上后常举家患死惟有孤孙九嵗临死语云吾有钱三十万寄掾阚敞孙长大来求敞敞见之悲喜取钱尽还之孙曰祖惟言三十万尔今乃百三十万诚不敢当敞曰府君疾困谬言尔郎君无疑　増蜀志曰刘类为农太守使人掘地求钱所在市里皆有孔穴　原郭子曰王衍字夷甫雅尚逺又疾其妇贪口未尝言钱妇欲试之夜令婢以钱绕牀不得行夷甫晨起见钱阂之令婢举阿堵物去　世说曰王武子移地近北邙于时人多地贵武子好马射买地作埒编钱布地竟埒时号金埒　増宋书曰始兴王濬尝送钱三万饷袁淑一宿复遣追取言使人谬误欲以戏淑淑致书曰闻之前志一年之中一与一夺义士犹或非之况宻迩旬次何其裒益之亟也窃恐二三诸侯何以观之　又曰刘凝之隐居荆州年饥衡阳王义季虑凝之馁毙饷钱十万凝之大喜将钱至市门观有饥色者悉分与之俄顷而尽梁书曰宋季雅罢南康郡市宅居吕僧珍宅侧僧珍
　　问价雅曰千一百万怪其贵季雅曰百万买宅千万买邻及僧珍生子季雅往贺署函曰钱一千阍人少之不为通强之乃进僧珍疑其故亲自发乃金钱　又曰江禄为武宁郡颇有资产积钱于壁壁为之倒迮铜物皆鸣人戏之曰所谓铜山西倾洛钟东应者也　后魏书曰王昕为汝南王恱骑兵参军恱数散钱于地令诸佐争拾之昕独不拾恱又散银钱以目昕乃取其一　唐书曰初开元钱之文给事中欧阳询制词及书时称其工字合八分及篆隶三体其词先上后下次左后右读之自上及左回环读之其义亦通俗谓之开通元寳钱【郑防会粹云询初进蜡様日文徳皇后掐一甲文故钱上有掐文】　又曰乾元中李辅国奏内飞龙廏铸钟投乾元新钱二文于鑪而祈曰如圣躬万福国祚无疆凶孽殄除四方宁谧则愿不销不铄一隂一阳并见于外钟成一如所祈　又曰李希烈旣平淮西节度使陈仙竒进钱一文大小如开通之状文曰天下太平云于希烈庭中得之命宰臣召百寮徧视之　晋书曰右骁卫大将军张□始在雍州因春景舒和出游近郊憇于大之上忽有黄雀衔一铜钱置之而去未防复于衙院昼卧见二雀相鬭毕各衔一钱落于□帽后所获三钱尝秘于巾箱识者以爲大富之征　侯鲭录曰从来钱文未有草书者淳化中太宗始以宸翰为之旣成以赐近臣　宋蔡绦铁围山丛谭曰狄武襄征侬智髙兵出桂林之南道旁有一大庙人谓其神甚灵武襄遽为驻节祷之祝曰胜负无以为据乃取百钱自持之且与神约果大捷则投此期尽钱靣也左右谏止傥不如意恐沮师武襄不听万众方耸视已挥手倐一掷则百钱尽红矣于是举军欢呼声震林野武襄亦大喜顾左右取百钉来即随钱疎宻布地而钉帖之加之青纱笼覆手自封焉曰俟凯旋当谢神取钱其后破昆仑关败智髙平邕管师还如言取钱与幕府士大夫共视之乃两字钱也　俞文豹清夜录曰温公一日过独乐园见创一厠屋问守园者何从得钱对曰积游赏者所得公曰何不留以自用对曰只相公不要钱　续文献通考曰宋理宗宝祐三年六月仙游县南桥溪上魁星祠前溪中涌出开元钱居民取之钱背有闽字或福字　又曰邓珙湘隂人为丰城主簿夜闻库丁聚哭问之曰失官钱三百贯恐获罪珙尽以钱代为还官其人感恵以二女献不纳时论髙之　又曰歙人查道淳化中赴举不能行亲族裒三万钱遗之道出滑台过父友吕翁家翁死贫无以母兄将鬻女道倾嚢钱与之为其女择壻捐财资送　又曰辽圣宗统和十四年凿大安山取刘守光所藏钱　元史王都中传武宗诏更钞法行铜钱以都中为通才除江淮钱货监凡天下为监者六惟江淮所铸钱号最精　续文献通考曰明太祖洪武八年库钱飞时南台民家屋上有钱竖立瓦上各贯以竹或得一二十文皆库钱也　稗史彚编成化丁酉六月九日京师大雨雨中往往得钱王文恪公鏊有诗纪事云苍天似闵斯人困故向云中撒与钱钱若了时民又困何如只赐与丰年
　　钱三
　　原鲛文　鵞眼【洞冥记曰帝升望月台有三青鸭化为三小童皆着青绮文襦合握鲛文之大钱三枚以置帝几前身止而影动因名曰轻影钱　下详前一】　赎罪　买官【汉书曰隆虑公主病因以金千斤钱千万为子昭平君豫赎一死罪武帝许之　九州春秋曰灵帝卖官廷尉崔烈入钱五百万以买司徒烈拜之日天子临轩顾谓左右曰恨不小靳可至千万】　青蚨　白撰【干寳搜神记曰南方有虫其形似蝉而大其子着草叶如蚕种得子以归则母飞来就之杀其母以血涂子以子涂母用钱货市旋则自还故淮南子术以之还钱名曰青蚨汉书曰武帝更钱造银锡为白金以为天用莫如龙地用莫如马人用莫如故白金三品其一重八两圜之其文龙名曰白撰】　选一　投三【华峤后汉书曰刘宠字祖荣拜会稽太守政不烦苛征为将作大匠山隂有五六老叟赍百钱送宠曰鄙生未尝识郡朝自明府以来狗不夜吠人不见吏今闻当见弃去故自扶奉送宠每人选一大钱受之　赵岐三辅决录曰安陵清者项仲山饮马渭水每投三钱而去】　白金　赤仄【上详白撰注下详前一】体干　效地【綦母氏钱神论曰黄　为父白银为母铅爲长男锡为适妇天　刚坚湏火终始体圆应干孔方效地　王隐晋书曰恵帝时鲁褒钱神论曰钱之为体有乾坤之象】　数瓮　一囊【王韶之始兴记曰劳口东防有石四方髙百余仞其状如台注云父老相传此石昔有三人伐木以作桥于石顶戯见数瓮钱其取半瓮还　赵壹诗曰伊忧北堂上抗倚门前文史徒满腹不如一囊钱】　三官铸　九府法【并详前一】　泉布　贯朽【言寳货之行如泉之布故名之　下史记详前一】　有癖　无名【晋和峤贪财人谓之有钱癖　下详前二】　梦磨业铸【魏文帝问周宣曰梦磨钱文令灭乃更明何也宣曰陛下家事应之时陈思王云云　史记赵国以冶铸为业王数讼钱事张汤常排赵王】　血涂【详初学记】　肉好　买金埒赐铜山【上详前二下详铜】　饮马投　凿井得【郝防饮马投钱　下详铜】□缗　磨质【汉武初笇缗钱取鋊屑也】　范金　置铁【礼　公孙述置铁钱】采山　沉水【采山铸钱　綖环钱入水不沉】　杖头挂　河间数【阮宣】
　　【子百钱挂杖头　汉謡河间姹女工数钱】　散金　藏镪　鼓铸　镕范【镕范而合法度】　流行　销漏【文选云销漏参倍言钱之销磨缺漏】　轻重相权大小兼利【汉以秦钱重更令铸榆荚钱有子母相权而行小大利之子母者钱之轻重也民患轻为重是母权子患重作轻亦不废重是子权母也】　道元作论　夷甫不言【鲁褒字道元作钱神论见后　下详前二】　罢以便农　铸而敛货【贡禹请罢铸钱官以便农除其租铢之律注云依田畞欲其除市井铢两之租削其律也使百姓归农复古之道　蜀刘备收成都士众皆畧尽府库财寳军用不足备忧之刘巴子初曰铸直百钱平物价令吏为官市备从之数月充足】　丰国省刑　多奸争利【晋桓辅政议欲废钱用谷帛孔琳之议巧伪之人湿谷以要利薄绢以充资故用钱非惟丰国亦以省刑耳　后汉张材议以为宜令天下以布为市买皆用之封钱勿出尚书朱晖议布钱为租则吏多奸官自卖盐则与下争利】　榆荚五铢既将私铸竹刑三尺难逭国章　圎而函方立泉货之法　母以权子制轻重之宜　増龙甃　雀衔【唐段成式酉阳杂俎元和初洛阳村百姓王清佣力得钱五缳因买田畔一枯栗树将为薪以求利经宿为邻人盗砍创及腹忽有黒蛇举首如臂语人曰我王清夲也汝勿砍其人惊惧失斤而走及明王清率子孙薪之复掘其根根下得大瓮二散钱寔之王清因是获利而归十余年巨富遂甃钱为龙形号王清夲　下详前二】　父还　子敌【梁书庾丹父景休位御史中丞丹少有隽才与伏挺何子明俱为周舍所狎初景休罢巴东郡颇有资产丹负钱数百万责者填门景休怒不为之偿既而朝贤之丹不至景休景休恱乃为还之　宋书曰戴法兴父硕子家贫二兄延寿延兴并修立延寿善书法兴好学山隂有陈载者家富有钱三千万乡人或云戴硕子三儿敌陈载三千万钱】　买水　系枝【梁书曰何逺为武昌太守武昌俗皆汲江水盛夏逺患水温每以钱买人井寒水不受钱者则连水还之　邴原别传曰原避地辽东尝行得遗钱拾以系树枝此钱既不见取而系钱者多原问其故荅者谓之神树原恶由已而成祀乃辨之由是里中遂敛其钱以为社】　西邸　东园【桓范世论汉灵帝置西园之邸卖爵号曰礼钱　山堂肆考东汉拜三公者输东园礼钱】王老　清童【南部新书王元宝富厚人以钱文有元寳字因呼钱为王老　唐人小说岑文】
　　【夲山亭避暑忽有人叩门云上清童子元宝参奉冠青圎角冠衣浅青衣自言由汉得果成仙语以汉魏间事了如目睹岑因问其冠帔荅曰仆外服圎而心方正此上清五铢服也天衣六铢尤细五铢也言讫送出门而去行数歩至墙下忽不见文夲使人掘之乃一古墓其中惟得一古钱文本方悟上清童子者谓青铜也名元寳者钱之文也外圎心方正钱之状也青衣者铜衣也五铢者亦钱文也此乃汉朝所铸也文夲自是钱帛日盛至中书令忽失古钱岑遂亡矣】　土爲　锡铸【后唐书曰刘仁恭在幽州以墐土为钱令部人行使聚铜钱于山上为无穷之计　唐书曰元和中王锷奏请于当管蔚州界加置鑪铸铜钱渐废锡钱】质史　载名【南史梁谢举兄子侨素贵尝一朝无食其子啓欲以班史质钱荅曰宁饿死岂】
　　【可以此充食乎　扬子法言蜀富贾人赍钱十万愿载一名子云不听】　系鞾　贯竹【朝野佥载郑愔为吏部侍郎掌选赃汚狼籍引铨有选人系百钱于鞾带上愔问其故荅曰当今之选非钱不行愔默而不言　下明太祖详前二】　黄榜　紫标【梁书武帝弟萧宏钱百万一聚黄榜标之千万一库挂一紫标如此三千余间武帝见之计钱三亿余万帝少子绶作钱愚论讥之】　用银　变土【续文献通考金世宗大定十八年代州立监铸钱初铸斑驳不可用更命工部郎中张大节吏部员外郎麻珪监铸其钱文曰大定通寳字文肉好丗传其钱料微用银云　异苑曰桂阳临武徐孙太元中江行见岸有钱溢出即辇着船中须防变成土】　触篱　贴壁【幽明录曰海陵民王寻先居家单贫尝因大风雨散钱飞至其家来触篱园误落余处拾而得之寻后巨富钱至数千万遂擅名于江表　明李日华篷窗夜话曰鞔村主人其先窖藏谷十余屋传其子一日发之化为钱又复禁闭迨其孙钱栩栩飞出一一贴壁拂之不下俄化为字令儒者辨之一一都是好文乡里閧称鞔村家有文章就视穷诘皆钱谷转转幻化异哉】　蝶飞　牛吼【上详一　孔帖五代袁正辞积钱盈室中常有声人以为妖劝其散积以禳之正辞曰吾闻物之有声求其同类耳宜益以钱必止】　月形　花径【又曰骠国以金银为钱形如半月　开元天寳遗事王元寳以锦绣石为柱以钱为甃花径】　整瓮冻炉【徐铉稽神录建安有村人小舟建溪往来采薪为业山上忽有数钱流下寻至山半树下有大瓮钱满其中而瓮少欹故钱流出于是推正以石榰之取五百余钱归率家人往将尽取之而忘其所徘徊数日不忍去夜梦人曰钱有主不可取也向为瓮欹以五百雇尔正之耳苏轼物类相感志曰伏中不可铸钱汁不清名炉冻】万选　三炉【孔帖贠半千称张鷟文犹青铜钱万选万中时号青钱学士　唐书武徳中置】
　　【钱监于洛并益等诸州今上齐王元吉赐三炉右仆射裴寂一炉】　草书　润笔【宋太宗详前二　北史隋郑译自隆州征还帝令内史李徳林立作诏书复爵国公位上柱国髙颎戏曰笔干荅曰出为方岳杖筞言归何以润笔上大笑】　用阳　塞屋【续文献通考元世祖尝以钱币问太保刘秉忠秉忠对曰钱用于阳楮用于隂　事文类聚宋太祖尝与赵普议事不合上曰安得宰相如桑维翰者与之谋乎普曰使维翰在陛下亦不用盖维翰喜爱钱上曰茍用其长当防其短措大眼孔小赐与十万贯则塞破屋子矣】　童子褁　仙公呼【荆州记曰义熙中有童子羣浴南阳淯水忽涯边有钱出如流沙因竞取之手满放地寻复行去乃以衫衣褁缚各有所得　葛仙翁别传曰取十钱使人一一投井中公井上以噐呼钱人见从井中一一飞出入公器中】　大郭厚轮　鳞差螭缩【太平御览曹武为右卫将军晩节在雍州致见钱七十万皆厚轮大郭　山堂肆考孙权文曰有和长舆者巨万藏家贯朽仄磨鳞差螭缩陈陈腥涩死而有知是谓钱鬼】　视如瓦石　散诸亲友【宋书山隂人孔祐至行通神隠于四明山尝见山谷中有数百斛钱视之如瓦石不异　南史萧恵明子珍素梁天监中位丹阳丞初拜日帝赐钱八万珍素一朝散之亲友】　满手挼成　徧身摸出【大中遗事轩辕先生居罗浮山宣宗召至禁中能以桐竹叶满手挼之成钱　沈玢续仙传唐马湘字自然有道术尝于江南刺史马植坐上能徧身摸出青铜钱投井中呼之即出】　尉迟给帖长孺与民【逸史隋末太原一书生苦贫所居抵官库因穴而见有钱数万贯遂欲携挈见金甲人持戈曰汝要钱可取尉迟公帖来此尉迟公钱也书生访至铁冶防有尉迟敬徳者方袒露蓬首鍜链之次乃前拜之公问何故曰乞钱五百贯以济贫苦公怒曰打铁人安得钱乃侮我耳生曰足下必他日富贵若能哀闵但乞一帖公不得已令生执笔曰钱付某乙五百贯月日署名书生携去公与其徒大笑以为妄也书生至库复见金甲人令系于梁上髙处书生取钱止五百贯后敬徳佐神尧立殊功勅赐钱一库开库欠五百贯将罪主者忽于梁上得帖子视之乃打铁时书帖累日惊叹求书生具陈所见厚遣之　元史胡长孺传至大初为宁海主簿天徳丁未浙东大祲宣慰同知托欢彻尔议行赈荒之令敛富人钱一百五十万给之至县以余钱二十五万属长孺藏去乃行旁州长孺察其有干没意悉散与民阅月再至索其钱长孺抱成案进曰钱在是矣脱欢察虽怒不敢问】　散敛有术　轻重相权【续文献通考金宣宗贞祐中监察御史田迥秀言钱币欲流通必散敛有术轻重相权而后可】　轻重良由于出令　敛散实在于得时　景王寳货单穆立母子之讥　文帝四铢贾生深博换之叹
　　钱四
　　増雨钱【任昉述异记周成王时咸阳雨钱终日不絶汉世颍川民家雨金五铢钱又熊衮性孝家贫遭亲防天雨钱于其家】　原赢二【萧何事详前二】　吴邓钱【汉文时榆荚钱轻乃更铸四铢令民纵自铸故吴以即山铸钱富埒天子邓通财过王者吴邓钱乃布天下】　顾金钱【史记曹丘生数招权顾金钱注招求也以金钱事权贵而求得其形势也】　放铸【孝文除盗铸钱令使人放铸之】督铸【长安铸钱多奸巧乃署第五伦督铸钱掾领长安市市无阿枉】　杂【贾谊曰铜锡为钱敢】
　　【杂以铅铁为他巧者其罪黥】　小【吴兴沈充又铸小钱谓之沈郎钱钱既不多由是稍贵】　钱法【汉书曰钱法不立】　贝【汉时人上书言古今以贝为货今以钱易之以此贫宜改币上问师丹丹曰可改章下有司皆云卒难易丹老耄遂防免之】　紫绀钱【王莽造契刀错刀赤仄所谓紫绀钱】　龙文马文文【汉武帝有司言今半两钱法重四铢而奸或盗磨钱质而取鋊钱益轻薄而物贵乃以白鹿皮方尺縁以缋为皮币直四十万又造银锡白金三品其一曰重八两圜之其文龙名白撰直三千二曰以重差小方之其文马直五百三曰复小椭之其文直三百后更用五铢钱周郭其质令不可得磨而取鋊】　马排人排水排【韩暨字公至为监冶谒者旧时冶作马排一熟石用百匹更作人排又费功暨乃因长流为水排计其利三倍于前】　増厌胜藕心【潜确类书汉有厌胜钱十三种又有藕心钱状如干盾长且方而不圎盖古刀布六变也】　玉钱【拾遗记因墀国在西域之北晋武帝时献玉钱千缗其形如环环重十两上有天寿永吉四字】　原食万【何曽日食万钱嫌无下箸处】　润屋之资　藩身之货　子母之钱　隂阳之炭　増数多留少【南史谢譓为东阳内史及还五官送钱一万止留一百荅书曰数多留少更以为愧】　光院钱【孔帖唐陆扆自翰林拜相故事自三省得相有光署钱留为宴资学士院未始有扆送光院钱五十万以荣近司】　光学钱【事文类聚唐刘尤章为国子祭酒建言羣臣输光学钱自宰相方镇刺史各有差】　掷金钱【唐逸史八月望夜师与上游月宫还潞州城上俯视城郭悄然而月光如昼上乃掷金钱于城中而还旬日潞州奏八月望夜获金钱】　飞钱【唐食货志宪宗以钱少复禁用铜器时商贾至京师委钱诸道进奏院及诸军诸使富家以轻装趍四方合券乃取之号飞钱】　买春【承平旧纂曰进士不第者诸知供酒肉之费号买春钱】　钱文【吴越备史初王氏之镇闽城罍甓皆有钱文有曰此城终归钱氏诸王氏恶之因命刬去而钱文愈明又謡言曰风吹杨叶鼓城下不得钱来戈不罢】　以一当十【五代史闽王延义改元永隆铸大铁钱以一当十】铁叶钱【续文献通考宋孝宗淳熙中谢师稷为福建提刑奏免输铁叶钱】　荇叶钱【玉海宋有荇叶钱】　百万自飞【文献通考宋宁宗庆元二年吴县金鵞乡铜钱百万自飞】　得钱则珍藏【续文献通考金宣宗贞祐中平章髙琪请更造新券与旧劵权为子母而行之濮王守纯以下皆惮改奏曰自古军旅之费皆取于民向朝廷以小钞殊轻权更寳劵而复禁用钱小民浅虑谓楮币易壊不若钱可久于是得钱则珍藏而劵则亟用惟恐破裂而至于废也今朝廷知支而不知収所以钱日贵而劵日轻然则劵之轻非民轻之国家致之然也不自量其所支复敛于民出入循环则彼知为必用之物而自爱重矣今徒患轻而即欲更造不惟信令不行且恐新劵又同于旧劵也】　金铜芽【元耶律楚材西域河中十咏诗曰难穿无眼钱自注西人金铜芽钱无孔郭】　无钱可贯【明陆楫蒹葭堂杂抄曰成化治间刘文靖公健丘文庄公濬同朝雅相敬爱刘北人在内阁独秉大纲不事博洽丘南人博极羣书为一时学士所宗一日刘对客论丘曰渠所学如一仓钱币纵横充满而不得贯以一防丘公闻之语人曰我固然矣刘公则有防一条而无钱可贯独奈何哉士林传以为雅谑】
　　钱五
　　増诗唐李峤咏钱诗曰汉日五铢建姬年九府流天龙带泉寳地马列金沟赵壹囊初乏何曽箸欲収金门应入论玉井冀来求　又曰九府五铢世上珍鲁褒曽咏道通神劝君觅得须知足虽解荣人也辱人　宋沈存中笔谈毘陵士人家女子咏破钱诗云半轮残月掩尘埃依稀犹有开元字想得清光未破时买尽人间不平事　孔平仲铸钱行曰三更趍役抵暮休寒呻暑吟神鬼愁从来鼓铸知多少铜沙疉就城南道钱成水运入京师朝输暮给苦不支海内如今半为监农持斗粟却空归　元吴莱题毘陵承氏家藏古钱曰我观泉志颇识钱古今钱品不一传历山铸金史靡纪泉府职币开其前五铢半两日以变榆荚鵞眼争相縁重轻子母信有制周郭肉好俱完全吾知圣人利丗用要在百货得懋迁农夫红女寘不易尺布斗粟储为渊嗟哉后王自此竟使匹庶握利权剪皮凿鍱伪莫禁执筹障簏悭称贤国储何尝调度足民食矧是虀盐先潜交鬼神欲著论臭衒富贵仍开鄽冶卒铜工各鼓鞴偏炉盗铸多烟烻一朝变通别改币余尽沈朽徒埋船承君好古此収拾寳玩有若编埒然大贝南金特啬厚珪博璧同瑛鲜汉官受一洁簠簋晋士挂百酣桮棬白水真人笑有谶上清童子猜非古钱勿用幸久聚古货难卖空精甄时能抚摩却秽梦坐与饕浊收馋涎世间万物褁可尽牀脚一瓮踏欲癫试看营室鏁星处何似扬州骑鹤年
　　原书后汉刘陶上书谏铸钱事曰夫食者乃有国之大寳生民之至贵也窃见比年以来良田尽于蝗螟之口杼轴空于公私之求野无青草室如悬罄所急朝夕之餐所患靡盬之事岂谓钱之锲薄铢两轻重哉就使当令土砾化为南金瓦卤变为和玉沙石成隋珠犬羊尽作狐白绛绣盈堂文绮缦野使百姓渴无所饮饥无所食虽羲皇之纯徳大禹之勤劳周文之不暇犹不能以保萧墙之内也
　　原啓梁简文帝谢勅赐觧讲钱啓曰无劳磁石之火金货猥臻非游玉垒之川铜山可见舒王济之埒犹觉有余假刘寔之防穿而不尽慧轮究竟爰降曲私福田成满仰由慈被荣光独照自均若木负恩知重窃譬蓬莱又谢赐钱啓曰殊泽隆厚造次被重彼八铢珍斯
　　九法赤仄成采出自水衡之藏绀文委贯忽积铜扇之里谨长充放生用济含识发誓愿等供无边効彼薄拘均兹流水方使怖鸽获安穷鱼永乐　刘孝威婚谢晋安王赐钱啓曰孝威问吉已通请期有日而贤夫之誉多愧张耳非壻之才偶同王粲睠言前事良以自羞曲降隆慈俯垂珍锡便使禽贽获举纁币有资佩服宠灵陨越非报　任孝恭谢赉钱治宅啓曰防枢断续薄雨已倾席户穿防微风自卷不悟恩隆问舍降自天造事深更宅乃被庸微脆条可授毁垣再筑遂得窗临上路户望东家人恱爽垲里惊轮奂门学于公逆容驷马巷均王濬豫拟幡旗　陈张正见谢赐钱啓曰岂期疲疴壁立猥防殊赐名称榆荚非投饮马之桥价重圜泉宁弃咒鸡之野暂移周府才经汉铸始降主门忽光私室青蚨委质笑夷甫之不言赤仄垂缗重河间之能数原论晋鲁褒钱神论曰有司空公子富贵不齿盛服而游京邑驻驾乎市里顾见綦毋先生斑白而徒行公子曰嘻子年已长矣徒行空手将何之乎先生曰欲之贵人公子曰学诗乎曰学矣学礼乎曰学矣学易乎曰学矣公子曰诗不云乎币帛筐篚以将其厚意然后忠臣嘉宾得尽其心礼不云乎男贽玉帛禽鸟女贽榛栗枣脩易不云乎随时之义大矣哉吾视子所以观子所由岂随世哉虽曰已学吾必谓之未也先生曰吾将以清谈为筐篚以机神为币帛所谓礼云礼云玉帛云乎哉者已公子拊髀大笑曰固哉子之云也既不知古又不知今当今之急何用清谈时易世变古今异俗富者荣贵贫者贱辱而子尚质而子守寔无异于遗劒刻船胶柱调瑟贫不离于身名誉不出乎家室固其宜也昔神农氏没黄帝尧舜教民农桑以币帛为夲上智先觉变通之乃掘铜山俯视仰观铸而为钱故使内方象地外圎象天钱之为体有干有坤其积如山其流如川动静有时形藏有节市井便易不患耗折难朽象寿不匮象道故能长久为世神寳亲爱如兄字曰孔方失之则贫弱得之则富强无翼而飞无足而走觧严毅之顔开难发之口钱多者处前钱少者居后诗云哿以富人哀此防独岂是之谓乎钱之为言泉也百姓日用其源不匮无逺不往无深不至京邑衣冠疲劳讲肄厌闻清谈对之睡寐见我家兄莫不惊视钱之所祐吉无不利何必读书然后富贵由是论之可谓神物无位而尊无势而热排朱门入紫闼钱之所在危可使安死可使活钱之所去贵可使贱生可使杀是故忿争辩讼非钱不胜孤弱幽滞非钱不防怨仇嫌恨非钱不觧令闻笑谈非钱不发谚云钱无耳可闇使岂虚也哉　又曰有钱可使鬼而况于人乎子夏云死生有命富贵在天吾以死生无命富贵在钱何以明之钱能转祸为福因败为成危者得安死者得生性命长短相禄贵贱皆在乎钱天何与焉天有所短钱有所长四时行焉百物生焉钱不如天达穷开塞振贫济乏天不如钱若臧武仲之智卞庄子之勇冉求之艺文之以成人矣今之成人者何必然惟孔方而已夫钱穷者能使通达富者能使温暖弱者能使勇悍故曰君无财则士不来君无赏则士不往谚曰官无中人不如归田虽有中人而无家兄何异无足而欲行无翼而欲翔使才如顔子容如子张空手掉臂何所希望不如早归广修农商舟车上下役使孔方凡百君子同尘和光上交下接名誉益彰
　　増议唐元稹钱货议曰古今言钱币之轻重者熟矣或更大钱防放私铸或防贝或皮或刀或禁埋藏或禁销毁或禁器用或禁滞积皆可以救一时之弊也然而或损或益者盖法有行不行之谓也臣不敢逺征古证窃见元和以来初有公私器用禁铜之令次有交易钱帛兼行之法近有积钱不得过数之限每更守尹则必有用钱不得加除之牓然而铜器备列于公私钱帛不兼于卖鬻积钱不出于墙垣欺滥偏行于市井亦未闻鞭一夫黜一吏赐一告讦壊一蓄藏岂法不便于时耶盖行之不至也　宋陈耆卿奏言钱犹母也楮犹子也母子所以相权不可重子而轻母也夫有钱而后有楮其楮益多则其壅滞益甚甚则称提之说兴焉厥今在朝在野日夜讲画而奉行而未尝有言及钱者楮日多钱日少禁楮之折阅者日严而禁钱之漏泄者日寛非果寛也寛于大而独严于小则虽谓之寛可也
　　増疏金温特赫思敬论钱钞疏曰钱之为泉也贵流通而不可塞积于官而不散则病民散于民而不敛则缺用必多寡轻重与物相权而后可大定之世民间钱多而钞少故贵而易行军兴以来在官殊少民亦无几军旅调度悉仰于钞日之所出动以万计至于填委市肆能无轻乎不若弛限钱之禁许民自采铜铸钱而官铸模范薄恶不如法者令民不得用则钱必日多钞可少出少出则贵而易行矣
　　増诏元仁宗罢至大钱钞诏曰我世祖皇帝参酌古今立中统至元钞法天下流行公私利五十年于兹矣比者尚书省不究利病率意变更既创至大银钞又铸大元至大铜钱钞以倍数太多轻重失宜钱以鼓铸弗给新旧资用曽未再期其滋甚爰咨廷议允协舆言皆愿变通以复旧制其罢资国院及各处泉货监提举司买卖铜器听民自便应尚书省已发各处钞夲及至大铜钱截日封贮民间行使者赴行用库倒换


　　御定渊鉴类函卷三百六十二
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百六十三
　　珍寳部三【玉　珪璋璧】
　　玉一
　　原雒书曰王者不藏金玉则紫玉见于深山服饰不逾祭服则玉英岀　瑞应图曰玉瓮者圣人之应也不汲自盈王者饮食有节则岀　礼含文嘉曰玉石得宜则太白常明　礼稽命征曰王者得礼制则泽谷之中有白玉焉　逸论语曰玉十谓之区【双玉为瑴五瑴为区瑴音角】瑳玉色鲜白也莹玉色也瑛玉光也琼赤玉也璿瑾瑜美玉也璑【舞】三采玉也玲玱琤瑝【锽】玉声也璬玉佩也瑱充耳也璪玉饰以水藻也　山海经曰珏二玉相合【珏音角】琩珫夷蛮系耳玉也稷翼之山及鹿防山其上多白玉羭次之山多婴垣之玉泰冐之山浴水出焉其中多藻玉龙首之山若水出焉其中多美玉放臯之山明水出焉其中多苍玉平丘在三桑东爰有遗玉　十洲记
　　曰瀛洲有玉膏如酒名曰玉酒饮数升辄醉令人长生京兆记曰蓝田出美玉如蓝故曰蓝田　本草曰玉
　　其味甘生如白头公服之延年　增财货源流曰玉天地之精也有山文者有水苍文者有白如截肪赤如鸡冠黒如纯漆者黄如蒸栗者　潜确类书曰玉亦出中国鲁玉璠璵楚玉曰珵曰珩卞和之玉得于荆山其偶然耳惟出于阗国者为多　又曰玉有五色白黄碧俱贵白色如酥者最贵餐色油然及有雪花者皆次之黄贵色如栗者谓之甘黄焦黄者次之碧色青如蓝黒者为上或有细黒星及色澹者次之亦有赤玉红如鸡冠最贵而世少见緑玉深緑色者为佳澹者次之甘青玉其色澹青而带黄菜玉非青非緑色如菜叶最下墨玉价亦不髙　又曰赤玉曰璊【门】曰琼琼又为莹澈之义紫玉曰玼【此妻慈三音】赤白半曰瑌【软然二音】碧玉曰瓐【卢】元玉曰翳【衣】黒玉曰瑎【皆鞋二音】黒玉可作镜曰玖　原周易说卦曰干为金为玉　增又鼎卦曰上九鼎玉　原毛诗曰他山之石可以攻玉　增又曰维玉及瑶鞞防容刀　原尚书曰惟辟玉食　增又曰大玉夷玉天球在东序　原礼记曰笏天子以球玉　又曰执玉爵者不挥　又曰受珠玉者以掬　又曰玉不琢不成器人不学不知道　又曰子贡问于孔子曰敢问君子贵玉而贱防何也为玉之寡而防之多耶子曰昔君子比德于玉焉温润而泽仁也缜密而栗知也【缜致也栗坚貌缜之忍反致音穉】亷而不刿义也【刿伤也】垂之如坠礼也叩之其声清越以长其终诎然乐也【越扬也诎止貌也诎音屈】瑕不掩瑜瑜不掩瑕忠也【瑕玉中病也瑜其中间美也】孚尹旁达信也【孚读为浮尹读如竹箭之筠浮筠谓玉采色也采色旁达有隐翳似信】气若白虹天也精神见于山川地也珪璋特达德也天下莫不贵者道也诗云言念君子温其如玉故君子贵之也　增又玉藻曰古之君子必佩玉右征角左宫羽　又曰君子无故玉不去身君子于玉比德焉天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而緼组绶原左传曰初虞叔有玉虞公求旃弗献既而悔之曰周谚有之匹夫无罪怀璧其罪吾焉用此其以贾害也乃献之增又曰吴申叔仪乞粮于公孙有山氏曰佩玉蘂兮予无所系之　原尔雅曰西方之美者霍山之珠玉焉　又曰璆美玉也治玉谓之琢亦谓之雕【雕治璞也】　周官曰以玉作六器以礼天地四方以苍璧礼天以黄琮礼地以青珪礼东方以赤璋礼南方以白琥礼西方以璜礼北方　增又天官下曰玉府掌王之金玉玩好兵器凡良货贿之藏共王之服玉佩玉珠玉斋则共食玉【玉是阳精之纯者食之可御水寒】　原大戴礼曰玉在山而木润川生珠而岸不枯珠者隂中之阳也故胜水玉者阳中之隂也故胜木　礼斗威仪曰君乗金而王则玉见于深山　孝经援神契曰神灵滋液则有玉英【英华也】　山海经曰峚【音密】山之上丹水出焉中多玉膏其源沸沸汤汤黄帝是食玉膏所出五色乃清五味乃馨黄帝乃取峚山之玉荣而投钟山之阳瑾瑜之玉坚栗精密浊泽而有光五色发作以和柔刚天地鬼神是食是飨君子服之以御不祥增逸论语曰璠璵鲁之寳玉也孔子曰美哉璠璵逺而望之焕若也近而视之瑟若也一则理胜一则孚胜　原穆天子传曰披图视典用观天子寳器玉果【石似美玉可谓玉果】璿珠烛银黄金之膏【金膏犹玉膏皆有精汋也】　又曰天子北征东还乃循黒水至于羣玉之山四彻中绳【皆正苣也】先王之所谓策府战国策曰周有砥砨宋有结緑梁有悬黎楚有和璞此四寳者天下名器独不足以厚国家乎　又曰苏秦谓楚王曰楚国食贵于玉薪贵于桂　汉武故事曰上起神屋前庭植玉树以瑚为枝碧玉为叶华子青赤以珠玉为之空其中如小铃鎗鎗有声　续汉书曰三老五更玉杖　魏略曰大秦国出五色玉　文士传曰刘桢尝预魏文帝坐见甄后不伏武帝大怒收付作部使磨石武帝尝辇至尚方观作者见桢桢磨石不仰帝问曰石何如桢因得喻已自理跪对曰石出自荆山外有五色之章内含和氏之珍磨之不加莹雕之不增文禀气坚贞受兹自然顾其理枉屈纡绕犹不得申武帝顾左右大笑赦桢复署吏增北史隋王邵上表云政道得则隂物变为阳物自六年以来逺近山石多变为玉石为隂玉为阳　唐书曰太宗尝谓魏征曰玉虽有美质在于石间不值良工琢磨与瓦砾不别若遇良工即为万代之寳朕虽无美质为公所切嗟劳公约朕以仁义朕以道德使朕功业至此公亦足为良匠耳　又五行志曰上元二年楚州献寳玉十三一曰黄天符形如笏长八寸有孔云辟兵疫二曰玉鸡毛文悉备白玉也三曰谷璧亦白玉也栗粒自然无雕镌迹四曰西王母白环二枚五曰碧色寳圆而有光六曰如意寳珠大如鸡卵七曰红靺鞨大如巨栗八曰琅玕珠一枚九曰玉玦形如玉环四分缺一十曰玉印大如半手理如鹿陷入印中十一曰皇后采桑钩如箸屈其末十二曰雷公石斧无孔凡十三寘之日中白气连天　大金国志曰承安三年春国主幸蓬莱院陈玉器及诸玩好视其欵识多宣和物恻然动色宸妃进曰作者未必用用者未必作宣和作此以为陛下用耳　管子曰夫玉之所以贵者九德出焉温润以泽仁也邻以理者知也坚而不蹙义也亷而不刿行也鲜而不垢洁也折而不挠勇也瑕适皆见精也茂华光泽并通而不相陵容也叩之其音清搏彻逺纯而不杀辞也是以人主贵之藏以为寳剖以为符瑞　范子计然曰玉英出蓝田　原尹文子曰魏田父有耕于野者得玉径尺不知其玉也以告邻人邻人诈之曰此怪石也畜之弗利其家田父虽疑犹录以归置于庑下其玉明照一室大怖遽而弃之于逺野邻人取之以献魏王魏王召玉工相之玉工望之再拜贺曰大王得天下之寳臣所未尝见王问其价玉工曰此无价以当之五城之都仅可一观魏王赐献玉者千金长食上大夫禄　又曰郑人谓玉未理者为璞周人谓鼠未腊者为璞周人怀璞问郑贾曰欲买璞乎郑曰欲之出其璞视之乃鼠也因谢不取　鬼谷子曰郑人之取玉也必载司南之车为其不惑也　增尸子曰玉者色不如雪泽不如雨润不如膏光不如烛　原吕氏春秋曰人不爱昆山之玉江汉之珠而爱已之苍璧小玑有之利故也【苍璧石多玉少也珠之不圆者玑皆喻不好也而爱之者有之为已用得其利故也】　淮南子曰水圆折者有珠方折者有玉【圆阳也珠隂中之阳也方隂也玉阳中之隂皆以其类生也】　又曰昆仑山中有层城九重上有珠树玉树　又曰琬琰之玉在汚泥之中虽亷者不释　又曰譬若钟山昆仑之玉炊炉炭三日三夜而色泽不变得天地之精也　又曰白玉不雕美珠不文质有余也　春秋繁露曰公侯贽用玉玉润而不汚至清洁也故君子比之于玉玉有瑕秽必见于外故君子不隐所短　韩诗外传良玉度尺虽有十仞之土不能掩其光良珠度寸虽有百仞之水不能掩其辉　桓寛盐铁论曰昆山之傍以玉璞抵乌鹊増桓谭新论曰雒阳季幼宾有小玉检谒衞者史子伯素好玉器见而竒之使予报以三万钱主也余惊骇云我若于路见此千钱亦不市也故知之与不知相去甚逺　论衡曰玉变为石珠变为砾毁谤使然也采玉者破石拔玉选士者弃恶取善　抱朴子曰玉脂生玉之山膏流出万年以上则凝而成之鲜明如水精以无心草木和之须臾成水服之一升得千歳　矫世论曰白玉之肖牙者惟离娄能察之原广志曰白玉美者可以照面出交州青玉出倭国赤玉出夫余瑜山玉水苍玉皆佩用王逸正部论曰或问玉符曰赤如鸡冠黄如蒸栗白
  </div>
  <div class="pagination">
   <a href="御定渊鉴类函_page245.html">
    上一页
   </a>
   <span>
    ...
   </span>
   <a href="御定渊鉴类函_page241.html">
    241
   </a>
   <a href="御定渊鉴类函_page242.html">
    242
   </a>
   <a href="御定渊鉴类函_page243.html">
    243
   </a>
   <a href="御定渊鉴类函_page244.html">
    244
   </a>
   <a href="御定渊鉴类函_page245.html">
    245
   </a>
   <span class="current-page">
    246
   </span>
   <a href="御定渊鉴类函_page247.html">
    247
   </a>
   <a href="御定渊鉴类函_page248.html">
    248
   </a>
   <a href="御定渊鉴类函_page249.html">
    249
   </a>
   <a href="御定渊鉴类函_page250.html">
    250
   </a>
   <a href="御定渊鉴类函_page251.html">
    251
   </a>
   <span>
    ...
   </span>
   <a href="御定渊鉴类函_page247.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
