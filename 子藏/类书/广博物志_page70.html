<!DOCTYPE html>
<html>
<head>
    <meta charset="UTF-8">
    <title>广博物志 - 第 70 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 70 页/共 80 页</h1>
    <div class="content">　　江水为害蜀守李氷作石犀五枚二枚在府中一枚在市桥下二枚在水中以压水精因曰石犀里【蜀王本记以下獬廌】獬廌广韵作
　　觟即獬廌也
　　獬豸名神羊穷竒名神狗【宛委余编】
　　獬廌食楝【风俗通】
　　獬廌似山牛一角神人以廌遗黄帝帝曰何食何处曰食荐春夏处水泽秋冬处松柏【説文】
　　尧时有獬廌缉其毛为帝帐【田俅子以下熊】
　　爱熊而食之盐爱獭而饮之酒虽欲养之非其道【淮南子】熊山有穴焉熊之穴恒出神人夏啓而冬闭是穴冬啓乃必有兵【山海经】
　　熊兽蔵于山穴穴里不得见秽及伤残则合穴自死又有居大树孔中东土呼熊为子路以物击树云子路可起于是便下不呼则不动也【述异记】
　　陆居曰熊水居曰能【上】
　　赤熊佞人远奸猾息则入国【宋书】
　　熊兽似豕山居冬蛰【説文】
　　晋平公梦见赤熊闚屏恶之而有病使问子产子产曰昔共工之卿曰浮逰既败于颛顼自没沉淮之渊其色赤其言善笑其形善顾其状如熊常为祟见之堂上天下之主死见堂下则邦人骇见门则臣忧见庭则无伤窥君之屏病而无伤祭颛顼共工则瘳公如其言而疾间【琐语】
　　邵陵高平黄秀以元嘉三年入山经月不还其儿根生寻觅见秀蹲空树中从头至腰毛色如熊问其何故答曰天谴如此汝但自去生哀恸而归逾年伐山人见形尽为熊矣【异苑】
　　有人入林伐木迷惑失道时值大雨日暮饥寒恶虫毒兽欲侵害之是人入石窟中有一大熊见之怖出熊语之言汝勿恐怖此舍温暖可于中宿时连雨七日常以甘果美水供给此人七日雨止熊将此人示其道径熊语人言我是罪身多人怨家若有问者莫言见我人答言尔此人前行见诸猎者问汝从何来见有众兽否答言见一大熊于我有恩不得示汝猎者言汝是人当以人类相观何以惜熊今一失道何时复来汝示我者我与汝多分此人心变即将猎者示熊处所猎者杀熊即以多分与之此人展手取肉二肘俱堕猎者言汝有何罪答曰是熊防我如父视子今我负恩将是罪报猎者恐怖不敢食肉持施众僧上座是罗汉语诸下座此是菩萨未来出世当得作佛莫食此肉即时起塔供养王闻此事勅下国内背恩之人无令住此【法苑珠林以下虎】大虎出有时犹龙见有期也隂物以冬见阳虫以夏出出应其气气动其类参伐以冬出心尾以夏见参伐则虎星心尾则龙象象出而物见气至而类动天地之性也【论衡】
　　虎有子不能搏攫者杀之为其堕武也【淮南子】
　　虎行以圻地卜食观竒偶而行今人画地卜者曰虎卜
　　鹊食猬猬食□鸃□鸃食豺豺食驳驳食虎他如食飞鼠防猨狼虱吃鹤青腰食虎皆以小制大所谓禽之制其气也
　　虎交而月晕【襍俎】
　　山中寅日有自称虞吏者虎也称当路君者狼也称令长者老狸也卯日称丈夫者兎也称东王父者麋也称西王母者鹿也辰日称雨师者龙也称河伯者鱼也称无肠公子者蟹也巳日称寡人者社中虵也称时君者也午日称三公者马也未日称主人者羊也称吏者麞也申日称人君者猴也称九卿者猿也酉日称将军者鸡也称捕贼者雉也戌日称人姓字者犬也称城阳公仲者狐也亥日称人君者猪也子日称社君者鼠也称神人者伏翼也丑日称书生者牛也但知其物名则不能为害也【抱朴子】
　　四方烦扰小民失恩虎衘鱼【斗运枢】
　　虎陈魏宋楚之间或谓之李父江淮南楚之间谓之李耳【虎食物值耳即止以触其讳故】或谓之于防【于音乌今江南山夷呼虎为防音狗窦反】自闗东西或谓之伯都【俗曰伯都事详虎説　方言】
　　寅兽白齿亦能见机亦云寅客【真诰】
　　汉中山有虎生角道家云虎千年则牙蜕而角生【述异记】尧为天子季秋下旬梦白虎遗吾马喙子其母曰扶始升高丘赌白虎上有云感已生臯陶索扶始问之如尧言明于刑法故立臯陶为大理【春秋元命苞】
　　天命汤白虎戏朝其终白虎在野【春秋孔演图】
　　有虎在乎葭中天子将至七萃之士高奔戎请生捕虎必全之乃生捕虎而献之天子命之为柙而畜之东虞是为虎牢【穆天子传】
　　周王欲杀王子宜咎立伯服释虎将执之宜咎叱之虎弭耳而服【琐语】
　　周幽王时牛化为虎羊化为狼洛南有避狼城云幽王时羣羊为狼食人故筑城避之今洛中有狼村是其处也【述异记】
　　孔子尝游于山使子路取水逢虎于水所与共战揽尾得之内怀中取水还问孔子曰上士杀虎如何子曰捉虎头又问中士杀虎如何子曰捉虎腰又问下士杀虎如何子曰捉虎尾子路出尾弃之因恚孔子曰夫子知水所有虎使我取水是欲死我乃怀石盘欲中孔子又问上士杀人如之何子曰上士杀人用笔端又问中士杀人如之何子曰中士杀人用舌又问下士杀人如之何子曰下士杀人怀石盘子路出而弃之于是心服【殷芸小説】齐景公猎上山见虎下泽见虵问晏子曰此不祥耶曰有贤不知知而不用用而不任此不祥也山是虎室泽是虵窟何不祥乎【説苑】
　　中行缪伯手搏虎而不能生也【力能杀虎而徳不能服之】盖力优而克不能及也【淮南子】
　　赵王逰于圃中左右以莵与虎而辄观之盻然环其眼王曰可恶哉虎目也左右曰平阳君之目可恶过此见此未有害也见平阳君之目如此者则必死矣【韩子】汉景帝好逰猎见虎不能得之乃为珍馔祭所见之虎帝乃梦虎曰汝祭我欲得我牙皮耶我自杀从汝取之明日帝入山果见此虎死在祭所乃命剥取皮牙余肉复为虎【独异志】
　　都区宝者后汉人居父丧邻人格虎虎走趋其庐中即以蓑衣覆蔵之邻人寻迹问宝宝曰虎岂有可念而蔵之乎此虎后送禽兽以助宝祭【安成记】
　　顾少连补登封主簿邑有虎孽民患之少连命塞陷穽移文岳神虎不为害【汝南先贤传】
　　王业字子香为荆州刺史有徳政卒于支江有三白虎低头曵尾宿衞其侧及丧去逾州境忽然不见共立碑文号曰支江白虎也【陈留耆旧传】
　　葛仙翁凭白桐几学道数年白日登仙几化为白虎三脚两头往往人见之【会稽典録】
　　道士王晖者魏时人白羊公之弟子也居华岳洞真观常种黄精于溪侧虎为之耕豹为之耘出入亦乗虎豹具荐辔行鞭策如人乗马无异饵黄精苍术积有嵗时其后以道术传王法冲乃尸解而去【真仙通鉴】
　　晋武帝太康六年南阳获两足虎虎者隂精而居乎阳金兽也南阳火名也金精入火而失其形王室乱之妖也其七年十一月景辰四角兽见于河间天戒若曰角兵象也四者四方之象当有兵革起于四方后河间王遂连四方之兵作为乱阶【搜神记】
　　江汉之域有防人其先廪君之苗裔也能化为虎长沙所属蛮县东高居民曽作槛捕虎槛发明日众人共往格之见一亭长赤帻大冠在槛中坐因问君何以入此中亭长大怒曰昨忽被县召夜避雨遂误入此中急出我曰君见召不当有文书耶即出怀中召文书于是即出之寻视乃化为虎上山走或云防虎化为人好着紫葛衣其足无踵虎有五指者皆是防
　　晋太元元年江夏郡安陆县师道宣年二十二少未了了后忽发狂变为虎食人不可纪后有一女子树上采桑虎取食之竟乃蔵其钗钏于山石间后复人形知而取之经年还家复为人遂出仕官为殿中令史夜共人语忽道天地变怪之事自云我曾得病发狂遂化为虎啗人言其姓名同坐人或有食其父子兄弟者于是号哭捉送赴官遂饿死建康狱中
　　丹阳人沈宗在县治下以卜为业义熙中左将军檀侯镇姑熟好猎以格虎为事忽有一人着皮袴乗马从一人亦着皮袴以纸裹十余钱来诣宗卜云西去觅食好东去觅食好宗为作卦卦成告之东向吉西向不利因就宗乞饮内口着瓯中状如牛饮既出东行百余步从者及马皆化为虎自此以后虎暴非常
　　苏易者庐陵妇人善防产夜忽为虎所取行六七里至大圹厝易置地蹲而守见有牝虎当产不得解匍匐欲死辄仰视易怪之乃为探出之有三子生毕牝虎负易还再三送野肉于门内【并上】
　　介象入山冀遇神仙卧石上有一虎往防象额象谓曰天使汝来侍衞我者汝且停若山神使汝试我者汝自去虎乃去【神仙传】
　　永初中邵都梁冯恭醉卧于山路夜有虎来以头枕其背恭中宵展转以手搏之复大寝向晓始醒犹见虎蹲在脚后若有宿命非智力所及也【异苑】
　　晋沙门释法安者庐山之僧远法师弟子也义熙末阳新县虎暴甚盛县有大社树下有筑神庙左右民居以百数遭虎死者夕必一两人法安尝逰其县暮投此村民以惧虎早闭门闾且不识法安不肯受之法安遥之树下坐禅通夜向晓有虎负人而至投树之北见安如喜如跳伏安前安为説法授戒虎踞地不动有顷而去至旦村人追死者至树下见安大惊谓其神人故虎不害自兹以后虎患遂息【法苑珠林】
　　晋时会稽严猛妇出采薪为虎所害后猛行至蒿中忽见云君今日行必遭不善我当相免也既而俱前忽逢一虎跳踉向猛妇举手指虎状而遮防须臾有二胡人荷防而过妇因指之虎即击胡猛得免也【异苑】
　　宋元嘉中章安县人常屠虎至海口见一蟹大如笠脚长三尺取食甚美其夜梦一少姬语云汝噉我肉我食汝心明日其人为虎所食
　　商亮字子华举孝防到阳城遇两虎争一羊亮按剑直前斩羊虎乃各以其一半去时人为之谣曰石里之勇商子华暴虎见之蔵爪牙【上】
　　义熙四年东阳郡大朱县吴道宗少失父单与母居会道宗收债不在隣人闻其屋中砰磕之声闚不见其母但有乌斑虎在其室中乡曲惊怕恐虎入食其母便鸣鼓会人共往救之围宅突进不见其虎但见其母语如常不解此意儿还母语之曰宿罪见追当有变化事后一月日便失其母县界内虎灾屡起皆云乌斑虎百姓患之发人格击之杀数人后人射虎中膺弁防刺中其腹然不能即死经数日后虎还其家故床上不能复人形伏床上而死其儿号泣而葬其母如法朝夕哭临【齐谐记】梁衡山侯萧泰为雍州刺史镇襄阳时虎甚暴村门设槛机发村人炬火烛之见一老道士自陈云从村告乞还误落槛中共开之出槛即成虎驰去
　　梁末始兴人黄干有妹小珠聘同县人李肃小珠共嫂入山采木实过神庙而小珠在庙恋慕不肯归及将还复独走上庙见人即入草中干妻来告肃肃以为更有他意肃被县召将一伴夜还值风雨见庙屋有火二人向火炙衣见神床上故衣少间闻外有行声二人惶怖入神床屏风后须臾见一虎振尾奋迅直至火边自脱牙爪巻皮置床上着衣向火坐肃防乃小珠也肃往抱小珠共语不应明日将归送向干家乃闭置一室掷生肉则接食之其母恒防守之惟见一猪少日又成虎村人乃将弓弩上舍发屋射杀之【虎荟】
　　廷尉沈僧照聴南山彪啸云国有边事当选人丁【梁典】后周杨忠从太祖狩于龙门独当一虎左挟其腰右拔其舌太祖壮之北台谓虎为揜于因以字之【周书】
　　昙询山行值二虎相鬭累时不歇询乃执锡分之以身为翳语云同居林薮计无大乖幸各分路虎低头受命便饮气而散屡逢熊虎交诤事略同此而或廓居榛梗唯询一踪入鸟不乱兽见如偶每入禅定七日为期白虎入房仍为窟宅独处静院不出十年初遘疾弥留忽有神光照烛香风拂扇又感异鸟白颈赤身绕院空飞声泪哀切气至大渐鸟住堂基自后狎附不畏人物或在房门至于卧席悲呌逾甚血沸眼中既尔往化鸟便飞出外空中旋转奄然翔逝又猛虎绕院悲吼两宵云昏三日天地结惨【神僧传】
　　释静蔼附节终南有终焉之志烟霞风月乐而亡返山本无水须便涧饮当于昏夕觉人侍立忽降虎来前爮地而去及明观之渐见润湿使人淘掘飞泉通涌从是已来遂省挹酌今锡谷避世堡虎爮泉是也【法苑珠林】有人常随佛调山行数十里天暮大雪调入石穴虎窟中宿虎还共卧窟前调谓虎曰我辱汝处有愧如何虎乃弭耳下山【神僧传】
　　竺昙猷移始丰赤城山石室坐禅有猛虎数十蹲在猷前猷诵经如故一虎独睡猷以如意扣虎头问何不聴经俄而羣虎皆去有顷壮虵竞出大十围循环往复举头向猷经半日复去【上】
　　雪山之下多有襍类诸兽驰逰各各相随任其所食时彼兽中有一防虎端正少双于诸兽中无比类者彼虎如是毛色光鲜为于无边诸兽求觅欲取为对各各皆言汝属我来汝属我来复有诸兽自相谓言汝等且待莫共相争听彼牸虎自选取谁即为匹偶彼兽即是我等之王时诸兽中有一牛王向于牸虎而説偈言世人皆取我之粪持用涂地为清净是故端正贤牸虎应当取我以为夫是时牸虎向彼王説偈答言汝项斛领甚高大止堪驾车及挽犁云何将此丑身形忽欲为我作夫主是时复有一大白象向于牸虎而説偈言我是雪山大象王战鬭用我无不胜我既有是大威力汝今何不作我妻是时牸虎复以偈答彼白象言汝若见闻狮子王胆詟惊怖驰奔走遗失屎尿狼籍去云何堪得为我夫尔时彼中有一狮子诸兽之王向彼牸虎而説偈言汝今观我此形容前分濶大后纎细在于山中自恣活复能存恤余众生我是一切诸兽王无有更能胜我者若有见我及闻声诸兽悉皆奔不住我今如是力猛壮威神甚大不可论是故贤虎汝当知乃可为夫作扵妇时彼牸虎向狮子而説偈言大力勇猛及威神身体形容悉端正如是我今得夫已必当顶戴而奉承【法苑珠林以下鹿】
　　鱼怀珠而鳞紫鹿带玉而角斑【説林】
　　鹿食麂食虵【览】
　　鹿者纯善之兽王孝则白鹿见王者明惠及下则见【瑞应图】白麞王者刑罚理则至【説文】
　　蟩为蚊黄鱼为鹦鹉汝鱼之斑者为鹿
　　邪希有鹿两头而角且千一角者为天鹿两角者为辟邪道书有五头鹿其角且千
　　大林中塔佛与调达昔为鹿王佛代孕鹿命野处野鹿之号因此得名【西域传】
　　蜀郡颐墓山山有穴如墓之口故名崕巗直峭有平地百余步坦然方正诸山之鹿一日一聚其中号曰鹿市【图经】
　　黄帝时南夷乗白鹿来献鬯【宋志】
　　夏禹之时神鹿行于河水【金楼子】
　　老子骑青鹿上升【仙鉴】
　　太微真人尹澄字初黙曾行山中遇鹿有伤足踬顿不前者澄哀其苦乃以药封之后因入山忽遇洪雨食尽衣单困于林薮时有羣鹿奄至相依而止饥则吮其乳安则卧其怀相随累日而返【上】
　　夷齐弃薇不食有白鹿乳之
　　楚元王在郁林大猎于云梦之泽有鹿哀鸣王释之后吴侵楚万鹿乗月黑驰绕吴军若万马奔声呉军惊遁楚王明日达吴营见鹿无数环之一大白鹿叙其报恩曲折楚王乃为立庙以旌其徳
　　辛孟年七十与麋鹿同羣游世谓之鹿仙【潘岳闗中记】丁茂字仲虑交趾人也至孝母终负土治冢列植松柏白鹿逰乎左右【广州先贤传】
　　黄列子者尝逰猎九江射中五色神鹿逐迹寻穴遇神芝服而得仙
　　楚王英宫楼未成鹿走上阶其后果薨昌邑王时夷鸪鸟集宫殿下其后昌邑王竟亡会稽东郡都尉礼文伯时羊伏防下其后迁为东莱太守都尉王子鳯时麕入府中其后迁丹阳太守【论衡】
　　成帝末年宫中雨一苍鹿杀而食之其味甚美【述异记】辛缮字公文少治春秋诗易隐居农华隂弟子受业者六百余人所居傍有白鹿甚驯不畏人【三辅决録】
　　襄阳苏岭山庙门有二石鹿夹之故谓之鹿门山习氏记云习郁常为侍中从光武幸黎丘郁与光武俱梦见苏岭山神因使立祠郭重产记云双石鹿自立如鬭采伐人常过其下或有时不见鹿因是知有灵瑞梁天监初有蚌湖村人于此泽间猎见二鹿极大有异于恒鹿乃走马逐之鹿即透涧直向苏岭人逐鹿至神所遂失所在惟见庙前二石鹿猎者疑是向者鹿所化遂回其夜梦见一人着单巾帻黄布袴褶语云使君遣我牧马汝何驱迫赖得无他若见损伤岂得全济【襄阳记】
　　昔番阳郡安乐县有人姓彭世以捕射为业儿随父入山父忽蹶然倒地乃变成白鹿儿悲号追鹿超然远逝遂失所在儿于是不捉弓终身至孙复学射忽得一白鹿乃于鹿间得道家七星符有其祖姓名年月分明视之惋悔乃烧去弧矢【列异传】
　　有一士人姓车是淮南人天雨舍中独坐忽有二年少女来就之着紫缬襦立其牀前共语笑车疑之天雨如此女人从外来而衣服何不沾湿必是异物其壁上先挂一铜镜径数寸回顾镜中有二鹿在牀前因将刀斫之而悉成鹿一走去获一枚以为脯食之【五行记】
　　有人捕鹿获之为人所窃诣管辂为卦云东巷第三家无人时发其屋头第七椽以瓦着椽下明日食时自送还汝也其夜盗者父患头痛亦来自占辂令归之病乃愈【异苑】
　　昔张盍蹹及孺甯成二人并精思于蜀云台山石室中忽有一人着黄练单衣葛巾到其前曰劳乎道士乃辛苦幽深于是二人顾视于镜乃见是鹿也因问曰汝是草中老鹿何敢诈为人形也言絶即逐其鹿而走去【抱朴子】
　　东晋义熙中鄱阳李婴李滔兄弟二人善于用弩尝得大鹿解其四脚悬着树上以脏为炙方欲共食遥见山下有人长三丈许疾步而来手持大囊既至敛取鹿头骼皮骨并火上杂肉悉纳囊中径负入山婴兄弟须臾俱卒
　　石勒尝佣于临水为逰军所囚会有羣鹿傍道军人竞逐之勒乃获免俄而见一老父谓勒曰向来羣鹿者我也君应为列国主故相救耳
　　贞山在毘陵郡梁时有村人韩文秀见一鹿产一女子在地遂收养之及长与凡女有异遂为女冠梁武帝为别立一观号曰鹿娘后死入棺武帝致祭开棺视之但闻异香不见骸骨遂葬棺于毘陵因号其葬处为贞山【述异记】
　　沙门惠原本姓春氏义阳人也少以弓弩为业至武陵山射一孕鹿将死能言曰吾先身只杀汝汝今遂并杀害我母子既是縁对应为汝死复向言曰吾寻当成佛也汝可行善生生代代勿复结寃惠原即悟前縁遂落发于鹿死之处而置迦蓝名耆阇窟山寺王融别传言惠死后十年有人于武当山下见之【朗州图经】
　　慧约季父喜畋猎化终不改约常叹曰飞走之类去人甚远好生恶死此情何别乃絶羶腥叔父遂避于他里恣行勦戮梦赤衣使者手持矛防谓曰汝终日杀生菩萨教化又不能止捉来就死惊觉汗流旦便毁诸猎具深改前咎约复至常所猎处见麋鹿数十头腾倚随船若有愧谢者【神僧传】
　　梁小庄严寺在建康定隂里本是晋零陵王庙地天监六年度禅师起造时有邹文立者世以烹屠为业尝欲杀一鹿鹿跪而流泪以为不祥即加刳剖鹿怀一麑寻当产育就庖哀切有恻害心因斯患疾眉须皆落身疮并坏因生惭愧深起悔责乃求道度禅师发露重懴立大誓愿罄舍家赀回买此地为立伽蓝【梁京寺记】
　　僧崖焚身后八月中猎人牟难当者于就峤山顶行猎搦箭弓弩举眼望鹿忽见崖骑一青麖猎者惊曰汝在益州已烧身死今那在此崖曰谁道许诳人耳汝能烧身不射猎得罪也汝当勤力作田矣便尔别去又至冬间崖兄子于溪中忽闻山谷喧动若数万众举望见崖从以两僧执锡而行因追及之欲捉袈裟崖曰汝何劳捉我乃指前鸡猪曰此等音声皆有诠述如汝等语他人不解余国言音汝亦不解人畜有殊皆有佛性但为恶业故受此形汝但力田莫养禽畜【神僧传】
　　有佛世尊号曰宝徳我时作摩纳之子此会众生住佛智慧者往昔之时悉在鹿中我时发愿如是诸鹿我皆令住佛智慧中时鹿闻已寻皆发愿得如是一切勇【法苑珠林】昔有一菩萨身为九色鹿毛色九种角白如雪常在恒水边饮食水草与一乌为知识时水中有一溺人随流来下或出或没仰头呼天山神树神诸天龙神何不愍我鹿闻下水救之语言汝可骑我捉我角负出上岸溺人下地绕鹿三匝向鹿叩头乞为人天作奴给其使令采取水草鹿言不用且各自去欲报恩者莫道我在此人贪我皮角必来杀我时国王夫人夜梦见九色鹿即诈病不起王问何以答曰我昨夜梦见非常之鹿其毛九种色其角白如雪我思欲得其皮作坐褥其角作拂柄王当为我得之王若不得我将死矣王募国中若有能得当分国而治赐其金鉢盛满银粟赐其银鉢盛满金粟溺人闻之欲取富贵念是鹿是畜生死活何在往至王所言知鹿处王大欢喜言汝若能得其皮角来者报之半国溺人面上即生癞疮溺人言大王此鹿虽是畜生大有威神王宜多出人兵乃可得耳王即大出人众径到恒水边乌在树头见人兵来即呼鹿言知识且起王兵来至鹿熟睡眠卧不觉乌下喙耳鹿方惊觉四向顾望无复走地便往趣王车边傍臣欲射王曰莫射此鹿非常将是天神鹿言大王且莫射我我前活王国中一人鹿复长跪问王曰谁道我在此王便指示车边癞面人是也鹿即仰头视此人面眼中泪出不能自胜此人前溺在水中我不惜身命自投水中负此人出约不相道人心反复不如水中浮木也王有愧色乃曰汝受其恩奈何反欲杀之背恩如是即下勅国中若有驱逐此鹿老当诛五族其人因癞而死【九色鹿经】
　　昔有国王名梵达多以此林施与羣鹿故名施鹿林如羯兰铎迦长者于王舍城竹林园中穿一池以施羯兰铎迦鸟令其逰戏因名施羯兰铎迦池此亦如是故名施鹿林【法苑珠林】
　　昔摩竭国甘黎园中城北石室窟中有众多猎师入山逰猎广施罗网杀鹿无数复还上山时有一鹿堕彼【去声】中大声呼唤猎师闻己各各奔驰自还堕伤害人民不可胜数虽复不死被疮极重痛不可言各相扶持乃到其舍求诸膏药以傅其疮室家五亲各迎尸丧归还被疮众生念知疮瘥厌患逰猎宿縁应度便自舍家学道作沙门【上】
　　佛告诸比丘过去久远无量世时波罗柰国中有山名曰仙山有梵志在彼山住大小便利于石上后有精气堕于行处有一雌鹿来防即便有身十月满足来至仙人所生一女子端正殊妙唯脚似鹿梵志取之养育长成梵志事火使火不絶此女宿火小不用意使令火灭此女恐怖畏梵志瞠有余梵志离此住处此女往彼乞火梵志见迹迹有莲华要此女言绕我舍七帀当与汝火若去时亦绕七帀莫行本踪异道而还即如其言取火而去时梵豫国王出行游猎见彼梵志绕舍周帀十四重莲华复见二道有两行华怪其所以问梵志言都无水池云何有此妙华彼具答之王寻华迹至梵志所从索女防见其端正甚适悦意即从梵志求索此女梵志与王王即立为第二夫人后时有身相师占言当生千子王大夫人闻己生妬渐作计校恩厚招喻鹿女左右多与财宝十月满足便生千叶莲华欲生之时大夫人以物缦眼不聴自防捉臭烂马肺承着其下取千叶莲华盛着篮里掷于河中还为解眼而语之言防汝所生唯见一段臭烂马肺王遣人问为生何物而答王言唯生臭肺大夫人而语王言王喜倒惑此畜生所生仙人供养生此不祥臭秽之物王大夫人即便退其夫人之职不复聴见时乌耆延王将诸徒众从夫人防女下流逰戏见黄云盖从河上流随水而来王作是念此云盖下必有神物遣人往防于黄云下见有一篮即便接取开而防之见千叶莲华叶叶有一小儿取之养育以渐长大各有大力乌耆延王常贡献梵豫王集诸献物遣使欲去诸子问言欲作何等时王答言欲贡献彼梵豫国王诸子答言若有一子犹望能服天下使来贡献况有千子而当献他千子即时将诸军众降伏诸国次到梵豫国王闻军至募其国中谁能攘却如此之敌都无有人能攘却者第二夫人来受募言我能却之问言云何得却夫人答言但为我作百丈之台我坐其上必能攘却作台已竟夫人在上而坐尔时千子欲举弓射自然手不能举夫人语言汝慎莫举手向父母我是汝母千子问言何以为验母答子言我若搆乳一乳有五百岐各入汝口是汝之母若当不尔非是汝母即时两手搆乳一乳之中有五百岐入千子口中其余军众无有得者千子降伏向父母懴悔诸子于是和合二国无复怨讐【襍宝蔵经】
　　往昔久远无数世时有五通比丘名精进力在山中树下闲寂求道时有四禽兽依附左右常得安隠一者鸽二者乌三者毒虵四者鹿是四禽兽者昼行求食暮则还宿四禽兽一夜自相问言世间之苦何者为重乌言饥渴最苦饥渴之时身羸目冥神识不寜投身罗网不顾锋刃我等丧身莫不由之以此言之饥渴为苦鸽言婬欲最苦色欲炽盛无所顾念失身灭命莫不由之毒虵言瞠恚最苦毒意一起不避亲疎亦能杀人复亦自杀鹿言惊怖最苦我在林野心恒怵惕畏惧猎师及诸豺狼髣髴有声奔投坑岸母子相捐肝胆悼悸以此言之惊怖为苦比丘闻之即答之曰汝等所论是其末耳不究苦本天下之苦无过有身身为苦器忧畏无量吾以是故舍俗学道灭意防想不贪四大欲防苦源志存泥洹是故知身为大苦本故书云大患莫若于身也【法苑珠林以下兔】
　　赤兔王者徳盛则至【宋书】
　　白兔王者敬耆老则见【上】
　　王者恩加耆老则白兔见一本曰王者应事疾则见赤兔者王者徳茂则见【瑞应图】
　　荧惑不明雉生兔焉【春秋考异邮】
　　君失徳则地吐泉鱼啣兔【春秋元命苞】
　　兔毫出菟乐浪【范子计然】
　　殷纣时生毛兔生角是甲兵将兴之兆【述异记】
　　宣王三十年有兔舞于镐京【竹书纪年】
　　后羿猎于巴山获一兔大如驴异之置柙中中涂失去柙掩如故羿夜梦一人冠服如王者谓羿曰我鹓扶君为此土之神而何辱我我将假手于逄蒙是日逄蒙弑羿而夺之位兔曰鹓扶自此始也【云私志以下马】
　　趣马【趣养马者】掌赞正良马【賛助校人而正良马之弗良者】而齐其饮食【所以养之使无饥渴之害】简其六节【所以闲之以辨六马之等】掌驾説之颁【驾以行説以止有劳逸之节故叙而颁之说税】辨四时之居治【居谓牧廏所处之宜治谓执驹攻特之属治直吏反】以听驭夫【周礼】
　　巫马掌养疾马而乗治之相医而药攻马疾受财于校人马死则使其贾粥之入其布于校人
　　圉师掌教圉人养马春除蓐衅廏始牧夏庌马冬献马射则充椹质茨墙则翦阖
　　圉人【良马匹一人驽马丽一人】掌养马刍牧之事以役圉师凡宾客丧纪牵马而入陈廞马亦如之
</div>
    <div class="pagination">
<a href="广博物志_page69.html">上一页</a><span>...</span><a href="广博物志_page65.html">65</a><a href="广博物志_page66.html">66</a><a href="广博物志_page67.html">67</a><a href="广博物志_page68.html">68</a><a href="广博物志_page69.html">69</a><span class="current-page">70</span><a href="广博物志_page71.html">71</a><a href="广博物志_page72.html">72</a><a href="广博物志_page73.html">73</a><a href="广博物志_page74.html">74</a><a href="广博物志_page75.html">75</a><span>...</span><a href="广博物志_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
