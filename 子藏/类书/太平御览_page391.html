<!DOCTYPE html>
<html>
<head>
    <meta charset="UTF-8">
    <title>太平御览 - 第 391 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 391 页/共 737 页</h1>
    <div class="content">又曰：楼护字君卿，结交士大夫，无所不倾其。交士长者，尤见亲敬。母死，送葬者致车二三千两。
《後汉书》曰：永平十二年，诏曰：“昔曾闵奉亲，竭欢致养；仲尼葬子，有棺无椁。丧贵致哀，礼存宁俭。今百姓送终之制，竞为奢靡，生者无担石，而财力尽于坟土；伏腊无糟糠，而牲牢兼于一奠。靡破积代之业，以供朝夕之费，岂孝之意哉？有司其申明科禁，宣下郡国。”
范晔《後汉书》曰：孔僖拜临晋令，卒官，遗令即葬。二子长彦并十馀岁，蒲坂令许君然劝令反鲁。对曰：“今载柩而归，则违父令；舍墓而去，心所不忍。”遂留华阴。
《续汉书》曰：张奂，光和四年卒，遗令曰：“吾前後仕进，十腰银艾，不能和光同尘，为谗邪所忌。但地底冥冥，长无晓期，而复缠以纩绵，牢以钉密，为不喜耳。今幸有前穿，朝陨夕下，措尸灵床，幅巾而已。奢非桓文，俭非王孙，推情从意，庶免咎吝。”诸子从之。
又曰：周畅字伯持，性仁慈，为河南尹。永初二年夏，旱，久祷无应。畅因收葬洛城旁客死骸骨凡万馀人，应时澍雨，岁乃丰稔。位至光禄勋。
《东观汉记》曰：光武发蓟还，士众喜乐，鼓声歌咏，八荒震动。过范阳，命诸将收葬吏士。又东平王苍葬，章帝访，诏有司加赐銮路、乘马、龙旗、九旒、虎贲百人。
又曰：东海王强薨。追念强雅性恭俭，不欲令厚葬以违其意，诏中常侍杜岑、东海相传曰：“王恭谦好礼，以德自终。敕官属遣送，务行约省。茅车瓦器，以成王志。”
又曰：王丹，闾里有丧忧，辄度其资用，教之俭约，因为其制日定葬。其亲丧，不过留殡一月，其下以轻重为差。
又曰：梁鸿病因，与高伯通及会稽士大夫语曰：“昔延陵季子葬于嬴博之间，不归其乡，慎勿听妻子持尸柩去。”终後，伯通等为求葬处。有要离冢高燥，众人曰：“要离，古烈士。今伯鸾亦清高，令相近。”遂葬要离冢旁。子孙归扶风。
卷五百五十四　礼仪部三十三
葬送二
《东观汉记》曰：邓弘薨，有司复请加谥曰昭成君。发五校轻车骑士为陈，至葬所。所施皆如霍光故事。皇太后皆曰门生，挽送。
谢承《後汉书》曰：邓晨尚世祖姊新野公主。主为王莽兵所害。及薨，诏备主官属法驾，招迎主魂，与晨合葬於北邙。
谢承《後汉书》曰：马援卒，後有人上书谮之者。援妻孥惶怖，不敢以丧还旧茔，裁买城西数亩地，葬而已。宾客故人莫敢吊会。援妻子草索相连，诣阙请罪。帝乃出讼书以示之，方知所坐。上书诉冤，前後六上，辞甚哀切，然後得葬。
谢承《後汉书》曰：崔瑗为济北相。光禄大夫杜乔为八使，徇行郡国，以赃奏瑗，征诣廷尉。瑗上书自讼，得理出。会病卒。临终，顾命子实曰：“人禀天地之气以生。及其终也，归精於天，还骨於地。何地不可藏形骸。勿归乡里。”实奉遗令，遂留葬洛阳。初，崔实父卒，标卖田宅，起冢茔，立碑颂。葬讫，资产竭尽，因穷困以榷酤鬻为业。时人多以此讥之。实终不改，亦取足而已，不致盈馀。
谢承《後汉书》曰：陈宠为广汉太守。先是，洛县城南，每阴雨，尝有哭声闻於府中，积数十年。宠问而疑其故，使吏按行。还言衰乱时，此下多死亡者，而骸骨不得葬，偿傥在。於是宠怆然矜之，即敕县尽收敛葬之。自是哭遂绝。
华峤《後汉书》曰：杨震为太尉，中常侍樊丰等骄恣，震常切谏，由是共构谮震。策罢遣归本郡，遂仰鸠薨。薨日，有大鸟来止树上，须臾下地，安行到柩前，正立低头，旁人共更抚抱，终不惊骇。鸟苍色，颈去地五六尺，舒翅广一丈三尺，莫有能名者。葬毕飞去。
范晔《後汉书》曰：范冉一名丹。临命遗敕其子曰：“吾生於昏ウ之世，值乎淫侈之俗。生得在世济时，死则何忍自同於世？气绝便敛，敛以时服。衣足蔽形，棺足周身。敛毕便穿，穿毕便埋。其明堂之奠，盂饭寒水饮食之物，勿有所下。坟封高下，令足自隐。知我心者，李子坚、王子炳也，今皆不在。制之在尔，勿令乡人宗亲有所加也。”
范晔《後汉书》曰：赵咨以病自乞，征拜议郎，沉疾京师。将终，告其故吏朱祗、萧建等“薄敛素棺，藉以黄壤，欲令速朽，早归后土。”不听子孙改之。朱祗、萧建送丧到家，子胤不忍父体与土并合，欲更改殡。祗建譬以顾命，於是奉行。世称明哲。
《後汉书》曰：董宣为洛阳令，卒於官。诏遣使者临视，惟见布被覆尸，妻子对哭。有大麦数斛，弊车一乘。帝伤之曰：“董宣廉洁，死乃知之。”以宣绶为二千石，赐艾绶，葬以大夫礼。
《後汉书》曰：樊宏卒，遗敕薄葬，一无所用。以为棺椁一藏，不宜复见。如有腐败，伤孝子之心。使与夫人同坟异藏。帝善其令，以书示百官，因曰：“今不顺寿张侯意，无以彰其德具。吾万岁之後，欲以为式。”
《後汉书》曰：袁安父没，母使安访求葬地。道逢三书生，问安何之。安为言其故。生乃指一处云：“葬此地，当代为上公。”须臾不见。安异之，於是遂葬其所占之地。故累代隆盛焉。
《後汉书》：桓荣每疾病，帝辄遣使者存问，太官太医相望於道。及笃，上疏谢恩，让还爵土。帝亲幸其家问起居。下车，拥经而前，抚荣垂涕，赐以床茵、帷帐、刀剑、衣被，良久乃去。自是诸侯、将、大夫问疾者，不敢复乘车到门，皆拜床下。荣卒，帝亲自变服临丧送葬，赐冢茔於首山之阳。
《後汉书》曰：李亻重葬董卓於，并董氏所焚尸之灰，合敛一棺而葬之。葬日，大风雨，霆震卓墓，水流入藏，漂其棺木。
《後汉书》曰：王忄屯字少林，（忄屯音纯。）广汉新都人也。忄屯尝诣京师，於空舍中，一书生疾困，愍而视之。书生谓忄屯曰：“我当到洛而被病，命在须臾。腰下有金十斤，愿以相赠。死後乞藏骸骨。”未及问姓名而命绝。忄屯即鬻金一斤，营殡葬，馀金悉置棺下，人无知者。後归数年，县署忄屯大度亭。长初到之日，有马驰入亭中而止。其日大风，飘一绣被，复堕忄屯前。即言之於县。县以归忄屯。忄屯後乘马到雒县，马遂奔走，牵忄屯入他舍。主人见之，喜曰：“今禽盗矣。”问忄屯所由得马，忄屯具说其状，并及绣被。主人怅然良久，乃曰：“被随旋风，与马俱亡。卿何阴德，而致此二物？”忄屯自念有葬书生事，因说之，并道书生形貌及埋金之处。主人大惊，号曰：“是我子也。姓金名彦，前往京师，不知所在。何意卿乃葬之！大恩矣，久不报，以彰卿德耳。”忄屯悉以被、马还之。彦父不取，又厚遗忄屯。忄屯辞让而去。
《後汉书》曰：范式字巨卿！与张元伯为友。元伯穷，疾笃，同郡郅君章、殷子微晨夜省疾视之。元伯临尽叹曰：“恨不见吾死友。”寻而卒。式或梦见元伯玄冕垂缨、履屣而呼曰：“巨卿！吾以其日死，当以尔时葬，永归黄泉。子未我忘，岂能相及？”式然觉寤，悲叹泣下。具告太守，请往奔丧，投其葬日，驰往赴之。式未及到而丧已发引。既至圹，将窆，而柩不肯进。其母抚之曰：“元伯岂有望耶？”遂停柩。移时，乃见有素车白马，号哭而来。其母望之曰：“是必范巨卿也。”即至叩丧，言曰：“行矣元伯！死生路异，永从此辞。”会葬者千人，咸为挥涕。式因执绋而引，柩於是乃前。式遂留止冢次，为修坟树。
《後汉书》曰：缪彤，汝南召陵人也。太守陇西梁湛召为决曹吏。安帝初，湛病，卒官。彤送丧还陇西。始葬，会西羌反叛，湛妻子悉避乱他郡，彤独留不去，为起坟冢。乃潜穿井旁，以为窟室，昼则隐窜，夜则负土。及贼平而坟已立。其妻子意彤已死，还见大惊。关西咸称传之，共给车马衣资，彤不受而归。
《後汉书》曰：张霸，蜀郡成都人也。为会稽太守，後征，四迁为侍中。卒年七十，遗诏诸子曰：“昔延州使齐子死嬴博，因坎路则，遂以葬焉。今蜀道阻远，不宜归茔，可止此葬，足藏齿而已，务遵速朽，副我本心。人生一代，但当畏敬於人。若不善加已，直为受之。”诸子承命，葬於河南梁县，因遂家焉。
《後汉书》曰：士孙瑞理王允等事曰：兴平二年秋，朝廷以九月九日引见公卿近臣饮宴，离席前，说故司徒王允、故司隶黄琬并有功於国，可听允恭等葬。
《魏略》曰：田豫病亡，戒其妻子曰：“葬我必西门豹边。”妻子难之，曰：“西门豹，古之神人。那可葬其所？”豫曰：“豹所履行，正与我等耳。使死而有灵，必与我善。”妻子从之。
《魏略》曰：郝昭字伯通。病亡，遗令戒其子凯曰：“吾为将，知将不可为也。吾数发冢取其木，以为攻战具。又知厚葬无益於死者也。没，必敛以时服，死复何在耶？今去本墓远，东西南北，在汝而已矣。”
《魏略》曰：沐德信年六十馀，自虑无常，豫作终制，诫其子以俭葬。至嘉平中，病甚，临困，又敕豫掘舀，诫气绝，令二人举尸即舀，绝哭泣之声，止妇送。又诫後亡者不得入藏，不得封树。妻子皆遵之。
《魏志》曰：征东将军王基母卒，诏秘凶问，迎其父豹丧，合葬洛阳，追赐豹北海太守。
《魏志》曰：邴原字根矩，北海人。太祖辟司空掾。原女早亡，时太祖爱子仓舒亦没，太祖欲令合葬。原辞曰：“合葬，非礼也。原之所以自容明公，公之所以待原者，以能守训典而不易也。若听明公之命，则是凡庸也。明公焉以为哉？”太祖乃止。
《魏志》曰：任城王章葬，赐鸾路、龙旗、虎贲百人，如汉东平王故事。
《魏志》曰：徐邈为光禄女太夫，数岁，即拜司空。固辞不受，以大夫薨于家，用公礼葬，谥曰穆侯。
《魏志》：裴潜薨，赠太常。子秀翩。遗令葬中惟置一坐，瓦器数枝，其馀一无所设也。
王隐《晋书》曰：魏舒字阳元，为冀州刺史。入代山涛为侍中。舒三取妻，皆先亡。是岁，自表乞假还本郡葬妻。上曰：“舒当左右朝政，不宜远还乡里。舒素清贫，不营财产，顿举众丧，必无以自供。其赐葬地一顷，钱伍拾万。”
王隐《晋书》曰：皇甫谧《笃终论》曰：“气绝之後，便时服、幅巾，以蘧裹尸，覆卷三重，麻绳约二头，置尸灵床上。择不毛之地，穿坑十尺，长一丈二尺，广六尺。坑讫，去床，下尸。平生之物，皆无自随，惟赍《孝经》一卷，示不忘孝道。”
王隐《晋书》曰：杜预薨，遗令曰：“吾往为公使过密县，邢山之上有冢。问耕者，云是郑大夫祭仲或子产之冢也，遂帅从者登而观焉。其造冢居山之顶，四望周达，连山体南北之正而邪东北，向新郑城，意不忘本也。藏无珍宝，不取於重深。君子尚其有情，小人无利可动，历千载无毁，俭之致也。吾去春入朝，因自表营洛阳城东首阳之南为将来兆域。而所得地中有小山，上无旧冢，其高显虽未足比邢山，然东奉二陵，西瞻宫阙，南观伊洛，北望夷叔，旷然远览，情之所安也。故遂表树开道，为一定之制，取法郑大夫，欲以俭自完耳。棺器小敛之事，皆当称此。”
王隐《晋书》曰：马隆字孝兴，东平人也。少有智勇，门寒，无仕路。兖州刺史令狐愚坐事死，举州无敢送丧者。惟隆以武吏托称家客，殡送丧葬，种柏，三年礼毕，乃还。举州皆惭。
王隐《晋书》曰：徐苗以永宁三年春亡，遗令濯巾浣衣，榆棺杂砖，露车载柩，苇席瓦器而葬矣。
《晋阳秋》曰：荀粲亡时年二十九。性简实，不能与常人交接。所交者一时俊杰。至葬夕，赴者裁十馀人，皆同时知名士也，哭之感动路人。
《汉晋阳秋》曰：司马师葬曹髦於洛阳西北三十里屈涧之滨，下车数乘，不设旒。百姓相聚而观之曰：“前所杀天子也。”或掩面而泣。
《晋诸公赞》：贾后女宣华公主葬，用羽葆、鼓吹、熊渠、飞为卤薄。
《晋书》曰：石苞以泰始八年薨。预为终制曰：“延陵薄葬，孔子以为达礼；华元厚葬，《春秋》以为不臣，古之明义也。自今死亡者，皆敛以时服，不得兼重。又不设床帐、明器。窆後复土满坎，不得起坟、种树。”
王隐《晋书》曰：庾峻遗敕子珉曰：“朝卒暮殡，幅巾布衣，葬不择日。”珉奉遗命，殓以时服。
《晋中兴书》曰：刘ら之少有信义。去家百馀里，有一独妪，病将死，叹息谓人曰：“谁当埋我？惟有刘长史耳。何由令知？”ら之先闻有病，故往候之。值其命终，乃身为治棺殡送。其仁爱恻隐若此也。
王隐《晋书》曰：苏韶，安平人也。为中牟令。第九子名节，昼日见韶入，乘马，介黄练衣，曰：“吾欲改葬。”乃授节为书曰：“吾性好爱京洛，每往来瞻睹芒山上，乐哉乎！此万代之基也。背孟津洋洋之河，南望天邑济济之盛。此志虽未言，铭之於心。不图奄忽，所怀未果。前至十月，可速改葬。买数亩地，便自足矣。”
《晋书》曰：成都王颖死，其後汲桑害东羸公腾，称为颖报仇。遂出颖棺，载之於军中。每事启灵，以行军令。桑败，弃棺於故井中，颖故臣收之，改葬於洛阳。
《晋中兴书》曰：王导薨。诏给九旒、せ京车、黄屋、左纛、前後羽葆，鼓吹挽歌两部，虎贲、班剑百人。中兴名臣，莫与为比也。
《晋中兴书》曰：初，温峤葬豫章。朝议以峤首受顾命，功济社稷，宜还陪陵，官为起冢。太尉侃上疏停其移葬。诏从之。至峤後妻何氏卒，便载峤丧还都。诏令葬建平陵北，并赠峤二妻王氏、何氏始安夫人印绶云。
卷五百五十五　礼仪部三十四
葬送三
《晋中兴书》曰：东海王越妃裴氏，痛越棺柩被焚，乃招魂，葬越於丹徒。中宗以为非礼，下诏曰：“夫冢以藏形，庙以安神。今世招魂葬者，是埋神也。其禁之。”
《後魏书》曰：韩延字显宗，为虎牢镇将。初，延曾往柏谷坞，有鲁宗之墓，有终焉之志。因谓子孙曰：“我不劳向北代葬也，即可就此。”子孙从其言。
崔鸿《後燕录》曰：赵秩字武，汲郡朝歌人也。轻财好施。邻人李玄度母死，家贫无以葬。秩谓其兄曰：“赴死救不足，仁之本也。”家有二牛，以一牛与之，玄度得以葬。他年，秩夜行，见一老母，遗秋金一饼，曰：“子能葬我，是以相报。子五十已後当富贵不可言。勿忘玄度也。”
《宋书》曰：谢方明父冲为孙恩所杀，伯父邈守吴兴，又为孙恩党害之。方明体素羸弱，而勇决过人。结邈门生，讨其党，悉擒，手刃之。时乱後，吉凶礼废。方明合门遇祸，资产无遗，而营举之功尽力数月，葬送并毕。平世备礼，无以加也。
《南史》曰：王思远少无仕心。宋建平王景素辟南徐州主簿，深见礼。素景被诛，左右离散，思远亲视殡葬，手种松柏，与庐江何昌寓上表理之。
《宋书》曰：王徽少好学。弟僧谦亦有才誉，为太子舍人，遇疾，徽躬自处疗。而僧谦服药失度，遂卒。徽深自咎恨，发病，不复自疗，哀痛僧谦不能已。以书告灵。僧谦卒後四旬而徽终，遗令薄葬，不设需、鼓挽之属，施五尺床为灵，二宿便毁。
又曰：范泰卒，初议赠开府。殷景仁曰：“泰素望不重，不可拟议。”台司竟不果。及葬，王弘抚棺哭曰：“君生平重殷铁，今以此为报。”
沈约《宋书》曰：吴逵，吴兴乌程人。经荒馑，继以疾病，父母兄弟嫂及郡群从小功之亲男女死者十三人，惟逵妻获全。家徒四壁立，冬无被。昼则佣赁，夜则伐木烧砖。妻亦同逵此诚。期年中，成七墓十三棺。
《南史》曰：顾宪之仕齐，为衡阳内史。先是，郡境连岁疾疫，死者大半，棺椁尤贵，悉裹以苇席，弃之路旁。宪之下车，分告属县，求其亲党，悉令殡葬。其家人绝灭者，宪之出公禄，使纲纪营护之。又土山人有病，辄云先亡为祸，皆开冢剖椁，水洗枯骨，名为“除祟”。宪之晓谕，为陈生死之别，事不相由，风俗遂改。
又曰：王俭领中书监，参掌选事。其年疾，上亲视。薨年三十八，诏卫军文武及台所给兵仗，悉停待葬。又诏追赠太尉，加羽葆鼓吹，增班剑为六十人。葬礼依太宰文简公褚彦回故事。
《齐书》曰：初，豫章王嶷葬金牛山，文惠太子葬夹石。竟陵王子良临送，望祖硎山，悲感叹曰：“北瞻吾叔，前望吾兄。死而有知，请葬兹地。”及薨，葬焉。
又曰：何点哀乐过人。尝行，逢葬者。叹曰：“此哭者之怀，岂可思耶？”於是悲恸不能禁。
《梁书》曰：到溉临终，托子孙薄葬之礼，曰：“气绝便敛，敛以法服，敛竟便葬，不须择日。凶事心存约俭，孙侄不得违言。”便屏家人，请僧读经Γ贝。及卒，颜色如恒，手屈二指，即佛道所云得果也。
又曰：顾宪之临终，为制敕其子曰：“夫出生入死，理兼昼夜。生即不知所从，死亦安识所往？延陵云，精气上归于天，骨肉下归于地，魂气则无不知。良有以也。虽复茫昧难征，要若非妄。百年之期，迅若驰隙。吾今预为终制，瞑目之後，念并遵行，勿违吾志也。庄周、澹台，达生者也；王孙、士安，矫俗者也。吾进不及达，退无所矫。常谓中都之制，允理惬情：衣周於身，示不违礼；棺周於衣，足以蔽臭；入棺之物，一无所须；载以盾车，复以粗布，为使人勿恶也。”
崔鸿《三十国春秋□夏录》曰：赫连昌发二百里内民二万五千人凿嘉平陵，七千人缮清庙於契吴，初，昌父勃北游契吴，升高而叹曰：“美哉斯阜！临广泽而带清流。吾行地多矣，未有若斯之美。”昌以勃平昔之意也，故立庙焉。葬勃於城西十五里，起行宫，摸写统万宫殿，饰以金银珠玑。葬讫，楚之杀骏马数千匹。
《唐书》曰：贞观十年，葬文德皇后於昭陵，因山为坟，不封不树。大宗惩秦汉已来厚葬以致发掘，因序平生之志，刻於石。以诫将来。
又曰：高宗以频年饥俭，召雍州长史李义琛谓曰：“庶人之徒，商贾杂类，竞为厚葬，违越礼度。雍州列郡之首，四方取则。卿为严禁，勿复使然也。”
又曰：初，玄宗因拜桥陵，至金粟山，睹岗峦有龙盘凤翥之势，谓左右曰：“吾千秋後，宜葬此地。”群臣乃追先旨，筑陵此山，曰泰陵。
又曰：苏葬。上游咸宜宫，将出猎，闻丧出，怆然曰：“苏今日葬，吾宁忍娱游。”遂还宫。
又曰：初，泾原节度使刘昌之领泾州也，平凉盟会所亡殁将士骸骨在焉，乃令聚而坎瘗之。因感梦於昌，有愧谢之意。遂以闻。由是下诏，深自克责。乃遣秘书少监孔述睿及中官，以御厨馔物及内造衣服数百袭，令刘昌收其骸骨以归。大将三十人，将士一百人，皆具棺攒，敛以衣服，葬於浅水原，置二冢。其大将曰“旌义冢”，将士曰“怀忠冢”。诏翰林学士撰二冢志文及祭文。其曰，刘昌盛陈兵於葬所，具牢馔祖祭之礼。昌及大将皆素服临之。焚其尸及纸钱千幅，又立三堠，题以冢名，表於道傍。师人观之，莫不感泣。
《穆天子传》曰：甲辰，天子南葬盛姬於乐池之南。（即玄池也。）天子乃命盛姬之丧视皇后之葬法。河济之间共事，（供给葬事。）七萃之事抗即车，（举棺以就车。）御日月之旗、七星之文，（今旒上画日月及北斗星。《周礼》日月为当旗，亦通名也。）鼓锺以葬。
《山海经》曰：秋山，帝尧葬于阳，（今尧冢在济阴阳城县也。）帝喾葬于阴。爰有熊、文虎，（雕虎。）文王皆葬其所。（文王墓今在毕也。案：帝王冢墓有定处，而《山海经》往往偏见之者，盖以为圣人在於其位，仁化广及，恩沾鸟兽。至於殂亡，四海若丧考妣，无思不哀。故绝域殊类之闻天子崩，各自立庙祭，起土为冢也。）
又曰：务隅之山，帝颛顼葬于阳，（冢在顿丘城门外广阳里中也。）九嫔葬于阴。（妇嫔。）
又曰：赤水之东，苍梧之野，舜与叔均之所葬也。（叔均，商均，墓在九疑山中也。）其中有九疑山，舜所葬，在长沙零陵界中。（九疑山九溪，其山皆相似。）
又曰：邢天与帝争神，帝断其首，葬之常羊山。乃以乳为目，以脐为口。（《玄中记》又载）
《晏子》曰：景公成路寝之基。逢於何遭晏子，再拜前曰：“於何之母死，兆在路寝之台牖下，愿请合骨。”晏子入白公。公作色曰：“自古及今，子亦尝闻请葬人主之宫者乎？”对曰：“古之人君，不夺生人之居，不残死人之墓，故未尝闻请葬人主之宫也。婴闻之：生者不安，命之曰畜忧。死者不葬，命之曰畜哀。畜忧者怨，畜哀者危。君不如许之。”公曰：“诺。”逢於何遂葬路寝之台牖下。
《墨子》曰：古者，圣人制为葬埋之法曰：棺三寸，足以朽体，衣衾二领，足以覆恶者。昔尧北教八狄，道死之山，衣衾二领，满坎无封。已葬，牛马乘之。舜西教犬戎，道死南纪之市。既葬，而市人乘之。禹东教於越，葬於会稽之山，桐棺三寸，皆下不及泉，上无通臭。三王者，岂财用不足哉？以为葬埋之法也。
《孟子》曰：滕文公卒，葬有日矣。天大雨雪甚，至牛目，群臣请弛期，太子不许。惠公谏曰：“昔王季葬滑山之尾，栾水啮其墓，见棺前和。文王曰：‘先君欲见群臣百姓矣。’乃出为张，三日而後葬。今太子亦曰：‘先王以留而抚社稷，故使雪弛其期，更为日。’此文王之义也。”太子曰：“善。”
《庄子》曰：庄子将死，弟子欲厚葬之。庄子曰：“吾以天地为棺椁，日月为连璧，星辰为珠玑，万物为齐送。吾葬具不备耶？何以加此？”弟子曰：“吾恐乌[QI54]之食夫子也。”庄子曰：“在上为乌[QI54]食，在下为蝼蚁食。夺彼与此，何偏耶？”
又曰：庄子送葬，过惠子之墓。顾谓从者曰：“郢人有漫以垩污其鼻端，若蝇翼。使匠石斫之，运斤成风，垩尽而鼻不伤。自夫子之死，吾无质矣。吾无与言之矣。”
《韩子》曰：墨者之葬也，冬日冬服，夏日夏服，桐棺三寸，执丧二日。世主以为俭而尤之。儒者破家而葬，债子而偿，执丧三年，毁而扶杖。世主以为孝而礼之也。
又曰：齐国好厚葬，布帛尽於衣衾，材木尽於棺椁。桓公患之，以告管仲曰：“布帛尽则无以为币，材木尽则无以为守备，而人厚葬之不休，奈何？”管仲对曰：“凡人之有为也，非名之则利之也。乃下令曰：‘棺椁过度者﹃其尸，罪夫当丧者。’夫﹃死无名，罪当丧者无利，人何故为之也？”
《尸子》曰：禹之丧法：死於陵者葬於陵，死於泽者葬於泽。桐棺三寸，制丧三日。舜西教乎七戎，道死，葬南巴之中。衣衾三领，款木之棺，葛以缄之。
《吕氏春秋》曰：孝子之重其亲也，慈亲之爱其子也，痛於肌骨，性也。所重所爱，死而弃之沟壑，人之情不忍为，故有葬死之义。葬者，藏也。藏浅则狐狸迫之，深则及於泉。故凡葬必於高陵之上，以避狐之患、水泉之湿。此则善矣。
又曰：审知生，圣之要；审知死，圣之极也。知生者不以害生，养生之谓也。知死者不以害死，此葬死之谓也。二者圣人之所独决也。凡生於天地之间，其必有死，所不免也。
《淮南子》曰：禹之时，天下水。禹身执畚插。当此之时，死陵者葬陵，死泽者葬泽。节财薄葬焉。
又曰：马免人於难者，死也葬之，以帷为衾；牛有德於人，其葬之大车之箱。牛马有功，犹不可忘，又况人乎？
又曰：禹有洪水之患、陂塘之事，（陂，蓄水塘池也。）故朝死而暮葬。此皆圣人之所以应时设教、见而施宜者也。
《典略》曰：秦始皇十年，华阳君卒，与孝文王合葬寿陵，襄王母夏太后别葬杜东。临死时曰：“东望我子，西望我夫，後百年，旁当有万家邑。”及汉有天下，宣帝果起陵邑焉。
《西京杂记》曰：曹敞在吴章门下，往往好斥人过，以为轻薄，世人皆以为然。章後见杀，全无有敢收葬者。敞乃称吴章弟子，收葬其尸。方知其亮直者，不见容於凡辈矣。平陵人文生为碑於吴章墓侧，在龙首山南幕岭上。
又曰：何武葬北邙薄龙阪，王嘉冢东北一里许。
又曰：杨贵字王孙，京兆人也。生时厚自奉养，死卒葬终南山下。其孙掘土凿石，深七尺，而反奢。
又曰：安定嵩真、玄{艹免}、曹元礼并明算术，皆成帝时人。真常以算自克其寿七十三，真曰：“绥和元年正月二十五日晡时死矣。”书其壁以志之。至二十四日晡时死。妻曰：“真算时见长。下一算，欲以告之，虑脱其旨，故不告，今校一日也。”
又曰：“北芒青龙陇上，孤贾之西四尺所，凿之七尺，吾欲选此地也。”真死，依言往掘，得古时空椁，即以葬之。
又曰：汉帝及诸侯王葬，皆珠需玉匣，形如铠甲，连以金缕，匣上皆镂为蛟龙、鸾凤、龟麟之象，时谓蛟龙玉匣。
又曰：杜子夏葬长安北四里。临终作文曰：“魏郡杜邺，立身忠款，犬马未陈，奄先草木。骨肉归於土块，气则无所不知。何必故丘，然後即化。封长安北郭，此焉安息。”及死，命刊石埋墓前。
</div>
    <div class="pagination">
<a href="太平御览_page390.html">上一页</a><span>...</span><a href="太平御览_page386.html">386</a><a href="太平御览_page387.html">387</a><a href="太平御览_page388.html">388</a><a href="太平御览_page389.html">389</a><a href="太平御览_page390.html">390</a><span class="current-page">391</span><a href="太平御览_page392.html">392</a><a href="太平御览_page393.html">393</a><a href="太平御览_page394.html">394</a><a href="太平御览_page395.html">395</a><a href="太平御览_page396.html">396</a><span>...</span><a href="太平御览_page392.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
