<!DOCTYPE html>
<html>
<head>
    <meta charset="UTF-8">
    <title>太平御览 - 第 312 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 312 页/共 737 页</h1>
    <div class="content">又曰：永兴概中里王氏女，年五岁，得毒病，两目皆盲。性至孝。年二十，父死，临尸一叫，眼皆血出，小妹娥舐其血，左目即开，时人称为孝感。
《唐书》曰：刘寂妻夏侯氏，滑州胙城人，字碎金。父长□，为盐城县丞，因疾丧明。碎金遂求离其夫，以终侍养。经十五年，兼事後母，以至孝闻。及父卒，毁瘠殆不胜丧，被徒跣，负土成坟，庐於墓侧，每日一食，如此者积年。贞观中，有制表其门闾，赐以粟帛。
又曰：于敏直妻张氏，营州都督、皖城公俭之女也。数岁时父母微有疾，即观察颜色，不离左右，昼夜省侍，宛若成人。及稍成长，恭顺弥甚。延寿公于钦明子敏直。初闻俭有疾，便即号勇自伤，期於必死。俭卒後，凶问至，号哭一恸而绝。高宗下诏，赐物百段，仍令史官编录之。
又曰：杨绍宗妻王氏，华州华阴人也。初年三岁，所生母亡，吻继母鞠养。至年十五，父又征辽而没。继母寻亦卒。王乃收所生母及继母尸柩，并立父形像，招魂迁葬讫，又庐於墓侧，陪其祖母及父坟。永徽中，诏曰：“故杨绍宗妻王氏，因心为孝，率性成道。年迫桑榆，筋力衰谢。以往在隋朝，父没辽左，招魂迁葬，负土成坟，又葬其祖父母等，竭此老年，亲加板筑。痛结晨昏，哀感行路。永言志行，嘉尚良肾拢宜标其门闾，用旌敏德。”赐物三十段、粟五十硕。
又曰：孝女贾氏，濮州鄄城人也。始年十五，其父为宗人玄基所害。其弟强仁年幼，贾氏抚育之，誓以不嫁。及强仁成童，思共报复，乃候玄基杀之，取其心肝，以祭父墓。遣强仁自列於县，有司断以极刑。贾诣阙自陈己为，请代强仁死。高宗哀之，特制贾氏及强仁免罪，移其家於洛阳。
又曰：汴州李氏孝女，年八岁，父卒，柩殡在堂十馀载，每日哭泣无限。及年长，母欲嫁之，遂截自誓，请在家终养。及丧母，号毁殆至灭性。家无丈夫，自营棺椁，州里钦其至孝，送葬者千馀人。葬毕，庐於墓侧，蓬头跣足，负土成坟，手植松柏数百株。季昶列上其状，制特表其闾，赐以粟帛。
《颜氏家训》曰：张建女三岁丧母，灵床上屏风平生旧物，屋漏沾湿，出曝晒之，女子一见，伏床流涕。家人怪其不起，乃往抱持，荐席泪渍，精神丧沮，不能饮食。将以问医，诊脉云：“女肠断矣。”因尔便吐血，数日而亡。中外怜之，莫不悲叹。
《宣州图经》曰：宛陵管氏女，名瑶，年十七，与母同寝。母为虎所负去，瑶哀叫随之，因啮虎耳坠，方舍其母。瑶即负母归家，气绝。武帝表其门，以旌孝行。
王韶之《孝子传》曰：周青，东郡人。母疾积年，青扶持左右，四体羸瘦。村里乃敛钱营助汤药，母痊，许嫁同郡周少君。少君疾病，未获成礼，乃求青。母见青，嘱托其父母，青许之，俄而命终。青供为务十馀年中，公姑感之，劝令更嫁，青誓以“匪石”。後公姑并自杀，女姑告青害杀。县收拷捶，遂以诬款，七月刑青於市。青谓监杀曰：“乞树长竿系白幡。青若杀公姑，血入泉；不杀者，血上天。”血乃缘幡竿上天。
宋躬《孝子传》曰：贾恩，会稽诸暨人也。母亡在殡，为灾火所烧，恩及妻伯号哭赴火。火不及去，邻近救助，棺器得免。恩、伯二人肤焦裂，须臾俱死。玄嘉四年，榜门曰“孝”，蠲役三世。
师觉授《孝子传》曰：北宫氏女婴儿子者，齐人也。无兄弟而父母老，遂撤其环，誓不人，以奉养父母。国人闻之，莫不相率以孝请女。为赵王后齐使候问，使者曰：“北宫氏女婴儿子无恙耶？撤其环，至老不嫁，以养父母，此助王率民出於孝者也。”齐王闻之，表其门以显异焉。
《异苑》曰：顺阳南乡县杨丰与息女香於田获粟。丰为虎所噬，香年甫十四，手无寸刃，乃扌益虎颈，丰因获免。香以诚孝致感，猛兽为之逡巡。太守平昌孟肇之赐资，旌其门闾焉。
《列女传》曰：陈寡孝妇者，陈之寡妇人也。年十六而嫁，未有子。其夫当从戎，属孝妇曰：“我有老母，吾不还，汝肯善视吾母乎？”妇曰：“诺。”夫果死，妇养姑不衰。父母将嫁之，孝妇曰：“受人之托，岂可弃哉！”因欲自杀。父母惧，不敢嫁之。养姑二十八年，姑年八十四，寿乃尽，卖其田宅以葬之。
《列女後传》曰：珠崖二义者，珠崖令之後妻及前妻女也。女名初，生十三。珠崖多珠，继母连大珠以为系臂。及令死，当送丧还。法，内珠於奁入关者死。继母弃之，其子男九岁，取之置其母镜奁中，皆不知也。及关候搜索，得珠奁中，吏曰：“谁当坐者？”初谓是其继母取之，乃白曰：“君不幸，夫人解系臂弃之，初心惜之，取置夫人镜奁中，夫人不知也。”母亦为谓然，怜之，乃曰：“此珠，妾之系臂也。君不幸，妾解之，心不忍弃，而置镜奁中，妾当坐。”因此哭哀动旁人，关吏执笔，书不能就一字。关候垂涕，终日不能，乃曰：“母子有义如此，吾宁可坐之，不忍加文。”後访讯，乃九岁男儿淖缮。
又曰：酒泉庞孝妇者，赵君安之女也，名娥亲。君安为同县李寿所杀，而娥亲兄弟三人一时病亡，寿乃喜而自贺，以为那己报也。娥亲闻之，阴思欲以报寿，备兵以伺寿十数年，於县门前斫杀寿讫，诣县自首。守长义之解印绶去，欲纵娥亲，娥亲曰：“仇怨杀身，妾之分；治狱制罪，君之常理。何敢苟生以枉公法！”後遇赦得免。太常张奂闻，嘉之，礼以束帛。
又曰：颍川公孙何者，公孙氏之女，年十三，怨家报其父，父走得免。何与母俱亡，母先得见仇人，甚悦，争欲取心。何便驰出，叩头涕泣曰：“老母常有笃疾，垂没之人安足残戮以塞忿哉！我是其儿，父母所怜，不如杀我。”遂杀之，而舍其母。
《会稽典录》曰：孝女曹娥者，上虞人。父于，能弦歌，为巫。五月五日，於县溯江涛迎婆娑神，溺死不得尸骸。娥年十四岁，乃缘江号哭，昼夜不绝声。旬有七日，遂投江而死。县长改葬娥於道傍，为立碑焉。
《益部耆旧传》曰：孝女雄者，犍为人。父江和，为县功曹。县长遣泥和拜檄谒郡太守，乘船堕湍水，物故，尸丧不归。雄号泣昼夜，心不图存。所生男二人，并数岁，乃各为作囊，盛珠环以系儿臂，数为诀别之辞。家人每防闲之，经百许日後稍懈，雄因乘小船於父堕处恸哭，遂自投水死。弟贤，其夕梦雄告之：“却後六日，当共父出。”至期伺之，果与父相持浮於江上。郡县长表言为雄立碑，图像其形焉。
《续述征记》曰：梁邹城西有笼水，发源长城山，直北流於梁邹西，注济。或云齐之孝妇，诚感神明，涌泉发室内。（事具水部。）
《晏子春秋》曰：景公所爱槐，令吏守之，犯槐者刑，伤之者死。有不闻令，遇而犯之者，吏收而拘之，将加罪焉。其子女往晏子之家说曰：“贱妾请有道於相国，妾闻明君不为禽兽伤人，今君以树木之故杀绐父，妾恐害明君之义。”晏子明日早朝，而复於君。公令吏罢守槐之役，出犯槐之囚。
《纪闻》曰：吴宣城郡青阳县有梅根冶孝女李娥。庙居会阜之巅，林木秀茂，周回十里，土人不敢樵采，敬而事之，日荐藻。娥父吴大帝时为铁官，冶以铸军器，一夕，炼金竭炉而金不出。时吴方草创，法令至严，诸耗折官物十万，即坐斩，倍又没入其家。而娥父所损，折数过十万。娥年十五，痛伤之，因火烈，遂自投于炉中，赫然属天，於是金液沸涌，溢於炉口。娥所蹑二履浮出於炉，身则化矣。其金汁塞炉而下，遂成沟渠，泉注二十里，入于江水。其所收金凡亿万斤，沟渠中铁至今仍存。故吴俗每冶铜铁，必为娥立祠享而祈福。
《歙州图经》曰：章顼，歙县合阳乡人也。妻程氏与二女入山采药，程为暴虎衔啮去，二女冤叫，挽其衣裙与虎争力。虎乃舍之，程由是获全。时刺史刘赞嘉之，给汤药，蠲户税，改乡为“孝女”。
《宣室志》曰：郑邯，耕民也。天宝中母病，人教令啖杏实可愈。其妻杨氏曰：“此非时之物，须劳苦以求之，冀上天哀悯而赐。子其佣耕侍疾，吾欲遍於邑里访之，庶比於解叔谦、丁公藤之感也。”乃至邻郡易君子之衣而行。忽於道傍莽秽中见一杏实，悲喜，再拜取之，洁涤而归。奉其姑曰：“他郡有人悯其事，遗此一实。”姑喜食之，疾渐瘳。明年夏忽一日，雷风甚动，其屋庐殷殷然不断，若在檐遇拢里人惊慑，遁去者不可胜计。杨氏泣告其姑曰：“去冬以莽秽中杏实奉姑，绐为郡人所遗，今天将谪妾以死，从此别矣。”乃伸臂立於庭，具诉其事。词未毕，忽有声若发其庭者，□物阴晦，默不可辩。既而杨氏觉其臂若捧千金，重莫能举。久方开霁，乃视之，有二金龙，长数尺，蟠绕其左右臂。龙顶上有字曰：“赐杨氏”。自是其家日丰，至为富室。
卷四百一十六　人事部五十七
友悌
《周礼□大司徒》曰：六行：孝、友、睦、姻、任、恤。
《礼记□曲礼》曰：亲戚称其慈也，僚友称其悌也。
又《礼运》曰：兄良，弟悌，夫义，妇听，家之肥也。
又《檀弓上》曰：子路有姊之丧，可以除之矣，而弗除也。孔子曰：“何弗除也？”曰：“吾寡兄弟而弗忍也。”孔子曰：“行道之人皆弗忍也。”子路闻之，遂除之。
《春秋左传》曰：君义，臣行，父慈，子孝，兄友，弟敬，所谓六顺。
《毛诗陟岵》曰：陟彼岗兮，瞻望兄兮。兄曰：“嗟！予弟行役，夙夜必偕。”（偕，俱也。）
又《鹿鸣□棠棣》曰：《棠棣》，燕兄弟也。闵管、蔡之失道，故作《棠棣》焉。（周公吊二叔之不咸，而使兄弟恩疏，召公为作此诗而歌之，以亲之也。）棠棣之华，萼不кк。（笺云：承华曰萼，不当作拊，拊萼足得华之光明，其貌кк然，盛也兴者，喻弟以敬事兄，兄以荣覆弟，恩义之敬，亦кк然也。）凡今之人，莫如兄弟。
又《邶□柏舟□二子乘舟》曰：《二子乘舟》，思、寿也。卫宣公之二子争相为死，国人伤而思之，而作是诗也。二子乘舟，泛泛其景。（二子，、寿也。宣公为娶於齐女而美，公夺之，而生寿及朔。朔与其母诉於公，公令之齐，使贼先待於隘而杀之，寿窃其节而先往，贼杀之。至曰：“君命杀我，彼何罪焉。”又杀之。国人伤其涉危，遂往如乘舟而无所薄也。）
又曰：惟此王季，因心则友。则友其兄，则笃其庆。
《尚书□君陈》曰：惟孝友于兄弟，克施有政。
《论语》曰：孝悌也者，其为仁之本与！
又曰：孝乎！惟孝友于兄弟。
又曰：兄弟怡怡如也。
《尔雅》曰：善兄弟为友。
《汉书》曰：卜式，河南人也。以田畜为事。有少弟，式脱身出，独取羊百馀口，田宅财物尽与弟。式入山牧，十馀年，羊致千馀头，买田宅。而弟尽破其产，式辄复分与之。
又曰：王商，字子威，涿郡蠡吾人也。商为太子中庶子，以肃敬敦厚称。父薨，商嗣为侯，推财以分异母诸弟，身无所受。
《东观汉记》曰：鲁恭，字仲康，扶风人。恭怜弟丕小，欲先就其名，托疾不仕。郡数以礼请，谢不肯应。母强遣之，恭不得已而西，因留新丰教授。丕举方正，恭乃始为郡吏。
又曰：汝南王琳，字巨尉。弟季出，遇赤眉，将为所捕。琳请自缚先季死，贼怜而放遣之。
又曰：赵孝，字长平。建武食尚少，孝得，炊将熟，令弟礼夫妻出。比还，孝夫妻共蔬食，礼夫妻归，告言已食，辄独饮之。积久，礼心怪之，疑，後掩伺见之，不肯食，出，遂共蔬食，兄弟怡怡，乡里归德。
又曰：孔奋笃於骨肉，弟奇在雒阳为诸生，分禄俸以供给其粮用，四时送衣，下至脂烛，每有所食甘美，辄分减以遗奇。
谢承《後汉书》曰：许荆兄子常报雠杀人，怨家会众操兵至荆家，欲杀之。会荆始从府休归，与相遇，因出门解剑长跪曰：“前无状相犯，咎皆在荆不能相救。兄既早没，一子为嗣，如令死者，伤其灭绝。今愿杀身代之塞咎，虽死已往犹谓更生。”怨家扶起荆曰：“许掾郡中称为贤，吾何敢相侵。”因遂委去。
又曰：李鸿，字奉逊。礼性仁孝，友于兄弟。弟育为人所侵辱，育後阴结客报怨，为执法吏所得，当伏罪。时未有立嗣。鸿为太尉掾在京师，伤育以养刷耻，门户断绝，因分代育，遂刻印还归。欲过家，恐见妻子，亏移其意，到县北亭预作记，乞代育通记，便饮鸩而之县。令省记，怛然惊感矣。
司马彪《续汉书》曰：山阳张俭，以忠正为中常侍侯览所忿疾。览为刑章，下州郡召捕俭。俭与孔融兄褒有旧，亡投，遇褒出。时融年十五六，少之，不下告也。融智俭长者，有窘迫色，谓曰：“吾独不能为君主乎？”因留舍藏之。後以人客发泄，觉知，国相已下密就掩，俭得脱走，登时收融及褒送狱。融曰：“保纳藏舍者融也，融当坐之。”褒曰：“彼来投我，罪我之由，非弟之过，我当坐之。”兄弟争死，郡县疑不能决，乃上谳，诏书令褒坐焉。融由是著名。
范晔《後汉书》曰：姜肱，字伯淮，彭城广戚人也。家世名族。肱与二弟仲海、季江俱以孝行著闻。其友爱天性，常共卧起。及各娶妻，兄弟相恋，不能别寝，以继嗣当立，乃递往就室。
又曰：锺皓，字季明，颍川长社人。少以笃行称。公府连辟，为二兄未仕，避隐密山。
王隐《晋书》曰：徐苗，字叔胄，高密淳于人。弟亡，临殡，口中有痈溃脓血，苗含去之。
《晋中兴书》曰：颜含，字弘都，琅琊人。含次嫂繁氏，老而失明，含奉养必束带躬亲。尝省嫂病困，须得蚺蛇胆为药，而求不能得。平昼独坐，有一童子持一青囊授含，含开视，蛇胆也。童子逡巡出户，化成青鸿飞去。得胆，药成，嫂病即愈。
又曰：邓攸，字伯道，为石勒参军。勒过泗水，攸与乡人河东陈嘏、平阳马恬共谋叛勒，破车以牛马负妻子入草中。又遇贼掠牛马去，攸语妻曰：“吾弟早亡，惟有一息，今当步走，誓两儿恐尽死，不如弃我儿，抱弟子遗民。”妇乃从之。
崔鸿《十六国春秋□前赵录》曰：上郡王俊，字玄英，有艺之称。俊年七八岁，随兄密子玄直西如凉州，路中粮匮，密留玄直於途，乞丐民间。比还，俊为贼所掠，玄直逃免。密乃将玄直追贼，叩头求哀曰：“人情自当皆爱其子，但此弟未生，家君见背，孤遗相长，以至于今，请以玄直易俊。”贼相谓曰：“以子易弟，义之大也。於是以俊密受玄直而去。密後亡，俊勺饮不入口者五日，虽服丧期年，而心丧六载。
又《前燕录》曰：有司奏中山浦阴民刘洛县差充征，弟兴私代，背军逃归，州以本名捕斩。兴诣郡，列称逃是兴身，请求代洛死。洛又曰：“固陈已实正名，宜从宪辟。”兄弟争命，详刑有疑，曰：“洛应征辄留，兴冒名逃役，俱应极法。但兄弟竞死，义情可嘉，宜特原之。”
《南燕录》曰：有司奏沙门僧知夜入临淄人冷平舍，淫其寡嫂李氏。平与弟安国杀之。郡县按：平兄弟以杀人论，而平、安国各引手杀，让生竞死，义形急难。
《後秦书》曰：姚襄与李雄战，马中流矢死。弟苌下马以授襄曰：“汝何以免。”苌曰：“兄济此竖子，安敢害苌。”会救至，俱免。
《後魏书》曰：房景先沉敏方正，事兄恭谨，出告反面，晨昏参省，侧立移时，兄亦危坐，相敬如宾客。兄曾寝疾，景先侍汤药，衣冠不解，形容毁瘁。亲友见者莫不哀之。
《後周书》曰：裴宽，字长宽。弱冠为州里所称，与二弟汉、尼并知名。亲没，抚诸弟以笃孝闻。荥阳郑穆尝谓其从弟文直曰：“裴长宽兄弟，天伦笃睦，人之师表。吾爱之重之。汝可与之游处。”
《梁书》曰：张弘荣兄弟友爱，不忍暂离，虽各有室，常同卧起，世比之姜肱兄弟。
《唐书》曰：张嘉贞为并州长史。开玄初，因奏事至京师，上闻其善政，数赏慰。嘉贞因奏曰：“臣少孤，兄弟相依以至今日。臣弟嘉祜，今授鄯州别驾，与臣各在一方，同心离居，魂绝万里。乞移就臣侧近，臣兄弟尽力报国，死无所恨。”上嘉其友爱，特改嘉为忻州刺史。
又曰：东郡未平，梁宋间群盗连聚，或至二千馀众，攻陷城邑。李澜守蕲县，力屈，为盗所执，将害之。澜弟渤诣盗，请代兄死；澜又杀身留弟。兄弟争死，俱为盗所害。
又曰：杜佑子式方，性孝友，弟兄尤睦。季弟从郁，少多疾病，式方躬自煎调，药膳水饮，非经式方之手，不入於口。及从郁夭丧，终年号泣，殆不胜情，士友多之。
又曰：白居易弟行简，字知退。文笔有兄风，词赋尤称精密，文士皆师法之。居易友爱过人，兄弟相待如宾客。行简子龟儿，多自教习，以至成名。当时友悌，无以比焉。
萧广济《孝子传》曰：陈玄，字子玄。陈侯太子。七岁丧母，父更娶周氏，有子曰昭。周氏谗玄，侯将杀玄。昭欲先死，玄不听，引白羊誓曰：“孝者羊血逆上一丈三尺。”一如誓。後又谗之，侯怒，令玄自杀。玄投辽水，有大鱼负之，玄曰：“我罪人也。”鱼乃去。昭从後来，问渔者，云：“投水死矣。”昭气绝良久，曰：“吾兄也。”又投水而死。
周景式《孝子传》曰：古有兄弟，忽欲分异，出门见三荆同株，接叶连阴，叹曰：“木犹欲聚，况我兄弟，而欲殊哉！”遂还相为雍和矣。
宋躬《孝子传》曰：孙棘，彭城人，事母至孝。母临亡，以小儿萨属棘，特深友爱。宋大明五年，上募军伍，萨求代棘。及後军期应死，棘、萨争死。妻许氏又遥属棘曰：“君当门户，岂可委罪小郎！且大家临终，以小郎属君，竟未有妻息；君已二儿，死复何恨！”太守张岱表闻，诏榜门。宋世祖感其悌友，乃普增诣弟封秩。
《列女传》曰：会稽石师安妻者，同郡吕氏之女也，名军。其兄遂犯法，军匿之。知不能免，乃请知者为辞，乞代兄遂之命，因自经县门。县官嘉有义，乃舍遂罪。
又曰：齐伊盘母者，齐二子之母也。当宣王时，有人斗死道者，吏讯之，二子立其傍，吏问之，兄曰：“我杀之。”弟曰：“非兄，乃我杀之。”期年不决。言於相，相不能决。言於王，王曰：“若皆赦之，是纵有罪；若皆杀之，是诛无辜。其母必知子之情，善恶听其所杀祸拢”相召而问之。其母泣而对：“杀少子。”相曰：“小子，人所爱，今欲杀之，何也？”对曰：“少者妾之子，长者前妻之子。”相言之於王，王美其义，皆赦其子。
又曰：阳友娣者，阳邑任延寿之妻也，字季儿。有三子。季儿兄季宗与延寿争事，延寿与其友田建阴杀季宗，建独坐死。延寿会赦，乃以告季儿，季儿曰：“嘻！杀夫不义，事兄之雠亦不义，何面目以生！”季儿乃告大女曰：“汝父杀吾兄，义不可以留，又终不嫁矣。吾去而死，善视汝弟。”遂自经死。
《海内先贤传》曰：范丹，字史□，清高亮直，让财千万与三弟。
《会稽先贤传》曰：陈业，字文理。业兄渡海倾命，同时依止者五十六人，骨肉消烂而不可记别。业仰皇天誓后土曰：“闻亲戚者，必有异焉。”因割臂流血以洒骨。应时饮血，馀皆流去。
《汝南先贤传》曰：缪彤，字豫公，阳人。兄弟四人，各求分异，至有争讼之言。彤默闭户自挞，大自骂曰：“缪彤！汝修身谨行，将齐正风俗，如何近一家之中不能使之和协耶！”鞭两髀皆疮。於是诸姊及弟叩头自责，不复分矣。
张莹《汉南记》曰：阴庆为阳侯，其弟员及丹皆为郎。庆以明《尚书》、修儒术推居弟，园田、奴婢、钱悉分与员、丹，庆但佩印绶而已。当代称之。
陈寿《益部耆旧传》曰：李孟玄修《易》、《论语》，大义略举，质性恭顺。与叔子就同居。就有痼疾，孟玄推所有田园，悉以让就，夫妇纺绩以自供给。
江微《陈留志》曰：李铨，平丘人也。少聪慧，有至行。铨兄，前母子，後母甚不爱也，而衣食皆使下铨。铨始年五岁，觉己衣服胜兄，即脱不着，须兄得己同，然後服之。其母遂不得有偏。及长，铨内匡顺母，外奉其兄，故闺门雍睦，为群族所称。
杜预《汝南记》曰：李充兄弟六人，贫无担石之储，易衣而出，并日而食。而妻窃谓充曰：“今贫如是，我有私财，可分异独居，人多费极，无为空自穷也。”充请呼诸邻里，室家相对，前跪觞告其母，便顾其妻，叱而遣之。妇行，泣出门去。
颜延之《庭诰》曰：将责弟悌，务念为友。
卷四百一十七　人事部五十八
忠勇
《左传□庄公》曰：齐侯田于贝丘，坠于车，伤足丧屦。反，诛屦於徒人费。（诛，责也。）弗得，鞭之见血。走出，遇贼于门，劫而束之。费曰：“我奚御哉！”袒而示之背，信之。费请先入，（诈欲助贼。）伏公而出斗，死于门中。
又《文公上》曰：战於ゾ也，晋梁弘御戎，莱驹为右。战之明日，晋襄公缚秦囚，使莱驹以戈斩之。囚呼，莱驹失戈，狼覃取戈以斩囚，禽之以从公乘，遂以为右。箕之役，先轸黜之而立续简伯。狼覃怒。其友曰：“盍死之？”覃曰：“吾未获死所。”其友曰：“吾与汝为难。”覃曰：“《周志》有之，勇则害上，不登於明堂。死而不义，非勇也。共用之谓勇。吾以勇求右，无勇而黜，亦其所也。谓上不我知，黜而宜，乃知我矣。子姑待之。”及彭衙，既陈，以其属驰秦师，死焉。晋师从之，大败秦师。
又《宣公下》曰：楚围宋，宋人告急于晋。使解杨如宋，使无降楚，曰：“晋师悉起，将至矣。”郑人囚而献诸楚，楚子厚赂之，使反其言，（反言晋不救。）不许，三而许之。登诸楼车，使呼宋人而告之。遂致其君命。楚子将杀之，使与之言曰：“尔既许不谷而反之，何故？非我无信，女则弃之，速即尔刑。对曰：“臣闻之，君能制命为义，臣能承命为信，信载义而行之为利。谋不失利，以卫社稷，民之主也。义无二信，信无二命。君之赂臣，不知命也。受命以出，有死无霄，又可赂乎？臣之许君，以成命也。死而成命，臣之禄也。寡君有信臣，下臣获考（考，成也。）死，又何求？楚子舍之以归。
又《成公上》曰：鞍之战，齐逢丑父使公下，如华泉取饮。郑周父御佐车，宛{艹伐}为右，载齐侯以免。韩厥献丑父，献子将戮之。呼曰：“自今无有代其君任患者，有一於此，将为戮乎！”子曰：“人不难以死免其君，我戮之不祥，赦之以劝事君者。“乃免之。
又《昭公二十年》曰：初，齐鼻见宗鲁於公孟，为骖乘焉。将作乱，而谓宗鲁曰：“公孟子不善，子所知也。勿与乘，吾将杀之。”对曰：“吾由子事公孟，子假吾名焉，故不吾远也。虽其不善，吾亦知之。抑以利故不能去，是吾过也。今闻难而逃，是僭子也。（使子言不信也。）子行事，吾将死之，以周事子。”（周，终也。）齐氏用戈击公孟，宗鲁以背蔽之，断肱，以中宗鲁之肩，皆杀之。
《国语》曰：晋文公诛观骈胁之状以伐郑，（郑复敕曹观公骈胁之状，故见伐也。）郑人以名宝行成，公不许，曰：“与詹而师还。”（詹，郑大夫叔詹伯也。）詹请往，郑伯不许，詹固请曰：“一臣可以赦百姓，君何爱！”郑人以詹与晋人，晋人将烹之。詹曰：“臣欲尽辞。”而公听其辞。詹曰：“天降郑祸，使淫观状。臣曰：不可。夫晋公子贤明，若使复国，而得志於诸侯，祸不赦矣。今祸及矣。尊明胜患，知也。杀身赎国，忠也。”乃就烹，据鼎耳而疾号曰：“自今以往，忠以事君者，与詹同！”乃不杀。厚为之礼而归之。
《史记》曰：汉之三年，项王围汉王於荥阳。汉将纪信说汉王曰：“事已急矣，请为王诳楚，王可间出。”於是汉王夜出女子荥阳东门被甲二千人，楚兵四面击之。纪信乘黄屋车，傅左纛，（季斐曰：纛毛羽幢在乘与车衡。）曰：“城中食尽，汉王降。”楚军皆呼万岁。汉王与数十骑从城西门出，走城皋。项王烧杀纪信。
《汉书》曰：莽何罗（本姓马，明帝马后恐其先人有反者，易曰莽也。）与江充相善，及充败卫太子，後上知太子冤，乃夷灭充宗族党与。何罗玖虐，遂谋为逆。金日视其志意非常，心疑之，阴独察其动静，与俱上下。何罗亦觉日意，以故久不得发。是时上行幸林光宫，（服虔曰：甘泉一名林光。臣瓒案：林光本秦离宫，在甘泉。）日小疾卧庐。何罗矫制发兵。明旦，上卧未起，何罗从外入。日心动，立入卧内户下。须臾，何罗袖白刃从东厢上，见日，色变，走趁卧内欲入，行逆触宝瑟，僵。日得抱何罗，因傅曰：“莽何罗反！”上惊起，左右拔刃欲格之，上恐并中日，止勿格。日投何罗殿下，得擒缚之，穷治皆伏辜。
《东观汉记》曰：王郎遣将攻信都，信都大姓马宠等开城内之，收太守宗广及李忠母妻子，皆系狱，而令亲属招呼忠。时宠弟从忠为校尉，忠即时召见，责数以背恩反城，因格杀之。诸将皆惊曰：“家属在人手中，杀其弟，何猛也！”忠曰：“若纵贼不诛，则二心也。”上闻而美之，谓忠曰：“今吾兵已成也，将军可归，救老母妻子。”忠曰：“蒙明公大恩，思得效命，诚不敢内顾宗亲。”
又曰：信都反，为王郎所置信都王捕系邳彤父弟、妻子，使为手书呼彤曰：“降者封爵，不降族灭。”彤涕泣报曰：“事君者不得顾家。”
又曰：张步攻耿，时上在鲁，闻为步所攻，自往救之。未至，陈俊谓曰：“虏兵盛，可且闭营休士，以须上来。”曰：“乘舆且到，臣子当击牛酾酒以待百官，反欲以贼虏遗君父耶？”乃出大战，自旦及昏，复大破之。後数日，车驾至临淄，自劳军也。
范晔《後汉书》曰：温序，字次房，太原人。为护羌校尉。行部至襄武为隗嚣别将苟宇等所劫。宇谓序曰：“子若与我并威同力，天下可图也。”序曰：“受国重任，分当效死，义不贪生，苟背恩德。”宇等复晓譬之。序素有气力，大怒，叱宇等曰：“虏何敢迫胁汉将！”因以节挝杀数人。贼众争欲杀之。宇止之曰：“此义士，有死节，可赐以剑。”序受剑，衔须于口，顾左右曰：“既为贼所迫杀，无令须污土。”遂伏剑而死。
《英雄记》曰：王允诛董卓，卓部曲将李亻、郭汜不自安，遂合谋攻围长安，城陷，吕布奔走。布驻马青琐门外，招允曰：“公可去乎？”允曰：“若国家社稷之灵，上安国家，吾之愿也。如其不获，则奉身以死之。”
《汉杂事》曰：景帝时，吴楚七国反，齐孝王狐疑，胶西济北二国围齐。齐使路中大夫於天子，还报曰：“坚守！”比至二国围齐数重，无从入，二国与路中大夫盟曰：“若反，言汉已破。”大夫许之。至城下望见齐王曰：“汉已发兵百万，使太尉周亚夫击破吴楚，方引兵救齐，齐必坚守。”二国诛之。
《魏志》曰：许褚从征袁绍於官渡，徐他等谋为逆，以褚常侍左右，惮之不敢发。伺褚休下日，他等怀刀入。褚至下舍心动，即还侍。他等不知，入帐见褚，大惊。褚觉之，即击杀他等。太祖益亲信之。
又曰：诸葛恪围合肥新城，城中遣士刘整出围傅消息，为贼所得，拷问所傅语，贼谓整曰：“诸葛公欲活汝，汝可具服。“整骂曰：“我当必死为魏国鬼，不苟求活，逐汝去也。”终无他辞。又遣使郑像出城傅消息，恪遣骑寻迹，得像归。面缚绕城，令整、像大呼，言大将军已还洛，不如早降。像更呼城中：“大军近在围外，壮士努力！”贼以刀筑口，不使得语；遂大呼，令城中闻。诏追赐整、像爵关中侯。
又曰：王修，字叔治，北海人。魏国既建，为大农郎中令。徙为奉常。其後严才反，与其徒属数十攻掖门。修闻变，召车马未至，便将官属步至宫门。太祖在铜爵台望见之，曰：“彼来者必王叔治也。”相国锺繇谓修曰：“旧京城有变，九卿各居其府。”修曰：“食其禄，焉避其难？居府虽旧，非赴难之义也。”
又曰：诸葛诞为镇东将军，杀杨州刺史乐，据寿春反。遣司马昭征之，斩诞。诞麾下三百人不降，昭令曰：“不降皆斩！”众咸曰：“愿从诸葛公，死不恨矣！”每斩一人，诸人颜色不变。时人谓之後代田横。
《蜀志》曰：邓艾伐蜀，遣书诱诸葛瞻：“若降者，必表为琅琊王。”瞻怒，斩艾使。遂战，大败，临阵死，时年三十七。众皆散。瞻长子尚与瞻俱殁。
又曰：先主奔荆州，曹公追之。先主弃妻子走，使张飞将二十骑距後，飞据水断桥，目横矛曰：“我张益得也，可来共决！”无敢近者。
</div>
    <div class="pagination">
<a href="太平御览_page311.html">上一页</a><span>...</span><a href="太平御览_page307.html">307</a><a href="太平御览_page308.html">308</a><a href="太平御览_page309.html">309</a><a href="太平御览_page310.html">310</a><a href="太平御览_page311.html">311</a><span class="current-page">312</span><a href="太平御览_page313.html">313</a><a href="太平御览_page314.html">314</a><a href="太平御览_page315.html">315</a><a href="太平御览_page316.html">316</a><a href="太平御览_page317.html">317</a><span>...</span><a href="太平御览_page313.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
