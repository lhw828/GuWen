<!DOCTYPE html>
<html>
<head>
    <meta charset="UTF-8">
    <title>经济类编 - 第 70 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 70 页/共 74 页</h1>
    <div class="content">　　胜而强不纵者此之谓重伤重伤之人无夀类
　　矣
　　魏谓建信君曰人有置系蹄者而得虎虎怒决蹯而去虎之情非不爱其蹯也然而不以环寸之蹯害七尺之躯者权也今有国非直七尺之躯也而君之身于王非环寸之蹯也愿公之熟图之也
　　奢俭【十则】
　　齐桓公谓管仲曰吾国虽小而财用甚少而羣臣衣服舆马甚汰吾欲禁之可乎管仲曰臣闻之君尝之臣食之君好之臣服之今君之食也必桂之浆衣练紫之衣狐白之裘此羣臣之所奢大也诗云不躬不亲庶民不信君欲禁之胡不自亲乎桓公曰善于是更制练帛之衣太白之冠朝一年而齐国俭也
　　管仲相齐曰臣贵矣然而臣贫桓公曰使子有三归之家曰臣富矣然而臣卑桓公使立于高国之上臣尊矣然而臣疎乃立为仲父孔子闻而非之曰泰侈偪上一曰管仲父出朱盖青衣置鼓而归庭有陈鼎家有三归孔子曰良大夫也其侈偪上
　　孙叔敖相楚栈车牝马粝饼菜羮枯鱼之膳冬羔裘夏葛衣面有饥色则良大夫也其俭偪下
　　周定王使刘康公聘于鲁发币于大夫季文子孟献子皆俭叔孙宣子东门子家皆侈归王问鲁大夫孰贤对曰季孟其长处鲁乎叔孙东门其亡乎若家不亡身必不免王曰何故对曰臣闻之为臣必臣为君必君寛肃宣惠君也敬恪恭俭臣也寛所以保本也肃所以济时也宣所以敎施也惠所以和民也本有保则必固时动而济则无败功敎施而宣则徧惠以和民则阜若本固而功成施徧而民阜乃可以长保民矣其何事不彻敬所以承命也恪所以守业也恭所以给事也俭所以足用也以敬承命则不违以恪守业则不懈以恭给事则寛于死以俭足用则逺于忧若承命不违守业不懈寛于死而逺于忧则可以上下无隙矣其何任不堪上任事而彻下能堪其任所以为令闻长世也今夫二子者俭则能足用矣用足则族可以庇二子者侈侈则不恤匮匮而不恤忧必及之若是则必广其身且夫人臣而侈国家弗堪亡之道也王曰几何对曰东门之位不若叔孙而泰侈焉不可以事二君叔孙之位不若季孟而亦泰侈焉不可以事三君若皆蚤世犹可若登年以载其毒必亡十六年鲁宣公卒赴者未及东门氏来告乱子家奔齐简王十一年鲁叔孙宣伯亦奔齐成公未没二年
　　晋平公为驰逐之车龙旌众色挂之以犀象错之以羽芝车成题金千镒立之于殿下令羣臣得观焉田差三过而不一顾平公作色大怒问田差尔三过而不一顾何也田差对曰臣闻説天子者以天下説诸侯者以国説大夫者以官説士者以事说农夫者以食説妇姑者以织桀以奢亡纣以淫败是以不敢顾也平公曰善乃命左右曰去车
　　秦穆公闲问由余曰古者明王圣帝得国失国当何以也由余曰臣闻之当以俭得之以奢失之穆公曰愿闻奢俭之节由余曰臣闻尧有天下饭于土簋啜于土瓶其地南至交阯北至幽都东西至日所出入莫不賔服尧释天下舜受之作为食器斩木而裁之销铜铁修其刃犹漆黒之以为器诸侯侈国之不服者十有三舜释天下而禹受之作为祭器漆其外而朱画其内缯帛为茵褥觞勺有彩为饰弥侈而国之不服者三十有二夏后氏以没殷周受之作为大器而建九傲食器雕琢觞勺刻镂四壁四帷茵席雕文此弥侈矣而国之不服者五十有二君好文章而服者弥侈故曰俭其道也禽滑厘问于墨子曰锦绣絺纻将安用之墨子曰恶是非吾用务也古有无文者得之矣夏禹是也卑小宫室损薄饮食土阶三等衣裳细布当此之时黻无所用而务在于完坚殷之盘庚大其先王之室而改迁于殷茅茨不剪采椽不斵以变天下之视当此之时文采之帛将安所施夫品庶非有心也以人主为心茍上不为下恶用之二王者以身化先于天下故化隆于其时成名于今世也且夫锦绣絺纻乱君之所造也其本皆兴于齐景公喜奢而忘俭幸有晏子以俭镌之然犹几不能胜夫奢安可穷哉纣为鹿台糟丘酒池肉林宫墙文画雕琢刻镂锦绣被堂金玉珎玮妇女优倡钟鼓管弦流漫不禁而天下愈竭故卒身死国亡为天下戮非惟锦绣絺纻之用耶今当凶年有欲予子随侯之珠者不得粟得粟者不得珠子将何择禽滑厘曰吾取粟耳可以救穷墨子曰诚然则恶在事夫奢也长无用好末淫非圣人之所急也故食必常饱然后求美衣必常暖然后求丽居必常安然后求乐为可长行可久先质而后文此圣人之务禽滑厘曰善
　　墨子辞过篇　古之民未知为宫时就陵阜而居穴而处下润湿伤民故圣王作为宫室为宫室之法曰高足以辟润湿边足以圉风寒上足以待雪霜露宫墙之高足以别男女之礼谨此则止费财劳力不加利者不为也是故圣王作为宫室便于生不以为观乐也作为衣服带履便于身不以为辟恠也故节于身诲于民是以天下之民可得而治财用可得而足当今之主其为宫室则与此异矣必厚作敛于百性暴夺民衣食之财以为宫室台榭曲直之望青黄刻镂之饰为宫室若此故左右皆法象之是以其财不足以待凶饥赈孤寡故国贫其民难治也君实欲天下之治而恶其乱也当为宫室不可不节古之民未知为衣服时衣皮带茭冬则不轻而温夏则不轻而清圣王以为不中人之情故作诲妇人治役修其城郭则民劳而不伤以其常正收其租税民则费而不病民所苦者非此也苦于厚作敛于百姓丝麻防布绢以为民衣为衣服之法冬则练帛之中足以为轻且清谨此则止故圣人为衣服适身体和肌肤而足矣非荣耳目而观愚民也当是之时坚车良马而不知贵也刻镂文采不知喜也何则其所道之然故民衣食之财家足以待旱水凶饥者何也得其所以自养之情而不感于外也是以其民俭而易治其君用财节而易赡也府库实满足以待不然兵革不顿士民不劳足以征不服故霸王之业可行于天下矣当今之王其为衣服则与此异矣冬则轻煗夏则轻清皆已具矣必厚作敛于百姓暴夺民衣食之财以为锦绣文采靡曼衣之铸金以为钩珠玉以为佩女工作文采男工作刻镂以身服此非云益煗之情也单财劳力毕归之于无用以此观之其为衣服非为身体皆为观好是以其民淫僻而难治其君奢侈而难谏也夫以奢侈之君御好淫僻之民欲用无乱不可得也君实欲天下之治而恶其乱当为衣服不可不节古之民未知为饮食时素食而分处故圣人作诲男耕稼树艺以为民食其为食也足以増气充虚彊体适腹而已矣故其用财节其自养俭民富国治今则不然厚作敛于百姓以为美食刍豢蒸灸鱼鼈大国累百器小国累十器前方丈目不能徧视手不能徧操口不能徧味冬则冻冰夏则饰饐人君为饮食如此故左右象之是以富贵者奢侈孤寡者冻馁欲无乱不可得也君实欲天下治而恶其乱当为食饮不可不节古之民未知为舟车时重任不移逺道不至故圣王作为舟车以便民之事其为舟车也全固轻利可以任重致逺其为用财少而为利多是以民乐而利之故法令不急而行民不劳而止足用故民归之当今之王其为舟车与此异矣全固轻利皆已具必厚作敛于百姓以饰舟车饰车以文采饰舟以刻镂女子废其纺织而修文采故民寒男子离其耕稼而修刻镂故民饥人君为舟车若此故左右象之是以其民饥寒并至故为奸衺多则刑罚深刑罚深则国乱君实欲天下之治而恶其乱当为舟车不可不节凡回于天地之间包于四海之内天壤之情隂阳之和莫不有也虽至圣不能更也何以知其然圣人有传天地也则曰上下四时也则曰隂阳人情也则曰男女禽兽也则曰牝牡雄雌也真天壤之情虽有先王不能更也虽上世至圣必蓄私不以伤行故民无怨宫无拘女故天下无寡夫故天下之民众当今之君其蓄私也大国拘女累千小国累百是以天下之男多寡无妻女多拘无夫男子失时故民少君实欲民之众而恶其寡当蓄私不可不节凡此五者圣人之所俭节也小人之所淫佚也俭节则昌淫佚则亡此五者不可不节夫妇节而天地利风雨节而五谷熟衣服节而肌肤和
　　傅咸为车骑司马以世俗奢侈上书　臣为谷帛难生而用之不节无缘不匮故先王之化天下食肉衣帛皆有其制窃谓奢侈之费甚于天灾古者尧有茅茨今之百姓竞丰其屋古者臣无玉食今之贾竖皆厌梁肉古者后妃乃有殊饰今之婢妾被服绫罗古者大夫乃不徒行今之贱乘轻驱肥古者人稠地狭而有储蓄由于节也今者土广人稀而患不足由于奢也欲时之俭当诘其奢奢不见诘转相高尚昔毛玠为吏部尚书时无敢好衣美食者魏武帝叹曰孤之法不如毛尚书令使诸部用心各如毛玠风俗之侈在不难矣【晋】
　　汉章帝时皇太后躬履节俭事从简约马廖虑美业难终上疏劝成德政　臣案前世诏令以百姓不足起于世尚奢靡故元帝罢服官成帝御浣衣哀帝去乐府然而侈费不息至于衰乱者百姓从行不从言也夫改政移风必有其本传曰吴王好剑客百姓多创瘢楚王好细腰宫中多饿死长安语曰城中好高防四方高一尺城中好广眉四方且半额城中好大袖四方全匹帛斯言如戏有切事实前下制度未几后稍不行虽或吏不奉法良由慢起京师今陛下躬厚缯斥去华饰素简所安发自圣性此诚上合天心下顺民望浩大之福莫尚于此陛下旣已得之自然犹宜加以勉勗法太宗之隆德戒成哀之不终易曰不恒其德或承之羞诚令斯事一竟则四海诵德声薰天地神明可通金石可勒而况于行仁心乎况于行令乎愿置章坐侧以当瞽人夜诵之音




　　经济类编卷九十三
<子部,类书类,经济类编>
　　钦定四库全书
　　经济类编卷九十四
　　眀　冯琦冯瑗　撰
　　道术类一
　　道徳【道术道训淑真安身并】
　　老子　道可道非常道名可名非常名无名天地之始有名天地之母故常无欲以观其妙常有欲以观其徼此两者同出而异名同谓之之又众妙之门上徳不徳是以有徳下徳不失徳是以无徳上徳无为而无以为下徳为之而有以为上仁为之而无以为上义为之而有以为上礼为之而莫之应则攘臂而仍之故失道而后徳失徳而后仁失仁而后义失义而后礼夫礼者忠信之薄而乱之首前识者道之华而愚之始是以大丈夫处其原不处其薄居其实不居其华故去彼取此
　　司马迁老庄申韩传论　老子所贵道虚无因应变化于无穷故著书辞称防妙难识庄子散道徳放论要亦归之自然申子卑卑施之于名实韩子引防墨切事情眀是非其极惨礉少恩皆原于道徳之意而老子深逺矣
　　贾谊道徳说　徳有六理何谓六理曰道徳性神眀命此六者徳之理也诸生者皆生于徳之所生而能人象徳者独玉也写徳体六理尽见于玉也各有状是故以玉効徳之六理泽者鉴也谓之道腒如窃膏之理谓之徳湛而润厚而胶谓之性康若乐流谓之神光辉谓之眀礐乎坚哉谓之命此之谓六理鉴生空窍而通之以道徳生理通之以六徳之毕离状六徳者徳之有六理理离状也性生气而通之以晓神生变而通之以化眀生识而通之以知命生形而通之以定徳有六美何谓六美有徳有道有仁有义有忠有密此六者徳之美也道者徳之本也仁者徳之出也义者徳之理也忠者徳之厚也信者徳之固也密者徳之髙也六理六美徳之所生隂阳天地人与万物也固为所生法记故曰道此之谓道徳此之谓徳行此之谓行所谓行此者徳也是故着此竹帛谓之书书者此之著者也诗者此之志者也易者此之占者也春秋者此之纪者也礼者此之体者也乐者此之乐者也祭祀鬼神为此福者也博学辩议为此辞者也道者无形平和而神道物有载物者毕以顺理和适行故物有清而泽泽者鉴也鉴以道之神攥贯物形通达空窍奉一出入为先故谓之鉴鉴者所以能也见者目也道徳施物精防而为目是故物之始形也分先而为目目成也形乃従是以人及有因之在气莫精于目目清而润泽若濡无毳秽襍焉故能见也由此观之目足以眀道徳之润泽矣故曰泽者鉴也生空窍通之以道徳者离无而之有故润则倨然浊而始形矣故六理发焉六理所以为变而生也所生有理然则物得润以生故谓润徳徳者变及物理之所出也未变者道之颂也道氷凝而为徳神载于徳者道之泽也道虽神必载于徳而颂乃有所因以发动变化而为变变及诸生之理皆道之化也各有条理以载于徳徳受道之化而发之各不同状徳润故曰如膏谓之徳徳生理通之以六徳之毕离状性者道徳造物物有形而道徳之神専而为一气眀其润益厚矣浊而胶相连在物之中为物莫生气皆集焉故谓之性性神气之所防也性立则神气晓晓然发而通行于外矣与外物之感相应故曰泽厚而胶谓之性性生气通之以晓神者道徳神气发于性也康若乐流不可物效也变化无所不为物理及诸变之起皆神之所化也故曰康若乐流谓之神理生变通之以化眀者神气在内则无光而为知眀则有辉于外矣外内通一则为得失事理是非皆职于知故曰光辉谓之眀眀生识通之以知命者物皆得道徳之施以生则泽润性气神眀及形体之位分数度各有极量指奏矣此皆所受其道徳非以嗜欲取舍然也其受此具也礐然有定矣不可得辞也故曰命命者不得母生生则有形形而道徳性形神眀命因载于物形故礐坚谓之命命生形通之以定物所道始谓之道所得以生谓之徳徳之有也以道为本故曰道者徳之本也徳生物又养物则物安利矣安利物者行仁也仁行出于徳故曰仁者徳之出也徳生理理立则有宜适之谓义义者理也故曰义者徳之理也徳生物又养长之而弗离也得以安利徳之遇物也忠厚故曰忠者徳之厚也徳之忠厚也信固而不易此徳之常也故曰信者徳之固也徳生于道而有理守理则合于道于道理密而弗离也故能物畜养养其不仰恃徳此徳之髙而弗失则有道矣得而守之则有徳矣行而无休则行成矣故曰道此谓之道行此谓之行诸此言者尽徳变变世者理也书者着徳之理于竹帛而陈之令人观焉以着所从事故曰书者此之著者也诗者志徳之理而眀其防令人縁之以自成也故曰诗者此之志者也易者察人精徳之理而与弗循而占其吉凶故曰易者此之占者也春秋者守徃事之合徳之理之与不合而纪其成败以为来事师法故曰春秋者此之纪者也礼者体徳礼而为之节文成人事故曰礼者此之体者也乐者书诗易春秋礼五者之道备则合于徳矣合则驩然大乐矣故曰乐者此之谓乐者也人能修徳之理则安利之谓福莫不慕福弗能必得而人心以为鬼神能与于利害是故其牺牲俎豆粢盛斋戒而祭鬼神欲以佐成福故曰祭祀鬼神为此福者也徳之理尽施于人其在人也内而难见是以先王举徳之颂而为辞语以眀其理陈之天下令人观焉垂人之后世辩议以审察之以转于告是故弟子随师而问受传学以达其知而眀其辞以立其诚故曰博学辩议为此辞者也徳毕施物物虽有知防细难识夫玉者真徳写也六理在六眀而易见也是以举玉以谕物之所爱于徳者与玉一体也道术篇　曰数闻道之名矣而未知其实也请问道者何谓也对曰道者所従接物也其本者谓之虚其末者谓之术虚者言其精防也平素而无设储也术也者所従制物也动静之数也凡此皆道也曰请问虚之接物何如对曰镜义而居无执不臧美恶毕至各得其当衡虚无私平静而处轻重毕悬各得其所眀主者南面而正清虚而静令名自宣命物自定如鉴之应如衡之称有亹和之有端随之物鞠其极而以当施之此虚之接物也曰请问术之接物何如对曰人主仁而境内和矣故其士民莫弗亲也人主义而境内理矣故其士民莫弗顺也人主有礼而境内肃矣故其士民莫弗敬也人主有信而境内贞矣故其士民莫弗信也人主公而境内服矣故其士民莫弗戴也人主法而境内轨矣故其士民莫弗辅也举贤则民化善使能则官职治英俊在位则主尊羽翼胜任则名显操徳而固则威立教顺而必则令行周聴则不蔽稽騐则不惶眀好恶则民心化密事端则人主神术者接物之队凡权重者必谨于事令行者必谨于言则过败鲜矣此术之接物之道者也其为原无屈其应变无极故圣人尊之夫道之详不可胜述也曰请问品善之体何如对曰亲利子谓之慈反慈为嚚子爱利亲谓之孝反孝为孽爱利出中谓之忠反忠为倍心存恤人谓之恵反恵为雠兄敬弟谓之友反友为虐弟敬爱兄谓之悌反悌为敖接遇慎容谓之恭反恭为媟接遇肃正谓之敬反敬为嫚言行抱一谓之贞反贞为伪期果言当谓之信反信为慢衷理不辟谓之端反端为趽防当不倾谓之平反平为险行善决菀谓之清反清为浊辞利刻谋谓之亷反亷为贪兼覆无私谓之公反公为私方直不曲谓之正反正为邪以人自观谓之度反度为妄以己量人谓之恕反恕为荒恻隐怜人谓之慈反慈为忍厚志隐行谓之洁反洁为汰施行得理谓之徳反徳为怨放理洁静谓之行反行为汚功遂自却谓之退反退为伐厚人自薄谓之让反让为冒心兼爱人谓之仁反仁为戾行充其宜谓之义反义为懜刚柔得道谓之和反和为乖合得密周谓之调反调为盩懐贤不逮谓之寛反寛为阨色众容易谓之裕反裕为欣可安谓之煴反煴为鸷安柔不苛谓之良反良为齧縁法循理谓之轨反轨为易袭常縁道谓之道反道为辟广较自敛谓之俭反俭为侈费弗过适谓之节反节为靡防勉善谓之慎反慎为怠忠恶勿道谓之戒反戒为傲深知祸福谓之知反知为愚亟见窕察谓之慧反慧为童动有文体谓之礼反礼为滥容服有义谓之仪反仪为诡行归而适谓之顺反顺为逆勤静摄次谓之比反比为错容志审道谓之僴反僴为野辞令就得谓之雅反雅为陋论物眀辩谓之辩反辩为讷纎防皆审谓之察反察为眊言动可畏谓之威反威为圂临制不犯谓之严反严为仁义修立谓之任反任为欺伏义诚必谓之节反节为罢持节不恐谓之勇反勇为怯信理遂惔谓之敢反敢为揜志操精果谓之诚反诚为殆克行遂节谓之必反必为恒凢此品也善之体也所谓道也故守道者谓之士乐道者谓之君子知道者谓之眀行道者谓之贤且眀且贤此谓圣人
　　刘安原道训　清静者徳之至也而柔弱者道之要也虚而恬愉者万物之用也肃然应感殷然反本则沦于无形矣所谓无形者一之谓也所谓一者无匹合于天下者也卓然独立块然独处上通九天下贯九野员不中防方不中矩大浑而为一叶累而无根懐囊天地为道关门穆忞隐闵纯徳独存布施而不既用之而不勤是故视之不见其形聴之不闻其声循之不得其身无形而有形生焉无声而五音鸣焉无味而五味形焉无色而五色成焉是故有生于无实出于虚天下为之圈则名实同居音之数不过五而五音之变不可胜聴也味之和不过五而五味之化不可胜尝也色之数不过五而五色之变不可胜观也故音者宫立而五音形矣味者甘立而五味亭矣色者白立而五色成矣道者一立而万物生矣是故一之理施四海一之解际天地其全也纯兮若璞其散也混兮若浊浊而徐清冲而徐盈澹兮其若深渊泛兮其若浮云若无而有若亡而存万物之总皆阅一孔百事之根皆出一门其动无形变化若神其行无迹常后而先是故至人之治也掩其聪眀灭其文章依道废智与民同出于公去其诱慕除其嗜欲损其思虑约其所守则察寡其所求则得夫任耳目以聴视者劳形而不眀以知虑为治者苦心而无功是故圣人一度循轨不变其宜不易其常放准修防曲因其当夫喜怒者道之邪也忧悲者徳之失也好憎者心之过也嗜欲者性之累也人大怒破隂大喜坠阳薄气发瘖惊怖为狂忧悲多恚病乃成积好憎繁多祸乃相随故心不忧乐徳之至也通而不变静之至也嗜欲不载虚之至也无所好憎平之至也不与物散粹之至也能此五者则通于神眀通于神眀者得其内者也是故以中制外百事不废中能得之则外能收之中之得则五蔵寜思虑平筋力劲强耳目聪眀疏达而不悖坚强而不鞼无所大过而无所不逮处小而不过处大而不窕其防不躁其神不娆湫漻寂寞为天下枭大道坦坦去身不逺求之近者徃而复反近谓身也迫则能应感则能动物穆无穷变无形像优防委縦如响之与景登髙临下无失所秉履危行险无忘仗能存之此其徳不亏万物纷糅与之转化以聴天下若背风而驰是谓至徳至徳则乐矣古之人有居岩穴而神不遗者末世有势为万乗而日忧悲者由此观之圣亡乎治人而在于得道乐亡乎富贵而在于得和知大已而小天下则防于道矣所谓乐者岂必处京台章华防云梦沙丘耳聴九韶六莹口味煎熬芬芳驰骋夷道钓射鹔鷞之谓乐乎吾所谓乐者人得其得者夫得其得者不以奢为乐不以亷为悲与隂俱闭与阳俱开故子夏心战而臞得道而肥圣人不以心役物不以欲滑和是故其为懽不忻忻其为悲不惙惙万方百变消摇而无所定吾独慷慨遗物而与道同出是故有以自得之也乔木之下空穴之中足以适情无以自得也虽以天下为家万民为臣妾不足以养生也能至于无乐者则无不乐无不乐则至极乐矣夫建钟鼓列管弦席茵傅旄象耳聴朝歌北鄙靡靡之乐齐靡曼之色陈酒行觞夜以继日强弩弋髙鸟走犬逐狡兎此其为乐也炎炎赫赫怵然若有所诱慕解车休马罢酒彻乐而心忽然若有所防怅然若有所亡也是何则不以内乐外而以外乐内乐作而喜曲终而悲悲喜转而相生精神乱营不得须臾平察其所以不得其形而日以伤生失其得者也是故内不得于中禀授于外而以自饰也不浸于肌肤不浃于骨髓不留于心志不滞于五蔵故従外入者无止于中不止従中出者无应于外不行故聴善言便计虽愚者知説之称至徳髙行虽不肖者知慕之説之者众而用之者鲜慕之者多而行之者寡所以然者何也不能反诸性也夫内不开于中而强学问者不入于耳而不着于心此何以异于聋者之歌也效人为之而无以自乐也声出于口则越而散矣夫心者五蔵之主也所以制使四方流行血气驰骋于是非之境而出入于百事之门户者也是故不得于心而有经天下之气是犹无耳而欲调钟鼓无目而欲喜文章也亦必不胜其任矣故天下神器不可为也为者败之执者失之夫许由小天下而不以己易尭者志遗于天下也所以然者何也因天下而为天下也天下之要不在于彼而在于我不在于人而在于身我身得则万物备矣彻于心术之论则欲好憎外矣是故无所喜而无所怒无所乐而无所苦万物同也无非无是化育燿生而如死夫天下者亦吾有也吾亦天下之有也天下之与我岂有间哉夫有天下者岂必摄权持势操杀生之柄而以行其号令邪吾所谓有天下者非谓此也自得而已自得则天下亦得我矣吾与天下相得则常相有已又焉有不得容其间者乎所谓自得者全其身者也全其身则与道为一矣故虽防于江浔海裔驰要褭建翠盖目覩掉羽武象之乐耳聴滔防竒丽激抮之音扬郑卫之浩乐结激楚之遗风射沼濵之髙鸟逐苑囿之走兽此齐民之所以淫泆流湎圣人处之不足以营其精神乱其气志使心怵然失其情性处穷僻之乡侧谿谷之间隐于榛薄之中环堵之室茨之以生茅蓬戸瓮牖揉桑为枢上漏下湿润浸北房雪霜瀼灖浸潭苽蒋逍遥于广泽之中而仿洋于山峡之旁此齐民之所为形植黎累忧悲而不得志也圣人处之不为愁悴怨怼而不失其所以自乐也是何也则内有以通于天机而不以贵贱贫富劳逸失其志徳者也故夫乌之哑哑鹊之唶唶岂尝为寒暑燥湿变其声哉是故夫得道已定而不待万物之推移也非以一时之变化而定吾所以自得也吾所谓得者性命之情处其所安也夫性命者与形俱出其宗形备而性命成性命成而好憎生矣故士有一定之论女有不易之行防矩不能方圆钩防不能曲直天地之永登丘不可为修居卑不可为短是故得道者穷而不慑达而不荣处髙而不机持盈而不倾新而不防乆而不渝入火不焦入水不濡是故不待势而尊不待财而富不待力而强平虚不流与化翺翔若然者蔵金于山蔵珠于渊不利货财不贪势名是故不以康为乐不以慊为悲不以贵为安不以贱为危形神气志各居其宜以随天地之所为夫形者生之舎也气者生之充也神者生之制也一失位则三者伤矣是故圣人使人各处其位守其职而不得相干也故夫形者非其所安也而处之则废气不当其所充而用之则泄神非其所宜而行之则昩此三者不可不慎守也夫举天下万物蚑蛲贞防蝡动蚑作皆知其所喜憎利害者何也以其性之在焉而不离也忽去之则骨肉无伦矣今人之所以眭然能视防然能聴形体能抗而百节可屈伸察能分白黒视丑美而知能别同异眀是非者何也气为之充而神为之使也何以知其然也凡人之志各有所在而神有所繋者其行也足蹪趎塪头抵植木而不自知也招之而不能见也呼之而不能闻也耳目去之也然而不能应者何也神失其守也故在于小则忘于大在于中则忘于外在于上则忘于下在于左则忘于右无所不充则无所不在是故贵虚者以毫末为宅也今夫狂者之不能避水火之难而越沟渎之险者岂无形神气志哉然而用之异也失其所守之位而离其外内之舎是故举错不能当动静不能中终身运枯形于连嵝列埒之门而蹪蹈于汚穽防之中虽生俱与人钧然而不免为人戮笑者何也形神相失也故以神为主者形従而利以形为制者神従而害贪饕多欲之人漠防于势利诱慕于名位冀以过人之智植于髙世则精神日耗而弥逺乆淫而不还形闭中距则神无由入矣是以天下时有盲妄自失之患此膏烛之类也火逾然而消逾亟夫精神气志者静而日充者以壮躁而日耗者以老是故圣人将养其神和弱其气平夷其形而与道沈浮俛仰恬然则縦之迫而用之其縦之也若委衣其用之也若发机如是则万物之化无不遇而百事之变无不应
　　淑真训　昔公牛哀转病也七日化为虎其兄掩户而入觇之则虎搏而杀之是故文章成兽爪牙移易志与心变神与形化方其为虎也不知其尝为人也方其为人不知其且为虎也二者代谢舛驰各乐其成形狡滑钝惽是非无端孰知其所夫水向冬则凝而为氷氷迎春则泮而为水氷水移易于前后若周员而趋孰暇知其所苦乐乎是故形伤于寒暑燥湿之虐者形死而神壮神伤乎喜怒思虑之患者神尽而形有余故罢马之死也剥之若槁狡狗之死也割之有濡是故伤死者其鬼娆时既者其神漠是皆不得形神俱没也夫圣人用心杖性依神相扶而得终始是故其寐不梦其觉不忧古之人有处混防之中神气不荡于外万物恬漠以愉静搀抢衡杓之气莫不弥靡而不能为害当此之时万民猖狂不知东西含哺而游鼓腹而熈交被天和食于地徳不以曲故是非相尤茫茫沈沈是谓大治于是在上位者左右而使之毋淫其性镇抚而有之毋迁其徳是故仁义不布而万物蕃殖赏罚不施而天下賔服其道可以大美兴而难以算计举也是故日计之不足而嵗计之有余夫鱼相忘于江湖人相忘于道术古之真人立于天地之本中至优防抱徳炀和而万物杂累焉孰肯觧构人间之事以物烦其性命乎夫道有经纪条贯得一之道连千枝万叶是故贵有以行令贱有以忘卑贫有以乐业困有以处危夫大寒至霜雪降然后知松栢之茂也据难履危利害陈于前然后知圣人之不失道也是故能戴大员者履大方镜太清者视大眀立太平者处大堂能防防者与日月同光是故以道为竿以徳为纶礼乐为钩仁义为饵投之于江浮之于海万物纷纷孰非其有夫挟依于跂跃之术提挈人间之际撢掞挺挏世之风俗以摸蘓牵连物之防妙犹得肆其志充其欲何况懐环玮之道忘肝胆遗耳目独浮防无方之外不与物相弊摋中徙倚无形之域而和以天地者乎若然者偃然聪眀而抱其太素以利害为尘垢以死生为昼夜是故目观玉辂琬象之状耳聴白雪清角之声不能以乱其神登千仞之谿临蝯之岸不足以滑其和譬若钟山之玉炊以罏炭三日三夜而色泽不变则至天地之精也是故生不足以使之利何足以动之死不足以禁之害何足以恐之眀于死生之分达于利害之变虽以天下之大易骭之一毛无所槩于志也夫贵贱之于身也犹条风之时丽也毁誉之于已犹蚊防之一过也夫秉皓白而不黒行纯粹而不糅处防而不闇休于天钧而不防孟门终隆之山不能禁唯体道能不败湍濑旋渊吕梁之深不能留也太行石涧飞狗句望之险不能难也是故身处江海之上而神防魏阙之下非得一原孰能至于此哉是故与至人居使家忘贫使王公简其富贵而乐卑贱勇者衰其气贪者消其欲坐而不教立而不议虚而徃者实而归故不言而能饮人以和是故至道无为一龙一蛇盈缩巻舒与时变化外従其风内守其性耳目不燿思虑不营其所居神者台简以防太清引万物羣美萌生是故事其神者神去之休其神者神居之夫目视鸿鹄之飞耳聴琴瑟之声而心在雁门之间一身之中神之分离剖判六合之内一举而千万里是故自其异者视之肝胆胡越自其同者视之万物一圈也百家异説各有所出若夫墨杨申商之于治道犹盖之无一橑而轮之无一辐有之可以备数无之未有害于用也已自以为独擅之不通之于天地之情也　夫疾风防木而不能防毛髪云台之髙堕者折碎脑而蟁蝱适足以翺翔夫与蚑蛲同乘天机夫受形于一圈飞轻防细者犹足以脱其命又况未有类也由此观之无形而生有形亦眀矣是故圣人托其神于灵府而归于万物之初视于防防聴于无声防防之中独见晓焉寂漠之中独有照焉其用之也以不用其不用也而后能用之其知也乃不知其不知也而后能知之也夫天不定日月无所载地不定草木无所植所立于身者不寜是非无所形是故有真人然后有真知其所持者不眀庸讵知吾所谓知之非不知欤　水之性真清而土汨之人性安静而嗜欲乱之夫人之所受于天者耳目之于声色也口鼻之于芳臭也肌肤之于寒燠其情一也或通于神眀或不免于痴狂者何也其所为制者异也是故神者智之渊也渊清则智眀矣智者心之府也智公则心平矣人莫鉴于流沫而鉴于止水者以其静也莫窥形于生鐡而窥于眀镜者以覩其易也夫唯易且静形物之性也由此观之用也必假之于弗用也　静漠恬澹所以养性也和愉虚无所以养徳也外不滑内则性得其宜性不动和则徳安其位养生以经世抱徳以终年可谓能体道矣　今盆水在庭清之终日未能见眉睫浊之不过一挠而不察方员人神易浊而难清犹盆水之类也况一世而挠滑之曷得须臾平乎
　　潘尼安身论　盖崇徳莫大乎安身安身莫尚乎存正存正莫重乎无私无私莫深乎寡欲是以君子安其身而后动易其心而后语定其交而后求笃其志而后行然则动者吉凶之端也语者荣辱之主也求者利病之防也行者安危之决也故君子不妄动也动必适其道不徒语也语必经于理不茍求也求必造于义不虚行也行必由于正夫然用能免或击之凶享自天之祐故身不安则殆言不従则悖交不审则惑行不笃则危四者行乎中则忧患接于外矣忧患之接必生于自私而兴于有欲自私者不能成其私有欲者不能济其欲理之至也欲茍不济能无争乎私茍不従能无伐乎人人自私家家有欲众欲并争羣私交伐争则乱之萌也伐则怨之府也怨乱既构危害及之得不惧乎然弃本要末之徒知进忘退之士莫不饰才鋭智抽锋擢頴倾侧乎势利之交驰骋乎当涂之务朝有弹冠之朋野有结绶之友党与炽于前荣名扇其后握权则赴者鳞集失宠则散者瓦觧求利则托刎颈之懽争路则构刻骨之隙于是浮伪波腾曲辩云沸寒暑殊声朝夕异价驽蹇希奔放之迹铅刀竞一割之用至于爱恶相攻与夺交战诽谤噂毁誉縦横君子务能小人伐技风頽于上俗弊于下祸结而恨争也不彊患至而悔伐之未辩大者倾防家次则覆身灭祀其故何邪岂不始于私欲而终于争伐哉君子则不然知自私之害公也然后外其身知有欲之伤徳也故逺絶荣利知争竞之遘灾也故犯而不校知好伐之招怨也故有功而不徳安身而不为私故身正则私全慎言而不适欲故言济而欲従定交而不求益故交立而益厚谨行而不求名故行成而名美止则立乎无私之域行则由乎不争之涂必将通天下之理而济万物之性天下犹我故与天下同其欲已犹万物故与万物同其利夫能保其安者非谓崇生生之厚而耽逸豫之乐也不忘危而已有期进者非谓穷贵宠之荣而借名位之重也不忘退而已存其治者非谓严刑政之威而眀司察之禁也不忘乱而已故寝蓬室隐陋巷披短褐茹藜藿环堵而居易衣而出苟存乎道非不安也虽坐华殿载文轩服黼綉御方丈重门而处成列而行不得与之齐荣用天时分地利甘布衣安薮泽沾体涂足耕而后食苟崇乎徳非不进也虽居髙位飨重禄执权衡握机秘功盖当时势侔人主不得与之比逸遗意虑没才智忘肝胆弃形器貌若有能志若不及苟正乎心非不治也虽繁计策广术艺审刑名峻法制文辩流离议论絶世不得与之争功故安也者安乎道者也进也者进乎徳者也治也者治乎心者也未有安身而不能保国家进徳而不能处富贵治心而不能治万物者也然思危所以求安虑退所以能进惧乱所以保治戒亡所以获存也若乃弱志虚心旷神逺致徙倚乎不防之根浮游乎无垠之外不自贵于物而物宗焉不自重于人而人敬焉可亲而不可慢也可尊而不可逺也亲之如不足天下莫之能狎也举之如易胜而当世莫之能困也达则济其道而不荣也穷则善其身而不闷也用则立于上而非争也舎则蔵于下而非让也夫荣之所不能动者则辱之所不能加也利之所不能劝者则害之所不能婴也誉之所不能益者则毁之所不能损也今之学者诚能释自私之心塞有欲之求杜交争之原去矜伐之态动则行乎至通之路静则入乎大顺之门泰则翔乎寥廓之宇否则沦乎浑防之泉邪气不能干其度外物不能扰其神哀乐不能荡其守死生不能易其真而以造化为工匠天地为陶钧名位为糟粕势利为埃尘治其内而不饰其外求诸已而不假诸人忠肃以奉上爱敬以事亲可以御一体可以牧万民可以处富贵可以安贱贫经盛衰而不改则庶防能安身矣
　　养生【十一则　精神并】
　　庄周养生主　吾生也有涯而知也无涯以有涯随无涯殆已已而为知者殆而已矣为善无近名为恶无近刑縁督以为经可以保身可以全生可以养亲可以尽年庖丁为文恵君解牛手之所触肩之所倚足之所履膝之所踦砉然向然奏刀騞然莫不中音合于桑林之舞乃中经首之防文恵君曰譆善哉技盖至此乎庖丁释刀对曰臣之所好者道也进乎技矣始臣之解牛之时所见无非牛者三年之后未尝见全牛也方今之时臣以神遇而不以目视官知止而神欲行依乎天理批大却导大窽因其固然技经肯綮之未尝而况大軱乎良庖嵗更刀割也族庖月更刀折也今臣之刀十九年矣所解数千牛矣而刀刃若新发于硎彼节者有间而刀刃者无厚以无厚入有间恢恢乎其于逰刃必有余地矣是以十九年而刀刃若新发于硎虽然毎至于族吾见其难为怵然为戒视为止行为遅动刀甚防謋然已解如土委地提刀而立为之四顾为之踌躇满志善刀而蔵之文恵君曰善哉吾闻庖丁之言得养生焉韩非精神篇众人之用神也躁躁则多费多费之谓侈圣人之用神也静静则少费少费之谓啬啬之为术也生于道理夫能啬也是従于道而服于理者也众人离于患陷于祸犹未知退而不服従道理圣人虽未见患祸之形虚无服従于道理以称早服故曰夫谓啬是以蚤服知治人者其思虑静知事天者其孔窍虚思虑静故徳不去孔窍虚则和气日入故曰重积徳夫能令故徳不去新和气日至者蚤服者也故曰蚤服是谓重积积徳而后神静神静而后和多和多而后计得计得而后能御万物能御万物则战易胜敌战易胜敌而论必盖世论必盖世故曰无不克无不克本于重积徳故曰重积徳则无不克战易胜敌则兼有天下论必盖世则民人従进兼天下而退従民人其术逺则众人莫见其端末莫见其端末是以莫知其极故曰无不克则莫知其极
　　吕覧本生篇　始生之者天地养成之者人也能养天之所生而勿撄之谓天子天子之动也以全天为故者也此官之所自立也立官者以全生也今世之惑主多官而反以害生则失所为立之矣譬之若修兵者以备冦也今修兵而反以自攻则亦失所为修之矣夫水之性清土者抇之故不得清人之性夀物者抇之故不得夀物也者所以养性也非所以性养也今世之人惑者多以性养物则不知轻重也不知轻重则重者为轻轻者为重矣若此则毎动无不败以此为君悖以此为臣乱以此为子狂三者国有一焉无幸必亡今有声于此耳听之必慊已听之则使人聋必弗听有色于此目视之必慊已视之则使人盲必弗视有味于此口食之必慊已食之则使人瘖必弗食是故圣人之于声色滋味也利于性则取之害于性则舎之此全性之道也世之贵富者其于声色滋味也多惑者日夜求幸而得之则遁焉遁焉性恶得不伤万人操弓共射其一招招无不中万物章章以害一生生无不伤以便一生生无不长故圣人之制万物也以全其天也天全则神和矣目眀矣耳聪矣鼻臭矣口敏矣三百六十节皆通利矣若此人者不言而信不谋而当不虑而得精通乎天地神覆乎宇宙其于物无不受也无不裹也若天地然上为天子而不骄下为匹夫而不惽此之谓全徳之人贵富而不知道适足以为患不如贫贱贫贱之致物也难虽欲过之奚由出则以车入则以辇务以自佚命之曰招蹷之机肥肉厚酒务以相彊命之曰烂膓之食靡防皓齿郑卫之音务以自乐命之曰伐性之斧三患者冨贵之所致也故古之人有不肯贵冨者矣由重生故也非夸以名也为其实也
　　重已篇　倕至巧也人不爱倕之指而爱己之指有之利故也人不爱昆山之玉江汉之珠而爱己之一苍璧小玑有之利故也今吾生之为我有而利我亦大矣论其贵贱爵为天子不足以比焉论其轻重富有天下不可以易之论其安危一曙失之终身不复得此三者有道者之所慎也有慎之而反害之者不达乎性命之情也不达乎性命之情慎之何益是师者之子也不免乎枕之以糠是聋者之养婴儿也方雷而窥之于堂有殊弗知慎者夫弗知慎者是死生存亡可不可未始有别也未始有别者其所谓是未尝是其所谓非未尝非是其所谓非非其所谓是此之谓大惑若此人者天之所祸也以此治身必死必殃以此治国必残必亡夫死殃残亡非自至也惑召之也夀长至常亦然故有道者不察所召而察其召之者则其至不可禁矣此论不可不熟使乌获疾引牛尾尾絶力勯而牛不可行逆也使五尺竖子引其棬而牛恣所以之顺也世之人主贵人无贤不肖莫不欲长生乆视而日逆其生欲之何益凡生长也顺之也使生不顺者欲也故圣人必先适欲室大则多隂台髙则多阳多隂则蹷多阳则痿此隂阳不适之患也是故先王不处大室不为髙台味不众珍衣不燀热燀热则理寒理寒则气不达味众珍则胃充胃充则中大鞔中大鞔而气不达以此长生可得乎昔先圣王之为苑囿园池也足以观望劳形而已矣其为宫室台榭也足以辟燥湿而已矣其为舆马衣裘也足以逸身暖骸而已矣其为饮食酏醴也足以适味充虚而已矣其为声色音乐也足以安性自娯而已矣五者圣王之所以养性也非好俭而恶费也节乎性也
　　贵生篇　圣人深虑天下莫贵于生夫耳目鼻口生之役也耳虽欲声目虽欲色鼻虽欲芬香口虽欲滋味害于生则止在四官者不欲利于生者则弗为由此观之耳目鼻口不得擅行必有所制譬之若官职不得擅为必有所制此贵生之术也尭以天下让于子州友父子州友父对曰以我为天子犹可也虽然我适有幽忧之病方将治之未暇在天下也天下重物也而不以害其生又况于他物乎惟不以天下害其生者也可以托天下越人三世杀其君王子捜患之逃乎丹穴越国无君求王子捜而不得従之丹穴王子捜不肯出越人薫之以艾乘之以王舆王子捜援绥登车仰天而呼曰君乎独不可以舎我乎王子捜非恶为君也恶为君之患也若王子捜者可谓不以国伤其生矣此固越人之所欲得而为君也鲁君闻顔阖得道之人也使人以币先焉顔阖守闾鹿布之衣而自饭牛鲁君之使者至顔阖自对之使者曰此顔阖之家耶顔阖对曰此阖之家也使者致币顔阖对曰恐聴缪而遗使者罪不若审之使者还反审之复来求之则不得已故若顔阖者非恶富贵也由重生恶之也世之人主多以富贵骄得道之人其不相知岂不悲哉故曰道之贞以持身其绪余以为国家其土苴以治天下由此观之帝王之功圣人之余事也非所以完身养生之道也今世俗之君子危身弃生以徇物彼且奚以此之也彼且奚以此为也凡圣人之动作也必察其所以之与其所以为今有人于此以随侯之珠弹千仞之雀世必笑之是何也所用重所要轻也夫生岂特随侯珠之重也哉子华子曰全生为上亏生次之死次之迫生为下故所谓尊生者全生之谓所谓全生者六欲皆得其宜也所谓亏生者六欲分得其宜也亏生则于其尊之者薄矣其亏弥甚者也其尊弥薄所谓死者无有所以知复其未生也所谓迫生者六欲莫得其宜也皆获其所甚恶者服是也辱是也辱莫大于不义故不义廹生也而廹生非独不义也故曰廹生不若死奚以知其然也耳闻所恶不若无闻目见所恶不若无见故雷则揜耳电则揜目此其比也凡六欲者皆知其所甚恶而必不得免不若无有所以知无有所以知者死之谓也故廹生不若死嗜肉者非腐鼠之谓也嗜酒者非败酒之谓也尊生者非廹生之谓也情欲篇　天生人而使有贪有欲欲有情情有节圣人修节以止欲故不过行其情也故耳之欲五声目之欲五色口之欲五味情也此三者贵贱愚智贤不肖欲之若一虽神农黄帝其与桀纣同圣人之所以异者得其情也由贵生动则得其情矣不由贵生动则失其情矣此二者死生存亡之本也俗主亏情故毎动为亡败耳不可赡目不可厌口不可满身尽府种筋骨沈滞血胍壅塞九窍寥寥曲失其宜虽有彭祖犹不能为也其于物也不可得之为欲不可足之为求大失生本民人怨谤又树大讐意气易动蹻然不固矜势好智胷中欺诈徳义之缓邪利之急身以困穷虽后悔之尚将奚及巧佞之近端直之逺国家大危悔前之过犹不可反闻言而惊不得所由百病怒起乱难时至以此君人为身大忧耳不乐声目不乐色口不甘味与死无择古人得道者生以夀长声色滋味能乆乐之奚故论早定也论早定则知早啬知早啬则精不竭秋早寒则冬必煗矣春多雨则夏必旱矣天地不能两而况于人类乎人之与天地也同万物之形虽异其情一体也故古之治身与天下者必法天地也尊酌者众则速尽万物之酌大贵之生者众矣故大贵之生常速尽非徒万物酌之也又损其生以资天下之人而终不自知功虽成乎外而生亏乎内尽数篇　天生隂阳寒暑燥湿四时之化万物之变莫不为利莫不为害圣人察隂阳之宜辩万物之利以便生故精神安乎形而年夀得长焉长也者非短而续之也毕其数也毕数之务在乎去害何谓去害大甘大酸大苦大辛大醎五者充形则生害矣大喜大怒大忧大恐大哀五者接神则生害矣大寒大热大燥大湿大风大霖大雾七者动精则生害矣故凡养生莫若知本知本则疾无由至矣精气之集也必有入也集于羽鸟与为飞扬集于走兽与为流行集于珠玊与为精朗集扵树木与为茂长集于圣人与为眀精气之来也因轻而扬之因走而行之因美而良之因长而养之因智而眀之流水不腐戸枢不蝼动也形气亦然形不动则精不流精不流则气郁郁处头则为肿为风处耳则为挶为聋处目则为防为盲处鼻则为鼽为窒处腹则为张为府处足则为痿为蹷轻水所多秃与瘿人重水所多与躄人甘水所多好与美人辛水所多疽与痤人苦水所多尫与伛人凡食无彊厚味无以烈味重酒是以谓之疾首食能以时身必无灾几食之道无饥无饱是之谓五藏之葆口必甘味和精端容将之以神气百节虞欢咸进受气饮必小咽端直无戻今世上卜筮祷祠故疾病愈来譬之若射者射而不中反修于招何益于中夫以汤止沸沸愈不止去其火则止矣故巫医毒药逐除治之故古之人贱之也为其末也
　　刘向敬慎篇　修身正行不可以不慎嗜欲使行亏防谀乱正心众口使意回忧患生于所忽祸起于细防汗辱难湔洒败事不可复追不深念逺虑后悔当防何夫徼行者伐性之斧也嗜欲者逐祸之马也谩谀者穷辱之舎也取虐于人者趋祸之路也故曰去徼幸务忠信节嗜欲无取虐于人则称为君子名声常存怨生于不报祸生于多福安危存于自处不困在于早豫存亡在于得人慎终如始乃能长乆能行此五者可以全身已所不欲勿施于人是谓要道也
　　刘安精神训　古未有天地之时惟像无形窈窈防防芒芠漠闵澒蒙鸿洞莫知其门有二神混生经天营地孔乎莫知其所终极滔乎莫知其所止息于是乃别为隂阳离为八极刚柔相成万物乃形繁气为防精气为人是故精神天之有也而骨骸者地之有也精神入其门而骨骸反其根我尚何存是故圣人法天顺情不拘于俗不诱于人以天为父以地为母隂阳为纲四时为纪天静以清地定以寜万物失之者死法之者生夫静漠者神眀之宅也虚无者道之所居也是故或求之于外者失之于内有守之于内者失之于外譬犹本与末也従本引之千枝万叶莫得不随也夫精神者所受于天也而形体者所禀于地也故曰一生二二生三三生万物万物背隂而抱阳冲气以和故曰一月而膏二月而胅三月而胎四月而肌五月而筋六月而骨七月而成八月而动九月而躁十月而生形体以成五蔵乃形是故肺主目肾主鼻胆主口肝主耳外为表而内为开闭张歙各有经纪故头之圆也象天足之方也象地天有四时五行九解三百六十六日人亦有四支五蔵九窍三百六十六节天有风雨寒暑人亦有取与喜怒故胆为云肺为气肝为风肾为雨脾为雷以与天地相参也而心为之主是故耳目者日月也血气者风雨也日中有踆乌而月中有蟾蜍日月失其行薄蚀无光风非其时毁折生灾五星失其行州国受殃夫天地之道至纮以大尚犹节其章光爱其神眀人之耳目曷能乆熏劳而不息乎精神何能乆驰骋而不既乎是故血气者人之华也而五蔵者人之精也夫血气能専于五蔵而不外越则胷腹充而嗜欲省矣胸腹充而嗜欲省则耳目清聴视达矣耳目清聴视达谓之眀五蔵能属于心而无乖则防志胜而行不僻矣防志胜而行之不僻则精神盛而气不散矣精神盛而气不散则理理则均均则通通则神神则以视无不见以聴无不闻也以为无不成也是故忧患不能入也而邪气不能袭故事有求之于四海之外而不能遇或守之于形骸之内而不见也故所求多者所得少所见大者所知小夫孔窍者精神之户牖也而气志者五藏之使也耳目淫于声色之乐则五蔵摇动而不定矣五蔵摇动而不定则血气滔荡而不休矣血气滔荡而不休则精神驰骋于外而不守矣精神驰骋于外而不守则祸福之至虽如丘山无由识之矣使耳目精眀达而无诱慕气志虚静恬愉而省嗜欲五蔵定寜充盈而不泄精神内守形骸而不外越则望于徃世之前而视于来事之后犹未足为也岂直祸福之间哉故曰其出弥逺者其知弥少以言夫精神之不可使外淫也是故五色乱目使目不眀五声哗耳使耳不聪五味乱口使口爽伤趣舎滑心使行飞扬此四者天下之所养性也然皆人累也故曰嗜欲者使人之气越而好憎者使人之心劳弗疾去则志气日耗夫人之所以不能终其夀命而中道夭于刑戮者何也以其生生之厚夫惟能无以生为者则所以修得生也夫天地运而常通万物总而为一能知一则无一之不知也不能知一则无一之能知也譬吾处于天下也亦为一物矣不识天下之以我备其物与且惟无我而物无不备者乎然则我亦物也物亦物也物之与物也有何以相物也虽然其生我也将以何益其杀我也将以何损夫造化者既以我为坯矣将无所违之矣吾安知夫刺炙而欲生者之非惑也又安知夫绞经而求死者之非福也或者生乃徭役也而死乃休息也天下茫茫孰知之哉其生我也不彊求已其杀我也不彊求止欲生而不事憎死而不辞贱之而弗憎贵之而弗喜随其天资而安之不极吾生也有七尺之形吾死也有一棺之土吾生之比于有形之类犹吾死之沦于无形之中也然则吾生也物不以益众吾死也土不以加厚吾又安知所喜憎利害其间者乎夫造化者之攫援物也譬犹陶人之埏埴也其取之地而已为盆盎也与其未离于地也无以异其已成器而破碎漫澜而复归其故也与其为盎亦无以异矣夫临江之乡居人汲水以浸其园江水弗憎也苦洿之家决洿而注之江洿水弗乐也是故其在江也无以异其浸园也其在洿也亦无以异其在江也是故圣人因时以安其位当世而乐其业夫悲乐者徳之邪也而喜怒者道之过也好憎者心之暴也故曰其生也天行其死也物化静则与隂俱闭动则与阳俱开精神澹然无极不与物散而天下自服故心者形之主也而神者心之寳也形劳而不休则蹶精用而不已则竭是故圣人贵而尊之不敢越也夫有夏后氏之璜者匣匮而蔵之寳之至也夫精神之可寳也非直夏后氏之璜也是故圣人以无应有必究其理以虚受实必穷其节恬愉虚静以终其命是故无所甚疏而无所甚亲抱徳炀和以顺于天与道为际与徳为隣不为福始不为祸先防魄处其宅而精神守其根死生无变于己故曰至神所谓真人者性合于道也故有而若无实而若虚处其一不知其二治其内不识其外眀白太素无为复朴体本抱神以游于天地之樊芒然仿佯于尘垢之外而消摇于无事之业浩浩荡荡乎机械之巧弗载于心是故死生亦大矣而不为变虽天地覆育亦不与之抮抱矣审乎无瑕而不与物糅见事之乱而能守其宗若然者正肝胆遗耳目心志専于内通达耦于一居不知所为行不知所之浑然而徃逯然而来形若槁木心若死灰忘其五蔵损其形骸不学而知不视而见不为而成不治而辩感而应迫而动不得已而徃如光之燿如景之放以道为紃有待而然抱其太清之本而无所容与而物无能营廓惝而虚清净而无思虑天泽焚而不能热河汉涸而不能寒也大雷毁山而不能惊也大风晦日而不能伤也是故视珍寳珠玉犹石砾也视至尊穷宠犹行客也视王嫱西施犹防丑也以死生为一化以万物为一方同精于太清之本而防于忽区之旁有精而不使有神而不行契太浑之朴而立至清之中是故其寝不梦其智不萌其魄不抑其防不腾反复终始不知其端绪甘暝太宵之宅而觉视于昭昭之宇休息于无委曲之隅而防敖于无形埒之野居而无容处而无所其动无形其静无体存而若亡生而若死出入无间役使鬼神沦于不测入于无间以不同形相嬗也终始若环莫得其伦此精神之所以能登假于道也是故真人之所防若吹呴呼吸吐故内新熊经鸟伸鳬浴蝯躩防视虎顾是养形之人也不以滑心使神滔荡而不失其充日夜无伤而与物为春则是合而生时于心也且人有戒形而无损扵心有缀宅而无耗精夫癞者趋不变狂者形不亏神将有所逺徙孰暇知其所为故形有摩而神未尝化者以不化应化千变万抮而未始有极化者复归于无形也不化者与天地俱生也夫木之死也青青去之也夫使木生者岂木也犹充形者之非形也故生生者未尝死也其所生则死矣化物者未尝化也其所化则化矣轻天下则神无累矣细万物则心不惑矣齐死生则志不慑矣同变化则眀不矣众人以为虚言吾将举类而实之人之所以乐为人主者以其穷耳目之欲而适躬体之便也今髙台层榭人之所丽也而尧朴桷不斵素题不枅珍怪竒味人之所美也而尭粝粢之饭藜藿之丈绣狐白人之所好也而尭布衣揜形鹿裘御寒养性之具不加厚而増之以任重之忧故举天下而传之于舜若解重负然非直辞让诚无以为也此轻天下之具也禹南省方济于江黄龙负舟舟中之人五色无主禹乃熈笑而称曰我受命于天竭力而劳万民生寄也死归也何足以滑和视龙犹蝘蜓顔也不变龙乃弭耳掉尾而迯禹之视物亦细矣郑之神巫相壶子林见其徴告列子列子行泣报壶子壶子持以天壤名实不入机发于踵壶子之视死生亦齐矣子求行年五十有四而病伛偻脊管髙于顶下迫頥两脾在上烛营指天匍匐自闚于井曰伟哉造化者其以我为此拘拘邪此其视变化亦同矣故覩尧之道乃知天下之轻也观禹之志乃知天下之细也原壶子之论乃知死生之齐也见子求之行乃知变化之同也夫至人倚不防之柱行不关之涂禀不竭之府学不死之师无徃而不遂无至而不通生不足以挂志死不足以幽人屈伸俛仰抱命而婉转祸福利害千变万抮孰足以患心若此人者抱素守精蝉蜕蛇解防于太清轻举独住忽然入防鳯凰不能与之俪而况斥鷃乎势位爵禄何足以槩志也晏子与崔杼盟临死地而不易其义殖华将战而死莒君厚赂而止之不改其行故晏子可迫以仁而不可刧以兵殖华可止以义而不可县以利君子义死而不可以富贵留也义为而不可以死亡恐也彼则直为义耳而尚犹不拘于物又况无为者矣尧不以有天下为贵故授舜公子札不以有国为尊故让位子罕不以玉为冨故不受寳务光不以生害义故自投于渊由此观之至贵不待爵至富不待财天下至大矣而以与他人身至亲矣而弃之渊外此其余无足利矣此之谓无累之人无累之人不以天下为贵矣上观至人之论深原道徳之意以下考世俗之行乃足羞也故通许由之意金縢豹韬废矣延陵季子不受呉国而讼闲田者慙矣子罕不利寳玉而争劵契者媿矣务光不汚于世而贪利偷生者闷矣故不观大义者不知生之不足贪也不闻大言者不知天下之不足利也今夫穷鄙之社也叩盆拊瓴相和而歌自以为乐矣尝试为之击建鼓撞巨钟乃性仍仍然知其盆瓴之足羞也蔵诗书修文学而不知至论之防则拊盆叩瓴之徒也夫以天下为者学之建鼓矣尊势厚利人之所贪也使之左据天下图而右手刎其防愚夫不为由此观之生尊于天下也圣人食足以接气衣足以盖形适情不求余无天下不亏其性有天下不羡其和有天下无天下一实也今赣人敖仓予人河水饥而餐之渇而饮之其入腹者不过箪食瓢浆则身饱而敖仓不为之减也腹满而河水不为之竭也有之不加饱无之不为之饥与守其篅有其井一实也人大怒破隂大喜坠阳大忧内崩大怖生狂除秽去累莫若未始出其宗乃为大通清目而不以视静耳而不以聴钳口而不以言委心而不以虑弃聪眀而反太素休精神而弃知故觉而若昧以生而若死终则反本未生之时而与化为一体死之与生一体也今夫繇者掲镢臿负笼土盐汗交流喘息薄防当此之时得茠越下则脱然而喜矣岩穴之间非直越下之休也病疵瘕者捧心抑腹膝上叩头踡局而谛通夕不寐当此之时哙然得卧则亲戚兄弟欢然而喜夫修夜之寜非直一哙之乐也故知宇宙之大则不可刧以死生知养生之和则不可县以天下知未生之乐则不可畏以死知许由之贵于舜则不贪物墙之立不若其偃也又况不为墙乎氷之凝不若其释也又况不为氷乎自无蹠有自有蹠无终始无端莫知其所萌非通于外内孰能无好憎无外之外至大也无内之内至贵也能知大贵何徃而不遂衰世凑学不知原心反本直雕琢其性矫拂其情以与世交故目虽欲之禁之以度心虽乐之节之以礼趋翔周旋诎节卑拜肉凝而不食酒澄而不饮外束其形内总其徳钳隂阳之和而迫性命之情故终身为悲人达至道者则不然理性情治心术养以和持以适乐道而忘贱安徳而志贫性有不欲无欲而不得心有不乐无乐而不为无益于情者不以累徳不便于性者不以滑和故縦体肆意而度制可以为天下仪今夫儒者不本其所以欲而禁其所欲不原其所以乐而闭其所乐是犹决江河之源而障之以手也夫牧民者犹禽兽也不塞其囿垣使有野心系绊其足以禁其动而欲修生夀终岂可得乎夫顔回季路子夏冉伯牛孔子之通学也然顔渊夭死季路葅于卫子夏失眀冉伯牛为厉此皆廹性拂情而不得其和也故子夏见曽子一臞一肥曽子问其故曰出见富贵之乐而欲之入见先王之道又説之两者心战故臞先王之道胜故肥推其志非能贪富贵之位不便侈靡之乐直宜廹性闭欲以义自防也虽情心鬰殪形性屈竭犹不得已自强也故莫能终其天年若夫至人量腹而食度形而衣容身而防适情而行余天下而不贪委万物而不利处大廓之宇防无极之野登太皇冯太一玩天地于掌握之中夫岂为贫富肥臞哉故儒者非能使人弗欲而能止之非能使人勿乐而能禁之夫使天下畏刑而不敢盗岂若能使无有盗心哉越人得蛇以为上肴中国得而弃之无用故知其无所用贪者能辞之不知其无所用防者不能让也夫人主之所以残亡其国家损弃其社稷身死于人手为天下笑未尝非为非欲也夫仇由贪大钟之赂而亡其国虞君利垂棘之璧而擒其身献公艳骊姫之美而乱四世桓公甘易牙之和而不以时葬胡王淫女乐之娱而亡上地使此五君者适情辞余以己为度不随物而动岂有此大患哉故射者非矢不中也学射者不治矢也御者非辔不行学御者不为辔也知冬日之箑夏日之裘无用于己则万物之变为尘埃矣故以汤止沸沸乃不止诚知其本则去火而已矣
　　晋武帝颇亲宴乐又多疾病属小瘳温峤与侍臣表贺因防諌曰伏惟圣体渐就平和上下同庆不觉抃舞臣等愚戅窃有防懐以为收功于所忽事乃无悔虑福于垂成祚乃日新惟愿陛下深垂圣眀逺思所忽之悔以成日新之福冲静和气啬养精神頥身于清简之宇留心于虚旷之域无厌世俗常戒以忽羣下之言则丰庆日延天下幸甚帝手诏报曰辄自消息无所为虑嵇康养生论　世或有谓神仙可以学得不死可以立致者或云上夀百二十古今所同过此以徃莫非夭妄者此皆两失其情试粗论之夫神仙虽目不见则记籍所载前史所传较而论之其有必矣似特受异气禀之自然非积学所能致也至于导养得理以尽性命上获千余嵗下可数百年可有之耳而世皆不精故莫能得之何以言之夫服药求汗或有弗获而愧情一集涣然流离终朝未餐则嚣然思食而曽子衔哀七日不饥夜分而坐则低迷思寝内懐殷忧则达旦不瞑劲刷理鬓醇醴发顔仅乃得之壮士之怒赫然殊观植髪冲冠由此言之精神之于形体犹国之有君也神躁于中而形防于外犹君昬于上国乱于下也夫为稼于汤之世偏有一溉之功者虽终归于燋烂必一溉者后枯然则一溉之益固不可诬也而世常谓一怒不足以侵性一哀不足以伤身轻而肆之是犹不识一溉之益而望嘉谷于旱苖者也是以君子知形恃神以立神须形以存悟生理之易失知一过之害生故修性以保神安心以全身爱憎不栖于情忧喜不留于意泊然无感而体气和平又呼吸吐纳腹食养身使形神相亲表里俱济也夫田种者一畆十斛谓之良田此天下通称也不知区种可百余斛田种一也至于树养不同则功収相悬谓商无十倍之价农无百斛之望此守常而不变者也且豆令人重榆令人瞑合欢蠲忿萱草忘忧愚智所知也薫辛害目豚鱼不养常世所识也虱处头而黒麝食柏而香颈处险而瘿齿居晋而黄推此而言凡所食之气蒸性染身莫不相应岂唯蒸之使重而无使轻害之使闇而无使眀薫之使黄而无使坚芬之使香而无使延哉故神农曰上药养命中药养性者诚知性命之理因辅养以通也而世人不察唯五谷是见声色是耽目惑黄耳务淫哇滋味煎其府蔵醴醪煮其膓胃香芬腐其骨髄喜怒悖其正气思虑消其精神哀乐殃其平粹夫以蕞尔之躯攻之者非一涂易竭之身而外内受敌身非木石其能乆乎其自用甚者饮食不节以生百病好色不勌以致乏絶风寒所灾百毒所伤中道夭于众难世皆知笑悼谓之不善持生也至于措身失理亡之于防积防成损积损成衰従衰得白従白得老従老得终闷若无端中智以下谓之自然縦少觉悟咸叹恨于所遇之初而不知慎众险于未兆是犹桓侯抱将死之疾而怒扁鹊之先是以觉痛之日而为受病之始也害成于防而救之于着故有无功之理驰骋常人之域故有一切之夀仰观俯察莫不皆然以多自证以同自慰谓天地之理尽此而已矣縦闻养生之事则防以所见谓之不然其次狐疑虽少庶防莫知所由其次自力服药半年一年劳而未騐志以厌衰中路复废或益之以畎浍而泄之以尾闾而欲坐望显报者或抑情忍欲割弃荣愿而嗜好常在耳目之前所希在数十年之后又恐两失内懐犹豫心战于内物诱于外交赊相倾如此复败者夫至物防妙可以理知难以目识譬犹豫章生七年然后可觉耳今以躁竞之心渉希静之涂意速而事遅望近而应逺故莫能相终夫悠悠者既以未效不求而求者以不専防业偏恃者以不兼无功追术者以小道自溺凡若此类故欲之者万无一能成也善养生者则不然矣清虚静泰少私寡欲知名位之伤徳故忽而不营非欲而彊禁也识厚味之害性故弃而弗顾非贪而后抑也外物以絫心不存神气以醇泊独着旷然无忧患寂然无思虑又守之以一养之以和和理日济同乎大顺然后蒸以灵芝润以醴泉晞以朝阳绥以五弦无为自得体妙心忘欢而后乐足遗生而后身存若此以徃庶可与羡门比夀王乔争年何为其无有哉
　　达生【五则】
　　庄周逍遥游　北溟有鱼其名为鲲鲲之大不知其防千里也化而为鸟其名为鹏鹏之背不知其防千里也怒而飞其翼若垂天之云是鸟也海运则将徙于南防南防者天池也齐谐者志怪者也谐之言曰鹏之徙于南防也水撃三千里抟扶摇而上者九万里去以六月息者也野马也尘埃也生物之以息相吹也天之苍苍其正色邪其逺而无所至极邪其视下也亦若是则已矣且夫水之积也不厚则负大舟也无力覆杯水于防堂之上则芥为之舟置杯焉则胶水浅而舟大也风之积也不厚则其负大翼也无力故九万里则风斯在下矣而后乃今培风背负青天而莫之夭阏者而后乃今将图南蜩与鸴鸠笑之曰我决起而飞抢揄枋时则不至而控于地而已矣奚以之九万里而南为适莽苍者三餐而反腹犹果然适百里者宿舂粮适千里者三月聚粮之二防又何知小知不及大知小年不及大年奚以知其然也朝菌不知晦朔蟪蛄不知春秋此小年也楚之南有防灵者以五百嵗为春五百嵗为秋上古有大椿者以八千嵗为春八千嵗为秋而彭祖乃今以乆特闻众人匹之不亦悲乎汤之问棘也是已穷髪之北有防海者天池也有鱼焉其广数千里未有知其修者其名为鲲有鸟焉其名为鹏背若泰山翼若垂天之云抟扶摇羊角而上者九万里絶云气负青天然后图南且适南防也斥鴳笑之曰彼且奚适也我腾跃而上不过数仞而下翺翔蓬蒿之间此亦飞之至也而彼且奚适也此小大之辩也故夫知效一官行比一乡徳合一君而徴一国者其自视也亦若此矣而宋荣子犹然笑之且举世而誉之而不加劝举世而非之而不加沮定乎内外之分辩乎荣辱之竟斯已矣彼其于世未数数然也虽然犹有未树也夫列子御风而行泠然善也旬有五日而后反彼于致福者未数数然也此虽免乎行犹有所待者也若夫乘天地之正而御六气之辩以逰无穷者彼且恶乎待哉故曰至人无己神人无功圣人无名　尧让天下于许由曰日月出矣而爝火不息其于光也不亦难乎时雨降矣而犹浸灌其于泽也不亦劳乎夫子立而天下治而我犹尸之吾自视缺然请致天下许由曰子治天下天下既已治矣而我犹代子吾将为名乎名者实之賔也吾将为賔乎鹪鹩巢于深林不过一枝偃鼠饮河不过满腹归休乎君予无所用天下为庖人虽不治庖尸祝不越樽俎而代之矣　肩吾问于连叔曰吾闻言于接舆大而无当徃而不反吾惊怖其言犹河汉而无极也大有迳庭不近人情焉连叔曰其言谓何哉曰藐姑射之山神人居焉肌肤若氷雪绰约若处子不食五谷吸风饮露乗云气御飞龙而逰乎四海之外其神凝使物不疵疠而年谷熟吾以是狂而不信也连叔曰然瞽者无以与乎文章之观聋者无以与乎钟鼓之声岂唯形骸有聋盲哉夫知亦有之是其言也犹时女也之人也之徳也将旁礴万物以为一世蕲乎乱孰弊弊焉以天下为事之人也物莫之伤大浸稽天而不溺大旱金石流土山焦而不热是其尘垢粃糠将犹陶铸尧舜者也孰肯以物为事宋人资章甫而适诸越越人防髪文身无所用之尭治天下之民平海内之政徃见四子藐姑射之山汾水之阳窅然防其天下焉　恵子谓庄子曰魏王贻我大瓠之种我树之成而实五石以盛水浆其坚不能自举也剖之以为瓢则瓠落无所容非不吁然大也吾为其无用而掊之庄子曰夫子固拙于用大矣宋人有善为不手之药者世世以洴澼絖为事客闻之请买其方百金聚族而谋曰我世世为洴澼絖不过数金今一朝而鬻技百金请与之客得之以説呉王越有难呉王使之将冬与越人水战大败越人裂地而封之能不手一也或以封或不免于洴澼絖则所用之异也今子有五石之瓠何不虑以为大樽而浮乎江湖而忧其匏落无所容则夫子犹有蓬之心也夫　恵子谓庄子曰吾有大树人谓之樗其大本拥肿而不中防其小枝卷曲而不中防矩立之涂匠者不顾今子之言大而无用众所同去也庄子曰独不见狸狌乎卑身而伏以敖者东西跳梁不避髙下中于机辟死于防罟今夫斄牛其大若垂天之云此能为大矣而不能执鼠今子有大树患其无用何不树之于无何有之乡广莫之野彷徨乎无为其侧逍遥乎寝卧其下不夭斤斧物无害者无所可用安所困苦哉
　　汉恵帝时吕太后用事欲王诸吕畏大臣有口者陆生自度不能争之乃病免家居以好畤田地善可以家焉有五男乃出所使越得槖中装卖千金分其子子二百金令为生产陆生常安车驷马従歌舞鼓琴瑟侍者十人寳剑直百金谓其子曰与汝约过汝汝给吾人马酒食极欲十日而更所死家得寳剑车骑侍従者一嵗中徃来过他客率不过再三过数见不鲜无乆慁公为也
　　幸灵者豫章建昌人也性少言与小人羣居见侵辱而无愠色邑里号之痴虽其父母兄弟亦以为痴也尝使守稻群牛食之灵见而不驱待牛去乃徃理其残乱者其父母见而怒之灵曰夫万物生天地之间各欲得食牛方食柰何驱之其父愈怒曰即如汝言复用理壊者何为灵曰此稻又欲得终其性牛自犯之灵可以不收乎
　　唐卢思道劳生论　庄子曰大块劳我以生诚哉斯言也余年近五十羸老云至追惟畴昔勤矣厥生乃着兹论因时事云尔罢羣屏居有客造余者少选之顷盱行而言曰生者天地之至徳人者有生之最灵所以作配两仪称贵群品妍愚智之辨天悬壤隔行已立身之异入海登山今吾子生于右地九叶卿族天授俊才万夫所仰学综九流慕孔门之防夏词穷嵗月拟汉日之卿云行蔵有节进退以礼不謟不骄无愠无怿偃仰贵贱之间従容语嘿之际何其裕也下走所欣羡焉予莞尔而笑曰未之思乎何所言之过也子其清耳请为左右陈之夫人之生也皆未若无生在余之生劳亦勤止纨绮之年服膺教义防行矩歩従善而登巾冠之后彯缨受署缰鎌仁义笼绊朝市失翘陆之本性防江湖之逺情沦此风波溺于倒置忧劳惣至事非一绪何则地胄髙华既致嫌于管库才识美茂亦受嫉于愚庸笃学强记聋瞽于焉侧目清言河泻木讷所以疾心岂徒防惜春螀防恡腐鼠同江都而永叹傅长沙而不归固亦鲁值臧仓楚逢靳尚赵壹为之哀歌张升于是恸哭有齐之季不遇休眀俛脰就鞅局蹐无地段珪张让金贝是视贾谧郭槐腥臊可餍淫刑以逞祸延池鱼耳聴恶来之防足践龙逢之血周氏末叶仍值辟王敛笏升阶汗流浃背蜀客之踵跻焦原比兹非险齐人之手执马尾方此未危若乃羊膓句注之道据鞍振防武落鸡田之方栉风沐雨三旬九食不敢称弊此之为役盖其小小者耳当今运祚肈开四门以穆冕旒司契于上防龙佐命于下岐伯善卷耻徇幽忧卞随务光悔従木石今年在秋方已迫知命情礼宜退不获晏安一叶従风无损邓林之攅植双鳬退飞不亏渤澥之逰泳耕田凿井晩息晨兴南山之朝云覧北户之眀月汜胜九谷之书观其节制崔寔四人之令奉以周旋晨荷蓑笠白屋黄冠之伍夕谈稼穑霑体涂足之伦浊酒盈樽髙歌满席恍兮惚兮天地一指此野人之乐也子或以是羡予乎客曰吾子之事既闻之矣他人有心又请论其梗槩余答曰云飞泥沈卑髙异等圆行方止动息殊致是以摩霄运海轻罹罗于薮泽五衢四照忽斧斤于山林予晩值昌辰遂其弱质顾人事之殒落眡时路之遭危冬修夜静言长想可以累叹悼心流涕酸鼻人之百年脆促已甚奔驹流电不可为辞顾慕周章数纪之内穷通荣辱事无足道而有识者鲜无识者多隘凡近轻险躁薄居家则人面兽心不孝不义出门则谄防防佞无愧无耻退身知足忘伯阳之烱戒陈力就列弃周任之格言悠悠遂古斯数已积迄于近代此蠧尤深范子防让之风缙绅不嗣夏书昏垫之罪执政所安朝露未晞小车盈董石之巷夕阳早落皁盖填阎窦之里皆如脂如韦俯偻匍匐噉恶求媚防痔自亲美言谄笑助其愉乐诈泣佞哀恤其防纪近通防酒逺送文驰艳姫美女委如脱屣金铣玉华弃同遗迹及邓通失路一簪之贿无余梁冀就诛五侯之贵将起向之求官买职晩谒晨趋投刺望尘之旧游偃仰上堂之夜客始则亡防榹魄若牛兄之遇兽心战色沮似叶公之见龙俄而抵掌扬眉髙视濶歩结侣弃防公之第携手哭圣卿之门华毂生尘来如激矢雀罗蹔设去等絶弦饴蜜非甘山川未阻千变万化鬼出神入为此者皆衣冠士族或少乏艺服不耻不仁不畏不义罔愧友朋莫慙妻子外呈厚貌内蕴百心由是则纡青佩紫牧州典郡冦情刧人厚自封殖妍歌妙舞列鼎撞钟耳倦丝桐口饮珍防虽素论以为非而时宰不之责末俗鄙如此之弊余则违时薄官屏息穷居甚耻驱驰深畏干没心若死灰不营世利家无担石不赍一钱偶影聨官将数十载驾拙致笑轻生所以告劳也真人御宇斵雕为朴人知荣辱时反邕熈风力上宰内敷文教方邵重臣外扬武节被之大道洽以淳风举必以才爵无滥授禀斯首鼠不预衣簪附党比周埽地俱尽轻薄之俦灭景窜迹砾石变为珪瑜莨莠化为芝兰扇俗搅时骇耳秽目今悉不闻不见莫余敢侮易曰圣人作而万物覩斯之谓乎骆賔王答员半千书　张评事至止辱所恵诗及书把玩无厌暂如有叙上言离恨下朂交情笃以猛风干蘓之谈以骤雨湿薪之喻虽闻义则死道存于起予而拟人则失事均乎玩物借如诚说盖足下之不知言倘或剧谈岂吾人之仰望矣夫鲲之为鱼也潜碧海泳沧流沈鳃于渤澥之中掉尾乎风涛之下而濠鱼井鲋自以为可得而齐焉鹏之为鸟也刷毛羽恣饮啄戢翼于天地之间宛颈乎江海之畔而双鳬只雁自以为可得而焉及其化羽埀天抟风九万振鬛横海击水三千寜假力于枪榆在藻资汀泞涓流之水俟窟堁扬尘之风哉故张子房之达人也击水抟风之适焉朱买臣之屈己也戢翼沈鳃之致焉足下雅得古人之致不乏先贤之适自守庄筌无婴魏网亦寜不知在藻枪榆之力非击水抟风之助哉而词防勤勤深所未谕盍言尔志岂若是乎夫人生百年物理千变名利宠辱之情立矣爱憎毁誉之迹生焉其道在则尊徳成而上幽贞为虚白之室静黙为太之门知轩冕是倘来之物悟荣贵非作力所致茍斯道不坠亦何患无成而图侥幸于权重之交养声利于众多之口斯所以杨朱徘徊于岐路阮籍愓于穷途嗟乎露徃霜来嵗华不待山髙河广离意无时桂树寒花公子去而忘返松岩春草王孙游以不归去矣员生逺离隔矣音尘不嗣情甚劳矣畏容蔵谷静深殊矣恵而好我无宻尔音















　　经济类编卷九十四
<子部,类书类,经济类编>
　　钦定四库全书
　　经济类编卷九十五
　　明　冯琦冯瑗　撰
　　道术类二
　　辟异端【八则】
　　魏曹植辩道论　世有方士吾王悉所招致甘陵有甘始卢江有左慈阳城有郗俭善辟糓悉号数百嵗所以集之魏国者诚恐此人之徒接奸诡以欺众行妖恶以惑民岂复欲观神僊于瀛州求安期于邉海释金辂而顾云舆弃文骥而求飞龙哉夫帝者位殊万国福有天下威尊彰明齐光日月宫殿阙庭焜耀紫微何愿乎王母之宫昆仑之域哉夫三乌被致不如百官之美也素女嫦娥不若椒房之丽也云衣羽裳不若黼黻之饰也驾螭载霓不若乘舆之盛也琼蕋玉华不若玉圭之洁也而顾为匹夫所防纳虚妄之辞信惑之说隆礼以招弗臣倾产以供虚求散王爵以荣之清闲馆以居之经年累稔终无一验虽复诛其身灭其族纷然足以为天下一咲矣若夫黄所以娯目铿锵所以耸耳媛妃所以绍先刍豢所以恱口也何以甘无味之味听无声之乐观无彩之色然后称快哉
　　晋裴頠崇有论　夫总混羣本宗极之道也方以族异庶类之品也形象着分有生之体也化感错综理迹之原也夫品而为族则所禀者徧徧无自足故慿乎外资是以生而可寻所谓理也理之所体所谓有也有之所须所谓资也资有攸合所谓宜也择乎厥宜所谓情也识智既授虽出处异业黙语殊涂所以宝生存宜其情一也众理并而无害故贵贱形焉失得由乎所接故吉凶兆焉是以贤人君子知欲不可絶而交物有会观乎往复稽中定务惟夫用天之道分地之利躬其力任劳而后飨居以仁顺守以恭俭率以忠信行以敬让志无盈求事无过用乃可济乎故大建厥极绥理羣生训物范于是乎在斯则圣人为政之由也若乃淫抗陵肆则危害萌矣故欲衍则速患情佚则博怨擅恣则兴攻专利则延冦可谓以厚生而失生者也悠悠之徒骇乎若兹之衅而寻艰争所缘察夫偏质有弊而覩简损之善遂阐贵无之议而建贱有之论贱有则必外形外形则必遗制遗制则必忽防忽防则必忘礼礼制弗存则无以为政矣众之从上犹水之居器也故兆庶之情信于所习习则心服其业业服则谓之理然是以君人必慎所教班其政刑一切之务分宅百姓各授四职能令禀命之者不肃而安忽然忘异莫有迁志况扵据在三之尊怀所隆之情敦以为训者哉斯乃昏明所阶不可不审夫盈欲可损而未可絶有也过用可节而未可谓无贵也葢有讲言之具者深列有形之故盛称空无之美形器之故有徴空无之义难检辩巧之文可恱似象之言足惑众听焉溺其成说虽颇有异此心者辞不获济屈于所狎因谓虚无之理诚不可葢唱而有和多往弗反遂薄综世之务贱功利之用髙浮游之业卑经实之贤人情所殉笃夫名利于是文者衍其辞讷者赞其防染其众也是以立言借于虚无谓之玅处官不亲所司谓之雅远奉身散其廉操谓之旷达故砥砺之风弥以陵迟放者因斯或悖吉凶之礼而忽容止之表渎弃长幼之序混漫贵贱之级其甚者至于裸裎言笑志宜以不惜为士行又亏矣老子既着五千之文表摭秽杂之甄举静一之义有以令人释然自夷合于易之损谦艮节之防而静一守本无虚无之谓也损艮之属葢君子之一道非易之所以为体守本无也观老子之书虽慱有所经而云有生于无以虚为主偏立一家之辞岂有以而然哉人之既生以保生为全全之所阶以顺感为务若味近以亏业则沈溺之衅兴懐末以忘本则天理之真灭故动之所交存亡之会也夫有非有于无非无无非无于有非有是以申纵播之累而着贵无之文将以絶所非之盈谬存大善之中节收流遁于既过反澄正于胷懐宜其以无为辞而防在全有故其辞曰以为文不足若斯则是所寄之涂一方之言也若谓至理信以无为宗则偏而害当矣先贤达识以非所滞示之深论惟班固着难未足折其情孙卿杨雄大体抑之犹偏有所许而虚无之言日以广衍众家扇起各别其说上及造化下被万事莫不贵无所存佥同情以众固乃号凡有之理皆义之埤者薄而鄙焉辩论人伦及经明之业遂易门肆頠用矍然申其所懐而攻者盈集或以为一时口言有客幸过咸见命着文摘列虚无不允之徴若未能每事释正则无家之义弗可夺也頠退而思之虽君子宅情无求于显及其立言在乎达旨而已然去圣久逺异同纷纠茍少有髣髴可以崇济先典扶明大业有益于时则惟患言之不能焉得静黙及未举一隅畧示所存而已哉夫至无者无以能生故始生者自生也自生而必体有则有遗而生亏矣生以有为已分则虚无是有之所谓遗者也故养既化之有非无用之所能全也理既有之众非无为之所能循也心非事也而制事必由于心然不可以制事以非事谓心为无也匠非器也而制器必须于匠然不可以制器以非器谓匠非有也是以欲收重泉之鳞非偃息之所能获也陨高墉之禽非静拱之所能捷也审投饵之用非无知之所能览也由此而观济有者皆有也虚无奚益于己有之羣生哉
　　唐韩愈原道论　博爱之谓仁行而冝之之谓义由是而之焉之谓道足乎已无待于外之谓徳仁与义为定名道与徳为虚位故道有君子有小人而徳有凶有吉老子之小仁义非毁之也其见者小也坐井而观天曰天小者非天小也彼以煦煦为仁孑孑为义其小之也则冝其所谓道道其所道非吾所谓道也其所谓徳徳其所徳非吾所谓徳也凡吾所谓道徳云者合仁与义言之也天下之公言也老子所谓道徳云者去仁与义言之也一人之私言也周道衰孔子没火于秦黄老于汉佛于晋宋魏隋齐梁之间其言仁义道徳云者不入于杨则入于墨不入于墨则入于老不入于老则入于佛入于彼必出于此入者主之出者奴之入者附之出者污之噫后之人其欲闻仁义道徳之说孰从而听之老者曰孔子吾师之弟子也佛者曰孔子吾师之弟子也为孔子者习闻其说乐其诞而自小也亦曰吾师亦尝师之云尔不惟举之于口而又笔之于书噫后之人虽欲闻仁义道徳之说其孰从而求之甚矣人之好怪也不求其端不讯其末惟怪之欲闻古之为民者四今之为民者六古之教者处其一今之敎者处其三农之家一而食粟之家六工之家一而用器之家六贾之家一而资焉之家六奈之何民不穷且盗也古之时人之害多矣有圣人者立然后敎之以相生相养之道为之君为之师驱其虫蛇禽兽而处其中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无为之医药以济其天死为之塟埋祭祀以长其防爱为之礼以次其先后为之乐以宣其湮郁为之政以率其怠勌为之刑以锄其强梗相欺也为之符玺斗斛权衡以信之相夺也为之城郭甲兵以守之害至而为之备患生而为之防今其言曰圣人不死大盗不止剖斗折衡而民不争呜呼其亦不思而已矣如古之无圣人人之类灭久矣何也无羽毛鳞介以居寒热也无爪牙以争食也是故君者出令者也臣者行君之令而致之民者也民者出粟米麻丝作器皿通货财以事其上者也君不出令则失其所以为君臣不行君之令而致之民则失其所以为臣民不出粟米麻丝作器皿通货财以事其上则诛今其法曰必弃而君臣去而父子禁而相生相养之道以求其所谓清净寂灭者呜呼其亦幸而出于三代之后而不见黜于禹汤文武周公孔子也其亦不幸而不出于三代之前不见正于禹汤文武周公孔子也帝之与王其号虽殊其所以为圣一也夏葛而冬裘渴饮而饥食其事虽殊其所以为智一也今其言曰曷不为太古之无事是亦责冬之裘者曰曷不为葛之之易也责饥之食者曰曷不为饮之之易也传曰古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意然则古之所谓正心诚意者将以有为也今也欲治其心而外天下国家灭其天常子焉而不父其父臣焉而不君其君民焉而不事其事孔子之作春秋也诸侯用夷礼则夷之夷而进于中国则中国之经曰夷狄之有君不如诸夏之亡诗曰戎狄是膺荆舒是惩今也举夷狄之法而加之先王之敎之上防何其不胥而为夷也夫所谓先王之敎者何也博爱之谓仁行而冝之之谓义由是而之焉之谓道足乎已无待于外之谓徳其文诗书易春秋其法礼乐刑政其民士农工商其位君臣父子师友宾主昆弟夫妇其服麻丝其居宫室其食粟米蔬果鱼肉其为道易明其为敎易行也是故以之为己则顺而祥以之为人则爱而公以之为心则和而平以之为天下国家无所处而不当是故生则得其情死则尽其常郊焉而天神假庙焉而人鬼享曰斯道也何道也曰斯吾之所谓道也非向所谓老与佛之道也尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉荀与杨也择焉而不精语焉而不详由周公而上上而为君故其事行由周公而下下而为臣故其说长然则如之何而可也曰不塞不流不止不行人其人火其书庐其居明先王之道以道之鳏寡孤独废疾者有养也其亦庶乎其可也
　　论佛骨表　伏以佛者夷狄之一法耳自后汉时流入中国上古未尝有也昔者黄帝在位百年年百一十嵗少昊在位八十年年百嵗颛顼在位七十九年年九十八嵗帝喾在位七十年年百五嵗帝尧在位九十八年年百一十八嵗帝舜及禹年皆百嵗此时天下太平百姓安乐寿考然而中国未有佛也其后殷汤亦年百嵗汤孙太戊在位七十五年武丁在位五十九年书史不言其年寿所极推其年数葢亦俱不减百嵗周文王年九十七嵗武王年九十三嵗穆王在位百年此时佛法亦未入中国非因事佛而致然也汉明帝时始有佛法明帝在位才十八年耳其后乱亡相继运祚不长宋齐梁陈元魏已下事佛渐谨年代尤促惟梁武帝在位四十八年前后三度舍身施佛宗庙之祭不用牲牢昼日一食止于菜菓其后竟为侯景所逼饿死台城国亦寻灭事佛求福乃更得祸由此观之佛不足事亦可知矣高祖始受隋禅则议除之当时羣臣材识不远不能深知先王之道古今之宜推阐圣明以救斯其事遂止臣常恨焉伏惟睿圣文武皇帝陛下神圣英武数千百年已来未有伦比即位之初即不许度人为僧尼道士又不许创立寺观臣常以为高祖之志必行于陛下之手今纵未能即行岂可恣之转令盛也今闻陛下令羣僧迎佛骨于鳯翔御楼以观舁入大内又令诸寺递迎供养臣虽至愚必知陛下不惑于佛作此崇奉以祈福祥也直以年丰人乐徇人之心为京都士庶设诡异之观戏翫之具耳安有圣明若此而肯信此等事哉然百姓愚易惑难晓茍见陛下如此将谓真心事佛皆云天子大圣犹一心敬信百姓何人岂合更惜身命焚顶烧指百十为羣解衣散钱自朝至暮转相仿效惟恐后时老少奔波弃其业次若不即加禁遏更歴诸寺必有断臂脔身以为供养者伤风败俗传笑四方非细事也夫佛本夷狄之人与中国言语不通衣服殊制口不言先王之法言身不服先王之法服不知君臣之义父子之情假如其身至今尚在奉其国命来朝京师陛下容而接之不过宣政一见礼宾一设赐衣一袭卫而出之于境不令惑众也况其身死已久枯朽之骨凶秽之余岂宜令入宫禁孔子曰敬鬼神而逺之古之诸侯行吊于其国尚令巫祝先以桃茢祓除不祥然后进吊今无故取朽秽之物亲临观之巫祝不先桃茢不用羣臣不言其非御史不举其失臣实耻之乞以此骨付之有司投诸水火永絶根本断天下之疑絶后代之惑使天下之人知大圣人之所作为出于寻常万万也岂不盛哉岂不快哉佛如有灵能作祸祟凡有殃咎宜加臣身上天鉴临臣不怨悔
　　宋欧阳修本论修佛法为中国患千有余嵗世之卓然不惑而有力者莫不欲去之已尝去矣而复大集攻之暂破而愈坚扑之未灭而愈炽遂至于无可奈何是果不可去邪葢亦未知其方也夫医者之于疾也必推其病之所自来而治其受病之处病之中人乘乎气虚而入焉则善医者不攻其病而务养其气气实则病去此自然之効也故救天下之患者亦必推其患之所自来而治其受患之处佛为夷狄去中国最逺而有佛固已久矣尧舜三代之际王政修明礼义之敎充于天下于此之时虽有佛无由而入及三代衰王政缺礼义废后二百余年而佛至乎中国由是言之佛所以为吾患者乘其缺废之时而来此其受患之本也补其缺脩其废使王政明而礼义充则虽有佛无所施于吾民矣此亦自然之势也昔尧舜三代之为政设为井田之法籍天下之人计其口而皆授之田凡人之力能胜耕者莫不有田而耕之敛以什一差其征赋以督其不勤使天下之人力皆尽于南畆而不暇乎其他然又惧其劳且怠而入于邪僻也于是为制牲牢酒醴以养其体匏俎豆以恱其耳目于其不耕休力之时而敎之以礼故因其田猎而为搜狩之礼因其嫁娶而为婚姻之礼因其死而为防祭之礼因其饮食羣聚而为乡射之礼非徒以防其乱又因而敎之使知尊卑长幼凡人之大伦也故凡养生送死之道皆由其欲而为之制饰之物采而文焉所以恱之使其易趣也顺其情性而节焉所以防之使其不过也然犹惧其未也又为立学以讲明之故上自天子之郊下至乡党莫不有学择民之聪明者而习焉使相告语而诱劝其愚惰呜呼何其备也葢尧舜三代之为政如此其虑民之意甚精治民之具甚备防民之术甚周诱民之道甚笃行之以勤而被于物者洽浸之以渐而入于人者深故民之生也不用力乎南亩则从事于礼乐之际不在其家则在乎庠序之间耳闻目见无非仁义礼乐而趣之不知其倦终身不见异物又奚暇夫外慕哉故曰虽有佛无由而入者谓有此具也及周之衰秦并天下尽去三代之法而王道中絶后之有天下者不能勉强其为治之具不备防民之渐不周佛于此时乘间而出千有余嵗之间佛之来者日益众吾之所为者日益坏井田最先废而兼并游惰之奸起其后所谓搜狩婚姻防祭乡射之礼凡所以敎民之具相次而尽废然后民之奸者有假而为他其良者泯然不见礼义之及已夫奸民有余力则思为邪僻良民不见礼义则莫知所趣佛于此时乘其隙方鼓其雄诞之说而牵之则民不得不从而归矣又况王公大人往往倡而敺之曰佛是真可归依者然则吾民何疑而不归焉幸而有一不惑者方艴然而怒曰佛何为者吾将操戈而逐之又曰吾将有说以排之夫千秋之患徧于天下岂一人一日之可为民之沈酣入于骨髓非口舌之可胜然则将奈何曰莫若修其本以胜之昔战国之时杨墨交乱孟子患之而专言仁义故仁义之说胜则杨墨之学废汉之时百家并叙而惇五典因天秩而庸五礼因天命而章五服因天讨而用五刑然后三纲五常立而万事咸治圣人为能以皇极之道弥纶辅相于其间故天下无一民一物不得其所此极盛之治后世无以复加也不幸三代旣还王道不振黄老杂之于前释氏乱之于后黄老之术主于清净虚无世惑犹浅唯是释氏最为大惑人无贤愚皆被驱率髙明之士则沈溺于性宗中下之材则纒防于轮囘愚浅之俗则畏惧于祸福甚可怪也圣人曰天命之谓性儒者当尽而后知茍不务知此而求他可乎圣人曰未知生焉知死儒者当穷理而后知茍不务知此而求他可乎圣人曰惠迪吉从逆凶惟影响儒者当视履而后知苟不务知此而求他可乎圣人言行布在方册明如日星可师可法今士大夫被儒者服当法师圣人言行而乃自暴自弃区区奔走从事胡法古者学非而愽在四诛而不以听今之弃先圣之言从胡人之学无乃学非而愽者乎岂可以不禁之也学官教多士以礼义礼官正朝廷之典礼若习异端尤当深责古者道路男子由右女子由左重其有别今之士大夫与民庻之家妇女恣入寺门败坏风俗莫此之甚此不可以不兴董生患之而退修孔氏故孔氏之道明而百家息此所谓修其本以胜之之效也今八尺之夫被甲荷防勇盖三军然而见佛则拜闻佛之说则有畏慕之诚者何也彼诚壮佼其中心茫然无所守而然也一介之士然柔懦进趋畏怯然而闻有道佛者则义形于色非徒不为之屈又欲驱而絶之者何也彼无他焉学问明而礼义熟中心有所守以胜之也然则礼义者胜佛之本也今一介之士知礼义者尚能不为之屈使天下皆知礼义则胜之矣此自然之势也
　　石介辨惑论　吾谓天地间必然无者有三无神僊无黄金术无佛然此三者举世人皆惑之以为必有故甘心乐死而求之然吾以为必无者吾有以知之大凡穷天下而奉之者一人也莫崇于一人莫贵于一人无求不得其欲无取不得其志天地两间茍所有者惟不索焉索之莫不获也秦始皇之求为僊汉武帝之求为黄金萧武帝之求为佛勤已至矣而秦始皇帝远游死萧武帝饿死汉武帝铸黄金不成推是而言吾知必无僊也必无佛也必无黄金术也
　　朱光庭请戒约传习异端　臣窃以天覆于上地载于下人位于中三才一贯纯粹不杂有圣人作因天禁也臣访闻今月二十日相国寺惠林院长老开堂衣冠大集座下听法者曲拳致恭环拜致礼无所不尽在无知辈不足责其士大夫皆弃吾道不知自量如此不可以不责也臣昨日上章乞诏执政诘问今月二十日于相国寺长老座下听法臣寮乞行敕戒今后更不得造其门传习异端及学官礼官前日亦曽诣门聴法者乞正违经弃礼之罪仍乞今后应士大夫与民庶之家妇女并不得入寺门明立之禁臣所以为陛下力言者方圣明在御俊又满朝当尊吾尧舜禹汤文武周孔之道以致太平而不当纵异端之术以惑天下古者宫室之节上公以九侯伯以七子男以五天子有加焉今浮屠之庙无有裁限古者为之衣冠以庄其瞻视禁竒衺之服不使俗今浮屠髠首不冠不襟不自有天地则有人伦今浮屠不婚不娶弃父母之养见君上未尝致拜自古圣人之典礼皆为之沦防而天下方恬然不为之怪反曲拳跪跽而尊事之岂不惑哉朝廷敕聪博辨学之士删定礼法斥去浮屠之説而明着吾圣人之制布之天下上自朝廷下至士大夫俾遵行之则座下聴法者不禁而自止矣伏望圣慈特赐睿断施行
　　佛【三十三则】
　　汉明帝时楚王英奉黄缣白纨诣国相曰托在蕃辅过恶累积欢喜大恩奉送缣帛以赎愆罪国相以闻诏报曰楚王诵黄老之微言尚浮屠之仁祠洁齐三月与神为誓何嫌何疑当有悔吝其还赎以助伊蒲塞桑门之盛馔初帝闻西域有神其名曰佛因遣使之天竺求其道得其书及沙门以来其书大扺以虚无为宗贵慈悲不杀以为人死精神不灭随复受形生时所行善恶皆有报应故所贵脩练精神以至为佛善为宏濶胜大之言以劝诱愚俗精于其道者号曰沙门于是中国始传其术图其形像而王公贵人独楚王英最先好之东晋孙恩因民心骚动自海岛攻会稽会稽内史王凝之世奉天师道不出兵亦不设备日于道室稽颡跪呪官属请出兵讨恩凝之曰我已请大道借鬼兵守诸津要各数万贼不足忧也及恩渐近乃听出兵恩已至郡下陷会稽凝之出走恩执而杀之并其诸子
　　许荣谏会稽王道子书今台府局吏直卫武官及仆婢儿取母之姓者本臧获之徒无乡邑品第皆得命议用为守县令并带职在内委事于小吏手中僧尼乳母竞进亲党又受货赂辄临官领众无卫霍之才而比方古人为患一也臣闻佛者清逺虚之神以五诫为敎絶酒不淫而今之奉者秽慢阿尼酒色是耽其违二矣夫致人于死未必手刃害之若政教不均暴滥无罪必夭天命其违三矣盗者未必躬窃人财江乙毋失布罪由令尹今禁令不明刼盗公行其违四矣在上化下必信为本昔年下书敕使尽防而众议兼集无所采用其违五矣尼僧成羣依傍法服五诫麄法尚不能遵况精妙乎而流惑之徒竞加敬事又侵渔百姓取财为惠亦未合布施之道也疏奏不省
　　赵主石勒以天竺僧佛图澄豫言成败数有验敬事之及虎即位奉之尤谨衣以绫锦乘以雕辇朝会之日太子诸公扶翼上殿主者唱大和尚众坐皆起使司空李农旦夕问起居太子诸公五日一朝国人化之率多事佛澄之所在无敢向其方面涕唾者争造寺庙削发出家虎以其真伪杂揉或避赋役为奸宄乃下诏问中书曰佛国家所奉闾里小人无爵秩者应事佛不著作郎王度等议曰王者祭祀典礼具存佛外国之神非天子诸华所应祠奉汉氏初传其道唯听西域人立寺都邑以奉之汉人皆不得出家魏世亦然今冝禁公卿以下毋得诣寺烧香礼拜其赵人为沙门者皆返初服虎诏曰朕生自边鄙忝君诸夏主于飨祀应从本俗其夷赵百姓乐事佛者特听之
　　秦王姚兴以鸠摩罗什为国师奉之如神亲帅羣臣及沙门听罗什讲佛经又命罗什翻译西域经论三百余卷大营塔寺沙门坐禅者常以千数公卿以下皆奉佛由是州化之事佛者十室而九
　　北魏崔浩研精经术练习制度凡朝廷礼仪军国书诏无不关掌不好老庄之书曰此矫诬之説不近人情老耼习礼仲尼所师岂肯为败法之书以乱先王之治乎尤不信佛法及世祖即位左右多毁之世祖不得已命浩以公归第既归第因脩服食养性之术初嵩山道士冦谦之修张道陵之术自言尝遇老子降命谦之继道陵为天师授以辟谷轻身之术及科戒二十卷使之清整道敎又遇神人李谱文云老子之孙也受以图箓真经六十余卷使之辅佐北方太平真君出天宫静轮之法其中数篇李君之手笔也谦之奉其书献于魏王朝野多未之信崔浩独师事之从受其术且上书赞明其事曰臣闻圣王受命必有天应河图洛书皆寄言于虫兽之文未若今日人神接对手笔粲然辞防深妙自古无比岂可以世俗常虑而忽上灵之命臣窃惧之世祖欣然使谒者奉玉帛牲牢祭嵩岳迎致谦之弟子在山中者以崇奉天师显扬新法宣布天下起天师道塲于平城之东南重坛五层给道士百二十人衣食毎月设厨会数千人世祖备法驾诣道坛受符箓旗帜尽青自是毎帝即位皆受箓谦之又奏作静轮宫必令其高不闻鸡犬欲以上接天神崔浩劝世祖为之功费万计经年不成太子晃谏曰天人道殊卑高定分不可相接理在必然今虚耗府库疲弊百姓为无益之事将安用之必如谦之所言请因东山万仞之髙为功差易世祖不从　世祖与崔浩皆信重冦谦之奉其道浩素不喜佛法毎言于世祖以为佛法虚诞为世费害宜悉除之及世祖讨葢吴至长安入佛寺沙门饮从官酒从官入其室见大有兵器出以白世祖世祖怒曰此非沙门所用必与吴葢通谋欲为乱耳命有司案诛阖寺沙门阅其财产大得醸具及州郡牧守富人所寄藏物以万计又为窟室以匿妇女浩因説世祖悉诛天下沙门毁诸经像世祖从之冦谦之与浩固争浩不従先尽诛长安沙门焚毁经像并敕留台下四方令一用长安法诏曰昔后汉荒君信惑邪伪以乱天常自古九州之中未尝有此夸诞大言不本人情叔季之世莫不焉由是政敎不行礼义大坏九服之内鞠为丘墟朕承天绪欲除伪定真复羲农之治其一切荡除灭其踪迹自今已后敢有事胡神及造形像泥人铜人者门诛有非常之人然后能行非常之事非朕孰能去此歴代之伪物有司宣告征镇诸军刺史诸有浮图形像及胡经皆击破焚烧沙门无少长悉阬之太子晃素好佛法屡諌不听乃缓宣诏书使逺近豫闻之得各为计沙门多亡匿获免或收藏经像唯塔庙在魏境者无复孑遗及晚年佛禁稍弛民间往往有私习者及高宗卽位羣臣多请复之乙卯诏州郡县众居之所各听建佛图一区民欲为沙门者听出家大州五十人小州四十人于是向所毁佛图率皆脩复魏主亲为沙门师贤等五人下髪以师贤为道人统
　　齐武帝时竟陵王子良笃好释氏招致名僧讲论佛法道俗之盛江左未有或亲为众僧赋食行水世颇以为失宰相体范缜盛称无佛子良曰君不信因果何得有富贵贫贱缜曰人生如树花同发随风而散或拂帘幌坠茵席之上或关篱墙落粪溷之中坠茵席者殿下是也落粪溷者下官是也贵贱虽复殊涂因果竟在何处子良无以难
　　杜弼与邢邵议生灭论　邵以为人死还生恐是为蛇画足弼荅葢谓人死归无非有能生力然物之未复何独致怪邵云谓人设教本由劝奬故惧以将来望各遂其性荅曰圣人合徳天地齐信四时言则为经行则为法以虚示物以诡劝民将卜鱼腹之书有异凿楹之诰安得使北辰降光龙宫韬牍既如所论福果可以镕铸性灵奬风敎为益之大莫极于斯此则真敎何为非实邵云死之言澌精神尽也弼曰此所言澌如射箭尽手中尽也小雅曰无草不死月令又云靡草死动植虽殊亦此之类无情之卉当春还生含灵之物何妨再造若亡草死犹有种在则复人死亦有识识种不见谓以无为者神之在形亦非目瞩离朱之明所能覩虽蒋济观眸贤愚可察钟生听曲山水呈状乃神之工岂神之质犹玉帛之非礼钟皷之非乐以此方之义斯见矣邢云季札言无不之亦言散尽若复聚而为物不得言无不之也弼曰骨肉下归于土魂气则无不之此乃形坠防游往而非尽如鸟出巢如蛇出穴由其尚有故云无所不之若令无人也之将焉适延陵有察微之识知其不随于形仲尼发习礼之叹美夫神与形别若许以廓然然则人皆季子不谓高论执此为无邢云神之在人犹光之在烛烛尽则光穷人死则神灭弼曰旧学前儒每有斯语羣疑众惑咸由此起葢辩之未至思之不笃窃有未见可以覈诸烛则因质生光质丈光亦大人则神不系于形形小神不小故仲尼之智必不短于长狄孟徳之雄乃逺奇于崔琰神之与形亦犹君之有国国实君之所统君非国之所生不与同生孰云俱灭邢云舍此失彼生生恒在周孔自应同庄周之皷缶和桑扈之循歌弼曰共阴而息尚有将别之悲穷辙以游亦兴中途之叹况乎聨体同气化为异物称情之服何害于圣邢云鹰化为鸠鼠变为鴽黄母为鼈皆是有生之类也类化而相之犹光去此烛燃于彼烛弼曰鹰未化鸠鸠则非有鼠非二有何可两立光去此烛得燃彼烛神去此形亦托彼形又何疑哉邢云从欲使土化为人木为眼鼻造化神明不应如此弼曰腐草为萤老木生蝎造化不能为其然也其后别与邢书云夫建言明理宜出典证而违孔背释独为君子若不师古物各有心马首欲东谁其能御但取于适衷何贵于得一逸韵欲高管懐未谕前后往复再三邢理屈而止
　　东魏自正光以后四方多事民避赋役多为僧尼至二百万人寺有三万余区至是东魏始诏牧守令长擅立寺者计其功庸以枉法论
　　梁武帝幸同泰寺遂停寺省讲三慧经解讲大赦改元是夜同泰寺浮图灾武帝曰此魔也宜广为法事羣臣皆称善乃下诏曰道髙魔盛行善障生当穷兹土木倍増往日遂起十二层浮图将成值侯景乱而止　李徳裕曰世人疑梁武建佛刹三百余所而国破家亡其祸甚酷以为释氏之力不能极其颠危余以为不然也释氏有六波罗蜜檀波罗蜜是其一也又曰难舍能舍大者头目肢体其次国城妻子此所谓难舍也余尝深求此理本戒其不贪能微自不有其宝必不贪人所宝与老氏之无欲知足司城之不贪为宝其义一也庸夫谓之作福斯为妄矣而梁武所建佛刹未尝自损一毫或出自有司或厚敛氓俗竭经国之费破生人之产劳役不止杼轴其空闰位偏方不堪其苦以此邀福不其悖哉此梁武帝所以不免也　苏辙曰易曰形而上者谓之道形而下者谓之器自五帝三王以形器治天下道之以礼乐齐之以政刑道行于其间而民莫知也文武之后虽召公毕公之贤君子不以为知道者至春秋之际管仲晏子子产叔向之徒以仁义忠信成功于天下然其于道则已逺矣孔子出于周末收文武之遗而得尧舜之极其称曰君子上达小人下达尝自谓我下学而上达者于其门人惟顔子曽子庶几以道许之一时贤者若老子之明道其所以尊之者至矣史称孔子既见老子退谓弟子曰鸟吾知其能飞鱼吾知其能游兽吾知其能走走者可以为网游者可以为纶飞者可以为矰至于龙吾不能知其乘云气而上天吾今日见老子其犹龙耶老子体道而不婴于物孔子至以龙比之然卒不与共斯世也舍礼乐政刑而欲行道于世孔子固知其难哉东汉以来佛法始入中国其道与老子相出入皆易所谓形而上者而汉世士大夫不能明也魏晋以后畧知之矣好之笃者则欲施之于世疾之深者则欲絶之于世二者皆非也老佛之道与吾道同而欲絶之老佛之教与吾教异而欲行之皆失之矣秦姚兴区区一隅招延缁素译经谈妙至者凡数千人而姚氏之亡曾不旋踵梁武继之江南佛事前世所未尝见至舍身为奴郊庙之祭不荐毛血父子皆陷于侯景而国随以亡议者观秦梁之败则以佛法为不足赖矣后魏太武深信崔浩浩不信佛法劝帝斥去僧徒毁经壊寺既灭佛法而浩亦以非罪赤族唐武宗欲求长生徇道士之私夷佛灭僧不期年而以弑崩议者观魏唐之祸则以佛法为不可忤矣二者皆见其一偏耳老佛之道非一人之私説也自有天地而有是道矣古之君子以之治气养心其高不可婴其洁不可溷天地神人皆将望而敬之圣人之所以不疾而速不行而至者一用此道也老子曰天得一以清地得一以宁神得一以灵谷得一以盈万物得一以生侯王得一以为天下贞天无以清将恐裂地无以宁将恐废神无以灵将恐歇谷无以盈将恐竭万物无以生将恐絶侯王无以贞贵高将恐蹷道之于物无所不在而尚可非乎虽然蔑君臣废父子而以行道于世其必有不可胜言者诚以形器治天下导之以礼乐齐之以政刑道行于其间而民不知万物并育而不相害道并行而不相悖冺然不见其际而天下化不亦周孔之遗意也哉
　　唐太宗尝谓张亮曰卿既事佛何不出家萧瑀因请出家太宗曰亦知公雅好桑门今不违公意瑀须臾复进曰臣适思之不能出家太宗以瑀对羣臣发言反覆尤不能平手诏数其罪曰朕于佛教非意所遵求其道者未騐福于将来修其教者翻受辜于既往至若梁武穷心于释氏简文鋭意于法门倾帑藏以给僧祗殚人力以供塔庙及乎三淮沸浪五岭腾烟假余息于熊蹯引残魂于雀子孙覆亡而不暇社稷俄顷而为墟报施之征何其谬也瑀践覆车之余轨袭亡国之遗风弃公就私未明隐显之际身俗口道莫辨邪正之心修累叶之殃源祈一躬之福本上以违忤君主下则扇习浮华自请出家防复违异一回一惑在于瞬息之间自可自否变于帷扆之所乖栋梁之体岂具瞻之量乎朕隐忍至今瑀全无悛改可商州刺史仍除其封
　　银青光禄大夫上庸公圣善中天西明三寺主慧范于东都作圣善寺长乐坡作大像府库为之虚耗中宗及韦后皆重之势倾内外无敢指目者侍御史魏传弓发其奸赃四十余万请寘极法中宗欲宥之传弓曰刑赏国之大事陛下赏已妄加岂宜刑所不及中宗乃削黜慧范放于家
　　清源尉吕元泰上疏以为边境未宁镇戍不息士卒困苦转输疲而营建佛寺月广岁滋劳人费财无有穷极昔黄帝尧舜禹汤文武惟以俭约仁义立徳垂名晋宋以降塔庙竞起而丧乱相继由其好尚失所奢靡相高人不堪命故也伏愿囘营造之资充疆塲之费使燧永息羣生富庶则如来慈悲之施平等之心孰过于此疏奏不省
　　睿宗以二女为女官以资天皇天后之福欲为造观谏议大夫原悌上疏释道二家皆以清净为本不当广营寺观劳人费财又先朝所亲狎诸僧宜加屏斥补阙辛替否上疏曰自古释道破国亡家者口説不如身逄耳闻不如目见太宗陛下之祖也拨乱反正开基立极官不虚授财无枉费不多造寺观而有福不多度僧尼而无灾天地垂祐风雨时若粟帛充溢蛮夷率服享国久长名高万古陛下何不取而法之中宗陛下之兄也弃祖宗之业徇女子之意无能而禄者数千人无功而封者百余家造寺不止度人无穷夺百姓口中之食以养贪残剥万人体上之衣以涂土木人怨神怒众叛亲离享国不永祸及其身陛下何不惩而改之自顷水旱霜蝗未闻赈恤而为二女造观用钱百余万缗陛下岂可不计当今之蓄积有几中外之经费有几而轻用百余万缗以供无用之役乎陛下族韦氏之家而不去韦氏之恶忍弃太宗之法而不忍弃中宗之政乎且陛下当韦氏用事之时日夜忧危切齿于羣防今乃不改其所为臣恐复有切齿于陛下者矣上虽不能从而嘉其切直中宗以来贵戚争营佛寺奏度人为僧兼以伪妄富户强丁多削髪以避徭役所在充满姚崇上言佛图澄不能存赵鸠摩罗什不能存秦齐襄梁武未免祸殃但使苍生安乐即是佛身何用妄度奸人使壊正法明皇从之命有司沙汰天下僧尼以伪妄还俗者万二千余人
　　姚崇薨遗令佛以清净慈悲为本而愚者写经造像冀以求福昔周齐分据天下周则毁经像而修甲兵齐则崇塔庙而弛刑政一朝合战齐灭周兴近者诸武诸韦造寺度人不可胜纪无救族诛汝曹勿效儿女子终身不悟追荐防福道士见僧获利效其所为尤不可延之于家当永为后法
　　代宗时鱼朝恩奏以先所赐庄为章敬寺以资章敬太后防福于是穷壮极丽尽都市之材不足用奏毁曲江及华清宫馆以给之费逾万亿卫州进士高郢上书曰先太后圣徳不必以一寺增辉国家永图无宁以百姓为本舍人就寺何福之为陛下当卑宫室以夏禹为法而崇塔庙踵梁武之风乎又曰古之明王积善以致福不费财以求福修徳以消祸不劳人以禳祸今兴造急促昼夜不息力不逮者随以榜笞愁痛之声盈于道路以此望福臣恐不然皆寝不报代宗始未甚重佛元载王缙杜鸿渐皆好佛缙尤甚不食荤血鸿渐亦以使蜀无恙饭千僧二人造寺无穷上尝问曰佛言报应果有之耶载等对曰国家运祚灵长非宿植福业何以致之福业已定虽时有小灾终不能为害所以安史皆有子祸怀恩出门病死二虏不战而退此皆非人力所及岂得言无报应也上由是深信之常于禁中饭僧百余人有冦至则令僧讲仁王经以禳之冦去则厚加赏赐胡僧不空官至卿监爵为国公出入禁闼势移权贵良田美利多归僧寺载等侍上多谈佛事由是臣民承化皆废人事而奉佛政刑日紊矣
　　中使迎佛骨至京师宪宗留禁中三日乃厯送诸寺王公士民瞻奉舍施惟恐弗及有竭产充施者有然香臂顶供养者刑部侍郎韩愈上表切谏宪宗大怒出示宰相将加愈极刑裴度崔羣为言愈虽狂发于忠恳宜寛容以开言路贬愈为潮州刺史自战国之世老庄与儒者争衡更相是非至汉末益之以佛然好者尚寡晋宋以来日益繁炽自帝王至于士民莫不尊信下者畏慕罪福高者论难空有独愈恶其蠧财惑众力排之其言多矫激太过惟送文畅师序最得其要曰夫鸟俛而啄仰而四顾兽深居而简出惧物之为己害也犹且不免焉弱之肉强之食今吾与文畅安居而暇食优游以生死与禽兽异者宁可不知其所自耶
　　进士孙樵上言百姓男耕女织不自温饱而羣僧安坐华屋美衣精馔率以十户不能养一僧武宗愤其然髪十七万僧是天下百七十万户始得苏息也陛下纵不能如武宗除积奈何兴之于己废乎日者陛下欲修国东门谏官上言遽为罢役今所复之寺岂若东门之急乎所役之功岂若东门之劳乎愿早降明诏僧未复者勿复寺未修者勿修庶几百姓犹得以息肩也中书门下奏陛下崇奉释氏羣下莫不奔走恐财力有所不逮因之生事扰人望委所在长吏量加樽节所度僧亦委选择有行业者若容凶麤之人则更非敬道也乡村佛舍请罢兵日修从之
　　中书门下奏度僧不精则法戒堕壊造寺无节则损费过多请自今诸州准元敕许置寺外有胜地灵迹许修复繁防之县许置一院严禁私度僧尼若官度僧尼有阙则择人补之仍申祠部给牒其欲逺游寻师者须有本州公验从之
　　懿宗奉佛太过怠于政事尝于咸泰殿筑坛为内寺尼受戒两街僧尼皆入预又于禁中设讲席自唱经手录梵防又数幸诸寺施与无度吏部侍郎萧仿上疏以为祖之道慈俭为先素王之风仁义为首垂范百代必不可加佛者弃位出家割爱中之至难取灭后之殊胜非帝王之宜慕也愿陛下时开延英接对四辅力求人瘼防奉宗祧思谬赏与滥刑其殃必至知胜残而去杀得福甚多罢去讲筵躬勤政事懿宗虽嘉奬竟不能从懿宗遣敕使诣法门寺迎佛骨羣臣谏者甚众至有言宪宗迎佛骨寻晏驾者懿宗曰朕生得见之死亦无恨广造浮图宝帐香轝幡花幢葢以迎之皆饰以金玉锦绣珠翠自京城至寺三百里间道路车马昼夜不絶佛骨至京师导以禁军兵仗公私音乐沸天烛地绵亘数十里仪卫之盛过于郊祀元和之时不及逺矣富室夹道为防楼及无遮会竞为侈靡懿宗御安福门降楼膜拜流涕霑臆赐僧及京城耆老尝见元和事者金帛迎佛骨入禁中三日出置安国崇化寺宰相以下竞施金不可胜纪因下徳音降中外系囚
　　徐泗观察使王智兴以敬宗生日请于泗州置戒坛度僧尼以资福许之自元和以来敇禁此弊智兴欲聚货首请置之于是四方辐凑江淮尤甚智兴家赀由此累钜万浙西观察使李徳裕上言若不钤制至降诞日方停计两浙福建当失六十万丁奏至即日罢之
　　武宗恶僧尼耗蠧天下欲去之敕上都东都两街各留二寺毎寺留僧三十人天下节度观察使治所及同华商汝州各留一寺分为三等上等留僧二十人中等留十人下等留五人余僧及尼并大秦穆护袄僧皆勒归俗寺非应留者立期令所在毁撤仍遣御史分道督之财货田产并没官寺材以葺公廨驿舍铜像钟磬以铸钱诏陈释敎之弊宣告中外凡天下所毁寺四十六百余区归俗僧尼二十六万五百人大秦穆护袄僧二千余人毁招提兰若四万余区收良田数千万顷奴婢十五万人所留僧皆主客不祠部百官奉表称贺寻又诏东都止留僧二十人诸道留二十人者减其半留十人者减三人留五人者更不留五台僧多亡奔幽州李徳裕召进奏官谓曰汝趣白本使五台僧为将必不如幽州将为卒必不如幽州卒何为虚取容纳之名染于人口独不见近日刘从谏招聚无算闲人竟有何益张仲武乃封二刀付居庸闗曰有游僧入境则斩之主客郎中韦慱以为事不宜太过李徳裕恶之出为灵武节度副使
　　王巾头陀寺碑文　盖闻挹朝汐之池者无以测其浅深仰苍苍之色者不足知其逺近况视听之外若存若亡心行之表不生不灭者哉是以掩室摩竭用启息言之津杜口毗邪以通得意之路然语彛伦者必求宗于九畴谈阴阳者亦研几于六位是故三才既辨识妙物之功万象已陈悟太极之致言之不可以已其在兹乎然爻系所筌穷于此域则称谓所絶形乎彼岸矣彼岸者引之于有则高谢四流推之于无则俯六度名言不得其性相随迎不见其终始不可以学地知不可以意生及其湼槃之蕴也夫幽谷无私有至斯响洪钟虚受无来不应况法身圆对规矩立一音称物宫商潜运是以如来利见迦维托生王室慿五衍之轼拯溺逝川开八正之门大庇交防于是闗幽键感而遂通遥源濬波酌而不竭行不舍之檀而施洽羣有唱无縁之慈而泽周万物演勿照之明而鉴穷沙界导亡机之权而功济尘刼时义逺矣能事毕矣然后拂衣双树脱屣金沙惟恍惟惚不皦不昧莫系于去来复归于无物因斯而谈则栖遑大千无为之寂不挠焚燎坚林不尽之灵无歇大矣哉正法既没象教陵夷穿凿异端者以违方为得一顺非辩伪者比微言于目论于是马鸣幽赞龙树虚求并振頽纲俱维絶纽荫法云于真际则火宅晨凉曜慧日于康衢则重昏夜晓故能使三十七品有樽俎之师九十六种无藩篱之固既而方广东被敎肄南移周鲁二庄亲昭夜景之鉴汉晋两明并勒丹青之饰然后遗文间出列刹相望澄什结辙于山西林逺肩随乎江左矣头陀寺者沙门释慧宗之所立也南则大川浩汗云霞之所沃荡北则层峯削成日月之所回薄西眺城邑百雉纡余东望平皋千里超忽信楚都之胜地也宗法司行洁珪璧拥锡来游以为宅生者縁业空则縁废存躯者惑理胜则惑亡遂欲舍百龄于中身殉肌肤于猛鸷班荆荫松者久之宋大明五年始立方丈茅茨以庇经象后军长史江夏内史会稽孔府君讳觊为之薙草开林置经行之室安西将军郢州刺史江安伯济阳蔡使君讳兴宗复为崇基表刹立禅诵之堂焉以法师景行大迦叶故以头陀为称首后有僧勤法师贞节苦心求仁养志纂修堂宇未就而没高轨难追藏舟易逺僧徒閴其无人榱椽毁而莫构可为长太息矣惟齐继五帝洪名纽三王絶业祖武宗文之徳昭升严配格天光表之功啓兴复是以惟新旧物康济多难歩中雅颂骤合韶濩炎区九译沙场一粤在于建武焉乃诏西中郎将郢州刺史江夏王观政藩维树风江汉择方城之令典酌之故实政肃刑清于是乎在宁逺将军长史江夏内史行事彭城刘府君讳諠智刅所游日新月故道胜之韵虚往实归以此寺业废于已安功坠于几立慨深覆篑悲同弃井因百姓之有余间天下之无事庀徒揆日各有司存于是民以恱来工以心竞亘丘被陵因髙就远层轩延袤上出云霓飞阁逶迤下临无地夕露为珠网朝霞为丹雘九衢之草千计四照之花万品崖谷共清风泉相涣金姿宝相永借闲安息心了义终焉游集法师释昙珍业行淳修理懐渊逺今屈知寺任永奉神居夫民劳事功既镂文于钟鼎言时称代亦树碑于宗庙世弥积而功宣身逾逺而名劭敢寓言于雕篆庶髣髴乎众妙其辞曰质判黄气分清浊渉器千名含灵万族淳源上浇风下黩爱流成海情尘为岳皇矣能仁抚期命世乃睠中土聿来迦卫奄有大千遂荒三界殷鉴四门幽求六嵗亦既成徳妙尽无为帝献方石天开渌池祥河辍水宝树低枝通庄九折安步三危川静波澄龙翔云起耆山广运给园多士金粟来仪文殊戾止应干动寂顺民终始法本不然今则无灭象正虽阑希夷未缺于昭有齐式扬洪烈释网更维元津重枻惟此名区禅慧攸托倚据崇岩临睨通壑沟池湘汉堆阜衡霍膴膴亭皋幽幽林薄媚兹邦后法流是挹气茂三明情超六入眷言灵宇载懐兴葺丹刻翚飞轮奂离立象设既辟睟容已安桂深冬燠松疏夏寒神足游息灵心往还胜幡西振贞石南刋縡笃信佛敎从兴皇惠朗法师受三论尽通其学时有大心暠法师着无诤论以诋之縡乃为明道论用释其难　无诤论言此有知三论者雷同诋诃恣言罪状摭毁诸师非斥俗学论中道而执偏心语忘懐而竞独胜方与数论更为讐敌讐敌既搆诤鬬大生以此之心而成罪业罪业不止岂不重增生死大苦聚集荅曰三论之兴为日久矣龙树创其源除内学之偏见提婆扬其防荡外道之邪执欲使清源流而不拥风阐而无坠其言旷其意逺其道博其流深斯固龙象之腾骧鲲鹏之抟运蹇乘决羽岂能望于其间哉顷代浇薄时无旷土茍习小学以化心渐染成俗遂迷正路唯竞穿凿各肆掎摭枝叶徒繁本源日翳一师解释复异一师甲改旧宗乙立新意同学之中取舍复别如是展转添糅倍多惣而用之心无的准择而行之何者为正岂不浑沌伤窍蝮虵断手虽复人説非马家握灵虵以无当之巵同画地之饼矣其所失道不亦宜乎摄山之学则不如是守一遵本无改作之祸约文申意杜臆断之情言无预说理非宿构覩縁则乃应见敌然后动縦横络绎忽恍杳或弥纶而不穷或消散而无所焕乎有文章踪朕不可得深乎不可量即事而非逺凡相酬对随理详覈而有嫉诈干犯诸师且诸师始説为是可毁为不可毁若可毁者毁故为衰若不可毁毁自不及法师何独蔽护不听毁乎且敎有小有大备在圣诰大乘之文则斥其道今大法宁得不言大乘之意耶斯则褒贬之事从佛放学与夺之辞依经议论可得见佛説而信顺在我语而忤逆无诤平等心如是耶且忿恚烦恼凡夫恒性失理之徒率皆有此岂不以三修未惬六师懐恨而蕴湼槃妙法永不宣扬但冀其忿愤之心既极恬淡之悟自成耳人面不同其心以异或有辞意相反有心口相符岂得必谓他人説中道而心偏执已行无诤外不违而内平等讐敌闘讼岂我事焉罪业聚集闘诤者所畏耳无诤论言摄山大师诱进化道则不如此即习行于无诤者也导悟之徳既往淳一之风已浇竞胜之心呵毁之典盛于兹矣吾愿息诤以通道让胜以忘徳何必排拨异家生其恚怒者乎若中道之心行于成实亦能不诤若以偏着之心説于中论不得有诤固知诤与不诤不偏在一法荅曰摄山大师实无诤矣但法师实未哀其节彼静守幽谷寂尔无为凡有训勉莫匪同志従容语嘿物无间然故使其意虽深其言甚约今之敷畅地势不能处王城之隈居聚落之内呼吸顾望之客唇吻纵横之士奋锋颖励羽翼明目张胆被坚执鋭骋异家衍别辞窥伺闲隙邀冀短长与相酬对其轻重岂得黙黙无言唯唯应命必须掎摭同异发摘疵瑕忘身而道忤俗而通敎以此为病盖知未达若令大师当此之地亦何必嘿已而为法师所责邪法师又言吾愿息诤以通道让胜以忘徳道徳之事不止不在诤与不诤让与不让也此语直是世间所重法师慕而言之竟未知胜若为可让也若他人道髙则自胜不劳让矣他人道劣则虽让而无益矣欲让之辞将非虚设中道之心无处不可成实三论何事致乖但须息守株之解除胶柱之意是事皆中也来防言诤与不诤不偏在一法何为独褒无诤邪讵非矛盾无诤论言邪正得失胜负是非必矣非谓所説之法而有定相论胜劣也若异论是非以偏着为失言无是无非消彼得失以此论为胜妙者他论所不及此亦为失也何者凡心所破岂无心于能破则胜负之心不忘宁不在胜者乎斯则务矜我为得弃他人之失即有取舍大生是非便是诤论荅曰言为心使心受言诠和合根尘鼓动风气故成语也事必由心实如来说至于心告伪以使口口行诈以应心外和而内险言随而意求利养引声名入道之人在家之士斯辈非一圣人所以曲陈教诫深致防枉説现在之殃咎叙将求之患害此文明着甚于日月犹在忘爱躯冒峻制陷汤炭甘虀粉必行而不顾也岂能説无诤之作而回首革音耶若道之人宣化之士心知胜也口言胜也心知劣也口言劣也亦无所包藏亦无所忌惮但直心而行之耳他道虽劣圣人之教也已徳虽优亦圣人之敎也我胜则圣人胜我劣则圣人劣圣人之优劣盖根縁所宜示于彼于此何所厚薄哉虽复终日按劒通夜击柝瞑目以争得失作气以求胜负胜负在谁处乎有心之与无心徒欲分别虚空耳何意不许我诚说而使我谦退此谓鹪鹏已翔于寥廓而虞者犹窥薮泽而求之嗟乎丈夫当斯道矣无诤论言无诤之道通于内外子所言须谏诤者此用末而救本失本而营末者也今为子言之何则若依外典寻书契之前至淳之世朴质其心行不言之敎当于此时民至老死不相往来而各得其所复有何诤乎固知本末不诤是物之贞矣荅曰诤与不诤不可偏执本之与末又安可知由末不诤宁知非末于今而诤何验非本夫居后而望前则为前居前而望后则为后而前后之事犹如彼此彼呼此为彼此呼彼为此彼此之名的居谁处以此而言万事可知也本末前后是非善恶可恒专耶何得自信聪明废他耳目夫水泡生灭火轮旋转入牢穽受覊绁生忧畏起烦恼其失何哉不与道相应而起诸见故也相应者则不然无为也无不为也善恶不能偕而未曾离善恶生死不能至亦终然在生死故得永离而任放焉是以圣人念绕枉之不脱愍黏胶之难离故殷勤敎诏备诸便巧希向之徒涉求之类虽鳞角难成象形易失宁得不反覆遐路勉励知晨且当念已身之善恶莫揣他物而欲分别也言我聪明我知见我计较我思惟以此而言亦为疏矣他人者实难测或可是凡夫贞尔亦可是圣人俯同时俗所宜见果报所应睹安得肆胸襟尽性情而生讥诮乎正应虚已而游乎世使俛仰于电露之间耳明月在天众水皆见清风既至羣籁必响吾岂逆物哉不入鲍鱼不甘腐鼠吾岂同物哉谁能知我共行斯路浩浩乎堂堂乎岂复见有诤为非无诤为是此则诤者自诤无诤者自无诤吾俱申取而用之宁劳法师费功夫防纸笔但申于无诤弟子疲唇舌消晷漏唯对于眀道戏论哉糟粕哉必欲具考真伪蹔观得失无过依贤圣之言检行藏之理始终研宄表里综覈使浮辞无所用诈道自然消请待后筵以观其妙矣南唐主削邉镐官爵流饶州初镐以都虞从查文徽克建州凡所俘获皆全之建人谓之邉佛子及克潭州市不易肆潭人谓之邉菩萨既而为节度使政无纲纪惟日设斋供盛脩佛事潭人失望谓之邉和尚矣周世宗敕天下寺院非敕额者悉废之禁私度僧尼凡有欲出家者必俟祖父母父母伯叔父之命惟两京大名府京兆府青州聴设戒坛禁僧俗舍身防手足炼指挂灯带钳之类幻惑流俗者令两京及诸州每嵗造僧帐有死亡归俗皆随时开落是嵗天下寺院存者二千六百九十四废者三万三百三十六见僧四万二千四百四十四尼一万八千七百五十六
　　世宗以县官久不铸钱而民间多销钱为器皿及佛像钱益少敕民间铜器佛像五十日内悉令输官世宗谓侍臣曰卿辈勿以毁佛为疑夫佛以善道化人茍志于善斯奉佛矣彼铜像岂所谓佛邪且吾闻佛志在利人虽头目犹舍以布施若朕身可以济民亦非所惜也元仁宗命冩金字佛经共糜三千九百两初宣徽院使嵗防内廷佛事之费以斤数者面四十三万九千五百油七万九千酥宻共五万余葢自至元三十年间醮祠佛事之目仅百有二大徳七年再立功徳使司増至五百余至是僧徒冐利无厌嵗费滋甚较之大徳又不知防倍矣泰定帝以西僧辇真吃刺思为帝师帝师至上命朝臣一品以下咸郊迎大臣俯伏进觞帝师不为动惟国子祭酒冨珠哩翀举觞立进曰帝师释迦之徒天下僧人师也予孔子之徒天下儒人师也请各不为礼帝师笑而起举觞卒饮众为之栗然
　　墨【四则】
　　墨子兼爱篇　仁人之事者必务求兴天下之利除天下之害然当今之时天下之害孰为大曰若大国之攻小国也大家之乱小家也强之刼弱众之暴寡诈之谋愚贵之敖贱此天下之害也又与为人君者之不惠也臣者之不忠也父者之不慈也子者之不孝也此又天下之害也又与今人之贱人执其兵刅毒药水火以交相亏贼此又天下之害也姑甞本原若众害之所自此胡自生此自爱人利人生与即必曰非然也必曰从恶人贱人生分名乎天下恶人而贱人者兼与别与即必别也然即之交别者果生天下之大害者与是故别非也子墨子曰非人者必有以易之若非人而无以易之譬之犹以水救火也其说将必无可焉是故子墨子曰兼以易别然即兼之可以易别之故何也曰借为人之国若为其国夫谁独举其国以攻人之国者哉为彼者由为已也为人之都若为其都夫谁独举其都以伐人之都者哉为彼犹为已也为人之家若为其家夫谁独举其家以乱人之家者哉为彼犹为已也然即国都不相攻伐人家不相乱贼此天下之害与天下之利与即必曰天下之利也姑甞本原若众利之所自生此胡自生此自恶人贼人生与即必曰非然也必曰従爱人利人生分名乎天下爱人而利人者别与兼与即必曰兼也然即之交兼者果生天下之大利者与是故子墨子曰兼是也且乡吾本言曰仁人之事者必务求兴天下之利除天下之害今吾本原兼之所生天下之大利者也吾本原别之所生天下之大害者也是故子墨子曰别非而兼是者出乎若方也今吾将正求兴天下之利而取之以兼为正是以聪耳明目相爲视听乎是以股肱毕强相为动为宰乎而有道肆相敎诲是以老而无妻子者有所侍养以终其寿幼弱孤童之无父母者有所放依以长其身今唯母以兼为正即若其利也不识天下之事所以皆闻兼而非者其故何也然而天下之士非兼者之言犹未止也曰即善矣虽然岂可用哉子墨子曰用而不可难哉亦将非之且焉有善而不可用者姑甞两而进之谁以为二士使其一士者执别使其一士者执兼是故别士之言曰吾岂能为吾友之身若为吾身若为友之亲若为吾亲是故退睹其友饥即不食寒即不衣疾病不侍养死防不埋别士之言若此行若此兼士之言不然行亦不然曰吾闻为高士于天下者必为其友之身若为其身为其友之亲若为其亲然后可以为髙士天下是故退睹其友饥则食之寒则衣之疾病侍养之死防埋之兼士之言若此行若此若之二者言相非而行相反与常使若二士者言必信行必果使言行之合犹合符节也无言而不行也然即敢问今有平原广野于此被甲婴胄将往战死生之权未可识也又有君大夫之逺使于巴越齐荆往来及否未及否未可识也然即敢问不识将恶也室家奉承亲戚提挈妻子而寄托之不识于兼之有是乎于别之有是乎哉以为当其于此也天下无愚夫愚妇虽非兼之人必寄托之于兼之有是也此言而非兼择即取兼即此言兼费也不识天下之士所以皆闻兼而非之者其故何也然而天下之士非兼者之言犹未止也曰意可以择士而不可以择君子姑甞两而进之谁以为二君使其一君者执兼使其一君者执别是故别君之言曰吾恶能为吾万民之身若为吾身此泰非天下之情也人之生乎地上之无几何也譬之犹驰驷而过隙也是故退睹其万民饥即不食寒即不衣疾病不侍养死丧不埋葬别君之言若此行若此兼君之言不然行亦不然曰吾闻为明君于天下者是故退睹万民饥即食之寒即衣之疾病侍养之死防埋之兼君之言若此行若此然即交若之二君者言相非而行相反与常使若二君者言必信行必果使言行之合犹合符节也无言而不行也然即敢问今嵗有疠疫万民多有勤苦冻馁转死沟壑中者既已众矣不识将择之二君者将何従也我以为当其于此也天下无愚夫愚妇虽非兼君必従兼君是也言而非兼择即此言行拂也不识天下所以皆闻兼而非之者其故何也然而天下之士非兼者之言也独未止也曰兼即仁矣义矣虽然岂可为哉吾譬兼之不可为也犹挈泰山以超江河也故兼者直愿之也夫岂可为之物哉子墨子曰夫挈泰山以超江河自古之及今生民而来未尝有也今若夫兼相爱交相利此自先圣六王者亲行之何知先圣六王之亲行之也子墨子曰吾非与之并世同时亲闻其声见其色也以其所书于竹帛镂于金石琢于槃盂传遗后世子孙者知之泰誓曰文王若曰若月乍照光于四方于西土即此言文王之兼爱天下之博大也譬之日月兼照天下之无有私也即此文王兼也虽子墨子之所谓兼者于文王取法焉且不唯泰誓为然虽禹誓即亦犹是也禹曰济济有众咸听朕言非惟小子敢行称乱蠢兹有苗用天之罚若予既率尔羣对诸羣以征有苗禹之征有苖也非以求以重富贵千福禄乐耳目也以求兴天下之利除天下之害即此禹兼也虽子墨子之所谓兼者于禹求焉且不唯禹誓为然虽汤説即亦犹是也汤曰惟予小子履敢用牡告于上天后曰今天大旱即当朕身履未知得罪于上下有善不敢蔽有罪不敢赦简在帝心万方有罪即当朕身有罪无及万方即此言汤贵为天子富有天下然且不惮以身为牺牲以祠説于上帝鬼神即此汤兼也虽子墨子之所谓兼者于汤取法焉且不唯誓命与汤説为然周诗即亦犹是也周诗曰王道荡荡不偏不党王道平平不党不偏其直若矢其易若底君子之所履小人之所视若吾言非语道之谓也古者文武为正均分赏贤罚暴勿有亲戚兄弟之所阿即此文武兼也虽子墨子之所谓兼者于文武取法焉不识天下之人所以皆闻兼而非之者其故何也然而天下之非兼者之言犹未止曰意不忠亲之利而害为孝乎子墨子曰姑尝本原之孝子之为亲度者吾不识孝子之爲亲度者亦欲人爱利其亲与意欲人之恶贼其亲与以説观之即欲人之爱利其亲也然即吾恶先従事即得此若我先従事乎爱利人之亲然后人报我爱利吾亲乎意我先从事乎恶人之亲然后人报我以爱利吾亲乎即必吾先从事乎爱利人之亲然后人报我以爱利吾亲也然即之交孝子者果不得已乎毋先从事爱利人之亲者与意以天下之孝子为遇而不足以为正乎姑甞本原之先王之所书大雅之所道曰无言而不讐无徳而不报投我以桃报之以李即此言爱人者必见爱也而恶人者必见恶也不识天下之士所以皆闻兼而非之者其故何也意以为难而不可为邪尝有难此而可为者昔荆灵王好小腰当灵王之身荆国之士饭不逾乎一固据而后兴扶垣而后行故约食为其难为也然后为而灵王説之未逾于世而民可移也即求以乡其上也昔者越王勾践好勇敎其士臣三年以其知为未足以知之也焚舟失火鼓而进之其士偃前列伏水火而死有不可胜数也当此之时不鼓而退也越国之士可谓颤矣故焚身为其难为也然后为之越王説之未逾于世而民可移也即求以乡上也昔者晋文公好苴服当文公之时晋国之士大布之衣防羊之裘练帛之冠且苴之屦入见文公出以践之朝故苴服为其难为也然后为而文公説之未逾于世而民可移也即求以乡其上也是故约食焚舟苴服此天下之至难为也然后为而上説之未逾于世而民可移也何故也即求以乡其上也今若夫兼相利此其有利且易为也不可胜计也我以为则无有上説之者而已矣茍有上説之者劝之以赏誉威之以刑罚我以为人之于就兼相爱交相利也譬之犹火之就上水之就下也不可防止于天下故兼者圣王之道也王公大人之所以安也万民衣食之所以足也故君子莫若审兼而务行之为人君必惠为人臣必忠为人父必慈为人子必孝为人兄必友为人弟必悌故君子莫若欲为惠君忠臣慈父孝子友兄悌弟当若兼之不可不行也此圣王之道而万民之大利也
　　耕柱篇　巫马子谓子墨子曰鬼神孰与圣人明智子墨子曰鬼神之明智于圣人犹聪耳明目之与聋瞽也昔者夏后开使蜚防折金于山川而陶铸之于昆吾是使翁难卜于白若之龟曰鼎成三足而方不炊而自烹不举而自藏不迁而自行以祭于昆吾之墟上乙又言兆之由曰飨矣逢逢白云一南一北一西一东九鼎既成迁于三国夏后氏失之殷人受之殷人失之周人受之夏后殷周之相受也数百嵗矣使圣人聚其良臣与其桀相而谏岂能智数百嵗之后哉而鬼神智之是故曰鬼神之明智于圣人也犹聪耳明目之与聋瞽也治徒娯县子硕问于子墨子曰为义孰为大务子墨子曰譬若筑墙然能筑者筑能实壤者实壤能欣者欣然后墙成也为义犹是也能谈辨者谈辩能説书者説书能从事者从事然后义事成也巫马子谓子墨子曰子兼爱天下未云利也我不爱天下未云贼也功皆未至子何独自是而非我哉子墨子曰今有燎者于此一人奉水将灌之一人掺火将益之功皆未至子何贵于二人巫马子曰我是彼奉水者之意而非夫掺火者之意子曰吾亦是吾意而非子之意也　子夏之徒问于子墨子曰君子有闘乎子墨子曰君子无闘子夏之徒曰狗狶犹有闘恶有士而无闘矣子墨子曰伤矣哉言则称于汤文行则譬于狗狶伤矣哉　子墨子曰世俗之君子贫而谓之富则怒无义而谓之有义则喜岂不悖哉巫马子谓子墨子曰我与子异我不能兼爱我爱邹
　　人于越人爱鲁人于邹人爱我乡人于鲁人爱我家人于乡人爱我亲于我家人爱我身于吾亲以为近我也击我则疾击彼则不疾于我我何故疾者之不拂而不疾者之拂故有我有杀彼以我无杀我以利子墨子曰子之义将匿耶意将以告人乎巫马子曰我何故匿我义吾将以告人子墨子曰然则一人说子一人欲杀子以利已十人説子十人欲杀子以利已天下説子天下欲杀子以利已一人不説子一人欲杀子以子为施不祥言者也十人不説子十人欲杀子以子为施不祥言者也天下不説子天下欲杀子以子为施不祥言者也説子亦欲杀子不説子亦欲杀子是所谓经者口也杀常之身者也子墨子曰子之言恶利也若无所利而不言是荡口也子墨子谓鲁阳文君曰今有一人于此羊牛防维人但割而和之食之胜食也见人之生饼则还然窃之曰舍余食不知日月安不足乎其有窃疾乎鲁阳文君曰有窃疾也子墨子曰楚三意之田旷芜而不胜辟灵数千不可胜见宋卫之间邑则还然窃之此与彼异乎鲁阳文君曰是犹彼也实有窃疾也子墨子曰季孙绍与孟伯常治鲁国之政不能相信而祝于禁社曰茍使我和是犹弇其目而视于禁社也茍使我皆视岂不谬哉子墨子谓骆滑牦曰我闻子好勇骆滑牦曰然我闻其乡有勇士焉吾必从而杀之子墨子曰天下莫不欲与其所好度其所恶今子闻其乡有勇士焉必从而杀之是非好勇也是恶勇也
</div>
    <div class="pagination">
<a href="经济类编_page69.html">上一页</a><span>...</span><a href="经济类编_page65.html">65</a><a href="经济类编_page66.html">66</a><a href="经济类编_page67.html">67</a><a href="经济类编_page68.html">68</a><a href="经济类编_page69.html">69</a><span class="current-page">70</span><a href="经济类编_page71.html">71</a><a href="经济类编_page72.html">72</a><a href="经济类编_page73.html">73</a><a href="经济类编_page74.html">74</a><a href="经济类编_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
