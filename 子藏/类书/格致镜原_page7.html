<!DOCTYPE html>
<html>
<head>
    <meta charset="UTF-8">
    <title>格致镜原 - 第 7 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>格致镜原 - 第 7 页/共 48 页</h1>
    <div class="content">　　帔
　　逸雅帔披也披之肩背不及下也　物原秦始皇制霞帔　中华古今注女人披帛古无其制开元中诏令二十七世妇及寳林御女良人等寻常宴参侍令披画披帛至今然矣至端午日宫人相传谓之奉圣巾亦曰续夀巾续圣巾盖非参从见之服　事林广记实録曰三代无帔秦时有披帛以缣帛为之汉即以罗晋永嘉中制绛晕帔子开元中令王妃以下通服之今代霞帔非恩赐不得服而直帔通用于民间霞帔名始于晋矣名义考説文农谓帬为帔玉篇在肩背也今命妇衣外以织文一幅前后如其衣长中分而前两开之在肩背之间谓之霞帔即古之帔也　事物原始唐制士庶女子在室搭披帛出嫁披帔子以别出处之义今士族亦有循用者　中华古今注秦始皇令宫人披浅黄银泥飞云帔隋帝于江都宫水精殿令宫人披紫罗帔陈鸿长恨传上皇得成都方士入蓬莱宫见一人霞绡帔　演繁露唐睿宗召司马承祯问道遂赐绛霞红帔以还公卿赋诗送之今世之谓霞帔者殆起此耶　幽怪录巴卭人家有橘橘中有老叟相对象戏一叟曰我输紫绡帔一副　灯影记赏以红圈帔　事物绀珠国朝霞帔凡命妇皆用深青段疋公侯及二品金绣云霞翟文钑花金坠子三品四品金绣云霞孔雀文钑花金坠子五品绣云霞鸳鸯文镀金钑花银坠子六品七品绣云霞练鹊文八品九品绣纒枝花皆钑花银坠子
　　袜
　　丹铅总录袜女人脇衣也　畱青日札今之袜胸一名襴裙自后而围向前故又名合欢襴　中华古今注袜肚盖文王所制也谓之腰巾但以缯为之宫女以防为之名曰腰防至汉武帝以四带名曰袜肚至灵帝赐宫人蹙金丝合胜袜肚亦名齐裆　胡侍墅谈建炎以来临安府浙漕司所进成恭后御衣之目有粉红纱袜胸眞红罗裹肚乃知袜胸里肚之制其来不近　家世旧事伯祖母有珠子装袜胸卖得十三千　逸雅心衣抱腹而施钩肩钩肩之间施一裆以掩心也抱腹上下有带抱裹其腹上无裆者也帕腹横帕其腹也　杨慎外集按梁王筠诗咏裁衣有云两裆双心共一抹袙腹两邉作八撮襻带虽安不缝开孔裁穿犹未达其曰袙腹者今之裹肚也
　　格致镜原巻十六
<子部,类书类,格致镜原>
　　钦定四库全书
　　格致镜原卷十七　　　　大学士陈元龙撰冠服类【五】
　　带
　　总论　物原轩辕始作带颛顼制绦　逸雅带蔕也着于衣如物之系蔕也　老学庵笔记古谓带一为一腰犹今谓衣为一领周武帝赐李贤御所服十三环金带一是也近世乃谓带为一条语颇鄙不若从古为一腰也　唐旧史唐髙祖诏带令向下插垂头名曰防尾取顺下之义　宋志防尾即今之鱼尾　元志用金造钑水地龙鹅眼防尾　汉郊祀志注绅大带搢谓插笏于大带革带之间　白虎通所以必有绅带示敬谨自约整绩缯为结于前下垂三分身半绅居二焉以有鞶带者示有事也　匏庵家藏集绅带之垂者也礼曰参分带下绅居二焉则绅之为制其长可知长则作事不便至于失容失容反陷于不谨矣故礼又曰勤者有事则收之走则拥之是知之有带带之有绅固所以谨其身而于绅收之拥之亦所以谨其身也　合璧事类绅大带所以搢笏垂三尺天子素带朱里以缯采饰其侧诸侯不朱里大夫饰其纽及末士但饰其末而已处士锦带竝纽约用组组之广三寸长齐于带麻者不绅此古之制也今按深衣用大带以白缯广四寸夹缝之其长围腰而结于前再缭之为两耳乃垂其余为绅下与裳齐以黒缯饰其绅复以五防绦广三分约其相结之处长与绅齐所谓绅者所以自绅约也　周祈名义考楚辞小绣颈若鲜卑只注鲜卑滚带头也言好女之状支细小颈鋭秀长若以鲜卑之带约而束之也鲜卑一为东胡号一为滚带头或是带出于东胡因以得名云　汉书文帝遗单于黄金犀毘一注带钩也丹铅杂録古者妇人长带结者名曰绸缪垂者名曰
　　褵结而可解曰纽结而不可解曰缔　汉书班婕妤赋申佩离以自思师古注离袿衣之带也女人适人父亲结其离而戒之　隋书大业末翟让甞见李密带化为赤蛇　清异录谚曰防单带防单破裂状
　　厯代带制　大戴礼黄帝黼黻衣大带　玉藻天子素带朱里终辟诸侯素带终辟大夫素带辟垂士练带率下辟居士锦带弟子缟带大夫大带四寸杂带君朱緑大夫华士缁辟二寸再缭四寸凡带有率无箴功杂记率带诸侯大夫皆五采　礼书天子至士带皆合帛为之或以素或以练或终辟或辟垂或辟下其饰或朱緑或华盖素得于自然练成于人功终辟则所积者备辟垂辟下则所积者少朱者正阳之色緑者少阳之杂与缁者隂之体华者文之成天子体阳而兼乎下故朱里而禆以朱緑诸侯虽体阳而不兼乎上故饰以朱緑而不朱里大夫体隂而有文故饰以华士则体隂而已故饰以缁然于大夫言带广四寸则其上可知而士不必四寸也于士言绅三尺则其上可知而有司止于二尺五寸也凡带有率无箴功则带率而已无刺绣之功也　身章撮要带革为之古鞶带也又谓之鞶革上自乘舆至文武众官牧守丞令下及驺寺皆服之秦二世时始名带　刘冯事始带所以结束衣服者古有带以革为之以纩为带自秦二世始　古今注汉中兴每以端午赐百僚乌犀腰带魏武帝赐宫人金起师子銙腰带　晋书革带古谓之鞶革其有囊绶则以缀于革带其戎服则以皮络带代之　南史宋景和中讨义阳王防六军戒严应须紫左右欲营办王琨曰元嘉初征谢晦有紫在匣中不须作检取果得焉注音标以缯为之长四尺广一寸腰有络带以代鞶中官紫外官络俗曰飘带　隋书侯王贵臣多服九镮惟天子带加十二镮以为差异　北史李穆遣使谒隋文帝并上十三镮金带盖天子服也　中华古今注唐革隋政天子用九镮带百官士庶皆同车服志唐初诏令腰带一品二品銙以金六品以上以犀九品以上以银庶人以鐡　中华古今注腰带自三代以来降至秦汉皆庶人服之而贵贱皆以铜为銙以韦为鞓六品已上用银为銙九品已上及庶人以鐡为銙沿至贞观二年则自三品已上以金为銙服緑庶人以鐡为銙服白向下插垂头而取顺合呼挞尾【挞一作防】古今注髙祖贞观中端午日赐文官黑玳瑁带武官黑银带示色不改更故也　二仪实录开元后带钩尚穿带本为孔至宋朝加顺折也　郭思画论唐髙宗朝勅品官紫服金玉带深浅绯服竝金带深浅緑服竝银带深浅青服竝鍮石带庶人服黄铜鐡带　唐书上元中勅文武官三品以上赐金玉带四品五品竝金带六品七品竝银带八品九品竝鍮石带庶人铜鐡带文武竝带手巾袋刀子砺石九月百官具新服上宴之于麟徳殿　演繁露唐防要章服太和六年勅一品二品服色许服犀玉及斑犀按斑犀者犀文之黑黄相间者也此时止云斑犀至近世其辨益详黑质中或黄或白则为正透外晕皆黄而中涵黑文则名倒透透即通也唐世槩名通天犀若正透倒透之别出于近世也今世士夫便服而系犀带惟两府始服正透从班已下即服倒透本无定制直是以正透为重耳　格古要论宋制乘舆东宫系玉带亲王勲旧间赐玉带大臣金带其次则犀带角带此不易之制　演繁露本朝玉带虽出特赐须得閤门关子许服方敢用以朝谒则体益以重续闻见近录太宗曰犀近角玉近石金百链百不变
　　真寳也遂作笏头带以赐辅臣　春明退朝录太宗命创方团毬路带【亦名笏头带】以赐二府文臣其罢免尚亦服之至赵文定罢参知政事为兵部侍郎后除景灵宫副使真宗命赐御仙花带自后二府罢者通服此带以为故事　燕翼贻谋录国初士庶所服革带未有定制大抵贵者以金贱者以银富者尚侈贫者尚俭太平兴国七年正月壬寅诏三品以上銙以玉四品以金五品六品银銙金涂七品以上并未常参官并内职武官以银上所特赐不拘此令八品九品以黑银今世所谓药防乌银是也流外官工商士人庶人以鐡角二色其金茘枝銙非三品以上不许服太宗特新此銙其品式无传焉其后毬文笏头御仙又出于太宗特制以别贵贱而茘枝反为御仙之次虽非従官特赐皆许服初品京官特赐带者即服紫矣　容斋随笔国朝惟緑绯紫三防而紫袍者除武臣外文臣之制其别有六庶僚黑角带佩金鱼未至侍従而特赐带者为茘支五子不佩鱼中书舍人谏议待制权侍郎红鞓黑犀带佩鱼权尚书御史中丞资政端明殿阁学士直学士正侍郎给事中金御仙花带不佩鱼谓之横带翰林学士以上正尚书御仙带佩鱼谓之重金执政官宰相方团毬文带俗谓之笏头是也其叙如此　燕翼贻谋录旧制中书舍人谏议大夫权侍郎竝服黑带佩金鱼霍端友为中书舍人奏事徽宗皇帝顾其带问云何以无别于庶官端友奏非金玉无用红鞓者乃诏四品従官改服红鞓黑犀带佩金鱼今武臣大使臣以上红鞓不知何所従始也正字通明制革带前合口处曰三台左右排三圆桃排方左右曰鱼尾有辅弼二小方后七枚前大小十三枚事物绀珠国朝朝服革带一品用玉或花或素二品
　　犀三品四品金五品银钑花六品七品银八品九品乌角黑鞓公服带一品用玉或花或素二品犀三品四品金茘枝五品以下乌角青鞓垂挞于下常服带一品玉二品花犀三品金钑花四品素金五品银钑花六品七品素银八品九品乌角皆黑鞓　王世贞觚不觚录世庙晚年不视朝以故羣臣服饰不甚依分若三品所系则多金镶雕花银母象牙明角沉檀带四品则皆用金镶玳瑁鹤顶银母明角伽楠沉速带五品则皆用雕花象牙明角银母防带六七品用素带亦如之而未有本色者今上颇注意朝仪申明服式于是一切不用惟金银花素二色而已
　　带名　周易或锡之鞶带终朝三褫之　事物原始鞶大也即今之鸾带之属　左传郑伯之享王也王以后之鞶鉴予之注后王后也鞶带而以鉴为饰也今西方羌胡为然古之遗服　五杂俎説文曰带绅也男子鞶带妇人丝带古人之带多用韦布之属取其下垂诗曰容兮遂兮垂带悸兮匪伊垂之带则有余似今衣之有大带耳至鲁仲连谓田单曰将军黄金横带骋于临淄之间则金带之制兴矣　羣书考索古之带则有大带浅带博带之别素带练带锦带缟带杂带之辨大戴礼曰黄帝黼黻衣大带此大带之谓也荀子曰逢衣浅带隽不疑曰襃衣博带盖浅带即博带也　左传吴季札聘郑见子产如旧相识与之缟带　史记文帝遗匈奴黄金饰贝带一具　后汉周盘传解韦带就孝防之举注以韦皮为带未仕之服也已仕则服革带故解之汉书注韦带以单韦为带无饰者也　东观汉记郑导破匈奴于是上赐金刚鲜绲带一具金银各二　班固与窦将军牋复赐固犀比金头带曰将军所自服也典略魏文帝甞赐刘桢廓落带　张勃呉录钩落者革带也世名为钩落带　荀朂答王琛书陶丘神庙有鲜卑金头寳带二枚　髙士春秋宗测春游山谷见奇花异草则系于带上归而图其形状名聚芳图百花带人多效之　艺文类聚梁刘孝仪有谢晋安王赐银装丝带启　北史周赵青雀反侯莫陈顺于渭桥破之文帝解所服金缕玉梁带赐顺　北史宇文孝伯生与周武帝同日长又与武帝同学帝赐以十三镮金带　北史薛道衡出为检校襄州总管帝赐九镮金带　隋杨素传上赐素以万钉寳带　酉阳杂俎天寳初安思顺进五色玉带　明皇杂录上自解红玉带赐宁王　明皇杂录上以紫金带赐岐王盖昔髙宗破髙丽所得开元中髙丽遣使来朝宴内殿因従容言于内臣曰紫金带本国亡是嵗荒民防干戈屡起幸在内帑一见足矣上闻之命封付其使　杜诗注翰林拜命日赐金茘枝带丹铅录京师閙装带其名始于唐白乐天诗贵主冠
　　浮动亲王带閙装薛田诗九苞绾就佳人髻三閙妆成子弟韀曲有角带閙黄鞓今作傲非也　胡应麟笔丛闹装带余游燕日尝见于东市中合众寳杂缀而成故曰閙装　杜阳编文宗朝李训讲周易颇叶上意时方盛夏遂命取水玉带以赐李训　清异录武宗縁金丹示孽中境躁乱内侍童膺福希防进脆玉绦用锦作虚带以冰条裸腹系之心腑俱凉移时销镕复别更替国史补李靖五代孙彦芳其旧物有靖破萧铣时所
　　赐于阗玉带十三胯七方六刓胯各附环以金固之所以佩物者天子悉留禁中　朝野佥载唐巧人张崇者能作画带铰具每一胯大如钱画烧之见火即起作龙鱼鸟兽之形莫不悉备　九国志楚马希声海商有鬻犀带者直百万昼夜有光洞照一室希声杀商而取之逾月光遂灭　五代东汉世家刘旻兄闻旻自立颇幸中国多故乃遣其贵臣述轧髙勲以十二稻玉带报聘　天中记钱武肃王时有献云鹤水犀带者武肃登碧波亭命许彦方系带试水水开七尺许蔡绦鐡围山丛谈太宗得巧匠因亲督视于紫云楼下造金带得三十条匠者为之神耗而死以一赐曹彬一以自御后以随葬余二十八条贮之于库号镇库带焉后人徒传其名而宗戚有服金带异花精致者往往指目此紫云楼带其实非也徽宗以赐童贯诸人钦宗追复还库髙宗十三年有客来自海外忽出紫云楼带上以四胯出示岳珂盖金人再入适纷纭时钦宗所追不及者其金紫磨也光艳溢目异常金又其文作醉拂菻人皆突起长不及寸眉目宛若生动虽吴道子画所弗及若其华纹则又六七级层层为之镂篆之精细防之像殆入于鬼神而不可名且往时诸带方胯不若此带乃独大至十二稻是在往时为穷极巨寳珂不觉为之再拜　格古要论金带有六种毬路御仙花茘枝师蛮海防寳藏金涂带九种天王八仙犀寳缾师蛮海防双鹿行虎洼面金束带八种茘枝师蛮戏童海防犀牛胡荽鳯子寳相花金涂束带四种犀牛双鹿野马胡荽犀带有二种以牯防为别又有笏头毬文带又有花犀带后山谈丛都市大贾赵氏世居货寳言玉带有刻纹
　　者皆有疵疾以蔽映尔美玉盖不琢也比嵗州化洛石为假带质如瑾瑜然可辨者以有光也　龙江梦余录张九成蓄犀带一围文理缜密中有一月影过望则见贵重在通天之上盖犀牛望月之久故感其影于角王氏谈録李防给事有一金带唐之制作挞尾刻云
　　龙朔某年紫宸殿宣赐郑畋其制作与色泽尤奇　鱼豢魏略汉阳嘉三年疎勒国王献西海青石带　魏略文帝时西域来献紫球带　呉时外国传大秦国人皆着络带　南史狼牙修国王及贵臣以金绳为络带突厥传统叶防可汗献万钉寳钿金带　宋史周显
　　徳五年占城王释利因徳漫遣其臣莆诃防贡方物有云龙形通犀带
　　佩【附防缕　觿刚卯】
　　总论　説文佩従人凡声也佩必有巾従巾　蔡谟毛诗疑字议佩者服用之称佩者玉器之名称其服用则字従人名其器则字従玉　释名佩倍也言其非一物有倍贰也有珠有玉　白虎通所以必有佩者表意见所能故修道无穷即佩环能本道徳即佩琨能决嫌疑即佩玦是以见其所佩即知其能故农夫亦佩其耒耜工匠佩其斧妇人佩其针缕亦佩玉也　礼记天子佩白玉而组绶公侯佩山玉而朱组绶大夫佩水苍玉而缁组绶世子佩瑜玉而綦组绶士佩瑜玫而缊组绶注山水苍玉之文也绶者所以贯佩玉相承受之礼玉藻古之君子必佩玉右征角左宫羽注角征宫
　　羽以玉声所中言也征角为阳宫羽为隂阳主动隂主静右佩隂也而声中征角之动左佩阳也而声中宫羽之静何哉盖佩所以爲行止之节时止则止时行则行此设佩之意也不言商者或以西方肃杀之音故遗之欤　羣书考索古者有徳佩有事佩徳佩则左右皆玉事佩则左纷帨右玦捍之类左佩皆有五右佩皆有六以左阳而奇右隂而耦故也左佩者小右佩者大以左不如右之强也先设事佩后设徳佩以事成而下徳成而上故也　礼玉藻君在不佩玉左结佩右设佩居则设佩朝则结佩齐则綪结佩而爵韠注朝则结佩朝于君亦结左也綪屈也结又屈之也　三礼图凡玉佩上有双衡衡长五寸博二寸下有双璜璜径三寸冲牙蠙珠以纳其间上下为衡半璧为璜璜中横以冲牙以苍珠为瑀杂佩者左右佩玉也上横曰珩系三组贯以蠙珠中组之半贯瑀末悬冲牙两傍组各悬琚璜又两组交贯于瑀上系珩下系璜行则冲牙触璜而有声也服饰总论佩上设以衡衡上设银钩衡之下凡三直垂下中以金镀银兽面其次以琚瑀下以冲牙两旁直下中以双璜在兽面之两旁下设双滴在冲牙之两旁三道各穿以药玉珠间之其琚瑀双璜冲牙滴子竝以珉玉又一説以金涂银为之　礼外传下垂三道之斿以穿珠左右对垂两璜当中有冲牙用触之使鸣以为行节注珠用琚瑀似玉者也璜半璧也牙以玉为之两头鋭而似牙用冲其左右　曲礼左佩纷帨刀砺小觿金燧右佩玦捍管遰大觿木燧郑注纷帨拭物之佩巾也刀砺小刀及砺砻也金燧可取火于日者捍谓拾也言可捍也管笔彄也遰刀鞸也木燧钻火者觿解结也服饰总论佩之旗也古者以玉为之贯以组绶冲
　　牙居中央以前后触也古之为佩三代同之五霸迭兴战攻不息佩非战器于是解而去之留其系璲以为章表故诗曰鞙鞙佩璲自佩之既废秦乃以采组连结于璲光明章表转相结受故谓之绶汉承秦制用而弗改后加以玺印佩刀之饰迨至于唐又复佩佩鱼矣古人佩　物原尧为玉佩　礼记孔子去鲁佩象环五寸　盐鐡论子思银佩　汉武帝内传上元夫人带六出火玉之佩　洞记汉武帝宫人丽娟以琥珀佩置衣中不使人知乃言娟骨节自鸣相与为神怪也　鱼豢魏略有双璜双珩琚瑀冲牙琨珠为佩者汉明帝采古文始制　蔡邕舆服志孝明帝作宾珠之佩以郊天地　后汉书杨赐拜太常诏赐御衣一袭冠帻绶金鐍钩佩　挚虞决疑注汉末丧乱无玉佩侍中王粲识旧佩始作之今玉佩受法于粲　晋东宫旧事皇太子纳妃织成衮带白玉佩　搜神记元康中妇人饰五兵佩晋宋旧事太皇太后雀钮白玉佩　翾风传石崇使
　　翾风调玉以付工人为倒龙之佩　朝野佥载上元年中合九品已上佩刀砺等袋彩帨为鱼形结帛作之取鱼之象强之兆也至天后朝乃絶景云之后又复前结白鱼为饼　事物绀珠国朝朝服佩一品玉二品犀三品至九品药玉　韵府飞霞佩仙佩也古诗愿乞飞霞佩　离骚纫秋兰以为佩　史记子路性鄙好勇力冠雄鸡冠佩豭豚凌暴孔子　范丹传西门豹性急佩韦董安于性缓佩
　　防缕　西京杂记戚夫人侍髙祖至七月七日临百子池作于阗乐毕以五色缕相羁谓为相连爱　丹铅録王符潜夫论或纺防丝而縻断截以绕臂此盖防丝之乐府双行纒云朱丝系绳真如白雪凝梁昭明乌栖曲云江南稚女朱腕绳　风俗通五月五日以五防丝系臂辟鬼及兵令人不病瘟一名长命缕一名续命缕一名辟兵缯一名五色缕一名朱索　提要录北人端午以防丝结合欢索纒手臂　合璧事端午结防丝又名条逹织组杂物以相赠遗及日月星辰鸟兽之状文绣金缕帖画贡献于所尊　演繁露裴元新言曰五月五日集五防缯谓之辟兵不解以问伏君伏君曰青赤白黑为之四面黄居中央名曰襞方缀之于复以示妇人养之工也传声者误以为辟兵予按此即今人五月防索也今索合五色线为之此之所言乃自用缯其曰四色为之四面即是裁色缯为方片各案四色位而安之于衣而黄缯居四色缯之中以此缀诸衣上以表工之成故名襞方襞者积而防之也方者各案其方以其色配之也今人用防线系臂益文也　畱青日札小儿周嵗项带五色彩丝绳名曰百索不知何义按东宫旧事中有六色罽防云象水中莙藻以饰绲带者魏书宋齐谓魏为索人谓以索辫髪也今小儿亦以色丝辫髪而后垂之又宋淳熙中剃削童髪必畱大钱许于顶左右偏顶或畱之顶前束以防缯宛若博焦之状曰鹁角　溪蛮丛笑不防带蛮女以织带束髪状如经带不阑者斑也　唐百官志中尚署五日进百索绶带赐学士诸官夀索　续汉书桃印本汉制以止恶气今世端午以防缯篆符以相问遗亦以置屏帐之间　物原越巫始制端午防符健线艾人　荆楚嵗时记或问辟五兵之道抱朴子曰以五月五日作赤灵符着心前今头符是也　风俗通夏至着五防辟兵题曰游光游光厉鬼也知其名者无瘟疾
　　觿　诗衞风童子佩觿注觿锥也以象骨为之成人之佩非童子之饰　礼内则左佩小觿右佩大觿　说文觿角鋭端可以解结　庶物异名疏治烦决乱者佩觿觿状如锥今男妇絶无佩者惟北路服马邉戌邮卒之流尚得遗意佩之解结带也不専用象骨间以小鹿角为之有天然之鋭　妮古录汉玉佩觿皆卧文自首至尾稍曲而鋭沈存中云当如芄兰之叶但今不复见耳余一见于张黄门之子起之一见于璩仲玉张觿长璩觿短觿字从角想玉者又贵人所佩也
　　刚卯　王莽传注服防曰刚卯以正月卯日作或用玉或用金或用桃着革带佩之今有玉在者　备忘小钞刚卯佩印也其制卯以正月卯日作铭刻于上以辟邪厉　王莽传注晋灼曰刚卯长一寸广五分四方当中央从穿作孔以防丝葺其底如冠缨头防刻其上面作两行书文曰正月刚卯既央灵殳四方青赤白黄四色是当帝令祝融以教夔龙庶疫刚瘅莫我敢当其一铭曰疾日严卯帝令防化顺尔固伏化兹灵殳既正既直既觚既方庶疫刚瘅莫我敢当　説文防【音开以】大刚卯以逐鬼魅　庶物异名疏广韵曰防大坚也防者佩印也以正月卯日作故谓刚卯又谓之大坚以辟邪也所谓佩双印也　后汉礼仪志五月五日用朱索连五色刚卯为门户饰以止恶气　云烟过眼录叶森曽见先师吾真白所刚卯一四面皆有字乃汉隶也非真字
　　韠
　　郭知唐韵韠朝服蔽膝説文曰绂也所以蔽前也一命缊韠再命赤韠　杂记韠以素郑注素生帛也　车服志朝服谓之韠冕服谓之黻　羣书考索郑康成曰古者佃渔而食之衣其皮先知蔽前后知蔽后后王易之以布帛而独存其蔽前者不忘本也盖韠之作也在衣之先其服也在衣之后及战国连兵而韨非兵饰故去而不用汉明帝复制韨天子素皮蔽膝魏晋以来或用绛纱为之皆古之遗制也　身章撮要芾即韠也韦为之所以蔽膝其色视裳其形圜杀直天子四角直无圜杀公侯杀四角使之方变于天子也所杀者去上下各五寸大夫圜其上角变于君也士上下正士贱于君同不嫌也然天子之士则直诸侯之士则方大抵下广二尺上一尺长三尺其颈五寸两角皆上接革带以系之字从巾取象连带之形亦作韨冕服谓之芾朝服谓之韠名虽不同其义一也又一説以罗为表绢为里其色纁上有纯下有緆去上五寸绘以山火　羣书考索有曰韨曰韠曰韎韐诗曰朱芾斯皇三百赤芾易曰朱韨方来困于赤绂玉藻曰一命缊绂幽衡再命赤韨幽衡三命赤绂葱衡此所谓韨也玉藻又曰韠君朱大夫素士爵韦此所谓韠也诗曰韎韐有奭左传曰有韎韦跗注此所谓韎韐也　明诸司职掌皇帝衮冕红罗蔽膝上广一尺下广一尺长三尺织火龙山三章弁服绛纱衣蔽膝随衣色东宫亲王衮冕蔽膝随裳色织火山二章弁服绛纱袍红裳蔽膝随裳色世子郡王衮冕襈赤韨弁服同文武官朝服赤罗蔽膝
　　格致镜原卷十七
　　钦定四库全书
　　格致镜原巻十八　　　　大学士陈元龙撰冠服【六】
　　裳
　　总论　物原黄帝臣伯余为裳　白虎通裳者鄣也所以形自鄣闭也　身章撮要裳下饰以罗为表绢为里其色天子诸侯朱大夫素士黄裳之杂色也凡七幅殊其前后前三幅后四幅绣四章藻粉米黼黻于其上　通典十二章六章在裳宗彛藻火粉米黼黻　学斋占毕上衣下裳各为长短之制衣至膝裳乃裙也今之祭服是也后魏胡服便于鞍马遂施裙于衣为横幅而缀于下谓之襴今之公裳是也　楚辞制芰荷以为衣兮集芙蓉以为裳又青云衣兮白蜺裳　晋书孙登字公和于汲郡北山为土窟居之夏则编草为裳身章撮要裙即裳按释名羣也谓连接羣幅而为之扬雄方言陈魏之间谓裙为帔绕衿谓之裙　古今注裙古之前制衣裳相连至周文王令女人服裙裙上加翟衣皆以绢为之　五行志献帝时女子好为长裙而上甚短　留青日札梁简文诗罗裙宜细裥先见广西妇女衣长裙后曵地四五尺行则以两婢前擕之裥多而细名曰马牙裥或古之遗制也汉文后宫衣不曵地其贴地者以不纒足欲裙盖之也又杜牧咏韈诗五陵年少欺他醉笑把花前出画裙是唐之裙亦足足也韵书裥裙幅相摄也　唐舆服志妇人裙不过五幅
　　曵地不过三寸　新志淮南观察使李徳裕令管内妇人衣褏四尺者皆阔一尺五寸裙曵地四五寸者减三寸　隣几杂志妇人不服寛袴与襜制旋裙必前后开胯以便乘驴其风始于都下妓女而士夫家反慕之曽不知耻辱如此　演繁露传授经曰老子去周左慈在魏并葛巾单裙不着褐则是直着短衫而以裙束其上不用道家法服也　天宝遗事都人士女每至春时各乘车走马郊外为探春之宴遇名花则借草而坐解裙四围如棊布焉谓之裙幄
　　古人裙　中华古今注始皇元年宫人令服五色花罗裙至今礼席有短裙焉　飞燕外传后衣南越所贡云英紫裙碧琼轻绡又帝令冯无方持后裾风止裾为之绉他日宫姝或襞裙为绉号畱仙裙　明徳马皇后传永平元年立为皇后常衣大练裙不加褖六宫莫不叹息　晋循复山陵故事梓宫衣物有缃绛双裙六腰晋东宫旧事皇太子纳妃有绛纱复裙绛碧结绫复裙丹碧纱纹双裙紫碧纱纹双裙紫碧纱纹绣缨双裙紫碧纱縠双裙丹碧杯文罗裙　晋宋旧事崇进皇太后为太皇太后有绛碧绢双裙绛绢防裙缃绛纱复裙白绢裙　演繁露晋王献之书羊欣练裙朱公叔絶交论谓西华之子冬月葛衣练裙盖古人不徒衣袴必以裙袭之是正上衣下裳之制也　珍珠船梁武帝造五色绣裙加朱绳眞珠为饰隋帝作长裙十二披名仙裙中华古今注隋大业中炀帝制五色夹缬花罗裙以
　　赐宫人及百僚母妻又制单丝罗以为花笼裙常侍宴供奉宫人所服后又于裙上剪丝鳯缀于缝上取象古之褕翟至开元中犹有制焉　北史魏乐良王忠着红罗裙绣作领碧防袴锦为縁孝武帝谓曰朝廷衣冠应有常式何为着百戏衣　北史齐武成帝为胡后造真珠裙袴所费不可称计被火烧后主既立穆后复为营之　陆鲁望文集侍御史赵郡李君出古锦裙一条示余幅长四尺下广上狭下阔六寸上减下三寸半皆周尺如直其前则左有鹤二十势若飞起率曲折一胫口中衔莩蘤辈右有鹦鹉肩舒尾数与鹤相防二禽大小不而又以花卉均布无余地界道四向五色间杂道上累细钿防缀其中防云璅结互以相带里有缯防下制线尚仍旧两旁皆解防盖坼灭零落仅存此故耳縦非齐梁物亦不下三百年矣昔时之工如此妙耶五行志安乐公主使尚方合百鸟毛织二裙正视为一色旁视为一色影中为一色而百鸟之状皆见以其一献韦后　朝野佥载安乐公主造百鸟毛裙以后百官百姓家效之山林奇禽异兽披山满谷扫地无遗至于网罗杀无数　事物绀珠单丝碧罗笼裙安乐公主作献韦后缕金为花鸟细如丝髪大如黍米眼鼻觜甲皆备了视者方见之　清异録同光年上命染工作霞様纱为千折裙分赐宫嫔是后民间尚之号拂拂娇清异録男子出家学佛始衣墨连裙黮谓之氅装西河记西河无桑妇女着碧缬裙加细布裳　正字通金俗妇人裳曰锦裙裙左右各阙二尺许鐡条为圈裹以绣帛上以单裙袭之　元氏掖庭记凝香儿服五河花蕊之裳于阗国乌玉河生花蕊草采其蕊织之为锦　西王母传汉初有四五小儿戏于路中一儿歌曰着青裙入天门揖金母拜木公　许老翁传仙女天衣有金缕单丝锦縠银泥五晕罗裙　眞人三君内传南极夫人被锦服青羽裙　珍珠炖煌俗妇人作裙挛缩如羊肠用布一疋皇甫隆禁改之　溪蛮丛笑犵狫裙裙幅两头缝断自足而入防班厚重下一段絶以红范史所谓独力衣恐是也盖裸袒以裙代袴虽盛服不去去则犯鬼　炎徼记闻犵狫一曰犵獠种有五蓬头赤脚轻命死党以布一幅横围腰间旁无襞绩谓之桶裙男女同制花布者为花犵狫红布者为红犵狫
　　袴
　　説文袴胫衣也　逸雅袴跨也两股各跨别也　物原禹作袴　古今注袴盖古之裳也周武王以布为之名曰褶敬王以缯为之名曰袴但不缝口而已庶人衣服也至汉章帝以绫为之加下縁名曰口　疑耀裈即袴也古人袴皆无裆女人所用皆有裆者其制起自汉昭帝时上官皇后今男女皆服之矣　事林广记史记屠岸贾灭赵氏赵朔之妻有遗腹生男贾索之夫人置其袴中袴始见此　通鉴韩昭侯有敝袴命藏之以待有功者　朱博传功曹官属多襃衣大袑【音绍】不中节度注袑大袴也　魏旧事杨平善裁袴以官绢百疋作小袴百枚　方言胫衣大者曰倒顿小者曰防郭璞注倒顿今雹袴防今袴　方言齐鲁之间袴谓之褰或谓之襱关西谓之袴小袴谓之芙蓉衫楚通语也　词林海错袴谓之畱幕冀州所名　南史新罗国呼其袴曰柯半　正字通一名触衣俗呼小衣　汉书周仁景帝时为郎中令常衣溺袴注溺读曰尿尿袴者为小袴以借其尿　汉书上官后传宫人使令皆为穷袴多其带注服防曰穷袴有前后裆不得交通也师古曰穷袴即今之裩裆袴也　古今注汉以端午日赐百官水纹绫袴盖取清慢而理人若百官母及妻妾等承恩者则别赐罗纹胜袴取其日胜今太常二人服紫绢袴褶绯衣执籥以舞之　汉官仪虎贲郎将衣虎文锦袴　东宫旧事皇太子纳妃有绛真文罗袴七　搜神记谢尚脱略细行不为流俗之事好衣刺文袴　邺中记石虎出猎着金缕合欢袴　南史宋王敬左右甞使二老妇女戴五条辫着青纹袴饰以朱粉　南史梁刘显将之寻阳朝贤毕祖显悬帛十匹约曰险衣来者以赏之周正緑丝布袴轩昻而至折标取帛　海墨徽言李白游慈恩寺僧用水松牌乞诗白为题讫僧献兰缣袴　清异録潞王従珂出驰猎从者皆轻零衫佛光袴佛光者以杂色横合为袴　北疆记虞主南郊着皁斑褶绣袴　清异録余在翰苑以油衣渐故遣吏市新者回云马行油作铺目録芭蕉袴一副二贯　解酲语元成宗宫人着白防袴为鞠弋流跄之戏　戊辰杂钞新婚三日后命工分作二袴婿女各穿其一谓之永谐袴南史金线锦袍师子锦袴波斯国迎妇时婿所着妇
　　亦如之　南齐书永明中髙丽使至服穷袴曰此古之遗像也　异域志扑子蛮以青婆罗为通身袴　南史髙昌国着缦裆袴　説文薉貉中女子无袴以帛为胫空用絮补核名曰繜衣状如襜褕　身章撮要裈亵衣小袴按説文云亦曰衳　逸雅裈贯也贯两脚上系要中也　中华古今注裩三代不见所述周文王所制裩长至膝谓之衣贱人不下服曰良衣盖良人之服也至魏文帝赐宫人绯交裆即今之裩也【裩与裈同】　秕言相如传相如身自着犊鼻裈师古曰即今之衳也形似犊鼻故以名云今俗因谓之牛头裈然其形与犊鼻不似姚令威曰膝上二寸为犊鼻穴言裈之长财至此此説得之　畱青日札犊鼻裈以三尺布为之形如牛鼻盖前后各一幅中裁两尖裆交辏即今之牛头子裈一名梢子　七修藁二仪实録云西戎以皮为之夏后氏以来用绢长至于膝汉晋名犊鼻北齐则与袴长短相似考犊鼻之名是起于西戎变于三代而折中于北朝孰谓小人之服而不出于古耶　竹林七贤论阮咸于七月七日竪长杆标大布犊鼻裈曝于庭中曰未能免俗聊复尔耳　南史齐废帝在华林园华光殿露着黄縠裈跂牀垂脚　解酲语天厯中人着紫花草裈　词林海错刑部侍郎辛亶常衣绯裈俗云利于官　事物原始今呉中妇女多穿大脚开裆裈独蒲城妇人不穿裈广西土官妇女亦不穿裈着裙五六层其后曵地四五尺盖夷俗也唐人以花上晒裈为杀风景　西京杂记合徳遗飞燕金错绣裆
　　袜【附膝袴裹脚】
　　説文袜足衣也　逸雅袜末也在脚末也　炙毂子文子曰文王伐崇袜系带则其物色已见于商代　中华古今注三代及周着角袜以带系于踝至魏文帝吴妃乃改様以罗为之后加以防绣画至今不易　身章撮要袜足衣自三代有之以绯罗为表绯绢为里着以穿履有带与今之制者不同　陆防杂记武王罢朝而袜系絶衞褚师呼声子结袜而登席汉廷尉为王生结袜袜有带尚矣今独亡古之制亡者十八九矣奚袜带之足云　王符潜夫论饰袜必緰　名义考七林云文綦【音其】防緤【音屑】緰袜罗縢【音滕】防緤袜系之有采色者緰説文赀布也緰袜以赀布为袜也　髙文惠妇与文惠书今奉织成袜一緉　晋惠帝起居注愍懐太子赐典兵中郎将复纻袜一緉　中华古今注隋炀帝宫人织成五采立鳯锦袜靿　太眞外传妃子死之日马嵬媪得锦靿袜一只每遇过客一翫百钱前后钱无数　清异録唐制立冬进千重袜其法用罗帛十余层锦夹络之　清异録去习者云行至峨眉山而蓄三只韈常穿二补一岁久裂帛交杂望之茸茸焉自呼为狮子韈搜神记橘中二叟曰君输我瀛洲玉尘九斛龙缟袜
　　八緉后日于青城草堂还我尔　五侯鲭鸦头韈农妇所著者
　　膝袴　畱青日札韈足衣今之膝袴　笔丛自昔人以罗袜咏女子六代相承唐诗尤众至杨妃马嵬所遗足征唐世妇人皆着袜无疑也然今妇人纒足其上亦有半袜罩之谓之膝袴恐古罗袜或此　致虚阁杂俎太真着鸳鸯竝头莲锦袴袜上戏曰贵妃袴袜上乃真鸳鸯莲花也太真问何得有此称上笑曰不然其间安得有此白藕乎贵妃由是名袴袜为藕覆注云袴袜今俗称膝袴　余冬序録男子跪用防膝冬寒亦用防膝驿马逺行用防臁若膝袴缚膝下袴脚上今日妇女下体之饰朱子语録秦太师死髙宗告杨郡王云朕免得膝袴中带匕首矣岂当时男子亦或着膝袴邪抑袴两脚曰膝袴邪
　　裹脚　逸雅偪所以自逼束今谓之行縢言以裹脚可以跳腾轻便也　名义考縢増韵约也纒也偪束其足今小男子行纒自足至膝此则施之足罗縢以罗为之笔丛乐府双行纒盖妇人以衬韈中者即今俗谈裹
　　脚也唐以前妇人未知扎足势必用此与男子同男子以帛妇人则罗为之加文绣为美观以蔽于袜中　焦氏笔乘淮南子纒以朱丝纒读如战古乐府有双行纒谓行縢即足衣也
　　履【附屦　舄鞋　屩】
　　总论　逸雅履礼也饰足所以为礼也　古今注履屦之不带者　事物纪原世本曰于则作屝履宋注云黄帝臣草曰屝麻皮曰履实録曰三代皆以皮为之单底曰履复底曰舄盖祭服曰舄朝服曰履燕服曰屦也方言屝屦粗履也徐兖之郊谓之屝自闗而西谓之
　　屦中有木者谓之复舄自闗而东复履其痹者谓之下襌者谓之鞮丝作之者谓之履麻作之者谓之不借麤者谓之□东北朝鲜冽水之间谓之角南楚江之间总谓之麤西南梁益之间或谓之□或谓之防履其通语也徐土邳圻之间大麤谓之角　地理志弹跕躧师古注跕音帖躧与屣同谓小履之无跟者跕谓轻蹑之也　演繁露案今人夏月以生帛为屧其三面稍隆起惟当脚跟处正低即师古所指也　説文靸小儿履也鞮革履也麤草履也枲履也　畱青日札屧履中荐也曰歩屧曰舞屧呉王宫中有响屧廊以楩梓板借地西子行则有声故名响屧是妇女通服之韩偓屧子诗六寸趺圆光致致唐尺虽短谓之六寸趺圆想亦不纒足也梁诗画屧重髙墙画之者当是绘以五采髙墙者想是阔颊耳今之髙底鞋　南史萧宏奢侈过度所幸江无畏服玩侔于东昏潘妃寳屧直千万贾谊传冠虽敝不以苴履师古注苴者履中之借也丹铅録周礼履絇黄繶青句今文作絇注絇谓拘着
　　舄履鼻在屦头用缯一寸屈为之以受穿贯张正见履赋采絇绣繶寳屧香綦宋词有鸾絇鳯繶之句繶紃縧也履缝中縁按絇古云鞋鼻今之鞋结是其遗像繶则俗云锁线也又仪礼青絇繶纯纯【音衮】縁也今云衮邉郭思画论伊尹以草为之名曰履秦世参用丝革　身章撮要履用绯罗表皮里头饰以絇缝中紃且纯且縁下带口两旁各着带用以缚足或以为单底　急就章旃裘蛮夷民顔注胡履之缺前雍者是也黄氏云胡履也王氏云新唐书西域传言曵履也　急就章履麤羸窭贫顔注圆头掩上之履也广韵云儿履也皮为之麤者麻枲杂履之名也急就章靸鞮卬角褐袜巾顔注靸为韦履头深而兑平底也今俗呼为跣子鞮薄革小履也卬角履上施也如今木履黄氏补云下邳谓漆履有齿者曰靳角徐氏云鞮亦履今胡人履连胫谓之络鞮　急就章履舄鞜裒绒缎紃顔注鞜生革之履也缎履跟之帖也紃縁履之圆縧也　逸雅不借言贱易有宜各自蓄之不假借人也　五总志不借草履也谓其易办人人自有不待假借故名曰不借又云左不借于右两不相借故名不借庶物异名疏不借草履刘熙以为皮作之雄以为
　　麻作之事物纪原云夏商以草周以麻汉文帝履不借视朝潜夫论谓以皮作之者　致虚阁杂俎昔有仙人鳯子者一日大雨隣人来借草履鳯子曰他人草履则可借我之草履乃不借者也其人怒詈之鳯子即以草履掷与化为鹤飞去故后世名草履为不借
　　古人履　晏子景公为履黄金之綦饰以银连以珠良玉之絇其长尺冰月服之以聴朝晏子朝公迎之履重仅能举足　战国防春申君上客三千皆蹑珠履　拾遗记西王母曵丹玉之履　南史有盗古冡者相传云是楚王冡玉履　盐鐡论古者庶人粗屝草履今富者韦沓丝履　事物纪原古今注曰魏文帝段巧笑始制丝履按礼少仪云国虽靡敝君子不履丝屦则周人已用丝为屦也　魏武内式令前于江陵得杂防丝履以与家人约当着尽此履不得效作也　列仙传胡母班为太山府君赍书诣河伯河伯贻其青丝履甚精巧　李肇翰林志翰林学士给紫丝履　清异録曹翰性贪侈为周世宗枢密承防常着金线丝履　崔寔四民月令八月制韦履十月作帛履　汉书革鞜不穿师古注鞜革履音踏　汉书郑崇为尚书仆射数谏诤每闻曵革履上笑曰我识郑尚书履声　南史齐髙帝宫人着紫皮履　五行志文宗时吴越间织髙头草履如绫縠前代所无履下物也织草为之又非正服而被以文饰盖隂斜阘茸泰侈之象也　笔丛六朝前率草为履古称芒屩盖贱者之服大抵皆然唐张志和以防为履至五代蒲履盛行　东方朔语木履起于晋文公时介之推逃禄自抱树而死公抚木哀叹遂以为履每思従亡之功辄俯视其履曰悲乎足下足下之称亦自此始也　南方草木状抱木生于水松之傍若寄生然极柔弱不胜刀锯乘湿时刳之而为履易于削干则韧不可理也履虽猥大而轻风至则随飘而动夏月纳之可御蒸湿之气太康六年扶南贡百双帝深叹异然哂其作之陋但置诸外府以备方物而已　青州杂记青齐间桃花有一种盛开时垂丝二三尺者采之练以松脂递相纒织成鞋履寄往都下人皆不辨何物晋令士卒百工履色无过緑青白奴婢无过纯青古
　　侩卖者一足着白履一足着黑履　贾子天子黑方履诸侯素方履大夫素圆履　八景经东元君道君蹑九色之履　金真玉光经有五色九色狮子之履　拾遗记穆王起春霄之宫西王母来焉纳丹豹文履　丹铅録汉有伏虎头鞋加以锦饰曰绣鸳鸯履昭帝令冬至日上舅姑　西京杂记赵飞燕立为后女弟合徳进同心七寳綦履　秦嘉与妇书今致龙虎组缇履一緉晋东宫旧事太子纳妃有绛地文履一量　古今注东晋以草木织成有鳯头履聚云履五朶履　炙毂子西晋永嘉元年始用黄草为履宫内妃御皆着之谓之伏鸠头履梁天监中武帝以丝为之名解脱履　古今注南宋有重台履梁有笏头履分捎履立鳯履又有五色云霞履　后魏史王遵业従容恬素常着穿角履好事者多毁新履以学之　丹铅録隋帝令宫人靸瑞鸠头履谓之仙飞履　二仪録唐大厯中进五朶草履建中间进百合履　清异録宣宗儒雅令有司效孔子履制进名鲁风鞵宰相诸王效之而微杀其式别呼为遵王履　神仙通鉴郭翰赠张氲以孔子二仪履一双后于晋州尸解与里人剧饮畱衣履而别　樵人直説白乐天烧丹于庐山草堂作飞云履绫为质四面以素绡作云朶染以四选香振履则如烟雾乐天着示山中道友曰吾足下生云不久上升天府矣　説略唐文徳皇后遗履为米元章冩图左方有小跋是元章为画学博士时笔跋云右唐文徳皇后遗履以丹羽织成前后金叶裁云为饰长尺底向上三寸许中有两系首缀二珠盖古之岐头履也臣米芾图并书　嫏嬛记马嵬老媪拾得太真袜以致富其女名玉飞得雀头履一只真珠口以薄檀为苴长仅三寸玉飞奉为异寳不轻示人云仙杂记赵廷芝作半月履以千纹布为之托以精
　　银填以绛蜡唐辅明过之夺以贮酒　张华轻薄篇足下金薄履　甄述美女诗足蹑承云履　枕谭张衡同声歌鞮芬以狄香鞮履也狄香外国之香也谓之香薫履也　藻林文选曰文履谓美人文绣之花履也　庶物异名疏颡推之履见吕氏春秋髙诱云敝履也屦　逸雅屦拘也所以拘足也齐人谓韦屦曰屝屝皮也以皮作之　輶轩絶代语自闗而西谓之屦　周礼屦人掌王及后之服屦为赤繶黄繶【以赤黄之丝为下縁】青句【以青丝饰屦头之鼻】素屦【禆下曰屦素屦有凶去饰用之】葛屦【夏衫絺绤以葛为屦冬则以皮为之】辨外内命夫命妇之命屦功屦防屦注命屦命夫妇屦也功屦去饰士及妻屦防屦及素屦大祥时履也　左传共其资粮屝屦注屝屦草屦也　藻林左传曰菅屦谓草屦也防者之所服　士冠礼屦夏用葛冬用皮屦可也　玉堂闲话江南有芒草贫民采之织屦縁地土卑湿此草耐水而贫民多着之　内则屦着綦注綦屦头之饰即絇也着犹施也朱子曰綦鞋口带也古人皆旋系今人从简易缀之于上如假带然　邢疏絇屦头饰也士冠礼曰端黑履青絇郑注云絇之言拘也以为行戒状如刀衣鼻在屦头是也
　　舄　释名舄腊也地或泥湿故复其末下使干腊也古今注以木置屦下干腊不畏泥湿故曰舄　笔丛古篆舄字象鹊形以为履饰也履象取诸鹊鹊知太嵗欲人行履知方也古易履舄然敬之无咎今文改舄作错不识古文也　三礼图复下曰舄单下曰履其色各随裳色夏用葛冬用皮　诗风赤舄几几注赤舄冕服之舄也　周礼冬官屦人掌王及后之服屦为赤舄黒舄注凡舄之内有屦屦外又加以舄王赤舄下有白黑二舄后舄下有赤青二舄但言赤黑特言其尊者耳三礼图皇后翚衣舄揄翟赤舄鞠衣着履　左传
　　楚王皮冠豹舄以出杜预注豹舄以豹皮为履　汉书文帝足履革舄　汉武内传王母履璚鳯文之舄抱朴子安期生卖药海邉计已千嵗秦始皇召见与语赐之金璧安期以赤玉舄一两为报　藻林丹鳯舄仙舄也唐诗月邀丹鳯舄又文选曰金华舄谓舄以金为华而饰之也　事物绀珠露舄踏露着　王乔传显宗时王乔为叶令有神术每月朔望朝帝怪其来数不见车骑宻令太史伺望之言其临至有双鳬从南飞来于是举罗张之但得双舄焉诏尚方视则所赐尚书属履也
　　鞋　宛委余编今世总称履曰鞋　释名鞋解也着时缩其上如履然解其上则舒解也　实録履夏商皆草为之周以麻晋永嘉中以丝或云马周始以麻为之名鞋也　中华古今注鞋子自古即有皆谓之履絇繶皆画五色至汉有伏虎头始以布鞔繶上脱下加以锦为饰麻鞋起自伊尹以草为之曰草屩周文王以麻为之名曰麻鞋至秦以丝为之令宫人侍从着之庶人不可至东晋又加其好公主及宫中贵人皆丝为之凡娶妇之家先下丝麻鞋一防取其和鞋之义　岩栖幽事防鞋出蜀中南丛林皆作呉人不能制也　卢公范馈饰仪三月三日上踏青鞋履　戴侗六书故今人以履无踵直曵之者为靸　辍耕録西浙之人以草为履而无跟名曰靸鞋妇女非纒足者通曵之　逸雅靸韦履深头者之名也靸袭也以其深袭覆足也　炙毂子靸鞋舄三代皆以皮为之自始皇二年遂以蒲为之名曰靸鞋至二世加以鳯首尚以蒲为之西晋永嘉元年始用黄草为之宫内妃御皆着之　中华古今注靸鞋盖古之履也秦始皇常靸望僊鞋以对逸求神仙至梁天监年中武帝解脱靸鞋以丝为之今天子所履也　九国志江南李昪常履蒲靸　畱青日札今之纒足者以丝为鞋则梁制也以羊皮销金箔为之则三代之遗意而极其奢巧也以蒲草麻葛为之则古今之通用也首以鳯头伏鸠鸳鸯则昉于秦晋绣以云露花草则昉于五朶百合而其髙底鞋即古之重台履也琴面鞋即笏头履也至若饰以金寳珠玉则淫风极矣　笔丛崔豹云古履絇繶皆画五色秦始皇令宫人靸金泥飞头鞋笔丛履也屣也舄也屐也四者小异而大同古男子
　　妇人共之盖其形制不甚悬絶自唐宋五代纒足遂专以弓鞋属之妇人而履屣屐舄皆归之男子　代醉编纒足不始五代唐人诗多可据偶观丽情集载唐郭华吞鞋而死店主于喉中拔出红绣鞋一只此唐事也使如男子之鞋安能入于喉中耶又唐典籖魏简妻郑氏取一只履击王头破据此只履能击头流血非弓鞋明矣用修谓纒足起于后世此或一证　羣书考索武徳间妇人曵履及线鞋　采兰杂志徐月英卧履皆以薄玉花为饰内防以龙脑诸香屑谓之玉香独见鞋　老学庵笔记宣和末妇人鞋底尖以二色帛合成名错到底　丹铅録宋蒋防词裙松翠褶鞋腻红帮帮女履墙也　辍耕録杨鐡崖耽好声色每于筵间见舞女有纒足纎小者则脱其鞋载琖以行酒谓之金莲杯
　　屩　释名屩蹻也出行着之蹻蹻轻便因以为名也中华古今注伊尹始为草屩周文王以麻为之至秦以丝为屩令宫人侍从着之　身章撮要屩草履轻便出行着之　汉卜式传式为郎在上林中布衣着屩而牧羊注屩草履也南方谓之屩　晋书元康太安之间江淮之域有败屩自聚于道多者至四五十量人或防投坑谷明日视之复如故或云见狐狸衔聚之　齐书东昏侯宫人皆着緑丝屩　唐书朱桃椎结庐山中甞织十芒屩置道上见者曰居士屩也为鬻米茗易之置其处辄取去终不与人接其为屩草柔细环结促密人争蹑之
　　靴
　　名义考古者以皮为履止于拘足赵武灵王作胡服变履为鞮连胫服之今靴也　学斋占笔古有舄有履有屦而无靴故靴字不见于经至赵武灵王变履为靴而至今服之本朝徽宗政宣间甞变靴为履矣至髙宗时务反政宣之失仍变履为靴　魏武与杨彪书今遗足下织成花靴一緉　慕容晃与顾和书今致绣靴一緉舆地志石虎女妓皆着五纹织成靴游于戏马观
　　南史萧琛年少着虎皮靴防桃枝杖直造王俭坐　笔谈北齐全用胡服长靿靴　隋书帝王贵臣多服乌皮六合靴　説略唐初天子服六合靴　畱青日札乌皮六缝靴也唐有此名故曰髙力士终以脱乌皮六缝为深耻　中华古今注靴者盖古西胡服也昔赵武灵王好胡服常服之其制短靿黄皮闲居之服至马周改制长靿以杀之加之以毡及绦得着入殿省敷奏取便乘骑也文武百僚咸服之至贞观三年安西国进绯韦短靿靴诏内侍省分给诸司　羣书考索皁靴乃马上鞋也后世循袭遂为朝服　郭思画论靴本胡服赵灵王好之制有司衣袍者宜穿皁靴唐代宗朝令宫人侍左右者穿红锦靿靴　纪原开元中裴叔通以羊皮为靴加以带子装束　唐书朱桃椎澹泊絶俗长史窦轨遗以麂鞾委之地不肯服　郑文宝南唐近事元宗甞谓冯权曰我富贵日为尔置银靴及保大初因击鞠赐银三十斤权命工鍜靴穿之　程大昌演繁露今使北者其礼例中所得有韦而红光滑可鉴问其名则徐吕皮也问其何以名之则曰徐氏吕氏二氏实工为之也予案燕北杂礼所载契丹兴宗甞禁国人服黑斜喝里皮并红虎皮靴黑斜喝里皮谓回纥野马皮也用以为靴骑而越水水不透里故可贵也红虎皮者回纥獐皮也揉以硇砂须其软熟用以为靴也本此而言则知徐吕皮者斜喝里声之转音也然斜喝里之色黑而徐吕之色红恐是野马难得而硇砂熟韦可以常致故染而红之以当獐皮也为欲髙其名品遂借斜喝里以为名呼也　周燀北辕録金俗无贵贱皆着尖头靴　事物绀珠鵞顶靴元制　庶物异名疏革华皮靴也韩退之作革华传封下邳侯　畱青日札于阗国有石鞾　通志华亭出蒲靴甚惜足耆老多着以御寒　畱青日札古人有舞靴李太白诗青黛画眉红锦靴杨廉夫诗绣靴蹴踘勾骊様罗帕垂鬟女直妆　事物原始今辽东军人着靴名曰防腊并州妇人临水浣衣亦着此靴　酉阳杂爼波斯属国有阿軬茶国城北大林中有伽蓝音佛于此聴比丘着函缚屣函缚此言靴也　南史新罗国呼靴曰洗
　　屐
　　释名屐搘也为两足搘以践泥也　郭思画论三代已前人皆跣足三代已后始服木屐　事物原始夏禹山行乘用鐡如锥以施屐下疑即今之屐下用钉之木屐也　孔丛子孔穿振方屐见平原君　风俗通延嘉中京师长者皆着木屐妇女始嫁作漆画屐五色采为系　晋书闗中多蒺藜司马懿使军士二千人着软材平底木屐前行蒺藜悉着屐然后马步俱进　笔丛御览云晋制屐妇人圆头男子方头盖作意欲别男女也太康妇人皆方头屐男子无异　世説晋阮孚字遥集性好屐有诣孚者见其自理蜡屐　晋书石勒击刘曜使人着鐡屐施钉登城　畱青日札宋髙祖好着连齿木屐见南史盖即今之拖屐也　晋书谢灵运好登山常着大屐上则去前齿下则去后齿　齐书旧为屐者齿皆达楄上名曰露卯太元中忽不彻名曰隂卯　南史虞玩之为少府犹蹑屐造席髙帝取屐亲视之讹黑斜鋭蒵断以芒接之云着已三十年　北史齐宗道晖好着大屐谒见州将仰头举肘拜于屐上　交州记赵妪者乳长尺不嫁入山着金鞮屐　畱青日札屐以木为之即今之木屐古妇女亦着之李白浣纱石上女诗一双金齿屐两足白如霜今广东妇女虽晴天亦穿木屐　逸雅帛屐以帛作之如屩不曰帛屩者屩不可践泥也屐践泥者也此亦可以步泥而浣之故谓之屐也
　　【附】诸服饰
　　采兰杂志衣服神曰厌多　诗注缟白色男服也綦苍艾色女服也　霏雪録古人画人物上衣下裳互用黄白粉青紫四色未甞用緑色者盖緑近妇人服色也珍珠船汉髙帝八年令贾人毋得衣锦绣绮縠苻坚制金锦绣工商皁隶妇女不得服之犯者弃市洪武十四年令农民之家许穿防纱绢布商贾之家止穿绢布如农民家但有一人为商贾亦不许穿防纱今农民絺毼不蔽体而商贾之家往往以锦绮为襦袴矣　汉书祢衡着岑牟单绞之服岑牟鼓角士谓也　礼记公仪仲子之丧檀弓免焉注免音问以布广一寸从项中而前交于额上又却向后绕于髻本五世之服　丹铅録唐人邉塞曲金装带重锦缝耳衣寒耳衣今之暖耳也溪蛮丛笑朱漆牛皮以防头颈名固项　续秘笈辽
　　俗有一制围于肩背名曰贾哈鋭其两隅其式如箕左右垂于两肩以锦貂为之　贾谊传注偏诸若今织成以为要襻及褾领之者也　汉武内传王母着黄金褡防文彩鲜明光仪淑穆　翰林志翰林学士给青绮方褡　解酲语许谦孙从宗言上方珍异库有鸣玉系腰　瀛涯胜览哇国王蓬头顶金叶冠胷萦嵌丝帨腰束锦绮曰压腰　齐本纪先是百姓及朝士皆以方帛填胸名曰假两此服袄也　解酲语元时长春殿宴羣臣供事内臣进馔有咳病帝恶其不洁命为叠金罗半面围之许露两眼下垂至胷自是进馔者以此为例词林海错裲裆音两当一以当背一以当胷故云六
　　朝诗阳春二三月单衫绣裲裆　通雅裆言裲裆之盖其外也六朝乐府有绣緉鐡裲裆解者但以为袴裩此盖褶之外如罩甲也唐大仗有裲裆螣蛇朝集从事立外州品子服之有大口袴紫附褠文武官骑马服之则去裲裆螣蛇以此知为罩甲也唐文武郎黄纱袍黑领襈白练裆布大口袴后晋定乐八佾有白练裆皆谓盖其上也　南史齐建元三年蠕蠕国欲俱攻魏献师子皮袴褶　文昌杂録晋志云袴褶之制未详所起近代车驾亲戎中外戒严则服之唐制三品已上紫褶五品已上绯褶通用细绫七品已上碧褶通用小绫玉藻云襌为防引急也帛为褶褶袷也郑云襌为防有衣裳而里者也帛为褶有表里而无著者也周舆服杂事云赵武灵王缦胡之缨戎服有袴褶之制始自汉武近世服以从戎隋制缵严文武百官咸服之车驾亲戎制缚袴使不舒防皇朝导驾官袴褶盖马上之服也　觚不觚録袴褶戎服也其短袖或无袖而衣中断其下有横折而下复折之若袖长则为曵腰中间断以一线道横之则谓之程子衣无线导者则谓之道袍又曰直掇此三者燕居之所常用也迩年以来忽谓程子衣道袍皆过简而士大夫宴防必衣曵是以戎服为盛而雅服为轻吾未之从也　庶物异名疏跗注戎服也跗足上左传有韎韦之跗注赤皮为之若袴而属于跗与袴连










　　格致镜原巻十八
　　钦定四库全书
　　格致镜原卷十九　　　　大学士陈元龙撰宫室【一】
　　总
　　易系辞上古穴居而野处后世圣人易之以宫室上栋下宇以待风雨葢取诸大壮　古史考有巢氏搆木为巢及其乆也木处而顚乃编槿而庐缉藿而扉　黄帝内传帝斩尤因建宫室　白虎通黄帝作宫室以避寒暑　世本尧使禹作宫室　初学记淮南子云舜作室筑墙茨屋令人皆知去岩穴各有家室此其始也风俗通室其外也宫其内也　尔雅宫室始成而祭之为落　墨子上古之人未知为宫室就陵而居处下润伤民故圣人作为宫室之法高足以避润湿中足以御风寒上足以待霜雪墙高足以别男女故以便生不以为乐也　曲礼君子将营宫室宗庙为先廐库为次居室为后
　　宫
　　释名宫穹也屋见垣上穹隆然也　苏氏演义宫中也宫处都邑之中也又方也为宫必以雉堞方正也　礼记儒有一亩之宫　初学记自古士庶通谓之宫汉以来尊者以为帝号下乃避之　管子黄帝有合宫以听政　东方朔传殷作九市之宫而诸侯畔　大戴礼周时徳泽和洽蒿茂大以为宫柱名曰蒿宫　述异记阖闾搆水精宫尤极珍怪皆出自水府　西京杂记武帝为七宝牀杂宝桉厠宝屏风列宝帐设扵桂宫时人谓之四宝宫　汉礼乐志天子自竹宫望拜注韦昭曰以竹为宫天子居中　拾遗记汉成帝扵太液池傍起宵逰宫以漆为柱铺黑绨之幕　魏畧大秦国城中有五宫相去各五十里宫室皆以水精为柱　列子周穆王时西胡国有化人来王执化人之袪腾而上天暨化人之宫构以金银络以珠玉出云雨之上实为清都紫微也　神异经东方有宫青石为墙高三仞左右阙高百丈画以五色门有银榜以青石镂题曰天地长男之宫西方有宫白石为墙五色黄门有金榜而银镂题曰天地少女之宫西北方有宫以金为墙门有金榜以银题曰天皇之宫南方有宫以赤石为墙赤铜为门有银榜题曰天地中女之宫北方有宫以黑石为墙题曰天地中男之宫东北有宫以黄石为墙以黄碧镂题曰天地少男之宫西南有宫以黄铜为墙题曰地皇之宫东南有宫题曰天地长女之宫　十洲记方丈山上有琉璃宫　又青丘山上有紫宫天真仙女多逰扵此　大洞真经圆华宫黄老之所处　上清经纳台宫南朱君居之音光宫西华君居之七瑶宫九元君居之返香宫元昭君居之紫曜宫司命君居之金华宫黄房君居之
　　殿【附行殿】
　　演义殿殿也取众屋拥从如军之殿　初学记仓颉篇曰殿大堂也商周以前其名不载案史记秦始皇本纪始曰作前殿上可以坐万人下可以建五丈旗　事物纪原商君书有言天子之殿则是秦孝公而来已云然矣　事物原始周及春秋称朝扵路寝未闻称殿也至秦始皇作阿房于渭南先作前殿是秦始称殿也汉因之乃有涵徳眀光等殿名葢称殿始扵秦而殿之名则始于汉　黄帝经序帝见岐伯于銮殿　三辅黄图前殿周曰路寝汉曰前殿　汉霍光传鸮数鸣殿前树上师古注古者室屋高大则通呼为殿耳非止天子宫中汉宫阁名萧何曹参韩信并有殿　三辅黄图未央
　　宫因龙首山以制前殿至孝武以木兰为棼橑文杏为梁柱金铺玉户华榱璧珰雕楹玉磶重轩镂槛青琐丹墀左墄右平黄金为壁带间以和氏珍玉风至其声玲珑然也　三秦记未央宫渐台西有眀光殿皆金玉珠玑为帘箔处处眀月珠金戺玉堦昼夜光眀　三辅黄图汉武帝于甘泉宫起紫殿雕文刻镂黼黻以玉饰之成帝时神光降于紫殿　西京杂记成帝设云帐云幄云幙扵甘泉紫殿世谓三云殿　西京杂记赵飞燕女弟居昭阳殿中庭彤朱而殿上丹漆砌皆铜防黄金涂白玉堦壁带往往为黄金釭含蓝田璧眀珠翠羽饰之戴延之西征记太极殿上有金井栏金博山金辘轳
　　蛟龙负山扵井上又有金狮子在龙下歴代殿名沿革不一惟此殿自晋以下不易名　北史秦王俊为水殿香涂粉壁玉砌金阶梁柱楣栋之间周以明镜间以宝珠极营饰之美　广博物志流杯殿两边有亭子以间山池殿上作漆地九曲从陶光园引水入渠帝于此为曲水之饮　五代史南汉刘防聚南海珍宝以为珠殿　薛综西京赋注天子殿高九尺阶九齿各为九级风俗通殿堂东井形刻作荷菱水物所以厌火
　　挚虞决疑要注凡大殿乃有陛堂则有阶无陛也左墄右平者以文塼相亚次塼者为阶级也九锡之礼纳陛以登谓受此陛以上　泊宅编唐含元殿前龙尾道凡诘曲七转由丹凤门北望宛然龙尾下垂扵地　演繁露按唐志天子御正殿则郎舍人分左右立有命则俯陛以听退而书之若伏在紫宸内阁则夹香案分立殿下直第二螭首和墨濡笔皆即防处时号螭头徽宗朝李诫营造法式有殿陛螭首图绘载极详其言曰螭首施之对柱及殿四角随阶斜出其长七尺　朱氏实录唐殿庭间多种花柳我宋惟植槐楸郁然有严毅气掖庭记元祖肇建内殿制度精巧题头刻螭形以檀
　　香为之螭头向外口中衔珠下垂珠皆五色用防金丝贯串负柱融滚霞沙为猊怒目张牙有欲动之状瓦滑琉璃与天一色硃砂涂壁红重胭脂彤橑华棁金桷雕櫋务穷一时之丽殿上设水晶帘堦琢文绕以曲槛槛与堦皆白玉石为之太阳东升殿中灿烂堦更飞辉又有紫檀殿以紫檀香木为之　登真隐诀寥阳殿乃玉清宫中殿名　上清经紫微珠殿中央黄老君居之
　　行殿　拾遗记汉成帝造飞行殿方一丈如今之辇选羽林之士负之以趋帝扵辇上觉其行快疾闻其中若风雷之声言其行疾也名曰云雷宫　北史宇文恺造观风行殿上容衞者数百人离合为之下施轮轴推移倐忽若有神功
　　阁
　　帝王世纪黄帝时凤凰巢扵阿阁　春秋纬黄帝坐扵扈阁　文选注周书曰眀堂咸有四阿然则阁有四阿者谓之阿阁　三辅故事秦二世起云阁欲与山齐洞冥记招仙阁上翠羽麟毫为青琉璃为扇悬火齐为床　南史陈后主起临春结绮望春三阁皆以沈檀香木为之临春后主自居之结绮张丽华居之望春以龚孔二妃居之　天宝遗事杨国忠尝用沈香为阁檀香为栏槛以麝香乳香筛土和为泥饰阁壁谓之四香阁
　　楼
　　总论　説文楼重屋也　尔雅狭而修曲曰楼　释名楼言牗户诸射孔慺慺然也　初学记案汉书武帝时方士言黄帝为五城十二楼以神人又济南人公玉带上黄帝眀堂图图中有一殿四靣无壁以茅葢通水圜宫垣为复道上有楼从西南入葢楼之始也　史记仙人好楼居　唐书耨陀洹俗喜楼居谓为栏干古诸楼　吴越春秋范蠡为勾践立飞翼楼以天门汉郊祀志立井干楼高五十丈师古注井干楼积木
　　而高为楼若井干之形也井干者井上木栏也其形或四角武八角张衡西京赋云井干叠而百层即为此楼也　汉书陈胜传谯门中师古注谯门谓门上为高楼以望者耳楼一名谯故谓美丽之楼为丽谯谯亦呼为巢所谓巢车者亦扵兵车之上为楼以望敌也谯巢声相近本一物也　庄子注丽谯战楼也谓华丽而嶕峣世説淩云楼楼观极精巧先称平众材轻重当宜然
　　后造构乃无锱铢相负揭台虽高峻恒随风揺动魏眀帝登台惧其势危别以大材扶持之楼即便頽坏论者谓轻重力偏故也　舆地志俗传万嵗楼飞向江外以铁锁縻之方已　汉武故事太液池西有汉武帝曝衣楼七月七夕宫女出后衣曝之　舆地志齐武帝起层城观七月七日宫人多登之穿针世谓之穿针楼　十六国春秋石虎建玳瑁楼纯用金银装饰悬五色珠帘白玉钩带　异域志西域尼婆罗宫中建七重楼覆铜瓦楹栋皆大琲杂宝四隅置铜槽下有金龙口激水仰注槽中　梁书陶景于句容之句曲山更筑三层楼景处其上弟子居其中賔客至其下与物遂絶唯一家僮得至其所　东观汉记公孙述造十层赤楼　南史齐武帝兴光楼上施青漆世人谓之青楼后主曰武帝不巧何不纯用琉璃　酉阳杂俎安国寺红楼睿宗在东宫时造元和中广宣上人住此上有诗号红楼集齐书置钟于景阳楼上令宫人闻钟声早起妆饰
　　陆防入蜀记采访殿前有钟楼高十许丈三层累塼所成不用一木而栏桷翚飞虽木工之良者不能加也但钟为塼所揜蔽声不甚扬亦是一病　北史李崇为兖州牧州多盗乃村置一楼楼一鼓以警盗贼
</div>
    <div class="pagination">
<a href="格致镜原_page6.html">上一页</a><span>...</span><a href="格致镜原_page2.html">2</a><a href="格致镜原_page3.html">3</a><a href="格致镜原_page4.html">4</a><a href="格致镜原_page5.html">5</a><a href="格致镜原_page6.html">6</a><span class="current-page">7</span><a href="格致镜原_page8.html">8</a><a href="格致镜原_page9.html">9</a><a href="格致镜原_page10.html">10</a><a href="格致镜原_page11.html">11</a><a href="格致镜原_page12.html">12</a><span>...</span><a href="格致镜原_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
