<!DOCTYPE html>
<html>
 <head>
  <meta charset="utf-8"/>
  <title>
   北堂书钞 - 第 28 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北堂书钞 - 第 28 页/共 42 页
  </h1>
  <div class="content">
   ○眊三十一 

　　黑白眊出天竺 【外国传云黑白眊出天竺国○今案御览三百四十一引外国传同】 孔雀 【庾翼与燕王书云今奉孔雀眊二双○钱氏校羽改与今案御览三百四十一引此书双改作枚】 白狼 【俗说云谢安小儿时便有名誉流闻远国慕容垂饷谢白狼眊一双谢时年十二○今案御览三百四十一引俗说垂作廆十二作十三又附注云一作慕容垂陈俞本从御览】 魏武赠杨彪十铃 【魏武与杨彪书云今赠足下十铃眊一具○钱氏校补一具两字今案御览三百四十一引此书同】 慕容饷谢安一双 【俗说云慕容垂饷谢安白狼眊一双○今案详本篇上文】 送见辞谢 【诸葛亮与吴王书云所送白眊薄少重见辞谢益以增惭○今案陈俞本百三家本诸葛集同】 结以忘忧 【魏略云诸葛亮见刘备备性好结眊时适有以旄牛尾与备者备因手自结之亮曰将军当复有远志止结旄而已耶备乃投眊而言曰聊以忘其忧耳○今案蜀志卷五诸葛亮传注引魏略旄作髦陈俞本作牛尾眊并删旄字】 

　　○铠三十二 

　　古圣人作 【孔融肉刑论云古圣作犀??儿革铠今有盆领铁铠绝圣人甚远也○钱氏校改??儿作兕洪氏校云兕古作??儿不可改今案本钞下文引绝上有云字甚上无人字余同百三家本脱】 蚩尤为铠 【管子云登葛卢之山发而出水今从之蚩尤受之制以为铠○洪氏校云改庐今案见管子地数第七十七无登字受之制三字作受而制之本钞剑篇引亦无登字】 似物孚甲 【释名云甲似物有孚甲以自御也○今案见毕本释兵篇】 扞御锋矢 【李尤铠铭云金甲之施扞御锋矢○洪氏校于行改施扞今案陈本百三家本尤集金甲作甲铠】 扞国之器 【王隐晋书云陶侃梦有司马与侃铠者长史陈协以为司马者国姓也铠者扞国之器也○今案陈本同御览三百九十八引王晋书扞国作扞御】 专征之服 【抱朴子曰屠犀为甲给乎专征之服裂翠为华集乎后妃之首虽出于幽谷迁于乔木然为二物之计未若栖窜于林薄摄生乎榛薮○今案见平津馆本抱朴子外三十八博喻篇】 离为甲冑 【周易说卦云离为甲冑为戈兵○王石华校朴改卦今案近本说卦传同】 忠信为甲冑 【礼记云儒有忠信以为甲冑礼义以为干橹郑注干橹小楯大楯也○今案见儒行】 函师振锥韦人制缝 【陈琳武军赋云铠则东胡阙巩百炼精■〈罡刂〉函师振锥韦人制缝○今案陈本同百三家本炼作炼谁误旅】 介者一拜 【礼记云介者不拜为其拜而菱拜○今案见曲礼上】 函人恐伤 【孟子云矢人岂不仁于函人哉函人惟恐伤人矢人惟恐不伤人綦母遂注曰函铠也○今案孟子公孙丑上篇不伤句在恐伤句之上陈本脱此条】 犀甲 【周礼函人职云犀甲寿百年○今案见冬官】 ??儿甲 【又云??儿甲寿二百年○今案见冬官函人】 合甲 【又云合甲寿二百年郑注曰革固者又支久也合甲者削革里肉也○今案函人职注固作坚此改避隋讳详本卷上】 燕函 【又云燕之无函也非无函也夫人而能为函也郑玄曰燕近强胡习于甲冑○今案周礼考工记总序注云习于甲冑余同】 楚??儿 【孙卿子云楚人犀??儿以为甲牢如金石也○今案孙卿子议兵篇牢作鞈陈俞本作坚惟御览引作牢与本钞合坚改牢避隋讳详本卷上】 阙巩 【春秋云阙巩之甲武王所以克商也唐叔受之○今案见昭十五年】 赐夷 【越记云楚王身被赐夷之甲○今案本钞矛盾引同明吴管本越绝书卷一作阳夷又音唐】 盆领 【孔融肉刑论云古圣作犀??儿革铠今有盆领■〈金截〉铠云绝圣甚远也○王石华校补作字今案详本篇上文】 ??甫袖 【沈约宋书云太祖赐孝武以诸葛亮??甫袖铠铁帽○今案陈俞本??甫作莆考宋书八十六殷孝祖传武作祖??甫作筩帽上无铁字余同】 ??甫??儿 【曹植表云先帝赐臣铠各一领今世已乎乞悉付铠曹○今案??甫当作黑旧钞沿上条误作??甫耳百三家本误作黑光光当作??儿陈本作里光则更误矣】 两当 【陈思王表云先帝赐臣尔当铠一领环鏁铠一领今世已平乞悉付铠曹○今案陈本同百三家本曹植集无环鏁句】 组甲三百被练三千 【左传云楚子重伐吴至于衡山使邓廖率组甲三百被练三千以侵吴杜预注曰漆甲为组文被练练袍○今案襄三年杜注为组作成组余同】 夫差衣水犀 【国语曰吴王夫差衣水犀之甲○王石华校雨羌字改差今案见越语上】 勾践被啄禹 【越地传云孔子奉先王雅琴语治礼勾践乃身被啄禹之甲带步光之剑○今案此条有脱误陈俞本删】 吴王被三重 【吴越春秋云公子光具酒请王僚王僚乃被业夷之甲三重○今案陈俞本业作唐考本钞剑篇引业作棠棠是也汪士汉校本吴越春秋王僚使公子光传第三作棠铁之甲勾践伐吴外传第十作唐夷之甲汪校云一作棠钱】 魏卒衣三属 【汉书云魏氏武卒衣三属之甲注曰作大甲属竟身○王石华校乎改卒今案陈俞本氏武作武氏无注曰以下考汉书廿三刑法志仍作氏武又服虔注属上有三字竟下有人字余同】 玄甲曜日 【班固封燕然山铭玄甲曜日朱旗绛天○今案文选及陈本曜作耀】 玄甲照路 【傅玄魏功德颂云朱旗翳天玄甲照路○今案傅节子辑傅鹑觚集同陈俞本无功字】 豕旁 【旁毛诗云百辆彭彭○今案此条有脱误百两彭彭见大雅韩奕然与甲篇无涉陈本改引骃介旁旁】 被练锵锵 【左思吴都赋云出车??车??车被练锵锵○今案文选??车作槛】 

　　○盾三十三 

　　陷阵败敌 【六韬云陷坚阵败强敌以将相摛武翼小樐扶苏百三十具○今案此条有讹脱平津馆本无以将四字武翼是大樐提翼乃小樐也苏作胥武翼是七十二具提翼则一百四十六具无所谓百三十具陈俞本改注武翼大樐七十二具】 陷虏破敌 【释名云约胁而邹曰陷虏言可陷虏破敌今谓之曰露见是也○钱氏校白雾改曰露今案毕本释兵篇虏破作破虏】 扞身蔽目 【说文曰盾跋也所以扞身蔽目象形厂声樐大盾○钱氏校补厂字今案盾瞂十三字见说文盾部段本删厂声二字樐大盾三字别见说文木部作橹又云集盾?戈作盾??犀竖句作进则避刃扦难作爰以又百三家本须误颁】 时之所宝 【物理论云古者苏家之盾樐或从卤】 扞难卫躯 【李尤盾铭云吴旗鲁盾?戈戎兵特须犀竖木鹆扞难卫躯○今案陈俞本百三家本尤皆为良工利器时之所宝○钱氏校公刻改工利今案陈俞本及御览兵部引物理论宝下有贵字】 物莫能陷 【韩子云人有鬻矛与盾者誉之曰吾盾之坚物莫能陷又誉其矛曰吾矛之利于物无不陷也○今案见韩子难一篇本钞矛篇亦引】 竹甲 【世说云魏武征袁本初治装余有数十斛竹片或长数寸众谓不堪用太祖谓可以为竹甲盾驰使问杨德祖应声答之与帝正同○钱氏校疏改数盛改咸洪氏校胃改盾今案世说捷悟篇竹甲盾作竹椑楯余同】 编荆 【玄晏春秋云皇甫谧年十七未通史书始编荆为盾执枝为戈○钱氏校补皇甫二字谥改谧今案说郛本玄晏春秋枝作杖余同陈俞本史书作经史无始字】 木络 【释名云以缝编板曰木络盾也○今案毕本释兵篇曰木五字作谓之本络】 狭孑 【释名云狭而短者曰孑盾车上所持者也孑小称○钱氏校标目子改孑今案见毕校本释兵篇】 碧绫 【谢尚与张凉州书今致碧绫车中盾一蕃○今案御览三百五十七引此书无蕃字】 金华 【陶偘表云奉献青绫金华盾五十具○钱氏校标目华改革从陈本也今案御览三百五十七引陶公故事有此文正作金华具作幡余同陈本又绫作陵无具字】 蒙伐有苑 【毛诗云蒙伐有苑长苌曰蒙讨羽也伐中于也苑文貌郑笺云讨杂也画杂羽之文于伐故曰蒙伐○王石华校牟改干枚改故盾改伐今案见秦风小戎】 

　　北堂书钞卷第一百二十一 

　　●北堂书钞卷第一百二十二　　武功部十 

　　隋秘书郎虞世南撰 
　　南海孔广陶校注 
　　剑三十四 

　　○剑三十四 

　　帝王临朝 【曹植杂诗云美玉生盘石宝剑出龙渊帝王临朝服秉此威百蛮厯不见贵杂揉刀间○钱氏校旁勒见贵八字非也今案百三家本陈本皆脱此八字余同窃疑厯下有久字又揉下或刀下增一字则成六句矣钱校旁勒之未免尚沿陈误白帖引上四句秉误事】 先王观变 【傅玄剑铭序云道德不修虽有千金之剑何所用之先王观变而服剑所以立武象也太上有象而已其次则亲用之矣○钱氏校名改铭戏改修洪氏校何下补所字次下补则字今案百三家本玄集无矣字余同】 王者所杖 【古乐府诗云请说剑骏犀标首王琢中央六一所善王者所杖带以上车如燕飞扬○今案陈俞本脱】 缙绅咸服 【李尤宝剑铭云缙绅咸服翼宣仪刑○今案陈本百三家本尤集同】 以雄带左以雌带右 【抱朴子云取牡铜为雄剑牝铜为雌剑欲入水以雄带左以雌带右侧乘舡不身涉水者阳曰带雄阴曰带雌春秋繁露云剑之在左青龙之上○今案平津馆本抱朴子登涉篇两曰字俱作日余同抱经堂本春秋繁露服制像篇上作象余同陈俞本脱此条】 光文曜武 【傅玄剑铭云光文曜武以卫乃国○钱氏校标目补武字家改国今案陈本百三家本玄集曜作耀余亦同】 体文经武 【张协文身剑铭云器以利显实以名举长剑耿介体文经武○钱氏校云张协陈本作裴景声后同今案初学记廿二引亦然考白帖剑类引与陈同御览三百四十四引则裴景声上又有晋张二字又考本钞刀篇引张协文身刀铭证之初学记类聚皆同以刀例剑则张协亦作文身剑铭必矣】 为威仪 【李尤骇具错剑铭云宝剑在躬实为威仪○今案陈本百三家本皆脱】 带以自御偃以卫躯 【崔骃刀剑铭云龙泉太阿干将莫耶带以自御偃以卫躯实不可露韬藏忽诸抑欲奋怒含情是除含怨增怒灾祸所居○今案陈本百三家本脱卫躯七句御下有烨烨吐花句余同又百三家本骃集泉作渊本钞作泉唐人改避高祖讳也】 所以卫身 【汉书云暴胜之为直指使者至勃海请与隽不疑相见不疑冠进贤冠带攂具剑盛至门欲使解剑不疑曰剑者所以卫身不可解请退○今案近本汉书卷七十一及陈本攂作櫑余同御览三百四十二及本钞下文引皆从手作攂】 防非常也 【释名云剑捡也所以防捡非常○今案见毕校本释兵篇捡作检类聚六十引同初学记廿二引与原钞同】 御羣凶 【傅玄正都赋云苗山之鋋铸以为剑其利也陆断犀??儿水截轻鸿酒奔驷于中衢斩双蛟于大江将以威武天人而御羣凶○严氏校鋋铁羣凶改犀??儿今案陈本及百三家本玄集脱武字天人作天下鋋作鋋余同本钞下文引陆断一条正引威武天人又引苗山一条亦作綖钱校乃改为铁尤非矣】 九功斯像七德是辅 【张博文身剑铭云陆断玄犀水截轻羽九功是像七德是辅○今案陈本张协作裴景声详上文】 麾之可以定昏扰 【曹毗魏都赋云剑则含章飞景清刘露皓服之可以威百蛮指麾可以定昏扰○今案陈本定作开含章四字作宝匣吐辉余同御览三百四十四引此赋只有百蛮二句定亦作开】 服者可以伐敌 【吴越春秋越王允常以湛卢示秦客薛蜀曰善哉冲金铁之英吐银锡之精寄气托灵有游出之神服剑者可以折冲伐敌君有逆谋则去之他国○王石华校寄改奇蜀改烛从陈本也钱氏校云此卷凡薛烛皆作蜀或虞所见本如此不必改考文选七命注云越绝为烛吴越春秋为蜀盖一人也今案陈本又冲作衔考初学记廿二引及汪士汉校本吴越春秋皆作寄与旧钞合】 给左右 【士孙瑞剑铭表曰臣有剑一枚骏犀标首蓝田玉琢乞以备乏信给用左右也○今案陈本脱平津本续古文苑载士孙瑞剑铭序犀作羣玉下无琢字本钞下文引士孙瑞上剑表有玉琢以上】 御左右 【魏文帝歌词云劳民刘宝剑何为自低昂骏犀□标首帝王环中央服之御左右除凶致福祥○今案白帖引及陈本劳作越刘作铸何为三句作出匣吐寒芒五字余同本钞下文引宝剑二句劳民刘三字作方我长汉魏百三家本魏文帝集大墙上蒿行云带我宝剑今尔何为自低昂骏犀摽首玉琢中央帝王所服辟除凶殃御左右奈何致福祥与旧钞迥异】 仁义为剑 【盐铁论云以道德为冑仁义为剑莫之敢当莫之敢御汤武是也○今案见盐铁论论兵篇陈本同】 谋谟为剑 【陈思王征蜀论云今将以谟为剑戟以仁义为旌旗○钱氏校注内谋改谟今案百三家本曹植集陈本及本钞谋策篇引仁义皆作策畧】 德行则福 【太公金匮剑书云常以服兵行道德行则福废则覆也○今案陈本书作铭脱常以六字废上有德字余同】 德行则兴 【大戴礼云剑之铭云动心行德德行则兴倍德则崩○王石华校信改倍今案近本大戴礼武王践阼篇及陈本德行作行德】 葛庐山发而出金 【管子云葛庐之山发而出金蚩尤受而制之以为剑也○案管子地数篇庐作卢余同陈本葛下有天字本钞铠篇引误作葛云】 赤堇之山破而出锡 【吴越春秋云秦客薛蜀见纯钩之剑曰臣闻王之初造此剑赤堇之山破而出锡莫耶之溪涸而出铜时雨师洒道雷公鼓橐蛟龙捧炉天帝壮炭太一下观天精下降于是欧冶子因天地之精悉其伎巧造为此剑○王石华校鑢改炉功改巧是壮改庄则沿陈本之误矣今案陈本天精又作天气考文选七命注引壮作装御览三百四十三及类聚六十引仍作壮与旧钞合石华从陈改庄非也御览类聚及文选注皆脱天精下降句】 苗山之鋋 【傅玄正都赋云苗山之鋋铸以为剑激冲风于秦炉飞光天之绝烂○今案陈本百三家本玄集鋋作铤绝烂作烈焰余同】 耶溪之鋋 【张协七命云楚人之汤剑欧冶所营耶溪之鋋赤山之精销踰羊头鍱越锻成○钱氏校喻年改踰羊今案宋刻文选及陈本楚下皆无人字余同本钞下文引亦无人字】 五月丙午 【抱朴子云以五月丙午日取牡铜为雄剑取牝铜为雌剑○今案见平津馆本抱朴子登涉篇】 二月甲午 【典论云惟建安廿有四载二月甲午魏太子造百辟宝剑○今案严辑典论一卷据书钞引同陈本载作年甲作丙类聚六十引亦然】 采山精 【吴越春秋云干将与欧冶子作剑采五山之精合六金之英而为此剑也○钱氏校五山二句改作采五山之铁精六合之金英从陈本也今案注士汉校本吴越春秋亦如此窃以为不必改也五山二句本钞本篇凡三引皆同断非讹误御览三百四十三亦引合六金之英特俗本金字讹为合字耳】 候月蚀 【汉书云韩延寿治东郡延寿又取官铜物候月蚀铸作两刀剑镡放效尚方事○今案汉书七十六韩延寿传无两字镡上有钩字余同陈本照近本改】 阴阳同光百神临观 【吴越春秋云干将与欧冶子作剑采五山之精合六金之英候天伺地阴阳同光百神临观而为此剑也○王石华校六金句改六合之金英系沿陈本之误今案本钞六金二句足订近本之讹详本篇上文】 天精下降太一下观 【吴越春秋云薛蜀见钝钩曰臣闻王之初造此剑天精下降太一下观○今案天精句足补近本之关余详本篇上文】 灵物髣髴飞鸟翔舞 【典论云余好击剑善以短乘长选此良金命彼国工精而炼之至于百辟其始成也五色充炉巨橐自鼓灵物髣髴飞鸟翔舞以为剑○今案初学记廿二引御览三百四十六引典论及陈本充作骇又陈本巨误匡严辑典论一卷与旧钞合】 悉伎巧 【吴越春秋云干将造剑采五山之精合六金之英候天伺地阴阳同光百神临观天精下降欧冶子因天地之功悉其伎巧造为此剑○今案此条详本篇上】 命国工 【典论云余好击剑具如上言○今案详本篇上灵物一条】 练质昆吾之灶定形薛蜀之炉 【潘尼火赋云若夫大刀宝剑旷世绝殊练质于昆吾之灶定形于薛蜀之炉○今案严辑潘尼火赋据书钞引脱夫大二字余同陈本及百三家本尼集皆误作武库赋又百三家本夫大倒作大夫亦非】 蛟龙捧炉 【吴越春秋云薛蜀曰初造此剑雷公鼓橐蛟龙捧炉○今案本钞吴越九字讹作潘尼云云盖沿上条误人今据本篇下条订正】 僮男进火 【抱朴子云以五月丙午铸剑僮男女进火○洪氏校云查潘尼火赋因原钞脱抱朴十字将上条此剑十字与人故耳王石华补校云当照陈本删改是也今案见抱朴子登涉篇】 天帝壮炭 【张协七命云楚之阳剑欧冶所营丰隆奋椎飞廉扇炭○钱氏校壮改装今案陈本脱此条考文选七命与小注同惟标目天帝句别见本钞上文引吴越春秋似应分二条再考七命扇炭句注引越绝书恰有天帝装炭句是虞永兴乃用注文也李善多存六朝旧注此亦其证惟旧钞装作壮与上文及御览合钱校据近本改装固不必矣】 桂薪烧之■〈罡刂〉炭练之 【抱朴子云以五月丙午日日中捣五石下其铜内六一神炉中鼓下之桂薪烧之铜成以■〈罡刂〉炭练之而令僮男女进火取牡铜以为雄剑取牝铜以为雌剑各长五寸五分取土之数厌水精也带之以入水则蛟龙巨鱼水□□敢近人也○钱氏校鱼下删水字敢上增不字系沿陈本之误也今案平津馆本登涉篇薪新木练作炼水下有神字敢上有不字余同考御览八百十三引作桂薪与旧钞合陈本又脱日中二字捣作铸石作口六一误立练作镕】 雷公鼓橐 【吴越春秋云薛蜀见纯钩曰初造此剑雷公鼓橐蛟龙捧炉○钱氏校钝改纯铸改炉今案此详本篇上文】 丰隆奋椎 【张协七命云楚之阳剑欧治所营乃炼乃铄万辟千灌丰隆奋椎飞廉扇炭神器化成阳文阴漫○钱氏校标目农改丰小注梓改辟今案百三家本及文选漫作缦余同惟李善注引吴越春秋则作阴漫与旧钞合】 精以练之至于百辟 【典论云余好击剑命彼国工精以练之至于百辟○今案陈本练作炼本篇上文引作炼初学记廿二引上二句同】 砺以蓝诸 【又云魏太子造百辟宝剑淬以清漳砺以蓝诸○今案陈本漳作潼蓝诸作礛石?诸考御览三百四十三类聚六十引及问经堂本典论皆作漳知陈本作潼非也又御览作礛石?诸类聚作礛诸问经堂作鉴诸】 清水淬锋越砥敛锷 【王子渊圣主得贤臣颂曰及至巧冶铸干将之璞清水淬其锋越砥敛其锷○钱氏校璞改扑今案文选卷四十七正作璞陈本璞误朴】 磨以越砥 【○今案陈本磨作敛考御览三百四十四引张协太阿剑铭亦作敛旧钞误与下条混合今移正】 磨其锋锷 【淮南子云夫纯钩剸不能入及磨其锋锷则水断龙舟○今案陈本脱此条考淮南子修务训钩下有之始型也等字剸作剌余同本钞下文有水断龙舟一条与近本修务训同旧钞此条脱标目并混作上条小注今移正】 淬以清漳 【典论云魏太子造百辟宝剑淬以清漳砺以蓝诸○钱氏校标目剑改淬今案详本篇上文】 拭以西山黄土磨以华阴赤土 【雷焕别传云焕为丰城令至县移狱掘得双剑文采未明焕拭以南昌西山黄土光艳照耀乃送一剑并少土与张华华得剑喜甚乃更磨以华阴赤土以一斤送与焕焕得磨剑鲜光愈亮○今案御览三百四十三引焕别传迹土作黄白土无喜甚二字余同本钞下文引作白土又脱黄字喜甚作甚喜】 舒辟无方奇锋异模 【张协七命云楚之阳剑欧冶所营若其灵宝则舒辟无方奇锋异模形震薛蜀光骇风湖○钱氏校云此卷凡薛烛皆作蜀风胡皆作湖或虞所见本如此不必改今案胡刻文选七命湖作胡余同】 麟角凤体 【崔骃刀剑铭云天地空位列石有珍铸镕成锷陶冶成金麟角凤体乃有文武○钱氏校改镕为锋是从陈氏本今案百三家本陈本天地二句作欧冶运巧镕作锋无陶冶句又改乃有句为玉饰金错】 镂象龙螭 【傅玄歌词云宝剑神奇镂象龙螭○今案傅节子辑鹑觚集无词字余同陈本螭下再增四句】 素质 【曹毗魏都赋云剑则流采之珍素质之宝○今案详下龙藻一条陈本移龙藻注入此】 文身 【傅玄正都赋云苗山之鋋铸以为剑百辟文身质美铭鉴○钱氏校补苗字铭改鋋今案陈本及百三家本玄集百辟作五采铭鉴作光炫】 龟文 【吴越春秋云干将造剑阳曰干将而作龟文○今案此详本篇下文】 龙藻 【曹毗魏都赋云剑则含章飞景清■〈罡刂〉露皓流采之珍素质之宝乍虹蔚波映或龟文龙藻○钱氏校红改虹彼改波是也又清误法钱校改冶则非矣今案含章二句已见本篇上文流采四句见御览三百四十四引同】 苕锋冰干紫颖霜杪 【又云剑则含章飞景云云上言○今案陈本并入上条注中御览三百四十四引魏都赋脱此二句】 如屈杨华如芙蓉始生文如列星光如水溢 【吴越春秋云越王允常铸剑秦客薛蜀善相剑越王示纯钩薛蜀望之曰光乎屈杨之华沉沉如芙蓉始生湖观其文如列星观其光如水之溢塘观其断割严如鏁石之芒观其文色涣涣若冰将释见日之光此纯钩也王曰是也○钱氏校光改恍今案汉魏丛书本脱此文考屈杨二字陈本及初学记廿二引作屈阳御览三百四十三引作湖阳光乎二字陈本作恍乎惟初学记御览引与旧钞合始生湖三字御览湖作湘陈本作湘池惟类聚六十及初学记引与旧钞合列星下类聚初学记引有之行二字陈本及御览引有之芒二字文色涣涣句陈本及御览皆删文字及一涣字惟类聚引与旧钞合又各本皆脱断割二句】 金精顺理至本不逆 【又云越王以鱼肠示薛蜀蜀曰夫宝剑者金精顺理至本不逆锷中生光从文不起今鱼肠倒本顺末逆理之剑也服是者臣弒其君子弒其父也○钱氏校两杀字改弒今案汉魏丛书本脱此文陈本及御览三百四十三引顺理作从理无生光二句又陈本之剑也作之甚余同】 顺文间起珠流不绝 【越记曰楚王召干将欧冶子为■〈金截〉剑三枚问风湖子其名为何风湖子对曰一名龙渊二名太阿三名工市王欲知龙渊观其状如登高山临深渊欲知太阿观其觚巍巍翼翼如流水之波欲知工市观其锷顺文间起至脊而止珠流不绝○钱氏校越记改越绝洪氏校云越记不必改是也今案御览三百四十三引越绝书觚作锷顺文作从文余同陈本及汉魏丛书本工市作工布觚作鈲又其锷七字作鈲从文起四字湖作胡又汉魏丛书本附注云布一作市本钞下文引亦作工市初学记廿二引越绝又事同而文微异】 白如积雪利若秋霜 【魏文帝歌辞云方我长宝剑何为自泜昂白如积雪利若秋霜淮南子云宝剑之色如秋霜张华曰吴刀鸣乎剑楚霜也○钱氏校抑改昂今案本篇上文引低昂以上二句方我长作劳民刘三字陈本方我作欧氏脱长字自字及张华以下】 色似采虹 【典论云魏文帝造百辟宝剑名曰流采色似采虹长四尺二寸○今案严辑典论一卷据书钞引同】 光如散电 【张协七命云楚之阳剑欧冶所营流绮星连浮采艳发光如散电质如耀雪○钱氏校为改浮濯改耀今案文选七命采作彩余同】 光如水精 【龙鱼河图云昆吾石冶其石成铁作剑光明照洞如水精○今案御览三百四十四引龙鱼河图成作为余同类聚六十引照上有四字余与原钞同】 光如电影 【傅玄歌辞云宝剑神奇光如电影拟之则离○钱氏校删拟之句今案本篇上文引亦无拟之句陈本删注】 质如耀雪 【张协七命云楚之阳剑已具上言矣○今案详本篇上文】 气如云烟 【吴越春秋云昔越王取巨阙示乎薛蜀曰非宝剑也夫宝剑金锡和同一精同光气如云烟今其光已离矣○钱氏校开改阙赐改锡今案汉魏丛书本脱此文御览四十四引及陈本皆脱同光句余同】 如玉斯曜如影在水 【张协太阿铭云如玉斯曜若影在水不运自肃率土从轨○今案如字若字本钞标目与注歧出考御览三百四十四引此铭亦作如又影作景土误上初学记廿二引不误余与御览同】 华藻繁缛 【曹植七启云步光之剑华藻繁缛○今案文选七启同】 光艳曜照 【雷焕别传云焕为丰城令至县移狱掘得双城文采未明焕取南昌西山白土用拭剑光艳曜照乃送一剑与张华自留一剑华甚喜曰此乃干将也莫邪已复不至也○钱氏校玉改土后改复今案御览三百四十三引焕别传白上有黄字无甚喜字本篇上文引亦有黄字甚喜作喜甚】 紫气见牛斗 【雷次宗豫章记云吴未亡恒有紫气见牛斗之间雷孔章曰是宝物之精上彻于天耳在豫章丰城张华遂以孔章为丰城令至县移狱掘深二丈得玉匣长八九尺开之得二剑一即龙渊二即太阿其夕牛斗气不复见○钱氏校补豫字见字雷字宝字在字今案初学记廿二引城令以上御览三百四十四引雷次宗豫章记同】 异气起牛斗 【雷焕字孔章善占星曾共司空张华夜见异气起牛斗余己见上○今案御览三百四十三引雷焕别传无曾共二字余同】 明珠标省 【傅玄乐府九思云所赉千金剑通犀间碧玙翡翠饰鸡璧标首明月珠○钱氏校云此是陈思王乐府今案本篇下文引陈思王乐府同惟璧作必考璧必同音戈壁即郭必可通借也】 明珠错地 【傅玄歌辞云宝剑神奇镂象龙螭通犀文玉月珠错地○今案傅节子辑本无辞字余同本篇上文引有神奇二句陈本标目地作首注见上二字但陈本上文引又作文犀饰首错以明珠与旧钞亦异】 饰以文犀雕以翠绿 【陈思王七启云步光之剑华藻繁缛饰以文犀雕以翠绿缀以骊龙之珠错以荆山之玉陆断犀象未足称隽随波斩鸿水不渐刃○钱氏校丽改骊相改象洪改鸿今案文选七启及陈本斩作截余同】 饰以文玉表以通犀 【典论云建安二十四年魏太子?造百辟宝剑长四尺二寸重一斤十有五两砺以蓝诸饰以文玉表以通光似流星名曰飞景○钱氏校补二十字补四尺字补玉表以字今案严辑典论据书钞未改本引同又附注云书钞作卒知旧本作?隶丕字也】 缀以骊龙之珠错以荆山之玉 【陈思王七启云步光之剑华藻繁缛缀以骊龙之珠错以荆山之玉○今案本篇上文引同】 缀以南海之珠饰以夏后之璜 【傅玄正都赋云龙渊太阿巨阙干将纯钩莫邪辟闾步光缀以南海之珠饰以夏后之璜○今案陈本及傅节子辑本同百三家本严辑全晋文皆脱】 华玉为饰璃为匣 【西京杂记云高祖斩白蛇剑剑上有七采珠九华玉以为饰五色瑠璃为匣○今案御览三百四十四引同学津讨源本杂记作琉余同御览】 泯然无际经物不觉触物有声经物不疾 【列子云魏黑卯煞丘邴章邴章之子来丹羸弱而黑卯悍志绝众力抗百人来丹莫可近之其友申他曰吾闻卫孔周有宝剑子可恳之来丹祈于孔周周曰吾有三剑皆不杀人一曰含光视之不可见运之不知其有所触泯然无际经物而物不觉二曰承影将旦昧爽之交日夕昏明之际北面察之泯兮若有物在莫识其状其触物也窃窃然有声经物不疾三曰霄练方昼则见影不见光与同色也随过随合觉疾而不血刃此三宝者炼之十三世矣○今案陈本卯误卵霄作宵脱与同色也句近本列子汤问篇泯兮作淡焉物在作物存百人作百夫余同陈本本篇下文两引俱作霄练类聚六十引亦作霄与旧钞合又本钞下文引有与同气也句气当作色此句足补近本列子之缺又御览三百四十四引申他作申抱】 水断蛟龙陆剸犀革 【王褎圣主得贤臣颂云巧冶铸干将之璞清水淬其锋越砥敛其锷水断蛟龙陆剸犀革若篲泛画途也○钱氏朴璞改模非也今案文选若上有忽字余同陈本璞误木??亦非】 水断龙舟陆剸??儿甲 【淮南子云夫纯钩鱼肠之始型也击则不能断剌则不能入及加之砥砺磨其锋锷则水断龙舟陆剸??儿甲○王石华校觞改肠如改加今案淮南子修务训型上有下字余同】 水截轻鸿陆洒奔驷 【张协七命云楚之阳剑欧冶所营形贯豪曹名珍巨阙指郑则三军白首麾晋则千里流血岂徒水截轻鸿陆洒奔骃断浮翮以为工绝重甲而称利○钱氏校云轻鸿文选作蛟鸿注引韩非子以证蛟字似非传写之讹然与奔骃相对则作轻鸿为是况此数引皆作轻鸿耶今案文选七命轻作蛟贯作冠余同陈本标目作轻鸿小注则作蛟鸿作形冠】 水试断鹄雁陆试断牛马 【尸子云水试断鹄雁陆试断牛马所以观良剑○洪氏校尹改尸今案陈本及类聚六十御览三百四十四引同平津馆本尸子鹄作鸿】 水截鲸鲵 【李尤宝剑铭云龙渊曜奇太阿飞名陆断犀??儿水截鲸鲵善击之妙齐契更羸缙绅咸服翼宣仪刑岂徒振武义合金声○洪氏校羣改犀今案陈本百三家本尤集皆脱善击二句曜作耀本钞下文引亦作曜】 陆断犀??儿 【傅玄正都赋云其利也则陆断犀??儿水截轻鸿洒奔驷于中衢斩双蛟于大江将以威武天人而御羣凶○王石华校以本钞驷误鸣乃改作马非也今案详本钞上文御羣凶一条】 陆陷玄犀 【陈琳武军赋云其勿也则越金楚冶棠溪名工清泾皓锷苗山锐锋降陷玄犀水截轻鸿○王石华校雨参字改玄今案百三家本琳集泾作坚苗山作修剌玄作蘂余同陈本其刃作其剑锷作刃余同】 水截轻鸿 【刘子云薛蜀之剑虽不陆断玄犀水截轻羽而锐刃之资亦已露矣○王石华校补陆字今案陈本蜀作烛剑上有赏字】 割玉 【龙鱼河图云流洲在西海中地方万三千里去东岸十九万里上多山川积石名为昆吾冶其石为铁作剑光明洞照知水精以割玉如土○洪氏校或改为非改非今案御览三百四十四引河图脱地方二句陈本删昆吾句以上】 截骨 【吴越春秋云截骨之剑无削掇之利○今案陈本删近本吴越春秋卷四掇作剟】 斩蛇 【史记云高祖令一人前行前者还曰前有大蛇当径高祖乃前拔剑斩蛇蛇分为两道开○王石华校以本钞脱两字乃将为道开倒作道为开非也今案陈本脱蛇分句史记高祖纪有两字道作径余同】 剌蛟 【吕氏春秋荆有次非者得窦剑涉江至于中流有两蛇夹绕其舡次非攘臂拔剑曰此江中之腐肉朽骨也赴江剌蛟杀之而复上舡中人皆得活荆王闻之仕以执圭○王石华校攘臂句改在朽骨句下自是系沿陈误耳今案吕氏春秋恃君览篇与旧钞同又本钞舟惣篇引作饮非无腐肉二句】 挥之者无前拥之者身雄 【张协七命云楚之阳剑欧冶所营挥之者无前拥之者身雄○王石华校杨改阳今案文选七命同】 从服九国横制八戎 【又云楚之阳剑欧冶所营可以从服九国横制八戎瓜牙景附函夏承风此盖希代之神兵子能从我而服之乎○钱氏校云此代字避太宗讳不必改今案文选七命代作世】 麾则流血 【越记云楚王问风潮子曰寡人闻吴有干将越有欧冶子二人为■〈金截〉剑可乎风湖子曰善乃令之吴见欧冶子干将使之作■〈金截〉剑三枚一曰龙渊二曰太阿三曰工市晋郑闻知兴师图楚三年不解于是□□七命云楚之阳剑欧冶所营指郑则三军白首麾晋则千里流血○钱氏校云越记至于是此段既重出又与大字无涉当删之洪氏校已旁勒钱说仍未寻出左证今案陈本但注越绝书见上五字余俱删去钱校谓与大字无涉非也考御览三百四十三引越绝书于是下有云引太阿之剑登城而麾之三军破败流血千里四句据此则非与大字无涉也旧钞通例凡标目大字有不少必尽加载注中者如此之类不一而足钱校特未观其通耳七命四句即本越绝书今文选七命亦同】 一用天下服矣 【庄子云庄子谓赵文王曰臣有三剑唯王使用有天子剑有诸侯剑有庶人剑天子之剑以燕溪石城为锋齐岱为锷晋卫为脊周宋为镡韩魏为铗包以四夷裹以四时持以春夏行以秋冬此剑直之无前举之无上按之无下运之无傍此剑一用匡诸侯天下服矣此天子之剑也诸侯之剑上圜法天以顺三光下方法地以顺四时中和民意以安四乡此剑一用如雷电之震四封之内无不宾服而听从君令矣此诸侯之剑也○今案陈本引至天下服矣句止近本庄子说剑篇使用作所用铗作夹君令作君命】 价兼三乡声贵二都 【张协七命云楚之阳剑欧冶所营尔其舒辟无方奇锋异模形震薛蜀光骇风湖价兼三乡声贵二都○洪氏校辞改辟横形改模形今案文选七命尔作若湖作胡余同本钞上文引作若其作风湖】 值千金 【班固诗云宝剑值千金指之于树枝○王石华校震改指今案陈本脱树枝句御览三百四十四引固诗但有上句】 直百金 【东观汉记云世祖十三年是时有贡名马宝剑直百金马以驾鼓车剑以赐骑士○钱氏校此条下删古诗值千金一条因与上重出也今案聚珍本东观记及御览三百四十二引同】 可直万金 【世说云锺会是荀济从舅二人情好不协荀有宝剑可直万金会学荀手迹作书与母取剑仍窃去不还○王石华校以本钞济误齐因改作勖沿陈本之误也今案世说巧艺篇万金作百万余同御览一百八十引世说作荀济又脱是字从舅字万金亦作百万】 桓公之葱太公之阙文王之镮庄公之忽 【孙卿子云桓公之葱太公之阙皆古之良剑也○王石华校葱改慈镮改琢文王作文公系从陈本也今案世德堂本荀子性恶篇镮作录忽作曶余同考曶古忽字也类聚六十引亦作慈作琢】 殷帝之剑 【列子云卫孔周其祖得殷帝之宝剑童子服之却三军之众○洪氏校补三字今案见列子汤问篇本篇下文引同】 越女之剑 【吴越春秋云越王问范蠡用兵行阵军鼓之事对曰越有处子出于南林之中愿君王问以守战之道立可见也处子将见道逢老人自谓袁公公问曰吾闻子善为剑愿一观之女曰唯公试之袁公即跪拔林之竹处子即据其末公操其本而剌处女因举杖击之道诵之不休越王军人当此之时皆称处女之剑○今案御览三百四十三引处子作处女守战作手战女曰句下有妾不敢有所隐句据作捷道诵句作袁公即飞二句汉魏丛书本卷五拔林之竹作杖箖箊竹无公操十三字道诵上有别去见越王女曰窃好击之等字余同御览陈本脱跪字亦作杖箖箊竹无道诵句】 纯钩湛卢豪曹盘郢 【又云越王允常聘欧冶子作名剑五枚三大二小一曰纯钩二曰湛卢三曰豪曹或曰盘郢四曰鱼肠五曰巨阙○王石华校位改作补盘字今案御览三百四十三引盘作盘类聚六十引欧作区无三大二小句余同】 太阿 【史记云李斯上书云服太阿之剑乘纤离之马为此宝者秦不生焉○洪氏校为改马今案史记李斯列传为此作此数生下有一字】 龙渊 【李尤宝剑铭云五行并用谁能去兵龙渊曜奇太阿飞名○今案陈本及百三家本尤集曜作耀本篇上文引则作曜】 鱼肠 【越记云越王宝剑四曰鱼肠○今案见吴管校本越绝书卷十一此作越记者义详上文】 步光 【陈思王七启曰步光之剑华藻繁缛饰以文犀雕以翠绿缀以骊龙之珠错以荆山之玉○王石华校严改骊今案本篇上文引同】 含光 【列子云三剑一曰含光视之不可见运之不知其所触泯然无际经物不觉○今案本篇上文引同】 承影 【又曰二曰承影将旦昧爽之交日夕分明之际北面察之若有物在莫识其状其触物也窃窃然有声经物而不疾○今案本篇上文引若上有泯兮二分】 分景 【○钱氏校云下脱注典论一段今案陈本注典论见上是钱说所本然典论但有飞景二字耳考御览三百四十四引汉武内传有分景之剑守山阁本景误头又附注云广记头作景据此则旧钞分景二字出汉武内传明甚】 白虹 【崔豹古今注云吴大皇帝有宝剑一曰白虹二曰紫电○今案御览三百四十四引同】 霄练 【列子云三剑三曰霄练方昼则见影不见光与同色也○钱氏校霄改宵今案陈本反近本列子汤问篇霄作宵无同色也句本钞色作气据上文引列子改正又本钞此条凡三引皆作霄断非讹误钱校必改作宵固不必矣】 飞扬 【龙鱼河图云剑名飞扬○今案陈本与类聚六十引龙鱼河图同御览三百四十四引名上有神字】 择精 【汉武内传云上元夫人带择精之剑○今案陈本及守山阁本汉武内传带择作腰挥惟类聚六十御览三百四十四引作择】 华锋流采 【典论云建安廿四年魏太子?造百辟宝剑三一曰飞景长四尺二寸二曰流采色似采虹长四尺二寸重六斤有十四两○今案严辑本典论六斤作一斤余同】 流黄 【汉武帝内传云上元夫人带流黄之剑○今案陈本及守山阁本汉武内传带作腰】 流星 【崔豹古今注云吴大皇帝有宝剑名曰流星○今案御览三百四十四引剑下有六字名作四】 七星 【吴越春秋云伍子胥过江解百百金之剑以与渔父曰此石先君之剑上有七星北斗其直百金渔父曰吾闻楚王之命得伍员者赐粟五万石爵执圭岂徒百金之剑乎遂不受○今案陈本上有作中有其直作价直之命作之法令徒误图遂下有辞字御览三百四十三引至百金句止亦作中有余同汪士汉校本吴越春秋与陈同】 七采 【西京杂记云高祖斩白蛇剑剑上有七采珠为饰○今案学津讨源本西京杂记卷一同亦见本篇上文】 于越 【庄子云夫有于越之剑者匣而藏之不敢轻用宝之至也○今案庄子刻意篇匣作柙余同御览三百四十四引及陈俞本皆无夫有字者字又陈俞本于作干】 干将 【吴越春秋云干将造剑阴丘莫耶而作漫理阳曰干将而作龟文○今案御览三百四十三引同亦见本篇上文汉魏丛书本卷二载此文微异】 鹿卢 【汉书云隽不疑带攂具剑晋灼注曰古剑首以玉作井鹿卢形古诗云腰中鹿卢剑可直千万金○王石华校汉改隽石改古今案汉书七十一攂作攂本篇上文引亦从手旁作攂又御览三百四十四引古诗金误余】 古销 【土孙瑞上剑表云臣有古销钮一枚骏犀标首蓝田玉琢照耀奇镡鄙人恶陋不得观之也○今案本篇上文引士孙瑞剑铭表有骏犀二句平津馆本续古文范脱此条陈本亦删】 玉■〈王?戚〉 【班固与仲叔书云窦侍中遗仲升骏犀标首玉■〈王?戚〉剑一枚○今案陈本脱百三家本固集骏犀以下作楚腾陵错横刀■〈王?戚〉皂削九字严辑班固文与百三家本同】 玉具 【汉书朱博奏王莽必废为庶人就国孔休守新都相休谒见莽进其玉具剑欲以为好休不肯受之○钱氏校都下删相字从陈本之误也今案汉书九十九上必废作请免余与本钞同】 骇犀 【东观汉记云陈遵破匈奴诏赐骇犀剑○今案陈俞本及聚珍本姚辑本东观记皆作驳犀惟御览三百四十二引作骇犀】 羽剑吴越春 【管子云羽剑珠饰者斩生之斧也○今案陈本及管子七臣七主篇同御览三百四十四引亦同】 阴剑阳剑 【吴越春秋云吴子使干将造剑二枚一曰干将一曰莫耶莫耶者干将之妻名阳曰干将阴曰莫耶干将匿其阳出其阴而献之吴王甚重之○今案陈本无甚重句秘书廿一种本吴越春秋名作也吴王作阖闾御览三百四十三引亦作阖闾重之作惜之】 雄剑雌剑 【列士传云干将莫耶为晋君作剑三年乃成剑有雌雄乃以雌献君留其雄者自服君觉杀之妻孕谓其妻曰吾藏剑在南山之阴北山之阳松生石上剑在其中矣尔生男当以告之妻后生男名曰赤鼻晋君梦一人眉广二寸辞欲报雠购求甚急乃逃朱兴山中遇客欲为报雠赤鼻乃特刎首奉之客持头诣晋君令镬煮之头三日三夜不烂客曰君往观之即烂客以雄剑拟君君头堕镬中○今案陈本及御览三百四十三引列士传觉杀句皆在尔生句上与本钞微异又陈本二寸作三寸】 ■〈金截〉剑 【史记范睢传云昭王曰吾闻楚之■〈金截〉剑利而倡优拙夫■〈金截〉剑利则士勇倡优拙则思虑远○钱氏校借改倡掘改拙今案近本史记士勇作勇士】 铜剑 【王晋书云汲郡家得铜剑一枚长三尺五寸○王石华校家改冢今案陈本得作有】 长剑七尺 【汉书云广川王去其殿门有成庆画短衣大绔长剑去好之作七尺五寸剑而服之○今案汉书景十三王传而服之作被服皆效焉五字余同陈本已照近本改惟效误郊】 长剑一丈 【班固幽通赋注曰卫灵公太子蒯瞶为无道好带剑长一丈公谏之乃作长一尺○洪氏校削旷改蒯瞶今案陈本注作序又脱为无道三字考御览三百四十四引此赋与旧钞合但谏讹谏耳】 长剑耿介 【宋玉大言赋云长剑耿介倚天外○今案张燮七十二家本宋玉集介亦作耿明本事类赋引误作大言诗】 长铗陆离 【楚辞云余幼好此奇服年既老而不衰带长铗之陆离冠青云之崔巍注曰长铗剑名○洪氏校补带字今案见文选楚辞九章涉江篇注曰以下是李善注文】 天下名器 【典论云楚越太阿徐氏匕首上世名器○王石华校越作国今案从陈误也本钞刀部及御览三百四十六引典论皆作越】 希世神兵 【张协七命云楚之阳剑欧冶所营此希世之神兵子能从我而服之乎○今案本篇上文引世作代是唐钞避太宗讳】 世载其美 【张协太阿剑铭太阿之剑世载其美○今案百三家本张协集太作泰】 擅名天下 【崔实正论云永平之际去战攻未久官兵常牢劲精利有龙亭九年之剑至今擅名天下○今案严辑政论据书钞引同】 驰名倾秦 【张协七命云楚之阳剑欧冶所营或驰名倾秦或夜飞去吴是以功冠万载威曜无穷○王石华校方戟改万载今案文选七命同】 薛蜀善相 【吴越春秋云越王允常聘欧冶子作剑五枚秦客薛蜀善相剑王取豪曹示之薛蜀曰非宝剑也此剑虽于饮中矣王曰寡人剑过竹卢之上过而随之上过而随之断唐之头饮于其刃吾以为利也而服不舍○周季贶校云近本亦作豪曹今案陈本只注见上二字御览三百四十三引至非宝剑也句止此剑句以下多脱误应别为一条】 君大晓习 【桓子新论云君大素晓习万剑之名凡器遥观而知不须手持熟察言能观千剑则晓知之也○今案问经堂本新论大作太无能观二句陈本亦然惟仍作君大严辑本桓子新论以旧钞作附注】 莒子好剑 【春秋莒子庚舆虐而好剑苟铸剑必试诸人国人患之○今案见左氏昭廿三年传陈本舆误与虐下脱而字】 赵王喜剑 【庄子云赵文王喜剑庄子说之曰庶人之剑皆蓬头突鬓垂冠漫胡之缨短后之衣瞋目而语相击于前上靳头领下决肺肝此无异鬬鸡一旦命已绝矣○今案见庄子说剑篇漫作缦余同类聚六十引作曼胡瞋误瞑御览三百四十四引领作颔】 章帝赐陈宠 【东观汉记云章帝赐同书剑各一手署姓名陈宠济南推成时论者以为宠敦朴有善于内不见于外故得椎成○王石华校常改尚孰林改敦朴今案初学记十一引椎作锻陈俞本改注范书聚珍本姚辑本亦作锻姚脱济南二字耳】 安帝赐冯石 【又云冯石为安帝所宠常幸其府留饮十数日赐骇犀具剑佩刀紫文绶玉玦各一○今案御览三百四十二引东观记骇作驳文作艾陈本亦作驳聚珍本姚辑本东观记数作许余与御览同】 渊深有谋故得龙渊 【又云章帝赐尚书剑各一手署姓名韩棱楚龙渊时论者以为棱渊深有谋故得龙渊○今案初学记十一引东观记渊作泉惟渊深句作渊聚珍本东观记亦然姚辑本俱作泉盖唐钞改避已详本篇上】 明达有文故得汉文 【又云章帝赐尚书剑各一手署姓名郅寿蜀汉文时论者以为寿明达有文章故得汉文也○王石华校改蜀为得非也今案初学记十一引东观记寿作焘余同姚辑本亦然惟聚珍本与原钞同陈俞本改注范书亦非】 季札心许 【史记云季札北使过徐徐君好季札剑口不敢言季札心知之为使上国未献后还至徐徐君已死乃解其宝剑挂徐君冢树而去曰吾心已许之也○王石华校补札下心字及未献字今案史记吴泰伯世家挂作系】 魏文追忆 【文士传云魏文帝爱杨修才修曾以宝剑与文帝佩之告左右曰此扬修云王髦剑也乃召髦赐縠帛○今案陈本据类聚六十引删云王髦三字及乃召句惟见本钞追旧篇引文士传及别见魏志十九裴注引典略】 高祖提剑 【史记云高祖曰吾以布衣提三尺剑取天下此非命乎○今案史记高祖纪提作持命上有天字】 宣帝求剑 【汉书云宣帝立有司奏立皇后上乃求微时故剑大臣知指因白立许皇后○王石华校诸改指及改乃今案汉书外戚传求上有诏字】 袁绍竦剑 【后汉书云袁绍上书云臣独将家百有余人搜戈承明竦剑翼室虎叱羣司奋系凶丑○王石华校配改丑服改明今案范书袁绍传同】 郦生按剑 【楚汉春秋云郦生瞋目按剑○今案御览三百四十三及三百六十六引楚汉春秋同】 弹剑而歌 【孔子家语云孔子之宋简子以甲士围之子路弹剑而歌孔子和之三终匡人解甲而罢○今案近本家语困誓篇剑作琴余同本钞既入剑篇则虞永兴当日所见本必作弹剑明甚陈本附注云弹剑一作弹琴】 杖剑而舞 【又云子路戎服见孔子杖剑而舞曰古之君子固以剑自卫乎○今案见家语好生篇】 杖剑度河 【史记云陈本闲行杖剑亡渡河○钱氏校补亡字今案史记陈丞相世家同】 杖剑击市 【尉缭子云一武夫杖剑击于市万人无不辟之者何则必死与必生因不触矣○今案陈仁锡校本尉缭子制谈篇武下脱夫字因不句作固不侔也余同陈本亦脱夫字何则以下别改他句】 寘鱼以进 【左传云吴公子光伏甲土于掘室具酒而请王僚僚谓其母曰公子光为我具酒来请其无变志母曰光心意快快常有恨色不可不慎也王僚乃被棠夷之甲三重使兵围陈于道自宫门至光之门酒酣公子光佯疾为入室里使专诸置剑鱼肠中而进之既至僚前擘鱼炙因剌王僚贯甲洞背王僚立死○今案左传昭甘七年载此事无谓其母及棠夷甲等句余亦多异陈本改注史记亦非也考本钞铠篇矛篇引具酒请僚事皆作吴越春秋今考汪士汉校本卷一变志作变悉乎夷作钱室里作窟室裹足置剑鱼肠中五字作置鱼肠剑炙鱼中七字洞作达余同】 纳剑求割地 【管子云桓公与鲁庄公及曹刿遇庄公与曹刿并纳剑于怀而求割地○今案陈本刿作翙近本管子大匡篇意同而辞微异言】 剑谋复雠 【列子云魏黑卯杀丘邴章邴章之子来丹谋复父雠其友人申他语闻卫孔周其祖得殷帝之宝剑童子服之却三军之众奚不请焉来丹适卫见孔周因执仆御之礼请之周曰吾有三剑一曰含光二曰承影三曰霄练唯子所择丹拜之请其下者执剑从黑卯醉卧牖下自项至腰三斩之辄趣而退逢卯子于门击之三下如投虚卯子方笑卯醒怒妻曰醉而不覆我使我嗌疾而腰急其子曰亦使我体疾而支强○钱氏校复改服固改因及改支今案陈本卯作卵霄作宵项作颈不覆作露体疾作体绝童上有一字近本列子汤问篇与陈本同本钞此篇三引霄练与类聚六十引合近本作宵非也】 剑舞击沛公 【史记云项羽会同沛公戏下亚父令项庄杖剑舞于坐欲击沛公○今案史记项羽本纪作因击沛公于坐】 剑舞于王上 【邵帋之汉传云初孙权以案妻汉王妹■〈罡刂〉烈壮猛有兄策风王常入内妹奴剑舞于上王殊懔然○今案陈俞本皆改注汉魏春秋】 解剑挂壁 【益部耆旧传云赵珜字孙明少好游侠亭长谴之珜乃叹曰吾无大志故为吏所轻乃解剑挂壁曰珜以不乘驷马车不复带剑○钱氏校补马字今案御览二百六十八引益部传同本钞县令篇引珜作瑶】 以剑带树 【汝南先贤传云许嘉给县功曹仪小吏常持剑侍功曹月旦晨朝并持炬火嘉于是忿然叹曰男儿为吏不免贱役即投火于地以剑带槐树趍诣府门○今案陈本及御览三百四十三引汝南传同】 留剑属妻 【列士传云干将莫耶为晋君作剑剑有雌雄乃进雌留雄者属妻曰吾藏剑在南山之阴北山之阳松生石上剑在其中君若杀我尔生男名赤鼻其以告之赤鼻斫南山之松不得剑忽于屋柱中得之○钱氏校屋柱句改注留以属妻者也六字今案御览三百四十三引列士传君若下有觉字余与本钞同钱校改属妻云云殊为杜撰本钞标目属妻四字乃掇段中大意不必有正文也若强改之遂两失矣】 遗剑与儿 【风俗通云沛国有富家公赀二千万小妻生子年纔数岁又早失母其大母女不贤公病呼族人作遗书令悉以财属女但遗一剑与儿年十五以剑还之后女不肯与儿诣郡自言求剑太守何武谓掾吏曰父畏害其儿故且俾与女??耳寄之耳否则不当以剑与之也夫剑所以决断限年十五智力能以自行度此女及??耳必不还其剑当问县官欲得证察乃夺其财悉以与子○钱氏校改诣郡为诸族人沿陈误也今案御览八百三十六引无年裁句大母作大妇又御览六百三十九引书令作令书自行作自居余同陈本脱公赀八字大母作后妻诣郡以下尤多误】 末喜带剑 【列女传云夏桀末喜美色薄德乱孽无道女子行丈夫心带剑传冠○钱氏校两诸字改末今案阮刻本列女传及陈本带剑句作佩剑带冠惟本钞嬖孽篇引传下衍宗字余同】 李寄请剑 【搜神记云东越闽中有岭数十里下北隰中有蛇大十余围常病长吏下梦巫觋欲得童女常以八月朝祭送蛇辄吞之已用九女李诞有小女名寄应而行乃请好剑及咋虵犬作数斛餈用密灌之以置穴口蛇出头先啖餈寄便放犬咋蛇以剑斫杀越王乃娉寄为后○钱氏校碎服改斫杀今案陈本闽作门大十作六十无常病六字及咋十一字穴误六又无先啖九字御览三百四十四引寄作奇作门餈用蜜作深蜜啖餈亦作啖深蜜李诞误季诞余同考学津讨源本搜神记作寄作闽作餈作李均与旧钞脗合】 弄剑跃空 【列子云宋有简子以伎干宋元君弄七剑迭跃之五剑常在空中元君大惊立赐金帛○今案见列子说符篇陈本同御览三百四十四引及十子全书本简作兰】 跳剑挥霍 【西京赋云跳九剑之挥霍走索上而相逢○今案文选西京赋九作丸】 豪曹亡神 【吴越春秋云越王允常铸剑秦客薛蜀善相剑王取豪曹示之薛蜀曰非宝剑也夫宝剑五色今黯然无华殒其光亡其神○钱氏校元改允今案御览三百四十三引蜀作烛余同汉魏丛书本脱】 莫耶有缺 【又云干将造剑阳曰十将阴曰莫耶竿将匿其阳出其阴进之阖闾阖闾甚重之适会鲁使季孙聘于吴阖闾以莫耶进之季孙季孙拔视其锷中缺者大如梁米叹曰美哉斯剑也夫剑之成也吴羁有缺则亡矣○今案陈本脱汪士汉校本吴越春秋锷误□梁作黍】 击则不断剌则不入 【淮南子云夫纯钩鱼肠之始型也击则不能断剌则不能入及加之砥砺磨其锋锷则水断龙舟陆剸??儿甲○今案淮南子修务训型上有下字磨作摩??儿作犀余同本钞上文引剌作剸】 赍千金剑 【陈思王乐府歌云所赍千金剑通犀问碧与翡翠饰鸡璧标首明月珠○钱氏校必改璧又校云乐府云云前巳见过以为傅玄九思今案戈必即戈壁以音近借用即作鸡必亦无不可也】 弃千金剑 【符郎子云符郎家楚弃千金之剑─趋曰何夫子弃大而存小乎○今案御览三百四十四引及严辑本郎皆作朗余同旧钞作郎者宋人转钞时避宋始祖讳也】 烧库飞去 【异苑云晋惠帝元康三年武库火烧斩蛇剑茂先惧难作列兵陈卫咸见此剑穿屋飞去莫知所在○今案学津讨源本异苑及御览三百四十四引在作向又学津本三年作五年】 登墓飞上 【世说云王子乔墓在京陵严国时人有盗发之者都无所见唯有一剑停在空中欲进取之剑作龙鸣虎吼遂不敢进俄而径飞上天神仙经云真人去世多以剑代形五百年后剑亦能灵化也○王石华校谈改陵钱氏校空改穴补虎字今案御览三百四十三引世说都作覩京作金余同陈本空改穴钱校从之但本钞两引及御览皆作空中断非讹误御览三百四十四引神仙经同】 失剑于路至暮守之 【先贤行状云王烈字彦方通识达道时国中有盗牛者主縳之盗者曰从今改过无使王烈闻之后有行路老父担重有人代担数十里至家而去问姓字不告顷之老父复失剑于路有人行过守之至暮剑主还见之前者代担人也老父揽其袂曰子前者代吾担今复守吾剑于路未有若子之仁吾将以姓名告王乃语之而去老父告王烈烈使人推之昔盗牛人也○今案明本事类赋节引御览三百四十三引先贤行状同陈本彦方误彦考】 坠剑于水从契求之 【吕氏春秋云楚人有涉江者其剑自舟中坠于水遽契其舟曰是吾剑之所从坠也舟止从其所契者入水求之○今案见吕氏春秋慎大览篇】 逐之见二龙 【雷焕别传云焕为丰城食掘得双剑一与张华一自留后焕子爽带剑经延平津剑无故坠水令人投水逐之见二龙长数丈盘交○今案御览三百四十三引焕别传同】 取之作龙鸣 【世说云王子乔墓在京陵有盗发之见一剑停在空中欲进取之作龙鸣虎吼俄而径飞上天○钱氏校空改穴从陈本也今案详本篇上文引】 

　　北堂书钞卷第一百二十二


●北堂书钞卷第一百二十三　　武功部十一 

　　隋秘书郎虞世南撰 
　　南海孔广陶校注 
　　刀三十五　　　　　　　匕首三十六 
　　戈三十七　　　　　　　矛三十八 

　　○刀三十五 

　　利用卫身以威弗治 【魏文帝百辟宝剑铭云于铄良刀胡练亶时利用卫身以威弗治○钱氏校篇改铭今案类聚六十初学记廿二御览三百四十六引皆作露陌刀铭陈本亦然类聚初学记祗引于铄二句又初学记同卷引典论有魏太子丕造百辟宝刀露陌刀是两者皆文帝刀名剑字之误足证不独本钞以入刀篇而已】 用戒不虞 【冯敬通刀阳铭云修尔甲兵用戒不虞见危受命临事而惧○钱氏校贰改戒剑改铭今案类聚六十御览三百四十六引此铭同陈本刀下有胡字尔上脱修字皆非】 将戒其身 【李尤错佩刀铭云佩之有错抑武扬文岂为丽好将戒其身○今案陈本同类聚六十引其误有御览三百四十六引尤误元】 备不虞也 【东观汉记李通传云齐武王常杀通同母弟申屠臣上不得已过通乃买半??十??佩刀裹之至通舍时病卧因持上手得刀通异之乃谓上曰一何武也上曰以备不虞耳○王石华校问改同屠误从钱氏校屠误徒又改门母弟今案聚珍本东观记作申屠臣其注谓本书光武纪作公孙臣又陈本作同母今从之其余陈俞本亦互有不同】 讨不庭也 【费祎别传云孙权以手中常所执宝刀赠祎祎答曰臣不才何以堪明命然刀所以讨不庭禁暴乱者也愿大王克建功业同奖汉室○钱氏校年改手赏改常合改命固改同将改奖是也克改勀非也今案类聚六十白帖十三引费祎别传赠祎作赠之克作勉御览三百四十五引及陈俞本亦作勉】 可使无鬼 【列仙传云有仙人王方平降陈节方家以刀一口长五尺三寸名泰山宝环语节方曰此刀不能为余益独卧可使无鬼入军不伤勿以入厕溷○今案御览三百四十五引作列异传一作二口下有一长五尺一五字无宝字余同陈俞本亦作列异余与本钞同】 以辟不祥 【魏武帝内诫令云往岁作百辟刀五枚吾闻百炼器辟不祥摄伏奸宄者也○今案类聚六十引无内诫二字无吾闻以下白帖十三御览三百四十五引作戒器上有利字辟上有以字伏作服陈本枚作口余同御览原钞诫误试已订正】 将军所服 【班固与窦宪笺云今月中舍以令赐固把刀曰此大将军少时所服今赐固伏念大恩且喜且惭○钱氏校照陈本改今赐卿非也今案陈本伏上又添固字余尚有异同本钞少下衍小字赐固误赐因均据初初学记卅二引订御览三百四十五引作刀把余与初学记同】 三公可服 【晋中兴书云初魏徐州刺史任成吕虔有佩刀工相之以为必三公可服此刀虔谓别驾王祥曰苟非其人刀或为累卿有公辅之量故以相与祥固辞强乃受之○钱氏校将任成二字旁勒非也今案类聚六十引中兴书亦无任成二字累作砉又无未七字惟初学记廿三御览三百四十五引作任城末作祥始辞之固强乃受余同是本钞成字实脱土旁耳陈本未作祥辞之固强乃受之余照类聚删改】 阮师受法金神 【物理论云古有阮师之刀天下所贵宝物阮师初作刀受法于金精之神七月庚辛见金神于治监之门其人光色暐曜向神而再拜神执其手曰子可教也阮致之闲宴设馔而问其术神教之以水火之齐五情之陶用阴阳之候取刚软之和而行其术三年作刀千七百七十口而丧其明刀长四尺口寸○严氏校云案见御览又钱氏校照陈本软改柔而校此下第二条又刚阮改刚软颇近互异今案类聚六十引物理论物作也之神作之灵暐曜作烨耀阮致作既至具术作焉无而行以下初学记廿二引神亦作灵向神作向西陶作炼软作柔无而丧以下白帖十三引无西字余与初学记同御览三百四十五引作炜耀亦无末二句合诸本字句详略微有小异陈本已照改灵字改烨耀齐误剂软改柔亦无末二句平津本辑物理论引御览闲改开】 蒲元得之天然 【蒲元别传云君性多奇思得之天然忽于斜谷为诸葛亮铸刀三千口镕金造器特异常法刀成白亮言汉水钝弱不任淬用蜀江爽烈是谓大金之元精乃命人于成都取江水还有一人先至君以淬刀言杂涪水不可用取水人捍言不杂君乃以刀画水云杂水八升何故言不杂取水者方叩头云实于涪津渡负到覆水恐濯惊沛遂以涪水八升益之于是咸共惊服称为神妙刀成以竹筒内■〈金截〉珠满中举刀断之应手虚落若薙生刍故称绝当世因曰神刀○钱氏校使改思补葛字铸字常字都字叩字今案类聚六十引蒲元别传同但不及原钞之详御览三百四十五引脱别字捍作悍虚误灵陈本脱误更甚】 取阴阳之候用■〈罡刂〉软之和 【物理论云古有阮师之刀天下之所贵宝阮师作刀受法于金精之神用阴阳之候取■〈罡刂〉软之和○钱氏校下改子两阮字皆改软今案详本篇上文宝下有物字】 五色充炉巨橐自鼓 【典论云余好击剑至于百辟始成其成也五色充炉巨橐自鼓灵物髣髴飞鸟翔舞以为宝器九剑三一曰飞景二曰流采二曰华锋三刀一曰灵宝二曰含章三曰素质三七首一曰青■〈罡刂〉二曰扬文三曰龙鳞又造百辟露陌刀名曰龙鳞因姿定名以铝其拊工非欧冶子金昆吾亦一时之良也○今案陈本及初学记廿二类聚六十引皆略御览三百四十六引与问经堂辑与论皆作扬文惟类聚匕首篇及百三家本作扬文与本钞同因姿以下诸本俱脱祗御览剑刀匕首总说引因姿定名以铭其拊八字耳】 规景定环摅神造像 【曹植宝刀剑赋云砺以五方之石鉴以中黄之壤规员景以定环摅神思而造像○今案类聚六十引及陈本思作功初学记廿二御览三百四十六引仍作思但御览鉴误凿余同又刀下祗本钞与陈本有剑字】 淬以清流砺以流砥 【李尤金马书刀铭云淬以清流砺以越砥○今案初学记廿二引此铭及陈本同】 白虎象 【春秋繁露云刀之在右白虎之象○今案陈仁锡校本繁露服制像篇同御览三百四十四引亦同初学记廿二引刀下无之字白帖十三引白上有古字陈本又与初学记同】 金马形 【李尤金马书刀铭巧冶练■〈罡刂〉金马托形○钱氏校兀改尤治改冶今案类聚六十御览三百四十六引此铭皆练作炼类聚又马托作托于形误刑白帖十三引作炼与陈本同】 采似丹霞锋似严霜 【典论云余造百辟宝刀三其一长四尺三寸六分重三斤六两文以灵龟名曰灵宝其二采似丹霞名曰含章长四尺四寸三分重三斤十两其三锋似严霜刀身剑铗名曰素质长四尺三寸重二斤九两○钱氏校象改龟虚改灵铭改铗是也惟小注脱覆字竟补作寒未知所本且与标目歧异今案陈本同类聚六十引典论作其三铿似崩霜御览三百四十六引锋误鉴严辑本典论据书钞引亦脱严字含章四寸误三寸余同】 繁文波回流光电照 【张协文身刀铭云宝刀既成穷理尽妙繁文波回流光电照○钱氏校或取礼书改成穷理尽今案类聚六十初学记廿二御览三百四十六引及陈本皆作文身刀镵原钞脱文身二字据补又初学记陈本繁误敛御览张协作裴景声繁文二字倒置电误霆】 陆斩犀革水断龙舟 【曹植宝刀赋云故其陆斩犀革水断龙舟轻击浮截刀不瀸流○钱氏校照陈本象作革刀作刃盖从初学记引订也今案惟类聚六十御览三百四十六引此赋与原钞同】 切玉如切泥 【列子云周穆王征西戌西戎献昆吾之剑赤刀切玉如切泥○今案见列子汤问篇御览三百四十四引列子与原钞悉同又三百四十六引无昆吾四字初学记廿二引十州记亦载此事惟戎作胡无昆石六字白帖十三引十洲记昆吾切玉刀五字在周穆上泥作土故陈本遂改引十洲记献下又添昆吾刀三字殊失旧钞之真】 割玉如割木 【孔丛子曰秦王得西戎利刀以之割玉如割木○今案见孔丛子陈士义篇类聚六十引御览三百四十六引皆同初学记二十二引无西戎五字惟白帖十三引将秦王得三字移在刀下已误如割木作如泥尤误陈本脱以之二字余与本钞同】 上世名器 【典论云昔周鲁宝赤刀孟劳越楚太阿纯铷徐氏匕首皆上世名器君子虽有文事必有武备也○今案类聚六十七首门引典论徐氏以上作昔周鲁宝雍狐之戟屈卢之矛孤父之戈余同陈本照类聚将此条移入匕首篇殊谬惟御览三百四十六引典论作楚越余与原钞同】 周之宝器 【博物志云赤刀周之宝器○今案明吴氏校本稗海本博物志卷六同白帖十三引亦同】 脱光 【龙鱼河图云有脱光刀○钱氏校舟改鱼阿改河今案初学记二十二引龙鱼河图同又初学记同卷及御览三百四十六引梁简文帝谢敕赍善胜刀启有神号脱光类聚六十引太公兵法亦有刀子之神名曰脱光】 漏影 【崔豹古今注云吴大皇帝有宝刀三曰漏影○今案见明本崔豹古今注舆服第一同初学记二十二引作汉文帝百炼青犊漏影三刀陈本竟照改考白帖十三引崔豹注又云三刀吴大皇帝刀也厯有可证】 龙鳞 【续汉书云龙鳞御刀○今案续汉书舆服志作鱼鳞陈本与本钞同】 青犊 【崔豹古今注云吴大皇帝有宝刀二名青犊○今案详上漏影条下】 孟劳 【谷梁传云公子友与莒挐相搏公子处下左右曰孟劳鲁之宝刀也公子以杀之○今案见谷梁僖公元年传】 金头 【谢尚与杨征南书云今饷五尺金头刀碧绫车中卫盾○今案御览三百四十六引谢尚此书及陈本无卫字饷作饰从初学记卷二十二订也严辑谢尚文据书钞引车中卫盾改车甲楯】 陷车 【于听事受口以陷阵刀唯作之物是以刀即教贼刀后杀曰吾非贼刀史也面与诸获相投耳○洪氏校补陷阵二字钱氏校云按此陷阵一段有讹今案此脱书名诸本皆未引无可校证陈本亦删】 大橹 【六韬云大橹刀重一斤长四尺三寸○钱氏校照陈本八改一今案见平津本六韬军用三十一斤字下作长六尺三百枚陈俞本亦然考御览三百四十五引六韬云大橹刀重一斤长四尺三百枚是本钞寸字有误余不误也】 卑手 【魏武策军令云孤先在襄邑有起兵意与工师共作卑手刀○钱氏校军策改策军今案陈俞本与御览三百四十一引同严辑军策令据书钞引同】 吴刀 【张华诗云雄魏任气侠声溢少年场吴刀鸣手中利剑严秋霜○钱氏校椎蛇改雄魏使改侠据陈本也今案御览三百四十祗引下二句】 郑刀 【周礼云郑之刀鲁之削迁其地不能良地气然也○今案周礼考工记总序】 操刀必割 【六韬云日中必彗操刀必割执斧必伐日中不彗是谓失时操刀不割失利之期○今案平津辑本六韬守土七同陈俞本亦同】 执刀袒割 【张衡东京赋云执鸾刀以袒割奉觞豆以国史○钱氏校补史字今案文选东京赋鸾作銮陈俞亦然】 卖刀辽东 【列仙传云丁次卿不知何许人汉顺帝时卖刀辽东市为丁氏作时人名之丁氏次卿也○今案御览三百四十五引列仙传无为丁四字也字作有宝刀三字陈俞亦然】 市刀都亭 【皇甫谧列女传云庞娥者酒泉庞子夏妻赵君安女君安为同县李寿所杀娥阴市刀于都亭奋刀斫寿刀折○钱氏校谥改谧固改同破改斫今案陈俞本泉下有郡字县亦作郡惟御览三百四十五引与原钞同魏志十八庞淯传注引娥下皆有亲字】 西湖割玉 【陈思王辨道论云甘始言诸梁时西城胡来献香罽腰带割玉刀悔不取也○钱氏校梅改悔今案百三家曹植集悔上有时字余同】 女休白杨 【乐府歌诗云秦家有好女自名云女休休年十四五为宗行执仇左执白扬刀右据宛景矛○钱氏校执改报茅改矛今案御览三百四十六引杨作阳陈俞本亦作阳又家作氏名云作名为】 师望鼓刀扬声 【楚辞云师望在肆昌何识鼓刀扬声后乃喜○今案楚辞天问篇乃作何陈本与本钞同】 庖丁有刃若新 【庄子云庖丁为惠文君解牛丁对曰今臣之刀十九年矣所解数于牛而刀刃若新发于硎节者有间而刀刃者无厚无厚入有闲恢恢乎其于游刃必有余地矣是以十九年刀刃如新○今案庄子养生主篇作文惠君陈本亦然御览三百四十六引庄子与本钞同惟标目有字当作刀】 王尊引视 【汉书云王尊为东平王相王曰愿相国佩刀尊前引刀视王曰欲诬相拔刀向王邪王情乃屈○钱氏校涂去国字今案汉书七十六王尊传国作君前上有举掖顾谓傍侍郎七字无邪字乃屈作得陈俞本照改】 朱晖向贼 【东观汉记云朱晖年十三与舅母家属入宛道遇贼欲夺妇人衣晖拔刀向贼曰钱物可得诸母衣不可夺今朱晖死日也贼义之笑曰童子内刀遂放之○今案御览三百四十五引人作女无向贼二字日字在今字下之作遣余同陈俞本宛下有城字有向贼二字余与御览同聚珍本卷八舅母作外氏亦有城字刀作剑贼作前得作取夺作得放作舍余同姚辑本夺作得之亦作遣余与原钞同】 徐他怀入帐下 【魏志云许褚从讨袁绍于官渡时常从徐他等以褚在左右不敢发侵褚休下日他怀刀入褚至下舍心动即还侍他等不知入帐下见褚大惊愕他色变褚即杀之太祖益亲信之○王石华校远诏改袁绍问诸改伺褚又补从徐他等以褚在七字今案魏志十八许褚传徐上有士字在作侍余同陈俞本亦作侍】 谷利拔向柂工 【江表传云孙权于武昌新装大舡名长安试泛钧台圻时风大盛谷利令舵工取樊口拔刀向柂工曰不取樊口者斩工即转舵入樊口风遂猛不可行也○王石华校柂改舵从今字耳今案吴志卷二孙权传注引江表传钧作钓余同陈俞本仍作柂】 专诸置鱼 【列士传云专诸持一■〈罡刂〉刀置鱼肠中以剌王僚○王石华校女改士今案初学记二十二御览三百四十五引列士传及陈本肠皆作腹】 聂政内琴 【琴操曰聂政父为韩王治剑过期不成王杀之时政未生及壮问母知之乃入太山遇仙人学琴操漆身为癞吞炭变音七年琴成入韩逢其妻从买栉对妻而笑妻泣曰君齿何似政曰天下人齿尽相似耳入山援石击落其齿以刀内琴中剌韩王○今案陈本脱从买以下三十二字原钞从栉误征抑已据平津本琴操从买栉改从栉二字孙注云御览兵部引作买栉】 孙权掷刀泣 【吴志云孙权以公孙渊称藩遣张弥许晏至辽东拜渊为燕王张昭谏切权不能堪按刀而怒昭曰臣知言不用而每竭愚忠者诚以太后临崩呼老臣于床下遗诏顾命之言故在耳因泣涕权撕刀与昭对泣○王石华校遇改愚朝改崩摘改掷照改昭今案吴志卷七张昭传同】 刀舞 【吴书云凌统怨甘寍杀其父寍常备统不得与相见尝于吕蒙舍会酒酣统乃用刀舞寍起曰宁能双戟舞○今案类聚三十三初学记二十二御览五百七十四引吴书作陵白帖十三御览四百八十一引及陈本又本钞百二十四戟篇引皆作凌惟初学记脱舍字余同】 拔刀斫案 【江表传云孙权拔刀斫前奏案曰诸将吏敢复言迎曹操者与此案同○今案御览三百四十五引江表传同陈俞本言上有有字迎上有当字】 取刀击石 【神仙传云蜀人李阿传世不老有古强者随阿入青城山恐有虎狼取大刀随阿见而怒取强刀以击石刀折败强忧刀败阿复取刀左右击地刀复如故○王石华校照陈本取大刀下添随字折败改折散非也今案龙威本神仙传卷二李阿传作私持大刀作刀折坏作左手击地余同俞本与陈同亦见御览三百四十五引与本钞同】 横刀长揖 【其雄记云董卓谓袁绍曰刘氏种不足复遗绍勃然曰天下建者岂惟董公横刀长揖径出悬节于上东门而奔冀州○王石华校远改袁今案御览三百四十五引英雄记同陈俞本无刘氏下七字】 跳刀大呼 【王璇表云孙皓出案行石头还左右兵士皆跳刀大呼云要当为国家一死战○今案御览三百四十六引王璇表同陈俞本家下有决字】 引刀自劲 【汉书云盖宽饶引佩刀自劲北阙下众莫不怜之○今案汉书七十七盖宽饶传同御览三百四十五引劲作刭陈俞本照改】 持刀自刎 【汉书云田延年主守盗三千万召诣狱延年居齐舍偏袒持刀东西步数日使者召延诣廷尉闻鼓声自死○王石华校补守字诸改诣今案汉书九十田延年传云下有丞相议奏四字千作十陈俞本照改】 鈆刀进御 【楚辞云鈆刀进御遥弃太阿○今案见东方朔集卷一七谏乱曰同类聚六十御览三百四十六引楚辞亦同】 鈆刀一割 【张衡与特进书云以鈆为刀强可一割○王石华校殿改鈆制改割今案御览三百四十六引同陈俞本误移为字在以下余同】 破鱼得瓜刀 【晋中兴书云孙恩世奉事五斗米道恩叔秦师事钱塘杜子恭子恭有内术尝就人借瓜刀其主求之子恭曰当相送还刀主至嘉兴有鱼跃舡中破鱼得瓜刀○今案御览三百四十五引中兴书同陈俞本脱米道二字恩叔作因叔恐误】 梦得者为利 【梦书云刃为利断截也梦得刀者为利○今案陈俞本截作铁然本钞铁字多作铁】 砺井者被刑 【论衡云世讳砺刀井上恐刀坠井中或说以为刑之字并与刀也砺井上者并刀相见恐被刑也○今案论衡四讳篇砺作厉坠作随御览三百四十六引并刀误井刃亦作墬余同陈俞本删之字作砺刀井上又删者字余同】 梦悬四刀临益州 【陆机晋记云王浚之在巴郡梦悬四刀于上甚恶之浚命主簿李毅毅拜贺曰夫三刀为州而见四为益一也明年其当益州乎○王石华校删浚下之字非也今案类聚六十引说作书有之字无巴字无命字无下一毅字年作府余同又卷七十九引命作问御览三百九十八引作陆机晋书武纪年亦作府陈本已改问字改府字余与本钞同】 铸作两刀为国王 【林邑记云林邑王范文先是夷奴初牧牛洞中得鳢鱼私将还家欲食之其主捡求文恐因曰将砺石还非鱼也使主往看果是石文知异看石有铁作两刀咒曰鱼作为刀若斫石入者文当为此国王斫果入石人渐附之○今案说郛本林邑记鳢作鲤因作绐咒作祝余同陈本改是夷奴初四字作常为人又重还字脱使字作改变当上脱文字斫果入石作斫石即入俞本删去一还字余与陈同】 

　　○匕首三十六 

　　虞帝匕首 【汉书王莽传云莽避火宣室前殿带玺韨持虞帝匕首天文郎案拭于前○洪氏校补文字今案汉书九十九下王莽传拭作械陈俞本亦作拭本钞韨误蔽已更正】 徐氏匕首 【典论云楚越太阿经钩徐氏匕首凡斯皆上世名器○今案详上刀篇上世名器条下但上引无凡斯二字此条皆下衍前字严辑典论据书钞引亦无已删之】 似氷名日清■〈罡?寸〉曜日名曰扬文 【又云魏太子造百匕首二其一理似坚氷名曰清■〈罡?寸〉其二曜似朝日名曰扬文○今案类聚六十白帖十三御览三百四十六引典论及百三家魏文帝集与陈本皆作理似而御览三百四十六引作光似恐误陈本扬改作阳余同】 佩匕首 【传云刘瑄请刘备璋将杨怀数谏不听备设　主人请璋酒酣杨怀佩匕首备见乃出匕首请曰将军匕首好孤亦有可得观也○王石华校云案传字上脱零陵先贤四字洪氏覆校着圈其旁盖据陈俞本耳今案御览三百四十六引事同而语少异】 怀匕首 【神仙传云有书生姓张就李仲父学隐术久无所得张患之怀匕首斫仲父父笑曰我宁可煞也○今案类聚六十引神仙传父误文得下张字在怀字上斫仲父作斫之白帖十三引张下有子字斫作剑余同龙威本神仙传作仲甫陈本父俱改文余与本钞同】 匕首三千 【东观汉记云邓遵破匈奴得战匕首二三千枚○今案御览三百四十六引东观记战作剑余同陈俞本无战字二字余亦同姚辑本据陈俞本引聚珍本战下有楯字但作讨羌事若破匈奴下则亦无战字二字矣】 匕首五百 【诸葛亮教云百步作匕首五百枚以给骑士○今案类聚六十引诸葛故事百步作成都余同御览三百四十六引诸葛亮教百步作部仲余亦同陈本照类聚改严辑诸葛文据御览引百步改部作又注见书钞】 以药焠之 【史记云燕丹使荆轲刺秦王预求名匕首赵人徐夫人匕首取之百金使工以药焠之○今案见史记卷八十六剌客列传】 应速用近 【张载匕首铭先民造制戒预唯谨匕首之设应速用近○今案类聚六十御览三百四十六引及陈俞本皆作张载原钞作张协因下条致误已据订又类聚先误光谨误详余同】 素刃霜励 【张协长铗铭云素刃霜励溢景横飞○今案类聚六十引张协铭励作厉余同陈俞本皆照改作厉考励亦通作厉非误也】 清辉载烂 【又短铗铭云亦有短铗清辉载烂首在先朝辑兵静乱○今案类聚六十引张协短铗铭及御览三百四十六引皆同陈本先朝误光明俞本不误】 

　　○戈三十七 

　　阔二寸 【周礼云戈广二寸内倍之胡三之援四之○王石华校阔改广未知永兴之避隋讳也今案项氏天籁阁宋本考工记冶氏职同】 六尺 【又云戈秘六尺六寸注曰柲柄也○今案见周礼考工记庐人职陈俞本注上加郑氏二字】 前其鐏后其刃 【礼记云进戈者前其鐏后其刃○今案见曲礼上】 比戈立矛 【周书牧誓云武王左杖黄钺右秉白旄以麾曰逖矣西士之民比尔戈立尔矛○今案近本牧誓作称尔戈比尔干立尔矛与此不同又本钞百二十四斧篇祇引武王二句而陈俞本比上添称尔干三字余同或隋前古本如是不必妄增也】 击阖庐 【左传云吴伐越勾践御之陈于檇里灵姑浮击阖庐阖庐伤将指取其一履杜预注云其吴子大指见击遂失履○今案近本左氏定十四年传履作屦杜预注作其足大指见斩遂失履亦与本钞不同陈俞本照近本改】 逐子犯 【又云重耳及齐齐桓公妻之公子安之姜与子犯谋醉而遣之醒以戈逐子犯○洪氏校罪改醉今案见左氏僖二十三年传】 执戈而舞 【庄子云孔子穷于陈蔡七日不食弦歌鼓琴子路仡然执戈而舞○今案见庄子让王篇作扢作执干陈俞本及本钞百零七舞篇引与此正同可以互证】 衡戈见使 【国语云秦师侵晋惠公命韩简子战曰昔君之惠寡人未之敢忘寡人有众能合之不能离也君若还寡人之愿也君右不还无所逃命穆公衡雕戈出见使者○王石华校习改晋寍改寡卫改衡服改雕今案见明张氏本国语晋语三子作挑无所句作将无所避又原钞君若还八字误作君杂也已据补陈俞本亦照改】 援戈撝日 【淮南子云鲁阳公与韩构难战酣日暮援戈而撝之日为反三舍○今案见淮南览冥训收句作日为之退三舍本钞百四十九日篇亦引陈俞本均脱与字陈更脱为字】 执戈洗马 【韩子勾践入官于吴执戈为吴王洗马故能杀吴夫差破姑苏○王石华校照陈本改官作臣俞本亦为所误今案见韩非喻老篇正作入官本钞六十六太子洗马篇引亦作入官又戈上有干字】 戈鋋篲云 【班固东都赋云元戎竟野戈鋋篲云吐爓生风歙野歕山○王石华校将云字画断因下文爓误烂脱欲字野歕误于绩以为与陈俞本不同欲删之耳今案此是节引本赋下文但文选与陈俞篲皆作彗】 戈矛若林 【晋八王故事云帝自邺还洛张方遣子领精骑三千奉迎自河桥至芒头十里前后相属戈矛若林○今案陈本改引东京赋又附引干宝晋纪帝上有惠字遣子七字作以三千骑头作山里下有旌旗二字余同俞本从之不引晋纪】 雕戈 【国语云秦穆横雕戈出见晋使者○今案晋语三见下无晋字此上第五条引横作衡亦无晋字】 吴戈 【楚辞云操吴戈兮被??儿甲车错毂兮短兵接○今案近本楚辞九歌国殇篇??儿作犀本钞百四十一毂篇亦引作犀陈本已改犀然??儿即兕字耳】 

　　○矛三十八 

　　名天矢阴 【龙鱼河图云矛名天矢阴○今案陈俞本亦同】 神名跌跄 【太公兵法云矛之神名跌跄○今案陈俞本同考御览三百五十三引太公兵法跌作趺】 杀五十步之内 【尉缭子云夫杀人于五十步之内者谁也曰矛戟○今案见明陈仁锡本尉缭子制谈篇谁也以下作矛戟也三字陈俞本亦然】 杀百步之外 【六韬云纣之卒绾矛杀百步之外者五十人○洪氏校封改纣今案御览三百五十三引六韬五十作千陈俞本亦然】 秽南作长矛 【魏志云秽南国作矛长三丈数十人共持之能步战○今案见魏志三十乌丸等传数十作或数余同】 关内习长矛 【又云关内兵强习长矛○今案见魏志卷一武纪注引魏书内作西余同】 仗勃卢 【越绝云越王身被赐夷之甲仗勃卢之矛○今案陈俞本赐作肠余同汉魏丛书本越绝书卷八仗勃作仗物其小壑云赐一作阳又音唐古今逸史本越绝与丛书同本钞百二十一铠篇引吴越春秋亦有业夷之甲句汪氏本卷一作棠铁卷六作唐夷亦互有不同】 逐左慈 【神仙传云孙讨逆着鞭駈马操矛逐左慈欲剌之慈着木屐挂竹杖徐步终不及也○今案屐误履本钞百三十六履篇引作木屐据以订正考龙威本神仙传卷五駈作策矛作兵又慈着九字在着鞭之前是转引不同耳陈俞与龙威本同】 以之陷盾 【韩子云人有鬻矛与盾者誉之曰吾盾之坚物莫能陷又誉其矛曰吾矛之利物无不陷或曰以子之矛陷子之盾何如其人弗能应也○洪氏校罕改坚补吾矛二字今案见韩非难一篇亦见本钞百廿一盾篇引】 用之献吴 【吴越春秋曰越王用屈卢之矛步光之剑献之吴王○王石华校将吴越春秋四字旁勒未详今案汪士汉校本吴越春秋夫差内传第五越王用三字作今闻大王兴大义故使臣奉十一字献之句作以贺君利又勾践伐吴外传第十亦有带步光之剑杖屈卢之茅二句陈本与本钞同】 二矛重英 【毛诗云二矛重英河上乎翱翔毛苌传曰重英矛有英饰○今案郑风清人篇陈俞本小注二矛误作二毛】 厹矛鋈錞 【毛诗云厹矛鋈錞毛苌传曰厹三隅矛也錞鐏也鋈白金也以白金为錞之饰也○今案见秦风小戎篇小注鋈白金也是鋈续句毛传以白金为饰五字是鋈辆句郑笺永兴盖合通章鋈字传笺以释此陈俞未知其故以为窜误竟删末二句改作案语】 如鹤胫 【方言云矛细如鹤胫者谓之鹤桼??○今案聚珍本方言卷九细上有骹字陈俞本已添入】 如锥铁 【张奂与崔子真书云仆以元年到任有见兵二百马如羖羊矛如锥铁○今案御览三百五十三引又三百五十七引皆作与崔子贞书严辑张奂文云崔实字子贞陈俞本与本钞同考贞改真宋人传钞兼避亡宗讳也】 生角有赤风 【春秋运斗枢云行失遥光则矛生角矛生角则有赤风○洪氏校补斗字□今案庾季才灵台秘苑引运斗枢遥作瑶余同陈俞本与本钞同】 生火主兵气 【汉书云车师后王姑句家矛端生火其妻曰矛端生火此主兵气也后归汉王莽斩之○洪氏校使改姑今案汉书西域传下脱主字余同陈俞本亦脱主字增引颇多】 贼举矛 【列女传云赵娥者赵万之妻万为贼所杀欲将娥娥守丧不去贼举矛指蛾蛾知贼必欲劫掠乃以身赴矛贯心达背而死○今案御览三百五十三引列女传云下有巴字将作杀陈俞本已改】 鬼持矛 【管公明别传云信都令家内妇女善惊交互疾病公明筮之曰北室床西头有死人一鬼持矛主剌头故头重痛不得举掘室内果得○洪氏校牙改互今案御览三百四十七引公明别传交作更掘作归余同陈俞本改引魏志管辂传】 

　　北堂书钞卷第一百二十三 

　　●北堂书钞卷第一百二十四　　武功部十二 

　　隋秘书郎虞世南撰 
　　南海孔广陶校注 
　　戟三十九　　　　　　　矟四十 
　　钩四十一　　　　　　　斧钺四十二 
　　殳四十三　　　　　　　棒四十四 
　　弹四十五 

　　○戟三十九 

　　神名大将 【太公兵法云戟神名大将○洪氏校明改名今案御览三百五十二引太公兵法及陈俞本戟下有之字】 为五兵 【风土记云戟为五兵雄盖取于威奋○今案御览三百五十三引周处风土记无雄盖以下有奋扬俯仰句陈俞本将下条并入此亦非也考史记司马相如传索隐引周处风土记有戟为五兵雄句】 长丈三 【又云戟长一丈三尺奋扬俯仰乍跪乍立兼五兵而能乃谓之名人也○今案见风土记与上引御览同】 阔半寸 【周礼云戟阔寸有半寸内三之胡四之援五之○王石华校以原钞迭半字改寸五下补之字钱氏覆校阔改广岂忘永兴之避炀帝讳耶今案项墨林宋本考工记冶氏职同】 除残恶 【焦赣易林云明夷之未济桃弓苇戟除残去恶惊人服之○洪氏校韩改赣补未字残字今案御览三百四十七引易林无明夷句人服句陈俞本末句作敌人执服余同】 戒非常 【李尤戟铭云鼓戟之设以戒非常秉执操持耶暴是防○钱氏校补暴字今案百三家本李集脱戟铭考御览三百五十三引同】 左手为龙右手为虎 【风土记云用执戟之法交轵相向左手为龙右手为虎○今案御览三百五十三引周处风土记注执作双余同陈俞本用上有注曰言三字】 甘寍舞 【吴书云凌统怨甘寍杀其父不与相见常于吕蒙座酒酣统乃用刃舞寍起曰寍能双戟舞蒙曰寍虽能操刀未若蒙之巧也因持盾以身分之○王石华校巧也下删蒙之功也四字今案类聚三十三引吴书凌作陵相见以下别引二句座作舍无寍虽五字持作采刀余同御览五百七十四引亦作陵无操刀二字盾作楯分作蔽余亦同钞百二十二刀篇引及陈俞本俱作凌】 太祖舞戟 【孙盛异同杂语云祖常私入中常侍张让室让觉之乃舞戟于庭○今案御览三百五十三引作难语陈俞本与原钞同考孙盛杂语亦名三国异同评隋志未著录】 奋戟下鬬 【说苑云孔子之宋匡人简子将杀阳虎孔子似之甲士围孔子之舍子路怒奋戟将下鬬孔子止之也持□□□○今案王谟本杂言篇匡下无人字围上衍以字持作诗此下有书之不习礼乐礼之不修也等句陈俞本改引家语】 持戟挑战 【汉书云项羽合壮士与汉王挑战汉有善骑射曰娄烦辄射杀之羽大怒自披甲持戟挑战娄顷欲射之羽嗔目叱之娄烦目不能视手不能发○钱氏校补射者字披字战字欲改羽今案汉书三十一项羽传与汉王挑作出挑娄作楼余同陈俞本两能字作敢余照改】 执戟殿旁 【东方朔传武帝坐未央前殿天雨新止朔执戟在殿阶旁○钱氏校肺改朔两改雨今案御览三百五十二引东方朔传阶作陛陈俞本已照改无旁字又初学记廿八引东方朔别传无阶字旁作上】 横戟当马 【战国篇策云齐王建入朝于秦雍门司马横戟当马前曰所为立王者为社稷王何以去社稷而入秦○今案近本齐策作为社稷耶为王耶王曰为社稷司马曰为社稷立王即接末句元吴师道补注国策删横戟四字余与近本同惟陈俞本与原钞同】 操戟立门 【晏子云景公饮酒移于司马穰苴之家穰苴介冑操戟立于门日铺席荐陈簠簋者有人臣不敢与焉○钱氏校分曹改介胃簋下补者有二字是也今案管子内篇杂上及陈俞本作荐席余同】 持戟勒门 【续汉书云杨仁待诏补北宫卫士合引见上便宜十二事皆当时急务及帝崩时诸马贵盛各争欲入宫仁被甲持戟严勒门卫莫敢轻进○今案初学记十七引续汉书无令引至急务十四字马作国姚辑汪辑本亦脱此十四字汪太更脱士字陈俞本脱待字仍作马余与初学记同】 吕布射戟 【英雄记云刘备屯小沛袁术遗将纪灵攻备久之吕布曰布不好鬬好解鬬耳于营中举一戟言诸君观布射戟小支一发中者君当解去不中可留鬬举弓射戟言诸君观布私小支○今案御览七百四十六引英雄记无小沛句中举作门植余同　　　钦定图书集成交谊典卷百十三引英雄记有小沛句两好字作喜陈俞本字句亦微异】 王胡缚戟 【王隐晋书云马咸为成都王前锋领陆战攻长沙王所领冠军司马王胡率众讨咸于马市咸牢不动胡乃使数十骑下马缚戟于鞍而合向咸又使数十骑各刺所放马马惊奔咸军即坏○钱氏校云案缚字有误今案御览卷八百九十五引垩晋书无领陆四字所领作所统牢作坚此永兴改牢避文帝讳也原钞脱沙王冠怀四字又缚戟六字误安头放领四字已据御览订正方知缚戟不误钱特末考耳陈俞本领陆四字作与□□同起兵缚戟于鞍以下作持戟刺咸咸马惊奔溃遂败恐非原钞矣】 双戟投正 【吴志云孙权乘马射武陵亭马为武所伤权投以双戟武却废○钱氏校武改虎今案虎字是也然此武字系唐人传钞改避高祖之父讳又案吴志卷二孙权传同陈俞本厂?夌误庱却废作遂却余同】 手戟备虎 【异苑云彭城刘广为京府佐破使还都路经竹里此处多虎刘以牛马系户前手持戟布于地上以备虎宵中与士庶同睡虎乘间跳入跨越人畜独卧刘而去○钱氏校在改佐死改使霄改宵门改间是也删越字非也今案学津本异苑卷三广下有雅字里下有亭于逻宿四字处作逻刘以十七字作刘极自防卫系马千户前二句宵中作中宵余同陈俞本广作雅此处作亭刘以作刘自防卫即接牛马以下】 拔戟斫机 【英雄记云吕布因陈登使诸曹操求徐州牧不得登还布怒拔卓断机○钱氏校诸改诣今案本钞百三十三几篇引英雄记机作几陈俞本同作几御览三百五十二引作机几机二字本通】 以戟擿孕 【王隐晋书云上闻贾妃酷妬以戟揽诸孕子者诸孕子皆堕地已治金墉城欲废之○今案陈俞本者下作儿皆堕地御览百门十九引王晋书以戟下作或以戟擿孕妾子乃随刃堕地上闻大怒垂废之】 持戟大呼 【魏志云太祖讨召吕布于濮阳布有别屯在濮阳西太祖夜袭比明破之布救兵至三面挑戟太祖募陷阵典韦先召应募韦左手持戟大呼其所扺无不倒者布还退○今案魏志卷十八典韦传挑作掉召作占陈俞本增节微异】 负戟长叹 【李陵答苏武书云陵先将军徒失贵臣之意刭身绝域之表此功臣义士所以负戟而长叹者也○钱氏校补先字失字到声改刭身今案文选李陵书同】 担戟行歌 【新序云赵简子上羊肠之坂群臣皆徧袒推车而唐会独担戟行歌不推车○今案新序杂事第一唐会作虎会陈俞本与本钞同或唐虎以形近而误】 弃戟学问 【魏畧云徐庶少好任侠为人执仇为吏所得乃感激弃其刀戟折节学问○今案蜀志诸葛亮传注引魏畧弃作弃陈俞本亦改弃并仇下有而走二字戟下有更练布单衣五字余同考弃即弃之古文】 子都拔戟 【左传云郑伯伐许授兵于太宫公孙阏与颖考叔挟辀以走子都拔以逐之及大逵弗及○钱氏校改授官改宫阅改阏斩改辀遂改逐达改逵今案见左氏隐十一乍传】 灵辄倒戟 【又云晋侯与赵盾饮酒伏甲将攻之出公命兵逐之灵辄倒戟以御公徒而得免○今案左氏宣二年传与赵盾饮作饮赵盾无公命句得免作免之陈俞本增引亦详畧各异】 持戟百万 【汉书云田皆贺上曰甚善陛下得韩信又都秦中带河阻山持戟百万○钱氏校太阿改带河今案汉书卷一下高帝纪六年事都作治师右曰治都之也本钞节引与陈俞本异】 长戟百万 【陈琳檄豫州云长戟百万胡马千羣奋中黄育获之士骋良弓剑弩之势○钱氏校上改胡聘改骋今案文选此檄马作骑余同永兴节录亦与陈俞本异】 手戟耀芒 【张协手戟铭云锬锬雄戟淬金炼刚严锋劲柲摛锷耀芒吴都赋云羽毛杨蕤雄戟耀错贝冑象弭织文鸟章○案张协铭一条陈本同畧增引而删吴都以下吴都赋一条舛讹太甚然即其偏旁相近尚可据文选订正耳】 授棨戟 【吴志云孙权拜诸葛恪抚越将军领丹阳太守授棨戟武骑三百○今案吴志诸葛恪传同】 交戟叉颈 【世说云旧制三公领兵入见者皆交戟叉颈○钱氏校云此条下重出上文吴志一条删去今案近本世说服此条考御览三百五十三引同夹注云亦见世语】 戟抱其颈 【晏子云崔杼煞庄公盟诸大夫曰有敢不盟者戟抱其颈○钱氏校云案是字有误今案晏误是钱已校改御览三百三十三引曰作令抱作钩余同考吴刻影写元本晏子春秋内篇杂上第五盟诸作劫诸抱作拘】 楚子 【左氏曰楚子授师孑焉注曰孑戟也○钱氏校三子字改孑乌改焉今案左氏庄四年传】 越戟 【左思吴都赋云吴钩越陈纯钧湛卢注曰越铁利故称越棘也○今案宋本文选吴都赋戟作枣注文亦异或班氏注也】 雍狐之戟 【管子云黄帝问于伯高对曰上有磁石者下有铜金北山之见策也君遥封而祭之修教十年雍狐之山发而出水金从之蚩尤受而制以为薙狐之戟满戎故天下之君顿戟一怒伏尸满野此见戈之本○今案管子地数第七十七北作此策误荣遥作谨满戎作芮戈余同又本钞十三武功篇引管子顿戟二句亦同】 千将雄戟 【司马相如子虚赋云建干将之雄戟左乌号之雕弓注曰乌号黄帝弓也雕画也○今案文选子虚赋雕作雕李善引黄帝句张揖注也引雕画句郭璞注也】 金铃大戟 【陶偘表云伏惟武库倾荡宿卫有间辄简其差可者奉献金铃大戟五十张也○钱氏校闻改失用陈俞本也今案御览三百五十三引陶侃表间作阙盖■〈门外卦内〉即阙字也又简下有选字】 虎戟 【张衡东京赋云郎将司阶虎戟交锻龙辂充廷云旗拂霓○钱氏校唐改虎今案文选东京赋廷作庭余同】 阘戟 【蔡邕独断云前駈有九斿云罕闻戟皮轩鸾旗施车也○今案王谟本蔡邕独断一卷无施字余同陈俞本无鸾旗五字】 作戟弃市 【孙盛奏事云违令作铠一领戟十枚以上皆弃市○今案御览三百字余同陈俞本照补并增引】 失戟免官 【傅咸集有云太庙令徐充坐庙门失戟免官○今案陈俞本及傅节子辑本同】 

　　○矟四十 

　　马上所持 【释名云矛?也刃下?也长三丈长丈八尺曰稽马上所持言其稍矟便煞也○洪氏校云按今本释名作三尺御览引作三丈严氏校将三丈二字着围钱氏覆校置改冒张改长补矟矟二字今案释兵篇云矛?也刃下?矜也松椟长三尺又曰矛长丈八尺云云陈俞本删三丈以上以其讹脱耳】 朱漆黑眊 【庾翼与燕王书云今致朱漆矟弱弓一弄丈八矟一枚○今案类聚六十一引庾翼书作今致朱漆锵三十张绛碧书幡黑眊副也俞本同类聚但副下有丈八矟一柄五字陈本作今致朱漆黑眊丈八矟一柄是各本详畧句法均有互异严辑庾翼文脱此条】 左右盘 【灵鬼志云河间王颙既败于关中有给事陈安甚特健常乘一赤马持二刀皆长七尺关西为之歌曰垄上徤儿字陈安头小而狭腹中宽丈八大矟左右盘○今案类聚六十引灵鬼志事作使无甚特健三年马下作俊快非常特上有双字尺下有驰马运刀取向披靡二句腹作肠矟作槊俞本照类聚改陈本则两用之究不如照原钞节录为本来面目也】 持数回 【语林云桓宣武与殷刘谈不知其不堪换右左取黄皮夸褶上马持矟数回○今案御览三百五十四引语林不知五字作不如甚玉函辑本语林照陈本作不如意谓御览亦然非也俞同陈本然不及本钞五字矣】 龙符接战 【沈约宋书云高祖伐广固孟龙符乘胜追奔后骑不能及贼数千骑围绕攻之龙符奋矟接战每合辄杀数千人也○钱氏校预改矟令改合今案陈俞本同近本宋书四十七孟杯玉传追奔作奔逐辄杀句无千字余同】 伯仁落地 【语林云周伯仁被收经太庙大唤宗庙之灵以矟刺落地骂曰王敦小子也○今案玉函本辑语林谓据书钞百二十四引作路经作大呼作以矟刺地骂王敦皆陈本耳俞本亦照陈改是与原钞迥异足见古本之可贵】 

　　○钩四十一 

　　蚩尤辟兵 【东观汉记云诏曰令赐邓遵金蚩尤辟兵钩○今案本钞遵误通据御览三百五十四引改陈俞本亦同但诏下无曰字聚珍本东观记亦无曰字令作命姚辑本脱】 两头钩引 【释名云钩镶两头曰钩中央曰镶或推镶或钩引用之之宜也○今案释兵篇同】 神钩 【陈琳武军赋云乃建修樐干青云毳深隧下三泉飞梯神钩之具瑰异谲诡之奇○钱氏校改军作库非也诸本亦多误库今案本钞攻具篇引武军赋作飞梯云冲百三家陈琳集此赋毳作毳又作飞云梯衡脱瑰异句】 吴钩 【吴钩赋云吴钩越棘纯钧湛卢刘渊林注钩曰吴钩钩师煞二子以衅也○今案宋本文选及日本无注本文选皆作纯钧李善注引刘注亦畧同陈俞本皆误作纯钧然所误者不独陈俞矣】 善者赏百金煞子成二钩 【吴越春秋云阎闾作钩令曰有善为钩者赏之百金有人煞其两子以血舋金遂成二钩而诣宫门求赏王曰何以异于众夫人之钩钩师向钩而哭呼其两子之名曰吴鸿扈稽我在此王不知女之神也声未绝于口而两钩俱飞着于父之胷吴王大惊乃赏之曰百金也○今案汪校本吴越春秋阖闾内传第四夫人作夫子呼上无哭字声下无未字又夹注云舋通作衅陈俞本字句少异】 

　　○斧钺四十二 

　　建齐斧 【马融东巡颂云飞绛旗之彪虎载日月而招摇建匏瓜之齐斧舞河鼓之灵鼗○今案百三家融集及严辑全后汉文马融东巡颂均脱此条陈俞本舞河鼓作挥工倕余同】 树齐斧 【成公绥七传云玄冬暮岁三时既终南轸晨曜东壁夕中严霜肃然□□始隆于是建吴戈树齐斧鸣金鼓陈虎旅将狡猎以展威顺天时而讲武○今案百三家本成公绥集祇有七唱陈俞本遂删七传二字本钞始隆上原误??益始陈俞本补寒气二字似也然不若阙疑为善】 杖黄钺以麾 【尚书牧誓篇云王左杖黄钺右秉白旄以麾孔安国传云钺以黄金饰斧也左手杖钺示无事于诛右手把旄示教也○王石华校佐改左今案近本孔传收句作示有事于教陈俞本已照改】 把黄钺行诛 【楚辞云后辛之葅醢兮殷宗用而不长正逸注曰言纣为无道武王把黄钺行天讨者也○今案陈本把作杖宋刻文选离骚注仍作把近本楚辞用而作用之】 

　　○殳四十三 

　　丈二无刃有所撞挃 【释名云朵殊也长丈二尺而伙刃有所撞挃于车上使殊离也○钱氏校种握改撞挃挟改使今案明吴校本释名释兵篇同陈本刃误刀】 旅贲先駈 【说文云朵以校殊人也礼殳以积竹八觚长丈二尺建于兵车旅贲以先駈也○钱氏校殊改殳补丈字于字今案说文殳部以杖作以投陈俞本亦然惟段本投改订作杖与古钞印合又礼上添周字】 为王前驱 【毛诗云伯也执殳为王前驱○今案卫风伯公篇】 千卤殳鋋 【吴都赋云于卤殳鋋注曰殳鍖皆矛也○钱氏校补矛也二字今案文选吴都赋李善注所未引盖古注在善前者】 

　　○棒四十四 

　　缮造五色 【曹瞒别传云操为洛阳北部尉缮治四门造五色棒悬门左右各数十枚有犯禁者不避豪强辄棒煞之○今案白佑四十八引曹瞒别传无缮治句棒煞误杖杀陈俞本操为句作太祖初入尉廨余同】 重十二斤 【六韬云方首铁棒重十二斤柄长五尺以上千二百枚一名天棒○钱氏校补方首二字今案平津辑本六韬军用三十一铁棒作铁掊维纷四字天棒作天掊余同陈俞本已改】 有善禁者乃用白棒 【抱朴子曰吴遣贺将军讨山贼贼中有善禁者每交战官军刀皆不拔将军乃多用木白棒击之禁不行也○今案平津辑本抱朴子内五至理篇有弓弩射矢皆还向句余则大同小异陈俞本拔误杖余与本钞悉同】 有忤意者辄加白棒 【沈约宋书云废帝忤意辄加以虐刑有白棒数十枚各有名号也○钱氏校虎改虐今案陈俞本同前后畧有增引近本宋书卷九棒作棓】 棒煞外兵 【魏志云锺会及将军胡烈等与子疏会帐下督丘建密说消息会巳作大坑白棒数千欲呼外兵入以次捧煞之投坑中兵闻乃煞会也○今案魏志二十八锺会传锺会及将军二句是永兴节录督?以下同陈俞本已有添改】 

　　○弹四十五 

　　以丸为矢合竹为朴 【李尤弹铭云昔之造弹超意□才以丸为矢合筯为朴漆雕饰治弗用节角○今案类聚六十引李尤铭漆雕句作漆饰以沾弗作不百三家尤集与类聚同陈本作漆筛缪治弗作北角作簇余亦同俞本改标目无注】 断竹属木飞土逐肉 【吴越春秋云陈音对越王曰臣闻弩生于弓弓生于弹弹生于古之孝子古者质朴死则投野孝子不忍父母为禽兽所食所弹以守之故古人歌曰断竹属本飞土逐肉也○钱氏校补音对越三字补于弓弓生于五字今案汪校本吴越春秋勾践阴谋外传第九弹生作弹起无古人二字属木作续竹肉作害类聚六十引仍作弹生肉亦作害惟白帖十四引与本钞同陈本节引畧有小异】 三辅皆好 【东观汉记云诏曰三辅皆好弹一大老三官从旁举身曰噫嘻哉○今案聚珍本东观记二十四瓞文谓书钞引嘻作唏无三官二字姚辑本与俞本皆然陈本亦无三官二字余与本钞同】 童子挟丸榆下 【韩诗外传云楚庄王将兴师伐晋孙叔敖进谏曰臣之园中有揄其上有蝉方奋翼悲鸣欲饮露不知螳螂在后螳螂方欲食蝉不知黄雀在后黄雀方欲食螳螂不知童子挟弹丸榆下童子遂欲弹之不知前有深坑后有掘株也此言贪前之利不顾其后害○钱氏校补螳螂字童子字是也食螳螂下添黄雀二字非也今案汉魏丛书本外传卷十掘作窟脱株字类聚六十引园误园露上有清字丸下有在字弹之作弹黄雀掘株二字亦同此言作皆无其字陈本增改字句颇欠简明又木钞此言误合为訾字今已更正】 周郡弹鸟林下 【浔阳记云周邵字子南好隐遁庾亮临江州诣之輚避不相见庾密候之邵方弹鸟于林下因前与言○今案世说新语卷下之下注引浔阳记好隐遁作隐庐山无不相见三字陈俞本与原钞同】 持弹到后园楼上 【魏书云曹爽兄弟归家初洛阳县发民八百人使尉部围爽第四角角作高楼令人在上望视爽爽愁闷持弹到后园中楼上使人唱言故大将军东南行也○籛氏校园改围昌改唱今案亦见魏志卷九曹爽传注引魏末传使人唱作人便唱余同陈俞本视爽下有兄弟举动四字愁上有计穷二字亦作人便唱行下有爽还听事四字余同又本钞第误地望误流已照魏志注订正】 持弹往洗马墓下 【世说云前辈人忌日唯不饮酒作乐王世将忌日送客至新亭别主人欲作音声王便起去持弹往卫洗燛墓下弹鸟○钱氏校因本钞别误则遂照陈本涂去非也今案近本世说脱此条又类聚卷六十引世说无别字无声字陈本同本钞忌日篇引亦作别作声】 以珠弹鸟 【东方朔云朔对骠骑难曰以珠弹鸟不如泥丸○今案类聚六十引东方朔记无鸟字丸下有各有所用也句白帖十四引曰下误作以金弹丸余同】 明珠弹肉 【太玄经云明珠弹于飞肉其得不复○今案扬子太玄经从迎至昆弟四唐陈本明上有上九二字余同】 挥弹出长林轻丸承条源 【桓玄南林弹诗云散帝蹑良驷择弹出长林飞翮赴旧栖乔木转翔禽轻丸承条源金纤缴截云寻○今案陈本标目删去轻丸句小注亦删飞融以下原钞赴旧误起奋翔禽误朔会据冯辑古诗归卷八南林弹诗尔但冯辑飞作归栖作栖又脱轻丸二句】 望羣以送丸审放而必获 【夏侯孝若缴禅赋张弱弓理繁缴心所危巧首习远跃望大羣以送丸审放还而必获○今案本钞缴弹误激弹脱张弱弓三字又激误结据类聚六十引订惟类聚放遣作遣放百三家本夏侯集作追放皆脱心斫二句余同陈本注祇存望大羣一句】 十丸而得丸 【庄子云文惠君弹臣弹焉舄俱弹雀人第十丸君得丸而舄得一君赏而罚舄也○今案此文似有讹误近本庄子亦脱此条陈本改标目作累五而不坠亦引庄子】 百废不得一 【潜夫论云丁夫不傅犁锄怀丸挟弹外不可御寇内不足禁鼠妄弹鸟雀百废不得一反中人面目此最无用而有宕也○钱氏校利改犁铒改锄冠改寇今案邵校本潜夫论浮侈篇夫下有世字中下无人字余同陈俞本增引各有有详畧】 晋灵台上弹人 【魏书云齐王芳为帝喜以弹弹人也○钱氏校云案所引魏书非此处注今案标目见左氏宣二年传白帖十四引亦自为一条小注见魏志卷四齐王芳纪注引魏书同陈本改标目作齐王弹人四字原钞本分二条一脱注一脱标目耳】 羣臣是弹 【李尤弹铭云晋灵骄悖羣臣是弹乐其如跃趍而避丸○钱氏校桥改骄诱改悖今案类聚六十引后汉李尤弹铭而作如余同百三家本李集及陈本皆作如但陈本标目是误避】 妓妾辄弹 【晋安帝纪云琅琊内史孙无终贪横忍虐妓妾有忤意辄弹其面○今案御览三百五十引及陈俞本皆作琅琊意下有者字余同】 因以名山 【盛弘之荆州记云始安羣山坎中有弹丸因以名弹丸山今案陈俞本同】 必得朋友 【梦书云弹为朋友梦持弹者必得朋友也○今案御览三百五十引梦书无弹为四字无必字陈俞本祇脱此四字余同】 

　　北堂书钞卷第一百二十四 


　　●北堂书钞卷第一百二十五　　武功部十三 

　　隋秘书郎虞世南撰 
　　南海孔广陶校注 
　　弓四十六　　　　　　　弩四十七 
　　箭四十八 

　　○弓四十六
  </div>
  <div class="pagination">
   <a href="北堂书钞_page27.html">
    上一页
   </a>
   <span>
    ...
   </span>
   <a href="北堂书钞_page23.html">
    23
   </a>
   <a href="北堂书钞_page24.html">
    24
   </a>
   <a href="北堂书钞_page25.html">
    25
   </a>
   <a href="北堂书钞_page26.html">
    26
   </a>
   <a href="北堂书钞_page27.html">
    27
   </a>
   <span class="current-page">
    28
   </span>
   <a href="北堂书钞_page29.html">
    29
   </a>
   <a href="北堂书钞_page30.html">
    30
   </a>
   <a href="北堂书钞_page31.html">
    31
   </a>
   <a href="北堂书钞_page32.html">
    32
   </a>
   <a href="北堂书钞_page33.html">
    33
   </a>
   <span>
    ...
   </span>
   <a href="北堂书钞_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
