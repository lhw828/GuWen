<!DOCTYPE html>
<html>
<head>
    <meta charset="UTF-8">
    <title>广博物志 - 第 12 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 12 页/共 80 页</h1>
    <div class="content">　　贯胸国在其东其为人胸有窍【尸子曰四夷之民有贯胸者有深目者有长肱者黄帝之徳常致之】
　　交胫国在其东其为人交胫【言脚胫曲戾相交所谓雕踶交趾者也】不死民在其东其为人黒色夀不死【有员山上有不死树食之乃夀亦有赤泉饮之不老○又大荒经云阿姓甘木是食】
　　岐舌国在其东【其人舌皆岐或云支舌也】
　　三首国在其东其为人一身三首
　　周饶国在其东其为人短小冠带【其人长三尺穴居能为机巧】一曰焦侥国在三首东【外传云焦侥氏长三尺短之至也诗含神雾曰从中州以东西四十万里得焦侥国人长尺五寸○又大荒经云焦侥国几姓嘉谷是食】
　　长臂国在其东捕鱼水中两手各操一鱼【旧説云其人手下垂至地魏黄初中莵太守王颀讨髙句丽王宫穷追之过沃沮国其东界临大海近日之所出问其耆老海东复有人否云尝在海中得一布褶身如中人衣两袖长三丈即此长臂人衣也】
　　三身国在夏后启北一首而三身【大荒经云不庭之山荥水穷焉有人三身帝俊妻娥皇生此三身之国】
　　一臂国在其北一臂一目一鼻孔有黄马虎文一目而一手【河图玉版云亦有一脚人】
　　竒肱之国在其北其人一臂三目有隂有阳乘文马【隂在上阳在下文马即吉良也】
　　丈夫国在维鸟北其为人衣冠带劒【殷帝太戊使王孟采药从西王母至此絶粮不能进食木实衣木皮终身无妻而生二子从脇中出其父即死是为丈夫民○中记云子从背脇出王孟一作王英】
　　女丑之尸生而十日炙杀之在丈夫北以右手鄣其靣【又大荒经云有人衣青以袂蔽靣名曰女丑之尸】
　　巫咸国在女丑北右手操青虵左手操赤虵在登葆山羣巫所从上下也【采药往来】
　　女子国在巫咸北两女子居水周之【有黄池妇人入浴出即懐姙矣若生男子三嵗辄死周犹也】
　　轩辕之国在此穷山之际其不夀者八百嵗在女子国北人靣虵身尾交首上
　　白民之国在龙鱼北白身被髪【言其人体洞白○又大荒经云帝俊生帝鸿帝鸿生白民销姓食黍】有乘黄其状如狐其背上有角乘之夀二千嵗【周书曰白民乘黄似狐背上有两角即飞黄也淮南子曰天下有道飞黄伏皁】
　　长股之国被髪【国在赤水东也长臂人身如中人而臂长二丈以类推之则此人脚过三丈矣黄帝时至或曰长脚人常负长臂人入海中捕鱼也】一曰长脚【或曰有乔国今伎家乔人盖象此身○又大荒经云赤水之东有长胫之国】
　　无防之国【音啓或作綮】在长股东为人无防【防肥肠也其人穴居食土无男女死即埋之其心不朽死百廿嵗乃复更生】
　　一目国在其东一目中其靣而居一曰有手足
　　柔利国在一目东为人一手一足反膝曲足居上【一脚一手反卷曲也】一云留利之国人足反折
　　深目国在其东为人举一手一目【一作曰】在共工防东【大荒经云深目之国盼姓食鱼】
　　无肠之国在深目东【一作南】其为人长而无肠【为人长大腹内无肠所食之物直通过○又大荒经云无肠国任姓无继子食鱼注云继当作防膊肠也】
　　聂耳之国在无肠国东使两文虎为人两手聂其耳【言耳长行则以手摄持之也】
　　博父国在聂耳东右手操青虵左手操黄虵
　　拘缨之国在其东一手把缨【言其人常以一手持冠缨也或曰缨宜作瘿】一曰利缨之国防木长千里在拘缨南生河上西北跂踵国【跂音企】在拘缨东其为人大两足亦大【其人行脚跟不着地也孝经钩命诀曰焦侥跂踵重译欵塞也】一曰大踵
　　欧丝之野在大踵东一女子跪据树欧丝【言噉桑而吐丝盖蚕类也】三桑无枝在欧丝东其木长百仞无枝
　　大人国在其北为人大坐而削船一曰在丘北【大荒经云厘姓黍食○又云大人之市在海中○又博物志云大人国其人孕三十六年生白头其儿则长大能乘云而不能走盖龙类去防稽四万六千里】
　　奢比之尸在其北兽身人靣大耳珥两青虵【珥以虵贯耳也】一曰肝榆之尸
　　君子国在其北衣冠带劒食兽使二大虎在旁其人好让不争有薫【或作堇】华草朝生夕死
　　在其北【音虹】各有两首【虹防蝀也】
　　青丘国在其北【其人食五谷衣丝帛】其狐四足九尾【竹书曰栢杼子征于东海及三夀得一狐九尾即此类也】
　　黒齿国在其北为人黒食稲啗虵一赤一青在其旁【大荒经云帝俊生黒齿姜姓黍食】
　　股之国在其北【髀以下尽黒故云】其为人衣鱼【以鱼皮为衣也】食防【防水鸟也音忧】使两鸟夹之【大荒经云黍食使四鸟】
　　劳民国在其北其为人黒【食果草实也有一鸟两头】或曰教民伯虑曰【未详】离耳国【锼离其耳分令下垂以为饰即儋耳也在朱崕海渚中不食五谷但噉蚌及诸与也○大荒经云儋耳之国任姓】雕题国【湼其靣画体为鳞采即鲛人也】北朐国【音劬未详】皆在鬱水南
　　枭阳国在北朐之西其为人人靣长唇黒身有毛反踵见人笑亦笑左手操管【周书曰州靡髣髴者人身反踵自笑笑则上唇掩其面尔雅云髣髴大传曰周书成王时州靡国献之海内经谓之贑巨人】
　　氐人国【音抵触扺之扺】在建木西其为人人靣而鱼身无足【盖胸以上人胸以下鱼也】
　　匈奴【一曰猃狁】开题【音提】之国列人之国并在西北
　　犬封国曰犬戎国状如犬【皇帝之后下明生白犬二头自相牝牡遂为此国】有一女子方跪进杯食【与酒食也】
　　鬼国在贰负之尸北为物人面而一目一曰贰负神在其东为物人面虵身
　　盖国在钜燕南倭北倭属燕【倭国在大海内以女为主其俗露紒衣服无针功以丹朱涂身不妬忌一男子数十妇也】
　　列姑射在海河洲中【山名也有神人河洲在海中河水所经者箕子所谓藐姑射之山也】姑射国在海中属列姑射【刘昼新论云胡之北有射姑之国其亲死弃尸于江中谓之水仙意是射姑之误】
　　明组邑居海中
　　东海之外大壑少昊之国少昊孺帝颛顼于此弃其琴瑟
　　有小人国名靖人【诗含神雾曰东北极有人长九寸殆谓此小人也或作竫音同○又云盖犹之山有小人名曰菌人】
　　大荒之中有中容之国帝俊生中容【俊亦舜字假借音也】中容人食兽木实【此国中有赤木木其华实美见吕氏春秋】
　　有司幽之国帝俊生晏龙晏龙生司幽司幽生思士不妻思女不夫【言其人直思感而气通无配合而生子此庄生所谓白鹄相视眸子不运而感风化之类也】
　　有柔仆民是维嬴士之国【嬴犹沃衍也】有夏州之国有盖余之国
　　有困民国勾姓而食有人曰王亥两手操鸟而食其头王亥托于有易河伯仆牛【河伯仆牛皆人姓名托寄也见竹书】有易杀王亥取仆牛【竹书曰殷王子亥賔于有易而婬焉有易之君绵臣杀而放之是故殷主甲徴假师于河伯以伐有易灭之遂杀其君绵臣也】河念有易潜出为国于兽方食之名曰揺民【言有易本与河伯友善上甲徴殷之贤王假师以义伐罪故河伯不得不助灭之暨而哀念有易使得潜化而出化为揺民国】帝舜生戏戏生揺民海内有两人【此乃有易所化者也】名曰女丑【即女丑之尸言其变化无常也然则一以涉化津而遯神域者亦无往而不之触感而寄迹矣】女丑有大蟹【广千里也】
　　有女和月母之国有人名曰【音婉】北方曰来之风曰【言亦有两名也音剡】是处东极隅以止日月使无相间出没司其短长【言主察日月出入不令得相间错知景之短长】
　　有季禺之国颛顼之子食黍【言此国人颛顼之裔子也】
　　有盈民之国于姓黍食
　　有人食兽曰季厘帝俊生季厘故曰季厘之国有缗【音昬】渊少昊生倍伐倍伐降处缗渊
　　有臷民之国帝舜生无淫降臷处自谓巫臷民巫臷民朌姓食谷不绩不经服也【自然有布帛也】不稼不穑食也【言五谷自生也】爰有歌舞之鸟鸾鸟自歌鳯鸟自舞爰有百兽相羣爰处百谷所聚【海外经云其为人黄能操弓射虵臷音秩】
　　有蜮山者有蜮民之国桑姓食黍射蜮是食有人方扞弓射黄虵【扞挽也音纡】名曰蜮人
　　有国曰颛顼生伯服食黍有鼬姓之国【音如橘柚之柚】
　　有人名曰张在海上捕鱼海中有张之国【或曰即竒肱人疑非】食鱼使四鸟有人焉鸟喙有翼方捕鱼于海
　　有国名曰淑士颛顼之子【言出自髙阳氏也】
　　有西州之国姬姓食谷有人方耕名曰叔均帝俊生后稷【俊宜为喾喾第二妃生后稷也】稷降以百谷稷之弟曰台玺生叔均叔均是代其父及稷播百谷始作耕
　　赤水之西有先民之国食谷使四鸟有北狄之国黄帝之孙曰始均始均生北狄有芒山有桂山有榣山【此山多桂及榣木因名云耳】其上有人号曰太子长琴颛顼生老童【世本云颛顼娶于滕氏谓之女禄产老童也】老童生祝融【即重黎也髙辛氏火正号曰祝融也】祝融生太子长琴是处榣山始作乐风有五彩鸟三名一曰皇鸟一曰鸾鸟一曰鳯鸟有虫状如莵胸以后者祼不见【言皮色青故不见其祼露处】青如猿状
　　有沃之国【言其土饶沃也】沃民是处沃之野鳯鸟之卵是食甘露是饮凡其所欲其味尽存【言其所愿滋味此无所不备】爰有甘华甘柤白桞视肉三骓琁瑰瑶碧白木琅玕白丹青丹多银铁是谓沃之野
　　大荒之中有龙山日月所入有三泽水名曰三淖昆吾之所食也【穆天子传曰防水浊繇氏之所食亦此类也】
　　南岳娶州山女名曰女防女防生季格季格生夀麻夀麻正立无景疾呼无向爰有大暑不可以往有人无首操戈盾立名曰夏耕之尸故成汤伐夏桀于章山克之斩耕厥前耕既立无首走厥咎乃降于巫山有盖山之国有树赤皮支干青叶名曰朱木【或作朱威木】
　　有互人之国【人面鱼身】炎帝之孙名曰灵恝【音如劵契之契】灵恝生互人是能上下于天【言能乘云雨也】
　　有胡不与之国【一国复名耳今胡夷语皆通然】裂姓黍食
　　有肃慎氏之国有虫兽首虵身名曰琴虫
　　有始州之国有丹山【此山纯出丹朱也竹书曰和甲西征得丹山】
　　大荒之中有叔歜国【音作感反一音触】颛顼之子黍食使四鸟虎豹熊罴有黒虫如熊状名曰猎猎【或作舄音夕同】有北齐之国姜姓使虎豹熊罴
　　毛民之国依姓食黍禹生均国均国生役采役采生修鞈【音祫】修鞈生绰人帝念之潜为之国是此毛民
　　西北海外流沙之东有国曰中防颛顼之子食黍有国名曰頼丘
　　南海之内黒水青水之间有禺中之国有列襄之国有牛黎之国有人无骨儋耳之子【儋耳人生无骨子也】
　　有国名曰朝鲜天毒其人水居【天毒即天竺国】
　　西海之内流沙之中有国名曰壑市流沙之西有国名曰汜叶
　　流沙之东黒水之西有朝云之国司彘之国
　　有盐长之国有人焉鸟首名曰鸟氏有九丘以水络之名曰陶唐之丘有叔得之丘孟盈之丘昆吾之丘黒白之丘赤望之丘参卫之丘武夫之丘神民之丘西南有巴国大皥生咸鸟咸鸟生乘厘乘厘生后照后照是始为巴人有国名曰流黄辛氏【即酆氏也】其域中方三百里有巴遂山渑水出焉又有朱卷之国有黒虵青首食象【即巴虵也】
　　北海之内有反缚盗械带戈常倍之佐名曰相顾之尸【亦贰负臣危之类】伯夷父生西岳西岳生先龙先龙是始生氐羌氐羌乞姓【伯夷父颛顼师今氐羌其苖裔也】
　　北海之内有大之山有丘之民【言丘上人物尽黒也】
　　有大幽之国【即幽民也穴居无衣】有赤胫之民【膝已下正赤色】
　　有钉灵之国其民从膝已下有毛马蹄善走【并上】
　　西北海外有人焉长二千里两脚中间相去千里腹围一千六百里俱日饮天酒五斗张华注云天酒甘露也不食五谷鱼肉惟饮酒好游山海间不犯百姓不干万物与天地同生名无路之人一名仁一名信一名神【神异经】
　　西北荒中有小人焉长一寸员如长朱衣冠乘轺车导引有威仪人遇其乘车并食之其味辛楚终不为虫象所咋并识万物名字杀腹中三虫
　　八荒之中有毛人喜食人名曰髯公俗曰髯丽一名髯狎西荒之中有人着败衣手虎爪名獏防欲食人脑东南隅大荒中有林父其髙千里其围百辅【并上】
　　西极之南隅有国焉不知境界之所接名古莽之国隂阳之气所不交故寒暑亡辨日月之光所不照故昼夜亡辨其民不衣不食而多眠五旬一觉以梦之所为者实觉之所见者妄四海之齐谓中央之国跨河南北越岱东西万有余里其隂阳之审度故一寒一暑昬明之分察故一昼一夜其民有智有愚万物滋殖才艺多方有君臣相临礼法相持其所云为不可称计一觉一寐以为觉之所为者实梦之所为者妄东极之北隅有阜落之国其土气常燠日月余光之照其土不生嘉苗其民食草及木实不知火食性刚悍强弱相借贵胜而不尚义多驰步少休息常觉而不眠【列子】
　　越之东有辄沐之国其长子生则解而食之谓之宜弟其大父死负其大母而弃之曰鬼妻不可以同处楚之南有炎人之国其亲戚死朽其肉而弃然后埋其骨秦之西有义渠之国其亲戚死聚柴积而焚之熏则烟上谓之登遐然后成为孝子【上】
　　乘云玺产之国肝心不朽之民巢居野处独目三首马间狗蹄修臂交股黄池无男穿胸劳口【抱朴子】
　　北夷之气象羣羊南夷之气象船【魏子】
　　黄帝之世茄丰氏有罪刑而放之扶伏而去是为扶伏民居玉门外【中记】
　　髙阳氏有同产而为夫妇者帝怒放之于是相抱而死有神鸟以不死竹覆之七年男女皆活同颈异头共身四足是为蒙双氏【外国图】
　　黄州之西二万里有孝飬之国其俗人年三百嵗而织茅为衣即尚书岛夷卉服之类也死塟之中野百鸟衔土为坟羣兽为之掘穴有亲死者刻木为影事之如生其俗骁勇能囓金石其舌杪方而本小手搏千钧以爪画地则洪泉涌流善飬禽兽入海取虬龙育于圜室以充祭祀昔黄帝伐蚩尤除诸凶害独表此处为孝飬之乡舜封为孝让之国舜受尧禅其国执玉帛来朝特加賔礼异于余戎狄也【拾遗记】
　　夷有九种曰畎夷于夷方夷黄夷白夷赤夷夷风夷阳夷少康后世服王化賔于王门献其乐舞【后汉书】溟海北有勃鞮之国人皆衣羽毛无翼而飞日中无影夀千嵗食以黒河水藻饮以隂山桂脂凭风而翔乘波而至献黒玉之环色如淳漆贡驹千匹【拾遗记】
　　成王即政三年有泥离之国来朝其人称自发其国常从云里而行闻雷霆之声在下或入潜穴又闻波澜之声在上视日月以知方国所向计寒暑以知年月考国之正朔则序厯与中国相符
　　燃丘国经厯百有余国方至京师越铁岘泛沸海虵州蜂岑铁岘峭砺车轮刚金为网比至京师轮皆铫鋭几尽又沸海汹涌如煎鱼鳖皮骨坚强如石可以为铠泛沸海之时以铜薄舟底蛟龙不能近也又经虵州则以豹皮为屋于屋内推车又经蜂岑燃胡苏之木此木烟能杀百虫经途十五余年乃至洛邑成王封泰山禅社首使发其国之时并童稚至京师须皆白及还至燃丘复还少壮
　　卢扶国来朝渡河万国方至云其国中山川无恶鸟兽水不扬波风不折木人皆夀三百嵗结草为衣是谓卉服至死不老咸知孝让夀登百嵗以上相敬如至亲之礼死葬于野外以香木灵草瘗掩其尸闾里助遂号泣之音动于林谷河源为之流止春木为之改色居防水浆不入于口至死者骨为尘埃然后乃食昔大禹随山导川乃旌其地为无老纯孝之国
　　始皇好神仙之事有宛渠之民乘螺舟而至舟行似螺沉行海底而水不浸入一名沦波舟其国人长十丈编鸟兽之毛以蔽形始皇与之语及天地初开之时了如亲覩曰臣国在咸池日没之所九万里以万嵗为一日俗多隂雾遇其晴日则天豁然云裂耿若江汉则有龙黒鳯翺翔而下及夜燃石以继日光此石出燃山其土石皆自光彻叩之则碎状如粟一粒辉映一堂昔炎帝始变生食用此火也国人今献此石或有投其石于溪涧中则沸沫流于数十里名其水为焦渊臣国去轩辕之丘十万里少典之子采首山之铜铸为大鼎臣先望其国有金火气动奔而往视之三鼎已成又见冀州有异气应有圣人生果有庆都生尧又见赤云入于酆镐走而往视果有丹雀瑞昌之符始皇曰此神人也弥信仙术焉
　　含涂国贡其珍怪其使云去王都七万里鸟兽皆能言语鸡犬死者埋之不朽经厯数世其家人逰于山阿海濵地中闻鸡犬鸣吠主乃握取还家飬之毛羽虽秃落更生久乃恱泽
　　孝惠帝时有道士姓韩名稚则韩终之也越海而来云是东海神使闻圣徳洽乎区宇故恱服而来庭时有东极出扶桑之外有泥离之国来朝其人长四尺两角如茧牙出于唇自乳已来有灵毛自蔽居于深穴其夀不可测也帝云方士韩稚解絶国人言令问人夀几何经见几代之事答曰五运相承迭生迭死如飞尘细雨存殁不可论筭问女娲以前可闻乎对曰虵身以上八风均四时序不以威悦揽乎精运又问燧人以前答曰自钻火变腥以来父老而慈子夀而孝自轩皇以来屑屑焉以相诛灭浮靡嚣动淫于礼乱于乐世徳浇讹淳风坠矣稚以答闻于帝帝曰悠哉杳昧非通神达理者难可语乎斯逺矣稚于斯而退莫知其所之帝使诸方士立仙坛于长安城北名曰祠韩馆俗云司寒之神祀于城隂按春秋传曰以享司寒其音相乱也定是祠韩馆
　　有遗池国人长三尺夀万嵗以茅为衣服皆长裾大袖因风以升烟霞若鸟用羽毛也人皆双瞳修眉长耳飡九天之正气死而复生于亿刧之内见五狱再成尘扶桑万嵗一枯其人视之如旦暮也北有浣肠之国甜水绕之味甜如蜜而水强流迅急千钧投之久久乃没其国人常行于水上逍遥于絶岳之岭度天下广狭绕八柱为一息经四轴而暂寝拾尘吐雾以筭厯刧之数而成丘阜亦不尽也
　　渠搜国之西有祈沦之国其俗淳和人夀三百嵗有夀木之林一树千寻日月为之隠蔽若经憇此木下皆不死不病或有泛海越山来防其国归懐其叶者则终身不老
　　西方有因霄之国人皆善啸丈夫啸闻百里妇人啸闻五十里如笙竽之音秋冬则声清亮春夏则声沉下人舌尖处倒向喉内亦曰两舌重沓以爪徐刮之则啸声逾逺故吕氏春秋云反舌殊乡之国即此谓也有至圣之君则来服其化
　　有频斯国人来朝以五色玉为衣如今之铠其使不食中国滋味自赍金壶壶中有浆凝如脂尝一滴则夀千嵗其国有大枫木成林髙六七十里善筭者以里计之雷电常出树之半其枝交防于上蔽不见日月之光其下平浄扫洒雨雾不能入焉树东有大石室可容万人坐壁上刻为三皇之像天皇十三头地皇十一头人皇九头皆龙身亦有膏烛之处缉石为牀牀上有漆痕深三寸牀上有竹简长尺二寸书大篆之文皆言开辟以来人事莫能识或言是伏羲画卦之时有此书或言是苍颉造书之处
　　员峤山有陀移国人长三尺夀万嵗广延之国人长二尺【并上】
　　汉武时月氏国遣使献香云乘毳车而济弱渊策冀足以度飞沙契濶遥途辛勤蹊路【十洲记】
</div>
    <div class="pagination">
<a href="广博物志_page11.html">上一页</a><span>...</span><a href="广博物志_page7.html">7</a><a href="广博物志_page8.html">8</a><a href="广博物志_page9.html">9</a><a href="广博物志_page10.html">10</a><a href="广博物志_page11.html">11</a><span class="current-page">12</span><a href="广博物志_page13.html">13</a><a href="广博物志_page14.html">14</a><a href="广博物志_page15.html">15</a><a href="广博物志_page16.html">16</a><a href="广博物志_page17.html">17</a><span>...</span><a href="广博物志_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
