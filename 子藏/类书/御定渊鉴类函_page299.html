<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 299 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 299 页/共 320 页
  </h1>
  <div class="content">
   原赋晋傅咸仪鳯赋并序鹪鹩赋者广武张侯之所造也以其形微处卑物莫之害也而余以为物生则有害有害而能免所以贵乎才智也夫鹪鹩旣无智足贵亦祸害未免免乎祸害者其唯仪鳯也辞曰仰天文以弥观兮览神象乎太清伊仪鳯之诞育兮禀朱行之淳精故能体该众妙徳备五灵秽微尘之纷浊兮患俗网之易婴心其悠逺兮意飘飖以遐征翔寥廓以轻举兮凌清霄而絶形若乃龙飞九五时惟大明阐隆正道旣和且平感圣化而来仪兮赞箫韶于九成随时宜以行蔵兮谅出处之有经岂以美而贾害兮固以徳而见荣旷千载而莫覩兮忽翻尔而来庭应龙至兮庶有感于斯诚而君子之是忽兮赋微物以申情虽绮靡之可玩兮悲志大之所营敢砥钝于末踪兮厠瓦砾于瑶琼顾恺之鳯赋曰望太清以抗思诞仪鳯之逸羣禀鹑
　　火之灵曜资和气之烟煴允鸡喙而燕颔颈蛇蜿而龙文励归昌于汉阳发明征乎圣君荷义蹑正鸡跱鸿前比翼交辉五色备宣兴八风而降时雨音中钟律歩则规矩朱冠赫以双翘灵质翽其髙举歴黄冠于招揺陵帝居之悬圃　桓灵寳赋曰伊羣物之百品亦在类而有别惟羽族之殊诞独鸾鳯而构桀邈区宇以超栖抚朝阳于丹穴备六徳以成辉奋藻翰之郁烈集昆峰而敛翼翔青云以遐越　唐太宗鳯赋曰有一威鳯憇翮朝阳晨游紫雾夕饮霜资长风以举翰戾天衢而逺翔西翥则烟氛閟色东飞则日月腾光化垂鹏于北裔训羣鸟于南荒弥乱世而方降膺明时而自彰幸赖君子以依以持引此风云濯斯尘滓披翳于叶下发光华于枝里仙翰屈而还舒灵音摧而复起盼八极以腾翥临九天而髙峙庶广徳于众禽非崇利于一已是以徘徊感徳顾慕懐贤凭明哲而祸散托英才而福延荅恵之情弥结报功之志方宣非知难而行易思令后以终前俾贤徳之流庆毕万叶而芳传
　　原颂吴薛综鳯颂曰猗欤石磬金声玉振先王搏拊以正五音百兽翔感仪鳯舞麟在昔尧舜斯磬乃臻宗庙致敬乃肯来顾赞圣徳上下受祚
　　原赞晋郭璞鳯鸟赞曰鳯凰灵鸟实冠羽羣八象其体五徳其文附翼来仪应我圣君

　　御定渊鉴类函卷四百十八
　　钦定四库全书
　　御定渊鉴类函卷四百十九
　　鸟部二【鸾　鸑鷟　鹓鶵鸿　鴈】
　　鸾一
　　原说文曰鸾神灵之精也赤色五彩鸡形鸣中五音増禽经曰鸾瑞鸟一曰鸡趣首翼赤曰丹鳯青曰羽翔白曰化翼黒曰阴翥黄曰土符　禽经注曰鸾者鳯鸟之亚始生类鳯久则五彩变易故字从变省　原诗含神雾曰徳化充塞照润八防则鸾臻也　孝经援神契曰徳至鸟兽则鸾鸟舞　春秋元命苞曰火离为鸾春秋运斗枢曰天枢得鸾鸟集　春秋孔演圗曰天子官守以贤举则鸾在野　山海经曰女牀之山有鸟其状如翟名曰鸾鸟见则天下安宁　又曰轩辕之国清沃之野鸾鸟自歌　又曰广都之野鸾鸟歌　増海内经曰桂山有五彩鸟三名一曰凰鸟一曰鸾鸟一曰鳯鸟　原焦贑易林曰温山松柏常茂不落鸾鳯以庇得
　　其欢乐　抱朴子曰昆仑国鸾鸟似鳯而白缨闻乐则蹈节而舞至则国安宁　孙氏瑞应圗曰鸾鸟鳯凰之佐状翟而五色以文鸣中五音肃肃雍雍喜则鸣舞人君行歩有容进退有度祭祀有礼亲疎有序则至一本曰心识钟律钟律调则至至则鸣舞以和之　天台赋曰觌翔鸾之裔裔　増张衡赋曰感鸾鹥之特栖兮悲淑人之希合　原汉息夫躬絶命辞曰鹰隼横厉鸾徘徊兮　増陶潜诗曰神鸾调玉音　元董溍诗曰翠鸾啼云天四垂　郑元祐诗曰紫鸾春步术苗田
　　鸾二
　　原尚书中曰黄帝鸾鸟来仪　又曰周公归政于成王太平制礼鸾鸟见　汉武内传西王母曰神仙次药有灵丘苍鸾之血　汉书曰宣帝祀后土鸾鳯翺翔又集长乐宫东园树　东观汉记曰王阜为重泉令鸾鸟集止学宫阜使掾沙叠为张雅乐击磬鸟举足垂翼应声而舞止县庭留十余日乃去　谢承后汉书曰方储字圣明幼防父事母母终自负土成坟种竒树千株鸾鸟止其上　増又曰灵帝建宁四年河南上言二鳯二凰二鸾鸟集原县　原决疑注曰辛缮字公文治春秋谶纬隐居华阴光武征不至有大鸟髙五尺鸡头燕颔蛇颈鱼尾五色备举而多青栖缮树槐旬时不去农太守以闻诏问百寮咸以为鳯太史令蔡衡对曰凡象鳯者有五多赤色者鳯多青色者鸾多黄色者鹓雏多紫色者鸑鷟多白色者鹄今此鸟多青乃鸾非鳯也上善其言王公闻之咸逊位辟缮不起　増南史曰梁武帝太清元年舍身光岩重云殿时海中浮鹄山去余姚岸可千余里上有女人年三百嵗有女官道士四五百人年并出百但在山学道遣使献红席帝方舍身时其使适至云此草尝有红鸟居下故以为名观其圗状则鸾鸟也　隋书曰炀帝好祥瑞野雀集殿上校尉唱曰鸾衞士报曰村野之中多有此物校尉仍令衞士奏曰鸾炀帝不究真即改此殿为仪鸾
　　鸾三
　　原舞镜　集车【上见四范泰诗序　埤雅上古之时鸾舆动此鸟辄集车上雄鸣于前雌应于后后世不能致作和鸾以象之鸾雌曰和雄曰鸾礼在舆则闻和鸾之声盖取诸此】　増氐羌献女牀栖【说文颂声作则鸾至周成王时氐羌献焉　李商隐诗女牀无树不栖鸾】　伏窜靡吪【贾谊吊屈原文鸾鳯伏窜兮鸱枭翺翔　禽经鳯翥鸾举百羽従之鳯靡鸾吪百鸟瘗之】
　　洪崖乗　重泉舞【豫章记洪井在西山有鸾冈洪崖先生乗鸾所憇处也　下见二东观汉记】　神灵之精　歌舞之容【典略鸾者神灵之精其象五彩鸡形喜则舞以乐常处幽闲颂声作则至　孔颖达曰燕雀有啁噍之感鸾鳯有歌舞之容】
　　鸾四
　　原诗魏王粲诗曰联翩飞鸾鸟独逰无所因毛羽照野草哀鸣入青云我向假羽翼飞覩尔形身愿乃春阳防交颈遘殷勤　嵇叔夜赠秀才诗曰双鸾匿景曜戢翼太山崖抗首朝露晞阳振羽仪长鸣戏云里时下息兰池　宋范泰鸾鸟诗序曰昔罽賔王结置峻卯之山获一鸾鸟王甚爱之欲其鸣而不致也乃餙以金樊飨以珍羞对之愈戚三年不鸣其夫人曰尝闻鸟见其类而后鸣何不悬镜以映之王从其言鸾覩影悲鸣哀响冲霄一奋而絶嗟乎兹禽何情之深昔钟子破琴于伯牙匠石韬斤于郢人盖悲妙赏之不存慨神质于当年耳矧乃一举而殒其身者哉悲夫乃为诗曰神鸾栖髙梧爰翔霄汉际轩翼飏轻风清响中天厉外患难预谋髙罗掩逸势明镜悬髙堂顾影悲同契一激九霄音响流形已毙
　　原赞晋郭璞鸾鸟赞曰鸾翔女牀鳯出丹穴拊翼相和以应圣哲击石靡咏韶音其絶
　　鸑鷟
　　増说文曰鸑鷟鳯属神鸟也　禽经曰青鳯谓之鷟国语曰周之兴鸑鷟鸣于岐山　唐书曰张鷟字文成聪警絶伦书无不览为儿童时梦紫色大鸟五色成文降于家庭其祖谓之曰五色赤文鳯也紫文鸑鷟也为王之佐儿当以文章瑞明庭因以为名字
　　鹓鶵
　　増山海经曰南隅之山其鸟鹓鶵　庄子曰恵子相梁庄子往见之恵子恐代其相搜国中三日三夜庄子伏主人马栈下往见之曰南方有鸟名鹓鶵发南海而飞之北海非梧桐不栖非竹实不食非醴泉不饮于是鸱得腐鼠鹓鶵过仰而视之曰吓子欲以梁国相吓我耶
　　鸿一
　　増陆玑曰羽毛光泽纯白似鹤而大长颈肉美如鴈又有小鸿如鳬色亦白今人直谓之鸿　原毛诗序曰鸿鴈美宣王也【笺小曰鴈大曰鸿】　周易曰初六鸿渐于干上九鸿渐于陆其羽可用为仪吉　礼曰前有车骑则载飞鸿　又曰孟春之月鸿鴈来【鴈自南方来将北反其居】　又曰季秋之月鸿鴈来賔【賔言客止来去】　尸子曰虎豹未成文而有食牛之气鸿鹄之鷇羽翼未全而有四海之心贤者之生亦然　増淮南子曰蜂房不容鸿卵　淮南万毕术曰鸿毛之囊可以渡江　子法言曰鸿飞防防弋人何簒焉　傅子曰鸿不学飞飞则冲天骥不学行行则千里　博物志曰鸿鹄千嵗者皆胎产　又曰鸿鴈三同三异秋来賔一同也鸣如家鹅二同也进有渐而飞有序三同也鴈色苍而鸿色白一异也鴈多羣而鸿寡侣二异也鴈飞不过髙山而鸿薄云汉三异也
　　鸿二
　　原管子曰桓公在位管仲隰朋见立有间有二鸿飞过桓公叹曰仲父今彼鸿有时而南有时而北四方无逺所欲至而至焉惟有羽翼之故是能通其意于天下乎寡人之有仲父犹飞鸿之有翼也　左传曰衞献公戒孙文子恵子食皆服而朝日旰不召【勅戒二子欲共宴食皆服朝衣待命也】而射鸿于囿二子従之公不释皮弁而与之言二子怒如戚【戚孙子邑也】　庄子曰孔子见老子归三日不谈谓弟子曰人如飞鸿者吾必缯缴而射之吾今见龙矣増家语曰衞灵公与孔子语见飞鸿过仰视之色不
　　在孔子乃逝去　原韩诗外传曰齐使献鸿于楚鸿渴使者于道饮鸿而失之使者至楚曰臣欲亡去为两使不通欲绞颈而死将以吾君贱士贵鸿也楚王贤之以为上客　史记陈胜叹曰燕雀安知鸿鹄之志哉　増晋书隐逸传曰郭瑀炖煌人也张天锡使盖公明徴之瑀指翔鸿以示之曰此鸟也安可笼哉遂深逃絶迹
　　鸿三
　　原离网　随轩【诗鱼网之设鸿则离之　后汉虞国字季卿为日南太守行恵泽有双鸿随轩翔舞去郡乃逐还乡卒栖于墓侧】　渐磐　遵渚【易鸿渐于磐　诗鸿飞遵渚】　増乗烟　度雪【古诗驾鸿乗紫烟　唐诗归鸿欲度千门雪】　仰聴　相喧【张孟阳仰聴离鸿哀鸣人亦感伤触物増悲　郭璞江赋阳鸟爰翔千类万声自相喧聒】　援琴作操为赋寄情【新论微子伤殷之将亡见鸿鹄髙飞援琴作操其声清以浮　隋书卢思道迁武阳】
　　【太守非其志也为孤鸿赋以寄情】　任呼鳬乙　岂恃毳毛【张融曰鸿飞天首辽逺难明楚人以为鳬越人以为乙人自楚越鸿常一耳刘向曰鸿鹄髙飞冲天所恃者六翮耳至夫腹下之毳背上之毛増去一把飞不为髙下】
　　鸿四
　　原诗宋顔延之归鸿诗曰昧旦濡和风霑露践朝晖万有皆同春鸿鴈犹辞归相鸣去涧汜长引发江畿皦洁登云侣连緜千里飞长懐河朔路缅与湘汉违　梁沈约八咏聴晓鸿篇曰聴晓鸿晓鸿度将旦跨弱水之微澜发成山之逺岸无东西之可辨孰遐迩之能算秋蓬飞兮未极塞草寒兮无容色吴山髙兮髙难度越水深兮深不测羡明月之驰光顾征禽之驶翼夜緜緜而难晓愁参差而盈臆孤鴈夜难飞客泪夜霑衣春鸿旦暮返客子方未归　増唐徐夤咏鸿诗曰行如兄弟影连空春去秋来燕不同紫塞别当寒露白碧山飞入暮霞红宣王徳美周诗内苏武书传汉苑中况解衔芦避弓箭一声归唳楚天风　李羣玉早鸿诗曰木落波浪动南飞闻夜鸿参差天汉雾嘹唳月明风野水莲茎折寒泥稻穂空无令一行侣相失五湖中　宋陆游秋晴见天际飞鸿有感曰新晴天宇色正青羣鸿髙鶱在防防儿童相呼共仰视我亦扶杖来中庭丰年到处稻粱满胡不暂下栖沙汀应须江海寄旷快肯为霜雪嗟飘零书生可笑不自喜憔悴久翦笼中翎鸥波万里每媿杜鹤化千载知非丁风前哀号漫激烈月下孤影常竛竮诗成欲冩复嬾去诵似溪水声泠泠　明陈基鸿鴈篇曰鸿鴈双双度鴈门相呼相唤不离羣昼衔芦藋防矰缴夜宿闗河同梦魂稻粱旣足江南濶秋水増波叶微脱洞庭湖畔卧云沙彭蠡矶头弄烟月一朝无事忽相违一向东飞一向西西飞渺渺秦山曲东去悠悠沧海湄秦山沧海遥相望顾影徘徊各惆怅山有猩鼯与网罗水有蛟鼍与风浪回头却恨不同栖辛苦皆因独自飞不问天南与天北何时相见得同归
　　原赋晋成公绥鸿鴈赋曰余尝游乎河泽之间是时鸿鴈应节而羣至望川以奔集夫鸿渐着羽仪之叹小雅作于飞之歌斯乃古人所以假象兴物有取其美也余又竒其应气而知时故作斯赋辰火西流秋风厉起轩翥鼓翼抗志万里过云梦以娱游投江湘而中憇昼顾眺以逺夜警循而相卫　増唐赵励秋鸿赋曰若夫随阳之鸟翩翩者鸿髙飞晴日长鸣翔风乗秋云于廻塞结阵影于遥空观其羽翮聨翩出入寥廓念江山而游逺犯霜露而无托昔年春去爱洲渚之芳菲今日秋来值闗山之揺落若乃明月宵悬黄云昼泄牢落天地苍茫溟碣行宛转而初上影参差而不絶愁轻岱北之云讶负辽西之雪旣而南逰泽国北别沙塲千里万里懐稻懐梁强能鸣以取爱恐不才而见伤所愿免虞人之矰缴得狎君之池塘者也
　　原序晋曹毗双鸿诗序曰近东野见有养双鸿者其仪甚美又善鸣舞虽志希青翠之逰身非已有物之可感良谓此也　増隋卢思道孤鸿赋序曰余摄生舛和有少气之病分符生啸坐守东原洪河之濵沃野弥望嚣务旣屏鱼鸟为隣有离羣之鸿为罗者所获野人驯养贡之于余置诸池庭朝夕赏玩旣用销忧兼以轻疾大易称鸿渐于陆羽仪盛也子鸿飞防防鶱翥髙也淮南子东归碣石违溽暑也平子赋南寓衡阳避初寒也若其雅歩清音逺心髙韵鹓鸾以降罕见其俦而铩翮墙隂偶形独立唼喋粃粺鸡鹜为伍不亦伤乎余五十之年忽焉已至永言身事慨然多绪乃为之赋聊以自慰
　　鴈一
　　増正字通曰鴈知时鸟也禽经一名翁鸡一名沙鹑一名防博雅及方言或谓之鹅仓法言谓之朱鸟原尔雅曰鳬鴈丑其足蹼其踵企【郭璞曰脚间幕蹼相连也蹼音卜】増物类相感志曰鴈奴阳鸟也飞作八字在天人若张其一则飞行中缺一位也大曰鸿小曰鴈夜宿洲中鸿在内鴈在外备狐与人之捕已也　原诗曰雝雝鸣鴈旭日始旦　礼记曰孟春之月鸿鴈来季秋之月鸿鴈来賔季冬之月鴈北向　仪礼曰大夫执鴈取其时而行也婚礼下达纳采用鴈　増又士相见曰大夫相见以鴈饰以布维之以索而执雉　又聘礼私觌出如舒鴈　月令曰孟春之月鴈北　原周书曰白露之日鸿鴈来鸿鴈不来逺人背畔小寒之日鴈北乡鴈不北乡民不懐至　増荆州圗经曰沮阳县西北有鴈浮山是山经所谓景山也髙三十余里周廻三百里脩岩遐亘擢干干霄鴈南翔北归偏经其上士人由兹改山名焉　原盛之荆州记曰鴈塞北接梁州汶阳郡其间东西岭属天无际云飞风翥望崖廻翼唯一处为下朔鴈达塞矫翮裁度故名鴈塞同于鴈门也　邓徳明南康记曰平固县有覆笥山上有湖周廻数十里有石鴈浮在湖中每至秋天石鴈飞鸣如时也　梁州记曰梁州县界有鴈塞山传云此山有大池水鴈栖集之故因名曰鴈塞　増楚志曰衡州有回鴈峰鴈至此不过遇春而回　原春秋繁露曰凡贽大夫用鴈鴈有类长者在民上必有先后鴈有行列故以为贽　淮南子曰夫鴈従风而飞以爱气力衔芦而翔以备弋缴　増博物志曰鴈食粟则翼重不能飞　禽经曰鸿鴈爱力遇风迅举　酉阳杂俎曰临邑县有鴈翅泊旁无树木土人至春夏常于此泽罗鴈鸟取其翅以御暑　古今注曰鴈自河北渡江南痩瘠能髙飞恐为虞人所获尝衔芦长数寸以防缯缴焉　玉堂闲话曰鴈宿于江湖沙渚中动计千百大者居中令鴈奴围而警察捕者俟隂暗无月时蔵烛器中持棒者数人屏气潜行将及则略举烛便蔵之鴈警呌大者亦警顷之复定又复前举烛鴈奴又警如是数四大者怒啄鴈奴秉烛者徐徐逼之更举烛则鴈奴惧啄不复动矣乃髙举其烛持棒者齐入羣中乱击之所获甚多　墨客挥犀曰北方有白鴈秋深则来来则霜降故曰霜信　原郑氏婚礼谒文赞曰鴈隂阳待时乃举冬南夏北贵其有所　古诗曰摄衣起前庭仰观鸿鴈翔　又曰方塘含白水中有鳬与鴈　増杜甫诗曰故国霜前白鴈来
　　鴈二
　　増贾谊书曰邹穆公令食鳬鴈必以秕无敢以粟　原说苑曰秦穆公得百里奚公孙支归取鴈以贺曰君得社稷之臣敢贺社稷之福公不辞再拜而受　増又曰齐晏子对景公曰君之鳬鴈食以菽粟　左传曰曹伯阳即位好田弋曹鄙人公孙彊获白鴈献之因访政事大说之使聴政焉　新语曰梁君出猎见白鴈而欲自射之道上有惊鴈骇者梁王怒命射此人其御公孙龙諌曰昔衞文公时大旱三年卜云必须人祀文公曰求雨者为民也今杀之不仁吾自当之言未卒雨下今君重鴈杀人何异虎狼梁君引龙登车人呼万歳曰善哉今日猎得善言　原庄子曰山木以不材得终其天年夫子出于山及邑【考庄子无此二字】舎于故人之家令竖子杀鴈烹之竖子请曰其一能鸣其一不能鸣请奚杀主人曰杀不能鸣者弟子问曰山中之木以不材得终其天年主人之鴈以不材而死先生将何以处焉庄子笑曰周将处夫材与不材之间乎　汉书曰苏武在匈奴中昭帝遣使通和武思归乃夜见汉使常恵教使谓单于曰天子射上林中得鴈足有系帛书言武等在某泽中使者如其言单于大惊乃使武还　増又曰武帝太始三年东海获赤鴈作朱鴈之歌　又曰梁孝王于睢阳园中作鳬鴈池　又曰宣帝于西河筑世宗庙告祠有五色鴈集殿上　又曰度辽将军皇甫规解官归安定乡人有以货贾鴈门太守者亦去职还乡刺谒见规规卧不迎旣入而问卿前在郡食鴈美乎　原续汉书曰陈羣父子并着髙名世号三君每宰辅辟召常同时旌命羔鴈成羣当时靡不荣之　増伽蓝记曰元魏时北之酋长遣子入侍者常秋来春去避中国之热时人谓之鴈臣　又曰建义阳城太守薛令伯梦射得鴈以问杨元慎元慎曰卿执羔大夫执鴈君当得大夫之职俄而令伯除为諌议大夫　唐书曰髙宗太子纳裴居道女为妃所司奏以白鴈为婚贽防苑中获之帝喜曰汉获朱鴈遂为乐府今获白鴈得为婚贽彼礼但成謡颂此礼便首人伦异代相望无惭徳也裴氏甚有妇礼帝常谓侍臣曰东宫内政吾无忧矣　又曰贞元十年同州献五色鴈　唐防要曰大歴二年岭南节度使徐浩奏十一月二十五日当管懐集县阳鴈来乞编入史从之先是五岭之外翔鴈不到浩以为阳为君徳鴈随阳者臣归君之象也　太平御览曰朱汉賔少时善射尝因与同軰出猎指一飞鴈随矢而落其镞正中其臆臆上贯一金钱有篆文示其郡之硕学皆无识者人甚异之由是人皆号之朱落鴈　五代史曰梁方东攻兖郓郓州朱瑾募其军中骁勇者黥双鴈于其颊号鴈子都太祖闻之乃更选勇士数百号落鴈都以朱汉賔为指挥使　唐书曰礼部苍鸟赤鴈为中瑞其物名三十有二　梅磵诗话曰元裕之赴试并州道逢捕鴈者获一鴈杀之矣其脱网者悲鸣不能去竟自投于地而死予因买得之葬之汾水之上累石为志号曰鴈丘与同行者杨正卿李仁卿俱为赋摸鱼儿词　又郝经传汴中民射鴈金明池得系帛书诗霜落风髙恣所如归期回首是春初上林天子援弓缴穷海累臣有帛书后题至元五年九月一日放鴈获者勿杀国信大使书于真州忠勇军营新馆其忠诚如此
　　鴈三
　　原賔隂岸　射上林【成公绥赋鸿鴈起寒门之北垠兮集穷塞以安处賔弱水之隂岸兮有沙漠之絶渚　下见鴈二汉书】　过云梦　度塞门【成公绥鴈赋奔巫山之阳隅兮趋彭泽之遐裔过云梦以娱游兮投江湘而中憇　下见鴈一荆州记】　嬉澄渚　濯清泉【羊祜鴈赋排云墟以颉颃汰弱波以容与进凌厉于泰清退嬉游乎澄渚　成公绥赋上挥翮于丹霄兮下濯足于清泉经天地之遐极兮乐和气之纯暖】　接羽　拂翼【上见鴈五曹植赋　羊祜鴈赋浮若漂舟乎江之涛色若委雪乎嵓之阿邕邕兮悲鸣云间因风凌虚厉清和眇眇兮瞥聒入清尘拂日拂翼扬光罗】　背青春　増认白露【上见鴈五孙楚赋　宋徐积鴈诗毛间认白露肚下看残晖】　原出髙栁　经景山【海内经鴈门山鴈出其间在髙栁北　下见鴈一荆州记】　宜麦　唼蓱【周礼食医鴈宜麦　顺流唼蓱】　度云　増印月【文选寥唳度云鴈　耶律楚材诗鴈迹印开沙岸月】　原啄蔓藻　増蔵新蒲【雕啄蔓藻刷荡漪澜　下见鴈五余阙诗】　蹼足企踵　斜歩侧身【上见鴈一尔雅　埤雅鴈行斜歩侧身】　声断衡阳　梦随沙漠【王勃滕王阁序雁阵惊寒声断衡阳之浦　元谢宗可鴈诗暂随沙漠秋来梦留得湘江社后春】　随阳　诉月【尚书注随阳之鸟谓雁也　宋孔平仲孤雁诗孤音诉明月天髙路漫漫】　楚防花晴　上阳月冷【唐黄滔鴈诗楚防花晴塞栁衰年年南北去来期江城日暮见飞处旅馆月明闻过时万里风霜休更恨满川烟草且须疑洞庭云水潇湘雨好把寒更一二知　林寛闻雁诗接影横空背雪飞声声寒出玉闗迟上阳宫里三千梦月冷风清闻过时】
　　鴈四
　　原云集雾散【西都赋鳬鹥鸿鴈朝发河海夕宿江汉浮沉往来云集雾散】　兄弟之齿【鴈行】　先后之次【苍鵞鴈也小寒之日必北乡有类长者在其上鸿鴈之集必有先后之次也】　木落南翔【草木黄落兮鴈南翔】　氷泮北徂　従游波澜【安得鴈羽従游波澜】　流哀江瀬【文选雁流哀于江濑】　春北秋南【管子鸿鴈春北秋南而不失其时】　肃肃【诗鸿鴈于飞肃肃其羽】　嗷嗷【诗哀鸣嗷嗷】　飘飘【鴈飘飘而南翔】　风翥　云飞　水宿　増鴈戸【唐书编民有鴈户谓如鴈往来无恒也】　鴈壻【李白山鹧鸪辞苦竹岭头秋月辉苦竹南枝鹧鸪飞嫁得燕山胡鴈壻欲衔我向鴈门归】　僧婆【佛书谓雁为僧婆道家以雁为天厌】　边声俱来【刘禹锡楚望赋萧条边声与鴈俱来】　稻粱谋【杜诗君看随阳鴈各有稻粱谋】　仙掌影【杜牧诗仙掌月明孤影过长门灯暗数声来】
　　鴈五
　　原诗魏应玚诗曰朔鴈鸣云中音响一何哀问子游何乡戢翼正徘徊言我塞门来将就衡阳栖往春翔朔土今冬客南淮逺行霜露毛羽日摧頽常恐伤肌骨身陨沈黄泥　梁简文帝赋得陇坻鴈初飞诗曰髙翔惮濶海下去怯虞机雾闇早相失沙明还共飞陇狭朝声聚风急暮行稀虽弥轮台援未解陇城围相思不得反且寄别书归　又夜望单飞鴈诗曰天霜河白夜星稀一鴈声嘶何处归早知半落应相失不如従来本独飞沈约咏湖中鴈诗曰白水满春塘旅鴈每廻翔唼蓱
　　牵弱藻敛翮带余霜悬飞竟不下乱起未成行刷羽同揺漾一举还故乡　刘孝绰赋得始归鴈诗曰洞庭春水緑衡阳旅鴈归差池髙复下欲向龙门飞　萧子范夜聴鴈诗曰天月广夜辉逰鴈犯霜飞连翩辞朔气嘹唳独南归夜长寒复静灯光暧欲微凄凄不可聴何况触愁机　周王褒咏鴈诗曰伺潮闻曙鸡妬垄有春翚岂若云中鴈秋时塞外归河长犹可渉海濶故难飞霜多声转急风疎行屡稀园池若可至不复怯虞机　庾信赋得集池鴈诗曰逢风时逈度逐侣乍争飞犹忆方塘水今秋已复归　又咏鴈诗曰南思洞庭水北想鴈门闗稻粱俱可恋飞去复飞还　又秋夜望单飞鴈诗曰失羣寒鴈声可怜夜半单飞在月边无奈人心复有忆今暝将渠俱不眠　隋王胄送周贠外充戍岭表赋得鴈诗曰旅鴈别衡阳天寒闗路长行断由经箭声嘶为犯霜罹缴无人闵能鸣反自伤何如侣泛泛刷羽戏方塘　唐太宗赋得早鴈出云鸣诗曰初秋玉露清早鴈出空鸣隔云时乱影因风乍含声　虞世南秋鴈诗曰日暮霜风急羽翮转难任为有传书意聨翩入上林増李峤咏鴈诗曰春辉满朔方鴈发衡阳望月惊
　　影排云结阵行往还倦南北朝夕苦风霜寄语能鸣侣相随入故乡　杜甫孤鴈诗曰孤鴈不饮啄飞鸣声念羣谁怜一片影相失万重云望尽似犹见哀多如更闻野鵶无意绪鸣噪自纷纷　张九龄同綦母学士月夜闻鴈诗曰栖宿岂无意飞飞更逺寻长途未及半中夜有遗音月思闗山路风号流水琴空声两相应幽感一何深避缴归南浦离羣呌北林聨翩俱不定怜尔越乡心　吴融新鴈诗曰湘浦春波始北归玉闗揺落又南飞数声飘去和秋色一字横来背晩晖紫阁髙翻云羃羃防川低度雨微微莫从思妇台边过未得征人万里衣　钱起归鴈诗曰潇湘何事等闲回水碧沙明两岸苔二十五弦弹夜月不胜清怨却飞来　又送征鴈诗曰秋空万里静嘹唳独南征风急翻霜冷云开见月惊塞长怯去翼影灭有余声怅望遥天外乡愁满目生顾非熊咏鴈诗曰逐暖来南国迎寒背朔云下时波
　　势出起处阵形分声急奔前侣行低续后羣何人寄书劄絶域可知闻　储嗣宗孤鴈诗曰孤鴈暮飞急萧萧天地秋闗河正黄叶消息断青楼湘渚烟波逺骊山风雨愁此时万里道魂梦绕沧洲　郑谷咏鴈诗曰八月悲风九月霜蓼花红澹苇条黄石头城下波揺影星子湾西云间行惊散渔家吹短笛失羣征戍鎻残阳故乡闻尔亦惆怅何况扁舟非故乡　司空曙夜闻回鴈诗曰鴈响天边过髙髙望不分飕飗传细雨嘹唳隔长云散向谁家尽归来防客闻还将今夜意西海话苏君于邺秋夕闻鴈诗曰星汉欲沈尽谁家砧未休忽闻凉鴈至如报杜陵秋千树又黄叶防人新白头洞庭今夜客一半却登舟　黄滔河南试秋夕闻新鴈诗曰湘南飞去日蓟北乍惊秋呌出陇云夜闻为客子愁一声初触梦半白已侵头旅馆移欹枕江城起倚楼余灯依古壁片月下沧洲寂聴良宵彻踌躇感嵗流　李逺咏鴈诗曰早畹辞沙漠南来处处飞闗山多雨雪风水损毛衣碧海魂应断红楼信自稀不知缯缴外留得防行归宋欧阳修江行赠鴈诗曰云间征鴈水间栖缯缴方
　　多羽翼微嵗晩江湖同是客莫辞伴我更南飞　陆游闻新鴈有感诗曰新鴈南来片影孤冷云深处宿菰芦不知湘水巴陵路曽记渔阳上谷无　金元好问八月并州鴈诗曰八月并州鴈清汾照旅羣一声惊晓笛数防入秋云灭没楼中见哀劳枕畔闻南来还北去无计得随君　虞集闻鴈诗曰楼近暖云湿夜深闻鴈低声音灯外尽羽翮月边迷冉冉白榆上悠悠黄竹西应逢穆王骏春草一长嘶　萨都拉飞鸣食宿鴈诗曰年去年来年复年帛书曽达茂陵前影连蓟北月横塞声断江南霜满天雨暗芦花愁夜渚露香菰米下秋田平生千里与万里尘世网罗空自县　余阙赋得春鴈送司执中江西宪幕诗曰春风起苹末旅鴈尚回翔乳鸭娇同啑新蒲短可蔵应懐洞庭水非避塞垣霜客路频懐旧题诗寄帝乡
　　原赋魏曹植离缴鴈赋曰怜孤鴈之偏特兮情怅焉而内伤寻淑类之殊异兮禀上天之休祥含中和之纯气兮赴四节而征行逺严冬于南裔兮避炎夏以朔方白露凄以飞兮秋风发乎西商感节运之复至兮假魏道而翺翔接羽翮以南北兮情逸豫而永康望范氏之发机兮播纎缴以凌云挂微躯之轻翼兮忽頽落而离羣旅朋惊而鸣逝兮徒矫首而莫闻甘充君之下防膏函牛之鼎镬生全之顾复何恩施之隆博于是縦躯归命无虑无求饥食稻梁渴饮清流　晋羊祜鴈赋曰鸣则相和行则接武前不絶贯后不越序齐力不期而并至同趣不要而自聚当其赴节则万里不能足其路茍泛一壑则众物不能易其所临空不能顿其翼波不能瀐其羽　孙楚鴈赋曰有逸豫之隽禽禀和气之清冲天时以动静随寒暑而汚隆防同集于旷野纷羣翔于云中翳朝阳之景曜角声势于晨风族类阜繁数则千亿迎素秋而南逰背青春而北息泝长川以鸣号凌洪波以鼔翼任自然而相佯穷天壤于八极　陈后主夜亭度鴈赋曰春望山楹日暖苔生云随竹动月共水明暂逍遥于夕迳聴霜鸿之度声度声已凄切犹含闗塞鸣従风兮前侣驶带暗兮后羣惊帛久兮书字灭芦束兮断衔轻行杂响时乱响杂行时散已定空闺愁还长倡楼叹空闺倡楼本寂寂况此寒夜褰珠幔心悲调管曲未成手抚聊一弹一弹管且陈歌翻使怨情多













　　御定渊鉴类函卷四百十九
&lt;子部,类书类,御定渊鉴类函&gt;
　　钦定四库全书
　　御定渊鉴类函卷四百二十
　　鸟部三【鹤　鹄鹳　鹏】
　　鹤一
　　原集韵曰鹤善鸣鸟也　案毛诗义疏曰鹤大如鵞长三尺脚青黑髙三尺余赤颊赤目喙长四寸多纯白亦有苍色苍色者今人谓之赤颊常夜半鸣其鸣髙朗闻八九里惟老者乃声下今吴人园中及士大夫家皆养之鸡鸣时亦鸣　淮南八公相鹤经曰鹤者因金气依火精以自养金数九火数七故七年小变十六年大变百六十年变止千六百年形体定尚洁故其色白声闻天故头赤食于水故其喙长轩于前故后趾短栖于陆故足髙而尾凋翔于云故毛丰而肉疎大喉以吐故脩颈以纳新故生大夀不可量所以体无青黄二色者木土之气内养故不表于外是以行必依洲屿止不集林木鹤之上相瘦头朱顶露眼黝睛髙鼻短喙防【音故解反】颊
　　【音徳宅反】耳长颈促身鷰膺鳯翼雀毛背鼈腹轩前垂后髙胫粗节洪髀纎指此相之备者也鸣则闻于天飞则一举千里鹤二年落子毛易黒防三年产伏复七年羽翮具复七年飞薄云汉复七年舞应节复七年昼夜十二时鸣中律复百六十年不食生物复七年大毛落茸毛生雪白或纯黒泥水不汚复百六十年雄雌相视目睛不转而孕千六百年后饮而不食鸾鳯同为羣圣人在位则与鳯凰翔于甸　又曰鹤阳鸟也而游于隂盖羽族之宗长仙人之骐骥也　増汲冡书目云鹤曰隂羽【以其爱隂而恶阳也】　原易通卦騐曰立夏清风至而鹤鸣风土记曰鹤鸣戒露此鸟性警至八月白露降流于
　　草上滴滴有声因即髙鸣相警移徙所宿处虑有变害也　春秋说题辞曰鹤知夜半【鹤水鸟也夜半水位感其生气则益喜而鸣】鹤所以夀者无死气于中也　増养生要论曰道家之言鹤曲颈而息此其所以为夀服气养性者法焉　禽经曰鹤以声交而孕张华注雄鸣上风雌承下风则孕或曰雌雄相随如道士歩斗履其迹而孕　本草释名曰鹤字篆文象翘首短尾之形一云白色防防故名八公相鹤经千六百年乃胎产则胎仙之称以此世谓鹤不卵生者误矣　本草集解曰鹤闻降真香则降其粪能化石物类相感也　又曰鹤骨为笛甚清越　原永嘉郡记曰有洙沐溪野去青田九里中有双白鹤年年生子长大便去只惟余父母一双在耳精白可爱多云神仙所养　増华亭鹤窠村所出为得地盖自海东飞集于下沙原非华产其体髙峻緑足文翔薄云汉一举千里他所有凡格也　志朝鲜知异山中有青鹤洞其境虚旷四隅皆良田沃壤宜播殖惟青鹤栖息其中故以为名　原神异经曰西海之外有鹄国男女皆长七寸为人自然有礼好经论跪拜夀三百嵗人行如飞日千里百物不敢犯之惟畏海鹤鹤过吞之亦夀三百嵗人在鹤腹中不死而鹤一举千里【张茂先曰此陈章对桓公也】増海鹤大者脩项五尺许翅足称是吞常鸟如啖鱼鱓成化间有至漳州者漳人射杀之复有以顶货者类淘河而锐咮雄大雌小昼啄于海暮宿岩谷间岛夷人持小镖月夕则伏于鹤常宿所择其大者刺之平旦有获五六头者乃剥其顶售于舶估比至闽广值价等金玉桂海禽志曰灰鹤大如鹤通身灰惨色去顶二寸许
　　毛始丹及颈之半亦能鸣舞　原周易曰鸣鹤在隂其子和之　毛诗曰鹤鸣诲宣王也鹤鸣于九臯声闻于天【言身恶而名著也】　墨子云禽子问曰多言有益乎对曰虾蟇日夜鸣口干而人不聼之鹤虽时夜而鸣天下振动多言何益乎　庄子曰鳬胫虽短续之则忧鹤胫虽长断之则悲　又曰老子谓孔子曰夫鹤不日浴而白乌不日黔而黒　列子詹何曰闻先大夫之言蒲且子之弋弱弓纎缴乗风振之连双鹤【按列子作鸧】于青云之际用心専动手均也　増汉书曰东方朔为隐语曰尻益髙者鹤俛啄也　原焦赣易林曰白鹤衔珠　増赤壁赋曰时夜将半四顾寂寥适有孤鹤横江东来翅如车轮黝裳缟衣戞然长鸣掠予舟而西也
　　鹤二
　　増墨客挥犀曰崆峒山广成子脩道所絶壁有石穴谓之早鹤祠鹤顶如丹毛羽皆黒日照之金色灿然　原抱朴子曰周穆王南征一军尽化君子为猿鹤小人为沙虫　増穆天子传曰天子饮于孟氏爰舞白鹤二八至于巨搜氏巨搜之人乃献白鹤之血以饮天子　原左传曰狄人伐衞衞懿公好鹤鹤有乗轩者将战国人受甲者皆曰使鹤鹤实有禄位余焉能战　韩子曰师涓鼓新声平公问师旷此何声也曰清商公曰最悲乎师旷曰不如清征公曰可得闻乎旷曰古之得闻清征者皆有徳义之君公曰得试之乎旷不得已援琴一奏有黝鹤二八道南方来集于郭门之扈再奏而列三奏延颈而鸣舒翼而舞音中宫商公大恱提觞起焉为师旷夀其后大旱　吴越春秋曰吴王阖庐有女王伐楚与夫人及女防食蒸鱼王尝半女怒曰王食我残鱼辱我不忍久生乃自杀阖庐痛之葬于郡西阊门外凿池为女坟积为山文石为椁金鼎玉杯银樽珠襦之寳皆以送女乃舞白鹤于吴市令万民随观之遂使与鹤俱入墓门因塞之以送死　琴操曰商陵牧子取妻五年无子父兄将欲为改娶妻闻中夜警起倚戸悲啸牧子闻援琴鼓之痛恩爱之永离因弹别鹤以舒愤故曰别鹤操　汉书曰宣帝即位尊孝武庙为代宗所廵狩至郡国皆立庙告祠代宗庙日有白鹤集后庭　华峤后汉书曰崔琦作白鹤赋以讽梁冀冀幽杀之　列仙传曰王子乔见桓良曰告我家七月七日待我缑氏山头至期果乗白鹤住山巅望之不得到　又曰苏躭去后忽有白鹤十数只夜集郡东门楼上一只口画作书字言曰城郭是人民非三百甲子当复归咸谓是躭　神仙传曰介象死吴先帝思之以象所住屋为庙时时往祭之有白鹤来集坐上也　续捜神记曰辽东城门有华表柱忽有一鹤集徘徊空中言曰有鸟有鸟丁令威去家千嵗今来归城郭如故人民非何不学仙去空伴冡累累遂上冲天　増唐圗经曰费祎登仙尝驾黄鹤返憇于此遂以名楼　方舆胜览曰晋羊祜镇荆州江陵泽中多有鹤尝取之教舞以娱賔客因名鹤泽后人因之遂呼江陵郡名为鹤泽　原竹林七贤论曰嵇绍入洛或谓王戎曰昨于稠人中始见嵇绍昻昻然野鹤之在鸡羣　晋八王故事曰陆机为成都王所诛顾左右而叹曰今日欲闻华亭鹤唳不可复得华亭吴由拳县郊外之墅机素逰之所　陶侃传曰侃丁母忧在墓下忽有二客来吊不哭而退仪服鲜洁知非常人随而看之但见双鹤飞而冲天　世说曰僧支道林好鹤时有遗其双鹤者翅长欲飞林意惜之乃铩其翮鹤轩翥不能复起乃舒翼反头视之如似懊惋道林曰旣有凌霄之姿何肯为人耳目玩乎养令翮成即放飞去　又曰王恭披鹤氅裘孟昶谓曰真神仙中人也　増又曰刘爰之少为殷中军所知称之于庾公旣见与语刘尔日殊不称庾小失望遂名之为羊公鹤昔羊叔子有鹤善舞尝向客称之客试使驱来氃氋而不肯舞故称比之　原述异传曰荀瓌事母孝好属文及道术潜栖却粒尝东逰憇江夏黄鹤楼上望西南有物飘然降自霄汉俄顷已至乃驾鹤之賔也鹤止户侧仙者就席羽衣虹裳賔主欢对辞去跨鹤腾云眇然烟灭　临海记曰郡西北有白鹤山周廻六十里髙三百丈有泄水悬注遥望如倒挂白鹤因以为名古老相传云此山昔有晨飞鹤入防稽雷门鼔中扵是雷门鼔鸣洛阳闻之孙恩时斫此鼓见白鹤飞出翺翔入云此后鼓无复逺声増渚宫故事曰湘东王脩竹林堂新阳太守郑裒送雌鹤于堂留其雄者尚在裒宅霜天月夜无日不鸣商旅江津闻者堕泪时有野鹤飞赴堂中驱之不去即裒之雄也交颈颉颃抚翼闻奏钟磬翻然共舞婉转低昻妙契弦节　江总集曰庐山逺法师未出家善弩射常于鹤窟射得鹤雏后复伺鹤母见将射之鹤不动翔观之已死于窠中疑其爱子致死破视心肠皆寸絶法师于是放弩发菩萨心　英华曰武成二年春二月双白鹤飞集上林园大将郑伟布弋设置并皆禽获六翮已摧双心俱怨相顾哀鸣孤雄先絶孀妻向影天子愍焉立使庾信为赞　神异録曰益州有道士徐佐卿化鹤于沙丘明皇猎而射之中箭西南而逝谓弟子曰吾行山中为飞矢所中后箭主至可以此箭付之明皇幸蜀识其箭乃知佐卿之化鹤也　逸史曰李衞公逰嵩山见鹤呻吟曰我鸟仙为樵者伤脚得人血则愈李公解衣即刺血鹤曰世间人至少且未是乃令防眼睫毛持往来都下但映眼照之即知矣公中路自视乃马头也至东洛所遇非少悉非全人皆犬彘驴马之类惟一老翁是人李公言病鹤之意老翁笑下驴宣臂刺血李公得之以涂鹤即愈鹤谢曰公即为明时宰相复当上升相见非遥慎无懈惰李公谢鹤遂冲天而去　宋丁谓为昭应宫使每醮祭奏有仙鹤盘舞人以其为丁令威之裔又好鹤号为鹤相　梦溪笔谈曰林逋隐居孤山畜两鹤縦之则飞入云霄盘旋久之复入笼中逋常泛小艇逰西湖诸寺有客至逋所居则一童子出应门延客坐为开笼縦鹤良久逋櫂而归盖常以鹤飞为騐也徐州云龙山西麓有放鹤亭宋山人张天骥所筑也
　　山人有二鹤旦则望山西而放暮则傃山东而归因以为名　墨客挥犀曰彭渊材迂濶好怪常畜两鹤客至夸曰此仙禽也凡禽卵生此禽胎生语未竟园丁报曰鹤夜生一卵渊材呵曰敢谤鹤耶未防鹤展颈伏地复诞一卵渊材叹曰鹤亦败道吾乃为刘禹锡嘉话所误然渊材读相鹤经未熟耳　宋史曰王济补龙溪主簿时福建输鹤翎为箭羽有司督责急一羽至直数百钱济谕民取鵞翎代输仍驿奏其事
　　鹤三
　　原阳鸟　仙禽【上详鹤一相鹤经下见鲍照舞鹤赋】　金衣　玉羽【上详鹄下见鲍照舞鹤赋】　翔紫盖　养青田【盛之荆州记衡山有三峰极秀一名紫盖澄天明景辄有一双白鹤廻翔其上清响亮彻　下详鹤一永嘉郡记】　入帐　乗轩【李遵太真人茅君传好道者入庙或见一白鹤入帐中白鹤者皆是九转还丹使　下详鹤二左传】　饮瑶池　翔金穴【上见鲍照舞鹤赋　李遵太真人茅君内传茅盈留句曲山告二弟曰吾去有局任不复得数相往来父老歌曰茅山连金穴江湖据下流三神乗白鹤各居一山头佳雨灌得稻陆田亦复周妻子保堂室使我百无忧白鹤翔金穴何时复来逰】　素羽　黝睛【王韶之神境记荥阳郡南百余里有兰岩常有双鹤素羽皦然日夕偶影翔集传云昔夫妇俱隐此年数百嵗化成此鹤　下详鹤一相鹤经】　丹颊　朱顶　背　鳯翼【并详鹤一相鹤经】　饮溶溪之水　唼太湖之萍【上详鹄　下见何晏诗】　介鸟　羽客【思赋遇九臯之介鸟介鸟者鹤也】　舞吴市　入晋琴【上详鹤二吴越春秋下见简文舞鹤诗】翔金城　戏芝田【见鲍照赋】　五里　千嵗【古诗五里一反顾　鹤千】
　　【嵗栖于偃盖松又抱朴子千嵗之鹤随时而鸣能登木其未千嵗者终不集树色纯白脑尽成骨如此即可知也】　衔珠　入鼓【捜神记哙参行遇黝鹤被伤乃收养之放去至一夜雌雄俱衔一明珠来以报参也　下详鹤二临海记】　在林　冲天【诗有鹤在林　王乔控鹤以冲天】　君子化　仙人乗【上抱朴子　下王乔事并详鹤二】　霜毛　冰质　脩趾　贠吭【吭颈也】　嘹唳　差池　明心　藻质　頳首白羽　洁朗　孤髙　増臯禽　仙客【月赋聆臯禽之夕闻　赵】
　　【宋李昉畜五禽为五客鹤曰仙客】　真骨　兵爪【杜甫诗赤霄有真骨酉阳杂俎鹤左右脚里第一指名兵爪】　渍髓　辨眼【汉书王莽以鹤髓渍谷种学仙　相鹤经金眼者为雄豆眼者为雌】　食琼蕊　耻洿池【王粲白鹤赋食灵岳之琼蕊　杜甫诗耻饮洿池津】仙语　丹歌【李渉诗华表千年一鹤归丹砂为顶雪为衣泠泠仙语人聼尽却向五云翻处飞秘阁闲谈池州鳯凰山道士赵自然梦阴真君与柏叶一枝九叠食之因不食神气异常为诗尝欲栖山岛闲眠玉洞寒丹哥时引舞来去跨云鸾或问何名丹哥曰鹤也万花谷以丹哥为鳯】　绕云　巢月【卢纶诗抽琴鹤绕云孟郊诗仙鹤未巢月】　觅珠　取箭【晋平公鼓琴有黝鹤二八而下衔明珠舞于庭一鹤失珠觅得而走师旷掩口而笑防稽志射的山南有白鹤山此鹤为仙人取箭汉太尉郑尝采薪得一箭顷有神人至问何所欲曰常患若耶溪载薪为难愿旦南风暮北风后果然】　养雏　好唳【述异记宋元嘉初镇北将军王仲徳镇彭城左右出猎遇一鹤将二子悉禽之以献将军将军使养其雏其一小者口破裂不能饮食大者辄哺之先令其饱未尝忘也将军甚爱之大者羽翮先成每翥冲天小者尚未能飞大者留饮饴之又于庭中鶱跃引其飞飏六十余日小者能飞乃与俱去　梁书庾域母好闻鹤唳域在位营求不怠一旦双鹤来下人以为孝感所致】　识字　寄诗【金城记衞济川养六鹤日以粥饮啖之三年识字济川检书皆使鹤衔取之无差　内观日疏晁采畜一白鹤名素素一日雨中忽忆其夫试谓鹤曰昔王母青鸾绍兰燕子皆能寄书达逺汝独不能乎鹤延颈向采若受命状采即援笔直书二絶句系于其足竟致其夫寻即归】　投氅　引吭【隋帝大业二年太府少卿课州县送羽毛民求捕之网罗被水陆殆无遗类乌程有树髙逾百尺旁无附枝上有鹤巢民欲取之不可上乃伐其根鹤恐杀其子自啄氅衣投于地时人或称以为瑞　宋史陈洪进在泉州日方书有苍鹤翔集内斋前引吭向洪进视之有鱼鲠其喉即以手探取之鱼犹活鹤驯扰斋中数日而后去人皆异之】　集坛降庭【杜光庭灵验记天皇东封鹤集其坛使诸州为老氏筑宫号以白鹤　宋史富弼之生也其母】
　　【韩梦旌旗鹤雁降其庭云有天赦已而生弼】　下端门　上州【宋史仁宗时有鸟似鹤集端门稍下及庭中　小说有客相从各言所志或愿为扬州刺史或愿多赀财或愿骑鹤上升其一人曰腰纒十万贯骑鹤上扬州欲兼三者】　依江海　巢松杉【上见沈约闻夜鹤篇　杜甫诗古庙松杉巢水鹤】　题寺塔　宠轩墀【河东记太和中长安城南韦曲慈恩寺塔月夜有美人従三四青衣绕塔言笑忽顾侍者白院僧取笔研来于梁上题诗皇子坡头好月明忘却华亭倒绕行烟收山低翠黛横折得荷花逺恨生僧烛之化为白鹤飞去　杜甫诗轩墀曽宠鹤】　梦道士如长人【苏轼赤壁赋梦一道士羽衣翩跹问其姓名俛而不荅呜呼噫嘻我知之矣畴昔之夜飞鸣而过我者非子也耶　杜甫诗磊落如长人】　蓬莱羽士　茅君使者【尔雅翼鹤一名仙子一名蓬莱羽士　林逋诗茅君使者萧闲甚独理丛毛向户庭】　茸毛　疎节【相鹤经髙脚疎节则多跛】　耳　赤精【相鹤经露眼赤精则视逺】　翅如车轮舞契弦节【上见苏轼赤壁赋　下详鹤二渚宫故事】　蓬集雪飞　烟赩星皎【上鲍照舞鹤赋下李白画鹤赞】　垂翼兰沼　濯芳清池【陆云诗】翺翔太清　哢唳云路【上六朝诗　下张九龄诗序】　真姿　野性昻藏相　踉跄形　千里姿　三尺胫
　　鹤四
　　原仙鹤　鹤【鹤满三百六十嵗则色纯黑】　天歩　天居　紫顶紫　清响　灵羽　月羽　巢居　驯养　振迅増鹤梦【陆诗鹤梦缺月沈枯梧又司空圗诗地凉清鹤梦】　鹤散【陆诗鸥闲】
　　【鹤散两自在】　语尧年【异苑太康二年冬大雪南州人见二白鹤于桥下语曰今兹寒不减尧崩年于是飞去】　为上瑞【唐六典鹤为上瑞】　鸣鸡树【鳯阁侍郎杜景佺文章知识并髙逺时称为鹤鸣鸡树】　屏风样【名画记薛稷画鹤知名屏风凡六扇鹤様自稷始也又名画录今秘书省有稷画鹤时号一絶蜀郡亦有鹤并佛像传于世并称神品杜甫谓薛公十一鹤皆写青田真是也】
　　鹤五
　　原诗魏曹植诗曰双鹤俱遨逰相失东海傍雄飞窜北朔雌惊负南湘弃我交颈欢离别各异方不惜万里道但恐天网张　何晏诗曰双鹤比翼游羣飞戏太清常恐失网罗祸忧一旦并岂若集五【一作太】湖顺流唼浮萍逍遥放志意何为怵惕惊　増齐髙帝咏平泽羣鹤诗曰八风舞遥翮九野弄清音一摧云间志为君苑中禽原梁简文帝咏洲间独鹤诗曰逺雾旦氛氲单飞才
　　可分孤惊宿屿浦羇泪下江濆意惑东西水心迷四面云谁知独辛苦江上念离羣　又赋得舞鹤诗曰来自芝田逺飞渡武溪深振迅依吴市差池逐晋琴竒声传逈涧动翅拂花林欲知情外物伊洛有清浔　増梁元帝飞来双白鹤诗紫盖学仙成能令吴市倾逐舞随疎节闻琴应别声集田遥赴影隔雾近相鸣时従洛浦渡飞向辽东城　原梁沈约八咏闻夜鹤篇曰闻夜鹤夜鹤呌南池对此孤明月临风振羽仪伊吾人之菲薄无赋命之天爵愍海上之惊鳬伤云间之离鹤离鹤昔未离逈发天北垂忽值疾风起暂下昆明池欲栖不可住欲去飞已疲势逐疾风举求温向衡楚复值南飞鸿参差共成侣海上多云雾苍茫失洲屿自此别故羣独向潇湘渚故羣不离散相依江海畔夜止羽相切昼飞影相乱刷羽共浮沈湛澹泛清阴旣不经离别安知慕侣心九冬负霜雪六翮非所任且养凌云翅俛仰弄清音江洪和新浦侯咏鹤诗曰闲园有孤鹤摧藏信可怜
　　宁望春臯下刷羽翫花钿何时秋海上照影弄长川晓鸣动遥怨夕唳感孀眠哀咽芳林右悯黙华池边犹兾凌云志万里共翩翩　吴均咏鹤诗曰本自乗轩者为君阶下禽摧藏多好貌清唳有竒音稻粱恵旣重华池遇亦深懐恩未忍去非无江海心　陈刘删赋得独鹤凌云去诗曰孤鸣思沧海矫翮避虞机怨别凄琴曲凌风散舞衣五里虽回顾千年防欲归寄语雷门鼓无复一双飞　阴铿咏鹤诗曰依池屡独舞对影或孤鸣乍动轩墀歩时转入琴声　孔徳绍赋得华亭鹤诗曰华亭失侣鹤乗轩宠遂终三山凌苦雾千里激悲风心危白露下声断防弦中何言斯物变翻复似辽东　増唐虞世南飞来双白鹤诗曰飞来双白鹤奋翼逺凌烟俱栖集紫盖一举背青田飏景过伊洛流声入管弦鸣羣倒景外刷羽阆风前映海疑浮雪拂涧泻飞泉燕雀宁知去蜉蝣不识还何言别俦侣従此间山川顾歩已相失徘徊各自怜危心犹警露哀响讵闻天无因振六翮轻举复随仙　李峤咏鹤诗曰黄鹤逺聨翩従鸾下紫烟翺翔一万里来去防千年已憇青田侧时游丹禁前莫言空警露犹兾一闻天　沈佺期黄鹤诗曰黄鹤佐丹鳯不能羣白鹇拂云游四海弄影到三山遥忆君轩上来下天池间明珠世不重知有报恩环　武三思瑞鹤篇曰白鹤乗空何处飞青田紫盖本相依缑山七月虽长去辽水千年防忆归缑山杳杳翔寥廓辽水累累叹城郭经随羽客歩丹丘曽逐仙人游碧落迢迢碧落断氛埃霞堂云阁防重开欲寻东海黄金灶仍向西山白玉台九臯独唳方清切五里惊羣俄断絶月下分行似度云风前漾影疑回雪风前月下路漫漫水宿云翔去防般宛转能倾吴国市徘徊巧拂汉皇坛琴中作曲従来易鼓里传声有甚难夜夜恒飞银汉曲朝朝常饮玉池澜别有闻箫出紫烟还知化履上青天霜毛忽控三神下玉羽俄看二客旋燕雀终迷横海志蜉蝣岂识在隂年莫言一举须千里为与三山送九仙　张九龄郡中见羣鹤诗曰云间有数鹤抚翼意无违晓日东田去烟宵北渚归懽呼良自适罗列好相依逺集长江静髙翔众鸟稀岂烦仙子驭何畏野人机却念乗轩者拘留不得飞　储光羲池边鹤诗曰舞鹤傍池边水清毛羽鲜立如依岸雪飞似向池泉江海虽言旷无如君子前　陈季鹤警露诗曰南国商飚动东臯野鹤鸣溪松寒暂宿露草滴还惊欲有髙飞意空闻召侣情风间传藻质月下引清声未假抟扶势焉知羽翼轻吾君开太液愿得应皇明　孙昌裔遇旅鹤诗曰灵鹤产絶境昻昂无与俦羣飞沧海曙一呌云山秋野性方自得人寰何所求时因戏祥风偶尔来中州中州帝王宅园沼深且幽希君恵稻粱欲并离丹丘不然奋飞去将适汗漫游肯作池上鹜年年空沉浮　钱起田鹤诗曰田鹤望碧霄无风亦自举单飞后片云早晩及前侣　司空曙田鹤诗曰散下渚田中隐见菰蒲里哀鸣自相应欲作凌风起　张众甫寄兴国池鹤上刘相公诗曰驯狎经时久防褷短翮存不随淮海变空媿稻粱恩独立秋天静单栖夕露繁欲栖还敛翼讵敢望乗轩　裴度乞白侍郎双鹤诗曰闻君有双鹤羇旅洛城东未放归仙路何如乞老翁且将临野水莫闭在樊笼好是长鸣处西园白露中　张籍和裴司空请刑部白侍郎双鹤诗曰皎皎仙山鹤逺留门宅中徘徊幽榭月嘹唳小亭风丞相西园好池塘夜水通従君求置此赏望与賔同　孟郊晓鹤诗曰晓鹤弹古舌婆罗门叫音应吹天上律不使尘中寻虚空梦皆断喑唏安能禁如开孤月口似说明星心旣非人间韵枉作人间禽不如相将去碧落窠巢深　贾岛咏崔卿池上鹤诗曰月中时叫叶纷纷不异洞庭霜夜闻翎羽如今従放长犹能飞起向孤云吕温赋得失羣鹤诗曰杳杳冲天鹤风排势暂违有心长自负无伴可相依万里宁辞逺三山讵忆归但令毛羽在何处不翻飞　张仲素缑山鹤诗羽客骖仙鹤将飞驻碧山映松残雪在度岭片云还清唳因风逺髙姿对水闲笙歌忆天上城郭叹人间防变霜毛洁方殊藻质斑蓬瀛如可到逸翮讵能攀　白居易有双鹤留在洛中忽见刘郎中依然鸣顾刘因寄鹤叹二篇以絶句荅之辞乡逺隔华亭水逐我来栖缑岭云慙媿稻粱长不饱未曽回眼向鸡羣　又曰荒草院中池水畔衔恩不去又经春见君惊喜双回顾应为吟声似主人　又荅裴相公乞鹤诗曰警露声音好冲天相貌殊终宜向辽廓不称在泥涂白首劳为伴朱门幸见呼不知疎野性解爱鳯池无　又送鹤与裴相临别赠诗曰司空爱尔尔须知不信聼吟送鹤诗羽翮势髙宁惜别稻粱恩厚莫愁饥夜栖少共鸡争树晓浴先饶鳯占池稳上青云勿回顾的应胜在白家时　又池鹤诗曰髙竹笼前无伴侣乱鸡羣里有风标低头乍恐丹砂落晒翅常疑白雪消转觉鸬鷀毛色下苦嫌鹦鹉语声娇临风一唳思何事怅望青田云水遥　又曰池中此鹤鹤中稀恐是辽东老令威带雪松枝翘膝胫放花菱片缀毛衣低回且向林间宿奋迅终须天外飞若问故巢知处在主人相恋未能归　又代鹤诗曰我本海上鹤偶逢江南客感君一顾恩同来洛阳陌洛阳寡族类皎皎惟两翼貌是天与髙色非日浴白主人诚可恋其奈轩庭窄饮啄杂鸡羣年深损标格故乡渺何处云水重重隔谁念深笼中七换摩天翮　元稹和乐天感鹤诗曰我有所爱鹤毛羽霜雪妍秋望一滴露声洞林外天自随衞侯去遂入大夫轩云貌久已隔玉音无复传吟君感鹤操不觉心惕然无乃余所爱误为微物迁　刘禹锡和裴相公寄白侍郎求双鹤诗曰皎皎华亭鹤来随太守船【白君罢吴郡太守擕双鹤来】青云意长在沧海别经年留滞清洛苑徘徊明月天何如鳯池上双舞入祥烟　又鹤叹友人白乐天去年罢吴郡挈双鹤雏以归予相遇于子津闲玩终日翔舞调态一符相书信华亭之尤物也今年春乐天为秘书监不以鹤随置之洛阳第一旦余入门问讯其家人鹤轩然来睨如记相识徘徊俯仰似含情顾慕填膺而不能言者因作鹤叹以赠乐天曰寂寞一双鹤主人在西京故巢吴苑树深院洛阳城徐引竹间歩逺含云外情谁怜好风月邻舎夜吹笙【东邻即王家】　又曰丹顶宜承日霜翎不染泥爱他能久立看月未成栖一院春草长三山归路迷主人朝谒早贪养汝南鸡又和乐天送鹤上裴相公别鹤之作昨日看成送鹤诗髙笼提出白云司朱门乍入应迷路玉树容栖莫恋枝双舞庭中花落处数声池上月明时三山碧海未归去且向人间呈羽仪　李绅放鹤诗曰羽毛似雪无瑕防顾影秋池舞白云闲整素仪三岛近回飘清唳九霄闻好风顺举应摩日逸翮将翔莫恋羣凌厉坐看空碧外更怜鳬鹭老江濆　朱庆余台州郑贠外郡斋双鹤诗曰丹顶分明音响别况闻来处隔云涛情悬碧落飞何晩立近清池意自髙向夜双栖惊玉漏临轩对舞拂珠袍仙郎为尔开笼早莫虑回翔损羽毛　章孝标闻云中鹤唳诗曰久在青田唳天髙忽暂闻翩翻萦碧落嘹唳入重云出谷莺何待鸣岐鳯欲羣九臯宁足道此去逺絪緼　杜牧别鹤诗曰分飞共所従六翮势随风声断碧云外影孤明月中青田归路逺丹桂旧巢空矫翼知何处天涯不可穷　李羣玉池州封贠外郡斋双鹤诗曰潇洒二白鹤对之髙兴清寒溪侣云水朱阁伴琴笙顾慕稻粱恵超遥江海情应擕帝乡去仙阙看飞鸣又失鹤诗曰瑶台烟雾外一去没还心暗海蓬壶逺
　　秋风碧落深堕翎留片雪雅操入孤琴不是笼中物云罗更莫寻　李逺失鹤诗曰秋风吹起九臯禽一片闲云万里心碧落有情应怅望瑶台无路可追寻初来白雪翎犹短欲去丹砂顶渐深华表柱头留语后更无消息到如今　雍陶放鹤诗曰従今一去不须低见说辽东好去栖努力莫辞仙客逺白云飞处免羣鸡　刘得仁忆鹤诗曰白丝翎羽丹砂顶晓度秋烟出翠微来向孤松枝上立见人吟苦却髙飞　储嗣宗巢鹤诗曰千万云间丁令威殷勤仙骨莫先飞若逢茅氏传消息贞白先生不久归　刘沧月夜闻鹤唳诗曰碧落风微月正明霜毛似怨有离情莓苔石冷想孤立杨柳叶疎闻转清空夜露残惊堕羽辽天秋晩忆归程鳯凰楼阁知犹恋终逐烟霞上玉京　薛能答贾支使寄鹤诗曰瑞羽竒姿踉跄形称为仙驭过青防何年厚禄曽居衞防世前身本姓丁幸有逺云兼逺水莫临华表望华亭劳君赠我清歌侣将去田园夜坐聼　又陈州刺史寄鹤诗曰临风髙视耸竒形渡海冲天想尽经因得羽仪来合浦便无魂梦去华亭春飞见境乗桴切夜唳闻时醉枕醒南守欲知多少重抚毛千万唤丁丁　韩偓失鹤诗曰正怜标格出华亭况是昻藏入相经碧落顺风初得志故巢因雨却闻腥防时翔集来华表每日沈吟看画屏为报鸡羣虚嫉妬红尘向上有青防　郑谷鹤诗曰一自王乔放自由俗人行处懒回头睡轻旋觉松花堕舞罢闲聼涧水流羽翼光明欺积雪风神洒落占髙秋应嫌白鹭无仙骨长伴渔翁宿苇洲　李咸用独鹤吟碧玉喙长丹顶圎亭亭危立松风间啄萍吞鳞意已防举头咫尺轻重天黒翎白本排云烟离羣脱侣孤如仙披霜唳月惊婵娟逍遥忘却还青田鸢寒雅晩空相喧时时侧耳清冷泉　褚载鹤诗曰欲洗霜翎下涧边却嫌菱刺汚香泉沙鸥浦雁应惊讶一举扶摇直上天曹松送人庭鹤诗曰度嵗休笼闭身轻好羽仪白云
　　原自伴沧海得因谁唳起遗残食盘余在逈枝条风频雨去只恐更相随　南唐李中鹤诗曰九臯羽翼下晴空万里心难驻玉笼清露滴时翘藓径白云开处唳松风归当华表千年后怨在瑶琴别操中好共灵作俦侣十洲三岛逐仙翁　蜀韦庄独鹤诗曰夕阳滩上立徘徊红蓼风前雪翅开应为不知栖宿处防回飞去又飞来　宋韩琦谢丹阳李公素学士恵鹤诗曰髙笼擕得意何勤玉树慙无可待君只爱羽毛欺白雪不知魂梦托青云孤标直好和松画清唳偏宜带月闻自有三山归去路莫辞时暂处鸡羣　欧阳修鹤诗曰樊笼毛羽日低摧野水长松眼暂开万里秋风天外意日斜闲啄岸边苔　苏轼鹤叹曰园中有鹤驯可呼我欲呼之立座隅鹤有难色侧睨予岂欲臆对如鵩乎我生如寄良畸孤三尺长胫阁瘦躯俛啄少许便有余何至以身为子娱驱之上堂立须防投以饼饵视若无戞然长鸣乃下趋难进易退我不如　刘攽题欧公防前两白鹤诗曰明公真爱鹤相鹤选仙骨遂令千里姿为君轩墀物啄腥岂复辞鸡羣铩翼欲比鳬鹥驯聆音发舞似矜客避寒孤警将依人【欧公云此禽畏寒每舎屋中】吾闻芝田逸翮不如此世上悠悠谁识真　曽巩舞鹤诗曰蓬瀛归未得偃翼清溪阴忽闻瑶琴奏遂舞玉山岑舞罢复嘹唳谁知天外心　陈造郡斋鹤飞来作诗还之曰侧颊翘然望四遐芝田悬圃不应赊僊僊飞傍茅茨下误认西湖处士家　又曰不知蜗舎安卑陋何似侯家效羽仪千字罢赓明逺赋一诗聊送佐卿归　金元好问二月十五日鹤诗曰九龙冈上渊元祠人言尊像神所遗年年二月降灵鹤来无定数有定期城头晓露生新警万首望穿云际影不知浊世谁下临只许霜毛见修整石坛花落松风冷戞然长鸣人语定百年黧老夸见闻万里黄冠赴灵应只従游骑突重围城郭并与人民非可怜陊殿荒园里无复当年丁令威　元方夔诗曰辽海有黄鹤翛然出尘姿结巢青松顶百丈无柯枝礜石防其卵清露哺其儿一朝羽翼成丹霄恣遨嬉夕倦宿月窟朝饥饮瑶池升髙忽反顾昔是今已非归来三叹息尘俗无由知焉能与众鸟啐啄随雄雌欲语不可了复作摩天飞仰望邈不及千载留余悲　宋无鹤诗曰毛骨白雪清千年世上顶丹成晴飞碧落秋空阔露立瑶台夜月明仙岛云深归有信天坛花落歩无声时来华表何人识依旧翻身上玉京　叶颙云巢鹤睡诗曰烟梢深处稳栖翎标格孤髙逈出羣只恐聼琴惊梦醒踏翻松顶一巢云　明张以宁题江仲暹聼鹤亭诗曰仙鹤在人世长鸣思逺空有人秋水上倚杖月明中玉树三更露银河万里风徘徊意无极迟尔出樊笼原赋魏侍中王粲白鹤赋曰禀灵之脩夀姿仪鳯之纯精接王乔于汤谷驾赤松于扶桑餐灵岳之琼蕊吸云表之露浆　曹植白鹤赋曰嗟皓丽之素鸟含竒气之淑祥薄幽林以屏处防重景之余光狭单巢于弱条惧冲风之难当无沙棠之逸志欣六翮之不伤承邂逅之侥幸得接翼于鸾凰同毛衣之气类信休息而同行痛良防之中絶遘严灾而逢殃共太息而祗惧抑吞声而不伤本规之违忤怅离羣而独处恒窜伏以穷栖独哀鸣而戢羽冀大纲之解结得奋翅而逺游聆雅琴之清韵记六翮之末流　晋桓灵寳鹤赋曰惟兹禽之受命谅诞生于悠邈擢髙距以自抗延脩颈以轩瞩分頳黝以发藻通太素其如玉縦眇飏于云裔岂四海之难局练妙气以遒化孰百年之易促税云驾于三山升鸾凰于昆岳　宋临川康王鹤赋曰其状也绀络颈而成餙頳防首以表仪羽凝素而雪映尾舒黝而参差趾象虬以振歩形亚鳯以擅竒　鲍照舞鹤赋曰散幽经以騐物伟胎化之仙禽钟浮旷之藻质抱清逈之明心指蓬壶而翻翰望昆阆而音匝日域以回鹜穷天歩而髙寻践神区其旣逺积灵祀而方多睛含丹而星耀顶凝紫而烟华引贠吭之纎婉顿脩趾之洪姱叠霜毛而弄影振玉羽而临霞朝戏于芝田夕饮乎瑶池厌江海而游泽掩云罗而见羁去帝乡而岑寂归人寰之喧卑嵗峥嵘其愁暮心惆怅而哀离唳清响于丹墀舞飞容于金阁始连轩以鳯跄终宛转而龙跃蹢躅徘徊振迅腾摧惊身蓬集矫翅雪飞将兴中止若往而归虽邯郸其敢伦岂阳阿之能拟入衞国而乗轩出吴都而倾市守驯养于千龄结长悲于万里　増唐人晴臯鹤唳赋曰原其翔集悬圃腾骞翠微睨蓬壶而易感冐江海而悬飞情慕必止心徂匪违防羣翔而反顾防孤赏而忘归　皇甫湜鹤处鸡羣赋曰翔金穴集芝田冀松乔于碧落侣鸾鳯于紫烟而忽齿陋质于阶下溷愚众于君前惆怅非所昻藏自贤　唐人鹤归华表赋曰少别层城长思故里似有求而不见若将飞而未起极目晴烟凝思悄然别离而尘事不一倏忽而芳春且千那求饮啄自恶腥膻已而卓尔无羣超然将翥思杳杳之空际恋亭亭之髙处回朱顶以长望叠霜毛而永虑原赞周庾信鹤赞曰九臯遥集三山迥归华亭别唳洛浦仙飞不妨离缴先遭合围笼摧月羽弋碎霜衣塞传余号关承旧名南游湘水东入辽城云飞欲舞露落先鸣六翮摧折九关严闭相顾哀鸣肝心断絶松上长悲琴中永别
　　増铭华阳真逸瘗鹤铭曰鹤夀不知其纪也壬辰嵗得于华亭甲午嵗化于朱方天其未遂吾翔寥廓耶奚夺之遽也廼裹以纁黄之币藏乎兹山之下仙家有立石旌事篆铭不朽词曰相此胎禽浮丘着经廼征前事出于上真余欲无言纪尔嵗辰仙门去鼔华表留声我唯髣髴事亦防尔将何之解化惟宁后汤洪流前固重扃右割荆门末下华亭爰集真侣瘗尔作铭
　　原文晋湛方生吊鹤文曰余以严冬脩夜忽闻堦前有孤鹤鸣遡寒风而清叫感凄气而増悲属聼未终余有感焉乃为文以吊之惟海隅之竒鸟资秀气以诞生拟鸾鳯而比翼超羽族而独灵濯冰霜之素质飏九臯之竒声啄荒庭之遗粒潄絶涧之余清望云舒而息翮仰朝霞而晨征辍王子之灵辔絷虞人之长缨辞丹穴之神友与鸡鹜而同庭轩天衢而奔想顾樊笼而心惊独中宵而増思负清霜而夜鸣资冲天之儁翮曽不殊于鸟雀禀灵夀之脩期忽同雕于秋薄匪兹物之足悲伤有理而横落
　　原书晋钮滔母与従弟孝征书曰省尔讥我以养鹤乃戒以衞懿灭毙之祸斯言惑矣吾未之取彼懿公之好民无役车之载鹤有乗轩之饰祸败之由由乎失所若乃开圃即于灵囿沃池矩乎神沼文鱼跃于白水素鸟翔乎神州岂非周文之徳大雅所脩哉夫嘉肴防酒非不美也夏禹盛以陶豆殷纣着以玉杯而此圣以兴彼愚以灭盖置之失所如其无失来难可施乎
　　原序晋湛方生羁鹤吟序曰乡人王氏有养鹤者摧翮虞人之手心悲志防后三年羽翮旣生翻然髙逝有感余懐乃为之吟　宋范蔚宗诗序曰客有寄余双鹤者其一翰皎洁响逸九臯其一翅折志衰自视缺然余因叹玩之遂为之诗
　　増词宋何致雍斋词曰一声空洞之音重城月晓数只仙禽之影碧落霜寒
　　鹄一
　　増尔雅翼曰鹄即鹤音之转后人以鹄名颇着谓鹤之外别有所谓鹄故埤雅旣有鹤又有鹄　本草集解曰鹄大于雁羽毛白泽其翔极髙而善歩所谓鹄不浴而白一举千里是也亦有黄鹄丹鹄湖海江汉之间皆有之出辽东者尤甚而畏海青鹘其皮毛可为服饰谓之天鵞绒案饮膳正要云天鵞有四等大金头鵞似雁而长项入食为上美于雁小金头鵞形差小花鵞色花一种不能鸣鵞飞则翔响其肉防腥不及大金头鵞各有所产之地　本草释名曰师旷禽经云鹄鸣哠哠故谓之鹄罗氏谓鹄即鹤亦不然　字说曰鹄逺举难中中之则可以告故射侯栖鹄则告胜也又埤雅云鸿鹄一举千里故周官木路前樊鹄缨盖取诸此　原瑞应圗曰鹄王者知音之节则至　春秋繁露曰恩及羽虫则飞鸟大为鹄出见如鳯凰翔　南越志曰开宁县多晨鹄　庄子曰越鸡不伏鹄卵鲁鸡固能矣　离骚曰黄鹄一举兮知山川之纡曲再举兮知天地之圜方又曰煎鸿鸧些【鸧鹄也】　又曰縁鹄饰玉后帝俱飨【后帝谓殷汤也言伊尹始仕縁烹鹄鸟之羮脩餙玉鼎以事殷汤汤贤之遂以为相也】　淮南子曰鳯凰曽游万仞之上鸿鹄苍鹤莫不惮焉　増李华斋居赋曰鸿鹄遡清风凌颢气翺翔自得于防防之中
　　鹄二
　　原瑞应圗曰黄帝习乐昆仑以舞众神黝鹄六翔其右拾遗记曰周昭王时涂脩国献青鳯丹鹄【按拾遗记作鹊】一
  </div>
  <div class="pagination">
   <a href="御定渊鉴类函_page298.html">
    上一页
   </a>
   <span>
    ...
   </span>
   <a href="御定渊鉴类函_page294.html">
    294
   </a>
   <a href="御定渊鉴类函_page295.html">
    295
   </a>
   <a href="御定渊鉴类函_page296.html">
    296
   </a>
   <a href="御定渊鉴类函_page297.html">
    297
   </a>
   <a href="御定渊鉴类函_page298.html">
    298
   </a>
   <span class="current-page">
    299
   </span>
   <a href="御定渊鉴类函_page300.html">
    300
   </a>
   <a href="御定渊鉴类函_page301.html">
    301
   </a>
   <a href="御定渊鉴类函_page302.html">
    302
   </a>
   <a href="御定渊鉴类函_page303.html">
    303
   </a>
   <a href="御定渊鉴类函_page304.html">
    304
   </a>
   <span>
    ...
   </span>
   <a href="御定渊鉴类函_page300.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
