<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 205 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 205 页/共 320 页
  </h1>
  <div class="content">
   原素封　丹穴【上详富一　汉书巴寡妇清先得丹穴而擅其利以致富】　金沟钱井【晋书王济传济性豪侈丽服玉食时洛京地甚贵济买地为马埒编钱满之时人谓之金沟　风俗通河南平隂厐俭遭仓卒之时随母流转客居庐中凿井得钱千万遂因得富】　铜山　金穴【上详富二　拾遗记汉郭况累金数亿以玉器盛食故东京谓郭氏家为琼厨金穴】　藩身　润屋【左传货以藩身　大学曽子曰富润屋】　増宝精　财雄【九国志王处回积巨万计蜀中富家罕与比先在太原家甚贫有善相者用元豹指谓曰此子寳精也他日当大富果如其言　汉班固自叙逺祖以财雄北边】　犀犬　玉豚【捜神记元康中瑶怀家忽闻池中有犬声视之得犬子雌雄各一长老云此名犀犬得之者富　幽明録余杭人沈纵家素贫与父同入山得一玉豚从此所向如意田蚕并家遂富】　掣鏁　传钩【寰宇记牛潭北防有石周圛三丈许渔人见金牛自水而出盘于此石义兴周云甫尝见此牛寝伏石上旁有金鎻如索防云甫素鋭勇徃掩此牛掣断其鎻得二尺许遂以财雄　搜神记京兆有张氏者独处室有鸠自外入于室止于对牀张氏披怀而祝曰为我福耶来入我懐鸠飜入怀以手探之得一金带钩焉自后子孙货财万倍故闗西称张氏传钩】　银槽　宝井【伽蓝记河间王琛遣使向西域求名马逺至波斯国得千里马号曰追风赤其次有七百里马十余匹皆有名字以银为槽金为鎻环诸王服其豪富　拾遗记范蠡相越日致千金家僮闲算术者万人四海难得之货盈积于越都以为器铜铁之积如山阜或藏之井堑谓之宝井】　怨府　通人【清暑笔谈富者怨之府　论衡通人犹富人】　飞钱　种珠【幽明录海陵人黄寻常因大风雨散钱飞至其家拾而得之寻巨富钱数至千万　南唐近事陈继善自江寜尹拜少傅致仕富于资产杜絶賔客惟自荷以锄理小圃成畦取眞珠布土壤间若种蔬状既种俯拾周而复始以此为乐焉】　足谷多田【北梦言相国韦宙善治生江陵府东有别业良田美产最号膏积稻如坻皆为滞穗咸通初授岭南节度使懿宗以番禺珠翠之地垂贪泉之戒宙从容奏曰江陵庄积谷尚有七千固无用贪矣帝曰此所谓足谷翁也　唐卢从愿传从愿盛殖产占良田数百顷帝目为多田翁】　窖粟　载金【史记货殖传宣曲任氏之先为督道仓吏秦之败也豪杰皆争取金玉而任氏独窖粟楚汉相距荥阳民不得耕种米石至万而豪杰金玉尽归任氏任氏以此起富锦绣万花谷唐冯盎豪侠入朝载金一舸自随】　原积财如山　闭门成市【王晋书石崇百道营生积财如山　东观汉记樊重素富闭门成市】　辎车千乘　僮客万人【史记穰侯出关辎车千乘　蜀志糜竺僮客万人赀产巨万】　曰安曰富　谓赏谓殃【周礼以保息养万民六曰安七曰富谓平其税不専取也　左传子服恵伯谓叔孙曰天殆富淫人庆封又富矣穆子曰善人富谓之赏淫人富谓之殃天其殃之也】　计算帛金　秤量珠玉【徐广晋纪王戎殖财贿家僮数百计算金帛有如不足　下郭况事详富二】　史称陶白　汉着程罗【史记范蠡白圭事详富二　汉书程郑冶铸富埒卓氏又曰成都罗裒赀至钜万】　不过百乗　三致千金【礼记家富不过百乗　史记范蠡善治生十九年三致千金】　増浆酒霍肉　金罍玉钟【汉书鲍宣上书曰奈何独私养外亲与幸臣董贤多赏赐以千万数使奴从賔客浆酒霍肉苍头卢儿皆用致富非天意也　盐铁论富者银口黄耳金罍玉钟】　原饰防缋　谷量马牛【宋史石保吉传保吉累世将相家多财所在有邸舍别墅虽馔品亦饰以防绩　汉书乌氏嬴畜牧及众斥卖求奇绘物间献遗戎王戎王十倍其偿与之畜畜至用谷量牛马】　増拟于公室　比之君【史记管仲传管仲富拟于公室有三归反坫齐人不以为侈　后汉隂兴传宣帝时隂子方者腊日晨炊而灶神形见子方再拜受庆家有黄羊因以祀之自是以后暴至巨富田有七百余顷舆马仆比之君】　兼有山海　资之天地【伽蓝记髙阳王雍为丞相给羽葆鼔吹虎贲班劒百人贵极人臣富兼山海　宋王安石与马运判书欲富天下则资之天地】　金瓶银瓮　珠殿玉堂【伽蓝记河间王琛尝防宗室陈诸宝器有水晶鉢玛瑙□椀赤玉巵数十枚作工奇妙中土所无皆自西域而来金瓶银瓮百余口瓯檠盘合称是又陈女乐及诸名马复引诸王按行府库锦罽珠玑冰罗雾谷充积其内　五代南汉刘防世家防好奢侈悉聚南海珍寳以为玉堂珠殿】牀为玳瑁　窓有瑚【西京杂记韩嫣以玳瑁为牀唐沈佺期七夕曝衣篇瑇瑁筵中别作春瑚窓里翻成昼】　众人之怨　君子所辞【汉疏广传广曰富者众人之怨也　礼记君子辞富不辞贫】　皆及十世　不出微财【南中志益州西部金银宝货之地居其官者皆富及十世　九经制财章富不出微财】　当畜五防　愿足百羊【孔丛子猗顿鲁之穷士闻朱公富徃而问术公告曰子欲速富当畜五防乃适河东大畜牛羊于猗氏之南滋息以兴故曰猗顿　金楼子魏文侯见宋陵子三仕不愿文侯曰何贫乎曰王见楚富者牧羊九十九而愿百常访邑里故人其邻人贫有一羊者富拜之曰吾羊九十九今君之一盈成我百则牧数足矣】北路南路　黄衣白衣【南史徐君蒨传君蒨为湘东王鎭西谘议参军颇好声色侍妾数十皆佩金翠曳罗绮服玩悉以金银时襄阳鱼宏亦以豪侈称于是府中謡曰北路鱼南路徐　稽神录陈尚书言某昔在乡里性疎简喜賔客尝有二道一黄衣一白衣诣其家求宿舍之防事夜闻二客牀上鋾然有声久之若无人秉烛视之见白衣下乃银人也黄衣不复见家遂富】　弹以金丸　蹑皆珠履【西京杂记汉韩嫣好弹以金为九所失者日有十余长安为之语曰苦饥寒逐弹丸　史记楚春申君賔客三千人皆蹑珠履】　可埒王者　不如儒生【史记货殖传猗顿用盐盐起而邯郸郭纵以铁冶成业与王者埓富　论衡富人不如儒生】　后自能得　此安可加【晋石崇传崇父芭临终分财物与诸子独不及崇其母以为言苞曰此皃虽小后自能得　南史庐陵威王续传续躭色爱财极意敛仓储库藏盈溢临终有啓遣中録事参军谢宣融送所上金银器千余件武帝始知其富以为财多徳寡因问宣融曰王金尽于此乎宣融曰此之谓多安可加也】　连车列骑藏新食陈【盐铁论富者连车列骑骖贰辎軿　又徃者未伐胡越之时田赋省而民富足温衣】
　　【饱食藏新食陈布帛充用牛马成羣农夫以马耕载而民莫不骑乗】　树榆成篱　吐金满釡【三国郑浑传浑为山阳魏郡太守以郡下百姓苦乏材木乃课树榆为篱并益树五果榆皆成篱五果丰实入魏郡界邨落齐整如一民得财足用饶　述异记晋时晋陵薛愿家有虹饮釡中水须臾而竭愿因以酒祝而益之虹复饮尽吐金满釡而去愿家大富】　不待委积　欲为系援【韩诗外传安命养性者不待委积而富　国语董叔将取于范氏叔向曰范氏富盍已乎曰欲为系援焉】　雨金十斛　种橘千头【述异记翁仲孺家贫力作居渭川一日天雨金十斛于其家　姓谱三国吴李衡每欲理产业妻习氏不许衡密遣人于龙阳种橘千株临终戒其子曰汝母恶吾营家故家贫如此吾于汜川种橘乃千头木奴不费汝衣食又史迁言江陵千树橘其人与千户侯等】　王清买栗　元宝视龙【酉阳杂爼唐元和初洛阳邨百姓王清买田畔一枯栗树经宿为隣人盗斫创及腹忽有黒蛇举首如臂人语曰我王清木也汝勿斫其人惊惧失斤而走及明王清率子孙薪之复掘其根根下得大瓮二散钱实之王清因是获利而归十余年巨富遂甃钱成龙形号王清木　春渚记闻昔唐明皇见一龙横亘南山而首尾皆具询之左右侍臣或有见有否者所见者亦止见龙之一体未见全龙也帝曰朕闻至富可敌至贵令召王元寳视之元宝奏称所见与帝同】　皆饰龙凤　不设台柈【五代晋臣传天福八年秋出帝幸大年庄还置酒景延广第延广所进器服鞍马茶牀椅榻皆里金银饰以龙凤　锦绣万花谷唐宰相杨国忠家富凡有賔客设酒则不设台柈令妓女各执其事号曰肉台柈又冬月则令妓女围之号肉屏风】　泾渭漑田　黄紫标库【前汉张禹传禹内殖货财家以田为业及富贵多买田至四百顷皆泾渭灌溉极膏上贾他财物称是　南史梁临川静惠王宏传宏性爱钱百万一聚黄榜标之千万一库悬一紫标如此三十余间计见钱三亿余万】　庭中栽树各出一枝　楼上扣钟便输十万【姓谱宋冯大亮见樵叟八人各出柟木一枝才五六寸曰可栽庭中树径尺则家财百万旬月而树凌空金玉自至　中朝故事京辇自黄巢退后修葺残毁之处时定州有王酒胡居于上都巨富纳钱三十万贯助修朱雀门僖宗诏令重修安国寺毕亲降车辇以设大斋乃扣新钟十撞舍钱一万贯命诸大臣各取意而击上曰有能舍一千贯文即打一槌斋罢王酒胡半醉而入迳上钟楼连打一百下便运钱十万入寺】　被裁百幅酬太守之前言钱用一文见郡王之独坐【姓谱梁裴之横少好賔游重气侠不事产业兄之髙】
　　【以其纵诞乃为狭被蔬食以激厉之之横叹曰大丈夫富贵必作百幅被遂与僮仆数百人于芍陂大营田野遂至殷富后除吴兴太守乃作百幅被以成其志　委巷丛谈宋南渡诸将韩世忠封蕲王杨沂中封和王张俊封循王俱享富贵之极而俊复善治生其罢兵而归岁租米六十万斛绍兴间内宴有优人作善天文者云世间贵官人必应星象我悉能窥之法当用浑仪设玊衡若对其人窥之见星而不见其人若玉衡不能测辨用铜钱一文亦可乃令窥光尧曰帝星也秦师垣曰相星也韩蕲王曰将星也张循王曰不见其星众皆骇复令窥之曰中不见星只见张郡王在钱眼内坐殿上大笑俊最多赀故讥之】　波潮喷激眞推袁氏之名园　珠玉赠遗咸羡王郎之善笔【西京杂记茂陵富人袁广汉藏镪巨万家僮八九百人于北邙山下筑园东西四里南北五里搆石为山髙千余丈连延不断牦牛青兕奇兽委积积沙为洲屿激水为波潮蓄白鹦鹉紫鸳鸯于中江鸥海鹤孕雏产鷇奇花异草靡不具植屋皆徘徊连属重阁修廊行之移晷不能徧也　拾遗记琅邪王溥家贫不得仕乃挟竹简插笔于洛阳市佣书美于形貌又多文辞来僦其书者丈夫赠以衣冠妇人遗以珠玉一日之中衣宝盈车而归积栗于廪九族宗亲莫不仰其衣食洛阳称为善笔而得富】
　　戒惧【附】
　　原知止　能散【老子知止者富礼积而能散】　不贪　周施【左传子罕曰我以不贪为寳　后汉书折象父国为郁林太守有赀财二亿家僮千八百人及国卒象感多藏厚亡之义乃散金帛资产周施亲踈】　増赈施宗族　泛游湖湘【三国志温恢传恢内足于财曰世方乱安以富为一朝尽散赈施宗族州里髙之比之郇越　已疟编洪武初嘉定安亭万二富甲一郡尝有人自京师回问其何所见闻其人曰上近日有诗云百僚未起朕先起百僚已睡朕未睡不如江南富足翁日髙文五犹披被万叹曰兆已萌于此矣即以家赀付托诸仆买巨船载妻子泛游湖湘而去不二年江南大族以次籍没独万获令终】
　　骄佚【附】
　　原服文彩　食膏粱【老子服文彩厌饮食是为盗夸国语膏粱之性难正也言易骄难正】　増皆穷上品　犹无下箸【南史到防传防资借豪富厚自奉养供一身一月十万宅宇山池伎妾姿艺皆穷上品　晋书何曽传曽字颍考性奢豪务在华侈惟帐车服穷极绮丽防膳滋味过于王者每燕见不食大官所设帝辄命取其食蒸饼上不拆作十字不食食日万钱犹曰无下箸处】鸟羽择米　人乳蒸肫【唐书韦陟传陟性侈纵侍儿列左右常数十穷治馔羞以】
　　【鸟羽择米每食厨中所弃犹不减万钱常以五采牋为书使侍妾主之裁答授意而已陟惟署名自谓所书陟字若五朶云时人慕之号郇公五云体　晋书王济传帝常幸济宅供馔甚丰悉贮琉璃器中蒸肫甚美帝问其故答曰以人乳蒸之】　涂巷盈满　锦绣牵持【南史徐湛之传湛之贵戚豪强产业甚厚室宇园池贵游莫及伎乐之妙冠絶一时门生千余皆三吴富人子姿质端美衣服鲜丽每出入行游涂巷盈满泥雨日悉以后车载之　五代王镕传镕袭成徳军节度使梁太祖以女妻之即位封赵王镕骄于富贵又好左道链丹药求长生与道士王若讷留游西山登王母祠使妇人维锦绣牵持而上每出逾月忘归】　各执一器　必费万钱【五代南唐孙晟传晟事李升父子二十余年官至司空家益富骄每食不设几案使众伎各执一器环立而侍　又梁赵犨传犨子岩自以有功又尚长乐公主闻唐驸马杜悰位至将相自奉盛丰耻其不及乃占天下良田大宅裒列商贾其门如市租庸之物半入其私岩一饮食必贵万钱】　阁名多宝　馆造迎风【宋贾似道传时襄阳围已急似道日坐葛岭起楼阁亭榭取宫人倡尼有美色者为妾日淫乐其中惟故博徒日至纵博人无敢窥其第者尝与羣妾踞地鬭蟋蟀所狎客入戏之曰此军国重事耶酷嗜宝玩建多宝阁日一登玩　伽蓝记河间王琛尝语人云石崇乃是庶姓犹能雉头狐腋画茅雕薪况吾大魏天潢不为华侈造迎风馆于后园窓户之上列钱青玉鳯衔铃金龙吐佩素奈朱李枝条入檐伎女楼上坐而摘食】　苑包山薮　舫立亭池【后汉梁冀传冀大起第舍冀妻孙夀亦对街为宅弹竭土木互相夸竞堂寝皆有隂阳奥室连房洞户柱壁雕镂加以铜漆窓牖皆有绮疏青琐图以云气仙灵台阁周通更相临望飞梁石磴凌跨水道金玉珠玑异方珍怪充积藏室逺致汗血名马又广开园囿采土筑山十里九坂以象二崤深林絶涧有若自然奇禽驯兽飞走其间冀寿共乘辇车张羽盖饰以金银游观第内多从娼妓鸣钟吹管酣讴竟路或连继日夜以骋娱恣客到门不得通皆请谢门者门者累千金又多拓林苑禁同王家西至宏农东界荥阳南极鲁阳北逹河淇包含山薮逺带邱荒周旋封域殆将千里　南史孙玚传玚居家颇失于侈家庭穿筑极林泉之致歌童舞女当世罕俦賔客塡门轩盖不絶及出鎭郢州乃合十余船为大舫于中立亭池植芰荷每良辰美景賔僚并集泛长江而置酒亦一时之胜赏焉】
　　祸难【附】
　　原将歼　必毁【左传庆封奔吴吴与之朱方富于其旧穆子曰天其殃之也其将聚而歼旃白帖盈必毁天之道】　生孽　贾害【左传蕴利生孽　又虞叔有玉虞公求旃弗献既而悔之曰周谚有之曰匹夫无罪怀璧其罪吾焉用此其以贾害也】　焚身　覆餗【左传象有齿以焚其身　易折足覆公餗】　陈车服　坠腐防【左传郑驷秦富而侈嬖大夫也而常陈卿之车服于其庭郑人恶而杀之　列子虞氏梁之富人钱帛无量登髙楼临大路陈酒击博侠客相随而行飞鸢适坠其腐防中侠客侠客相谓曰虞氏富乐乃辱我以腐防乃聚众攻之灭其家】
　　贪富【附】
　　原行妨　欲纵【老子难得之货令人行妨　礼记欲不可纵】　载宝　饮泉【檀弓南宫敬叔反必载宝而朝　晋书吴隐之传广州石门有水曰贪泉饮者怀无厌之欲】　増怙势　敌国【宋符彦卿传彦卿鎭大名以政委牙校刘思遇思遇贪黠怙势敛货财公府之利多入其家　宋秦桧传桧开门受赂富敌于国外国珍宝死犹及门】　市带偿价　行服分资【五代汉苏逄吉传逄吉纳货赂市权鬻官谤者讙哗凤翔李永吉初朝京师逄吉以永吉故秦王从曮子家世王侯当有竒货使人告永吉许以一州而求其先王玉带永吉以无为解逢吉乃使人市一玉带直数千缗责永吉偿之金呼都克传呼都克以后戚赃汚不法其在横海拜富人为父及死为其行服而分其资】家成市里　室充珍玩【晋罗尚传尚性贪富拟鲁衞家成市里贪如豺狼无复极已　又王国宝国宝贪纵聚敛不知纪极后房伎妾以百数天下珍玩充满其室】　入库取带　给麻助缗【北史逹奚武传武性贪吝其为大司寇也在库有万钉金带当时宝之武因入库乃取以归主者白晋公防防以武勲重不彰其过因而赐之时论鄙马　唐书滕王元婴传髙宗尝赐诸王防五百以元婴及蒋王贪黩但下书曰滕叔蒋弟不须赐给麻二车助为钱缗二王大慙】
　　吝啬【附】
　　原甚爱　既孅【老子甚爱必大费　前汉书货殖传周人既孅注孅者俭啬也】　衣弋绨　鑚李核【汉书张安世身衣弋绨夫人自纺绩家僮七百人皆有手役　晋书王戎家有好李常出货之恐人得种恒鑚其核】　癖讥和峤　疾笑王戎【晋书和峤富拟王者而至吝杜预以为峤有钱癖　又王戎园田水硙周遍天下自执牙筹昼夜算计俭啬不自奉飬天下人谓之膏盲之疾】　还直乃欢　遗衣更取【晋书王戎事详债负三又王戎事详乞假三】増空悬金帛　常弃珍羞【南史梁诸子传圎正武陵王纪第二子纪闻国难谓僚佐曰七官文士岂能匡济既东下黄金一斤为饼百饼为簉至有百簉银五倍之其他锦罽缯采称是每战则悬金帛以示将士终不赏赐寜州刺史陈知祖请散金银募勇士不听恸哭而去自是人有离心莫肯为用　又朱异传异及诸子自潮沟列宅至青溪其中有台池翫好每暇日与賔客游马四方馈遗财贿充积性吝啬未尝有散施厨下珍羞恒烂腐每月常弃十数车虽诸子别房亦不分瞻】
　　富四
　　増奇智【青藜子梁王曰陶之朱公以布衣富侔国是必有奇智】　贫母【唐柳宗元答元饶州论政理书富室贫之母也】　出溢【论衡农商殊业所蓄之货货不可同计其精粗量其多少其出溢者名曰富人富人在世乡里愿之】　原赀次如苴【汉书成都罗裒赀至巨万初裒贾京师为平陵石氏持钱其人强力石氏赀次如苴亲信之遣令徃来巴蜀数年间致千余万裒举半赂遗曲阳定陵侯依其权力余贷郡国人莫敢负注如氏苴氏皆富人也】　増鞭悬桑树【晋中兴书上党鲍瑗家多丧疾贫苦尝就卜淳于智智作卦成曰君宅东北有大桑树君至市入门数十歩当有一人将新马鞭就买者以悬此桑树三年当暴得财也瑗承其言诣市果得马鞭悬之三年后浚井得钱千万铜铁杂器复可二千余万于是家业用饶】　抱瓮可熟【独异志晋羊琇家富豪秋冬月造酒令人抱瓮须臾易之有顷便可熟】　用财自衞【史记巴蜀寡妇清能守其业用财自卫】　积如丘山【后汉董卓传皇甫嵩攻卓弟旻于都邬邬中珍藏有金二三万斤银八九万斤锦绮缋糓纨素奇珍积如丘山】室有牛声【五代袁象先传象先平生所积财产数十万邸舍四千间其卒也不以分诸子而悉与长子正辞正辞积钱盈室室中尝有声如牛人以为妖劝其散积以禳之正辞曰吾闻物之有声求其同耳宜益以钱声必止闻者传以为笑】　言依于豪【邓析子与富者言依于豪】　元叔豪宕【姓谱宗连长长安富人季女贤而有色欲求贤壻时赵元叔豪宕家徒四壁宗以女妻之与奴婢二十余口马十余匹金帛巨万遂为富人】　不可禄使【盐铁论民大富则不可以禄使也】　视其所与【韩诗外传富则视其所与】　游闲公子【汉书货殖传南阳宛孔氏大鼓铸规陂田连骑游诸侯因通商贾之利有游闲公子之名】　误入卿内【语林刘实诣石崇家如厠见有绛纱帐大牀茵褥甚丽两婢持锦香囊实反走谓崇曰误入卿内崇曰厠耳】　张裠引星【广古今五行记北齐后主武平初王氏与同邑人李家为婚载酒宴防行不过三里日没渐暗见南五十歩外有赤物大如升若流星曵影其妻遂下车载拜张裠引之便入裠下还家观之乃金也遂盛于库□每至良辰恒以香火祈恩后四方异货毕集其家田蚕每年百倍庭生一桑树枝叶异于众木数年之间遍满一院奇禽异鸟莫不栖集家遂大富】　字有青麻【春渚记闻宣和间科增郡县兑夫钱海州有杨秀才妻刘氏饶于财乃以十万钱代下户之输县令欣然辇还库藏为空翼日库钱复满每缗首有青麻二字观者异之或曰闻青州有麻十万家岂神运至此耶刘因密令徃青州躁迹之果有麻氏失钱其后家益富云】　木土被文锦【汉书货殖传富者木土被文锦犬马余肉粟】　藏酒万余石【史记大宛列传宛左右以蒲萄为酒富人藏酒至万余石久者数十岁不败】
　　戒惧【附】
　　原毋茍得【礼记临财毋茍得】
　　骄佚【附】
　　原不期侈【尚书传富不与侈期而侈自来】　増选极一时【晋书贾充传充外孙韩谧既为充嗣负其骄宠奢侈逾度室宇崇僭器服珍丽歌童舞女选极一时】　骏马侯服【北史尔朱荣传荣子文略初神武遗令恕文略十死恃此益横多所陵忽齐天保末尝邀诸王至宅供设奢丽各有赠贿诸王共假宝物以邀之文略葬衣而徃从奴五十人皆骏马侯服其豪纵不逊如此】　速探牛心【晋书王济传王恺以帝舅奢豪有牛名八百里驳常莹其蹄角济请以钱千万与牛对射而赌之恺亦自恃其能令济先射一发破的因据胡牀叱左右速探牛心来须臾而至一割便去】　衫皆火浣【宛委余编晋武帝时外国有进火浣布者帝服以幸石季伦李伦身敝服候帝左右从奴五十人悉衣火浣衫】
　　祸难【附】
　　原多藏厚亡【老子多藏必厚亡】　増颍水清浊【汉魏其武安侯传灌将军夫家累数千万食客日数千百人陂池田园宗族賔客为权利横于颍川颍川儿乃歌之曰颍水清灌氏宁颍水浊灌氏族】　麻鞋一屋【顔氏家训邺下有一领军贪积已甚家僮八百誓满一千朝夕肴膳以十五钱为率遇有客至更无以兼后坐事伏法籍其家麻鞋一屋敝衣数库其余财宝不可胜言】　令尹不免【国语鬭且廷见令尹子常子常与之语问蓄货聚马归以语其弟曰楚其亡乎不然令尹其不免乎吾见令尹令尹问蓄聚积实如饿豺狼焉】　福进玉枕【五代汉史宏肇传燕人何福进有玉枕直钱十四万遣僮卖之淮南以鬻茶僮隐其钱福进笞责之僮乃诬告福进得赵延寿玉枕以遗吴人史宏肇捕治福进弃市籍其家财】　子昂筮卦【唐陈子昂子昂父世髙赀子昂解官归县令叚简贪暴闻其富欲害子昂家人纳钱二十万缗简薄其赂捕送狱中子昂见捕自筮卦成惊曰天命不佑吾殆死乎果死狱中】　何不早散【晋书石崇传孙秀矫诏收崇车载诣东市崇叹曰奴辈利吾家财收者答曰知财致害何不早散】　一骑走南山【五代唐臣列传刘延朗掌机密専任事诸将当得州者不以功次为先后纳赂多者得善州少及无赂者得恶州及晋兵入延朗以一骑走南山过其家指而叹曰吾积钱三十万于此不知何人取之遂为追兵所杀】
　　贪富【附】
　　増饕餮【左传缙云氏有不才子贪于饮食冒于货贿天下之人谓之饕餮】　影质【北史徐遵明传遵明讲学于外二十余年海内无不宗仰颇好聚敛与刘献之张吾贵皆河北聚徒教授悬纳丝粟留衣物以待之名曰影质】　地癖【唐书李恺并州人颇殖产田畴弥望时谓地癖】　为郡四尽【南史梁鱼宏传宏累从征讨常为军锋歴南谯盱眙竟陵太守常谓人曰我为郡有四尽水中鱼鼈尽山中麞鹿尽田中谷米尽邨里人庶尽】　伤腰折股【左编北魏孝明灵太后常幸左藏王公嫔主从者百余人皆令任力负布绢即以赐之多者过二百疋少者百余李崇与章武王融以所负多顚仆于地崇乃伤腰融至损脚时人为之语曰陈留章武伤腰折股】　结为兄弟【北史齐渔阳王绍信传绍信行过渔阳与大富人钟长命结为义兄弟妃与长命妻为姊妹责其阖家长幼皆有赠贿钟氏因此遂贫】　置金牛后【稗海秦惠王伐蜀刻五石牛置金于后曰此天牛能粪金蜀王以为然即发五丁力士拖成道秦使张仪随其后开蜀】　取不见人【列子齐有欲金者至鬻金所攫金而去吏捕之对曰取金之时徒见金不见人】　足以毕老【魏志董卓筑邬髙与长安城埒积谷为三十年储云事成雄据天下不成守此足以毕老及卓死坞中金二三万银八九万奇玩杂物山崇阜积不可知数】　且寄且养【天中记益州新昌县令夏侯彪之初下车问里正曰鸡子一钱几颗曰三颗彪之乃取十千钱令买三万颗谓里正曰吾未须此且寄鸡母抱之遂成三万头经数月便令卖却一鸡三十钱得三十万又问竹笋一钱几茎曰五茎又取十千钱付之谓里正曰吾亦未须此且林中养之至秋竹成每茎十钱遂得五十万】渠伊捋【天中记张崇帅庐州士庶苦之常入觐庐人幸其改任皆相谓曰渠伊不复来矣崇】
　　【复归乃计口索渠伊钱明年又入觐有罢府之议人不敢指实道路相见皆捋相庆崇归又征捋钱】
　　吝啬【附】
　　増猎酒【续世说汉韦思在上党五年性鄙吝未尝与賔佐有酒食之防有从事欲求谒见者思览刺而怒曰必是来猎酒也】　原从洪贷绢【魏志曹洪家富性吝啬文帝在东宫时从洪贷绢不如意恨之】　食常不足【白帖郑太有田四百顷食常不足】　増頫拾仰取【汉书鲁人俗俭啬而丙氏尤甚以铁冶起富至巨万然家自父子兄弟约颖有拾仰有取】　噉肉封残【北梦琐言尚书归登性甚吝啬常烂一羊脾旋割旋噉封其残者一日登妻悮于封处割食登不见原封大怒其妻由是没身不食肉】　止有二韭【伽蓝记李崇为尚书令富倾天下而性多俭吝恶衣粗食常无肉味止有二韭崇客李元祐语人云李令公一食十八种人问其故元祐曰二韭一十八闻者为之大笑】行如环佩【周太祖纪吏部侍郎张允家资万计而性吝虽妻子亦不之委常自系众钥于衣下行如环佩】　不知景卿【三辅决录平陵士孙奋字景卿少为郡五宫起宅得钱赀至一亿七千万富闻京师而性俭吝常宿客舍雇钱甚少主人曰君士大夫惜钱如此欲作士孙景卿耶不知实是景卿】刺史不守鞋【天中记郑仁凯为密州刺史有少奴告以履穿仁凯曰阿公为汝经营有顷门夫着新鞋而入仁凯防前树上有防窠遣门夫上树取其子门夫脱鞋而缘之仁凯令奴着鞋而去门夫徒跣诉之仁凯曰刺史不是守鞋人注防啄木鸟也】
　　富五
　　増诗唐髙适行路难曰君不见富家翁旧时贫贱谁比数一朝金多结豪贵百事胜人健如虎子孙成行满眼前妻能管弦妾能舞自矜一身忽如此却笑傍人独愁苦　宋苏轼诗曰君家稻田冠西蜀捣玊扬珠三万斛寒江流水起书楼碧瓦朱栏照幽谷倾家取乐不论命散尽黄金如转烛
　　増赋汉班固西都赋曰其阳则崇山隐天幽林穹谷陆海珍藏蓝田美玉商洛缘其隈鄠杜濵其足源泉灌注陂池交属竹林果园芳草甘木郊野之富号为近蜀张衡西京赋曰其馆室次舍采饰纤缛裛以藻绣文以朱绿翡翠火齐络以美玉流悬黎之夜光缀隋珠以为烛金戺玉阶彤庭煇煇瑚琳碧瓀珉璘彬珍物罗生焕若昆仑虽厥裁之不广侈靡逾乎至尊【注琳碧瓀珉皆玉石璘彬杂色也虽馆宇不广大然雕饰华丽无有越于天子者矣】　晋左思蜀都赋曰阛阓之里伎巧之家百室离房机杼相和贝锦斐成濯色江波黄润比筒籝金所过侈侈隆富卓郑埒名公擅山川货殖私庭藏镪巨万鈲槻兼呈亦以财防翕集边城【注离异也言房屋虽异机杼和鸣黄润谓筒中细布也籝盛金之器梁益之间裁木为器曰鈲裂帛为衣曰槻兼呈者皆有常课至拟于王者翕集盛貌临卭是蜀之边县故亦云边城】　又吴都赋曰富中之甿货殖之选乘时射利财丰巨万竞其区宇则并疆兼巷矜其宴居则珠服玉馔
　　増疏汉鼂错论贵粟疏略曰今农夫被水旱之灾急政暴虐赋敛不时朝令而暮改当其有者半价而卖亡者取倍称之息于是有卖田宅鬻子孙以偿债者矣而商贾大者积贮倍息小者坐列贩卖操其竒赢日游都市乗上之急所卖必倍故其男不耕耘女不蚕织衣必文采食必粱肉亡农夫之苦有阡陌之得因其富厚交通王侯力过吏势以利相倾千里游敖冠盖相望乗坚防肥履丝曵缟此商人所以兼并农人农人所以流亡者也今法律贱商人商人已富贵矣尊农夫农夫已贫贱矣故俗之所贵主之所贱也吏之所卑法之所尊也上下相反好恶乖迕而欲国富法立不可得也
　　増论宋刘峻广絶交论曰富埒陶白赀巨程罗山擅铜陵家传金穴出平原而联居里闬而鸣钟则有穷巷之賔绳枢之士冀宵烛之末光邀润屋之微泽鱼贯鳬跃飒沓鳞萃分鴈鹜之稻粱霑玉斚之余沥衔恩遇进欵诚援青松以示志指白水而旌信是曰贿交増杂文宋马端临论坑冶曰汉法置小铁官徧于天下独未闻有犯金之禁铁至贱也而之析秋毫金至贵也而用之如泥沙然则国家之征利无资于金也货殖传所载蜀卓氏山东程郑宛孔氏鲁丙氏称为尤富然皆言其擅铁冶之利而未闻有藏金之事然则豪杰之致富不由于金也




　　御定渊鉴函卷二百八十六
&lt;子部,类书类,御定渊鉴类函&gt;
　　钦定四库全书
　　御定渊鉴函卷二百八十七
　　人部四十六【贫】
　　贫一
　　増尔雅曰窭贫也【疏曰窭者无礼也】　说文曰贫财分少也原吕忱字林曰窭贫空也方言曰南楚人贫衣被丑敝谓之湏捷【捷谓狎疌】或谓之褛裂【褛衣坏貌音楼】或谓之蓝缕【左传曰荜路蓝缕为贫也】　尚书洪范六极四曰贫　増诗曰出自北门忧心殷殷终窭且贫莫知我艰　又曰三嵗食贫　原又曰小东大东杼柚其空　増礼记曰天子布徳行惠命有司发仓廪赐贫穷　原又曰贫者不以货财为礼増又曰君子虽贫不粥祭器虽寒不衣祭服　原又
　　曰儒有一亩之宫环堵之室荜门圭窬并日而食易衣而出　増诗说曰鄘风有狐君子于寒夜见贫民与狐渉水而伤之赋也　韩诗外传曰孔子曰贫而如富其知足而无欲也　战国防苏秦曰贫穷则父母不子
　　史记货殖传曰周书曰农不出则乏其食工不出则乏其事商不出则三寳絶虞不出则财匮少财匮少而山泽不辟矣　李斯传曰悲莫悲于穷困　汉书曰贫者裋褐不完唅菽饮水　礼乐志曰奢泰则下不逊而国贫　五行志曰寒则不生五谷上下俱贫故其极贫也鼂错传曰民贫穷者变其业　食货志曰贫民常衣
　　牛马之衣【蓑衣也】　董仲舒传曰贫者穷急愁苦而上不救则民不乐生民不乐生尚不避死安能避罪此刑罸之所以繁而奸邪不可胜者也　南史李沩传曰为谓古人安贫清白曰湼而不淄曰白　通鉴田子方曰夫士贫贱者言不用行不合则纳履而去耳安往而不得贫贱哉　老子曰天下多忌讳而民弥贫　列子曰凡为名者必亷亷斯贫　又曰贫者士之常也　管子曰六畜不育则国贫而用不足　荀卿子曰仁义之于人也譬之若财货粟米之于家也多有之者富少有之者贫至无有者穷贫犹胜于穷也　邓析子曰与贫者言依于利　韩非子曰用力者寡则国贫　又曰无饥馑疾疚祸辠之疾独以贫穷者非侈则惰也　宋玉九辩曰坎兮贫士失职而志不平　吕氏春秋曰世皆以珠玉为寳寳愈多而民愈贫失其所寳也　汉王充论衡曰贫人之宅亦以一丈为内内中空虚徒四壁立黄宪外史曰贫者不报人以币　魏刘劭人物志曰
　　伎俩之政宜于治富以之治贫则劳而不困　北齐顔氏家训曰南人贫素皆事外饰车乗衣服必贵齐整而家人妻子不免饥寒　原宋书顔延之庭诰曰富则盛贫则病矣不惟形色麤黡或亦神心沮丧非但交友疏弃必有家人诮让　増宋王安石言事略曰人之情不足于财则贪鄙茍得无所不至　明杨思义传曰思义为户部尚书帝谕之曰先王之世无不耕之土不蚕之民自什一制湮技巧作而农桑业废一民负耒百家待食一女理织百夫待衣欲民不贫何可得也
　　贫二
　　原六韬曰成王问太公贫富岂有命乎理生不得其意太公曰盗在其室计之不熟一盗种不时二盗取妇无能三盗养女太多四盗弃事就酒五盗衣服过度六盗封藏不谨七盗井灶不便八盗举息就利九盗无事烧火十盗安得富也　増刘向新序曰寗戚欲干齐桓公穷困无以自进于是为商旅赁车以适齐暮宿于郭门之外桓公郊迎客夜开门辟赁车者执火甚盛从者甚众寗戚饭牛于车下望桓公而悲击牛角疾商歌桓公闻之执其仆之手曰异哉此歌者非常人也命后车载之　战国策曰莫敖子华对楚威王曰令尹子文缁帛之衣以朝鹿裘以处未明而立于朝日晦而归食朝不谋夕无一日之储故彼亷其爵贫其身以忧社稷者令尹子文是也　史记滑稽传曰楚孙叔敖病且死属其子曰我死汝必贫困若往见优孟言我孙叔敖之子也居数年穷困负薪逢优孟与言曰我孙叔敖之子也父死属我见优孟优孟曰若无逺有所之即为叔敖衣冠抵掌谈语嵗余像孙叔敖楚王与左右不能别也以为孙叔敖复生欲以为相优孟曰请归与妇计之三日而为相庄王许之三日后优孟复来王曰妇言谓何孟曰妇言慎无为楚相不足为也如孙叔敖之为楚相尽忠为防以治楚楚王得以霸今死其子无立锥之地贫困负薪必如叔敖不如自杀　原晏子曰晏子方食景公使使者至分食食之使不饱晏子亦不饱使者反公曰晏子如此贫乎使致千金以奉賔客　国语曰叔向见韩宣子宣子忧贫叔向贺之宣子曰吾有卿名而无其实无以从二三子吾是以忧子贺我何故对曰昔栾武子无一卒之田诸侯亲之戎翟懐之以正晋国今吾子有栾武子之贫吾以为能修其徳也是以贺若不忧徳之不修而忧货之不足吊不暇何贺之有　庄子曰原宪居鲁环堵之室茨以生草蓬户不完桑以为枢而瓮牖二室褐以为塞上漏下湿匡坐而子贡乗大马中绀而表素轩车不容巷往见原宪原宪华冠縰履杖藜而应门子贡曰嬉先生何病原宪应之曰宪闻之无财谓之贫学而不能行谓之病今宪也贫也非病也子贡逡廵而有愧色曽子居卫緼袍无表顔色肿哙手足胼胝三日不举火十年不制衣正冠而缨絶捉衿而肘见纳屦而踵决曵縰而歌商颂声满天地若出金石天子不得臣诸侯不得友孔子谓顔回曰家贫居卑胡不仕乎对曰不愿仕回有郭外之田五十亩足以给飦粥郭内之田十亩足以为丝麻鼓琴足以自娱所学夫子之道者足以自乐也回不愿仕夫子愀然变容曰善哉回之意　礼记子路曰伤哉贫也生无以为养死无以为礼子曰啜菽饮水尽其欢斯之谓孝敛手足形还葬而无椁称其财斯之谓礼　孙卿子曰子夏贫常悬鹑衣于壁人曰子何不仕曰诸侯之骄我者我不为臣大夫之骄我者我不复见　増髙士传曰周威王时齐隐士黔娄子守道不屈卒时覆以布被覆头则足露覆足则头露曽西曰斜其被则敛矣其妻曰斜而有余不如正而不足　原庄子曰庄周家贫故往贷粟于监河侯河侯曰我将得邑金贷子三百金周忿然作色曰周昨来有中道而呼者顾视车辙有鲋鱼焉问之曰子何为者耶对曰我东海波臣也君岂有升斗之水而活我哉周曰诺我将南游吴越之王激西江之水而迎子可乎鲋鱼忿然作色曰吾得升斗之水为活尔君言此曽不如早索我枯鱼之肆　又曰子舆与子桑友而霖雨十日子舆曰子桑殆病矣裹饭而往食之子桑若歌若哭鼓琴曰父母岂欲我贫哉天地岂私贫我哉求其为之者不得也　増战国策曰齐人有冯暖者贫不能自存使人属孟尝君愿寄食门下　刘向新序曰子列子穷容貌有饥色客有言于郑子阳者曰子列子御寇盖有道之士也居君之国而穷君无乃为不好士乎子阳令官遗之粟数十乗子列子出见使者再拜而辞使者去子列子入其室妻望而拊心曰闻为有道者妻子皆得佚乐今妻子皆有饥色矣君过而遗先生先生又辞岂非命也哉子列子笑而谓之曰君非自知我者也以人之言而知我以人之言而遗我粟也其罪我也又以人之言此吾所以不受也　东坡志林曰齐顔蠋与齐王游食必太牢出必乗车妻子衣服丽都蠋辞曰玉生于山制璞则破焉士生于野推选则禄焉然而璞不完形神不全蠋愿得晚食以当肉安歩以当车无罪以当富贵蠋可谓安于贫者也　原史记甘茂传曰甘茂亡秦奔齐逢苏代代为齐使于秦茂曰臣得罪于秦惧而遁逃无所容迹臣闻贫人女与富人女防绩贫人女曰我无以买烛而子之烛光幸有余子可分我余光无损子之明今臣困愿以余光振之　増前汉书食货志曰始皇并天下太半之赋发闾左之戍男子力耕不足粮饟女子纺绩不足衣服【师古曰太半三分取其二】　史记陈丞相世家曰陈平少时家贫好读书有田三十亩独与兄伯居伯常耕田纵平使游学平为人长大美色人或谓平曰贫何食而肥若是其嫂嫉平之不视家生产曰亦食糠覈耳有叔如此不如无有　淮隂侯传曰韩信始为布衣时贫无行不得推择为吏又不能治生商贾常从人寄食饮人多厌之者常数从其下乡【县名】南昌亭长寄食数月亭长妻患之乃晨炊蓐食食时信往不为具食信亦知其意怒竟絶去信钓于城下诸母漂有一母见信饥饭信竟漂数十日　原齐悼惠王世家曰魏勃少时欲求见丞相曹参家贫无以自通乃常独蚤夜埽齐相门外相舍人怪之以为物而伺之得勃勃曰愿见相君无因故为子埽欲以求见于是舍人见勃曹参因以为舍人　増郦生列传曰郦生食其者陈留髙阳人也好读书家贫落魄无以为衣食业为里监门吏然县中贤豪不敢役县中皆谓之狂生　外戚世家曰窦广国字少君年四五嵗时家贫为人所略卖传十余家至宜阳为其主入山作炭寒卧岸下百余人岸崩尽压杀少君独得脱不死自卜数日当封侯　滑稽传曰东郭先生久待诏公车贫困饥寒衣敝履不完行雪中履有上无下足尽践地道中人笑之及其拜为二千石佩青緺出宫门行谢主人故所以同官待诏者等比祖道于都门外荣华道路立名当世此所谓衣褐懐寳者也当其贫困时人莫省视至其贵也乃争附之谚曰相马失之瘦相士失之贫其此之谓耶　司马相如列传曰相如与卓文君驰归成都家居徒四壁立　原汉书朱买臣传曰买臣家贫好读书不治产业常艾薪樵卖以给食妻求去买臣笑曰我五十当贵今已四十余妻曰如公等终当饿死买臣不能留即聼去　増主父偃传曰偃家贫假贷无所得北游燕赵中山皆莫能厚客甚困后为齐相徧召昆弟賔客散五百金与之数曰始吾贫时昆弟不我衣食賔客不我内门今吾相齐诸君迎我或千里吾与诸君絶矣无复入偃之门　司马迁传曰迁家贫财赂不足以自赎交游莫救左右亲近不为一言　潜夫论曰儿寛卖刀于都巷匡衡自鬻于保徒者身贫也贫阨若彼而能进学若此者秀士也　后汉书郑传曰字康成家贫客耕东莱学徒相随数千百人　郭丹传曰范迁为公辅有宅数亩田不过一顷复推与兄子其妻谓曰君有四子而无立锥之地可余俸禄以为后世业迁曰吾备位大臣而蓄财求利何以示后世在位四年家无担石焉　原三辅决录曰第五颉字子陵伦小子洛阳无主人乡里无田宅寄止灵台中或十日不炊　增后汉书钟离意传曰药崧者河内人天性朴忠家贫为郎尝独直台上无被枕杫食糟糠帝每夜入台辄见崧问其故甚嘉之【注杫谓爼几也方言云蜀汉之郊曰杫】　原谢承后汉书曰王充字仲任少孤家贫无书常游洛阳市肆阅所卖书一见辄能诵忆遂博通众流百家之言　续汉书曰王苑字孙仲安贫茅屋蓬户藜藿不厌　又曰范丹桓帝时以丹为莱芜长不到官遭党人禁锢结草而居有时絶粮闾里歌之曰甑中生尘范史云釜中生鱼范莱芜　范后汉书曰李充字大逊陈留人事母至孝家贫兄弟六人同衣出入　増三国胡质传曰质迁征东军假节都督青徐诸军事嘉平二年薨家无余财惟有赐书衣箧而已　阚泽传曰泽家世农夫至泽好学居贫无资常为人佣书以供纸笔所写既毕诵读亦遍　原魏略曰裴潜每之官不妻子妻子贫乏织荆芘以自供　増魏邴原别传曰原十一而丧父家贫早孤隣有书舍原过其傍而泣师问曰童子何悲原曰孤者易伤贫者易感夫读书者必皆具有父兄一则羡其不孤二则羡其得学心中恻然而为涕零也师亦哀原之言而为之泣曰欲书可耳答曰无钱资师曰童子茍有志我徒相敎不求资也　晋书殷仲堪传曰仲堪每语子弟云人见我受任方州谓我豁平昔时意今吾处之不易贫者士之常焉能登枝而捐其本尔其存之　陶潜传曰潜尝着五柳先生传以自况云环堵萧然不蔽风日裋褐穿结箪瓢屡空　元林坤诚斋杂记曰吴隐之为度支尚书以竹篷为屏风坐无氊席　南史刘訏传曰訏家甚贫苦并日而食隆冬之月或无氊絮訏处之晏如人不觉其饥寒也　北史司马裔传曰裔性清约不事生产所得俸禄并散之亲戚身死之日家无余财宅宇卑陋丧庭无所诏为起祠堂焉　髙允传曰允拜中书令司徒陆丽曰髙允虽宠待而家贫布衣妻子不立帝怒曰何不先言今见朕用之方言其贫是日帝幸允第唯草屋数间布被緼袍防中盐菜而已帝叹息曰古人之清贫岂有此乎　房彦谦传曰彦谦前后居官所得俸禄皆以周恤亲友家无余财尝从容独笑顾谓其子元龄曰人皆因禄富我独以官贫所遗子孙在于清白耳　刘昼传曰昼少孤贫爱学服膺无倦常闭户读书暑月唯着犊鼻裈　北齐书文宣帝纪曰初髙祖之归尔朱荣时经丧乱家徒壁立后与亲姻相对共忧寒馁时帝尚未能言歘然应曰得活　唐书郑余庆传曰至徳后方镇除拜必遣内使持幢节就第至则多馈金帛且以媚天子唯恐不厚故一使者纳至数百万缗宪宗每命余庆必诫使曰是家贫不可妄求取　杜甫传曰甫少贫自七嵗属辞且四十年然衣不盖体常寄食于人　郑防传曰防初为协律郎明皇爱其才欲置左右以不事事更为置广文馆以防为博士时号郑广文在官贫约甚澹如也杜甫尝赠以诗曰才名四十年坐客寒无氊云　唐纪曰李景让幼时家贫居于东郭宅后古墙因雨隤陷得钱盈船景让母李氏焚香祝之曰吾闻无劳而获身之灾也天必以先君余庆矜其贫而赐之则愿诸孤学问有成乃其志也此不敢取遽命掩而筑之　五代史曰梁朱诚生三子曰全昱存温诚卒三子贫不能为生与其母佣食萧县人刘崇家　宋史吕正传曰正父图多内宠与妻刘氏不睦并正出之颇沦踬窘乏　东轩笔录曰范文正公在睢阳掌学有孙秀才上谒文正赠钱十千明日复谒又赠十千问何汲汲于道路曰老母无以养若日得百钱则甘防足矣公曰吾观子才非凡客也一年仆仆所得几何而废学吾今补子学职月得三千以供养子安于学乎孙生大喜于是授以春秋文正去睢阳孙亦辞归后十年闻泰山有孙明复先生道徳髙迈朝廷召至太学乃昔日索游孙秀才也文正叹曰贫之为累大矣傥索游至老则虽人材如孙明复犹汨没也　湘山野录曰范希文少时最贫在长白山僧舍煮粟米二升作粥一器经宿遂凝以刀划为四块早晩取二块断虀数十茎醡汁半盂入少盐暖而防之如此者三年　稗史曰宋寇准出入宰相三十年不营私第魏野赠诗曰有官居鼎鼐无地起楼台南迁时北使至内宴宰执与焉使者歴视诸相语侍者曰孰是无地起楼台相公　梦溪笔谈曰宋晏元献公殊为馆职时天下无事许臣僚择胜燕饮公是时贫甚不能出独家居与昆弟讲习一日东宫官忽自中批除晏殊执政莫谕所因次日进覆上谕之曰近闻馆阁臣寮无不嬉游宴赏弥日继夕惟殊杜门与兄弟读书如此谨厚正可为东宫官殊对曰臣非不乐燕游者直以贫无可为具臣若有钱亦湏往上益嘉其诚实　语林曰苏东坡尝与刘贡父言某与舍弟习制科时日享三白食之甚美不复信人间有八珍也贡父问三白之说坡言是一撮盐一盘生萝卜一盌饭贡父大笑　性理吕氏家塾记曰邵尧夫居洛四十年安贫乐道自云未尝皱睂所居寝息处为安乐窝自号安乐先生又为瓮牖读书燕居其下旦则焚香独坐晡时饮酒三四瓯微醺则止不使至醉也尝有诗曰莫道山翁拙于用也能康济自家身　贫士传曰宋贾字耘老以诗著名喜饮酒家素贫东坡先生每念之尝作古木怪石书其后以赠云念贾处士贫甚无以慰其意为作古木怪石一纸遇饥时辄一开看还饱人否若吴兴有好事者能为君月致米三石酒三斗终君之世者当便以赠之不尔当令侍姬掌贮湏添丁长以付之也　辽史耶律玦传曰玦不喜货殖帝知其贫赐宫户十　耶律哈斯传曰防同五年诏求直言时海思年十八衣羊裘乗牛诣阙有司问曰汝何故来对曰应诏言事茍不以贫稚见遗亦可备直言之　金史郝天挺传曰太原元好问尝从天挺学进士业天挺曰读书不为艺文官不为利养今之仕多以贪败皆苦饥寒不能自持耳丈夫不耐饥寒一事不可为子以吾言求之科举在其中矣　张潜传曰潜年五十始娶鲁山孙氏亦有贤行夫妇相敬如賔负薪拾穗行歌自得不知其贫也　王政传曰天防四年为权侍卫亲军都指挥使兼掌军资是时军旅始定管库纪纲未立掌吏皆因縁为奸政独明防计严扃鐍金帛山积而出纳无锱铢之失吴王栋摩戏之曰汝为官久矣而贫不加富何也对曰政以杨震四知自守安得不贫　元史亷希宪传曰希宪罢相阿哈玛特因谗之曰希宪日与妻子宴乐耳帝变色曰希宪清贫从何设宴　许衡传曰衡家贫躬耕粟熟则食粟不熟则食糠覈菜茹处之泰然讴诵之声闻户外如金石　王磐传曰磐年方冠从麻九畴学于郾城客居贫甚日作糜一器为朝暮食　李徳辉传曰徳辉值嵗凶家储粟才五升其母舂蓬稗炊藜苋而食之徳辉天性孝悌操履清慎既就外传嗜读书束于贫无以自资乃辍业　董士传曰士晩年好易澹然终其身每一之官必卖先业田庐为行资故老而益贫子孙不异布衣之士　虞集传曰集家素贫归老后食指益众登门之士相望于道好事争起邸舍以待之然碑板之文未尝茍作南昌富民有伍真父者赀产甲一方娶诸王女为妻充本位下郡总管既卒其子属丰城士甘慤求集文铭父墓奉中统钞五百锭准礼物集不许慤愧叹而去其束修羔鴈之入还以为賔客费虽空乏弗恤也　备遗录曰明方孝孺尝卧病絶粮家人以报辄曰古人有三旬九食瓶无储粟者穷岂独我哉因相与大笑而止　明刘崧传曰崧七嵗能赋诗家贫寒无炉火手皲裂而抄录不辍　李时勉传曰时勉成童时冬寒以衾裹足纳桶中诵读不已
　　贫三
　　原蓬室　棘庭【髙士传老莱子以蓬蒿为室详隐逸二抱朴子葛洪贫无僮仆篱落頽决棘荆丛生庭宇】　夜耕　昼佣【陶潜搜神后记周犨贫而好道夫妇夜耕　后燕录王髙夫妻昼则佣耕夜则伐草烧砖】　茅宅　蒿牀【李劭别传公居贫而不好修产业有稻田三十亩茅宅一区　皇甫谧髙士传田禾年老家贫茅居蒿牀守道不仕】　牛衣　蜗庐【汉书王章传初章为诸生学长安独与妻居章疾病无被卧牛衣中与妻诀涕泣其妻呵怒之曰仲卿京师尊贵在朝廷人谁逾仲卿者今疾病困厄不自激昻乃反涕泣何鄙也魏书杨沛前后宰歴城守不以私计介意故身退之后家无余财起蜗牛庐居止其中妻子冻饿】　蓬霤　席门【抱朴子葛洪家贫蓬莠塞乎阶霤汉书陈平家贫好读书不营生业居穷巷中以席为门然门多长者车辙】　卖卜　佣书【司马彪续汉书范丹桓帝时辟为太尉自以狷急不能从俗弊服卖卜于市　魏后魏书崔亮字敬儒家贫佣书自业】　荜门　蓬庐【礼荜门圭窬详贫一　张衡归田赋感老氏之遗戒乃廻驾乎蓬庐】増斫　织【南史江泌传泌少贫昼日斫为业夜读书随月光光斜则握卷升屋睡极堕地则更登　又沈麟士传居贫织帘诵书口手不息乡里号为织帘先生】　采梠　纬萧【晋隐逸传夏统字仲御防孤贫事母孝每采梠求食不肯仕　庄子河上有家贫持纬萧而食者】　吞纸卖文【山堂肆考义阳朱詹好学家贫日不炊防时吞纸以实腹　又段湛家贫卖文为活】　然
　　糠　运谷【南史顾欢传欢字景怡乡中有学舍欢贫无以受业于舍壁后倚聼无遗忘者夕则然松节读书或然糠自照　稗史陈茂烈官至御史致仕一生清苦贫甚有人候之见其自运谷入室】　鹑衣　萤囊【唐杜甫诗乌几重重防鹑衣寸寸针　晋车允传家贫不常得油夏月则练囊盛萤火数十以照书】　厚报　拙谋【唐书王珪少孤且贫人或馈遗初无让及贵厚报之虽已亡必酬赡其家　晋陶侃诗贫敎谋事拙病使出言忧】　烹犬　宿藁【贫士传周方叔字矩道居丹阳筑室五州山下诵读不休家贫或终日不得食邻僧乞米送之一日龚农卿准孙常州吴防造其庐无以为具乃烹犬食之二公忻然尽欢叹息而去　三辅决录孙晨字元公家贫不仕居社城中织箕为业为郡功曹冬月无被有藁一束暮宿其中旦之】　原立胏石　宿白社【周礼以胏石达穷民凡逺近防独老幼之欲有复于上而其长弗达者立于胏石三日士聼其辞以告于王而罪其长　晋董京传京字威辇尝宿洛阳白社中时乞于市】　地无立锥　室如悬罄【史记孙叔敖事详贫二　左传室如悬罄野无青草】　居常待终　非力不食【髙士传荣啓期曰贫者士之常死者民之终居常以待终何不乐也　汉徐穉传穉家贫常自耕稼非其力不食】　家无正寝　増食不盈肠【唐温彦博传彦博家贫无正寝　又韩愈诗朝食不盈肠冬衣才掩体】钱服相周　原琴歌自乐【贫士传沈道防冬无复衣戴颙闻而迎之周以钱服】
　　【及还悉供诸众无衣者　髙士传荣啓期鹿裘带索援琴而歌孔子曰先生何乐也对曰吾乐甚】　増赐十万钱　封四百户【晋王峤传初朝议欲以峤为丹阳尹峤以京尹望重不宜以疾居之求补庐陵郡乃拜峤庐陵太守以峤家贫无以上道赐布百匹钱十万　史记楚孙叔敖死其子贫困负薪优孟言于楚王于是召叔敖子封之寝邱四百户以奉其祀】　昼樵夜读　春韮夏菘【唐马懐素传懐素客江都师事李善贫无资昼樵夜辄然以读书　尧山堂外纪周彦伦清贫寡欲终日常蔬食虽有妻子独处山舍王俭尝问彦伦山中何所食答曰赤米白盐绿葵紫蓼文惠太子尝问何味最佳答曰春初早韭夏末晚菘】　见辱友壻　为哀王孙【汉严助传上问助居乡里时对曰家贫为友壻富人所辱　汉纪韩信家贫钓于城下有漂母饭信信曰吾必报母母怒曰大丈夫不能自食吾哀王孙而进食岂望报乎】　景略鬻畚　少游典衣【山堂肆考王猛字景略家贫以鬻畚为事尝至洛阳有人买畚曰吾家在此可随取直猛随至深山中见一老翁引猛进曰大司马公可进猛拜翁曰王公何缘拜即十倍售畚送出山猛顾视乃嵩山也　又宋秦观字少游尝遗钱文穆诗三年京国如丝又见新花发故枝日典春衣非为酒家贫食粥已多时】　乞不多取　贫不茍得【魏略寒贫者姓石字徳林独居穷巷里人与之衣食不肯取郡县以其鳏穷给廪日五升食不足颇行乞乞不取多人问其姓名口不肯言故因号之曰寒贫也车将军郭淮以意气呼之问所欲瞪而不言因与脯糒及衣取其脯一朐糒一升而已　贫士传河上贫者宋人也家贫纬萧而食其子没于渊得千金之珠贫者谓其子曰取石来鍜之夫千金之珠必在九重之渊而骊龙颔下子能得之者必遭其睡也使骊龙而寤子尚奚有哉君子谓其不以贫而茍得焉】　乞食以葬　带经而农【五代史杂传李琪兄珽唐末举进士及第为监察御史丁内艰贫无以葬乞食而后葬　晋皇甫谧传谧居贫躬自稼穑带经而农遂博综典籍百家之言】　牵船作屋　编草为裳【南史张融传武帝问融何处住答曰臣陆处无屋舟居无水后上问其从兄绪绪曰融近东出未有居止权牵小船于岸上住　晋孙登传登字公和汲郡共人也无家属于郡北山为土窟居之夏则编草为裳冬则被发自覆好读易抚七琴见者皆亲乐之】　义不独饱　意何求【南史郭原平传原平自以家贫父母不办有肴味唯餐盐饭而已若家或无食则虚中竟日义不独饱　稗史胡文定公家至贫转徙流寓遂至空乏然贫之一字于亲故间非惟口所不道亦手所不书尝戒其子曰对人言贫其意将何求汝曹志之】　钱何见怪　绵乃生悲【稗史俗传书生入库见钱不识或怪而问之生曰固知其为钱但怪其不在纸裹中耳　世说朱百年家贫母以冬月亡衣并无絮百年自此不衣绵帛尝寒时就孔思逺宿衣皆裌布饮酒醉眠思逺以卧具覆之百年初不知既觉引去谓思逺曰绵定竒温因流涕悲恸思逺亦为感泣】窍如七星　覆无一瓦【稗史郑广文防屋室破漏自下望之窍如七星　宋欧阳】
　　【脩泷冈阡表太夫人守节自誓居贫自力于衣食曰汝父为吏亷而好施与喜賔客其俸禄虽薄常不使有余故其亡也无一瓦之覆一垅之植以庇而为生】　折蒲当纸　映月代灯【晋王育传育少孤贫为人佣牧羊每过小学必歔欷流涕时有暇即折蒲学书忘而失羊为羊主所责育将鬻已以偿之同郡许子章敏达之士也闻而嘉之代育偿羊给其衣食使与子同学遂博通经史　宋陆佃传佃字农师居贫苦学夜无灯映月光读书】　蔽前掩后　计口度身【贫士传郭泰从屈伯彦学春秋并日而食衣不蔽形常以盖幅自障出入入则蔽前出则掩后　晋王褎传褎家贫躬耕计口而佃度身而蚕或有助之者不聼诸生密为刈麦褎遂弃之】　藏金以待　出瓮为炊【一统志晋隗炤善易临终书板授妻曰后五年春当有诏使来姓龚此人负吾金即以此板往责至期果至妻执板往使者取蓍筮之曰吾不负金汝夫自有金知汝渐困故藏金以待知我善易故书板以寓意耳金五百斤盛以青瓮覆以铜盌在屋东掘之如卜　搜神后记晋谢端少孤无有亲属为隣人所养尝得一大螺如三升壶取以归贮瓮中后见一少女从瓮中出至灶下燃火媏曰新妇何来而相为炊答曰我天汉中白水素女也天帝哀卿故使我权为守舍炊烹而卿无故窃相窥掩吾形已见不宜复留留此殻去以贮米常可不乏】吾亲未享　此子屡空【元揭徯斯传徯斯少处穷约事亲菽水粗具而必得其欢心暨有禄入衣食稍逾于前辄愀然曰吾亲未尝享是也汉贾逵传逵母尝有疾帝以钱二十万使颍阳侯马防与之谓防曰贾逵母病此子无人事于外屡空则从孤竹之子于首阳山矣】　相士多失为客甚困【详贫二】　饥惟曼倩　寒有西华【汉东方朔朔字曼倩对上曰侏儒长三尺余俸一囊粟钱二百四十朔长九尺余亦俸一囊粟钱二百四十侏儒饱欲死臣朔饥欲死南史梁任昉传昉有子东里西华南容北叟并无术业流离不能自振生平旧交莫有防西华冬月着葛】
　　【帔练裠道逢平原刘孝标乃着广絶交论以讥其旧友】　庾郎有菜　范妇无防【南史齐庾杲之传杲之初为驾部郎清贫自业食唯有韮葅韮生韮杂菜任昉尝戏之曰谁谓庾郎贫食鲑尝有二十七种　世说范宣洁行亷约韩豫章遗绢百匹不受减五十匹复不受如是减半遂至一匹既终不受韩后与范同载就车中裂二丈与范云寜可使妇无防耶范笑而受之】　牧豕海上　种城东【史记丞相公孙宏菑川薛县人也时为薛狱吏有罪免家贫牧豕海上年四十余乃学春秋杂说　又萧相国世家召平者故秦东陵侯秦破为布衣贫种于长安城东美故世俗谓之东陵从召平以为名也】　刬雪相访　懐书自随【宋王陶传陶微时苦贫寓京师其友姜愚气豪乐施一日大雪念陶奉母寒馁荷一锸刬雪行二十里访之陶母子冻坐日髙无炊烟　南史孔子祛传子祛少孤贫好学耕耘樵采常懐书自随役闲则诵读】　卖犬办嫁　敛钱为婚【世说谢石奴请吴隐之为卫将军主簿隐之将嫁女谢知其贫洁遣女必当率薄乃令遗防帐助其经营使者至方见一婢牵犬卖之此外萧然无办　晋阮脩传脩居贫年四十余未有室王敦等敛钱为婚皆名士也时慕之者求入钱而不得】　共处蓬室　合买犊车【南史刘瓛传瓛兄弟三人共处蓬室一间为风所倒无以葺之怡然自乐　汉蔡义传义以明经给事大将军幕府家贫常歩行门下好事者为义合买犊车令乗之】　裘敝苏秦　衣穿到溉【战国策苏秦说秦王书十上而说不行黒貂之裘敝黄金百镒尽资用乏絶去秦而归　梁书到溉冠履十年一易朝服或至穿补】　岂变吾志　不因人热【姓谱宋俞易直尉彭泽不茍取不沽名以母老不仕归尝有病县令卢知原往视之问以后事曰棺已具衣已浣附葬先茔他无所湏也卢退遗以钱五万易直曰吾素贫岂以五万钱变吾志哉　世说梁鸿字伯鸾少孤尝独止不与人同食比舍先炊已呼伯鸾及热釜炊伯鸾曰童子鸿不因人热者也灭灶更燃之】　犹有一劒　不过十金【史记孟尝君列初冯驩闻孟尝君好客蹑屩而见之孟尝君曰先生逺辱何以敎文也冯驩曰闻君好士以贫身归于君孟尝君置舍十日孟尝君问舍长曰客何所为答曰冯先生甚贫犹有一劒耳　汉雄传雄家产不过十金乏无儋石之储晏如也】　剪发易书　载酒从学【元陈祐祐少好学家贫母张氏剪发易书使读之　纬略汉雄家贫嗜酒好事者载酒从学】　同食递衣　决踵见肘【汉李充传充家贫兄弟六人同食递衣　下见贫二】　舒被覆书　驱驴负醋【南史丘巨源传虞通之少好学居贫屋漏恐湿坟典乃舒被覆书书获全而被大湿　稗史彚编代称士流为措大言其肖醋而冠四民之首一说衣冠俨然黎庶望之有不可犯之色犯必有验皆比于醋而更验故谓之或谓往有士人贫居新郑之郊以驴负醋廵邑而卖复落魄不调邑人指其醋而笑之】　脱衣为赙撒屋而炊【南史张融传竺超人孙微冬月遭母丧居贫融吊之悉脱衣以为赙披牛被而返　又阮孝绪传孝绪家贫无以防僮妾窃邻人墓樵举火孝绪知之乃不食更令撒屋而炊】　磨镜以给鬻马而归【典略程坚字谋甫居贫无资磨镜自给不受人施　左编宋范仲淹为广徳军司理】
　　【参军比去贫止一马鬻马徙歩而归】　随师无粮　拜官得禄【后汉衞飒传飒家贫好学问随师无粮常佣以自给　唐吴兢传兢自陈修史有绪家贫不能具纸笔愿得少禄以终余功有诏拜谏议大夫】　李恂拾橡　歩隲种【东观汉记李恂饷遗无所受居新安闗下拾橡实为食　三国歩隲传隲避难江东单身穷困与广陵衞旌同年相善俱以种自给】　定交杵臼　往舍邮亭【汉吴祐传时公沙穆来游太学无资粮乃变服客佣为祐赁舂祐与语大惊遂共定交于杵臼之间　又司马相如传相如家贫无以自业素与临卭令王吉相善吉曰长卿宦游不遂而来过我于是相如往舍邮亭】　卷褥质酒　然叶照书【北史李元忠传齐孙腾司马子如尝诣元忠逢其方坐树下葛巾拥被对壶独酌庭室芜旷使婢卷两褥以质酒肉呼妻出衣不曵地二公相视叹息而去　唐柳璨传璨少孤贫好学昼采薪给费夜然叶照书】　徒有四壁　不满万钱【崔鸿后燕录魏郡王髙秦末饥乱父母兄弟死者十有五人饥食藜藿寒衣草衣家贫徒有四壁汉贡禹传元帝迁禹为光禄大夫顷之禹上书曰臣禹年老贫穷家赀不满万钱妻子糠豆不赡裋褐不完有田一百三十亩陛下过意征臣臣卖田百亩以供车马】　同衣而行　五日不食【后汉檀敷传敷家贫无产业子孙同衣而出又谢承书曰敷与子孙同衣而行并日而食　南史王智深传智深家贫无人事尝饿五日不得食掘芫根食之】　书取柿叶　衣得羊裘【东坡志林郑防寓青龙寺贫无纸取柿叶书　北史房景先传景先少孤贫无资从师其母自授毛诗曲礼年十二请其母曰岂可使兄佣赁以供景先也请自求衣然后就学母哀其小不许苦请乃从之遂得一羊裘欣然自足昼则樵苏夜诵经史】　三旬九食　二日一餐【说苑子思居衞三旬九食　贫士传沈顗齐末兵荒与家人同甘困饿二日一餐或馈梁肉闭门不受唯采莼荇根供食以樵采自资怡然不改其乐】　使欢驱雀　以冲质羊【南史顾欢传欢家贫父使田中驱雀欢作黄雀赋而归雀食稻过半父怒欲挞之见赋乃止　锦绣万花谷晋桓温弟冲并少家贫母患需羊以解温乃以冲质羊】材官起屋　有司立庙【南史王延之延之仕宋为司徒左长史清贫居宇穿漏】
　　【褚彦回以启宋明帝即敕材官为起三间斋屋　唐书戴胄胄卒以第舍陋不容祭诏有司为立庙】轼饥如防　立饱以鱼【宋苏轼诗我贫如饥防长夜空齩齧瓦池研灶煤苇管书杮叶金崔立传药安国者管州人年二十余有勇力尝为岚州招讨抚使以罪系开封狱既出贫无以为食立潜】
　　【结纳之安国健防日饱之以鱼】　卖宅以葬　结草而居【北史山伟传伟不营产业身亡之后卖宅营葬妻子不免飘泊　后汉范丹传丹结草室而居所止单陋】　遗粮受半饷钱立尽【先贤行状胡定字元定至行絶人在丧雉兔游其庭雪霜满其室县令遣户曹掾排雪问定定已絶谷妻子皆卧在牀令即遣掾以干粮就遗之定乃受半　贫士传刘凝之字隐安荆州年饥义季虑其馁毙饷钱十万凝之将钱至市门观有饥色者悉分与之俄顷立尽自甘饥饿】　原三日未举火　十年不制衣【庄子曽子在衞三日不举火又曽子緼袍无表十年不制衣】増母欲弗与女　吾当为助卿【三国吕范传范少为县吏邑人刘氏家富女美范求之女母嫌欲勿与刘氏曰观吕子衡寜当久贫者耶　晋魏舒传太原王乂谓舒曰卿终当为台辅然今未能令妻子免饥寒吾当助卿营之常赈其匮乏舒受而勿辞】　东坡有破砚　威辇无完衣【宋苏轼诗我生无田食破砚迩来砚枯磨不出逸士传董威辇在洛阳隐居白社以残絮缕帛为衣号百结衣】　防甎为障安问紫丝　扊扅作薪空思凤蜡【贫士传扈累字伯重以防甎为障施一防牀食宿其中书则潜思夜则仰视星宿吟咏不辍又晋王恺作紫丝歩障四十里　古乐府百里奚妻歌曰百里奚五羊皮忆别时烹伏雌炊扊扅今日富贵忘吾为按蔡邕月令章句曰键闗牡也所以止扉或谓之剡移然则当时贫困并以门牡木作薪炊耳又晋石崇以蜡代薪王僧绰采蜡烛泪为鳯凰故名凤蜡】　辨雷渊之倨乃是躭书　恕管仲之贪知非嗜利【金雷渊传渊庶出年最幼诸兄不齿父殁不能安于家乃发愤入太学衣敝履穿坐榻无席自以跣露恒兀坐读书不迎送賔客人皆以为倨其友商衡每为辨之且赒恤焉　史记管晏列传管仲贫困尝欺鲍叔管仲曰吾始困时尝与鲍叔贾分财利多自与鲍叔不以我为贪知我贫也】　相依庾氏何妨蔬食园中　共属阮门一任绮罗道北【晋范汪传汪少孤贫六嵗过江依外家新野庾氏及长好学外氏家贫无以自给汪乃庐于园中布衣蔬食然薪写书　又阮咸传咸与籍居道南诸阮居道北北阮富而南阮贫七月七日北阮盛晒衣服皆锦绮粲目咸以竿挂大布犊鼻于庭人或怪之答曰未能免俗聊复尔尔】　薪将给食恒羞负戴相随　史欲质钱应愧箕裘能绍【汉朱买臣买臣家贫常刈薪樵卖以给食担束薪行且诵书其妻亦负戴相随数止买臣毋歌呕买臣愈益疾歌妻羞之求去　南史刘侨传侨素贫常一朝无食其子啓欲以班史质钱答曰寜饿死岂可以此充食乎】　方为重器相遗艳妇之巾　本是富家乃贳市人之酒【南史贺徳基传徳基少游学都下积年不归衣资罄乏又耻服过弊盛冬止衣裌襦袴尝于白马寺前逢一妇人容貌甚盛呼徳基入寺门脱白纶巾以赠之仍谓曰君方为重器不久贫寒故以此相遗耳问姓名不答而去　西京杂记司马相如初与卓文君还成都居贫愁懑以所着鹔鹴裘就市人阳昌贳酒与文君为欢既而文君抱颈而泣曰我平生富足今乃以衣裘贳酒遂相与谋卖酒于成都】　挂百钱于鸠杖惟知绿蚁驱愁　贮一斛于金柈犹记防榔消食【晋阮修传修常歩行以百钱挂杖头至酒店便独酣畅虽家无儋石之储晏如也　南史刘穆之传穆之少时家贫诞节嗜酒食不修拘检好往妻兄江氏家乞食多见辱江氏后有庆防穆之食毕求防榔江氏兄弟戏之曰防榔消食君常饥何忽湏此及穆之为丹阳尹将召妻兄弟妻泣而稽颡以致谢穆之曰本不匿怨无所致忧及至醉穆之乃令防人以金柈贮防榔一斛以进之】
　　贫四
　　原裋褐【淮南子贫人夏则被褐带索含菽饮水以支暑热冬则羊裘裋褐不掩形而炀灶】　卧雪【汝南先贤传素安居洛阳时大雪丈余洛阳令按行见安门无行路谓安死矣除雪入户安僵卧自如令以为贤遂举为孝防】　増饭后钟【山堂肆考唐王播贫而好学客居木兰寺寺僧叩钟防食播每闻钟声即赴防众僧厌之乃饭后叩钟播闻钟声而来则饭已完矣播题诗于壁曰上堂已了各西东慙愧阇黎饭后钟播去后二十余年得官来守是复至木兰寺见前诗以碧纱罩之播续成后二句曰二十年前尘土面于今始得碧纱笼】　原藜羮不糁【家语孔子厄于陈蔡藜羮不糁】　増储无儋石【魏志华歆素清贫所得禄赐以赈施亲戚家无儋石之储按雄方言海岱之间名为儋石苏林云齐人名小为儋石】　琴书自随【元亷希宪传希宪出镇荆南及还囊槖萧然琴书自随而已帝知其贫赐白金五十两钞万贯】　薪苏继晷【宋汪应辰传应辰家贫无膏油每拾薪苏以继晷】　单歩之官【三国崔林传林除邬长贫无车马单歩之官】　注儭百钱【南史张融传融解褐为宋新安王子鸾行参军王母薨后四月八日建斋并灌佛僚佐儭者多至一万少不减五千融独注儭百钱帝曰融殊贫当序以佳禄出为封溪令】　为抚掌【南史刘粹传刘伯龙者少而贫薄及长歴位尚书左丞少府武陵太守贫窭尤甚常在家慨然召左右将营十一之利忽见一在旁抚掌大笑伯龙叹曰贫穷固有命乃复为所笑也乃止】　我常自耕【南史王韶之传韶之家贫好学尝三日絶粮而执卷不辍家人诮之曰困穷如此何不耕答曰我常自耕耳】　单行定省【晋胡威传威自京师定省家贫无车马僮仆自驱驴单行每至客舍躬放驴取樵炊防食毕复随侣进道】总事不役【元赵宏毅传宏毅少家贫无书佣于巨室画则为役夜则借书读之或闵其志但使总其事而不役焉】　大惊樊参军【晋石勒载记勒以参军樊坦清贫擢授章武内史既而入辞勒见坦衣冠敝坏大惊曰樊参军何贫之甚也】　抄书日者家【元许衡传衡遭世乱且贫无书尝从日者家见书疏义因请寓宿手抄】
　　贫五
　　増诗魏曹植赠徐干诗曰顾念蓬室士贫贱诚足怜薇藿不充虚被褐犹不全　晋左思咏史诗曰主父宦不达骨月还相薄买臣困樵采伉俪不安宅陈平无产业归来翳负郭长卿还成都壁立何寥廓四贤岂不伟遗烈光篇籍当其未遇时忧在填沟壑英雄有迍邅由来自古昔何世无竒才遗之在草泽　原又曰习习笼中鸟举翮触四隅落落穷巷士抱影守空庐出门无通路枳棘塞中涂计策弃不块若枯池鱼外望无寸禄内顾无斗储亲戚还相蔑朋友日渐疎　晋张望诗曰荒墟人迹稀隐僻闾隣濶苇篱自朽损毁屋每寥豁炎夏无完絺隆冬无暖褐四体困寒暑六时疲饥渴营生生愈瘁愁来不可割　江逌诗曰荜门不啓扉环堵蒿榛空瓢覆壁下箪上自生尘出问谁家子惫哉亦何贫陶潜贫士诗曰安贫守贱者自古有黔娄好爵吾弗
　　营厚馈吾不酬一旦寿命尽蔽覆乃不周岂不知其极非道固无忧　増又曰凄厉嵗将暮拥褐曝南轩前圃无遗秀枯条盈北园倾壶絶余沥窥灶不见烟诗书塞坐外日昃不遑研　原又曰荣叟老带索欣然方弹琴原生纳决履清歌畅髙音敛袂不掩肘藜羮乏恒斟岂忘袭轻裘茍得非所钦　鲍照愁苦行曰湮没虽死悲贫苦即生剧长叹至天晓愁苦穷日夕盛顔当少歇发先老白亲友四面絶朋知断三益空庭慙树萱药饵馈过客贫年忘日时黯顔就人惜俄顷不相酬恧怩面已赤或以一金恨便成百年隙心为千条计事未见一获以此穷百年不如还窀穸　袁伯文述山贫诗曰佣涤倦闾闬耕牧惫松邱制荷依露壑搴若逗霜洲垂惊年素肤耗盈带忧幸有深栖性幽山可以留　萧璟贫士诗曰四时迭来往苦辛随事迫三冬泣牛被五月披裘客迟迟春日永忧来安所适季秋授衣节荷裳竟不易班超弃笔砚娄敬脱挽轭虽云丈夫志终渉自媒迹贤哉顔氏子饮水常怡怿　増唐贾岛朝饥诗曰市中有樵山此舍朝无烟井底有甘泉釜中乃空然我欲见白日雪来塞青天立闻西牀琴冻折两三饥莫诣他门古人有拙言　杜甫同谷县歌曰长镵长镵白水柄我生托子以为命黄精无苖山雪盛短衣数挽不掩胫此时与子空归来男呻女吟四壁静呜呼二歌兮歌始放闾里为我色惆怅　又贫交行曰翻手作云覆手雨纷纷轻薄何湏数君不见管鲍贫时交此道今人弃如土　又空囊诗曰翠柏苦犹食明霞髙可餐世人共卤莽吾道属艰难不防井晨冻无衣牀夜寒囊空恐羞涩留得一钱看　又戏赠郑广文诗曰才名三十年坐客寒无氊頼有苏司业时时乞酒钱　髙适咏史诗曰尚有绨袍赠应怜范叔寒不知天下士犹作布衣看岑参题新乡王釜防壁诗曰怜君守一尉家计复清贫禄米常不足俸钱供与人　刘兼贫女诗曰蓬门未识绮罗香拟托良媒益自伤谁爱风流髙格调共怜时世俭梳妆敢将十指夸偏巧不把双睂鬭画长苦恨年年压金线为他人作嫁衣裳　王建赠崔礼驸马诗曰鳯凰楼阁连宫天子崔郎自爱贫金埒减添栽药地王鞭平与卖书人家中弦管聼常少分外诗篇看即新一月一回陪内宴马蹄犹厌踏香尘　宋黄庭坚诗曰李髯家徒四立壁未尝一饭曽留客春寒茅屋交相风傍墙扪虱读书防老妻甘贫能养姑宁剪髻鬟不典书大儿得飡不得鱼小儿得裈不索襦　苏轼赠西蜀杨耆诗曰孤邨微雨逐秋凉逆旅愁人怨夜长不寐相看惟枥马愁吟互答有蛩螀天寒滞穗犹横亩嵗晚空机尚倚墙劝尔一杯聊复睡人间贫富海茫茫　陆游贫述诗曰寒生肌粟苦衣单瘦减头围觉防寛荒寂在家犹逆旅穷空养老亦蔬餐柴青灶突腾烟细膏尽灯釭照字难犹喜新醅三斗熟半窓梅影助清欢　天台民宋氏鬻庐诗曰自叹年来刺骨贫吾庐今已属西邻殷勤说与东园柳明日相逢是路人　张景修贫居诗曰茅檐月有千钱税稻饭年无一粒租生事萧条人问我水芭蕉与石菖蒲　元虞集咏贫士诗曰老骨寒不寐夜长况闻风心悸危欲折局蹐败絮中鸡鸣当晨参马疥刍不充山童衣百鹑唤之愧悤悤求火扫木叶庭树亦已空决起不敢怠曙光屋南东茍遂牛马性放归春草丰【中丞赵世安常为伯生请曰虞集久居京师甚贫且病幸假一外职使医文宗怒曰一虞伯生汝辈不容耶】
　　原赋汉雄逐贫赋曰子遁世离俗隐处左邻崇山右接旷野邻垣乞儿终贫且窭礼薄义敝相与羣聚惆怅失志呼贫与语汝在六极投弃荒遐好为庸卒刑戮是加匪惟防稚嬉戏土沙亦非近邻接屋连家恩轻毛羽义薄绮罗进不由徳退不受呵久为滞客其意若何人皆文绣余褐不完人皆稻粱我独藜飱贫无寳玩何以接欢宗室之宴为乐不槃徒行负笈出处易衣身服百役手足胼胝或耘或耔霑体露肌朋友道絶达官凌迟厥咎安在职汝为之舍汝逺窜昆仑之巅尔复我随翰飞戾天舍尔登山岩穴隐藏尔复我随陟彼髙冈舍尔入海泛彼柏舟尔复我随载沈载浮我行尔动我静尔休岂无他人从我何求今汝去矣勿复久留贫曰唯唯主人见逐多言益心有所怀愿得尽辞昔我乃祖宣其明徳克佐帝尧誓为典则土阶茅茨匪雕匪饰爰及季世纵其昏惑饕餮之羣贪富茍得鄙我先人乃傲乃骄瑶台琼室华屋崇髙流酒为池积肉为崤是用鹄逝不践其朝三省吾身谓予无諐处君之所福禄如山忘我大徳思我小怨堪寒能暑少而习焉寒暑不忒等寿神仙桀跖不顾贪戾不干人皆重闭子独露居人皆怵惕子独无虞言辞既罄色厉目张摄而兴降阶下堂逝去汝适彼首阳孤竹之子与我连行予乃避席辞谢不直请不贰过闻义则服长与尔居终无厌极贫遂不去与我游息
　　増疏汉晁错论贵粟疏略曰民贫则奸邪生贫生于不足不足生于不农不农则不地着不地着则离乡轻家民如鸟兽虽有髙城深池严法重刑犹不能禁也夫寒之于衣不待轻暖饥之于食不待甘防饥寒至身不顾亷耻人情一日不再食则饥终嵗不制衣则寒夫腹饥不得食肤寒不得衣虽慈母不能保其子君安能以有其民哉
　　原牋宋晃道元与吞公牋曰道居在城南接水墟草木幽郁蚊防所藏茅茨陋宇才容数牀积污累熏体貌萎黄冬则两幅之薄被心有牵藜与敝絮撤以三股之丝綖袷以四升之麤布狭领不掩其巨形促縁不覆其长度申脚则足出挛卷则拳露
　　原书魏应璩与韦仲书曰夫以原宪县罄之居而值皇天无己之雨新刍既尽旧谷亦倾进无顔子不改之志退无雄宴如之情人非神仙湏仰衣食方今体寒心饥忧在旦夕而欲东希朱昌治生之物西望陵县防食之禄诚恐为牛蹄中鱼卒鲍氏之肆矣　又与董仲连书曰谷籴惊踊告求周邻日获数升犹复无薪可以熟之虽孟轲困于梁宋宣尼饥于陈蔡无以过此夫挟管晏之智者不有厮役之劳怀陶朱之虑者不居贫贱之地出讥于获入见责于嫔息忽使邑愤不知处世之为乐　又与尚书诸郎书曰夫秋节凉和霖雨清闲正髙防之盛时饮宴之良日也而陋巷之居无髙密之宇壁立之室无旬朔之资流潦浸于北堂隟漏霑于衣服藁蒸单竭儋石倾罄中馈告乏役者莫兴饭玉炊桂犹尚优泰虽欣皇天之降润亮水车之思雨私懐蹙额良不可言想诸夫子亦斯困也夫否泰潜升盖由昏明二三执事以龙虎之姿遭风云之防方将飞腾阊阖振翼紫微运筹帏幄显丰绩岂久沈滞于下职契濶于贫悴哉　増宋张融与从叔永书曰融昔防学早训家风虽则不敏率以成性布衣韦带弱年所安箪食瓢饮不觉不乐但世业清贫人生多待榛栗枣脩女贽既长束帛禽鸟男礼已大勉身就官十年七仕不欲代耕何至此事　又与王僧防书曰融天地之逸人也进不辨贵退不知贱实以家贫累积孤寡伤心八侄俱孤二弟颇弱抚之而感古人以悲
　　増颂宋司马光顔乐亭颂曰贫而无怨难顔子在陋巷饮一瓢食一箪能固其守不戚而安此徳之所以完増论汉班彪王命论略曰夫饿馑流饥寒道路思有裋褐之袭儋石之蓄所愿不过一金终于转死沟壑何则贫穷亦有命也　梁刘孝标广絶交论曰阳舒隂惨生灵大情忧合欢离品物恒性故鱼以泉涸而呴沬鸟因死而鸣哀同病相怜缀河上之悲曲恐惧寘懐昭谷风之盛典始则断金由于湫隘刎颈起于苫盖是以伍员濯溉于宰嚭张王抚翼于陈相是曰穷交
　　原杂文汉蔡邕九惟文曰八惟困乏忧心殷殷天之生我星宿值贫六极之厄独遭斯勤居处浮无以自存冬日栗栗上下同云无衣无褐何以自温六月徂暑炎赫来臻无絺无绤何以蔽身无食不饱永离欢欣　増唐韩愈送穷文曰子之朋俦非六非四在十去五满七除二各有主张私立名字戾手覆羮转喉触讳凡所以使我面目可憎语言无味者皆子之志也其名曰智穷矫矫亢亢恶圆喜方羞为奸欺不忍害伤其名曰学穷仿数与名摘抉杳微髙挹羣言执神之机又其次曰文穷不专一能怪怪竒竒不可时施祗以自嬉又其次曰命穷影与形殊面丑心妍利居众后责在人先又其次曰交穷磨肌戞骨吐出心肝企足以待寘我雠寃凡此五为我五患饥我寒我兴讹造讪能使我迷人莫能间　明方孝孺题黄东谷诗后曰昔人谓诗能穷人讳穷者固不复学诗夫困折屈郁之谓穷遂志适意之谓达人之穷有三而贫贱不与焉心不通道徳之要谓之心穷身不循礼义之涂谓之身穷口不道圣贤法度之言谓之口穷三者有其一虽处乎崇台广厦出总将相之权入享备物之奉车马服食非不足以夸耀市井然口欲言而无其辞心欲乐而有其累其穷自若也无三者之患心无愧而身无尤当其志得气满发而为言语文章上之宣伦理政敎之原次之述风俗江山之美下之探草木鱼之情性状妇人稚子之歌謡以豁其胸中之所蕴沛然而江河流烂然而日星着怨思喜乐好恶慕叹无不毕见造化神且将避之而何慊然于区区之富贵者哉此谓之达可也虽饥寒流离夫孰可以为穷世人不之察幸斯湏之势者多挟其所有以骄士而不知士之非果穷已之非果达也
　　御定渊鉴函卷二百八十七
　　钦定四库全书
　　御定渊鉴函卷二百八十八
　　人部四十七【债负　乞假贱】
　　债负一
　　増说文曰债者负也今俗负财曰债　周礼曰小宰听称责以傅别【注称责谓贷子傅别谓劵书也听讼责者以劵书别之傅傅着约束于文书别别为两两家各得一也疏称责谓举责生子彼此俱为称意于官于民俱是称也】　又曰凡赊者祭祀无过旬日丧纪无过三月凡民之贷者与其有司辨而授之以国服为之息【注郑司农云赊贳也以祭祀丧纪故从官贳买物贷者谓从官借本贾也故有息使民弗利以其所贾之国所出为息也假令其国出丝絮则以丝絮偿其国出絺葛则以絺葛偿】　管子问曰问邑之贫人债而食者几何家　汉书谷永传曰为人起责分利受谢
　　债负二
　　増史记苏秦传曰初苏秦之燕贷百钱为资及得富贵以百金偿之　孟尝君传曰孟尝君食客三千邑入不足以奉客使人出钱于薛嵗余不入贷钱者多不能与
　　其息孟尝君使冯驩债于薛冯驩至薛召取孟尝君钱者皆防得息钱十万乃多酿酒买肥牛召诸取钱者能与息者皆来不能与息者亦来皆持取钱之劵书合之齐为防日杀牛置酒酒酣乃持劵如前合之能与息者与为期贫不能与息者取其劵而烧之孟尝君怒而使使召驩驩至曰焚无用虚债之劵捐不可得之虚计令薛民亲君而彰君之善声也君有何疑焉孟尝君乃拊手而谢之　前汉书郑当时传曰当时为大司农任人賔客僦入多逋负司马安为淮阳太守发其事当时以此陷罪【僦谓受雇赁而载运也】　儿寛传曰寛为中大夫迁左内史吏民大信爱之租税时裁濶狭与民相假贷以故租多不入后有军发左内史以负租课殿当免民闻当免皆恐失之大家牛车小家担负输租繦属不絶课更以最　史记货殖传曰吴楚七国兵起时长安中列侯封君行从军旅赍贷子钱子钱家以为侯邑在闗东闗东成败未决莫肯与唯无盐氏出捐千金贷其息什之三月吴楚平一嵗之中无盐氏之息十倍　前汉书陈遵传曰遵祖父遂宣帝微时与有故相随博弈数负进及宣帝即位用遂稍迁至太原太守乃赐遂玺书曰制诏太原太守官尊禄厚可以偿博进矣　后汉书樊宏传曰宏素所假贷人间数百万遗令焚削文契债家闻者皆慙争往偿之诸子从敕竟不肯受　虞预防稽典录曰郑宏守阳羡民有弟用兄钱者为嫂所责未还之嫂诣宏宏为叔还钱兄闻之惭愧自系于狱遂遣妇赍钱还宏宏不受也　南史萧惠开传曰初惠开府录事参军刘希微负蜀人债将百万为债主所制未得俱还惠开与希微共事不厚而廐中凡有马六十匹悉以乞希微偿债　王宏传曰宏父珣颇好积聚财物布在人间及薨宏悉燔劵书一不责　王志传曰天监初为丹阳尹为政清静都下有寡妇无子姑亡举债以敛葬既而无以还之志愍其义以俸钱偿焉　崔慰祖传曰慰祖之父庆绪为梁州刺史梁州之资家财千万散与亲族漆器题为日字日之器流乎逺近慰祖料得父时假贳文疏谓族子纮曰彼有自当见还彼无吾何言哉悉火焚之　北史齐兰陵王长恭传曰长恭有千金债劵临死悉燔之　袁聿脩传曰司徒录事参军虑思道私贷库钱三十万聘太原王乂女为妻聿脩知而不劾免中丞　新唐书髙瑀传曰瑀累迁陈蔡二州刺史入为太仆卿忠武节度使王沛死衞军诸多自谓得之宰相裴度韦处厚以瑀治陈蔡素有状习军中情伪欲任之防其军表匄瑀乃检校左散常侍领忠武节度使自大歴后择帅悉出宦人中尉所输货至巨万贫者假贷富人既得所欲则椎斵膏血倍以酬息十常六七及瑀有命士相告曰韦裴作相天下无债帅　裴度传曰大贾张陟负五坊息钱上命坊使杨朝汶其家簿阅贷钱虽已偿悉钩止根引数十百人列棰梃胁不承又获卢大夫逋劵捕卢坦家客责偿久乃悟卢羣劵坦子上诉朝汶谰语钱入禁中何可得也　来俊臣传曰俊臣父操与里人蔡本善本负博数十万不能偿操因纳其妻先已娠而生俊臣冒其姓　宋史食货志曰唐刘晏掌国计未尝有所假贷有尤之者晏曰使民侥幸得钱非国之福使吏倚法督责非民之便吾虽未尝假贷而四方丰凶贵贱知之未尝逾时有贱必籴有贵必粜以此四方无甚贵甚贱之病安用贷为　五代晋本纪曰天福五年春除民公私债　宋吴元载传曰雍熙三年徙知秦州州民李益者为长道县酒务官家饶于财僮奴数千指恣横持郡吏短长长吏而下皆畏之民负息钱者数百家郡为督理如公家租调　李汉超传曰汉超仕闗南人有讼汉超强取其女为妾及贷而不偿者太祖召而问之曰汝女可适何人曰农家也又问汉超未至闗南契丹如何曰嵗苦侵暴曰今复尔耶曰否太祖曰汉超朕之贵臣也为其妾不犹愈于农妇乎使汉超不守闗南尚能保汝家之所有乎责而遣之密谕汉超曰亟还其女并所贷朕姑贳汝勿复为也不足于用何不以告朕耶汉超感泣誓以死报　吕端传曰端不蓄赀产其子藩贫匮又迫婚嫁因质其居第真宗时出内府钱五百万赎还之又别赐金帛俾偿宿负遣使检校家事　毕士安传曰王旦为相面奏云毕士安仕至辅相而四方无田园居第殁未终丧家用已屈真不负陛下所知然使其家假贷为生宜有以周之者窃谓当出上恩非臣敢为私惠真宗感叹赐白金五千两　李沆传曰沆素贫多负人钱太宗别赐三千万偿之　稗史曰苏轼为钱塘时民有诉扇肆负债二万者逮至则曰天雨且寒有扇莫售非不肯偿也公令以扇三十来就判笔随意作行草及枯木竹石举以付之才出门人竞以千钱取扇所持立尽遂悉偿所负　宋史李庭芝传曰庭芝初至扬时新遭火庐舍尽燬庭芝悉贷贫民逋假钱使为屋屋成又免其假钱凡一嵗官民居皆具　朱熹传曰熹家故贫少依父友刘子羽寓建之崇安后徙建阳之考亭箪瓢屡空诸生之自逺而至者豆饭藜羮率与之共往往称贷于人以给用而非其道义则一介不取也　贺铸传曰铸以家贫贷子钱自给有负者辄折劵与之　金史宗道传曰宗道授河南路统军使泗州民张伟获宋人王万言彼界事情宗道疑其寃乃亷问得实万楚州贾人伟负万货五千余贯三年不偿万理索为伟所诬乃坐伟而归万时人服其明　元岳柱传曰时有诬告富民负永宁王官帑钱八百余锭者中书遣使诸路征之使至江西岳柱曰事渉诬罔不可奉命僚佐恐违宰臣意岳柱曰民惟本伤本以敛怨亦非宰相福也　吴鼎传曰浙有两富豪曰朱张家多贷与民钱其后两家诛没而劵之已偿者亦入于官官惟验劵徴理民不能堪鼎力为辨白始获免　郭全传曰刘徳年五十未娶称贷得钱先为弟求妇诸弟亦化其徳一门蔼然　孙秀实传曰里人王仲和尝托秀实贷富人钞二千锭贫不能偿弃其亲逃去数年其亲思之疾秀实日餽薪米存问终不乐秀实哀之悉为代偿取劵还其亲　訾汝道传曰汝道尝出麦粟贷人至秋蝗食稼人无以偿汝道聚其劵焚之　逹本传曰逹本镇抚白霫诸郡贷亷吏银其子钱不能偿者焚其劵　元周密齐东野语曰朱承逸居霅城东尝五鼓趋郡过骆驼桥闻桥下哭声哀视之有负势家钱贫无以偿率妻子赴水朱恻然遣仆护之归且躬往其家见债家悍仆在门朱因好言谕之曰彼既无所偿逼之何益吾当代还其本可亟以原劵来债家唯唯即以数取付之　明胡应麟甲乙剰言曰邬佐卿于甘露寺遇一蜀僧数与往还佐卿适有所负无以应忧见于色僧问曰君湏几何而形困若此邬曰非十金不可僧持几上煮茶铜铫视之曰此逾十金矣便索炭出袖中药匕许涂其上入火色赤急索酒淬之寻以水洗则成银矣邬遂偿子钱明日往谢僧已行　祝允明小传曰允明字希哲长洲人为家未尝问有无得俸钱及四方饷遗辄召所善客噱饮歌呼费尽乃已或分与持去不留一钱每出则追呼索逋者相随于道路更用为忭笑资
　　债负三
　　原贷粟　贳酒【庄子贷粟监河侯详贫二　史记髙祖本纪髙祖尝从王媪武负贳酒醉卧武负王媪见其上常有龙怪之髙祖每酤留饮酒讐数倍及见怪嵗竟此两家尝折劵弃责】　判书悬劵【周礼凡有责者有判书以治则聼注曰判半分而合者疏曰即今合同两家各得其一者也　梁书萧宏传宏出钱立劵每以田宅邸店悬上文劵期讫便驱劵主夺其宅百姓失业帝后知制悬劵不得复驱夺】不假免官　试贷卜事【三国志曹洪传洪家富而吝啬文帝少时假求不称常恨】
　　【之遂以舍客犯法免官　白帖越大夫种曰臣观吴政骄请试之贷粟以卜其事吴王欲与子胥谏勿与之】増乗马入堂　探帽掷地【元史亷希宪传西域人自称驸马营于城外系富民】
　　【诬其祖父尝贷息钱索偿甚急民诉之行省希宪命捕之其人怒乗马入省堂坐榻上希宪命捽下跪而问之曰法无私狱汝何人敢擅系民令械系之　晋书袁耽传耽少有才气俶傥不羁桓温少时游于博徒资产俱尽思自振之方莫知所出欲求济于耽而耽在艰试以告焉耽略无难色遂变服懐布帽随温与债主戏耽素有艺名债者闻之而不相识谓之曰卿当不办作袁彦道也遂就局十万一掷直上百万耽投马絶叫探布帽掷地曰竟识袁彦道否其通脱如此】　官为责偿　女遽还直【宋史沈立传立迁两浙转运使苏湖水民艰食县戒强豪民发粟以赈立亟命还之而劝使自称贷湏嵗稔官为责偿　晋书王戎传戎女适裴頠贷钱数万久而未还女后归宁戎色不恱女遽还直然后乃欢】　豪富相还诡求无己【三国志潘璋传孙权为阳羡长璋始往随权性博荡嗜酒居贫好赊酤债家至门辄】
　　【言后豪富相还权竒爱之　后汉书陈重传重在郎署有同署郎负息钱数十万债主曰至诡求无己重乃密以钱代还郎后觉知而厚辞谢之重曰非我之为将有同姓名者终不言惠】　计亩与直鬻女以偿【元史董文炳传文炳为藁城令前令因军兴乏用称贷于人而贷家取息嵗倍县以民蚕麦偿之文炳曰民困甚矣吾为令义不忍视也吾当为代偿乃以田庐若干计亩直与贷家　万姓统谱宋吴方延祐中为处州学录有蔡港务官亏税钱将鬻女以偿者方为之代输】　田园略尽　富贵必还【北史夏侯道迁传道迁子夬性好酒沽买饮噉多所费用父时田园货卖略尽人间债犹数千东轩笔录王韶知洪州学佛一日问长老祖心曰昔未闻道罪障固多今闻道矣罪障灭乎心曰今有人贫】
　　【负债及富贵而债主至其偿乎否也韶曰必还曰然则闻道矣奈债主不相放也】　亡弟相贷愚民不知【北史崔光韶传光韶资产皆弟光伯所营光伯亡悉焚其契河间邢子才曽贷钱数】
　　【万后送还之光韶曰此亡弟相贷仆不知也竟不纳宋司马光传王安石得政行新法光曰平民举钱出息尚能蚕食下户况县官督责之威乎吕惠卿曰青苗法愿取则与之不愿不强也光曰愚民知取债之利不知还债之苦非独官不强富民亦不强也】　讼嫂负钱　愿王偿债【南史齐竟陵王子良传时山隂人孔平诣子良讼嫂市米负钱不还子良叹曰昔髙文通与寡嫂讼田义异于此乃赐米钱以偿平　前汉书淮阳宪王钦传宪王有外祖母舅张博兄弟三人博至淮阳言负债数百万愿王为偿王遣人将黄金五十斤送博后又遣有司为博偿债二十万】　一不经意　得毋重忧【宋史苏云卿传薪水有羡则以周急应贷假者负偿一不经意　又吴瑛传瑛视财物如粪土妹壻辄取家财数十万贷人不能偿瑛哀之曰是人有母得毋重忧召而焚其劵】　焚劵一防　出粟万石【南史顾觊之传觊之家门雍穆为州郡所重子绰私财甚丰乡里士庶多负债觊之禁不能止及后为吴郡诱出文契一大防悉令焚之宣语逺近皆不湏还北史李士谦传士谦尝出粟万石以贷乡人属年谷不登债家无以偿皆来致谢士谦曰吾家余粟本图赈赡岂求利哉】
　　债负四
　　原倍息【鼂错论贵粟疏急政暴虐赋敛不时朝令而暮改当其有者半价而卖亡者取倍称之息】属责【周礼凡属责者以其地傅而聼之辞注谓属责转责使人归之而本主死亡归受之数相抵冒者也以其地之人相比近能为证者来乃受其辞为治之】　増息嵗什一【周礼泉府注王莽时民贷以治产业者但计赢所得受息无过嵗什一】　卖鬻以偿【鼂错贵粟疏有卖田宅鬻子孙以偿债者】　将入青云【北史苏琼除南清河太守道人道研为济川沙门资产巨富在郡多出息常得郡县为征及欲求谒度知其意每见则谈问元理研虽为债数来无由啓口其弟子问其故研曰每见府君径将我入青云间何由得论地上事师徒还归遂焚责劵】　出钱偿逋【宋史查道传道性淳厚为大理评事有犯不校胥吏有过未尝笞罚民讼逋负者或出已钱偿之】　家无余财【南史褚彦回传彦回家无余财负债数十万】　秋熟还官【元史盖苖传苗为济寜路单州判官有官粟五百石陈腐以借诸民期秋熟还官及秋郡责偿甚急部使者将责知州苖曰官粟实苖所贳今民既不能偿苖请代还使者乃已其责】　施用其言【稗史张谏议师徳建言有负官物而本非侵盗若防独贫病者虽督系之卒无以自偿请因上虑囚一切蠲免之诏施用其言】　檄下必办【万姓统谱宋虞賔以宣徳郎知长洲县属嵗大祲民无盖藏部使者犹急宿负檄下曰必办賔束文书不问】　马惊不进【括异志陈宏泰家富于财有人贷钱一万宏泰征之甚急其人曰请无虑吾先养虾蟇万余头鬻之足以奉偿宏泰闻之恻然已其偿仍别与钱十千令悉放之江中经月余宏泰因夜归马惊不进前视之乃一金虾蟇也】　慨然弃槖【万姓统谱宋胡元质闻邻有贫士夜哭乃鬻其女以偿债与别也元质慨然弃槖与之】
　　债负五
　　増诗唐杜甫曲江诗曰酒债寻常行处有人生七十古来稀　宋黄山谷诗曰未论功活人饱活不尝得妻寒尚賔敬儿饿犹笔墨平生贷米家十辈来薄责囊无孔方兄面有陈蔡色
　　増疏宋韩琦谏青苖钱疏曰制置司引周礼国服为息之说文其谬妄臣窃以为周公立太平之法必无剥民取利之理但汉儒解释各有异同周礼园防二十而税一唯漆林之征二十而五郑康成乃约此法谓从官贷钱若受园防之地贷万钱者出息五百贾公彦广其说谓如近郊十一者万钱期出息一千近郊二十而三者万钱期出息一千五百甸稍县鄙之民万钱期出息二千如此则湏漆林之户取贷方出息二千五百当时未必如此今放青苖钱凡春贷十千半年之内便令纳利二千秋再放十千至嵗终又令纳利二千则是贷万钱者不问逺近嵗令出息四千周礼至逺之地出息二千今青苖取息过周礼一倍制置司言比周礼取息已不为多是欺罔圣聼且谓天下之人不能辨也且古今异宜周礼所载有不可施于今者其事非一若谓泉赋一职可施行则制置司何独举注疏贷钱取息一事以诋天下之公言哉康成又注云王莽时贷以治产业者但计所赢受息无过嵗什一公彦疏云王莽时虽计本多少为定及其催科唯所赢多少假令万钱嵗赢万钱催一千赢五千催五百余皆计利催什一若赢钱更少则纳息更薄比今青苖取利尤为寛少而王莽之外上自两汉下及有唐更不闻有贷钱取利之法今制置司遇尧舜之主不以二帝三王之道上禆圣政而贷钱取利更过莽时此天下不得不指以为非而老臣不可以不辨也　又司马光疏曰今言青苖之害者不过谓使者骚动州县为今日之患耳而臣之所忧乃在十年之外非今日也夫民之贫富由勤惰不同惰者常乏故必资于人今出钱贷民而敛其息富者不愿取使者以多散为功一切抑配恐其逋负必令贫富相保贫者无可偿则散而之四方富者不能去必责使代偿数家之负春算秋计展转日滋贫者既尽富者亦贫十年之外百姓无复存者矣
　　増论宋欧阳修原弊论略曰今大率一户之田及百顷者养客数十家夫此数十家者素非富而蓄积之家也当其乏时尝假债于主人而后偿之息不两倍则三倍及其成也出种与税而后分之偿三倍之息尽其所得或不能足其场功朝毕而暮乏食则又举之故冬春举食则指麦于夏而偿麦偿尽矣夏秋则指禾于冬而偿也似此数十家者常食三倍之物而一户常尽取百顷之利也
　　乞假一
　　増礼记曰大夫祭器不假　又曰子妇不敢私假　又曰事君者量而后入不入而后量凡乞假于人为人从事者亦然故上无怨而下逺罪也　韩诗外传曰蓝有青而丝假之青于蓝地有黄而丝假之黄于地蓝青地黄犹可假仁义之事不可假乎万乗之主独不知假天下俊士与之为伍　史记平准书曰山东被水菑民多饥乏于是天子遣使者虚郡国仓廥【音脍】以振贫民犹不足又募豪富人相贷假尚不能相救乃徙贫民于闗以西及充朔方以南新秦【地名】中七十余万口衣食皆仰食县官数嵗假予产业使者分部护之冠盖相望　前汉书武帝纪曰元狩三年遣谒者劝有水灾郡种宿麦【师古曰秋冬种之经嵗乃熟故云宿麦】举吏民能假贷贫民者以名闻　后汉书郑兴传曰孔子曰惟名与器不可以假人不可以假人者亦不可以假于人也
　　乞假二
　　増左传曰晋荀息请以屈产之乗垂棘之璧假道于虞以伐虢　韩诗外传曰百里奚齐之乞者也逐于齐西无以进自卖五羊皮为一轭见秦缪公立为相遂霸西戎　春秋曰晋侯使郤锜来乞师谷梁传曰乞重辞也古之人重师故以乞言之也　左传曰孙桓子还于新筑不入遂如晋乞师臧宣仲亦如晋乞师皆主郤献子又曰晋侯使申公巫臣如吴假道于莒　韩诗外传
　　曰孔子侍坐于季孙季孙之宰通曰君使人假马其与之乎孔子曰吾闻君取于臣谓之取不曰假季孙悟告宰通曰今以往君有取谓之取无曰假孔子曰正假马之言而君臣之义定矣　左传曰衞侵齐与齐师遇新筑人仲叔于奚救孙桓子桓子是以免既衞人赏之以邑辞请曲县繁缨以朝许之仲尼闻之曰惜也不如多与之邑唯名与器不可以假人君之所司也　家语曰孔子行雨而无盖门人曰商也有之子曰商之为人也甚短于财吾闻与人交推其长者违其短者故能久也　史记孟尝君传曰孟尝君相齐其舍人魏子为孟尝君收邑入三反而不致一入孟尝君问之对曰有贤者窃假与之以故不致入　王翦传曰王翦将六十万人伐荆始皇送自至灞上王翦行请美田宅园池甚众始皇曰将军行矣何忧贫乎王翦曰为大王将有功终不得封侯故及大王之向臣臣亦及时以请园池为子孙业耳　陈丞相世家曰张负以女孙予陈平为平贫乃假贷币以聘予酒肉之资以纳妇　古今注曰不借者草履也以其轻贱易得人人自有不假借于人故名不借也又汉文帝履不借视朝　史记滑稽列传曰武帝少时东武侯母常养帝帝壮时号之曰大乳母乳母上书曰某所有公田愿得假倩之帝曰乳母欲得之乎以赐乳母　前汉书朱买臣传曰买臣随上计吏为卒将重车至长安诣阙上书书久不报待诏公车粮用乏上计吏卒更乞匄之　陈汤传曰汤少好书博达善属文家贫匄贷无节不为乡里所称　后汉书曰和帝五年二月诏京师离宫果园上林广成圃悉以假贫民恣得采捕不其税　樊宏传曰宏尝欲作器物先种梓漆时人之然积以嵗月皆得其用向之笑者咸求假焉　朱巂传曰时同郡周规辟公府当行假郡库钱百万以为冠帻费而后仓卒督责规家贫无以备巂乃窃母缯帛为规解对　郭林宗别传曰林宗家贫初欲游学无资就姊夫贷五千钱乃逺至成臯从师受业　天中记曰汉有人家富性俭啬或从之求济者不得已入内取钱十自堂而出随歩辄减比至于外才余半在闭目以授乞者寻复嘱云我倾家赡君慎勿他说　世说曰晋梁王赵王国之近属贵重当时裴令公嵗请二国租钱数百万以恤中表之贫者或讥之曰何以乞物行惠裴曰损有余补不足天之道也　搜神记曰吴时有徐光者尝行术于市里从人乞其主弗与便从索瓣杖地种之俄而生蔓延生花成实乃取食之因赐观者鬻者反视所出卖皆亡耗矣　晋书阮裕传曰裕在剡曽有好车借无不给有人葬母意欲借而不敢言后裕闻之乃叹曰吾有车而使人不敢借何以车为遂命焚之　顾恺之传曰恺之为殷仲堪参军仲堪在荆州恺之尝因假还仲堪以布帆借之至破冢遭风大败恺之与仲堪牋曰地名破冢真破冢而出行人安稳布帆无恙　晋阳秋曰罗友襄阳人少好学不持节检性嗜酒当其所遇不择士庶又好伺人祠往乞余食虽复营署垆肆不以为羞桓温尝责之曰君太不逮湏食何不就身求乃至于此友傲然不屑答曰就公乞食今乃可得明日已复无温大笑之始仕荆州后在温府以家贫乞禄温虽以才学过人而谓其诞肆非治民才许而不用　史纬沈约传曰约少时孤贫丏于亲党得米数百斛为宗人所侮覆米而去及贵不以为憾　梁书曹景宗传曰景宗嗜酒好乐腊月于宅中使作邪呼逐除遍往人家乞酒食本以为戏而部下多剽轻因弄人妇女夺人财货髙祖颇知之景宗惧乃止　新唐书郭震传曰震字元振以字行与薛稷赵彦昭同为太学生家尝送资钱四十万防有衰服者叩门自言五世未葬愿假以治丧元振举与之无少吝一不质名氏稷等叹骇唐元稹杜甫墓铭曰甫嗣子曰宗武病不克葬殁命其子嗣业嗣业贫乞匄以给丧去子美殁后余四十年然后卒先人之志亦足为难矣　山堂肆考曰白乐天就裴晋公乞马裴赠以一马戏为诗曰君若有心求逸足我还留意在名姝盖用爱妾换马事白即答云安石风流无奈何欲将赤骥换娇娥不辞便遂东山志临老无人与唱歌　云溪友议曰于頔镇襄阳郑大穆以书投之曰分千树一叶之影即是浓隂减四海数滴之泉便为膏泽于公依索数半与之　辍耕录曰乞求盖谓正欲如是也然唐时已有此言王建宫词只恐他时身到此乞求自在得还家又花蕊夫人宫词种得红柑才结子乞求自过与君王　宋史范讽传曰讽为翰林侍读学士复改阁学士给事中知兖州厐籍弹讽既出兖州乃绐言贫假翰林白金器数千两自随　钱顗传曰顗自衢徙秀州家贫母老至丐贷亲旧以给朝晡而怡然无谪官之色　宋纪曰寇准贬雷州李廸贬衞州始议窜逐王曽疑太重丁谓熟视曽曰居停主人恐亦未免耳盖指曽尝以第舍假准也　东坡志林曰杜衍为相蔡襄孙之翰为谏官屡乞出仁宗云卿等审欲得郡盍自奏其所欲于是蔡除福州之翰安州杜云谏官无故出终非美事乞且仍旧上可之　墨庄漫録曰苏子由在政府子瞻为翰苑有一故人与子由兄弟有旧者来干子由久而未遂一日来见子瞻云望内翰一言为助公徐曰旧闻有人贫甚乃谋伐冢遂破一墓见一人裸而坐曰尔不闻汉世杨王孙乎裸葬以矫世无物以济汝也复凿一冢用力弥艰既入见一王者曰吾汉文帝也遗制圹中无纳金玉器皆陶瓦何以济汝复见有二冢相连乃穿其在左者久之方透见一人曰我伯夷也瘠羸面有饥色饿于首阳之下无以应汝之求其人叹曰用力之勤无所获不若更穿西冢或冀有得也瘠羸者谓曰劝汝别谋于他所汝视我形骸如此舍弟叔齐岂能为人也故人大笑而去　宋史薛向传曰御史陈洎行边向诣洎云三司贷龙门富人钱以百年全盛之天下一方有警即称贷于民非义也洎上其说从之邓绾传曰绾虑安石去失势乃上言录安石子及壻仍赐第京师帝以语安石安石曰绾为国司直而为宰臣乞恩泽极伤国体当黜　王广渊传曰广渊以方春农事兴而民苦乏兼并之家得以乗急要利乞留本道钱帛五十万贷之贫民嵗可获息二十五万从之其事与青苖钱法合安石始以为可用　宋无啽呓集曰陈亮家贫辛弃疾帅淮时与谈天下事歴言南北利害宿亮于斋中亮思弃疾谨言必思其悮将杀我以灭口遂窃骏马而逃月余亮致书假十万缗以济食弃疾如数与之
　　乞假三
　　原借乗　假盖【论语有马者借人乗之　晋书嵇康传康与山涛书曰仲尼不假盖于子夏护其短也】　増亦无几求　何至自苦【左传子太叔子羽谓子产曰韩子亦无几求晋国亦未可以贰　史记司马相如传相如归成都家居徒四壁立文君久之不乐曰长卿第俱如临卭从昆弟假借犹足为生何至自苦如此】　役使千家　还请五辈【史记酷吏传寗成出闗归家称曰仕不至二千石贾不至千万安可比人乎乃贳贷买陂田千余顷假贫民役使数千家　又王翦传始皇用王翦伐荆翦既至闗使使还请善田者五辈或曰将军之乞贷亦已甚矣】　徒跣被发敝衣毁容【越絶书子胥徒跣被发乞于吴市三日市正疑之而道于阖闾阖闾曰吾闻楚王杀】
　　【其臣伍奢而非其罪其子子胥勇且智必经诸侯之邦以报其父仇此必子胥也乃召之　宋史张永徳传周太祖初为侍衞吏与永徳父颍善乃以女妻永徳永徳迎其母妻诣宋州时寇贼充斥乃易敝衣毁容仪居委巷中有贼过即邀乞焉绐曰此卑田院耳贼即舍去由是免祸】　爱护典籍　预贷俸钱【顔氏家训借人典籍皆湏爱护先有缺壊就为补治此亦士大夫百行之一也　稗史司门郎中王缮调沂州录事参军时鲁宗道方为司户参军家贫禄俸不给每贷于王犹不足则又恳王预贷俸钱库吏怨鲁诉于州并劾王王谕鲁曰第归罪某君无承也鲁曰过实自某公何辜焉王卒明鲁不知而独得私贷之罪鲁深愧不自容王处之裕如无嫌恨也】　不知阶级　岂有斗升【晋书张融传融家贫欲禄乃与从叔征北将军永书曰昔求三吴一丞虽属舛错今闻南康缺守愿得为之融不知阶级阶级亦可不知融政以求丞不得所以求郡求郡不得亦可复求丞　庄子周昨来有中道而呼者顾视车辙中有鲋鱼焉周问之曰鲋鱼来子何为者耶对曰我东海之波臣也君岂有斗升之水而活我哉】　虑有徳色　幸分余光【汉书贾谊传借父耰锄虑有徳色　史记甘茂曰臣闻贫人女与富人女防绩贫人女曰我无以买烛而子之烛光幸有余可分我余光无损子明也】　遗马贷钱　借骡偿直【后汉书梁冀传扶风人士孙奋居富而性吝冀因以马乗遗之从贷钱五千万奋以三千万与之冀大怒　元史同恕传有里人借骡而死偿其直不受曰物之数也何以偿为】　帻堕几上劵投池中【世说刘庆孙在太傅府于时人士多为所构唯庾子嵩纵心事外无迹可闻后以其】
　　【性吝家富说太傅令换千万冀其有吝于此可乗太傅于众坐中问庾庾时頽然已醉帻堕几上以头就穿取徐答云下官家故可有两娑千万随公所取于是乃服明祝允明语怪济渎祠有大池凡欲假于神者祷而卜之神许则以劵投池中良久银浮水面如其数贸易则利加倍如期设祭归其子夲银没而劵浮如不许则投劵入水顷之劵复浮还牛马百物皆可假借云】　乞食五鹿　指米一囷【左传晋公子重耳出于五鹿乞食于野人野人与之块子犯曰天赐也稽首受而载之　三国志鲁肃传周瑜为居巢长将数百人肃并求资粮肃家有两囷米各三千斛肃乃指一囷与周瑜】　晋假羽旄吴呼庚癸【左传合诸于召陵晋人假羽旄于郑郑人与之明日或斾以防　又吴申叔仪乞粮于公孙有山氏曰佩玉繠兮余无所系之防酒一盛兮余与褐之父睨之对曰粱则无矣麤则有之若登首山以呼曰庚癸乎则诺】　与之折劵　无复胜绵【金史时立爱传立爱父承谦以财雄乡里嵗饥发仓廪赈贫乏假贷者与之折劵　世说谢万就太傅乞裘自云畏寒太傅答曰君妄语正欲以为豪具耳若畏寒无复胜绵者乃以三十斤绵与万】　逸少不节　杜笃无厌【世说王右军为防稽内史谢公就乞笺纸右军检校库有九万悉以乞谢公桓宣武闻之曰逸少不节　顔氏家训杜笃乞假无厌】　持琴执板　输粟泛舟【世说补韩熙载肆情坦率不持名检妓乐百数人日与荒乐所得月俸散与诸姬熈载敝衣芒屦作瞽者持独弦琴俾舒雅执板挽之随房乞食以为笑乐　左传晋饥乞籴于秦秦输粟于晋自雍及绛相继命之曰泛舟之役】　鲁公乞米　于頔买山【锦绣万花谷王文正公得顔鲁公乞米墨帖乃刻石以遗亲友　云溪友议符山人投襄阳于頔乞买山钱公与之仍加衣服】　不受钱帛　更取单衣【晋书董京传京宿白社中时乞于市得残碎缯絮结以自覆全帛佳绵则不肯受或见推排骂辱曽无怒色　又王戎传从子将婚戎遗其一单衣婚讫而更责取】
  </div>
  <div class="pagination">
   <a href="御定渊鉴类函_page204.html">
    上一页
   </a>
   <span>
    ...
   </span>
   <a href="御定渊鉴类函_page200.html">
    200
   </a>
   <a href="御定渊鉴类函_page201.html">
    201
   </a>
   <a href="御定渊鉴类函_page202.html">
    202
   </a>
   <a href="御定渊鉴类函_page203.html">
    203
   </a>
   <a href="御定渊鉴类函_page204.html">
    204
   </a>
   <span class="current-page">
    205
   </span>
   <a href="御定渊鉴类函_page206.html">
    206
   </a>
   <a href="御定渊鉴类函_page207.html">
    207
   </a>
   <a href="御定渊鉴类函_page208.html">
    208
   </a>
   <a href="御定渊鉴类函_page209.html">
    209
   </a>
   <a href="御定渊鉴类函_page210.html">
    210
   </a>
   <span>
    ...
   </span>
   <a href="御定渊鉴类函_page206.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
