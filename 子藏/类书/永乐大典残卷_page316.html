<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 316 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 316 页/共 331 页</h1>
    <div class="content">　　【宋本至治集】《礼部席上调子山》：尚书席上醉厌厌，朱李来禽总不拈。千缕青丝络珠网，帕罗斜带水晶盐。
　　【刘文贞公集】《席上》：妙舞翩翩惊羽翼，清歌嘹亮遏云霓。寥休佯作逢场戏，声色门头自任迷。
　　【丁仲容桧亭萃藁】《马德昭席上赋》：江上重逢邹大娘，桃花红嫩梁纤裳。蔓菁溪上曾相见，犹记胡麻饭颗香。
　　【张宪武王弘范集】《即席赠别》：离筵不必奏笙簧，说韬说诗醉一场。别后有期期不定，水萍风絮两茫茫。
　　【刘静修集】《夜坐即席分赋灯花并声》二首。眉间正有喜千丈，眼底才消灯一华。我自无忧安得喜，不须开向野人家。万丈潮头落晚江，一并收拾入秋窗。宫商不在人间世，鼻息雷鸣未肯降。
　　【李庭寓斋诗集】《里社席上偶成》：渔樵谁主复谁宾，莫道南朝忝从臣。数口青门依绛帐，十年白帽看黄巾。立同狐貉宁无耻，唾落珠玑不救贫。且向筵间持酒待，踏歌歌罢是阳春。
　　【刘仁本卞玄集】《上虞席上赋》：城南花坞韶光好，载酒吟诗不厌频。草色宜留金谷醉，梅花别是玉堂春。蛾眉窈窕羞为舞。柳柳风流最可人。行乐莫忘康济念，问君何日静边尘。
　　【艾性夫诗】《蒲席歌》：君不见，象床金缕黄龙须。翠帏茸毯红氍毹，凝香燕寝环琼姝，美物作恶常须臾。能令王孙泣路隅，富贵不到山中癯。霜空雁落寒陵霄。西溪女郎织春蒲，作席眼眼涵青腴。发僧方丈供横铺，苍烟翠雾不可摹。摩挲温厚便鹤躯，高眠鼾鼾忘朝脯。远梦疯疯生江湖，楮衾竹榻蒲为徒。观美不足安有余，更生九节寿老夫。百年与尔同卷舒，清风傲兀超凡蘧。
　　【吴澄支言集】《洪宾客席上次韵张希孟》：辽海烟霞缥缈间，千年老鹤未飞还。声名籍甚东园皓，气象萧然陋巷颜。韬卷风云隐城市，依乘日月照区寰。不应便拟归田赋，政要六鳌擎五山。
　　【张思廉诗】《席上》：彼美橘林姬，绿云何盘盘。清歌珠落斗，妙舞玉成团。风急酒晕薄，月斜花露寒。剪灯续残醉，把杯接余欢。虽非长夜饮，犹胜万钱餐。《席上，得摇字》：翠馆行厨雪乍消，墙头新柳又垂条。珊瑚枕冷人初醉，鹦鹉笼寒舌未调。座上彩鸾珠插鬓，掌中飞燕玉围腰。海棠一夜东风软，落尽云边金步摇。《取青楼席上和牙字韵》：延陵公子故侯家，坐上仙人萼绿华。风旋舞尘鸣玉佩，云盘歌韵揭红牙。橘浆滟溢香螺甲，画鼓声喧铁马挝。老子风流狂不减，水沉龙拨鼓琵琶。《席上赠挨胡琴玉宝瓶弹琵琶俞山月四首》：花围七十紫鸳鸯，月绕三千金凤凰。每到曲终催赐酒，旧恩犹忆镇南王。龙头蛇腹半金瓶，凤缕鸾肤两玉绳。一尺提头封锦橐，内家新失郑中丞。低弦背调不胜哀，冰玺双飞变飞信手挨。老尽玉皇风宪吏，月明独上凤凰台。破讷沙头汉草青，蕃儿打手马蹄轻。开明桥上黄昏月，不作昭君出塞声。
　　【国朝清江贝廷臣集】《正月二十九日杨鸣鹤席上分韵，得几字。》：两山昨夜风雨止，水涨新痕汶沙尾。黄知彭泽柳初芽，红见武陵桃欲蕊。老去逢春更惜春，平生酒伴谁知己。白发杨郎古奇士，千金已散归田里。闲门留客为张筵，共喜一时成二美。小儿行觞不计筹，大儿割肉能操匕。冬笋下筋白于肪，秋藉洗泥寒刺齿。且须快意在今朝，况我中年会能几。乱离相见亦偶然，海内交游半为鬼。颠狂岂顾旁人毁，但恨白日无淹晷。赋诗已觉无曹刘，骂客安知有程李。坐中一鹤能商歌，歌作连珠尽倾耳。风卷新声入夜云，豪作哀丝静如水。若为倒卷玻璃江，百尺高楼眠不起。
　　【蓝性之蓝涧集】：七月二十八夜，同巢翁石父燕集玄都道院，是日雷雨昼晦。既夕，星月烂然，席上作　偶与高人燕武夷，天空山水漾清辉。金盘晓露莆萄酒，玉女秋风薜荔衣。雷起石堂龙未蛰，月生苍海鹤初归。瑶台自有长生录，莫叹尊尊生事非。
　　【国朝宋玄僖庸庵萃】《雨中席上赠承汉德》：豪梁有客意相亲，风雨孤舟泊水滨。携具入门添我恨，烹茶为主奈家贫。从游谁作观鱼伴，就语今逢裹饭人。秋晚能酬江上约，岂无鸡黍待嘉宾。
　　【张孟循诗集】《王驸马席上作》：城上春云浮绿树，亭中绮席带朱兰。惠风已送蔷薇暖，细雨犹兼芍药寒。将帅月冖同文字饮，山川浑作画图看。高谈政自忘丝竹，安得移书与谢安。
　　【抄录杂诗】《玉太愚尊师席上赋》：白云幽洞风雨作，红栏石池屏帐开。竹枝娱客促绮席，榴花照人行玉杯。岂无麟脯坐分擘，亦有龙管行相催。明朝洞口与君别，尚想维笙吹月来。
　　【元朝风雅】《陈晋斋别桐城诸老席上作》：此人五百有余岁，高会尊前笑语哗。逸兴浓时过似酒，交情密处恰如家。朱颜鹤发明秋水，瑶句鱼浅动彩霞。明日马蹄哀草路，桐乡回首又天涯。
　　【会稽掇英集】《林染离席》：何处骊驹杂楚歌，楚人归思托云罗。河阳望竟妾心远，金谷别来郎恨多。从事一春空物态，闲情千里旧风波。归时莫听陇头水，肠断水禁年少何。
　　【大雅集】《释行方诗顾玉山草堂席上寓兴》：春晖楼头春最早，主人宴客情更好。万斛葡萄泻绿波，一色毛瞿毛俞剪芳草。卷帘山色何冥冥，吴天半扫蛾眉青。乱云忽西起，倒压白日停。野狐啼烟道路黑，海风吹雨蛟龙腥。短歌长吁伤我情，门前溪水声呤呤。
　　【都梁志】《和郑广文劭农席间韵》：千里熙熙万井烟，知时膏雨两公田。民无忧色安耕业，市有欢声到酒筵。万物遂宜方是政，一夫不获便非天。太平官府多闲暇，闾里讴歌乐有年。公余方把故书看，惠我新诗妙可刊。治道每思从简靖，边疆时喜报平安。人言好善求诸释，我道平心只一般。食淡自然神气爽，居官莫放酒肠宽。《和叶峭壁席间韵》：英名起敬久于公，今日相逢笑语同。窗外厌闻梅子雨，池间时迎藉花风。民无忧色安田业，市有欢声喜岁丰。官府太平多暇日，相过诗酒乐衰翁。
　　【维阳志】《凝香小集，即席和蔡子明韵》：杨州曾说旧时春，翠幕珠帘看洛神。想见东风香十里，人人宜笑更宜嗔。笔下文章假借有神，多惭夸说籍中人。教成歌舞君知否？也是无戎号令新。得京都华灯于维扬，招同官凝香预赏。灯火盛长安，生平所未观。霞飞云母镜，月射宝珠团。预赏通春信，交光辟夜寒。今宵共一醉，留取上元看。公家乘得暇，僚友聚凝香。歌扇融春响，星珠炯夜光。月华窥粉黛，帘影隔丝簧。和气知多少，人人入醉乡。词
　　【宋苏东坡集】《醉落魄，席上呈杨元素。》：分携如昨，人生到处萍飘泊，偶然相聚还离索，多病多愁，须信从来错。　樽前一笑休辞却，天涯同是伤沦落。故山犹负平生约，西望峨嵋，长羡归飞鹤。《临江仙，夜到杨州席上作》：樽前何人怀李白，草堂一作暮云遥指江东，珠帘十里卷香风。花开花谢，离恨几千重　轻舸渡江连夜到，一时惊笑衰容。语音犹自带吴侬，夜阑对酒，依旧梦魂中。
　　【陆游渭南集】《浣溪沙，南郑席上。》：浴罢华清第二汤，红棉朴粉玉肌凉。娉婷初试藉丝裳　凤尺裁成猩血色，婚妆熏透麝脐香，水亭幽处捧霞觞。《玉蝴蝶，王忠州家席上作》：倦客平生行处，坠鞭京洛，解佩潇湘，此夕何年来赋，宋玉高唐。绡帘开，香尘乍起，莲步稳，银烛分行。暗端相，燕羞莺招，蝶绕蜂忙。　难忘芳樽频劝，峭寒新退，玉漏犹长。几许幽情，只愁歌罢月侵廊。欲归时，司空笑闷微近处，丞相嗔狂，断人肠。假饶相送，上马何妨。
　　【史浩邹峰真隐漫录】《浣溪沙，即席次韵王正之觅仙歌》：一钩儿能几何，弓弓珠蹙杏红罗。那时分惠谢奴哥　香压幽兰兰尚浅，样窥初月月仍多，只堪掌上呷琼波。二、《夜饮咏足即席》：珠履三千巧斗妍，就中弓窄只迁迁。恼伊戋刂转堪怜，舞罢有香留绣褥，步余无迹在金莲，好随云雨楚峰前。三、湿翠湖山收晚烟，月华如练水连天。兴来催上钓鱼船。青弱艹一樽汀草畔。霜筠数曲渚花边，更于何处觅神仙。四、梁武敢疑达摩凯，个中消息岂容猜。九年面壁口慵开，只履却寻归路去。一花元不是君栽，这回枉了一遭来。五、索得玄珠也是呆，人人有分莫胡猜。顶门一眼镇长开，路断玉关无辄踪。雪埋葱岭没根栽，始知达摩不曾来。六、胜染朱楹俯碧湖，萧萧风月一尘无。口堪绿蚁满樽浮，况是小春天正爽。杖藜相与探梅初，半皴枝上未成珠。七、远岫数堆苍玉髻，平湖千顷碧琉璃。笙歌催我上船时载月有如浮玉盏，采莲还复拥胭脂，更于何处觅瑶池。
　　【徐衡仲西窗集】《鹧鹕天，席上赋。》：翠幕围香夜正迟，红麟生焰烛交辉。纤腰趁拍轻于柳，娇面添妆韵似梅。　凝远恨，惜芳期，十年幽梦彩云飞，多情不管霜髯满，犹欲杯翻似旧时。《满江红，约斋同席用马庄父韵。》：挥手华堂，重整顿。选花场屋，撩鼻观，飞浮杂沓，异香芬馥。金缕尚余闲态度，冰姿早作新装束。恨尊前，缺典费思量。无松竹。　蜂蝶恨，何时足。桃李怨，成粗俗。为情深拼了，一生愁独。菊信谩劳频探问，兰心未许相随逐。想从今，无暇斫蔷薇，锯罂栗。又《晦庵席上作》：争献交酬，消受取真山真水，供不尽，杯螺浮碧，髻鬟拥翠。莫使等闲嗟去国，因因特地经仙里。奉周旋，惟有老先生，门堪倚。追往驾，烟宵裹，终旧学今无计。叹白头犹记，壮年标致。一乐堂深文益著，风雩亭在词难继，问有谁，熟识晦庵心，南轩意。
　　【韩元吉南涧集】《浣溪沙，次韵曾吉甫席上。》：莫惜清樽领客同，已无花伴舞衣红。强歌归去莫匆匆。　细雨弄烟烟弄日，断云粘水水粘空。酴飞下晚来风。《浪淘沙，赵富文席上》：倦客怕离欢，春已无多，闲愁须请酒消磨。风雨才晴今夜月，不醉如何！　玉笋滟金荷，情在双蛾。二年能得几经过。花满碧溪归棹远，回首烟波。《一剪梅，叶梦锡席上》：竹里疏枝总是梅，月白霜清，犹未全开。相逢聊与着诗催，要趁金波。满泛金杯。　多病惭非作赋才，醉到花前，探得春回。明年公已在鸾台，看取春风，丹诏重来。《醉落魄，务观席上索赋》：楼头晚鼓，佳人莫唱黄金缕，良宵灯火还三五。肠断扁舟，明日江南去。　离觞欲醉谁能许，风前蝶闹蜂儿舞，明年此夜知何处，且插梅花，同听画檐雨。《南柯子，次韵姚提点行可席上见贻》：急雨朝来过，浓云晚半收，荷香偏傍酒樽浮。极目淡烟斜照，满芳洲。　消尽人间暑，翻成一段秋，使星南楚转东瓯。只恐禁林归诏，未容留。《好事近，辛幼安席上》：华屋翠云深，云外晚山千叠，眼底无穷春事，对杨枝桃叶。　老来沉醉为花狂，霜鬓未须镊。几许夜阑清梦，任翻成蝴蝶。《水调歌头，席上次韵王德和》：世事不须问，我老但宜仙，南溪一曲独对，苍翠与孱颜。月白风清长夏，醉里相逢林下，欲辩已忘言。无客问生死，有竹报平安。　少年期，功名事，觅燕然，如今憔悴萧萧，华发抱尘偏。万里蓬莱归路，一醉瑶台风露，因酒得天全。笑指云阶梦，今夕是何年。
　　【叶石林词】《临江仙，席上次韵韩文若》：闻道安车来过我，百花未敢飘零，疾催弦管送杯行。五朝瞻旧老，挥尘听风生。　凤诏远从天上落，高台燕喜初醒。莫言白发减风情，此时谁得似？饮罢却精神。《晁以道见和答韩文若之句复答之二首》：三月莺花都过了，晓来雪片犹零，嵩阳居士记行行。西湖初水满，遥想谷纹生。　欲为海棠传信息，如今底事长醒。不应高卧顿忘情，留春春不住，老眼若为明。又，唱彻阳关分别柚，佳人粉泪空零。请公重作醉歌行。一欢须痛饮，回首今平生。　却在老来风味减，半酣易逐愁醒。因花那更赋闲情，鬓毛今两耳，空笑老渊明。《浣溪沙，许公堂席上次韵王幼安》：绛蜡烧残夜未分，宝筝声缓拍初匀，斗枢光照坐生春。　便恐赐环归衣绣，莫辞挥翰落烟云，凤城西去断离魂。又《用前韵再答幼安》：绿野歌欢许见分，骤惊和气晓来匀，妙歌谁敢和阳春。　梅蕊旧年迎雪，月华今夜破寒云，犹醒争笑楚人魂。又，《次韵王幼安》：物外光阴不属春，断留风景伴佳辰，醉归谁管断肠人。柳絮尚飘庭下台，梨花空作梦中云，竹间篱落水边门。
　　【张子野词】《木兰花，晏观文画堂席上》：檀槽碎响金丝拨，露湿浔阳江上月。不知商妇为谁愁，一曲行人留晚发。　画堂花日新声别，红蕊调高弹未彻。暗将深意语胶弦，长愿弦丝无断绝。《更漏子，流杯堂席上作》：相君家，宾宴集，秋叶晓霜红湿。帘额动，水纹浮，彩花相逐流。　薄霞裳，酣酒面，重抱琵琶轻按。回画拨，抹么弦，一声飞露蝉。《年少游，渝州席上和韵》：听歌持酒且休行，云外树，几程程。眼看檐牙，手搓花蕊，未必两无情。　柘夫滩上闻新雁，离袖掩盈盈，此恨无穷，远如江水，东去几时平。《醉落魄，吴兴莘老席上》：山图画障，风溪弄月清溶漾，玉楼苕馆人相望，下箬浓醅竟，欲金钗当。　使君劝醉青娥唱，分明仙曲云中响，南园百卉千家赏，和气兼春，不独花枝上。《燕春台，东都春日李阁使席上》：丽日千门，紫烟双阙，琼林又报春回。殿阁风微。当时去燕还来。五侯池馆屏开，探芳菲，走马天街。重帘人语，辚辚轭车，远近轻雷。　雕觞霞滟，翠幕云飞，楚腰舞柳，宫面粉梅。金猊夜暖，罗衣暗香煤，洞府人归。放笙歌，灯火楼台下蓬莱。犹有花上月，清影徘徊。又，《碧澜堂席上有感》：飞云过尽，明河浅，天无畔。草色栖萤，露华清暑，轻飘弄袂，澄澜拍岸。宴玉尘谈宾，倚琼枝，秀挹雕觞满。午夜中秋，十分圆月，香槽拨凤，朱弦轧雁。　正是欲醒还醉，临空怅远，壶更叠换。对东西数里回塘，恨零落芙蓉春不管。笼灯待散，谁知道座有离人目断，双歌伴。烟江艇子归来晚。
　　【仲并浮山集】《画堂春，即席》：溪边风物已春分，画堂烟雨黄昏。水沉一缕袅炉熏，尽醉芳樽。　舞袖飘摇回雪，歌喉宛转留云，人间能得几回闻，丞相休嗔。《浣溪沙，即席》：清远湖山佳丽人，柳边花下复清晨，向前犹有几多春。　祓禊秋千时节近，管弦歌舞一回新，未嗔狂客污车茵。《眼儿媚，同孙尚书赴孟信空平江郡燕席上》：铃阁寻盟未肯寒，首驻江干。云烟翰墨，风流尊俎，不放更残。　金声掷地西清，老天未许终闲。知音素赏，当筵一曲，流水高山。《武陵春，元若虚总管席上》：门巷乌衣应好在，风韵尚依然。知是蓬瀛第几仙，秀色粲当筵。　索句濡毫云阁里，清坐袅炉烟。谁赋回文第二篇，除是见娟娟。
　　【洪适盘洲集】《浣溪沙，席上别王巨济。先是两姬免冠王夺两秩，继以章罢》：丹桂飘香已四番，杖藜携手自今难，黯然离恨满江干。　壁上两冠元是谶，花前双韵几时弹，中秋后夜与谁看。又，《席中答钱漕》：忆得熙春晓立班，使星曾入紫微垣，归来小隐友芝兰。　投辖风流今复见，开尊礼数自来宽，更看宝唾写乌拦。又《席上再作》：不见丹丘三十年，青山碧水想依然，自惊绿鬓已苍颜。　月在柳梢曾径醉，两荒院菊有谁怜，绣衣归与故人言。卜算子，太守席上作：五凰望中仙，五马人间贵。舞态歌声尽出群。鸟鹊巡檐喜。　昨夜值狂风，痛饮元无味。说与谯门慢打更，却怕催归骑。又，《席上赠瞻明》：修竹拂疏棂，淡月侵凉榭。四畔青山迎好风，金鸭香煤池。　宝唾粲珠玑，长袖飘兰麝。莫问更楼夜若何，且结高阳社。《好事近，东湖席上次曾守韵时莫曹同集》：风细晚轩凉，妙句初挥新墨。绿水池中宾佐，对嫩荷擎绿。　坐看微月上云头，清臂映寒玉。只恐朝来酒醒，有文书羁束。《满江红郑宪席上再赋》：累月愁霖，知今夕，是何天色，秋老矣，芙蓉遮，黄花留客。长有霜螯来左右，谁言吓马能煎迫。眄高穹，重叠起顽云，星难摘。　罗绮盛轩窗窄，心已醉，肩须拍。更十分行酒，再三相吓凰诏十行归路近，桂华千里明年隔，趁闲时楼上共凝眸，芦花白。
　　【魏鹤山词】《木兰花，即席和韵》：问梅花月里，谁解唱，小秦王。向三叠声中，兰桡荃棹桂醑椒浆。明朝濮渝江上，对暮云平野，北风凉。准拟八千里路，破除九十春光。　砚涵槐影漾常，披拂御炉香。念人世难逢，玉阶方寸，陛盾颜行。休言举人文字，系一生，穷达与行藏。凡卉都随岁换。幽兰不为人芳。
　　【刘龙洲集】《满江红，高师冯大尉席上作》：敌面风轻，一两点海棠微雨，春总在，英雄元帅，晓来游处，楼阁万家入帘幕卷，江郊十里旌旗驻。有黄鹂百舌转新声，垂杨舞。　寒食近，笙箫鼓，车马闹，铜勒路。拚樽前一醉，与花为主。风韵可将图障画，笑谈尽是文章语。问何如邹湛赴江头，陪羊。
　　【黄庭坚豫章集】《好事近，席上》：一弄醒心弦，意在两山斜叠。弹到古今愁处，有真珠承捷。　使君来去本无心，休泪界红颊。自恨老年憎酒，负十分蕉叶。
　　【黄裳演山集】《花心动，冬日席上》：天接重云，月临残腊。时有幽意。化作瑶池，纷纷戏蝶，一色非人世，无情征雁，乘风南向，恨望有情难寄。暖惊梅先传芳信，夜来万宝春至。　中齐胜境，东藩和气，自有名园佳丽。一梦休嗟，三千好客，何处寻珠履。小堂人静，樽前清昼，好惜岁花如逝，管弦中。金杯更劝，朱颜皓齿。
　　【赵无咎应斋杂著】《水调歌头，席上作》：碧云返昼岫，潦水正鸣滩。兰舟容与，歌舞偏称笑中看。烛影烘寒成暖，花色照人如昼。一坐有余欢。酒色浮金盏，香缕霭雕盘。　碧簪横，银漏永，玉樽乾。喧春鼓吹。翠柚起舞佩珊珊。记得山明水秀，何雾朝云暮雨，常在梦魂间。多少难言事，都付两眉弯。《念奴娇，吕汉卿席上》：晓来膏雨，报一犁丰信，几枝娇色。岸草汀沙明似镜，不到尘埃花陌。急管繁弦，香车宝勒，正阻寻春客。东风特起，半空微露晴碧。　何况主意深勤，冰清才藻，玉润真璧，翠麓华堂横枕。水波底，斜阳红湿。连社风流，桃溪标致，便觉凡心息。玉樽倾尽。笑中归步钩月。又，江南到处被波光，云影留人行色。昔我来时春正好，舞絮飞南陌。今日登临，读书斋上，重作凭栏客。清溪索细，夜来微涨新碧。　两岸蘸水浓阴，断虹横幄，一带连环璧，林外青山千万叠，雨歇半空犹湿。已倩双鳞，更须灵鹊，先报归消息。归来征柚，尽携千里风月。
　　【张孝忠词】《菩萨蛮，即席次王华容韵》：娇红隐映花稍雾，金连容与歌声度。得句写香笺，江山此意传。　醉当春好处。不道因风絮，去并锦闱眠，青绫被底仙。《西江月，即席次王华容韵》：堂上簪缨交错，花间帘幕高张，与君一咏一飞觞。莫笑诗狂饮畅。　满路光风转蕙。吟鞭宫柳斜行。新词妙绝动宫墙，紫诰黄麻天上。《霜天晓角，汉阳王守席上赋》：楚山浮碧，江汉无终极。鄂渚几行云树，天何意限南北。使君觞醉客健到曾何惜。三国英雄谁在。斜阳外，尽陈迹。
　　【林淳定斋集】《减字木兰花，郑尚书席上借前韵》：嫣然笑粲，醉靥融滋春意烂。侍宴终宵，欢动帘帏酒易消。　尊前狂客，惊见蕊仙新谪籍，珠阁深关，丹就同归海上山。又，灯花星灿，瑞气满筵春欲烂。月色中宵，疑是阶前雪未消。　骚人词客，魂断蜡梅香已籍。谁更情关，一点新愁入远山。《浣溪沙，郑尚书席上再作》：冒雪休寻访戴船，红灯剩热宝香然，阁儿偎暖两三椽。　更有玉杯传素手，梅花相对两争妍。停杯听唱月娟娟。
　　【王汉滨先生集】《鹧鸪天，台州倚江亭即席和李举之，时曹功显贺子忱同坐》：缭乱江云雪欲飞，小轩幽会酒行时。佳人喜得鸳鸯侣，豪客争题鹦鹉词。　歌舞地，喜追随，歙州端恨外迁迟。谪仙狂监从来识。七步初看子建诗。《虞美人，石光锡会上即席和李举之韵》：鸳鸯碧瓦寒留雪，玉树先春发。小楼歌舞夜流连，月落参横一梦晓梅边。尊前酒量谁能惜。都是高阳客，十分莫厌羽觞传，半醉俜停。云鬓享单金钿。
　　【黄山谷琴趣外篇】《采桑子，席上作》：马湖来舞钗初赐，笳鼓声繁。贤将开关，威竦西山八诏蛮。　南溪地逐名贤重。深锁群山，燕喜公闲，一斛明珠两小鬟。《减字木兰花，黔守席上客有举岑嘉州中秋诗曰云云戏作》：举头无语，家在明月生处住。拟上摩围，最上峰头试望之。　偏怜络秀，苦淡同甘谁更有。相见牵衣，月到愁边总未知。又，月中笑语。万里同依光景住。天水相围，相见无因梦见之。　诸儿娟秀。儒学传家渠自有。自作秋衣，渐老先寒人未知。又，常年夜雨，头白相依无处住。儿女成围，劝笑樽前月照之。　何连高秀，千万里来忠孝有。岂谓无衣，岁晚先寒要弟知。
　　【向子湮酒边集】《好事近怀安郡王席上》：初上舞时，争看袜罗弓窄，恰似晚霞零乱，衬一钩新月。　折旋多态小腰身，分明是回雪。生怕因风飞去，放真珠帘隔。《减字木兰花，韩叔夏席上戏作》：谁知莹澈，惟有天天云外月。一见风流，洗尽胸中万斛愁。胜烧密炬，只恐夜深花睡去。想得横陈，全是巫山一段云。《鹧鸪天，豫章郡王席上》：两个鸳鸯波上来，一杨柳掌中回。已愁共雪因风去，便着繁弦急管催。　合浅笑，劝深杯，桃花气暖眼边开。司空常见风流惯，输与山翁醉玉推。《西江月，番禺赵立之郡王席上》：风响蕉林似雨，烛生粉艳如花。客星乘兴泛仙槎，庵到支机石下。　欢喜地中取醉，温柔乡里为家。暖红香雾闹春华，不道风波可怕。
　　【赵彦端介庵词】《临江仙，席上次元明韵》：水似识酒浅，秋云如妒蟾明，幽人闻雁若闻莺。更长端有意，菊晚近无情。　诗学笑中偷换，烛花醉重频倾，罗衣迥回立可怜生。五湖虽好在，客意欲登瀛。《满江红，汪秘监席上》：赐被薰炉，曾同见，官槐重绿，时归看。绮疏叠嶂，楚腰翻曲。君过蓬山经岁月，我怀庐阜分符竹。道别离，待得再归来，人应俗。　春欲动。醅初熟，追一笑。森三玉，且相对青眼，共裁红烛。小语人家闲意态，浅寒都下新装束。念平生，和雨醉东风，从今足。《点绛唇，路德友席上作》：山水乡中，岂知还有中原笑。醉歌倾倒，记得升平调。旧日年光，试把华灯照。心情好，有些怀抱，拟向梅花道。《蝶恋花，席上》：雪里珠衣寒未动，雪后清寒，惊损幽帏梦。风撼海牛帘幕重，画檐冰箸如流永。　一穗香云佳客共，溜溜金槽。政尔新词送。酒戏诗阄忘百中，烛间有幕人非众。《浣溪沙，丰非会黄运属席上作》：人意歌声欲度春，春容温暖胜于人，劝君一醉酒如渑。梅子枝头应有恨，柳花风底不堪频，盖公堂下净无尘。《好事近，卢签判席上》：草草复匆匆，相见也还相忆。记取梦魂诗思，似水光山色。　清音堂下一扁舟，谁主又谁客。休厌一杯相劝。看梅梢将白。
　　【宋李流谦澹斋集】《小重山，绵守白宋瑞席间作》：轻暑单衣四月天，重来闲屈指，惜流年。人间何处有神仙，安排我，花底与樽前。争道使君贤笔端，驱万马，驻平川。长安只在日西边。空回首，乔木淡疏烟。《青玉案，和雅守蹇少刘席上韵》：相知元早来何暮，社燕送，秋鸿去。春草春波愁目注。酒香花韵，绮谭妍唱，怎不思量住。　虚无指点骑鲸路，是骚人不凡处。画栋云飞帘卷雨，风流千古，一时人物，好记樽前语。
　　【王质雪山集】《江城子，席上赋》：细风微扬碧鳞鳞。绣帏深，不闻声，时见推帘，笼袖玉轻轻。不似绮楼高卷幔，相指点，总分明。　斜湾丛柳暗阴阴，且销停，莫催行。只恨夕阳，虽好近黄昏。得到钗梁容略住，无分做，小蜻蜓。又，细风吹起翠田田。雨和烟，入梅天，鲜润繁阴，悄悄转清圆。十顷蒲萄深贮碧，鸥共鹭，各翩翩。　影摇香度小婵娟。竹林贤，总神仙。滴露飞霜，雪壑注冰泉。伴了芙蓉城里客，无一事，北窗眠。《虞美人，李敷文席上》：翠阴融尽毵毵雪，惨澹花明灭。嫩沙拂拂涨痕添，想见故溪绿到草堂前。　夕阳红透樱桃粒，掩映深沉碧。成都事事似江南，只是香衾两处受春寒。
　　【李壁雁湖集】《鹧鸪天，燕史席间和韵》：岸柳阴阴跃锦鳞，并湖莲子恰尝新。谁教故岁应官去，会老堂中少个人。　归未久，意弥亲，吹香不断酒倾银。行藏判已天公付，且斗而今见在身。《西江月，和提刑昂席新赋》：又送鹏程轩翥，几看驹隙推移，多端时事只天知。不饮沉忧如醉。　白首已甘蓬艾，苍生正倚丞疑。楚台风转一帆吹，朝列问君来未。
　　【吴子和词】《好事近，秋日席上》：金菊间芙蓉，秋意未为萧索。临水见山庭院，伴玉人杯酌。　携炉终日袅沉烟。氤氲篆文，可惜被风吹散。把袖儿笼着。《柳梢青席上》：板约红牙，歌翻白雪，杯泛流霞。苏小情多，潘郎年少，欢计生涯。　轩窗临水人家，更门掩青春杏花。百万呼庐，十千沽酒，不负韶华。
　　【毛滂词】《醉花阴，孙守席上次会宗韵》：檀板一声，莺起远山。影穿疏木。人在翠阴中。欲觅残春，春在屏风曲。劝君时客杯须覆，灯照瀛州绿，西去玉堂深。魄冷魂清，独引金莲烛。又，金叶犹温香未歇，尘走歌初彻。暖透薄罗衣，一霎清风，人映团团月。　持杯试听留春阕。此个情肠别。分付与婴婴。劝取东君，停待芳菲节。《南歌子，席上和衢守李师文》：绿暗藏城市，清香扑酒樽，淡烟疏雨冷黄昏。零落酴縻，花片损春痕。　润入笙箫腻，春余笑语温。更深不锁醉乡门。先遣歌声，留住欲归云。
　　【周美成清真集】《蝶蛮花，席上赋》：鱼尾霞生明远树，翠壁粘天，玉叶迎风举。一笑相逢蓬海路。人间风月如尘土。　剪水双眸云鬓吐，醉倒天瓢，笑语生青雾。此会未阑须记取，桃花几度吹红雨。《渔家傲，席上作》：几日轻阴寒恻恻，一作测测东风急处花成积。醉踏阳春怀故园。归未得，黄鹂一作鹦久住浑相识。　赖有蛾眉一作娥能暖客，长歌屡劝金杯一人樽侧。歌罢月痕来照席，贪欢适，帘前重露成涓滴。
　　【葛郯词】《柳梢青，和友人席上赋》：谢家池阁翠桁香，浓琐窗纱薄。夜雨灯前，秋风笔下，与谁同乐。　主人许我清狂，奈酒量来来最弱。颠倒冠巾，淋漓衣袂，醒时方觉。又，空中雨阁，一段轻阴，翠铺林薄。橘内仙翁。棋边公子，共成清乐。　主人有井留车，看席上云轻柳弱。斗转莲头，鸡鸣窗外，无人知觉。
　　【葛立方归愚集】《夜行船，章甥婚席席间作》：百尺雕堂悬蜀绣，珠帘外玉栏瑗琼。调鼎名家，吹箫贤胄，新卜凤凰佳偶。　银叶添香香满袖，满金杯寿君芳酒。喜劝蟾宫，祥生鸳帐，应在细君归后。
　　【范石湖词】《鹧鸪天，席上作》：楼观青红倚快晴，惊看陆地涌蓬瀛。南园花影笙歌地，东岭松风鼓角声。　山绕水，水萦城，柳边沙外古今情。坐中更有挥毫客，一段风流画不成。
　　【江湖集】《陈唐卿词江神子，席上史君令谢芷索词作》：歌筵当日小蓬瀛，晚妆明，识芳卿。挽袖新词，曾博遏云声。又侍仙翁灯夕饮，红雾底，沸箫笙。催人刻烛待诗成。捧雕觥，媚盈盈，不道醉魂，入夜已瞢腾。墨沉香罗回盼处，和笑道，太狂生。
　　【曾协云庄集】《酹江月，杨州菊坡席上作》：一年好处，是霜轻，尘敛山川如洗。晚菊留花供燕赏，金镂宝衣铺地。旧观初还，层楼相望，重见升平际。小春时节，绮罗丛里人醉。　此日武帐贤侯，六年仁政，浃长淮千里。欲入鸳行，仍缓带，聊抚竹西歌吹。紫塞烟清，玉关人老，宜趣朝天骑。香尘归路，旧游回首应记。
　　【葛胜仲丹阳集】《浣溪沙，少蕴内翰同年宠速日出后堂。并制歌词侑觞即席和韵二首》：今夜风光恋渚苹，欲教四角出车轮，金钗离立坐生春。　神女恍惊巫峡梦，飞琼元是阆风人，诏封后院宠儒臣。又，溪岸沉深屡泛苹，倾城容见此推轮，可怜虚度二年春。　暮暮来时骚客赋，朝朝新处后庭人，天留花月伴羁臣。
　　【履斋诗余】《满江红，刘长翁右司席》：凝霭顽阴，同扫尽，安排今夕。便放出，一轮金镜，皎然虚碧。照彻肺肝明似水，是中空洞无他物。倚亭阜，搔首问天公，天应识。　人共景，都非昔，君共我。俱成客，且相逢一笑，鼓笙箫笛。老去可怜杯酒减，醉来谩把阑干拍。便明朝，烟水挂征帆，还相忆。
　　【方秋崖集】《木兰花慢，吴尚书宴客涟沧观即席用韵》：慨睛江渺渺，乘风下倚沧浪。问许大乾坤，金焦两点，曾几兴亡。平章古人，人安在？但青山烟水共微茫。不道鹭嘲鸥笑，归来鬓已苍苍。　垂杨舞尽斜阳，双燕语，尽渠忙，黯柔情不管，花深传漏，羽急飞觞。思量人间如梦，放半分，佯醉半佯狂。明日海棠依旧，春风未老徐娘。
　　【王以宁词】《满庭芳，邓州席上》：千古南阳，刘郎乡国，依约楚俗秦风。英姿豪气，耆旧笑谈中。当佩来从帝所，许洲花潭菊丛容。霜秋晓，凉生月观，极目送飞鸿。　主公。天下士，挥毫万字，一饮千钟。醉高歌起舞，唤醒人宠。我自人间漫浪，平生事，南北西东。辞公去，寒眸激电，曾识小安丰。
　　【李之仪词】《临江仙，景修席上再赋》：难得今朝风日好，春光佳思平分。虽然公子暗招魂，其余抬眼处，都是旧时痕。　酒到强寻欢日路，坐来谁为温存。落花流水不堪论。何时弦上意，重为拂桐孙。
　　【虞俦尊白堂集】《临江仙?苏席上赋》：万壑千岩秋色里，歌眉醉眼争妍。一枝娇柳趁公弦，疑非香案吏，诏到小蓬天。　乐事便成陈迹也，依人小月娟娟。尊前空唱短因缘。引船风又起，吹过浙江边。
　　【董霜杰先生集】《卜算子，子平席上赋》：春浅借和风，吹绿亭皋树。依约屏间出紫云，入格风流处。　便做铁心肠，也为梅花语。欲去东君更挽留，巧栈烟霞路。《满庭芳，元礼席上用少游韵》：红斗风桃，绿肥烟草。杨柳春暗重门。五陵佳兴，酿酝付芳樽。窈窕笙箫丛里，金猊篆，雾绕云纷。勾情也，歌眉低翠，依约鹧鸪村。　人生。须快意，十分春事，才破三分。况点检年时，胜客都存，更把余欢卜夜，从彻晓，蜡泪流痕。花阴昼，朱帘未卷，犹自醉昏昏。
　　【秦观淮海词】《木兰花，席上书怀事》：秋容老尽芙蓉院，草上霜花匀似剪。西楼促坐酒杯深，风压绣帘香不卷。玉纤慵整银筝雁，红袖时笼金鸭暖。岁华一任委西风，独有春红留醉脸。
　　【王之道相山词】《西江月，和张文伯腊日席上》：北陆藏冰欲竟，东风解冻非遥。一时芳意巧相撩，入眼绿娇红小。　柳色轻摇弱线。梅英纷缀枯梢。觥筹醉里赖君饶，归去斜阳尚早。
　　【谢无逸溪堂词】《西江月，陈席上》：窄袖浅笼温玉，眉淡扫遥岑。行时云雾绕衣襟。步步连生宫锦。　菊与秋烟共晚，酒随人意俱深。尊前有客动琴心，醉后清狂不禁。
　　【陈简斋词】《虞美人，大光祖席醉中》：张帆欲去仍搔首，更醉君家酒。吟诗日日待春风，及至桃花开后却匆匆。　歌声频为行人咽。记着樽前雪。明朝酒醒大江流，满载一船离恨向衡州。
　　【朱希真词】《鹧鸪天，许总管席上》：至节先庚欲雪天，玳筵围锦帐青毡。嫖姚副帅招佳客，太贤高明别乘贤。　歌宛转，舞翩跹，金钗十二拥婵娟。老人南极星边住，也趁梅花听管弦。
　　【锺将之词】：：《浣溪沙，南湖席上次韵二首》：鬓云梳月带痕，软红香里步莲轻。妖娆六幅过腰裙。　不怕满堂佳客醉。只恐灭烛翠眉颦，更期疏影月黄昏。又，老秋深水落痕，桂花微弄雨花轻，癯仙也解醉红裙。　太白麴君愁满饮，小鸿眉黛爱低颦，尊前一洗眼花昏。
　　【王民瞻词】《满庭芳，戊辰上元黄子余席上时未有月》：宿雨初收，晚风微度，万家帘卷青烟。暗尘随马，人物似神仙。试问天公借月，天须放，明月教圆。应移下，广寒宫殿，灯火接星躔。　卢川。元古郡。当时太守，宾从俱贤。到如今，万井歌吹喧阗。苑下红妆卖酒，时相遇，曲水桥边。谁知道，山城父老，重见中兴年。
　　【杜寿域词】《凤栖梧，席上赋》。闲把浮生细思算，百岁光阴，梦里销除半。白首为郎休浩叹，偷安自喜身强健。　多少英贤裨圣旦，一个非才，深谢容疏懒。席上清歌珠一串，莫交欢会轻分散。
　　【孙居敬畸庵词】《西江月，次韵席上作》：翠幄轻寒护夜，寒妆靓暖宜春，酒筹诗令逐时新，仙佩朋簪清兴。凤炬呈妍粟粟，水仙照座盈盈。约君策马贺升平，回首樽前风韵。
　　【李廷忠橘山词】《卜算子。萧计议席上赋》：草际雪痕消，梅上春心动。碧幕红裙簇画筵，横玉声三弄。　雅兴杂鱼龙，妙舞回鸾凤。莫道司空眼惯，还入清宵梦。
　　【高观国竹屋痴语】《凤栖梧，湖模即席》：西庭湖边眉翠妩，魂冷孤山，谁是风烟主。相唤吟诗天欲雨，嫩凉不隔鸥飞处。　移下天孙云锦渚。翠盖牵风，绰约陵波女，清约已成君记取，月明半夜鱼龙舞。
　　【毛平仲樵隐词】《念奴娇。次韵施德初席上》：丽谯春晓，望东南，千里湖山佳色。画戟门前，清似水，时节初过灯夕。封井年登，京华日近，每报平安驿。满城花柳，正须千骑寻觅。　忆我年少追游，兔园叨客右，多惭英识。今日怀人，无限意，老泪尊前重滴。赋咏空传，雄豪谁在？鬓点吴霜白，招呼一醉，幸公时慰愁寂。
　　【姚述尧词】《沈溪沙，青田赵宰席间作》：与客相从谒谢公，芝田绛节拥山翁，数枝桃杏豆香红。　醉眼斜拖春水绿。黛眉低拂远山浓，此情都在酒杯中。
　　【杨无咎逃禅词】《传言玉女，王显之席上》：料峭寒生，知是那番花信，算来都为惜花人做恨。看犹未足，早觉枝头吹尽。曲栏幽榭，乱红成阵。　酾酒花前，试停杯与细问。褪香销粉，问东君怎忍。韵华过半，谩赢得，几场春困。厌厌空自为花愁损。《于中好》：墙头艳杏花初试，绕珍丛细红蕊。欲知占尽春明媚。诮无意，看桃李。　持杯准拟花前醉，早一叶两叶飞坠。晚来旋旋深无地，更听得，东风起。又，溅溅不佳溪流素，忆曾记碧桃红露。别来寂寞朝朝幕，恨遮乱，当时路。　仙家岂解空相误，嗟尘世自难知处。而今重与春为主，尽浪蕊，浮花妒。又，梅花摘索穿疏竹，荫纹禽喜欢相逐。坐中已自清堪掬，更潇洒，人如玉。　新声爱度周郎曲，捧瑶杯再三相嘱。无情有恨重分北，也撩得，双眉蹙。
　　【毕良史词】《临江仙，席上赋》：霜月穿帘乍白，苹风入坐偏凉，麾灯促席诧时光，桃花歌扇小，杨柳舞衫长。　别乘平分风月，词人剩引觥觞，莫将幽恨搅刚肠。尽添金掌露，频注玉猊香。又：《好事近，席上赋》：高会罢飞觞，方锦再移珍席。雷鼎乍烹甘液，试问侯苍璧。　翠虬宝钏捧殷勤，明灭粲金碧。宾主放怀谈笑，满华堂春色。
　　【周颉词】《朝中措，饮饯元龄诸公席上戏作》：郧城清胜压湖湘，人物镇相望。秀气谁符楚泽，建安诸子文章。　东风得意，青云路稳，好去腾骧。要识登科次第，待看北斗光芒。
　　【王彭年词】《同前》：彭年，不学空疏，才无足取。蒙赖教养，更叨荐送，而燕饯之日，曲尽礼意，至于篇章。重褒宠勒，至闻诸乡老，谓在承平时，亦无此作。退自揆度，不知何以得之，铭佩厚德，无以自见。敢借所赐词韵，少信悃，僭越犯分，悚恐无地，尚祈恕采。人材七泽盛三湘，前辈敢追望。惭愧史君劝驾，杯前重赐篇章。　雷风断送，鱼龙变化，云路蜚骧。德意如何报称，短歌莫写毫芒。
　　【李伯虎词】《同前》：伯虎伏以判府中大先生，二年边城，作成士类。既著文以励学者，又复增请荐名，为邦人无穷之利。兵祸荒凉之余，遽能复承平之旧数，非思造特达何以得此？乡闾士夫，庠序诸生等，方日诵盛德，而讴歌之私，恨未有称塞。既而燕饯礼颁，复以佳词，光贲行李。学校晚生，荣于拜赐。伯虎铭镂之余，敢以俚语，仰继严韵。少见谢意之万一，伏惟台慈，恕其狂僭渎尊之罪。而采目之，伯虎下情无任悚惧之至。史君清德比清湘，妙政古相望。闲暇恩波万井，笑谈风月千章。　殷勤劝驾，几人怀德，刻意腾骧。试问匣中长剑，也应增觐焕锋芒。
　　【窟词】《苏武慢，湖州赵守席上作》：暗雨收梅，晴波摇柳，万顷水晶宫冷。桥森画栋，岸列红楼，两岸翠帘交映。天上行舟，鉴中开户，人在蕊珠仙境。况吟烟啸月，弹丝吹竹，太平歌咏。　人尽说铜虎分贤，银潢储秀，巩固行都藩屏。棠阴散暑，篆鼎凝香，永日一庭虚静。红袖持觞，彩笺挥翰，适意酒豪诗俊。看飞云丹诏，行沙金勒，待公归觐。《江城子，萍乡王圣俞席上作》：萍蓬踪迹几时休，尽飘浮，为君留。共话当年，年少气横秋。莫叹两翁俱白发，今古事，尽悠悠。　西风吹梦入江楼，故山幽，谩回头。又是手遮西日望皇州。欲向西湖重载酒，君不去，与谁游。
　　【赤城词】《南歌子，毛翰林席上》：午夜添红蜡，分曹立翠娥。觥筹寂寂断经过，谁料绮丛香里是银河。　老去空髯戟，愁来柰脸波。一杯如此断肠何，狂杀两人心事只闻歌。又，献鲤荣今日，凭熊瑞此邦，年年寿酒乐城隍。共道使君椿树似甘棠。　歌舞重城晓，从容燕席凉，不须苏合与都梁。风外荷花无数是炉香。又：北固烟中寺，西津雨后山，看公英气两眉间。如在林霏，江月袭人寒。　展骥声名久，占熊福艾全，风流不是地行仙。好去鞭笞鸾凤紫微天。又，云里千山暖，溪头八月凉，华簪霭霭待萱堂。羡子怀中双橘半青黄。　老去齐眉案，闲来坦腹床，相如何日从长杨。惭愧年年高会索槟榔。又，胜日萱庭小，西风橘柚长，天怜扇枕彩衣郎。乞与淡云纤月十分凉。　潋艳三危雾，氤氲百濯香，年来椿树更苍苍。不用蓝桥辛苦捣玄霜。又，画幛经梅润，罗衣尚麦寒，古苔苍石绿勾栏。帘外映花新竹两三竿。　蠢蠢吴蚕卧，娉娉楚女闲，红阴角子共尝酸。肠断个侬憨态小眉弯。又，看月凭肩枨，娇春枕臂眠，不禁花絮夜来寒。帐底浓香残梦更缠绵。　起晚笼莺怪，妆迟绣伴牵，声声催唤蕊栏边。整髻收裙无力上秋千。
　　【刘须溪词】《木兰花慢，别云屋席间赋》：午桥清夜饮，花露重，烛光寒。约处处行歌，朝朝卖酒，典却朝杉。尊前自堪一醉，但落红枝上不堪安。归去柳阴行月，酒醒画角声残。　王官难得似君闲，闲我见君难。记李陌看花，光阴冉冉，风雨番番，相逢故人，又送春归，斜日万重山。江上愁思，满目离离，芳草平阑。又，《和中甫李参政席上韵》：自空同麦熟，耕犊满，桔槔闲，笑吾党清谈，长衣具，更进贤冠。苍皇庇公宇下，便秋风江上不惊寒。雪夜入三城易，槐阴护一家难。　东山零几时还，领客竹林间。看满座空尊，轻裘缓带，绿鬓朱颜。风流一笑余事定，碑金无恙庾家完。又赋南烹初食，明朝冫食玉何山。《水调，陈平章即席赋》：夜者二星度，高会列群英。苍颜白发乌帽，风入古槐清。客有羽衣来者。仍是寻常百姓，坐觉孟公惊。且勿多酌我，未厌我狂醒。　金瓯启，银信喜。衮衣新。向来淮浙草木，隐隐有余声。闻说井栏砂语，感念石壕村事，倾耳发惊霆。举酒奉公寿，天意厚苍生。又：《和尹存》：造物反乎覆，白首困耆英。吟风赏月，石上一笑再河清。一百八盘道路，二十四桥歌舞，身世梦堪惊。独酌未能醉，已醉蓦然醒。　别与老，惊相见，几回新。来时燕楼未稳，满耳又蝉声。闲忆钱塘江上，两点青山欲白，血石起鞭霆。此事复安在，相对说平生。《千秋岁，和尚学林寿筵即席》：新刍艹熟也，借问谁家早，梅影里，蜂儿绕。三更残月上，一夜霜天晓。溪桥小，春风有意年年到。当年青鸟去，落叶无人扫。桐柱仄。瑶池老。残锺长乐树，坠马咸阳道。空回首，御街人卖南京枣。《祝英台近，席间王绣球韵》：看师师成蝶蝶，蹙尽不成叠。欲试搔头，花重怎堪捻。是谁抛过东墙，今无赤凤，梦得似那人身捷。年时腊，曾笑梅梢，和月带霜怯。谁料如今，蚕豆也如荚。便向龙门，无复钏金接。待教开到琼林，阆仙重见，又谁念昆明前劫。
　　【耶律铸词】《满庭芳，西园席间用人韵》：酒阵诗坛，征兵命将，得无倾动华筵。拟动春事，还自要相先。天地元如逆旅，应自不驻流年。凭谁问，嫦娥心事，何惜月长圆。　西园，张乐地，献歌呈舞，燕扰莺喧。尽未妨颓玉，锦瑟傍边。脱落尘凡健笔，终不负，与染芳烟。欢缘在，判家视草，仍是玉堂仙。《六国朝令，家园席间作》：鸣珂绣毂，锦带吴钩，曾雅称，量金结胜游。信人间无点事，可挂心头。须知不待把闲情，酿做闲愁。只恐落高人第二筹。歌云容裔，梦雨迟留。歹带惯振芳尘不夜楼。光饰仙春盛迹，点化温柔。索教颓纵惜花人，标榜风流，快入醉卿来刘醉侯。
　　【卢挚词】《蝶恋花，登封马叟飞卿寿席，即事赋词，为马卿祝且俾山倡歌以侑樽》：种竹山分浇稻水。箕颖田园，松少屏风里。玉树芝兰谁可比，堂前索甚栽桃李。　薄劣莺儿来报喜，似说朝来，麦秀蚕眠起。快唤巢由同一醉。君家好个人间世。又：《予将南迈，席间赠合曲张氏夫妇》：前度归田崧下佳，野店荒村，抚掌琵琶女。忽听梨园新乐府，离鸾别鹤清如许。　歌管声残弦解语，玉笋春泉，心手相忘处。明日扁舟人欲去，晚风吹作潇湘雨。《最高楼，智郎中席上即事并序》：予谢病北归鄂，省郎智仲谦为具见召。席间左辖龙川李公，鄂牧安侯思诚索诗，为赋《最高楼》，兼贻仲谦郎中》：长沙客，宁食武昌鱼。未觉故人疏，归舟唤醒乡关梦，宾筵容揽使君须，听民谣，今五绔，昔无襦。　待留与南州谈盛事，更恰好南楼逢老子明月夜古来无，江头春草迷鹦鹉。幕中秋水映芙蕖，绿樽倾，红袖舞，醉时扶。
　　【张仲举词】《江城子，吴门席上罗生裘赋》：阖闾城外绿杨枝，一丝丝，比吟髭。比似吟髭。不是少年时。剩欲同携尊酒去、青翰舫，缕金卮。　故人相见减风姿，淡燕脂，比红儿。比似红儿，扶醉索新诗。明日片帆烟水远，人去也，又相思。《定风波，昆山露漕席上》：舞袖歌鬟簇画堂，就中偏是展家娘。待道无情还有思，恰似昆山，日暖凤求凰。海上潮生人尽醉，催起兰舟，分散不成双。回首玄都春梦里，从此桃花，应自怨刘郎。
　　【许有壬至正集】《沁园春，临清舟中，即席，次韩伯高见赠》：草木无情，不问寒暄，开时便开。只黄花多事，偏怜隐逸，白头何补，愿避贤才。老友相逢，清谈绝倒，休校刘郎去后栽。尊中物，胜他年千里，漫寄寒梅。　神仙合住蓬莱，奈老母思儿忍不回。任耿庄槐老，休为痴梦，梅家酒熟，且浣愁怀。渭北江东，暮云春树，何日扁舟更此来，公知不便连朝觞咏，能几徘徊。
　　【姚牧庵集】《黑漆弩，吴子寿席上赋》丁亥中秋，遐观堂对月，客有歌《黑漆弩》者，余嫌其与月不相涉，故改赋呈雪崖使君》：青冥风露乘鸾女，似怪我白发如许。问嫦娥不嫁空留，好在朱颜千古。　笑停云老子人豪，过信少陵诗语。更何消斫挂婆娑，早已有吴纲挥斧。
　　【丘宗卿词】《鹧鸪天，和严二秦同集席上赋》：怀抱瑰奇懒叩阍，朝阳独赋远人村。即看飞下芝封诏，会见趣归金马门。　今夕饮，拚濡裙，一时樽俎尽诗人。唯余阿买真才劣，醉后犹能写八分。又，陆海蓬壶自有山，光风霁月末应悭。但将歌舞酬佳节，却信阴晴是等闲。　花照夜，烛洪盘，明年公更酒肠宽。奉陪黄伞传相宴，莫忘红妆拥翠鬟。又，《薛公肃家席上作》：南浦舟中两玉人，谁知重见楚江滨。凭教后苑红牙版，引上西川绿锦茵。　才浅笑，却轻频，淡黄杨柳又催春。情知言语难传恨，不似琵琶道得真。《太常引，仲履席上戏作》：憎人虎豹守天关，并嗟蜀道十分难。说与沐猴冠，这富贵，于人怎谩。　忘形尊俎，能言桃李，日日在东山。不醉有余欢，唱好个风流谢安。《清平乐，李阁使席上》：清歌逐酒，醉脸鲜霞透。樱小杏青寒食后，衣换缕金轻绣。　画堂新月朱扉，严城夜鼓归迟。细看玉人妆面，春工不在花枝。席
　　氏商音，安定。
　　【元和姓纂】：本姓籍，晋大夫籍谈之后也。谈十三代孙环，避项羽名，改为席氏。汉初徙关东豪族，席氏后徙安定临泾，安定，临泾，环十代孙广，后汉光禄勋。玄孙允，魏酒泉郡守。允玄孙保，苻秦尚书左丞。生衡，普建威将军。寓居襄阳，仕南四代。衡玄固归后魏，湖州刺史靖安公玄孙君懿，皇侍御史。懿曾孙建、涣、异，晋，建礼部尚书，襄阳文公，孙咎、夔，夔中书舍人。生鸿，又席法友与裴叔业，自南归后魏，拜并州。
　　【姓氏急就篇】：后汉窦融司马席封议郎，席广晋、席坦、席远、南齐席恭穆、席豪，后魏席法友，后周席固，唐席豫、席夔、席辩、席俦，元庆，宋席益、席平、席汝言。
　　【古今姓氏辩证】：汉有安定太守席永家焉。
　　【启青钱】：徵音。
　　【罗泌路史】：高卒氏纪，荀侯，诸侯之伯。晋灭之为公族，后逝敖为席氏。
　　席阐文
　　【梁书】：阐文，安定临泾人也。少孤贫，涉猎书史。齐初为雍州刺史，萧赤斧中兵参军，由是与其子颖胄善，复历西中郎中兵参军，领城局。高祖之将起义也。阐文深劝之，款胄同焉，仍遣田祖恭私报高祖。并献银装刀，高祖报以全如意。和帝称尊号，为给事黄门侍郎，寻迁卫尉卿，颖胄暴卒，州府骚扰，阐文以和帝幼弱，中流任重，城始兴。王忄詹留镇雍部，乃与西朝群臣迎王总州事，故赖以宁辑。高祖受禅，除都官尚书辅国将军，封山阳伯，邑七百户。出为东阳太守。又改封湘西，户邑如故。视事二年，以清白著称。卒于官。语赙钱三万，布五十匹，谥曰威。论见《柳传》后。
　　席
　　固
　　【周书】《列传》：固字子坚，其先安定人也。高祖衡因后秦之乱，寓居于襄阳。仕晋为建威将军，遂为襄阳著姓。固，少有远志，内明敏而外质朴。梁大同中，为齐兴郡守。属侯景度江，梁室大乱，固久居郡职，士多附之，遂有亲兵千余人。梁元帝嗣位江陵，迁兴州刺史，于是军民慕从者至五千余人。固遂欲自据一州，以观时变。后惧王师进讨，方图内属，密谓其腹心曰，今梁氏失政，扬都覆没。湘东不能复雠雪耻，而骨肉相残，宇文丞相，创启霸基，招亻隽以礼，吾欲决意归之，与卿等共图富贵。左右闻固言，未有应者。固更谕以祸福，诸人然后同之。魏大统十五年以地来附。是时太祖方欲南取江陵，西定蜀汉，闻固之至，甚礼过之。乃遣使就拜，使持节骠骑大将军，开府仪同三司，大都督侍中，丰州刺史，封新丰县公，邑二千户。后转湖州刺史，固以未经朝谒，遂蒙荣援，心不自安，启求入觐，太祖许之。及固至，太祖与之欢宴，赏赐甚厚。进爵静安郡公，增邑并前二千三百户，寻拜昌归宪三州诸军事昌州刺史。固居家孝友，为州星所称。莅官之处，颇有声续。保定四年卒于州，时年六十一。赠大将军，襄、丰、唐、郢、复，五州刺史。谥曰肃，仍敕襄州，赐其墓田。子世雅嗣。世雅，字颜文，性方正。少以孝闻，初以固功，授车骑大将军，仪同三司，除赞城郡守，累迁开府仪同三司，顺、直二州刺史。大象末，位至大将军。世雅第世英，亦以固功，授仪同三司。后至上开府仪同大将军。赞见《泉企传后》。
　　席法友
　　【魏书】：法友，安定人也。租父南奔，法友仕萧鸾，以膂力自效军勋。稍迁至安丰新蔡二郡太守。建安戍，主萧宾卷遣胡景略代之。法友遂留寿春，与叔业同谋归国。景明初，拜冠军将军预州刺史，苞信县开国伯，食邑千户。始叔业卒后，法友与裴植追成叔业志，淮南克定，法友有力焉。寻转冠军将军，华州刺史，未拜，改除并州刺史。余代还，萧衍遣将杨公则寇扬州，假法友征虏将军以讨之。法友未至，而则败走。后假法友前将军，持节为别将，出淮南，欲解朐山之围。法友始渡淮，而朐山败没。遂停散十年，恬静自处，不竞势利。世宗末，以本将军除济州刺史。在州，廉和著称。又徙封乘氏。肃宗初，拜光禄大夫。熙平二年卒。赠平西将军，秦州刺史，赠帛三百匹，谥襄侯。子景通袭。善事元义，兼以货赂。又父继继为司空，引景通为椽。后加右军将军，镇军将军，卒官。赠辅国将军，卫尉少卿。子郾鸟袭，永安末，尚书郎，走关西。
　　席
　　豫
</div>
    <div class="pagination">
<a href="永乐大典残卷_page315.html">上一页</a><span>...</span><a href="永乐大典残卷_page311.html">311</a><a href="永乐大典残卷_page312.html">312</a><a href="永乐大典残卷_page313.html">313</a><a href="永乐大典残卷_page314.html">314</a><a href="永乐大典残卷_page315.html">315</a><span class="current-page">316</span><a href="永乐大典残卷_page317.html">317</a><a href="永乐大典残卷_page318.html">318</a><a href="永乐大典残卷_page319.html">319</a><a href="永乐大典残卷_page320.html">320</a><a href="永乐大典残卷_page321.html">321</a><span>...</span><a href="永乐大典残卷_page317.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
