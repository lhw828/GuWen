<!DOCTYPE html>
<html>
 <head>
  <meta charset="utf-8"/>
  <title>
   北堂书钞 - 第 21 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北堂书钞 - 第 21 页/共 42 页
  </h1>
  <div class="content">
   ○灵星二十五 

　　高祖立祠 【汉书郊祀志云高祖制诏御史其令天下立灵星祠常岁时祠以牛张晏注曰龙星左角曰天田则农祥也晨见而祭者也○今案郊祀志上注晨误辰】 汉武尊事 【嵩高山记汉武游祭五岳尊事灵星遂移祠置岳南郊筑作殿堂周迥立瓦屋行种松柏祠前五百步临大道立两石阙极高大也○今案陈俞本五百步十四字作两傍立石阙以表之余同御览五百三十二引嵩高山记游祭作游登殿堂作殿坛余同】 岁再祀 【汉旧仪云雒阳岁再祀灵星者青龙星大小辰为灵星左角为天田右角为天庭○今案陈俞本雒阳作古时无青龙以下续汉志补注引旧仪再祀句亦作古时又史记封禅书正义引无青字大小辰句在天庭句下又作辰之神为灵星】 祀以牛 【续汉书郊祀志云高祖制诏御史其令天下立灵星祠常岁时祀以牛○今案详本篇上文】 俨然玄嘿■〈睪羽〉而受福 【淮南子云君人之道犹灵星之尸也俨然玄嘿■〈睪羽〉而受福也○今案陈俞本脱人之二字之尸二字近本淮南子主术训斁而作吉祥余同毛诗丝衣序云绎宾尸也绎斁通用】 

　　○祈祷二十六 

　　告祀祈福为祷 【说文云告祀祈福为祷从示寿声○今案见说文示部祀作事】 祈福祥求永贞 【周礼太祝职云掌六祝之辞以祀神祗祈福祥求永贞○王石华校本钞标目补永字】 太祝作六辞以祷 【又曰以通上下亲疏远近五曰祷郑众注云祷谓祷于天地社稷宗庙主为其辞也○今案春官太祝注同】 精神以底之告诉以通之 【荀悦申鉴云或问祈语曰诚以接神自然应也故精神以底之牺牲玉帛以昭之告诉以通之也○今案王谟本申鉴卷三精下脱神字昭之下有祈请二字告诉误吉朔陈俞本告上增祈祷二字余亦多增改】 祷于宗周 【周书云四月孟夏王初祷于宗周乃尝麦于庙○严氏校小注周宗改宗周陵改麦今案陈本初下有祈字读骚楼本周书明堂解周作庙于庙作于太祖御览八百三十八引宗周作岱宗】 酌以大斗以祈黄耈 【毛诗行苇云曾孙维生酒醴维醹酌以大斗以祈黄耈○今案见大雅】 琴瑟击鼓以祈甘雨 【又甫田诗云以御田祖以祈甘雨○今案见小雅甫田之什】 禹解于阳旱之河阳祷于桑林之野 【淮南子云如上言也○今案近本淮南子修务训及陈俞本阳旱作阳眄】 祈雨暴身 【长沙耆旧传云祀良字召卿为洛阳令时亢旱祈雨不得良乃暴身阶庭告诚引罪自辰至申紫云沓起甘雨乃降民歌之曰天久不雨蒸民失所天王自出祝令时苦精符感应滂沱而下○今案御览二百六十八引长沙耆旧传召作郡无自辰句及民歌以下又卷五百二十九引申作午余同】 以身为牲 【东观汉记云和熹邓皇后尝体不安左右忧惶至今祷祠愿以身为牲后即谴怒止之后疾遂瘳○今案聚珍本汪辑本东观记无体字为牲作代牲谴作甚止之作禁止疾作病余同】 以人为代 【如上注云○今案姚汪辑本无惟御览五百二十九引东观汉记以身句作以人为代陈俞本未有证据】 仙室祷风雨 【列仙传云厯阳有彭祖仙室旧云祷请风雨莫不辄应也○今案御览五百廿九引列仙传及陈俞本旧云作前世余同】 神山请吉凶 【搜神记云益州有神山以石为室下有民奉祠之自称黄石公请而不享然谋事者持一白纸又双笔一丸墨置石室中即前请乞闻石中有声须臾问来人何欲致言便具语吉凶不见其形也○今案近本搜神记卷四民作神白纸作百钱余同陈俞本山作仙余亦多异】 白龙降祠 【浮图澄别传云石虎时自正月至六月不雨澄诣滏口祠稽首曝露即有二白龙降于祠下于是雨溢数千里○今案御览六十四引浮图澄别传脱至六月三字即有作即日溢作遍无数字陈本改引今晋书】 黄气堕室 【异苑云晋简文既废世子道生次子郁又早卒而未有息乃祷辞云若无应者将无异也至三更郁有黄气起而西南遥堕室前夜幸李太后而生孝武皇帝○今案学津讨源本异苑卷四乃祷三句作濮阳令在帝前祷七字陈本已照近本改惟帝前误第前】 非令而祷法不立 【韩子云秦昭王有疾百姓日买牛为祷王曰夫非令而擅祷者爱寡人也法不立而复与为治者也○今案近本韩非子及陈俞本日买作里买法不立句上有心与相循句而复上有不如人罚二甲句】 获罪于天无所祷 【论语八佾云王孙问曰与其媚于奥寍媚于灶何谓也子曰如上言也○今案论语孙下有贾字】 

　　○齐戒二十七 

　　七日戒三日齐 【子思曰七日戒三日齐承一人焉以为尸过之者趋走以教敬也○今案坊记无思字】 散齐四日致齐五日 【白虎通云盖阳气数也○今案陈俞本改注礼外传】 致齐于内散齐于外 【祭义云如上言○今案俞本脱】 齐者不乐不吊 【郑注曲礼云为哀乐则失正散其思也○今案陈俞本同】 致其精明之德 【祭义故君子之戒也专致其精明之德也故散齐七日以定之○今案俞本误作祭统】 齐己之意一精 【白虎通云齐者言己之意想专一精明所谓思其居处思其笑语若闻其声音若观见其形者也○今案俞本脱陈本想作念无所谓四句】 思其居处思其笑语 【祭义篇云】 齐戒六丁 【春秋合诚图云黄帝问太一长生之道太一曰大齐戒六丁道乃可成○今案俞本脱陈本齐上无大字】 齐戒而学 【鬼谷子云周时有豪士居鬼谷因为号苏张事之先生曰二子其齐择日而学后秦仪齐戒而往见先生也○今案秦恩复校本鬼谷子及陈俞本二子作吾将为二子陈言】 齐以送璧 【蔺相如谓秦王曰赵王送璧时齐戒五日今大王亦宜齐五日○今案见史记蔺相如传】 齐戒之暮神光显著 【汉书宣帝纪诏曰近者凤凰甘露降集京师嘉瑞并见齐戒之暮神光显著上帝嘉享海内永福可赦天下○今案汉书卷卷八近作乃永作承陈俞本已照改】 颜回不饮酒 【庄子曰颜回闻卫君年壮其行独轻用国民请夫子曰愿以所闻思其则庶几其国有瘳乎仲尼曰若形耳回曰问其方仲尼曰齐吾将语回曰回家贫唯不敢饮酒茹荤数月若此果得为齐乎曰祭祀乃口齐非心齐也○今案古佚丛书刻宋本庄子人间世篇形作刑果得作可以乃口齐作之齐余同】 周泽卧斋宫 【续汉书云周泽字稚都为太常清洁循行尽敬宗庙尝卧疾斋宫○今案姚辑本汪辑本续汉书脱字稚都三字】 君斋车羔幦虎犆土斋车鹿幦豹犆 【玉藻云郑注幦覆苓也植谓缘也谨案君斋车用羔羊皮为幦虎皮饰边也○今案玉藻君下无斋车二字】 玄冠丹组缨诸侯之斋冠也玄冠綦组缨士之斋冠也 【玉藻云郑注齐时所服也○今案陈俞本同】 

　　北堂书钞卷第九十 

　　●北堂书钞卷第九十一　　　　礼仪部十二 

　　隋秘书郎虞世南撰 
　　南海孔广陶校注 
　　藉田二十八　　　　　　封禅二十九 

　　○藉田二十八 

　　先农之礼所宜躬亲 【汉名臣奏云黄琼上言先农之礼以迎春和以致时雨○今案御览五百三十二引汉名臣奏雨作风本钞下文引亦作雨】 天子躬耕助力也 【国语宣王即位不藉千亩贾逵曰天子躬耕藉田民助力也藉田千亩也○今案士礼居本周语无贾逵注汪远孙辑三注本卷一据朱竹垞旧藏书钞民助作助民又陈本改标目别引五经要义谬甚】 耕藉以先万国 【缪袭许昌宫赋上既躬耕帝藉发趾乎千亩以帅先万国○今案御览九百廿七引许昌宫赋序同】 耕藉然后知所敬 【礼乐记云武王克殷耕藉然后诸侯知所以敬郑注藉藉田也谨案藉田千亩虢文公之粢盛所以尔敬○今案乐记注同尔字有误陈本脱谨案以下】 祇祓监农 【国语云宣王即位不藉千亩虢文公谏曰不可夫民之大事在农是故稷为大官先时九日太史告稷曰自今至十初吉谷乃不殖以告王王曰史帅阳官以命我有司曰距今九日土其俱发王其祇祓监农不易贾逵注曰祇敬也祓斋戒祓除也不易者物土之宜循其土谷不易其俗也○今案士礼居本吉下有阳气俱烝十六字俱发作俱动无循其土以下考汪小米辑国语三注本据竹垞旧藏书钞引贾逵注土下无谷字俗作谷与孙本俱可雨通但微逊孙本矣】 勤于耒耜 【曹植藉田赋云名王亲枉千乘之体于陇亩之中执锄镢于町畦之侧尊趾勤于耒耜玉手劳于耕耘○今案百三家本脱严辑本曹植集据书钞引同陈本脱】 以迎春秋以致时雨 【汉名臣奏云黄琼上言先农之礼所宜躬亲以迎春和以致时雨○今案御览五百三十二引汉名臣奏雨误风本钞上文亦作雨】 以事天地以事山川 【礼记祭义曰天子为藉千亩冕而朱纮躬秉耒以耕事天地山川社稷先古以为醴酪齐盛于是乎取之○今案近本祭义以耕事句无耕字然本篇下文两引亦作以耕事或隋时古本如此】 以给宗庙 【汉书文帝纪云二年正月丁亥诏曰夫农天下之本也其开藉田朕亲率耕以给宗庙粢盛应邵曰黍稷曰粢在器中曰盛○今案近本汉书应邵注与此不同此二句乃师古注所引无中字或即邵注欤】 以事社稷 【祭义云天子为藉千亩冕而朱纮躬秉耒以耕事天地山川社稷先古以为醴酪粢盛○今案详本篇上文】 以供粢盛　【周礼甸师职云掌帅其属而耕耨王藉以时入之以供粢盛○今案大官甸师职粢作■】 以为醴酪 【祭义云天子为藉千亩冕而朱纮躬秉耒以耕事天地山川社稷先古以为醴酪粢盛于是乎取之○今案详本篇上文】 上帝粢盛于是乎出民之蕃庶于是乎生 【国语云宣王即位不藉千亩虢文公曰不可夫民之大事在农上帝粢盛于是乎出民之蕃庶于是乎生贾逵注曰器实曰粢在器曰盛庶众也○今案士礼居本周语帝下有之字贾逵以下与韦注同陈本脱器实八字庶上增入蕃息也三字即由韦注窜改汪辑国语贾注遽从陈本收入颇未择矣】 事之供给于是乎在财用繁殖于是乎始 【国语曰宣王即位不藉千亩文公谏曰不可夫民之大事在农上帝粢盛于是乎出民之蕃庶于是乎生事之供给于是乎在协和辑睦于是乎兴财用繁殖于是乎始也○严氏校欲从今本周语上协和改和协今案协和可通不必妄改】 天子藉田千亩诸侯藉田百亩 【祭义云天子藉田千亩冕而朱纮躬秉耒诸侯藉田百亩冕而青纮躬秉耒○今案祭义篇藉田作为藉】 乃择元辰亲载耒耜 【月令曰孟春之月乃择元辰天子亲载耒耜措之于参保介之御间帅三公九卿诸侯大夫躬耕帝藉郑注帝藉为天神借民力以助之也○今案月令注以助之作所治之田】 先时九日太史告稷 【国语云宣王即位不藉千亩虢文公谏曰不可夫民之大事在农是故稷为大官古者太史顺时■〈瓜见〉土农详辰正月日底于太庙土乃脉发先时九日太史告稷曰自今至于初吉阳气俱蒸贾逵注曰先先立春日也○今案周语上辰正作晨正月日作日月太庙作天庙本钞下文数引皆作辰作太作月日当是隋时古本如此汪辑国语三注本据竹垞旧藏书钞引立春上只一先字】 协风至王即斋宫 【国语云宣王即位不藉千亩虢文公曰不可夫民之大事在农是故稷为大官古者太史顺时■〈瓜见〉土农详辰正月日底于太庙土乃脉发先时五日瞽告有协风至王即斋宫百官御史各即其斋三日王亲湻濯飨醴及期○今案周语王亲作王乃余详上文陈本即改既误】 农正陈藉礼 【国语宣王即位不藉千亩虢文公谏曰不可夫民之大事在农是故稷为大官古者太史顺时■〈瓜见〉土先五日瞽告有协风至王即斋宫百官御史及期郁人荐鬯牺人荐醴王祼鬯飨醴乃行百官庶民毕从及藉膳夫农正陈藉礼贾逵曰农正农大夫也○今案周语上毕从句官作吏贾逵以下汪氏三注本同陈本御史作御事从俗本耳】 甸师掌耕耨 【周礼甸师职掌帅其属而耕耨王藉以时入之以供粢盛郑注其属府史胥徒也王以孟春躬耕帝耕○今案天官甸师粢作齍】 司空除坛 【国语宣王即位不藉千亩虢公谏曰不可夫民之大事在农故稷为大官先时九日太史告稷曰自今至于初吉稷以告王王曰史帅阳官以命我司事王乃使司徒咸戒公卿百姓庶民司空除檀于藉命农大夫咸戒农事○王石华校孺改虢即位改稷为官改史师改司或改戒陈改徐今案周语上又百姓作百吏农事作农用】 野庐扫路 【潘岳藉田赋云甸师清畿野庐扫路封人壝宫掌舍设枑青毡蔚其岳立翠幕默以云布○今案文选及类聚三十九引此赋皆毡作坛陈本已照改】 戴青旗驾苍马 【汉官仪云天子东耕之日率三公九卿戴青帻衣青衣戴青旗驾苍马○今案平津馆本衣青作冠青苍马作青龙陈本青旗作青车类聚三十九引与陈同】 葱犗服于缥轭绀辕辍于黛耜 【潘兀藉田赋云葱犗服于缥轭绀辕辍于黛耜○今案文选葱作繱类聚三十九引此赋同】 百官御史 【国语宣王即位不藉千亩虢文公谏曰不可夫民之大事在农是故稷为大官古者顺时■〈瓜见〉土农详辰正月日底于太庙先时五日瞽告有协风至王即斋宫百官御史各即其斋三日也○今案详本篇上文】 百官毕从 【国语云宣王即位不藉千亩虢文公谏曰不可夫民之大事在农是故稷为大官古者太史顺时■〈瓜见〉土农详辰正月日底于太庙先时五日瞽告有协风至王即斋宫王祼鬯飨醴乃行百官庶民毕从及藉○今案详本篇上文】 枉千乘于陇亩执锄镢于町畦 【曹植藉田赋云俱如前说○今案详本篇上文】 天子三推 【月令云孟春之月天子亲率三公九卿诸侯大夫躬耕帝藉天子三推公五推卿诸侯九推○今案公五上今本月令有三字陈本已照增又率作帅】 王耕一发 【国语云宣王即位不藉千亩虢文公谏曰不可夫民之大事在农故稷为大官古者太史顺时■〈瓜见〉土农详辰正月日底于太庙土乃脉发先时五日瞽告有协风至王即斋宫王祼鬯飨醴乃行及藉后稷监之农正陈藉礼太史赞王王敬从之王□一发班三之贾逵注一发耜之发也耜广五寸二耜为耦一发广尺也班次也三之谓公卿大夫也三之下各三其上公三发卿九发成天子三推诸侯九推也○今案士礼居本周语发作墢汪辑三注本云发韦本作墢又引贾逵注广尺作深尺成天子二句作大夫二十七发公三发以上有王一发句余同又于耜广三句注见旧音二字王一发以下注见礼记月令正义】 公五推诸侯九推 【月令云孟春之月乃择元辰天子三推亲载耒耜措之于参保介之御间帅三公九卿诸侯大夫躬耕帝藉天子三推公五推卿诸侯九推也○今案公五推句与本钞上文引同公上无三字陈本及近本月令公上皆有三字非也王氏经义述闻据旧钞未改本及厯引诸书以正俗本有三字之误盖隋唐古本如是】 终于千亩 【国语云宣王即位不藉千亩虢文公谏曰不可夫民之大事在农故稷为大官古者顺时■〈瓜见〉土农详辰正月日底于太庙土乃脉发先时五日瞽告有协风至王即斋宫乃行及藉后稷监之太史赞王王敬从之王耕一发班三之庶人终于千亩也○今案见周语上】 祠以一牢 【汉旧仪云春始东耕于籍田祠先农黄帝也祠以一牢百官皆从大赐三辅百二里孝悌力田三老布帛○今案范书明帝纪注及续汉志补注引旧仪黄作炎一下有太字御览礼仪部引春始作春日】 王亲飨醴 【国语云宣王即位不藉千亩虢文公谏王亲湻濯飨醴贾逵注沐浴也飨醴各享饮○王石华校末句改作饮醴酒今案周语韦注作飨饮也王沐浴饮醴酒陈俞本即以韦作贾误也石华校及汪辑三注本又以为陈俞本所收即真贾逵注则益谬矣】 赐观者食 【东观云明帝纪云永平十三年耕藉田毕赐观者食○今案类聚三十九引及姚辑本聚珍本东观记同】 勤于耒耜劳于耕耘 【曹植藉田赋云勤于耒耜劳于耕耘○今案详本篇上文】 后稷省功司徒省民 【国语云宣王即位不藉千亩虢文公谏曰不可夫民之大事在农是故稷为大官古者顺时■〈瓜见〉土太史先时五日瞽告有协风至王即斋宫及期乃行及藉王耕一发班三之后稷省功太史监之司徒省民太师监之贾逵注云太师三公官也○今案见周语上贾注以下汪辑三注本据竹垞影钞本同】 瞽师音官以风土廪以藉东南锺而藏之 【国语古者太史顺时■〈瓜见〉土先时五日瞽告有协风至王即斋宫及期乃行及籍王耕一发班三之是日也瞽师音官以风土廪于藉田东南锺而藏之贾逵曰音官以乐省风土和其音律廪以藏王所藉田以奉粢盛锺聚也举五谷之要藏于神仓也○今案周语上师作帅风土上有省字考宋明道本无省字王氏经义述闻据书钞未改本引贾逵本无省字以证各本之讹又贾逵以下陈本以韦冒贾凡九句与旧钞迥异俞本沿其误汪辑三注本亦从之颇疏矣】 执爵于大寝命曰劳酒 【月令云孟春之月天子躬耕帝藉反执爵于大寝三公九卿诸侯大夫皆御命曰劳酒○今案月令同】 

　　○封禅二十九 

　　易姓继 【河图真纪钧云王者封太山禅梁父易姓奉度继典崇功者七十二君○今案陈本及初学记十三引河图真纪脱钩字典作兴初学记又功误初御览五百三十六亦引作兴类聚三十九引脱钩字典字者字以下】 受命封禅 【封禅书齐桓公既伯会诸侯于葵丘而欲封禅管子曰古者封太山禅梁父七十二家皆受命然后得封禅○今案见史记本篇下引同】 帝王盛节 【汉书倪宽对策云其封太山禅梁父昭姓考瑞帝王之盛节也○今案见汉书五十八】 立德济世 【张华封禅仪云立德济世挥扬仁风以登封太山者七十有四家也○今案陈本及御览五百三十六引封禅仪挥扬作扬晖】 建显号施尊名 【汉书司马相如封禅书业隆于襁褓而崇冠二后揆厥所元中都攸卒未有殊尤绝迹可考于今者然犹蹑梁父登泰山建显号施尊名应劭曰襁褓谓成王也二后谓文武也○今案史记相如传同汉书相如传下中作终父作甫应劭作孟康】 名山显位望君之来 【汉书司马相如封禅书名山显位望君之来如君乎侯不迈哉○今案如君乎三字史记相如传作君乎君乎汉书相如传下作君兮君兮余同】 纪号更名 【又云陛下德侔往初功无与二意者泰山梁父设坛场望华盖号以祝荣应劭注云意者言泰山与梁父设坛场望圣帝往封禅纪号以更荣名立石颂德史记封禅书云秦始皇并天下从齐鲁儒生博士七十二人至中太山下或议曰古者封禅为蒲车恶伤土石秦皇闻此议各乖异难施用绌儒生遂除车道自太山阳至颠立石颂始皇帝德明其得封也○严氏校父梁改梁父今案史记司马相如传华误幸祝也况索隐云本或作望华盖华盖星名此则与旧钞脗合也汉书司马相如传与史记同应劭作孟康更荣作表荣无立石四字又封禅书以下今本史记土石下有草木二字七十下无二字】 刻石纪号 【汉书武帝纪云元封元手四月癸卯上还登封太山应劭注曰王者功成治定告成功于天封崇也助天之高也刻石纪号有金策石函金泥玉检之封矣○今案汉书卷六应劭作孟康】 刻石着纪 【续汉书祭祀志云河图会昌符云汉大兴之道在九世之王封乎太山刻石着纪禅于梁父退省考功○今案续汉祭祀志上考功作考五陈本汉太十字作炎汉大兴道备前代刻误则余同】 因名山升中于天 【礼器云昔先王尚有德任有能举贤而置之叙众而誓之是故因天而事天因地而事地因名山升中于天郑注升上也中犹成也谓廵狩至于方岳燔柴祭天告以诸侯之功成也○今案礼器篇叙作聚功成作成功本钞下文两引皆作叙又一引作功成】 因天事天因地事地 【礼器云昔先王尚有德任有能举贤而置之叙众而誓久是故因天而事天因地而事地因名山升中于天也○今案详上文】 事天以礼 【风俗通云立石高一丈二尺刻之曰事天以礼立身以义事父以孝感民以仁四海之内莫不为郡县四夷八蛮咸来贡赋与天无极人民蕃息天禄永得○今案陈本及近本风俗通正失篇海作守赋作职又近本刻作克感民误成名无极上误衍下字】 礼祀地主 【史记封禅书云天子至梁父礼祀地主乙卯令侍中儒者皮弁荐绅射牛行祀封太山下东方如郊祀太一之礼也○今案史记封禅书武帝纪行祀皆作行事本篇下文两引一作行事一作行祀】 封乎太山考绩燔燎禅乎梁父刻石纪号 【孝经钧命诀云封乎太山考绩燔燎禅于梁父刻石纪号焕炳巍巍化道显著垂度示典功平致教○今案陈本脱焕炳二句玉函山房辑本钩命诀据陈本示误文本钞下文引化道作教化初学记十三引封乎四句类聚三十九亦引此四句号作功】 增太山以报天附梁父以报地 【白虎通云天以高为尊地以厚为傅故增太山之高以报天附梁父之墓以报地○今案陈本傅作德近本白虎通封禅篇亦作德梁父作梁甫类聚三十九引初学记十三引基作厚余与陈本】 修礼地祗谒报天神 【汉书司马相如封禅书云夫修德以锡符奉符以行事不为进越也故圣王而修礼地祇谒报天神内之中岳以章至尊○今案汉书相如传下圣王下有弗替二字报作款内之作勒功陈本已照改惟标目仍作报】 登封之礼告功皇天 【汉书祭祀志云上以用石功难又欲及二月封故诏梁松欲因故封石室捡更加封而已松上疏采之以为登封之礼告功皇天垂后无穷以为万民也承天之敬尤宜章明奏图书之瑞尤宜显著今因旧封窜寄玉牒故石下恐非重命之义受命中兴宜当特异以明天意也○今案续汉祭祀志上室捡作空检奏图作奉图陈本已照改本篇下文引亦作石室】 登封告成为民报德 【东观光正纪云中元元年羣臣复奏言登封告成为民报德百王所同也○今案御览五百三十六引及聚珍本同姚本脱】 告功 【礼记礼器云昔先王尚有德任有能举贤而置之叙众而誓之是故因天而事天因地而事地因名山升中于天郑注云升犹上也中犹成也诸侯廵狩至于方岳燔柴祭天告以诸侯之功成也○今案详本篇上文】 告功于天 【汉书武纪云元封元年四月癸卯上还登封太山应劭注曰王者功成治定告成功于天封崇也助天之高也○今案详本篇上文】 告平于天 【五经通义云泰山五岳之长羣神之主故独封太山告平于天报神之功○今案陈本脱义字御览五百三十六引通义平上有太字报下有羣字】 垂度示典功平致教 【孝经钩命诀云封乎太山考绩燔燎禅秋梁父刻石纪号焕炳巍巍教化显著垂度示典功平致教○今案详本篇上文】 岱宗为长封禅往焉 【诗含神雾云五岳视三公岱宗为之长封禅往焉○王石华校务神改神雾今案陈本玉函山房辑本同】 封禅必于岱宗 【风俗通云封禅必于岱宗者长为物之始阴阳交代触石而出肤寸而合不崇朝而追雨天下其惟太山乎○今案风俗通正失篇为物作万物始作宗遍下无雨字陈本长上有岱者二字为物亦作万物】 封禅必于太山 【白虎通云封禅所以必于太山者万物之所交代之处也○今案白虎通封禅篇山者作山何所上无之字陈本亦然】 东封太山 【汉书武纪云元封元年夏四月癸卯上还登封太山降坐明堂应劭注郊祀志云东封太山太山东北趾古者有明堂处则此之所坐者也明年秋乃作明堂○今案汉书注趾作址古下有时字亦见本篇下文引】 古者封太山禅梁父者七十二家 【史记封禅书云齐桓公既伯会诸侯于葵丘而欲封禅管仲曰古者封太山禅梁父者七十二家夷石所纪者十有二焉○今案封禅书纪作记本钞下文引亦作记】 三皇禅奕奕五帝禅停停 【礼统云三皇禅奕奕盛意也五帝礼停停特立独绝于身也三王禅梁父连延不绝父子保也○今案陈俞本奕作云停作亭只注礼记□礼四字考御览五百三十六引逸礼与陈俞同又无独绝二字父子句作父死子继玉函山房辑礼统一卷无此条】 伏羲封太山禅云云 【史记封禅书云齐桓公既伯会诸侯于葵丘而欲封禅管仲曰古者封太山禅梁父者七十二家而夷吾所记者十有二焉昔无怀氏封太山禅云云宓戏封太山禅云云帝尧封太山禅云云舜封太山禅云云汤封太山禅云云服虔注曰无怀氏古之王者在伏羲前见庄子李奇注曰云云山在梁父东也○今案旧钞夷误益据本篇上文引订】 神农封太山禅亭亭 【史记封禅书云齐桓公欲封禅管仲曰古者封太山禅梁父者七十二家而夷吾所记十有二焉昔无怀氏封太山禅云云神农封太山禅亭亭徐广注曰亭亭山在距平服虔曰亭亭在阴○今案史记服虔注阴上有牟字余同旧钞平服二字误窜入在阴句下今移正】 黄帝封太山禅凡山 【史记封禅书云公玉带曰黄帝时虽封太山然风后封臣岐伯令黄帝封太山禅凡山合符然后不死焉徐广曰凡山作丸○今案史记徐广注凡山作凡一】 禹封太山禅会稽 【封禅书云齐桓公欲封禅管仲曰古者封太山禅梁父者七十二家而夷吾所记者十有二焉昔无怀氏封太山禅云云禹封太山禅会稽○今案陈本改注索隐及吴越春秋】 成王封太山禅社首 【封禅书云齐桓公欲封禅管仲曰古者封太山禅梁父者七十二家而夷吾所记者十有二焉昔无怀氏封太山禅云云成王封太山禅社首应劭注曰社首山名在博县晋灼曰在巨平南十二里○今案史记应劭注十二作十三陈本已照改】 禅蒿里 【汉书武帝纪云太初元年冬十月行幸太山十有二月禅蒿里伏俨注曰蒿里山名在太山下○今案汉书卷六及史记武纪封禅书皆作高里陈本已改高又禅误■〈示亶〉】 禅梁阴 【续汉书光武纪云中元元年二月上东巡狩至山封太山柴祭禅于梁阴夏四月大赦天下○今案陈俞本脱　汪辑本续汉书皆脱亦见范书光武纪】 祠石闾 【汉书郊祀志云武帝五年祠石闾在太山下趾南方方士言仙人闾也上亲禅焉○今案汉书郊祀志下趾作址史记武帝纪及封禅书亦皆作址】 登介丘 【汉书司马相如封禅书云盖跃鱼陨杭休之以燎征夫斯之为符也以登介丘不以恧乎应劭注曰大丘也言周以白鱼为瑞登太山封禅不以惭乎○严氏校分改介今案汉书司马相如传下以恧作亦恧以惭作亦惭应劭作服虔】 吉日刻玉 【续汉书祭祀志云建武三十二年复博举高嬴出元年租蒭蒿以吉日刻玉牒藏封玺印封之○今案续汉祭祀志上出上有勿字牒下有书函二字封玺作金匮玺蒿作槀陈本已照改又租误祖】 辛卯登封 【汉官仪云太常云建武三十二年二月二十日辛卯登封太山○今案平津辑本陈本皆无太常云三字】 蒲车恶伤土石 【史记封禅书云秦始皇并天下从鲁齐儒生博士七十人至于太山下或议曰古者封禅为蒲车恶伤山之土石草木扫地而祭广用葅稽其易遵也始皇闻此议乖异难施用由此绌儒生而遂除车道上自太山阳至颠立石颂始皇德明其得封也从阴道下禅于梁父○严氏校自上改上自今案史记颂始皇下有帝字陈本已照增】 御辇人挽升车 【汉官仪云建武三十二年车驾东廵狩正月二十八日发洛阳宫二月九日到鲁十二日宿奉高十五日始齐十九日之山虞国家居亭二十一日夕牲二十二日祭天日高三丈所燔燎烟正北乡礼毕百官以次上国家时御首辇人挽升车○今案平津辑本注云升车当作升山又本篇下文两引及一百四十辇肩引皆作升山陈俞本己作山又北乡误北也】 大行治礼 【汉官仪云建武三十二年登封太山尚书令奉玉牒捡进南面跪太常曰请封皇帝亲寺毕退复位大行治礼登坛上方石尚书令藏玉牒封石检○今案平津辑本治礼作礼毕本篇下文引亦作大行礼毕】 儒者射牛 【史记封禅书云上念诸儒方士言封禅人人殊不经难施行天子至梁父礼祠地主乙卯令侍中儒者皮弁荐绅射牛行祀封太山下东方如郊祀太乙之礼封广丈二尺高九尺其下有玉牒○今案史记行祀作行事本篇上文引亦作行祀】 侍御史先刻石 【续汉书祭祀志云建武三十二年正月诏梁松等案河洛识文言九世封禅事松等列奏乃诈焉欲及二月封故诏松曰因故封石室捡更加封而已松上疏争之遂使太山郡及鲁趋石工直取完青石无必五色刻石中令容玉牒二月上至奉高遣侍御史与兰台令史将工上先山刻石○今案续汉祭祀志上室作空直作宜本篇上文引亦作室】 尚书令奉玉牒 【祭祀志云上辇御升山日中复到山上即位于坛北面羣臣以次陈后西上毕位升坛尚书令奉玉牒捡尚书令以五寸印封石检事毕皇帝再拜羣臣称万岁令人立所刻石碑乃复道下○今案续汉祭祀志上同】 金策石函 【汉书武纪云元封元年四月癸卯上还登封太山应劭注曰王者功成治定告成功于天封崇也助天之高也刻石纪号有金策石函○王石华校足改定今案详本篇上文】 金箧玉策 【风俗通云封太山禅梁父俗说岱宗上有金箧玉策知人年寿修短武帝探策得十八因到读日八十○今案到即古倒字也近本风俗通正失篇脱到字】 玉牒金缕 【续汉书祭祀志云建武三十二年上许梁松等奏乃求元封时封禅故事议封禅所施用有司奏当用方石牒厚五寸长尺三寸有玉捡又用石捡十枚列于石傍东西各三皆长三尺厚七寸检中刻三处深四寸方五寸有盖捡用金缕五周以水银和金以为泥刻玉玺一方寸二分一枚方五寸○王石华校达改建今案续汉祭祀志上泥下无刻字余同】 金泥银绳 【白虎通云或曰封禅金泥银绳或曰宜金绳封之以金印○今案近本白虎通封禅篇宜作石泥金印作印玺封下无之字类聚三十九引亦作石泥余与原钞同陈本与近本同】 金绳石泥 【汉官仪云建武三十二年二月辇人挽升山国家居台上北乡虎贲陛卓发坛上方石置玉牒书封石捡以金为绳以石为泥南北二检东方西方各三检检中石泥及坛土色青赤白黑各如其方色○今案严辑本汉官仪无居字乡作面余同陈本多脱】 玉盘金绳 【汉官仪云太山东南山名曰日观西北有石室坛南有土中有玉盘○今案续汉志补注引汉官仪东下无南字又无金绳二字水经汶水注引作东南山顶类聚御览引作东南山峯然亦无金绳二字疑由上条误入】 五色土 【封禅书云上念诸儒方土言封禅人人殊不经难施用天子至梁父礼祠地主封太山下东方如郊祀太一之礼广丈二尺高九寸江淮间一茅三脊为神籍五色土益杂封○今案史记封禅书及武帝纪同】 五色石 【祭祀志云建武三十二年正月诏梁松等别奏上乃许焉上以用石功难又欲及二月封故诏欲因故封石检更加封而已松上疏争之遂使太山郡及鲁趣石工直取完青石无必五色时以印工不能刻玉牒欲使丹漆书之会求得能刻玉书者○今案续汉祭祀志上使丹作用丹刻玉下无书字封石下有空字本篇上文两引空皆作室】 物有不召而自至者十有五焉 【封禅书云齐桓公欲封禅管仲覩桓公不可穷以辞因设以事曰古之封禅鄗上之黍北里之禾东海致比目之鱼西海致比翼之鸟然后物有不召而自至者十有五焉今凤凰麒麟不集嘉谷不生而蓬蒿藜莠茂鸱枭来至自欲封禅无乃不可乎○王石华校以标目自至者三字误小写更正　今案史记封禅书不集作不来来至作数至】 鄗上之黍北里之禾 【封禅书云齐桓公既伯会诸侯于葵丘而欲封禅管仲曰古之封禅鄗上之黍北里之禾所以为盛江淮之间一茅三脊所以为篇者也○今案史记封禅书同】 东海致比目之鱼西海致比翼之鸟 【又云齐桓公既伯会诸侯如上言○今案见史记封禅书】 江淮之间一茅三脊所以为籍 【又云孟康注云所谓灵茅也○今案见史记注】 祭乎梁阴 【汉官仪云建武三十二年车驾东巡狩正月二十八日发雒阳宫二月九日到鲁二十一日夕牲二十二日祭天曰高三丈所燔燎烟正北乡礼毕百官以次上日中到山礼毕羣臣称万岁有顷诏百官以次下明日问起居二十四日发至梁父九十里夕牲二十五日禅乎太山祭地于梁阴阳者祭天阴者祭地始元旧礼以高帝配天高后配地○今案平津馆辑本禅下无乎太山三字又日中以下别为一条】 亲祭山坛 【汉官仪云车驾东巡狩正月二十八日发雒阳宫二月九日到鲁十五日始齐虞等七十人先之山虞亲祭山坛○今案续汉志补注引汉官仪虞等作某等亲作观陈本己照改】 扫地而祭席用租秸 【封禅书云秦始皇并天下从齐鲁儒生博士七十人至太山下或议曰古者封禅为蒲车恶伤山之土石草木扫地而祭席用租秸皆言易遵○严氏校秸租作租秸今案史记封禅书租作葅本篇上文引亦作葅】 上玄樽俎生鱼 【风俗通云封太山祭上玄樽俎生鱼○今案见风俗通正失篇陈本樽作酒】 以牲告祠 【汉官仪云行太山事五官中郎将自稽首言祠书二月二十二日辛卯登封太山刻石着纪臣谨条礼仪如玉牒臣请柴祭毕谒者一人以牲告祠太山太守给祠具也○今案平津辑本六仪皆脱此条陈俞本亦脱】 特牲告祠 【续汉书祭祀志云建武三十二年正月诏梁松等案河洛谶文言九世封禅事者松等列奏乃许焉二月上至奉高遣侍御史与兰台令使将工先上刻石讫二十二日晨燎祭天干太山或曰太山虽已从食于柴祭今亲升告功宜有礼祭于是使谒者以一特牲于常祠太山处告祠太山如亲耕祠先农故事○今案见续汉书祭祀志上陈本删正月至石讫等句】 颇采祀雍所用 【封禅书云秦始皇帝并天下从齐鲁儒生博士七十二人至太山下或议曰古者封禅为蒲车恶伤山之土石始皇闻此议各乖异难施用由此绌儒生而遂除车道上自太山阳至颠立石颂始皇帝德从阴道下禅梁父其祀颇采太祝之祀雍上帝所用而封之世不得记之也○王石华校探改采今案史记封禅书七十下无二字本篇上文引有二字】 如祀先农故事 【续汉书祭祀志云建武三十二年正月诏梁松等列奏乃许焉二月辛卯晨柴燎于太山上或曰太山虽已从食于柴祭今亲升告功宜有礼祭于是使谒者以一特牲于常祠太山处告祠太山如亲耕祠先农故事○今案详本篇上文】 天子亲拜 【封禅书云上念诸儒及方士言封禅人人殊不经难施行天子至梁父礼祀地主乙卯令侍中儒者皮弁荐绅射牛行事封太山下东方如郊祀太一乙礼下趾东北萧然山如祭后土礼天子亲拜衣上黄而尽用乐焉○今案史记封禅书亲拜上有皆字】 皇帝再拜 【汉官仪云建正三十二年二月辛卯登封太山皇帝北面尚书令奉玉牒检进南面跪太常曰请封皇帝亲封毕退复位太行礼毕太常曰请拜皇帝再拜羣臣皆称万岁○今案平津馆辑本同】 皇帝亲封 【汉官仪云建武三十二年辛卯登封太山皇帝北面尚书令奉玉牒检进南面跪太常曰请封帝亲毕封退复位○今案平津馆辑本毕封作封毕本篇上文引亦然】 天子受符 【汉含孳云诚能进贤能颇滑臣逆者彻邪以应之诛破国变所言则福威福起常运国之宝也天子所以昭察以从斗枢禁令天下继体守文宿思以合神保长久天子受符以辛曰立号帝宰奉图宗人共观九曰悉见后世之过方来之恶以告天曰请封禅到岱宗画期过数谢告诸命也○今案诚能以下三十字有脱误各本所无古微书本汉含孳帝宰作冢宰后世作后日御览五日三十六引告上无谢字初学记十三类聚三十九引有天子昭察至立号等句陈本只存受符六句且颠倒非原钞矣】 黄帝以上皆致恠物 【封禅书云天子既闻公孙卿及方士之言黄帝以上封禅皆致恠物与神通○今案史记封禅书同】 符瑞之富 【司马相如封禅书云天子迁思回虑揔公卿之议询封禅之事诗大泽之博广符瑞之富○今案史记封禅书卿上有孙字司马相如传但作公卿】 以承灵瑞 【祭祀志云建武三十二年封太山刻碑文曰二月辛卯柴登封太山甲午禅于梁阴以承灵瑞以为兆民永兹台首垂于后昆百僚从官郡守师尹咸蒙胙福永永无极○王石华校亟虚改承灵卿改师今案续汉祭祀志上台首作一字胙作祉陈本已照改】 白云起封 【史记封禅书云上念诸儒及方士言封禅人人殊不经难施行天子至梁父礼祀地主乙卯令侍中儒者皮弁射牛行事封太山下东方如郊祀太一之礼礼毕明日下阴道丙辰禅太山下趾东北肃然山如祭后土礼天子亲拜衣上黄而尽用乐焉其夜若有光着有白云起封中也○今案详本篇上文】 青气上属 【汉官仪云建武三十二年登封泰山御辇升山日中到山脯乳行时上礼礼毕羣臣称万岁音动山谷当此之时正直坛所有青气上与天属遥望不复见此山颠人在此气中不知山下人之见也○今案平津本严辑本汉官仪删脯乳六字山下人六字颠作巅本钞一百五十一气篇引青作白】 昼有白气夜有赤光 【汉书云元封中封禅昼有白气夜有赤光谨案元封是汉武帝年号也○严氏校标目气改赤今案陈本脱谨案以下考汉书郊祀志气作云无赤字】 云气成宫阙百姓皆见之 【汉官仪云建武三十二年车驾东巡狩正月二十八日发洛阳宫二月九日到鲁十二日宿奉高十五日始斋十九日之山虞国家居亭百官布野此曰山上云气成宫阙百姓皆见之○今案严辑本汉官仪百姓作百官余同】 黄鹤来坛 【续汉书黄德传章帝至于岱宗柴祭既毕黄鹤三十从西南来经祠坛上东北道于宫室翱翔也○今案本钞祭祀揔下篇引黄作侯祭作望道作近无翱翔二字陈本改注范书鹤作鹄删黄德传三字祭作告上作土道作过室作屋无翱翔二字姚辑汪辑本脱】 山呼万岁 【汉帝故事云上封禅其日山上有白云又闻呼万岁○今案陈本脱上封以下御览卷八八引汉武故事同】 休于树下 【史记始皇本纪云始皇二十八年上太山立名封祠下风雨暴至休于树下因封其树为五大夫○今案史记始皇纪祠下有祀字余同陈本脱立名五字】 降坐明堂 【汉书武纪云元封元年夏四月癸卯上还登封禅太山降坐明堂应劭注云郊祀志登封太山太山东北趾古有明堂处则此之所坐者也明年秋乃作明堂也○今案详本篇上文】 上畅九垓不道封禅 【司马相如封禅书云大汉之德上畅九垓下泝八埏犹以为薄不敢道封禅也○今案史记汉书本传同】 盛德之事所未议也 【晋正答张华封禅议云此盛德之事所未议者也○今案御览五百三十六引封禅仪同】 何强颜邪 【典畧建武三十年有司奏封禅诏曰灾异连仍日月薄蚀百姓怨叹而有事于太山污七十二代编录以羊皮杂貂裘何强颜邪○今案御览五百三十六引典畧同陈本汗误汗】 汗出流足 【魏志云初太和中中护军蒋济上疏宜遵古封禅诏曰闻斯言使吾汗出流足○今案见魏志廿五高堂隆传】 

　　北堂书钞卷第九十一 

　　●北堂书钞卷第九十二　　　　礼仪部十三 

　　隋秘书郎虞世南撰 
　　南海孔广陶校注 
　　死三十（复魂附　　敛附　　殡附　　襚附　　祖载附） 
　　棺椁三十一　　　　　　葬三十二 
　　挽歌三十三 

　　○死三十（复魂附　　敛附　　殡附　　襚附　　祖载附） 

　　人之将死其言也善 【论语云曾子有疾孟敬子问之曾子言曰鸟之将死其鸣也哀人之将死其言也善马注孟敬子鲁大夫仲孙捷也苞咸曰欲戒敬子言我且死言善可用○今案泰伯篇集解苞作包且作将】 逢天之戚大命殒绝 【左氏陈侯使公孙真子吊吴而吴人辞之上介芋尹盖对曰寡君闻楚为不道荐伐吴国使盖备使吊君之下吏无禄使人逢天之戚大命殒绝○今案左氏哀十五年传真作贞殒绝作陨队余同本钞改真者系宋人传钞因仁宗讳祯兼避也】 人有一死 【司马迁答任少卿书云人固有一死有重于泰山有轻于鸿毛用之所趋异也○今案史记文选有重有轻两有字皆作或】 人有三死 【说苑云鲁哀公问于孔子曰有智者寿乎对曰然人有三死而非命也者人自取之也夫寝处不时饮食不节劳逸过度者共杀者也○今案陈本共杀句作疾共杀之考说苑十七杂言篇与陈同】 所必不免 【史记范睢传云睢说秦昭王曰夫以乌获晋鄙之力而死荆轲孟贲庆忌夏育之勇焉而死死者人之所必不免也○今案史记晋鄙作任鄙荆轲作成荆考晋鄙不得称力荆轲刺始皇时乃死当昭王时不得言死则旧钞有讹字也】 明于分理 【文中子老子曰圣人同死生愚人亦同死生圣人明于分理愚人不知利害所在也○今案中字衍考见守山阁文子符言篇又铁华馆影宋文子无圣人明于八字知作和】 精亡形存 【论衡云人之死也犹火灭也人病且死精亡而形存○今案见论衡卷二十论死篇本钞且死下有同死生数句系沿上条误入今删正】 犹火之灭 【又云人之死犹火之灭也人病且死与火之且灭何以异○今案见论衡论死篇】 忽然长逝 【傅玄四言杂诗忽然长逝火灭烟消○今案百三家本傅集脱陈本删四言杂三字初学记十四引同】 隐然长寝 【曹植髑髅诗云牢洛冥漠与道相駈隐然长寝乐无是踰○今案百三家本陈思集及陈本洛作落漠作寞末句作其乐无踰初学记十四引亦然】 为一椁土 【淮南子云吾生有七尺之形死有一椁之土○今案淮南子精神训椁作棺初学记十四引亦然陈本已照改】 托万鬼邻 【陆机王侯挽歌辞云昔居四民宅今托万鬼邻○今案初学记十四引挽歌辞民作人】 死则同穴 【毛诗蟋蟀云生则异室死则同穴谓予不信有如皦日○严氏校以小注则字误置穴下今移正今案此见王风大车篇蟠蟀二字盖误】 归于其居 【毛诗葛生篇百岁之后归于其居郑笺居谓坟墓○今案唐风笺同】 大夫曰卒士曰不禄 【曲礼曰天子死曰崩诸侯曰薨大夫曰卒士曰不禄庶人曰死○今案见曲礼下】 君子曰终小人曰死 【檀弓曰君子曰终小人曰死郑注事卒为终也死之言澌也谓尽也○今案檀弓注同】 寿考曰卒 【礼记曰寿考曰卒短折曰不禄○今案见曲礼下篇】 死寇曰兵 【又云死寇曰兵郑注异于凡人当飨禄于后○今案曲礼下注于后作其后】 陈尸牖下 【家语史鱼将卒命其子曰吾在巿不能进璩伯玉退弥子瑕是吾为臣不能正君也生而不能正君死不以成礼我死汝其陈尸牖下灵公吊焉命殡于宾位进璩伯玉退弥子瑕孔子曰史鱼死而尸谏可不谓直者耶○今案见家语困誓篇宾位作客位亦见本钞一百谏诤篇引作客位】 形体独陈 【白虎通云尸柩者何谓也尸之为言陈也失气亡神形体独陈○今案白虎通崩薨篇陈也上有失也二字】 复者尽爱之道 【擅弓云复尽爱之道也有祷祀之心焉郑注复谓招魂且分祷五祀庶几其精气之反○今案擅弓注同】 复于太祖 【同礼夏采职云夏采掌大丧以冕服复于太祖郑司农注云夏采天子之官也故以冕服复于太祖以乘车建绥复于西郊天子之礼也太祖者始祖之庙也○今案天官夏采注同】 复于小庙 【檀弓云君复于小寝大寝小祖大祖库门西郊○今案檀弓篇西作四】 男子称名妇人称字 【礼丧大记云凡复男子称名女子称字○今案陈本删凡复以下】 虞人设阶狄人设阶 【又云复有林麓则虞人设阶无林麓则狄人设阶郑注阶所乘以升屋者虞人主林麓之官也狄人乐吏○今案丧大记注吏下有之贱者三字陈本脱乘以二字吏误使】 升屋东荣 【礼记杂记云诸侯行而死于道则升其乘车之左毂以其绥复郑注绥为旌旗之旄也升车左毂象升屋东荣也○今案陈本脱郑注以下】 升车左毂 【又云诸侯行而死于道悉如上言郑注升车左毂象升屋东荣也绥为旌旗之旄也去其旒而用之异于生也○严氏校之旄改之旌恐非今案杂记注同】 复者朝服 【大记云小臣复复者朝服朝服而复所以事君之服也复用死者之祭服以其求于神也○王石华校标目朝者改者朝今案朝服而复句下皆丧大记郑注】 复以褎衣 【杂记云诸侯以褎衣郑注复招魂复魄也褎衣亦始命为诸侯及朝觐见加赐之衣也褎犹进也○今案陈本同】 国君以卷夫人屈狄 【丧大记云复者朝服国君以卷谓上公也夫人以屈狄互言之耳上公以衮则夫人用祎衣也○今案国君以下见丧大记郑注】 大夫玄赭世妇襢衣 【又云复者朝服大夫以玄赪世妇以襢衣郑注云赪赤也赤衣赤裳所谓卿大夫自玄冕而下之服也其世妇亦以襢衣也○严氏校以本钞标目世误服改正王石华覆校改襢从示旁系沿陈本之误今案丧大记注与原钞同】 士以爵弁士妻税衣 【又云复者朝服士以爵弁士妻以税衣○今案陈本同】 三日后敛 【又云或问曰三日而后敛者何也曰孝子亲死悲哀志懑故匍匐而哭之故曰三日而后敛者候其生也三日不生亦不生矣○严氏校小注或问曰下句者改日今案礼记问丧篇候作俟】 大敛绞紟 【又云大敛布绞紟缩者三横者五○今案南昌本丧服大记脱紟字余同】 揳齿用角■〈扌四〉 【仪礼士丧礼云揳齿用角■〈扌四〉郑注云为将含恐其口闭急也谨案■〈扌四〉是方基子揳其口内也○今案士丧礼篇揳■〈扌四〉皆从木旁陈本改注丧大记】 缀足用燕瓦 【仪礼士丧礼云缀足用燕瓦郑注缀犹拘木为将履恐其辟戾也○今案陈本改丧大记考士丧礼瓦作几履作屦】 挋用浴衣 【又云挋用浴衣郑注用巾拭之也○王石华校裕改浴今案此引仪礼陈本改注丧大记】 挋用巾 【又云挋用巾郑注挋晞也清也谨案用巾拭发也○今案此引仪礼陈本改注丧大记】 玙璠敛 【孔子家语云季平子卒将以奉君之玙璠敛谓赗以珠玉孔子闻之曰送而以宝玉是犹曝尸于中原也○今案见家语子贡问篇赗作赠】 具唅玉 【左传云公会吴伐齐陈子行命其徒具唅玉杜预注曰唅玉以示必死也○严氏校会公改公今案左氏哀十一年传注以示作亦示陈本脱公字】 唅以米贝 【释名云唅以米贝含其口中也○今案毕本释丧制篇米作珠陈本亦改珠】 唅以疏米 【家语云孔子之丧公西赤掌殡葬焉唅以疏米二贝○今案见家语终记解二作三】 殡于客位 【丧大记云丧礼每加以远小敛于户内大敛于阼阶殡于客位郑注曰远之所以崇敬也阼或为堂○严氏校阶阼改阼阶今案此见礼记坊记无阶字余同本钞及陈本作丧大记误耳】 殡于两楹 【檀弓云殷人殡于两楹之间则与宾主共之也○今案檀弓夹作共】 殡于西阶 【又云周人殡于西阶之上则犹宾之也○今案见檀弓】 殡于东阶 【又云后殡于东阶之上则犹作阼也○今案见檀弓】 掘肂见衽 【仪礼士丧礼云掘肂见衽郑注云肂埋棺椁之坎掘之于西阶上衽小要也○今案士丧礼注无椁字】 攒置西序 【丧大记云大夫攒置于西序士殡见衽涂上郑注攒木周輴车而椁而涂○今案礼记丧大记同惟郑注文舛误如散字与原注无一合者】 赗襚者所以助生送死 【白虎通云礼有赗襚者所以助生送死追恩终副至意也○今案白虎通崩薨篇赗作赠恩下有重字】 知生则赙 【春秋说题辞云知生则赙赙之为言助也赗之为言覆也知死者则赗遗也○今案御览五百五十引说题辞知死句在知生句下无遗也字者字】 知死者赗 【春秋说题辞云赗之为言覆也知死者则赗遗也○王石华校标目赙改赗今案详上条】 乘马曰赗 【谷梁传赗者何也乘马曰赗衣衾曰襚贝玉曰唅钱财曰赙谨案赗覆也车马服载人也襚衣遗也唅含之也赙助也所以助营凶事○今案见谷梁隐元年谨案以下永兴自注陈本服载误覆载】 衣服曰襚 【公羊衣服曰襚谷梁衣衾曰襚○今案见公羊隐元年传服作被】 说骖而赙 【檀弓云孔子之卫遇旧馆人之丧入而哭之哀出使子贡说骖而赙之郑注云赙助丧用也騑马曰骖○今案陈本騑误骈】 服祭曰襚 【又云卫有太史曰柳庄寝疾公曰若疾亟虽当祭必告公请于尸曰有臣柳庄也者社稷之臣也闻之死请往不释服而往遂以襚之郑注急吊贤者脱君祭服以襚臣亲贤也○今案檀弓亟作革释文云革本又作亟陈本已改革又删急吊四字脱君上衍不字】 有司请祖期 【仪礼士丧云既夕哭请启期告于君夙兴设盥于祖庙门外有司请祖期○今案士丧礼同陈本误改既夕】 将祖纳轜车 【贺循丧服要纪云日夜将祖纳轜车于阶下举招而载备采饰焉既载遂回车南首也○今案陈本脱日夜以下通典八十六引有北首纳轜车于陛下句玉函山房但用陈本】 始载于庭 【白虎通云祖于庭何尽孝子之恩也祖始也始载于庭辞祖祢故名祖载也○今案见白虎通崩薨篇陈本尽误夺祢误祚名误为】 葬祖于庭 【周礼丧祝云及祖饰棺郑注曰祖谓将葬祖于庭也○今案见春官陈本多窜改】 

　　○棺椁三十一 

　　古者不封不树后世圣人易之以棺椁 【周易云古之葬者厚衣以薪葬之中野不封不树丧期无数后世圣人易之以棺椁○今案系辞下以薪上有之字】 有虞氏瓦棺 【檀弓曰有虞氏瓦棺郑注曰始不用薪也有虞氏上陶○今案檀弓注同】 夏后氏堲周 【又云夏后氏堲周郑注火熟曰即烧土冶以周于椁也或谓之土周犹是也○今案檀弓注椁作棺犹作由】 棺厚三寸 【帝王世纪禹葬衣衾三领桐棺三寸○今案类聚十一引同】 桐棺四寸 【家语云孔子之丧公西赤掌殡葬焉桐棺四寸柏椁五寸○今案见家语终记解栢椁误柏棺】 四寸之棺五寸之椁 【檀弓云有子曰夫子制于中都四寸之棺五寸之椁以斯知不欲速朽也○今案近本檀弓作椁】 鲤也死有棺而无椁 【论语先进云颜渊死颜路请子之车子曰才不才亦各言其子也鲤也死有棺而无椁吾不可徒行以为之椁○今案陈本删去小注】 张汤死有棺无椁 【汉书汤有罪自杀昆弟欲厚葬汤母曰汤为大臣被恶言而死何厚葬为哉载以牛车有棺无椁上曰非此母不生此子也○今案见汉书五十九张汤传】 宋文公葬棺有翰■〈方会〉 【左氏云宋文公葬棺有翰■〈方会〉杜预注旁饰棺椁■〈方会〉上饰皆僭王者礼也○今案成二年传■〈方会〉作桧旁饰下无棺椁二字】 董贤自杀棺有珠璧 【汉书董贤传有司奏董贤自杀伏事父恭不悔过乃复以朱砂画棺左苍龙右白虎上着金银日月玉衣珠璧○今案汉书九十三以朱砂作以沙余同师古注训为以朱砂涂之】 温明秘器 【晋公卿礼秩云安平王孚薨者赐东园秘器○今案见御览卷同上】 朱器 【东观云梁商薨给赐东园轜车寿朱器银镂黄金玉柜○今案御览五百五十一引无给字轜车字黄金字寿朱作朱寿柜作匣陈本脱金字有轜车二字余同御览姚辑本聚珍本东观记有轜车字末四字作黄玉匣案余亦同御览】 朱棺 【又云耿秉薨赐朱棺玉衣○今案御览五百五十一引及姚辑本聚珍本同】 瓦棺 【帝王世纪云有苗氏叛舜一南征崩于鸣条殡用瓦棺○今案类聚十一引世纪南上无一字用作以】 尽棺 【谢后汉书和帝追封谥皇太后父梁松为褎亲愍侯改殡赐东园画棺玉匣衣衾○今案初学记十四引同姚辑汪辑本谢书松皆作竦余悉同汪辑续汉亦作竦无改字画字余亦同】 玉棺 【风俗通云叶令王乔天下一玉棺于厅事前令臣史试入终不动摇乔曰天帝独欲召我沐浴服饰寝其中盖便立覆宿夜葬于城东县中牛皆流行○今案风俗通正失篇流行作流汗】 石棺 【荆州记云临湘水中有二石床床上有二石棺色绝如洞镜莫能详者也○今案陈本石床上无二字详下无者字】 卖马买棺 【谢承后汉书徐栩为长沙郡将亡遗言不受赠赙有一匹私马卖以买棺○严氏校魏改谢今案御览五百五十一引栩误翊亡作死马卖误倒入卖马汪辑本谢书将亡作后死余与原钞同姚辑本脱】 杂木为棺 【续汉书杨震数切谏为樊丰等所谮遣归本郡震行至城西阳亭谓诸子门人曰身死之日以杂木为棺布单被裁足以盖形○今案御览五百五十一引及姚辑汪辑本续汉书西下有夕字足下无以字单上无布字】 暴雨漂棺 【魏志李催等葬董卓于郿并董氏所焚之火合鍜一棺而葬之是日大风暴雨震卓墓流水入藏漂其棺木○今案魏志六董卓传无并董十六字流水作水流木作椁】 发冢剖棺 【魏志宣王讨王凌先赦凌罪凌知罪重试索棺钉以观太傅意太傅给之遂自杀乃穷治其事发凌冢剖暴尸于道○今案凌知二十字见魏志二十八注引魏畧余见凌传于道作于市】 

　　○葬三十二 

　　昔葬也欲人之弗得见也 【礼记国子高曰昔葬也者藏也藏也者欲人之不得见也衣足以饰身棺周于衣椁周于棺土周于椁○今案檀弓无昔字衣足上有是故二字】 葬于墓所以即远也 【檀弓云子游曰饭于牖下小敛于户内犬敛于阼阶殡于客位祖于庭葬于墓所以即远也故丧事有进而无退○今案檀弓无阶字】 下殇葬于 【曾子问云下殇土周葬于园遂舆机而往注云舆机举尸之床也以绳緪作絙余同】 小儿葬于道 【风俗通云葬小儿必于道边者伤其人道未成故置于道侧使视成人之道也○今案陈本同】 相地可葬 【仪礼既夕礼云冢人物土郑注物犹相也相其地可葬者乃营之也○今案此见仪礼注同】 卜其宅兆 【孝经云卜其宅兆而安厝之郑注宅葬地兆吉兆也葬大事故卜之慎之至也○今案明皇注有葬事大故卜之六字疏以为依郑注余脱】 诸侯五月同盟至大夫三月同位至士踰月外姻至 【左氏云天子七月而葬同轨毕至诸侯五月同盟至大夫三月同位至士踰月外姻至○今案见隐元年传】 不为雨止 【王制云葬不为雨止郑注虽雨犹葬以其礼仪少也○今案王制注同】 不避涂潦 【曲礼送葬不避涂潦】 反葬于周 【檀弓云太公封于营丘比及五世皆反葬于周郑注齐太公受封留为太师葬于周子孙生焉不忍离也五世之后乃葬于齐○今案檀弓注同】 合葬于防 【又云孔子少孤不知其墓问于邹曼父之母然后得合葬于防○今案檀弓邹作聊】 葬在西阶 【又云季武子成寝杜氏之葬在西阶之下合葬非古也自周公以来未之有改也吾许其大而不许其细何居命之哭○今案见檀弓篇】 兆在路寝 【晏子春秋云公成路寝之台逢于何遭晏子再拜马前曰于何之母死兆在路寝之台■〈片庸〉下愿请合骨晏子白公公曰子尝闻请合葬人主之宫乎晏子曰婴闻之生者不安命之曰畜忧也死者不葬命之曰畜哀也畜忧者怨畜哀者危不如许之公曰诺逢于何遂葬路台牖下○今案此见晏子内篇谏下之台■〈片庸〉下四字误作当如之何陈本尚不误俞本■〈片庸〉作褊】 前有方相 【蔡质汉官仪云阴太后崩前有方相及凤凰车○今案见平津馆辑本卷下】 黄金四目 【周礼方相氏云掌蒙熊皮黄金四目玄衣朱裳执戈扬楯帅百隶以驱疫○今案见夏官】 故作旗头 【风俗通云俗说人死魂气浮扬故作旗头以存之言头体魌盛大也○今案陈本脱言头以下俞本全脱】 以威厉鬼 【又云俗说曰凡祭祀先祖所以求福方者兴旭相者所以威厉鬼驱同像方相欲以惊逐鬼魅○今案此文有误陈俞本皆脱】 死不可别以旗识之 【檀弓云铭明旌也以死者为不可别也故以其旗识之卢植注曰形掩藏不可别故以其旗别也○今案陈本植误相故以句作故旌以别之玉函山房辑礼记卢注一卷脱此条】 始死葬铭各以其官 【杜预丧服要纪云始死葬铭卿大夫士皆建物皆书朱各以其官妇人则书姓行也○今案陈本玉函山房辑本卿上有凡字无皆建六字又玉函本书姓作以姓】 夏后氏绸练 【礼记明堂位云夏后氏之绸练邱注夏后氏以绸为杠以练为旒也谨案丧葬用○严氏校氏后改后氏今案陈本脱谨案以下】 周人墙置翣 【檀弓云周人墙置翣郑注墙柳衣也谨案翣形如扇画以炎文○今案陈本脱谨案以下】 君颛翣 【礼记云君颛翣郑注翣者车饰也○今案陈本同】 设披周也设崇殷也 【檀弓云设披周也设崇殷也郑注云披柩行夹引棺者崇是崇牙旌旗饰也谨案披引棺索也○今案陈本脱谨案以下】 槀车载蓑笠 【仪礼既夕记云槀车载蓑笠郑玄注槀犹散也散车蓑笠备雨之具也○今案既夕记蓑作蓑之具作服字槀从禾阮氏校勘记云通解要义杨敖均从木毛本作蓑】 蚁结四隅 【檀弓云褚幕丹质蚁结于四隅郑注以丹布幕为楮葬覆棺画褚之四角其文如蚁行往来交错也蚁蚍蜉也殷之蚁结似今蛇文画○王石华校不知下条道车二字原窜入此标目蚁结上又不知下条小注司常数句误窜入此条蚁行之上竟于道车下增入丹质二字不察甚矣今案照礼记周礼文移正】 道车 【司常云道车载旞郑又云道车朝夕燕出入之车朝服视朝○今案周礼司常注无朝服以下余详上条】 男子西向妇人东向 【又云国昭子之母死问于子张曰葬及墓男子妇人安位子张曰司徒敬子之葬夫子相男子西向妇人东向郑注云夹羡道为位○今案檀弓之葬作之丧向作乡此条应在下条之下】 止柩就道止哭听变 【礼记云曾子问云葬引止于堩日有蚀之且不乎孔子曰昔者吾从老■〈日冉〉助葬于巷党及堩日有蚀之老■〈日冉〉曰丘止柩就道又止哭而听变既明反而后行曰礼也郑注堩道也变谓异礼○今案曾子问篇蚀作食】 黄帝葬于桥山 【史记五帝本纪云黄帝崩葬于桥山○今案陈本无崩字】 帝喾葬于狄山 【山海经云帝喾葬于狄山之阴○王石华校标目誉改喾今案见海外南经】 炎帝葬长沙 【帝王世纪云炎帝在位百二十年而崩葬长沙○今案御览七十八引世纪同】 帝喾葬顿丘 【又云帝喾高辛氏姬姓也有圣德年十五而佐颛顼三十登位都亳在位七十年年百五岁而崩葬顿丘宜阳○今案类聚十一引帝王世纪三十作四十宜阳作广阳里御览七十九引三十作二十】 颛顼葬于附隅 【山海经云濮水出鲋之山帝颛顼葬于阳九嫔葬于阴○王石华校云濮水甚好今本误作汉水严氏覆校又于濮水二字旁着圈今案陈本濮作汉附隅作鲋鱼考山海经海内东经有汉水出鲋鱼之山句无帝颛以下大荒北经作附禺濮作河惟海外北经作务隅郭注云今在濮阳并有葬阳葬阴二句石华铁桥之赏濮字惜未举其出典】 帝尧葬发丘 【又云海水东曰发丘百菓所生在帝尧南也○今案海外南经但言帝尧葬狄山无发丘之文】 尧葬谷林 【吕氏春秋□尧葬谷林○今案吕氏春秋孟冬纪谷作谷】 舜葬九疑 【白览家云帝舜葬九□山阳丹朱葬其阴○今案家下当补□记二字考史记五帝本纪集解秦本纪正义引皇览皆云舜冢在九疑山无山阳之说亦无丹朱葬阴句问经堂辑本并未引及书钞因孙冯翼所据即陈本而陈本此条适改注山海经故也足见旧钞之可贵】 舜葬纪市 【吕氏春秋云舜葬纪市不变其肆○今案经训堂本安死篇同】 禹葬会稽 【刘向上疏谏营昌陵云禹葬会稽不改其列○今案见汉书三十六刘向传】 周公葬于毕 【又云秦始皇葬于骊山之阳石椁为游舍馆○今案见汉书刘向传阳作阿无舍字秦始上有文武周公葬于毕句】 葬临江丘 【吴会野记云禹年九十三崩葬山阴临江之丘名曰富陵桐棺芦椁下千人之坛禹得水土故自海殡临大水也○今案陈俞本脱桐棺以下】 葬于虎丘 【吴越春秋云阖闾葬虎丘会士千万人积壤为高坟以水银为池黄金珠玉为凫鴈扁诸之剑三千盘郢鱼肠在焉已葬金精上为白虎○今案汪校本吴越春秋脱此条考类聚卷八引千万作十万高坟作丘字无盘郢四字余同陈俞本皆改注越绝书】 葬乐池南 【穆天子传甲辰天子葬盛姬于乐池之南河济之间共事常谷黄城三邦之士为辇长○今案平津辑本卷六常作韦士为辇长作事辇丧余同陈俞本脱河济以下】 葬鲁城北 【家语云孔子之丧公西华掌殡葬焉兼用三王之礼所以尊师且备古也葬于鲁城北泗上藏地不及泉而封为偃斧之形树柏松为志弟子皆家于墓行心丧之礼也○今案家语终记解泗下有水字】 葬于赢博 【檀弓云延陵季子适齐及其反也其长子死葬于赢博之间其高可隐也○今案陈俞本赢误嬴】 葬于武库 【刘向上疏谏营昌陵云樗里子葬于武库○今案见汉书三十六刘向传】 葬于城东 【风俗通叶令王乔天下一玉棺于厅事前乔曰天帝欲召我沐浴寝其中葬于城东○今案见风俗通正失篇】 葬于邺西 【赵书云前石有佛图澄号曰大和尚道法大行终于建武末葬邺西紫陌先造生墓已数年矣○今案御览一百九十五引赵书无前石三字号曰十一字余同】 葬蓝田 【史记临江闵王以孝景前四年为太子四岁废为临江王四年坐侵庿土?雷为宫上征荣荣诣中尉府中尉郅都责讯王王恐自杀葬蓝田燕数万衔泥冢上○今案见五宗世家】 葬安陵 【杨雄家云子云以甘露元年生天凤五年卒葬安陵阪上弟子侯芭负土作坟号曰玄冢○今案类聚四十御览五百五十八引家下有牒字无甘露句类聚牒误谍侯误俟本钞冢墓篇引有甘露句】 死陵葬陵死泽葬泽 【淮南子云禹之时天下大水禹身执絫垂死陵者葬陵死泽者葬泽节财薄葬○今案淮南子要畧篇絫作虆陈本絫垂误改畚锸】 下不及泉上毋通臭 【墨子云古者圣人制为葬埋之法曰棺三寸足以朽体衣衾三领足以覆恶昔尧北教北狄道死葬卭之山衣衾三领满坎无封舜西教犬戎道死葬南己之市禹东教于越葬于会稽之山下不及泉上毋通臭三王者岂财用不足哉以为葬埋之法也○今案毕校本节葬篇古者圣人作故古圣王北狄作八狄卭之山作蛩山之阴坎作埳犬戎作七戎南已句作纪市越作九夷不及作毋及毕校附注谓南已当作南巴王氏读书杂志以为当从旧钞作南已】 择不食之地 【礼记云成子高寝疾庆遗入请至大病如之何子高曰吾闻之也生有益于人死不害于人吾纵生无益于人吾可以死害于人乎哉我死则择不食地而葬我焉○今案擅弓篇不食下有之字】 择不毛之地 【皇甫谧笃终篇论云置尸着虚床择不毛之地穿坑深十尺阔六尺长一丈五尺去床下尸平生之物皆无自随○今案严辑本此文据晋书本传无篇字虚床作床上长一句在六尺句上又阔作广本钞改阔者永兴避隋讳也】 藉以黄壤 【范晔后汉书赵咨将终告其故吏朱祇萧建等薄敛素棺藉以黄壤欲令速朽早归黄土不听子孙改之○今案见范书六十九赵咨传】 葬以土藏 【楚国先贤传云韩塈临终遗言曰夫俗奢者示之以俭俭则节之以礼若曹敬听吾言敛以时服葬以土藏穿毕便葬送之以瓦器○今案说郛本楚国先贤传临作将听作闻敛误欲便误使初学记十四引脱临字示误易余与原钞同】 臝葬反真 【汉书杨王孙传云王孙学黄老之术家业千金厚自奉养生亡所不致及病且终先令其子曰吾欲臝葬以反吾真必亡易吾意○今案见汉书六十七】 天地为棺 【庄子云庄子将死弟子欲厚葬之庄子曰吾以天地为棺椁日月为连璧星辰为珠玑万物为赍送吾葬具不备乎○今案见古佚丛书本庄子列御寇】 蘧蒢裹尸 【皇甫谧笃终篇云以蘧蒢裹尸蘧蒢之外便以亲土千载不苦形骸与后土同体魂爽与元气合灵○王石华校标目畏改裹今案晋书本传载笃终论不苦作虑患】 不用棺椁 【卢植别传云病临困敕其子俭葬于山足不用棺椁附体单布而已○今案御览五百五十五引卢植别传无椁字布作帛】 尧典一篇不忘圣道 【后汉书周盘遗令写尧典一篇并刀笔各一置棺前示不忘圣道○今案范书六十九盘作盘】 老子两卷乐好道德 【虞翻别传云翻遗令俭葬唯以两卷老子乐好道德而已○今案御览五百五十五引此别传虞作郭乐好作示存陈本亦改示存】 葬我虞山以望齐国 【吴地记云海隅县西山上齐女坟吴王阖闾为太子娉齐女为妃忧思发病王筑吴大城北门层楼使女登其上名曰齐门女临终谓太子曰若吾死有知必葬我虞山之丘以望齐国而已○今案　　　钦定图书集成坤舆典卷一百三十八引吴地记有此文惟作齐女丧夫此作齐女临终谓太子则传闻异辞矣陈本改注吴越春秋】 城旁为冢久客思乡 【搜神记云温序字公次太原郡人任护军校尉行部为隗嚣所得伏剑死而始祖怜之送葬到洛阳城旁为筑冢长子寿梦序告之曰久客思乡寿即弃官上书乞骸骨帝许之○今案学津讨原本搜神记郡作祁始祖作更始陈俞本已照改】 东望我子西望我夫 【典畧云秦襄王母夏太后卒别葬社东临死曰东望我子西望我夫○今案陈本作社俞本及御览五百五十五引典畧俱作杜东史记吕不韦传亦作杜东】 东奉二陵西瞻宫阙 【杜预遗令云葬吾北芒东奉二陵西瞻宫阙○今案百三家本杜预集无北芒句陈俞本北芒作首阳】 冬日冬服夏日夏服 【韩子云墨者之葬也冬日冬服夏日夏服桐棺三寸执丧三月世至以为俭而礼之儒者破家而葬赁子而葬执丧三年大毁扶杖世至以为孝而礼之○今案韩子显学篇执丧作服丧无赁子句上世至句脱至字下世至句至作主陈本俱作世主三月误二日】 绝哭泣之声止妇女之送 【魏畧云沐并字德信年六十豫作终制诫其子以俭葬病甚临困又敕豫掘埳诫气绝令二人举尸□焰绝哭泣之声止妇女之送吊祭之宾无设粟之奠○今案魏志二十三常林传注引魏畧同陈本脱并字两字及禁吊二句】 葬要离冢侧 【东观云梁鸿字伯鸶扶风人隐于会稽病困勑妻子勿持尸柩去死后其主人高伯通为求葬处有要离家旁高懆众人曰要离古烈士今伯鸾亦清高当令相近遂葬要离冢侧○股份有限公司校要改妻今案聚珍本高伯作皋伯余同姚辑本脱】 葬西门豹边 【魏畧云田豫病亡戒其妻子曰葬我必予西门豹边妻子言豹古之神人柰何葬其边豫曰豹所履行正与等耳使死而有灵必与我善也○王石华校标目补西字今案魏志二十六裴注引魏畧无正字等上有我字】 葬近蘧瑗愿托贤者 【解道虎齐记濮阳王临终顾命葬近蘧瑗之墓吾常想其为人愿托贤者之灵○股份有限公司校旁勒解道虎三字疏矣今案御览五百五十六引命作令贤者作贤哲惟虎误虔余同陈本已改魏志】 骸勿归乡 【谢后汉书崔瑗为济北相光禄大夫杜乔为八使徇行郡国以赃罪奏瑗征诣廷尉瑗上书自讼得出会病卒临终顾命子实曰夫人禀天地之气以生及其终也归精于天还骨于地何不可藏形骸勿归乡里○今案御览五百五十四引出上有理字禀上脱人字奏上无罪字姚辑汪辑本谢书徇作狥出上亦有理字何下有地字余同】 不恋本土 【语林云王太保有二儿亡一儿欲还葬旧茔一儿欲留葬太保乃垂涕曰念故乡仁也不恋本土达也唯仁与达吾二子其有焉○今案御览五百五十六引语休亡作丧念作不忘陈本已照改】 善临从死 【毛诗黄鸟云黄鸟哀三良也国人剌穆公以人从死而作是诗也毛苌云三良三善臣奄息仲行钺虎也从死自杀以从死也○今案是诗也以上见秦风黄鸟序陈本已改注史记】 后宫皆殉 【皇览冢墓记云秦始皇冢在骊山治骊山七十余万人穿八池固三泉宫观百官奇器珍怪毕藏之以水银为百川江河大海机关转相输终而复始上具画天文以人鱼膏为灯度久不灭后宫无子者皆殉○今案御览五百六十引冢墓记治骊四字作井天下亡徒五字固作洞无百官二字输作干旋亦见本钞六十四冢墓篇引】 皷钟以葬 【穆天子传云甲辰天子葬盛姬于乐池之南御棺日月之旗七星之文皷钟以葬○今案平津辑本御上有大匠二字】 舞鹤送死 【吴越春秋吴王阖闾有女子玉葬于昌门外乃舞白鹤于吴市令万民随观还使男女与鹤俱入羡门因墓之杀生送死邦人悲之○今案汪校本阖闾内传第四子玉作滕玉昌作阊墓作掩悲作非余同陈本子玉误怨玉墓作塞余同汪本】 葬用蜃灰 【左氏云宋文公卒始厚葬用蜃灰益车马始用殉重器备也○今案见成二年传】 水银为川 【皇览冢墓记云秦始皇冢在骊山余见上文○今案见本篇后宫皆殉条下】 施玉匣 【吕氏春秋含和珠鳞施今葬皆用之注云含珠口宝也鳞施玉匣也死者之体如鱼鳞犬○今案吕氏春秋孟冬纪无和字及今葬五字宝作实玉匣以下作施玉于死者之体如鱼鳞也陈本有今葬句余从近本惟施玉下仍增匣字】 埋珍宝 【潜夫论云生不敬养死乃崇葬或至金镂玉匣致埋珍宝耦人车马造起大冢阔树松柏○今案王谟本潜夫论及陈本敬作极金上有刻字匣致作黄壤致藏埋上有多字阔树作广种本本钞九十四冢墓篇引亦作极养作阔树永兴改阔详本卷上】 齐国好厚葬布泉尽衾 【韩子云齐国好厚葬布泉尽于衣衾材木尽于棺椁○今案案内储说七泉作帛陈本已改帛】 宋襄公葬其夫人酰醢百瓮 【檀弓云宋襄公葬其夫人酰醢百瓮曾子曰既曰明器矣而又实之○今案陈本同】 驷马不行 【博物志汉滕公夏侯婴死公卿送葬至东都门外驷马不行棓地悲鸣即掘马蹄下得石椁其铭曰佳城郁郁三千年见白日于嗟滕公居此室乃葬斯地谓为马冢○今案明吴管校本博物志棓作局脱椁字裨海本石椁作石室本钞九十四冢墓篇引今据以互订】 书生语也 【录异传云表安葬其母逢二书生语其葬地遂至四世五公也○今案御览五百五十六引录异传表作袁安下脱葬字二作三余同陈本二亦作三五公作三公】 泗水却流 【论衡云孔子葬泗水泗水为之却流○今案见论衡书虚篇考家语终记解亦言孔子葬泗水上本钞冢墓篇引论衡葬下脱泗水二字】 大鸟徐步 【太尉中常侍樊丰骄恣震切谏由是共谮震策罢遣归本郡仰鸩薨先葬日有大鸟来止庭树上须臾下地安行徐步到柩前正立低头泪出更共抱持终不能骇○今案此脱书名大鸟来止以下见范书八十四注作引续汉书考华书脱先字抱持作抚抱能作骛余与原钞悉同初学记十四引华书亦然东本改注范书失考矣又谢书杨震传亦大同小异】 葬曰大雨 【范汉书董卓将李傕等合园长安城溃王允见杀葬董卓于郿并收董氏所焚尸之灰练一棺而葬之葬日大风暴雨霆震卓墓流水入藏漂其棺木○今案范书一百二董卓传练作合敛】 葬日大雪 【吕氏春秋魏惠王死葬日天大雪至于牛目○今案开春论大下有雨字】 陪葬三百家 【上党郡记云今狐征君终诸生尊师法陪葬者三百余家松三千树大皆数十围高四五十丈即壸关三老令狐茂○今案御览五百六十引上党郡记尊作遵壸作壶陈本亦作壶】 会葬千余人 【郑玄别传云玄卒会葬者千余人○今案御览五百五十五引郑玄别传同】 赴会者千余人 【郑玄别传云玄卒遗令薄葬自郡守以下尝受业者千余人衰绖赴会○今案御览五百五十五引玄别传自郡以下但作衰绖赴者千余又卷五百四十七引作受业者衰绖千余人皆不及影钞之完好】 赴者十余人 【晋阳秋云荀粲亡时年二十九性简贵不能与常人交接所交者皆一时俊杰至葬赴者纔十余人皆同时知名士也哭之咸痛行路者也○严氏校杰佼改俊杰今案魏志十荀彧传注引晋阳秋纔作裁咸痛以下作感动路人御览五百五十四引贵作实余同裴注陈本亦改作实】 六亲云赴姻族如林 【陆机大墓赋云抚崇涂而难亲停危轨之将游虽万乘与洪圣赴此涂而俱税于是六亲云赴姻族如林争涂淹泪望门举音○今案陆机集及百三家本大墓作大暮脱抚崇四句云赴作云起本钞冢墓篇亦引陆机大墓赋陈本大墓作冢墓无抚崇二句洪圣作圣哲税作休末二口作争涂惨戚涕泪沾襟】 民谓京兆阡民谓原氏阡 【汉书原涉传云初武帝时京兆尹曹氏葬茂陵民谓其道为京兆阡涉慕之乃买地开道立表署曰南阳阡人不肯从谓之原氏阡○今案汉书九十二阡作仟陈本亦作仟】 埋玉着土情能何已 【世统云庾文康亡何扬州临葬云埋玉树着土中使人情能何已○今案惜阴轩本世说伤逝篇何下迭两已字余同原钞说误统】 

　　○挽歌三十三 

　　挽歌者执绋相和之声 【搜神记云挽歌魁昙丧家之乐挽歌者执绋相偶和之声○今案学津讨原本搜神记昙作■〈木垒〉陈本脱魁昙字偶字及执上挽歌者三字又丧上增者字】 为歌以寄哀 【谯子法训云有丧而作乐者或曰彼为乐丧也有不然乎周闻之高帝召田横至尸乡自毙奉首从者挽至于官不敢哭而不胜其哀故为此歌以寄哀音○今案世说注引法训弊作刎尸乡作千户乡亭文选注二十八引高帝至自毙十字与旧钞合陈本闻之以上但作挽歌者三字挽至作晚至初学记十四引高帝以下官作宫脱而不胜句余同】 命徒歌虞殡 【左氏云吴与齐战齐人公孙夏将战命其徒歌虞殡杜预注曰虞殡送葬歌也示必死○今案杜注歌下有曲字】 武陵喜挽歌 【续晋阳秋云武陵王晞为挽歌自摇大铃左右唱和新安人歌舞离别之声甚酸悲也○今案初学记十四引续晋阳秋无新安以下陈本唱和作和之亦脱新安以下】 桓尹能挽歌 【又云袁山松善音乐作行路难辞句婉切酒酣从而歌之听者莫不流涕初吴昙善唱乐桓氏能挽歌及松以行路难配之号为三绝也○今案陈本注裴启语林吴作羊配作继】 袁山松出令左右挽歌 【语林云张堪好于斋前种松柏养鸲鹆袁山松出游好令左右挽歌作行路难辞时人谓张屋下陈尸袁道上行殡○今案世说任诞篇注引语林堪作湛无柏字挽上有作字无行路句御览五百五十二引仍脱行路句堪亦作湛】 梁商倡乐终以薤露之歌 【续汉书大将军梁商三月上巳日会洛水倡乐毕极终以薤露之歌坐中流泪○今案初学记十四引终以作终于余同姚辑汪辑本续汉书与原钞悉同】 欲悲泪已竭欲辞不能言 【傅玄挽歌辞曰人生尠能百哀情数万端不幸婴笃病凶候形素颜衣衾为谁施束带就阖棺欲悲泪已竭欲辞不能言存亡自违近长夜何漫漫寿堂闲且长祖载归不还○严氏校补情字漫字今案陈本万作百存亡句作一去永不返无寿堂二句俞本与陈同惟窜入初学记中检旧本初学记无此文】 朝发高堂上暮宿黄泉下 【缪袭挽歌辞云令月简吉日启殡将祖行祖行安所之登天近上皇朝发高堂上暮宿黄泉下白日入虞泉悬车息驷马○严氏校标目补上字今案初学记十四引缪氏此辞无令月四句虞泉作虞渊陈本已照改本钞改虞泉者唐人转写时避高祖讳也】 平生坐玉殿没归幽都宫 【傅玄挽歌云灵坐飞尘起魂衣正委移茫茫丘暮间松柏郁参差明器无用时桐车不可驰平生坐玉殿没归都幽宫地下无漏刻安知夏与冬○严氏校补尘字今案百三家本傅集脱陈俞本夏作秋傅节子辑本亦作秋又坐作座刻作期都字在宫下余同又俞本亦挽入初学记内】 魂衣何盈盈旟旐何习习 【陆机庶人挽歌辞云死生各异方昭非神色袭贵贱礼有差外相盛已集魂衣何盈盈旟旐何习习念彼平生时延宾陟此帏宾阶有邻迹我降无登辉陶大不知吠瓦鸡焉能飞安寝重丘下仰闻板筑声○今案本钞下文引陶犬四句飞作鸣本钞冢墓篇引陶犬二句亦作鸣与下声字韵也考百三家本陆集脱此条陈本只得标目二句余改注陆机挽歌他语】 车轮结不转百驷齐悲鸣 【傅玄挽歌辞云人生尠能百哀情数万婴路柳夹灵轜旟旐随风征车轮结不转百驷齐悲鸣○严氏校小注内补路字齐宇今案傅节子辑本同百三家本傅集脱陈俞本脱万婴以上二句】 悲风激行轨仰灵结流蔼 【陆士衡王侯挽歌辞云素骖伫轿车白驷挈飞葢哀鸣兴殡宫徘迟悲野外魂舆寂无响但见冠与带备物象平生长旌谁为旆悲风激行轨仰灵结流蔼○今案百三家本敷文阁本二俊集及陈本无王侯二字白作玄挈作骛徘作□仰灵作倾云又百三家本敷文阁本激误徽陈本激作鼓】 安寝重丘下仰闻板筑声 【陆机庶士挽歌辞云陶犬不知吠瓦鸡焉能鸣安寝重丘下仰闻板筑声○严氏校人改犬今案详本篇上文】 杳杳三泉室冥冥玄夜堂 【傅玄七哀诗云杳杳三泉室冥冥玄夜堂○今案百三家本脱陈本及傅节子辑本同】 孤魂虽有识 【陆机王侯挽歌辞孤魂虽有识良接难为符操心玄茫内注血治鬼区○今案百三家本傅集脱陈本良接作冥漠茫作芒治作贻】 长夜永无期 【缪袭挽歌辞云寿堂何冥冥长夜永无期欲呼声无声欲语口无辞○今案陈本作舌无声考采菽堂古诗选卷七及初学记十四引缪氏挽歌均脱此数句】 

　　北堂书钞卷第九十二 



　　●北堂书钞卷第九十三　　　　礼仪部十四 

　　隋秘书郎虞世南撰 
　　南海孔广陶校注 
　　丧服三十四　　　　　　居丧三十五 
　　奔丧三十六　　　　　　讣告三十七 
　　夺礼三十八 

　　○丧服三十四 

　　小宗伯职辨吉凶之五服 【周礼小宗伯职云辨吉凶之五服郑注云五服王及公卿大夫士之服○今案春官注同】 服术有六 【礼记大传云服术有六一曰亲亲二曰尊尊三曰名四曰出入五曰长幼六曰从服郑注术犹道也亲亲父母为首尊尊君为首名世母叔母之属也出入女子子嫁者及在室者也长幼成人及殇也从服若夫为妻之父母妻为夫之党服○今案大传注同】 从服有六 【礼记大传云从服有六有属从有徒从有从有服而无服有从无服而有服有从重而轻有从轻而重郑注属从子为母之党也徒从臣为君之党也从有服而无服公子为其妻之父母也从无服而有服公子之妻为公子之外兄弟也从重而轻夫为妻之父母也有从轻而重公子之妻为其皇姑也○今案大传注同】 以三为五以五为九 【丧服小记篇云亲亲以三为五以五为九上杀下杀旁杀而亲毕矣郑注云上亲父下亲子三也以父亲子以子亲孙五也以祖亲高祖以孙亲玄孙九也杀谓亲益疏者服之则轻○今案丧服小记注同】 称情立文以别贵贱 【礼记三年问云三年之丧何也曰称情而立文因以饰羣别亲疏贵贱之节而不可捐益也故曰无易之道也郑注称情而立文称人之情轻重而制其礼也羣谓亲之党也无易犹不易也○今案三年问注同】 丧同四制变而从宜 【丧服四制云丧有四制变而从宜取之四时也有恩有礼有节有权取之人情也○今案丧服四制篇有礼作有理】 有恩 【又云有恩恩者仁也其恩厚者其服重故为其父斩衰三年苴蓑不忘○今案丧服四制篇此文无苴蓑句疑由下条窜入】 有礼 【又云有节节者礼也三日而食三月而浴期而练毁不灭性不以死伤生也丧不过三年苴蓑不补墓坟不培祥之日鼓素琴告有终也以节制者也○今案丧服四制篇浴作沐蓑作衰】 有权 【又云有权权者智也资于事父以事母而爱同天无二日民无二王国无二主家无二尊杖者何也爵也三日受子杖五日受大夫杖七日受土杖妇人童子不杖不能病也百官备百物具不言而事行者杖而起言而后事行者杖而起身自执事而后行者面垢而已秃者不髽伛者不袒跛者不踊老病不止酒肉凡此八者以权制也○严氏校主上补二字今案丧服四制篇民无作土无二主作二君】 再期之丧三年也期之丧二年也 【丧服小记曰九月七月之丧三时五月之丧二时也三月之丧一时也○今案陈本无云九以下】 三年之丧天下之通丧也 【礼记曾子问曰孔子曰○今案此条有脱误旧钞孔子曰下有子生三年廿三字系由下条窜入考曾子问篇言三年之丧者凡三见但无通丧六字则此句亦由下条误入也】 三年之丧天下之通丧也 【论语微子云宰我问三年之丧朞已久矣子曰子之不仁也子生三年然后免于父母之怀夫三年之丧天下之通丧也子有三年之爱于其父母乎○今案此见阳货篇旧钞微子二字有误】 三年之丧人道至文 【礼记杂记云三年之丧人道之至文也夫是之谓至隆是百王之所同古今之所壹也未有知其所由来者也○今案此见三年问篇旧钞杂记二字有误】 三年之丧虽贵遂服 【汉晋春秋云初文帝之崩羊祜曰三年之丧虽贵遂服自天子达今上天纵至孝有曾闵之性若因此革魏之薄而兴先王之法以敦厚风俗垂美百代不亦善乎○今案御览五百四十七引汉晋春秋垂美作垂之亦善作亦美余同】 致丧三年 【檀弓云事亲有隐而无犯左右就养无方服勤至死致丧三年郑注勤劳辱之事也致谓戚容称其服也凡此以恩为制○今案檀弓注同陈本恩作义】 服勤三年 【杂记云成圹而归不敢入处室居于倚庐哀亲之在外也寝苫枕块哀亲之在土也故涕泣无时服勤二年思○今案此见问丧篇非杂记也思下有慕之心孝子之志也八字涕作哭】 □□□□ 【郑注云心丧戚容如父而无服也凡此以恩义之闲为制○今案此见檀弓上篇心丧二年句注也旧钞窜入上条注中今移至】 至尊至亲故为加降 【白虎通云三年之丧以二十五月为期民质痛于死者不封不树丧期无数忘之则除后世圣人因天地万物有炵始而为之制以期断之父至尊母至亲故为加隆以尽孝子之恩爱加之则倍故再期二十五月也○今案白虎通丧服篇忘之作亡之以期作朞】 恩深义重故为之服 【白虎通云弟子为师服者弟子有君臣父子朋友之道木故生则敬而亲之死则哀而痛之恩深义重故为之服也○今案白虎通丧服篇作为之隆服本钞下文引隆作阴】 创巨者日久痛甚者逾迟 【礼记三年问云创巨者其日久痛甚者其逾迟三年者称情而立文所以为至痛极也斩衰苴杖居倚庐贪粥寝苫枕块所以为至痛饰也○今案三年问篇逾作愈】 贤者俯就以尽其哀不肖企及不足伤性 【礼记祭统云所以止三年何复天地之恩也夫三年之后饥能索食寒能索衣圣人量时制服于中贤者俯而就之以尽其哀不肖者企而及之不足伤其性也○今案详本钞居丧篇】 小功不税 【檀弓云曾子曰小功不税郑注据礼而言也日月已过乃闻丧而服企而及之不足伤也○今案檀弓注而服下但有曰税二字企而以下是由上条窜入】 制重哀轻 【潘岳悼亡赋云吾闻丧礼之在妻谓制重而哀轻○今案百三家本潘岳集同陈本脱谓字】 天子绝朞 【白虎通云天子为诸侯绝朞何示同爱百姓明不独亲○今案见丧服篇】 大夫降缌 【礼记中庸云期之丧达乎大夫三年之丧达乎天子卿大夫降缌重公正也○今案中庸篇及注无卿大夫以下惟正义引熊氏有小功降缌句陈本脱重公以下】 为父后者为出母无服 【丧服小记云为父后者为出母无服郑云不敢以己私废父所传重之祭祀○今案陈本同】 为殇后者以其服服 【又云为殇后者以其服服之郑注云言为后者据承之也殇无为人父之道以本亲之服服之○今案丧服小记注同】 兄弟之子犹子也盖引而进之嫂叔之无服也盖推而远之 【檀弓云丧服兄弟之子犹子也盖引而进之也嫂叔之无服也盖推而远之也○今案陈本兄上脱服字】 妾为君之长子与女君同 【丧服小记云妾为君之长子与女君同郑注云不敢以恩轻轻服君之正统也○今案陈本同】 女君死妾为女君之党服 【杂记云女君死则妾为女君之党服郑注云妾于女君之亲若其亲然○今案杂记注同】 旧君无服明不二君 【孔丛子云子思居卫鲁穆公卒县子使乎卫谓子思曰子虽未臣鲁父母之国也奈何不服子思答曰臣而出国君不移其宗庙则为之服寄公寓乎是国而为国服吾既无别于鲁国而祭在卫吾何服哉寄臣而服所寄之君则旧君无服明不二君之义也○今案孔丛子抗志篇出国作去国移作扫陈本亦改扫】 同僚有服有相友之义 【孔丛子云秦庄子死孟武伯问于孔子曰古者同僚有服乎曰然同僚有相友之义贵贱等殊不为同官○今案见记义篇】 王为公锡衰 【周礼司服职云王为三公六卿锡衰郑注君为臣服锡衰锡者麻之滑者十五升去其半无事其缕哀在内也○今案春官司服同】 王为诸侯缌衰 【周礼司服云王为诸侯缌衰郑注云君为臣服吊服也缌十五升去其半无事其布哀在外也○今案司服注同】 王为大夫士疑衰 【又云王为大夫士疑衰郑注云君为臣服吊服也疑衰十四升衰也疑之言拟拟于吉也○今案司服圣同】 庶人为国君齐衰 【白虎通云礼庶人为国君齐衰三月○今案王谟本白虎通人下脱为字君下有服字】 士妾有子而为之缌 【丧服小记云侍妾有子而为无子则已郑玄注士卑妾无男女则不服不别贵贱○今案丧服小记注同】 弟子为师为之阴服 【白虎通云弟子为师服者弟子有君臣朋友父子之道也故生则尊敬而亲之死则哀痛之恩深义重故为之阴服入则绖出则否檀弓云昔者夫子之丧颜渊若丧子而无服丧子路亦然请丧夫子若丧父而无服○今案白虎通丧服篇阴作隆陈本亦改隆】 夫子丧颜回若丧予无服 【家语云门人疑所服子贡曰昔夫子丧颜渊也若丧子而无服丧子路亦然请丧夫子若丧父而无服于是弟子皆吊服而加麻出有所之则不绖也○今案家语终记解第四十予作子陈本已改】 服以饰情 【白虎通云丧礼必制衰麻何以副意也服以饰情情貌相配中外相应以故吉凶不同服号哭之声所以表衷情也衰衰麻缌萧笄绳缨皆为横路乃为本也○今案陈本脱衰裳以下号哭二句作歌哭不同声所以表中诚也盖据近本白虎通丧服篇改又近本麻缌作麻绖横路八字作苴杖为略及本绖者亦示也十一字】 绖以代带 【又云要绖者以代绅带也所以结之何示思慕肠若结也○今案近本白虎通丧服篇要作腰】 杖以扶身 【白虎通云所以必杖者孝子失亲悲哀哭泣三日不食身病体羸故以杖扶身明不当以死伤生○今案白虎通丧服篇作身体赢病余同】 杖者辅病 【仪礼丧服云苴杖竹也削杖桐也杖者何爵也非爵而杖者何担主也非主而杖者何辅病也○今案丧服篇同陈本非爵作无爵】 苴杖竹也削杖桐也 【丧服小记云苴杖竹也削杖桐也谨案所以用竹桐竹者戚也桐者痛也明孝子悲痛哀戚于心○今案礼记疏卷三十二同谨案以下则虞永兴引申语也】 布冠 【礼记祭统云成服衣衰加绖杖竹布冠三叶缨绳营履也○今案祭统无此文陈本脱】 素冠 【毛诗云素冠刺不能三年也庶见素冠兮棘人栾栾兮郑玄笺云三年之丧时人废其礼故冀幸一见素冠者急于哀戚之人也○今案刺不句是小序也郑笺亦同陈本脱此条】 丧冠不緌 【檀弓云丧冠不緌郑注云去饰也○今案檀弓注同】 绖必再结 【白虎通云要绖者以恣绅带所以结之何示思慕腹若结也必再结之何明思慕无已也○今案白虎通丧服篇脱示字要作腰】 麻不绝本 【丧服小记云下殇小功操麻不绝本诎而反以报之郑注曰报犹合也下殇小功本齐衰之亲其绖带澡率治麻为之带不绝其本诎而上至要中合而纠之明亲重也凡殇散带重○今案丧服小记注内诎作屈】 斩不缉末 【释名为斩衰者不缉其末翦斩而已○今案见释丧制】 榛以为笄 【檀弓云南宫适之妻之姑之丧夫子诲之髽曰尔毋从从尔尔毋扈扈尔盖榛以为笄长尺而摠八寸郑注曰南宫适僖子之子南宫阅也摠束发垂为饰齐衰之緫八寸○今案檀弓适作绦】 绘笄用桑 【仪礼士丧礼云绘笄用桑长四寸郑注云桑之言丧也用为笄取其名也○今案仪礼绘作鬠陈本已改】 箭笄终三年 【丧服小记云箭笄终三年郑注曰丧所以自卷持者有除无变○今案陈本持误将】 恶笄以终丧 【丧服小记云齐衰恶笄以终丧郑注笄所以卷发妇人质于丧所以自卷持者有除无变○今案陈本持误特】 斩衰之葛与齐衰之麻同 【又云斩衰之葛与齐衰之麻同郑注绖之大俱七寸五分寸之一带五寸二十五分寸之十九○今案陈本同】 齐衰之葛与大功之麻同 【又云齐衰之葛与大功之麻同郑注云绖之大俱五寸二十五分寸之十九带四寸百二十五分寸之七十六○今案丧服小记注同】 除丧者先重者易服者易轻者 【又云除丧者先重易服者易轻郑注先重者谓练男子除乎首冠易轻者谓大丧既虞卒哭而遭小丧易服男子易乎带妇人易乎首○今案丧服小记注无冠字】 

　　○居丧三十五 

　　丧纪之容 【周礼保氏职云养国子以道乃教之六仪四曰丧纪之容郑注云丧纪之容○今案地官郑司农注容下有涕涕翔翔句此脱去耳】 □□□□ 【闻诸申之父曰哭泣之哀齐衰之情饘粥之食自天子达于庶人郑注云丧父母尊卑同也○今案此见檀弓篇衰作斩达下无于庶人三字注云下有子字旧钞此条混入上条注中今移正】 唯哀为主矣 【问丧云丧礼唯哀为主矣女子哭泣悲哀击胷伤心男子哭泣悲哀稽颡触地无容哀之至矣○今案礼记疏卷五十六同】 丧致其哀 【孝经云孝子之事亲丧则致其哀郑注擗踊哭泣尽其情○今案孝经纪孝行章明皇注情上有哀字正义云此依郑注也】 以尽其哀 【礼祭统云所以止三年何复父母之恩也夫三年之后饥能索食寒能索衣圣人量时致服于中贤者俯而就之以尽其哀不肖者企而及之不足伤其情也○今案陈本止作御致服作制服伤情作伤性余同考近本礼记祭统无此文亦见本钞丧服篇引】 哭之以叙情叙至哀 【礼祭统云所以哀哭何声以叙情叙至哀信以达意不能勿言痛不能乎故以叙至哀之者也○今案本条有误陈本脱近本祭统苶此文】 齐斩之情 【檀弓云穆公之母卒使人问于曾子曰如之何对曰申也闻齐靳之情同也○今案檀弓篇闻下有屠申之父曰五字情下有自天子达句同也二字又是郑注文同上有子丧父母尊卑六字已见本篇上文】 颜色称其情戚容称其服 【礼记杂记云子贡问丧子曰敬为上哀次之瘠为下颜色称其情戚容称其服礼记丧记云君子衰绖则有哀色郑注云颜色称其服○今案杂记一条礼记疏四十二同】 丧容累累 【礼记玉藻云丧容累累郑注羸惫貌也○今案陈本脱貌字】 颠颠 【郑元注周礼保氏职云丧纪之容累累颠颠○今案保氏注同】 三年之丧如斩朞之丧如剡 【檀弓云县子曰三年之丧如斩朞之丧如剡郑注县子鲁人也斩谓有所伤断言其至也剡谓有所割伤以其痛至也○今案县子鲁人以下今檀弓注无之陈本已照近本删改】 斩衰三日不食齐衰二日不食 【闲传云斩衰三日不食大功三不食小功缌麻再不食此哀之发于饮食也○今案礼记间传同旧钞间下衍贤字】 斩衰貌若苴齐衰貌若枲 【礼记闲传云斩衰貌若苴齐衰貌若枲大功貌若止此哀之发于容体也郑注云有大忧者面必深黑止谓不动于喜乐之事也○今案闲传注与此同】 斩衰之哭往而不反齐衰之哭若往而反 【间传云斩衰之哭若往而不反齐衰之哭若注而反大功之哭三曲而偯小功缌麻哀容可也此哀之发于声音者也郑注云三曲一举声而三折也偯声余从容也○今案陈本声余误声于】 斩衰唯而不对齐衰对而不言 【间传云斩衰唯而不对齐衰对而不言此哀之发于言语者也郑注曰议谓陈说非时也○今案议谓句系间传小功缌麻句注】 齐衰之丧居垩室大功之丧寝有席 【间传云齐衰之丧居垩室芐翦不纳大功之丧寝有席小功缌麻床可也此哀之发于居处也○今案旧钞闲下衍肾字今删】 大功不食酰酱小功不饮醴酒 【闻传云父母之丧不食菜果大功之丧不食酰酱小功缌麻不饮醴酒此哀之发于饮食者也○王石华校改酰为醢盖沿陈本标目之误今案旧钞闲下衍贤字已删】 小功缌麻哀容可也 【闲传云小功缌麻哀容可也此哀之发于声音者也○今案旧钞间下衍贤字已删陈本哀误衰】 小功缌麻容貌可也 【小功缌麻容貌可也此哀之发于容貌者也谨案小功缌麻轻故言可也○今案此见闲传】 哭父之党于庙母妻之党于寝 【礼记奔丧云哭父之党于庙母妻之党于寝师于庙门外朋友于寝门外所识于野张帷郑注党谓族类无服者也逸奔丧礼曰哭父族与母党于庙妻党于寝朋友于寝门之外壹哭而已不踊言壹哭而已则不为位矣○今案奔丧注同陈本谓族误诸族】 朋友寝门外所知哭野 【檀弓云孔子曰兄弟吾哭诸庙父之友吾哭之庙门之外师吾哭之寝朋友吾哭之寝门之外所知吾哭于野郑注云别轻重也○今案檀弓注同】 始死充充如有穷既殡瞿瞿如有求 【又云始死充充如有穷既殡瞿瞿如有求而不得既葬皇皇如有望而不至郑注忧悼在心之貌也求索也○今案檀弓注同】 水浆不入口七日 【又云曾子谓子思曰伋吾执亲之丧也水浆不入于口者七日子思曰先王之制礼也过之者俯而就之不至者企而及之故君子之执亲之丧也水浆不入于口者三日郑注为曾子言难继以礼抑之○今案檀弓注同】 水浆不入口三曰 【闲传云亲始死恻怛之心痛疾之意水浆不入口三日不举火故邻里为糜粥以饭食之○今案礼记闲传无此条惟见问丧第三十五】 其往也如慕其反也如疑 【如疑求不得也○今案见檀弓上篇求不得句非郑注文盖永兴引申语】 哀至则哭 【礼记祭统云已殡出中门之外居倚庐寝苫枕块不脱绖带立无常既葬疏食饮水哀至则哭○今案祭统无此文陈本脱记祭统三字及既字】 哭何常声 【礼记杂记篇云曾申问于曾子曰哭父母有常声乎曰如中路婴儿失其母焉何常声之有○今案近本杂记下篇中上无如字】 哭踊无数 【檀弓曰弁人有其母死而孺子泣者者孔子曰哀刖哀矣而难为继也故哭踊有节郑注此孺子泣言声无节也○今案檀弓注同惟标目无数二字有误当作无节】 设菰庐 【王肃丧服要记曰鲁哀公葬父孔子问曰寍设菰庐乎哀公曰菰庐起太伯太伯出奔闻古公崩还赴葬故作菰庐入蔀其尸○今案陈本古作召无入蔀句御览五百四十八引王肃要记葬父作祖载其父崩作薨赴葬作赴丧入蔀作以彰】 哭踊有节 【檀弓云已见　上】 口不甘味身不安美 【礼记云夫悲哀在中故形变外也痛疾在心故口不甘味身不安美也○今案见礼记问丧】 礼无容言不文 【孝经云孝子之丧亲也礼无容言不文此哀戚之情也郑注父母之丧不为诩唯而不对者也○今案见丧亲章第十八近本邢疏未收此郑注】 读丧礼 【曲礼篇云居丧不言乐祭祀不言凶郑注非其时也○今案曲礼祀作事】 不遗人 【杂记云丧者不遗人人遗之虽酒肉受也从父昆弟以下既卒哭遗人可也○今案见杂记下篇】 不虑居 【○王石华校居改君非也今案丧不虑居毁不危身见檀弓篇旧钞误连下条】 不夺人 【礼记服问云凡见人无免绖君子不夺人之丧郑注见人谓行求见人也无免绖绖重也○今案服问注同陈俞本脱此条】 公门脱齐衰 【服问云唯公门有脱齐衰谓不杖齐衰之人得免齐衰也○今案谓不以下非服问篇文乃永兴引申语也又近本脱作税陈俞本已照改】 有疾则食肉饮酒必有草木之滋焉 【檀弓云曾子曰丧有疾食肉必有草木之滋焉以为姜桂之谓也郑玄注曰增以香味为其疾不嗜食也○今案陈本同】 七十衰麻在身 【曲礼云五十不致毁六十不毁七十唯衰麻在身饮酒食肉处于内○今案陈本同】 童子不杖不菲 【杂记云童子哭不偯不踊不杖不菲未成人也○今案未成句是杂记下篇郑注文】 练而慨然祥而廓然 【檀弓云练而慨然祥而廓然○今案陈俞本同】 小祥食菜菓大祥酰酱 【礼记闲传云父母之丧既虞卒哭疏食饮水不食菜菓朞而小祥食菜菓又朞而大祥有酰酱中月而禫禫而饮酒○今案陈本禫误橝】 大连善居丧 【杂记云孔子曰大连少连善居丧三月不解朞悲哀三年忧东夷之子也郑注曰大连此二人生长夷狄而能知礼也三日不怠哭不绝声也不绖衣而卧人生得义求不面更居之者也○今案三日不怠以下非郑注文且有误陈俞本只存礼也以上】 高宗三年不言 【檀弓云子张问曰书云高宗三年不言言乃讙有诸仲尼曰胡为其不然也古者天子崩王世子听于冢宰三年○今案陈本同】 子皋泣血三年 【又云高子皋执亲之丧也泣血三年未尝见齿君子以为难○今案檀弓篇同】 弁人而孺子立者 【又云弁人有其母死而孺子泣者孔子曰哀则哀矣而难为继也○今案详本篇上文】 子思之哭嫂也为位 【又云子思之哭嫂也为位郑注善之也礼嫂叔无服○案檀弓篇注同】 

　　○奔丧三十六 

　　始闻亲丧哭答使者 【奔丧云始闻亲丧以哭答使者郑注亲父母也以哭答使者惊怛之哀无辞也○今案礼记奔丧篇注同】 闻兄弟丧哭对可也 【杂记云凡异居始闻兄弟之丧唯以哭对可也○今案杂记篇同旧钞可也下有哭答数句系由下条窜入今删】 问故又哭 【奔丧云始闻亲丧以哭答使者尽哀问故又哭尽哀郑注曰问亲丧所由○今案礼记奔丧同】 成服而后行 【奔丧云若未得行则成服而后行郑注谓以君命有为者也成丧服得行则行○今案奔丧注同】 曰行百里不以夜行 【又云遂行日行百里不以夜行郑注曰虽有哀戚犹避害也昼夜之分别于昏明哭则遂行不为位也○今案奔丧注避作辟】 见星而行见星而舍 【又云唯父母之丧见星而行见星而舍郑注曰侵晨冒昏弥益促也贾子问云见星而行唯罪人与奔父母之丧者乎○今案奔丧篇注同贾子陈俞本皆作曾子】 见星而行见星而止 【祭统篇云奔父母之丧不避昼夜齐衰之丧见星而行见星而止○今案陈俞本同但考近本祭统无此文】 望其国境哭 【奔丧云望其国境哭郑注斩衰者也自是哭且遂行○今案奔丧境作竟】 过国至境哭 【又云过国至境哭尽哀而止哭避市朝郑注感此念亲也避市朝为惊众○今案奔丧篇境作竟】 齐衰望乡而哭大功望门而哭 【又云齐衰望乡而哭大功望门而哭小功至门而哭缌麻即位而哭郑注奔丧哭亲疏远近之差也○今案礼记奔丧注同】 奔丧不及殡先之墓 【又云奔丧不及殡先之墓北面哭尽哀主人之待之也即位于墓左妇人墓右成踊尽哀括发东即主人位绖绞带哭成踊拜宾反位成踊相者告事毕郑注云主人之待之谓在家者也告事毕者于此无事者也○今案奔丧注同】 齐衰以下不及殡先之墓 【又云齐衰以下不及殡先之墓四面哭尽哀免麻于东方即位与主人哭成踊袭相者告事毕郑注不北面者以统于主人也不言袒言袭者容齐衰亲者或袒可也○今案奔丧注同】 衔命出使临在军旅虽丧不奔可也 【祭统云奔丧礼有所禁否衔命出使临在军旅诸侯守墓虽居亲之丧不奔可也○今案陈本俞本衔作行丧作哀无礼有句以下又考近本礼记祭统亦无此条】 

　　○讣告三十七 

　　寡君不禄 【杂记云君讣于他国之君曰寡君不禄敢告执事谨案不禄不终其禄禄位也○今案陈俞本服谨案以下】 小君不禄 【杂记云夫人曰寡小君不禄郑注君夫人不称薨告他国君谦也○今案礼记杂记同】 君之适子某死 【又云太子之丧曰寡君之适子某死谨案此告他国辞也○今案陈俞本脱谨案以下】 君之臣某死 【又云凡计于其君曰君之臣某死郑注臣死其子使人至君所告之也○严氏校以原钞又云下误衍注字移在云上今案非是】 君痛于臣子 【白虎通云臣死以讣告于君何此君之哀痛于臣子也○今案白虎通崩薨篇以占作亦讣本钞下文引与近本同】 臣子哀痛 【又云天子崩讣告诸侯何缘臣子丧君哀痛愤懑诸侯欲闻之又当持土地所出以供丧事○今案见崩薨篇】 使臣归珪 【又云诸侯薨使臣归瑞珪于天子何诸侯以瑞珪为信今死矣嗣子三年之后当更受爵命故归之推襄之义也○今案白虎通崩薨篇嗣子下有谅闇二字更受作乃更】 当加赙礼 【又云臣死亦讣告于君何此君之哀痛于臣子也欲问之当加赙赗之礼○今案白虎通崩薨篇问作闻无当字】 持土地出以供丧事 【又云天子崩讣告诸侯何缘臣哀痛愤懑诸侯欲闻之又当持土地所出以供丧事者也○今案详本篇上文】 使大夫吊之追远重终 【又云天子闻诸侯薨哭之何惨怛发中哀痛之至也使大夫吊之追远重终之意也○今案见白虎通崩薨篇】 

　　○夺礼三十八 

　　卒哭金革无避 【礼记曾子问云子夏问曰三年之丧卒哭金革之事无避也者礼与初有司与孔子曰夏后氏三年之丧既殡而致事殷人既葬而致事记曰君子不夺人之亲亦不可夺亲也此之谓乎子夏曰金革之事无避也者非与孔子曰吾闻诸老聃曰昔者鲁公伯禽有为为之也今以三年之丧从其利者吾不知也郑注疑有司初使之然也致事还其职事于君也伯禽有徐戎之难丧卒哭而征之急王事也○今案曾子问篇避作辟歼事作职位】 已练可以弁冕 【公羊传云臣有大丧则君三年不呼其门也已练可以弁冕服金革之事君使之非也臣行之礼也闵子要绖而服事既而曰若此乎古之道不即人心退而致仕孔子善之何休注曰已练可以弁冕此说诗衰正失非谓礼当然也君使之非古道也臣从君命故为礼也○今案宣元年公羊传臣从作臣顺故为礼作亦礼阮氏校勘记云鄂本正失作致失】 赵喜遭忧遣释服 【东观云赵喜遭母忧上疏乞身行丧显宗不许遣使者为释服○今案聚珍本东观记卷十三喜作熹无上疏二字者字陈本亦作熹姚辑本遭母三字作母殁丧作服余与聚珍同】 桓焉行丧诏使即拜 【东观云桓焉为太傅以母忧自乞解职听以大夫行丧踰年使赐牛酒夺服即拜光禄大夫迁太常○今案御览五百四十六引及聚珍本姚辑本东观记皆脱解职二字余同】 丞相起视事不敢踰国 【汉杂事云翟方进为丞相遭后母忧行服三十六日起视事曰不敢踰国事也○今案御览五百四十六引汉杂事国事作国家余同陈本改注班书】 公卿不赴丧仁义则赞 【○今案此脱书名陈俞本亦脱此条】 

　　北堂书钞卷第九十三 

　　●北堂书钞卷第九十四　　　　礼仪部十五 

　　隋秘书郎虞世南撰 
　　南海孔广陶校注 
　　谥三十九　　　　　　　讳四十 
　　忌日四十一　　　　　　冢墓四十二 

　　○谥三十九 

　　太古无谥中古为谥 【史记秦始皇本纪云制曰朕闻上古有号无谥中古有号死而以行为谥如此则子议父臣议君甚无谓朕弗取自今以来除去谥法朕为始皇帝后世以计数二廿三廿至于万廿传之无穷抱朴子云上古无谥始于周家耳○今案上古太古本钞标目与小注歧出近本史记作太古于万作千万陈本已照改王氏读书杂志据此旧钞以订正俗本作千之误又世作廿者唐人转写避太宗讳也】 谥者行之迹 【说文云谥者行之迹从言益声○今案见说文言部】 陈生时行迹 【周礼太师职云大丧率瞽而廞作匶谥注曰廞兴也兴言王之行陈其生时行迹为作谥也○今案春官注同】 定其德 【谷梁云葬而后举谥谥所以成德也徐邈注成犹定其德之优劣○今案见谷梁桓十八年传玉函山房辑徐邈注一卷脱此条】 易其名 【公叔文子卒其子戊请谥于君曰日用有时将葬矣请所以易其名者○今案檀弓下篇戊作戍】 大行受大名细行受细名 【大戴礼谥礼云将葬作谥者行之迹也是以大行受大名细行受细名行生于已名出于人谥慎也以人行之始终悉慎录之以为名也○今案雅雨堂本聚珍本孔顨轩补注本大戴礼皆脱此条考御览五百六十二引谥礼作谥法生作出余同盖大戴礼之佚文也行迹五句亦见周书谥法解盖周书与大戴同者有官人谥法等篇今则官人存而谥法亡矣陈本改注晋中兴书谬甚】 据德录功各当其实 【崔骃章帝谥议云号者功之表谥者行之迹据德录功各当其实○严氏校帝章改章帝今案御览五百六十二引及百三家本崔骃集号者上有臣闻二字余同】 大名必加茂实美号必附丰功 【孙毓文明谥议云大名必加茂实美号必附丰功臣以为宜谥曰文献皇后○今案严辑孙毓文同陈本脱文明二字】 谥以尊名 【礼记表记云谥以尊名郑注谥者行之迹也名者声誉也言先王论行以为谥以尊名者使声誉可得而尊严也○今案近本礼记严作言阮氏校勘记云闽监毛本作尊信陈本亦作信】 谥以成德 【谷梁云葬而后举谥谥所以成德也徐邈注云成犹定其德之优劣○今案详本篇上文】 别尊卑彰有德 【白虎通云死有谥何也别尊卑彰有德也○今案见白虎通谥篇】 生死无谥 【礼记郊特牲云死而谥今也古者生无爵死无谥郑注曰古谓殷已前也大夫以上乃谓之爵死有谥也周制爵并及命士虽及之犹不谥耳今记始死则谥之非礼也○今案郊特牲注无并字始死作时死】 近代以来唯爵得谥 【王遵上疏云近代以来唯爵得谥甚失制谥之本今中兴肇建勋德兼备宜深体前训使行以谥彰岂可限以有爵中宗纳焉○今案御览五百六十二引此无今字余同陈本注晋中兴书遵作导是也备误被考之今晋书亦见六十五王导传】 文者一言质者两言 【白虎通云谥或一言或两言何文者一言为谥文王武王是也质者两言为谥故汤死后称成汤是两言为谥也○今案白虎通谥篇脱武王句陈本文王四字作高宗殷宗】 谥有七十二品 【白虎通云○今案见王谟本谥篇】 议者百五十人 【何晏魏明帝议谥表云案外内羣寮议宜曰明余所执难各不同书曰三人占则从二人之言传曰善钧从众今称明者可谓众也○今案陈本占误古余同严辑何晏文无表字无标目一句】 大夫会葬而谥 【白虎通云诸侯薨告天子天子遣大夫会其葬而谥之○今案见王谟本谥篇】 鸿胪奏谥诔策 【汉书记云景二年令诸侯王薨列侯初封及之国大鸿胪卿奏谥诔策列侯薨及诸侯太傅初除之官大行奏谥诔策注曰诔策简也○今案汉书礼乐志及景帝纪无此文陈俞本删记字景二年十五字删作诸侯薨三字胪下无卿字又删列侯薨十八字】 帝后一体礼亦宜同 【蔡邕谥议云汉世母氏无谥至于明帝始建光烈之称谥法有功安民曰熹帝后一体礼亦宜同大行皇太后谥宜为和熹皇后○今案范书曹皇后纪注引蔡谥议母氏作后氏民作人余同陈本光误先曰熹作曰烈和熹下又衍烈字】 

　　○讳四十
  </div>
  <div class="pagination">
   <a href="北堂书钞_page20.html">
    上一页
   </a>
   <span>
    ...
   </span>
   <a href="北堂书钞_page16.html">
    16
   </a>
   <a href="北堂书钞_page17.html">
    17
   </a>
   <a href="北堂书钞_page18.html">
    18
   </a>
   <a href="北堂书钞_page19.html">
    19
   </a>
   <a href="北堂书钞_page20.html">
    20
   </a>
   <span class="current-page">
    21
   </span>
   <a href="北堂书钞_page22.html">
    22
   </a>
   <a href="北堂书钞_page23.html">
    23
   </a>
   <a href="北堂书钞_page24.html">
    24
   </a>
   <a href="北堂书钞_page25.html">
    25
   </a>
   <a href="北堂书钞_page26.html">
    26
   </a>
   <span>
    ...
   </span>
   <a href="北堂书钞_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
