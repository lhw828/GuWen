<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 277 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 277 页/共 320 页</h1>
    <div class="content">　　粟一
　　増李时珍曰粟即粱也穂大毛长粒粗为粱穂小毛短粒细为粟苗皆似茅种类凡数十有青赤黄白黒诸色或因时地赋名早则有赶麦黄百日粮之类中则有八月黄老军头之类晩则有雁头青寒露粟之类　齐民要术曰粟之成有早晩苗秆有髙下收实有息耗质性有强弱米味有美恶山泽有异宜顺天时量地利则用力少而成功多大抵早粟皮薄米实晩粟皮厚米少又曰古者以粟为黍稷粱秫之总称而今之粟在古
　　但称为粱后人专以粱之细者名粟故唐孟诜本草言人不识粟要之黏者为秫不黏者为粟因呼粱为籼粟以秫北人谓之小米也　原説文曰粟嘉谷实也粟之为言续也　増书曰若苗之有莠若粟之有粃　诗曰
　　交交桑扈率场啄粟　又曰握粟出卜自何能谷　周礼地官曰仓人掌粟入之藏　曲礼曰献粟者执右契又祭义曰父母既没必求仁者之粟以祀之　归藏
　　曰剥银人得其玉小人得其粟　原春秋説题辞曰粟五变以阳化生为苗秀为禾三变而发谓之粟四变入臼米出甲五变而蒸饭可食之　増又曰髙而平者为原平而和者故宜粟　又曰阳以一立为法故粟积一大分穂长一尺文以七烈精以五立故其字西米为粟西者金所立米者阳精故西字合米为粟　谢承后汉书曰乌丸国其地宜穄　原吕氏春秋曰饭之羙者不周之粟　又曰苗其蒻也欲孤长也欲相与居其熟也欲相扶是故三以为族乃多粟　墨子曰世俗之君子视义士不若视负粟者今有人于此负粟息于路侧欲起而不能君子见之无长少贵贱必起之何重故也今为义之君子奉承先王之道以语之纵不説而行又从而非毁之则是世俗之君子视义士不若视负粟者荀卿子曰仁义礼善之于人也譬之若货财粟米之于家也　商君书曰金一两生于境内粟一十二石死于境外粟一十二石生于境内金一两死于境外国好生金于境内则金粟两死府库两虚国弱好生粟于境内则金粟两生仓府两实国强　本草曰陈粟味无毒主胃疽热中渇利小便
　　粟二
　　原周书曰神农之时天雨粟神农耕而种之作陶冶斤斧破木为耜鉏耨以垦草芥然后五谷兴以助果蓏之实　淮南子曰黄帝治天下力牧泰山稽辅之狗彘吐菽粟于道路而无分争之心　又曰昔者仓颉作书而天雨粟【仓颉始视鸟迹之文而造书者也有书契则作僞萌生生则去本趣末弃耕作之业而务锥刀之利天知其将饥故为雨粟】　雒书说禾曰仓帝起天雨粟青云扶日　六韬曰发钜桥之粟散鹿台之金钱以与殷民史记曰伯夷叔齐闻西伯善飬老往归焉及武王东伐纣扣马谏左右欲刃太公曰此义士也扶而去之武王平殷乱天下宗周伯夷叔齐耻之义不食周粟而饿死管子曰桓公观于野曰何物可比君子之徳隰朋曰
　　粟可比君子之徳管仲曰苗始出生也眴眴【音句】乎似孺子安之则安不得则危故命之曰禾可比君子桓公曰善　左传曰郑饥而未及麦民病子皮以子展之命饩国人粟户一钟　又曰冬晋荐饥乞籴于秦秦伯输粟于晋自雍及绛相继命之曰泛舟之役　又曰夏防于黄父谋王室也赵简子令诸侯之大夫输王粟　谷梁传曰庄公曰诸侯无粟诸侯相归粟正也　论语曰子华使于齐冉子为其母请粟　述异记曰阖庐伐楚五战入郢烧髙府之粟　孔丛子曰季桓子以粟十钟饩夫子受而班门人之无者子贡曰季孙以夫子贫故致粟今而施人无乃乖彼意乎子曰吾受而不辞为季孙之惠受不为富惠于一人岂若数百人哉　又曰子思居贫其友有馈之粟者受二车焉或献尊酒束修子思曰为费而无当也或曰子取人粟而辞酒是辞少而受多也于义无名于分则不全行之何也子思曰然伋不幸而贫至及困乏将絶先人之祀夫所以受粟爲周之也酒脯则所饮防也方乏于食而乃饮防非义也吾岂以为分哉度义而行之　曽子曰曽子鲁君馈之粟辞不受使者曰子无求于人人自致之曰与人者骄人受人者畏人纵子不以是骄我我能无畏乎与其富而畏人不若贫而无屈　庄子曰庄周往贷粟于监河侯监河侯曰诺我将得邑金贷子三百金可乎周忿然曰若乃言此不如早索我枯鱼之肆　吕氏春秋曰卫嗣君欲重税以聚粟民弗安以告薄疑曰民愚甚矣夫聚粟也将以为民也其自藏之与在于上奚择薄疑曰不然其在于民而君弗知其不如在上也其在于上而民弗知其不如在民也凡聼必反诸已审则令无不听矣风俗通曰燕太子丹仰叹天为雨粟　史记曰宣曲任氏之先为督道仓吏秦之败豪杰皆争取金玉而任氏独窖仓粟楚汉相拒荥阳民不得耕种米至贵己而豪杰金玉尽归任氏以此起富　又曰秦将王离渉河围钜鹿章邯军其南筑甬道而输之粟　汉书曰主父偃谏伐匈奴曰秦始皇使天下飞刍挽粟起于东陲琅邪负海之郡转输北河率三十钟而致一石　汉书东方朔曰侏儒长三尺余俸一囊粟钱二百四十臣朔长九尺余亦一囊粟钱二百四十侏儒饱欲死臣朔饥欲死又曰大将军青遂至寘顔山赵信城得匈奴积粟仓
　　军留一月而还悉烧其城余粟以归　邹子曰朱买臣贫贱之时孳孳修艺不知雨之流粟志在经传也　古今注曰武帝建元四年天雨粟宣帝地节三年长安雨黒粟竟宁元年南阳山都县雨粟色青黒味苦大者如小豆小者如麻子　桓阶别曰阶为赵郡太守路有遗粟一囊耕者得之举以繋树数日其主闻还取之桂阳先贤书赞曰成丁郴人能逹鸟鸣为郡主簿与众人俱坐闻雀鸣而笑曰东市辇粟车覆雀相呼往食之众人遣视信然　増农书曰晋末荆州久雨粟化为虫虫害民春秋曰谷之飞为虫是也中郎王义兴表曰臣闻尧生神禾而晋有虫粟陛下自以圣德何如也帝有慙色　又曰宋髙祖之初当晋末饥馑之后既即位而江表二千余里野粟生焉　汜胜之书曰神农之教虽有石城汤池带甲百万而无粟者弗能守也夫谷帛实天下之命卫尉前上蚕法今上农事人所忽略衞尉勤之可谓忠国忧民之至　后魏书曰任城王云为冀州刺史云留心政事甚得下情于是合城长吏请输绢五尺粟五升以报云恩髙祖嘉之　又曰世祖引髙允与论刑政言甚称防因问允曰万几之务何者为先是时多禁封良田又京师游食者众允因言曰地方一里则为田三顷若勤之则畞益三升不勤则亩损三升方百里损益数率为粟二百一十二万斛况以天下之广乎若公私有储虽饥年复何忧哉世祖善之遂除田禁又曰伟朏字尊显少有志业年十八辟州主簿时属岁俭朏以家粟造粥以饲饥人所活甚众　大业拾遗记曰吏部侍郎杨恭仁欲改学士舒绰曰此所拟之处掘深五尺之外亦有五谷若得一谷即是福徳之地公侯世世不絶恭仁即将绰向京令人掘深七尺得一穴如五石瓮大有粟七八斗此地径为粟田蚁运粟下入此穴当时朝廷之士以绰为圣　唐书曰始平人宗士眺负粟一石委于太仓而去愿少益军国髙祖嘉之赉布百段　酉阳杂俎曰贾相在滑州境内大旱稼穑尽损贾召大将二人谓曰今嵗荒旱烦若救军百姓也曰君可辱为健歩翌日当有两骑衣縿绯所乗马蕃歩鬛长经市出城君等踪之识其所灭处则吾事谐矣二将乃裹粮米早行寻之一如贾言自市至野行二百里大冢而防遂垒石标表志焉经信而反贾大喜令数百人具畚锸与二将偕徃其所因发冢获陈粟数千斛人竟不之测
　　粟三
　　原琼膏　玉粒【王子年拾遗记曰东极之东有琼脂粟言质白如玉柔滑如膏食之尽寿不病又曰员峤之山名环丘上有方湖千里多大鹊髙一丈羣飞于湖际衔采不周之粟于环丘之上粟生穟髙】
　　【三丈其粒皎然如玉也】　千株　五变【又曰东极之东有龙枝之粟言其枝屈曲若游龙食之善走又有凤冠粟似凤之冠食之令人多力有云渠粟丛生叶似扶渠食之益顔色粟茎赤黄皆长二丈千株丛生　下详粟一】　大粒　长枝【杨泉物理论曰凡种有强弱土有刚柔土宜强髙茎而疏粟长穗而大粒　拾遗记曰有耀枝粟言其枝长而弱无风自揺食之多寿】　汉腐　秦输【史记曰汉兴七十余年太仓之粟陈陈相因充溢露积于外至腐败不可食　左传晋饥秦输之粟】原思辞　北郭受【论语曰原思为之宰与之粟九百辞晏子曰北郭骚见晏子托以飬母晏子分仓粟府金以遗之骚辞金受粟】　据敖仓　发河内【郦食其说髙祖曰敖仓天下转输久矣急据敖仓之粟　又汲黯传曰河内失火上使黯徃视之还报曰河内人或父子相食臣谨河南仓粟以赈贫乏上贤而释之】　追李岘　歌萧仿【李岘出为零陵太守时京师米腾贵百姓乃相与謡曰欲粟贱追李岘六帖曰萧仿出太仓粟贱值以济民】
　　粟四
　　原有粃【详粟一】　不食【夷齐不食周粟】　増一盘【李白诗虽有数斗玉不如一盘粟】　疋绢【马周疏曰真观初率土荒歉一疋绢才得斗粟而百姓怡然者知陛下忧怜之故人人自安曽无谤讟自五六年来频嵗稔一疋绢得粟十余石而百姓皆以为陛下不忧怜之咸有怨言也】　春种【李绅诗春种一粒粟秋万颗子四海无闲田农夫犹饿死】　云锄【陆放翁云屿锄畬粟】鬼粟【东夷流鬼粟似莠而小】　小斗受粟【惠子曰齐大夫田乞及其子常以小斗受粟以大斗贷于民民歌之】　輙发储粟【萧复改同州刺史嵗歉州有京畿观察使储粟复輙以贷人有司劾治诏削阶停刺史或吊之复曰茍利于人胡责之辞】　拜爵入粟【鼂错说文帝曰方今之务莫若使民务农务农在于贵粟贵粟之道在于以粟为赏罚合募天下入粟县官得以拜爵除罪】无食粟马【左传曰季文子无衣帛之妾无食粟之马】　治粟内使【见钱谷问几何注】无食粟雁【贾谊书曰邹穆公有令食鳬雁者必以粃无敢以粟于是仓无粃而求易于民二石】
　　【粟得一石秕于民请曰秕食鳬雁为无费也今求粃于二石粟而易一石粃食雁则费甚矣请以粟食之穆公曰去非尔知也夫百姓胊牛而耕暴背而芒勤而不食惰者岂为鸟兽哉粟米人上食也奈何以其食飬鸟且汝知小计而不知大害】　捜粟都尉【武帝末年下诏以赵过为捜粟都尉】　拜辞郑粟【荘子曰子列子穷容貎有饥色客有言于郑子阳者曰列御寇有道之士也居君之国而穷君无乃不好士乎郑子阳令官遗之粟子列子见使者再拜而辞使者去列子妻拊心曰妾闻有道者之妻子皆得佚乐今有饥色君过而遗先生食先生不受岂不命耶列子笑谓之曰君非自知我也以人之言而遗我粟至其罪我也又且以人之言吾所以不受】　徃贷魏粟【说苑曰髙平王遣使者从魏文侯贷粟文侯曰须吾租收邑粟至乃得也使者曰臣初来时见渎中有鱼张口谓臣曰吾穷水鱼命在呼吸可得灌乎臣谓之曰待吾南见河伯之君江淮之水灌汝口鱼曰为命在须臾乃须江淮之水比至还必求吾于枯鱼之肆今髙平穷贫故遣臣诣君贷粟乃须租收粟至者大王必求臣死人之墓矣】　救凶移粟【梁惠王河内凶则移民河东移粟河内河东凶亦然】　醴湖嘉粟【宋书文帝时醴湖生嘉粟一茎九穗】福建瑞粟【唐宣宗大中二年福建进瑞粟十五茎茎有五六穗】　刘殷梦粟【晋刘殷梦人曰西篱下有粟寤而掘之果得粟五十钟铭曰七年粟以赐孝子刘殷】　士谦放盗【隋李士谦望见盗割其粟者黙而避之家僮执盗粟者士谦曰贫困所致耳可放之】　停飞龙粟【宣宗纪大中元年二月癸未停飞龙粟】　丐养母粟【刘三复母病废丐粟以养】　渭仓二百【裵休进中书侍郎居三年粟至渭仓者二百十万斛】　凶年一钟【墨子语禽滑厘曰今凶年与子隋侯珠又与子一钟粟子将何择厘曰粟可耳】　十分一寸【说苑曰十粟为一分十分为一寸】
　　豆一
　　原物理论曰菽者众豆之总名　増春秋说题辞曰菽者属也春生秋理通体属也菽赤黒隂生阳大体应节小变象阳色也　张楫广雅曰大豆菽也小豆荅也豍豆豌豆留豆也胡豆防也豆角谓之荚其叶谓之藿也巴菽巴豆也　广志曰种小豆一岁三熟味甘白豆麤大可食刺豆亦可食秬豆苗似小豆紫花可为麫生朱提建宁胡豆有青有黄者　尔雅曰戎菽谓之荏菽　正字通曰豌豆今北土多有之八九月下种苗柔弱如蔓鬒叶似蒺藜两两相对三四月开小花澹紫色荚长寸许子圆百谷中最为先登磨作粉麫甚白腻一名青小豆老则斑麻故又名青斑豆名麻累　又曰豇豆一种蔓长丈余一种蔓短叶皆本大末尖花红白二色荚白红紫赤斑駮色长者至二尺豆子防曲　元叶隆礼辽志曰回鹘豆髙二尺许直干有叶无旁枝角长二寸每角止两豆一根才六七角色黄味如粟　诗曰七月烹葵及菽　又曰采菽采菽筐之筥之　又曰艺之任菽任菽斾斾　又曰中原有菽庶民采之　礼曰啜菽饮水尽其欢斯之谓孝【注熬豆而食也】　春秋佐助期曰豆神名灵殖姓乐　山海经曰广都之野爰有膏菽陈留耆旧传曰八月雨为豆花雨　杂五行书曰常以正月旦日亦用月半以麻子七枚赤豆二七枚着井中辟温病甚神效　又曰正月七日男吞赤豆七枚女吞十四枚竟年无病　王子年拾遗记曰东极之东有倾离豆见日即倾叶食者歴年不饥豆茎皆大若指而緑一茎烂熳数亩　博物志曰人食豆三年则身重行止动难恒食小豆令人肥燥麤理　本草经曰大豆黄巻味甘平泽生平治温痹觔挛膝痛生大豆张骞使外国得胡麻胡豆或曰戎菽涂痈肿煮汁饮之杀鬼毒止痛赤小豆下水排痈肿血生太山　汜胜之书曰大豆保歳易为宜古所以备凶年也种大豆率人五亩大豆忌申卯三月榆荚时雨髙田可种大豆夏至后二十日尚可种小豆不保岁难得宜椹黒时种亩五升豆生布叶锄之生五六叶又锄之治飬美田可得十石一斗大豆有万千粒　又曰夏至二十日可种豆带甲而生不用深耕豆花憎见日则黄烂而根焦矣知嵗所宜以囊盛种等量埋隂地冬至后五十日以发取量之最多者种焉　嵇康飬生论曰豆令人重榆令人瞑　客退纪谈曰用蚕豆四十九粒隂阳水浸端午日午时咒之埋室西地下令猫踞其上七日化为猫精
　　豆二
　　原史记曰弃为儿时好种树麻菽麻菽美　管子曰桓公北伐山戎以戎菽遍布之天下　左传曰晋周子有兄而无慧不能辨菽麦　史记曰张仪説韩王曰韩地险恶山居五谷所生非菽而麦民之食大抵饭菽藿羮一嵗不收民不餍糟糠　古今注曰宣帝元康四年南昌雨豆光武建武三年春缣一疋易一斗夏野生旅豆民收取之眀帝永平十八年下邳雨大豆似槐实　汉书曰杨恽报孙防宗诗曰田彼南山芜秽不治种一顷豆落而为萁人生行乐耳须富贵何时　又曰汝南有旧鸿郄陂成帝时丞相翟方进毁之时人歌曰败我陂者翟子威饭我大豆羮我芋魁【方进字子威】　汉名臣奏曰丞相薛宣曰陛下八月酧祠嘉美上升皇天报应茂陵寝庙上食日鸟来至集吐所含大豆紫黒色食物之象也　东观汉记曰闵仲叔太原人也与周党相友党每过仲叔共啜菽饮水无菜茹　又曰刘平尝为饿贼所劫叩头曰老母饥少气力待平为命愿得还饭食母驰来就死涕泣发于肝胆贼即遣去乃摭三升豆以谢贼恩　増又曰光武二十年寇恂为颍川郡大生旅豆得一万余斛以应给诸营　又曰邓禹攻赤睂阳败弃辎重走半载土以豆覆其上兵士饥争取之　又曰倪萌字子明齐临淄人兄为赤睂贼所得贼欲杀啖之萌诣贼叩头言兄年老羸瘠不肥健愿代兄贼义而不啖命归求豆来赎兄萌归不能得豆自缚诣贼贼遂放之后汉书曰世祖自蓟东南至饶阳芜蒌亭冯异献豆
　　粥　又曰冯异撃延岑时百姓饥饿人相食黄金一斤易豆五升道路断隔委输不至军士悉以果实为粮又曰献帝在长安谷贵豆一斛二十余万　益部耆旧传曰朱仓字卿云之蜀从处士张宁受春秋籴小豆十斛屑之为粮闭戸精思宁矜之敛得米二十石仓不受一粒　陈留耆旧传曰小黄桓枚为都尉功曹与郎君共归乡里为赤睂所得欲杀啖之枚求先死贼义释之送防豆一斛　孔融敎髙宻令曰志士邓子然告困焉得受釡庾之间以伤烈士之心与豆三斛　魏志曰华佗还家太祖累书呼佗佗恃能厌事犹不上道托妻疾太祖大怒使徃视若妻信疾赐小豆四十斛　呉志曰赵达善筭使人取小豆数升播之席上立知其数　又曰孙权北征使陆逊与诸葛瑾攻襄阳陆逊遣亲人韩扁赍表报遇敌于江中罗得扁瑾闻之甚惧书与逊云大驾以旋贼得韩扁其知我濶狭且当急去逊未荅方催人种豆与诸将奕棊射戏如常　世说曰魏文帝使东阿王七歩作诗不成当行大法王应声曰萁在釜下然豆在釜中泣本是同根生相煎何太急　又曰石崇为客作豆粥咄嗟便办恒冬天得韭蓱　博物志曰左元放度荒年法择大豆麤细调均种之必生者挼令有光使暖气彻豆必先一日不食以冷水顿服三升服讫其鱼肉菜果酒醤咸酢甘苦之物一不得服经口渇则饮水慎不可暖饮初少困极数十日后体力更壮健不复思食大较法服三升为剂亦当随人先食多少増损之嵗丰欲还食者煑葵子及脂苏肥肉羮渐渐饮之须豆下乃可食豆未下尽而食实物肠塞则杀人【此未试于理或可耳】　葛龚荐戴昱曰兄弟同居二十余年及为宗老所分昱持妻子逃旧业入虞泽捃获野豆以自赈给南史曰傅琰为山隂令有二野父争鸡琰各问鸡所
　　食一人云粟一人云豆乃破得粟罪言豆者县内称神明　明皇杂録曰卢懐慎清贞素不营产常器宋璟及卢从愿见之甚喜留连永日命设食有蒸豆两瓯叶数爼而已此外翛然无办　唐书曰裵谞为河东道租庸等使时大旱谞请入计代宗召见问酤之利一嵗几何谞久而不对帝复问之对曰臣有所思帝曰何思对曰臣自河东来其间三百里见农夫愁叹菽粟未种诚为陛下忧之而乃责臣以利臣未敢即对　杜阳编曰大厯中日林国献灵光豆大小类中国之菉豆其色红而光芒长数尺本国人亦呼为诘多珠和石上菖蒲叶煮之即大如鹅卵其中纯紫称之可重一斤啖之香美无比而数日不复言饥渇　陆相奏议曰京兆府先奏虫食豌豆全然不收且豌豆为用甚微旧例所支惟充畜料准数回给大豆诸司谁曰不然计价利剰微义将安在　唐书曰贞元中李元谅为陇右节度使开部下荒田数十里劝军士树艺嵗收菽粟数十万斛　五行志曰黄巢未入京师时都人以黄米及黒豆屑蒸食之谓之黄贼打黒贼
　　豆三
　　原长茎【吕氏春秋曰得时之菽长茎而短足其荚二七以为族多枝数节竞叶蕃实】　大目【春秋佐助期曰荳神为灵赵长七尺大目通于时节】　紫华【详豆一】　緑色【详豆一】半菽【项籍传嵗饥民贫卒食半菽军无见粮】　杀菽【陨霜杀菽】　増煮豆【魏书】两器【杂记卢懐慎日宴设食蒸豆两器】　飞藿【秋风吹飞藿】　旅保【野菽可食】种豆【陶种豆南山下草盛豆苗稀】　投豆【性理曰古人澄治思虑于坐处置两器每起一善念则投白豆一粒于器中每起一恶念则投一黒豆于器中初时黒豆多白豆少后白豆多黒豆少后来遂不复冇黒豆最后虽白豆亦无之矣】　豆田【杜甫相行豆田秋花蔼菲菲】　豆萁【详豆二】泣釜【详豆二】　煮瓶【东坡豆粥行地碓舂秔光似玉沙瓶煑豆软如酥】　作腐【世传豆腐本汉淮南王术朱熹诗曰种豆豆苗稀力竭心已腐早知淮南术安坐获帛布】　上粥【详豆一】报讐【详豆一】　谢恩【详豆一】　烹菽【诗七月烹葵及菽】　纳菽【又曰】
　　【十月纳禾稼黍稷重穋禾麻菽麦】　辨菽【见豆二】　唅菽【见豆二】　米豆【思灵岛出枝叶似桞花如乌豆一种之后数年收实淮南子曰豆之美者米豆是也】　貍豆【一名貍沙一名猎沙叶似葛而实大如李核可防食】　虎豆【一名虎沙似貍豆而大实如小儿拳亦可食】　马豆【一名马沙似虎豆而小实大如指亦可食也】　旦种暮成【焦赣易林曰旦种菽豆暮成藿叶心之所愿志快意惬】　蔽目塞耳【鹖冠子两叶蔽目不见太山两豆塞耳不闻雷霆】赤土宜菽【孝经援神契】　河中宜菽【淮南子曰河中水调而宜】　麻豆着井【龙鱼河图曰嵗暮夕四更取二十豆子二十七麻子家人头髪少许合麻豆着井中咒敇井使其家竟年不遭伤寒辟五温鬼】　食菽与鸡【淮南子曰孟夏仲夏天子衣紫衣乗赤辎食菽与鸡】
　　豆四
　　増诗宋鼂补之荳叶黄诗曰蒹葭苍豆叶黄南邨不见冈北邨十顷疆东家车满箱西家未上豆叶黄野离离鼠窟之兔入畦豕母从豚儿豕啼豚咿咿衔角复衔萁荳叶黄谷又翁媪衰餔糜粥豆叶黄叶黄不独豆白黍堪作酒瓠大枣红皱豆叶黄穰穰何膴膴腰镰独健妇大男徃何许官家教弓刀要汝杀贼去　杨万里蚕豆诗曰翠荚中排浅碧珠甘欺崖蜜软欺酥沙瓶新西湖水漆攂分尝晓露腴味与樱梅三益友名因蚕茧一丝絇老夫稼圃方防学谱入诗中当稼书　明王穉登种豆诗曰庭下秋风草欲平年饥种豆緑隂成白花青蔓髙于屋夜夜寒虫金石声　王伯稠凉生豆花诗曰豆花初放晩凉凄碧叶隂中络纬啼贪与邻翁棚底语不知新月照清溪
　　原赋晋张翰豆羮赋曰乃有孟秋嘉菽垂枝挺英是刈是获充箪盈箧香铄和调周疾赴急时御一杯下咽三叹时在下邑颇多艰难空匮之厄固不辍欢追念昔日啜菽永安
　　増诰宋胡锜拟马菽除驾部诰曰乗舆法驾公卿奉引太仆御参属车盖所以严扈也尔理明刍恱才有骏声乗马在廏摧之秣之于牧之职咸休厥功朕甚嘉之今将驾銮车涖明堂擢尔司驾仆臣正厥后克正思无邪思马斯臧尔其捜举天闲之政使徒御不惊既硕孔安则为称厥职其徃钦哉毋失朕命
　　増表宋胡锜代菽谢表曰典廏滥员无禆仰秣司舆躐宠有腼分曹闻命凌兢衔恩激烈伏念臣用非谷粟材仅秸防驹谷逍遥惯饱南山之味骃原濡沃尝豳圃之劳荷不弃于牧刍俾进供于饲秣约軝鸣八銮之节宜预均调法驾备六马之参盍先审御腾槽有幸导扈何居兹盖恭遇皇帝陛下临下以寛驭臣以爵自强不息时乗六位之飞示朴为先日却千里之献属举我享我将之礼载严既闲既庶之司肆使驽疲获依骑乗臣敢不益鞭而后载范其驰地九方幸已尘于太仆天低五路愿长拥于属车
　　麻一
　　原尔雅曰枲麻黂枲实【黂麻子也】黂字麻母【直麻麻之有子也】　广雅曰黂麻也　増尔雅翼曰巨胜胡麻之黒者宋嘉祐本草有白油麻是也　又曰麻有实者别名苴而无实者别名枲　原飬生要集曰麻子味甘无毒主补中益气服之令人肥健麻子一名麻蕡一名麻勃　抱朴子曰胡麻一名方茎服饵不老耐风湿其叶名青襄　増素问经曰麻麦稷黍豆为五谷麻即今油麻中国有四棱六棱者张骞从外国得八棱黒麻种故又曰胡麻一名防一名巨胜即黒脂麻也有黒白二种　诗曰丘中有麻　又曰麻麦幪幪　又曰不绩其麻市也婆娑礼记曰仲秋之月天子乃以犬尝麻先荐寝庙【麻新黂也】又曰女子十年不出姆教婉娩听从执麻枲治丝茧淮南子曰三秋之月天子衣白衣乗白骆食麻与犬又曰汾水蒙濯而宜麻　吕氏春秋曰得时之麻必茎长疎节而危阳少本而茎坚厚枲以均后多荣日夜分复生如此者不蝗　风俗通曰蓬生麻中不扶自直汉武内传曰鹦鹉食麻　宋荘绰鸡肋编曰胡麻俗
　　呼芝麻言其性有八拗谓雨旸时薄收大旱方大熟开花向下结子向上炒焦压榨才得生油膏车则滑钻鍼乃澁也
　　麻二
　　増荘子曰顔子曰愿得郭内之田十亩以为丝麻不仕也　越絶书曰麻林山句践欲伐呉种麻以为弓也东观汉记曰闵仲叔太原人也与周党友尝遗其生
　　麻仲叔叹曰我欲省烦耳受而不食　华峤后汉书曰崔实为五原太守地宜麻枲而民不知种植又不能缉织率无衣被冬月止种细草卧其中吏以草衣其身乃得出实至教之缉织　列女传曰河内二义者张伯仁仲仁之妻也兄弟少孤共居伯仁敦厚谦苦仲仁骄戾不节二妇纺绩得好枲麻辄别异之以为仲仁衣服晋令曰其上党及平阳输上麻二十二斤下麻三十六斤　沈约宋书曰孝武帝大眀中壊上所居隂室于其处起玉烛殿与羣臣观之牀头有土鄣壁上挂葛灯笼用麻绳拂之侍中袁顗盛称上俭素之德故能光有天下　齐书曰宣帝陈皇后生髙帝髙帝年二岁乳人乏乳后梦人以两瓯麻粥与之觉而惊乳因此丰足　杜寳拾遗隋大业四年改胡麻曰交麻　朝野佥载曰滕王婴王恽性贪帝赐诸王防帛各五百段敇曰滕叔兄自觧经纪不须赐帛与麻二车为钱缗二王大慙纪异録曰郑班与李愚同为学士郑阁下一麻生李
　　曰承防入相矣霜降成实乃白麻也是夜制出拜相拜相用白麻　昆山县志曰嘉祐中昆山海上有一船风飘泊岸船中三十余人衣冠如唐人繋红鞓角带着短皂衫言语书字皆不可晓船中有麻子大如莲的土人求种之初岁亦如莲的次年渐小数年后与中国麻子无异
　　麻三
　　原紫色　红苣【王子年拾遗记曰东极之东有紫麻粒如粟色紫迮为油则汁如清水食之目视鬼魅又有倒叶麻叶如倒苣色红紫亦名红冰麻言冰麻乃有实食之顔色洁白有通明麻食者夜行不持烛是苣胜也】　益气　飞明【上详麻一飬生要集　王子年拾遗记曰有飞眀麻叶黒实如玉风吹之如尘亦名明尘麻】　红冰　紫粒【并详前注】　沤水　争池【左传拘鄫人沤菅者曰何故使吾水滋　晋中兴书曰石勒昔居与李阳相近阳性刚愎每歳与争沤麻池共相打扑】　时颁　化理【周礼典枲掌布缌缕纻之麻草之物以待时颁功而受赍及献功受苦功以贾楬而蔵之以待时颁　化理丝枲注枲麻】　増黄麻　白苎【杜诗黄麻似六经　李白诗北方佳人东邻子且吟白苎停緑水】　作纎微　制袍巾【春秋说题辞曰麻之为言微也隂精寝密女作纎防也　古诗曰白苎白质如轻云制以为袍余作巾袍以光躯巾拂尘】　宜五原　绩八月【上见麻二　诗八月载绩】　艺之于亩　沤之于池【又曰艺麻如之何衡从其亩　又曰东门之池可以沤麻】　是刈是获　载纺载绩
　　麻四
　　原赞晋郭璞麻赞曰草皮之良莫贵于麻用无不给服无不加至物在迩求之好遐
　　麦一
　　原张楫广雅曰大麦麰也小麦防也　说文曰麦金也金王而生火王而死　増又曰麦芒谷秋穜厚薶故谓之麦从来有穗者从久麰周所受来牟也一麦二缝象其芒刺之形天所来也麧坚麦也□小麦屑覈也防磨麦也□麦覈屑也十斤为三斗从麦啻声麷煮麦也麸麦甘鬻也防麦茎也　原广志曰□麦似大麦出凉州旋麦三月种八月熟出西方赤小麦而肥出郑县有半夏小麦有秀芒大麦有黒穬麦　増正字通曰荞麦南北皆种苗髙一二尺赤茎开小白花结实有小角粉亚于麦麫一名乌麦　又曰苦荞麦茎青多叶似荞麦而尖结实味苦济苦荒者捣为粉烝食多食伤胃发诸病原诗曰爰采麦矣沫之北矣　又曰我行其野芃芃
　　其麦　又曰丘中有麦　又曰贻我来牟　増礼记曰孟夏之月天子以彘尝麦　春秋佐助期曰麦神名福习　孝经援神契曰黒坟宜黍麦　尚书大传曰秋昏虚星中可以种麦　春秋说题辞曰麦之为言殖也寝生触冻而不息精射刺直故麦含芒事且立也　尔雅翼曰麦者继絶续乏之谷春秋于他谷不书至无麦禾则书之麦比他谷隔岁种故号宿麦　周书曰四月孟夏王初祷于岱宗乃尝麦于庙　郑注月令曰麦实有孚甲属木黍秀舒散属火麻实有文理属金菽实孚甲坚合属水稷五谷之长属土　西域诸国志曰天竺以十一月六日为冬至则麦秀十二月十六日为腊则麦熟　荘子曰儒以诗礼发冢小儒口中有珠诗曰青青之麦生陵之陂生不布施死何含珠为　范子计然曰东方多麦南方多稷西方多麻北方多菽中央多禾五土之所宜也　淮南子曰济水通河而宜麦　又曰三春之月天子衣青衣乗青龙食麦与羊　捜神记曰麦之为蛱蝶由干湿也尔则万物之变皆有也农夫止麦之化者区之以火圣人理万物之化者济之以道　谭子化书曰朽麦化为蝴蝶自无情而之有情也　拾遗记曰延精麦言延寿益气有昆和麦调畅六腑有轻心麦食者体轻有淳和麦麫以酿酒一醉累月食之凌冬不寒有含露麦穗中有露甘如饴　博物志曰啖麦令人多力　汜胜之书曰凡田六道种麦为首子欲富黄金覆谓曵柴壅麦根也夏至后七十日寒地可种宿麦又曰麦早种穗强而有节晩种穗小而少实麦种以
　　酢浆无虫冬雪止掩其雪忽然风飞去则麦耐旱　崔寔四民月令曰六月初伏荐麦于祖祢　食物本草曰凡收麦以蚕沙和之辟蠹立秋前以苍耳剉碎日晒收亦不生虫秋后则虫已生盖麦恶湿故久雨水溢多不熟　又曰江南麦花夜放故发病江北麦花昼放故宜人　又麦穗将熟时上有黒霉者多麦孥主觧丹石毒
　　麦二
　　原史记曰箕子朝周过故殷墟见禾黍箕子伤之欲哭则不可欲泣为其近妇人乃作麦秀之诗以歌咏之其诗曰麦秀渐渐弓禾黍油油　左传曰夏四月郑祭足帅师取温之麦　又曰晋侯梦大厉公觉召桑田巫巫曰不食新矣六月晋侯欲麦【周六月今四月麦始熟】使甸人献麦馈人为之召桑田巫至而杀之将食张如厠陥而卒増又曰鲁襄仲如齐拜谷之盟复曰臣闻齐人将食鲁之麦　原家语曰宓子贱为单父宰齐人攻鲁道出单父父老曰麦已熟矣请放民皆使出获北郭之麦三请而宓子不听俄而寇逮于麦季孙使人让宓子宓子曰今兹无麦眀年可树若使不耕得获是民乐有寇也不宜季孙闻之曰地若可入吾岂忍见宓子哉　汉书曰武帝外事四夷而民去本董仲舒说上曰春秋他谷不书至于麦禾不成则书之以此见圣人五谷最重粟麦东观汉记曰髙凤南阳人诵读昼夜不絶妻尝之田
　　曝麦于庭以竿授鳯留意在经史忽不视麦麦随水漂去　又曰张堪为渔阳太守劝民耕种以致殷富百姓歌曰桑无附枝麦穗两岐张君为政乐不可支　増又曰第五伦免归田躬与奴共株棘田种麦　又曰董宣为洛阳令卒官诏遣使视惟见布被覆尸妻子对哭有大麦数斛　又曰邓禹平三辅粮乏王丹上麦二十斛禹髙其节义表丹领左冯翊　续汉书曰羊续为南阳太守妻与子秘俱徃郡舍续闭门不纳妻自将秘行其资蔵惟布衾禂盐麦数斛　后汉书曰范丹字史云外黄人使儿捃麦得五斛乡人尹台遗之一斛嘱儿莫道丹后知即令并送六斛言麦已杂遂誓不取　陈留耆旧传曰髙顺字孝雨敦厚少华子式至孝蝝蝗为灾不食式麦　英雄记曰吕布令韩暹杨奉取刘备地麦以为军资　原秦子曰孔文举为北海相有遭父防哭泣墓侧色无顦顇文举杀之又有母病瘥思食新麦家无乃盗邻熟麦而进之文举闻之特赏曰无有来讨勿复盗也盗而不罪者以为勤于母饥哭而杀者以为形慈而实否　孔融教髙密令曰髙宗侯国牋言郑国増门之崇令容髙车结驷之路出麦五斛以酬执事者之劳　博物志曰近世有田夫至巧而不自觉也其妇称之犹不自信乃削木为麦入市粜之籴者无疑归磨乃觉非麦　曹瞒传曰太祖尝行经麦中令士卒无败麦犯者死骑士皆下马持麦以相付时太祖马腾入麦中敇主簿议罪主簿对以春秋之义罚不加于尊太祖曰制法而自犯之何以率下然孤为军帅不可杀请自刑因援劒割发以置地　诸葛恪别传曰孙权尝享蜀使费祎祎停食防索笔作麦赋恪亦请笔作磨赋咸称善焉　増王隐晋书曰王裒字伟元诸生有密为裒刈麦者裒遂弃之于是莫敢复佐　晋书载记曰京兆杜洪窃据长安自称晋征北将军雍州刺史戎夏多归之符健密图关中惧洪知之乃伪受石祗宫室于枋头课所部种麦示无西意有知而不耕种者健杀之以殉崔鸿十六国春秋前凉録曰张骏九年雨稼谷于武威炖煌种之皆生因名天麦　又前秦録曰初符健闻桓温之来伐也芟麦以待之故温掠无所得军人大饥又曰新罗王遣使贡其方物在百济东去长安九千八百里其人食麦　三国典略曰李岳字祖仁官至中散大夫尝为门客所说举钱营生广收大麦载赴晋阳其寒食以求髙价清明之日其车方达又从晋阳载囬邺城路逢大雨并化为泥息利既少乃至贫廹当世人士莫不笑之　陈书曰侯景乱时呉明彻有粟麦三千余斛而邻里饥馁乃白诸兄曰今人不图久奈何不与乡里共此于是计口平分同其丰俭羣盗闻而避焉赖以存者甚众　隋书曰张文诩隐居尝有人夜中窃刈其麦者见而避之盗因感悟弃麦而谢慰谕之自誓不言因令持去经数年盗者向乡人论之始为逺近所悉邻家筑墙心有不直文诩因毁旧堵以应之　唐书曰开元十二年河南府寿安县人刘懐家有大麦六畞先熟与众麦殊色其中有两岐三岐四岐六岐者　又曰西女国每十月令巫者斋肴诸山中散糟麦于空大咒呼鸟俄而鸟如鸡飞入巫者之懐因剖腹而视之每有一谷来岁必登若有霜雪必有灾异其俗信之名为鸟卜　又曰吐谷地气大寒不生秔稲有青防【还瓦切】麦防【音劳】豆小麦蒿麦　独孤及上疏陈政曰民不敢诉于有司有司不敢闻陛下茹毒饮痛穷而无告今其心颙颙独恃于麦麦不登则易子齩骨矣　王方庆疏曰太隂干时雨雪而霜故大伤首种首种谓宿麦以秋种故谓之首种入收也春为寒所伤故至夏麦不成长也臣恐霜雪损稼夏麦不登无所收入也　金五行志曰兴定元年陈州商水县进瑞麦一茎四穗　元世祖本纪曰至元七年东平府进瑞麦一茎二穗三穗四穗各一本
　　麦三
　　原一茎　九穗【晋起居注曰太康十年嘉麦生扶风郡一茎四穗收实三倍　又前凉録曰永嘉元年嘉麦一茎九穗生姑臧】　三叶　雨岐【吕氏春秋曰孟夏之山百谷三叶而获大麦下详麦二东观汉记】　劝种　观成【八月劝人种麦无或失时六帖云宗种麦苑中太子瑛诸王侍帝曰是将事宗庙故亲之亦欲汝等知稼穑之艰因分赐侍臣曰春秋书无麦禾古所甚重比诏使者阅田亩所对不以实故朕自莳以观其成】　増揺风　铺云【刘禹锡复游都观惟兎葵燕麦动揺春风耳　陆放翁诗曰但见古河东荞麦如铺云】　黄云　緑浪【王荆公诗曰缫成白雪桑重緑割尽黄云稲正青范石湖诗曰菊花时我种麦桃李花飞麦丛碧多病经时不出门东坡已作黄云色　东坡诗登城望麰麦緑浪风掀舞又桞宗元诗麦芒际天揺青波】　进饭　赐麨【上详饭　东坡诗注曰今大内当麦熟时以黄罗帕封赐百官其外题曰麨或云以蜜浸食尤佳】　贡碧　宜青【唐杜阳编曰元和八年大轸国贡碧麦形大于中华之麦粒表里皆碧香气如粳米食之体轻久可以御风　五代回鹘地宜白麦与青防麦】　晨气　暧风【麦秋晨气阔暧风抽细麦　并出文选】
　　麦四
　　原芃芃【诗芃芃其麦】　渐渐【详麦二】　増麦青【韩愈诗南阳郭门外桑下麦青青】　再熟【髙昌土沃麦皆再熟】　鸦种【东坡诗曰霜林老鸦闲无用畦东拾麦畦西种】崆峒【杜甫诗曰崆峒小麦熟且愿休王师】　吐蕃【其稼有小麦青防荞麦】　轻花【细麦落轻花】　秀□【□麦芒也麦秀□雉朝飞】　进御【花木考出于西番田名番麦以其曽进御故曰御麦干叶类稷花类稲穗其苞如拳而长其须如红绒其粒如芡实大而莹白花开于顶实结于节真异谷也呉郡多有种之者】　麦舟【夜话曰范仲淹遣尧夫至姑苏取麦五百斛舟载次丹阳见石曼卿云三防在浅土欲而北归无可与谋者尧夫以麦舟与之到家文正曰东呉见故旧乎曰曼卿三防未举方滞丹阳时无可告者文正曰何不以麦舟与之尧夫曰已付之矣】　麦陇【杜甫诗山田麦无陇】如篲【李贺诗麦芒如篲黍如烟】　铺鍼【张子湖诗大麦半枯自浮沉小麦刺水铺緑鍼山邉】
　　【老农望麦熟出门见水放声哭去年泠泠七日雨秋苗不收一粒谷只今米价贵如玉并日举家才食粥小児索饭门前啼大儿虽瘦把鉏犁晴时种麦耕荒陇正好下秧无稲畦】　舆穿【荆公诗小舆穿麦去】鞋随【鼂无咎诗穿鞋带履随麦陇】　兼味【宴春秋曰卫伦过予言及于味称魏故侍中刘子阳食饼知盐生精味之至也予曰荀勗师旷识劳薪易牙别淄渑子阳今之妙也定之何难伦因命仆取粮糗以进予尝之曰麦也有杏李柰三果之熟也不同子焉得兼之伦笑而不荅退告人曰士安之识过刘氏吾麦杏时将糅以杏汁李柰时将发又糅以李柰汁故兼三味】　得时【吕氏春秋曰得时之麦穗长而茎黒二以为行西服薄穗而赤色称之重食之致香以息使人肌泽且有力如此者不蚼蛆先时者暑两未至胕动蚼蛆而多疾】　箕子作歌　费祎作赋　不食新矣【俱详麦二】有中毒者【小说人有中麦毒者梦红裳娘子悲歌有一丸芦菔火吾宫之句故朱文公次秀野】
　　【刈麦韵贻牟夙昔但声歌今见郊园乐事多且喜瓯娄符善祷未须芦菔颦妖娥霞觞正自夸眞一香鉢何须问毕罗我欲卖刀求学稼不知还许受廛麽】　三种八熟【详麦一】
　　麦五
　　増诗唐郑畋麦穗两岐诗曰圣虑忧千亩嘉苗荐两岐如云方表盛成穗忽标竒瑞露纵横滴祥风左右吹讴謡连上苑化日遍平陂史册书堪重丹青画更宜愿依连理树俱作万年枝　宋陆游种麦诗曰垦地播宿麦饭牛临野池未能贪佛日正恐失农时矻矻锄耰力勤勤祝史词嘉年得三白吾饱岂无期　范成大刈麦行曰菊花开时我种麦桃李花飞麦丛碧多病经旬不出门东陂已作黄云色腰镰刈熟趁晴归明早雨来麦带泥犁田待雨插晩稲朝出移秧夜食麨　又初四日东郊观麦苗诗曰去岁秋霖麦下迟腊残一雪润无泥相将饱吃滹沱饭来聼林间快活啼　杨万里诗曰无邉緑锦织云机全幅青罗作地衣此是农家眞富贵雪花销尽麦苗肥
　　増制宋胡锜拟陇西郡开国侯来牟进封关内侯加食邑实封制曰登实祈春已课两岐之最荐名告夏爰疏易地之封于皇孔硕之英贻我奏肤之美谷差吉旦穑播猷言陇西郡开国侯来牟外叶坤黄内涵贲白载行于野懐大夫君子之忠斯飨我农成先公风化之业将其来食迄用康年滹沱对灶之时竟能济业崆峒跨鞍之顷遂底休师庸进绩于农书复侑忱于寝庙来咨来茹协在公助祭之恭实好实坚相尊祖配天之道爰易陇西之旧壌聿陞关内之新畬于戏雨露肥硗之不齐尔既勉修于人事山川土地之大啓朕其加锡于侯功徃服休恩勉图后效
　　増表宋胡锜代来牟谢表曰代食维好绩愧乏于善收徃即乃封恩误叨于登进自天锡命易地祗荣伏念臣桑下枯荄丘中槁茁鬖鬖黄髪老风雪之雕残皦皦素心抱氷霜之洁白生乐国而无鼠苗之感歴都而有兔葵之思因问俗于关中輙借阶于陛下爰进仲舒之防勿令后时至形武帝之忧诏其益种欲使亩畟畛麃之所皆有春登夏实之资地方虑于不齐意敢希于所报讵期削木之质遽跻沃壤之区兹盖恭遇皇帝陛下德犹祥云政如时雨五谷共衍蔼永平膏沐之欢多黍同登播元和天锡之颂课吏奏渔阳之最谈兵却新郑之师以荐庙而劝相农民以问价而选抡使者肆令穉植亦被播耰臣敢不小大懐忠艰难陈业诵原野南都之盛已幸富饶歌宫室故国之虚尚祈警戒
　　原奏魏黄观曰今年麦苗虽好临熟多雨而悉复偃壊小麦略尽惟穬麦大麦颇得半收耳
　　米一
　　増说文曰米谷实也　原礼记曰献米者操量鼓　増周礼曰舂人掌米物祭祀供其韲盛之米宾客供其牢礼之米凡飨食共其食米掌凡米事　国语曰其嵗收田一井出稯禾秉刍缶米不是过也　地理志曰掦州土贡黄稑米乌节米　水经曰防稽有射的山逺望状若射侯故谓射的的之西石有空名之为射堂年登否常占射的以为贵贱之准的眀则米贱的闇则米贵故谚云射的白斛米百射的斛米千　孙卿子曰仁义礼智之于人也譬之若货财米粟之于家也多有之者富少有之者贫至无者穷　奘传续曰西域王舍城有大人米大人米粳米也大如乌豆饭香百歩惟此国有王及知法者豫焉
　　米二
　　原古史考曰神农时民食谷释米加烧石上而食之増吕氏春秋曰孔子穷于陈蔡之间藜羮不糁七日不尝粒昼寐顔囘索米得而求爨之几熟孔子望见囘攫其甑中而饭之选间食熟谒孔子而进食孔子起曰今者梦见先君食洁欲馈囘曰不可向者防煤入甑中囘以为弃之则不可置之则不洁因攫而食之孔子叹曰人所信者目也而目犹不可信所恃者心也而心犹不足恃弟子记之知人故不易　说苑曰子路负重道逺不择地而休家贫亲老不择禄而仕昔者由事二亲之时常食藜藿之食而为负米百里之外亲没之后南游于楚从车数乗积粟万钟累茵而坐列鼎而食愿食藜藿为亲负米之时不可复得也枯鱼衔索霜露不停贤者欲飬二亲之寿如过隙草木欲长霜露不停贤者欲养二亲不待故曰家贫亲老不择禄而仕也　原汉书曰宣曲任氏其先为督道仓吏秦败豪杰争取金玉任氏独窖仓粟楚汉相距荥阳民不得耕种米石万钱而豪杰金玉尽归任氏以此起富　又曰贾捐之云武帝元狩六年太仓红粟腐不可食　又曰东方朔云臣言无可用罢之无令但索长安米　东观汉记曰马援劝光武伐隗嚻聚米为山川地势上曰虏在吾目中矣又曰第五伦性节俭作防稽郡虽为二千石卧布被自飬马妻炊爨受俸禄常求赤米与小吏受等财留一月俸余皆贱粜与民饥羸者　后汉书曰献帝时三辅大旱帝避正殿请雨遣使者洗囚徒原轻繋是时谷一斗五十万豆麦一斛二十万人相食啖白骨委积帝使御史侯汶出太仓米豆为饥人作糜粥经日而死者无数帝疑赈恤有虚乃亲于御座前量试作糜乃知非实使侍中刘艾出让有司于是尚书令以下皆诣省阁奏收侯汶考实诏曰未忍治汶于理可杖五十自是之后多得全济　九州春秋曰臧洪为青州刺史为袁绍所围粮食尽厨有米三升主簿啓进内稍以为糜粥洪叹曰吾独食此何味命使为薄粥与众共歠之　世说曰郗嘉賔饷释道安米千斛道安荅直云损米愈觉有待之为烦　语林曰陈寿将为国志谓丁梁州曰若可觅千斛米见借当为尊公作佳传丁不与米遂以无传　増宋书曰晋平王休祐素无才能强梁自用大眀之世年尚少未得自专至是贪滛好财色在荆州裒刻所在多营财货以短钱一百赋良民登就求白米一斛米粒皆令彻白若有破折者悉删简不受民间籴此米一升一百至时又不受米评米贵贱凡诸求利皆悉如此　南史曰徐耕晋陵人也元嘉二十一年大旱人饥耕诣县陈辞以米千斛助官赈贷县为言上当时议以耕比汉卜式诏书褒美酧以县令大眀八年东土饥东海严城东莞王道益各以私谷五百余斛助官赈恤　梁书曰任昉为新安太守为政清省吏民便之卒于官惟有桃花米二十斛无以为敛遗言不许将新安一物还都下南史曰孔觊后为司徒左长史弟道存代觊为后军
　　长史江夏内史时东土大旱都邑米贵一升将百钱道存虑觊甚乏遣使载五百斛米饷之觊呼吏谓之曰我在彼三载去官之日不办有路粮今至彼未几那能便得此米耶可载还彼吏曰自古以来无有载米上水者都下米贵乞于此货之不听吏乃载米而去　后魏书曰安同辽东郡人也太宗时同与长孙嵩并理人讼世祖即位除青冀二州刺史同长子居典太仓事盗官粳米数石以养同大怒奏求戮居自劾不能训子请罪太守嘉而恕之遂诏长给同粳米　陈书曰徐孝克所生母患欲粳米为粥不能常办母后亡孝克遂常啖麦有遗粳米者孝克对悲泣终身不复食焉　唐书曰李岘为京兆尹所在皆着声绩天寳十三载连雨六十余日宰臣杨国忠恶其不附己以雨灾归咎京兆尹乃为长沙郡太守时京师米麦踊贵百姓謡言曰欲得米粟贱无过李岘其为政得人心如此　又曰张万福为泗州刺史魏州饥父子相卖饿死者接道福曰魏州吾乡里也安可不救令其兄子将米百车徃餧于潞口求魏人自卖者给车牛赎而遣之　又曰阳城常约其二弟云吾所得月俸汝可度吾家有几口月食米当几何买薪菜盐米凡用钱先具之其余悉以付酒媪无留也未尝有所畜积　南楚新闻曰荆南孙儒之乱斗米四十千持金寳换易才得一合一撮谓之通肠米言饥人不可食他物惟煎饮之可以稍通肠胃　杜阳编曰元和八年大轸国贡紫米有类于苣蕂炊之一升饭一斗食之令人髭髪鬒黒顔色不老久则后天而死　贻谋録曰李畬官监察御史得廪米母量之三斛而赢问故对曰御史米不防也问车佣几何对曰御史不偿也母怒敕归余米偿其佣
　　米三
　　増奴求　僮载【阳城尝絶粮遣奴求米奴以米易酒醉卧于路城与弟迎之奴未醒乃负以归及觉痛咎谢城曰寒而饮亦何害焉　梁书曰张率嗜酒不事于家务尤忘懐在新安遣家僮载米三千石还吴宅及至耗一半率问其故荅曰雀鼠耗笑而言曰壮哉雀鼠竟不研问】　白粲　红鲜【秋菰成黒米精凿储白粲　红鲜终日有玉粒未吾悭又曰玉粒足成炊红鲜任霞散并杜诗】　故人供邻僧送【杜酧髙使君诗故人供禄米　韩愈赠卢仝诗曰至今邻僧送乞米】　助饙馏与乞食【王荆公诗曰乞米助饙馏　梅尧臣贷米杜如晦诗曰乞米与乞食皆是前人为】
　　指囷　折腰【周瑜为巢长将数百人后过鲁肃求食粮肃家有囷米各三千斛乃指一囷与瑜瑜益知其竒也遂相亲结侨札之分出本传　南史隐逸传曰陶潜为彭泽令郡遣督邮至县吏白应束带见之潜叹曰吾不能为五斗米折腰向乡里小儿即日觧印绶去职赋归去来以遂其志】　赍米空船举家食粥【吴全琮父柔为桂阳守使琮赍米数千斛至呉交易琮皆赈给士大夫空船而还柔】
　　【竒之　顔鲁公求米于鲁大夫帖云拙于生事举家食粥而已】　送米不须　饷米不烦【世说曰王修龄贫乏陶胡奴为乌程令送米一船荅曰王修龄饥自就谢仁祖索食不须陶胡奴米　齐刘懐惠为齐郡守人有饷新米一斛者懐惠出所食麦饭示之曰食有余幸不烦此】　覆米而去行旅不赍【梁沈约少贫干宗党得米数百斛为宗人所侮覆米而去及贵不以为憾　唐太宗】
　　【贞观初户不及三百万绢一疋赐粟一斗至四年米斗三四钱人行数千里不赍粮】　贷米邻人送米邻僧【陈人娄鹄妻事亲至孝家贫有故人至鹄使妻贷米于邻不与其妻觧衣易米归奉】
　　【客后鹄举孝廉为京兆刑曹邻人犯事送鹄鹄欲重按之妻谏而轻其罪京师皆称其贤　王安石送米于法云二老诗卢仝不出僧流俗我卜郊居避俗僧今有邻僧来乞米我今送米乞邻僧】
　　米四
　　増诗元呉师道送人贡粇米之上京诗曰后皇制任土职贡来四方珍异匪余求服食乃其常金华有嘉种玉粲防芬香土人昔肇端每岁赋其乡颇闻播种初行者避畎疆敛收毕征纳老穉不敢尝扰扰府中集数日何奔忙珠玑歴万指错落照九光圆好中式度缄封谨缣囊矧今歳旱干弥望茅苇荒野人惧不供挈瓶越林冈及兹幸充数掦帆上天仓惟民秉恒性食芹犹不忘勤动非所辞有司贵循良贤侯重承命防视严周防行行不可迟去去凌风霜玉食傥见登仁恩沐汪洋愿推及物心共乐斯时康陈风以为赠别意何悠长
　　原啓齐王融谢赐米啓曰臣无王阳之术计然之智不能负米百里分地一上亏温养自取饥切岂悟外恩横集天私妄委　梁简文帝谢敕赍长生米啓曰尧禾五尺未足称珍汉麦九穗方斯非拟如随瑞鹿若降神乌暮律向游献春方始食乃民天之贵粒有延龄之名借此资生因斯飬性　庾肩吾谢东宫赍米啓曰滍水鸣蝉香闻七里琼山合颖租归十县肩吾人慙振藻徒降云间之松职滥便繁空撤家承之俸成珠委地事重逢仙游玉为粮珍逾入楚虽复激水沧流不待监河之说春风扫地方诮文学之篇　又谢湘东王赉米啓曰窃以月满则亏恩来无爽海潮虽大万江恒注遂使连箱委地不殊阳翟盈仓接宇宁异海陵　周庾信谢赵王赉米啓曰比陋巷箪瓢栉风沐雨剥榆皮于秋塞掘蛰燕于寒山仰费国租遂开尘甑非丹灶而流珠异荆台而炊玉东方朔之俸米既息长饥西门豹之垦田方慙此赉
　　増诰宋胡锜拟米秫除祭酒诰曰唐得祭酒生徒皆喜谓不寂寞矣盖桥门冠带之地必资醉经钜贤而为之长以尔学殖素醇词英早粲粤自脱頴而来诗曰或舂或揄或或蹂其所践掦亦既熟矣顷登米廪教思董陶士君子已有成周既醉之行今擢表成均维其令仪以式我宾僎使酌道味徳者皆沈浸乎醲郁则将用汝作醴徃惟钦哉
　　増表宋胡锜代米秫谢表曰任闾师之耕农功举实进司成之长宾僎増华揆量逾涯懐荣蹐地伏念臣素无学殖徒有仁根后稷教艺以来芳聫南亩陶潜赋归而后颖露西畴在前深媿于粃糠若作尚资于麯糵忽从米廪叨佩水苍清为圣人中俾乐道涯之泳醉有君子行使沾德海之流自非沐汉化之鸿醇何以式周朋之燕湑兹盖伏遇皇帝陛下气薰嘉协瑞格和平当丰年髙廪之秋畀烝为醴阐七月公堂之教献享称觥将溥陶民俗于温温廼首观儒风于浑浑肆令浅薄亦被涵濡臣敢不泆戒非彛礼严有防招诸生而浸醲郁盍明立馆之规造三代而乐优游共适舞雩之趣
　　稗
　　増正字通曰稗苗叶似防子有水稗旱稗二种　六书故曰稗叶纯似稲节间无毛实似蕡害稼　汜胜之书曰稗既堪水旱种无不熟之时宜种之以备凶年稗中有米捣取米炊食之不减粟米又可酿作酒　释典宝积经曰僧之无行者如麦田生稗子
　　薏苡一
　　増正字通曰薏苡生平泽田野茎髙三四尺叶似芑黍苗故又名芑实　救荒本草曰薏苡名囘囘米又呼西畨蜀秫俗名草珠　后汉书曰马援在交阯常饵薏苡实用能轻身省欲以胜瘴气南方薏苡实大援欲以为种军还载之一车及卒后有谮之者以为前所载皆明珠文犀
　　薏苡二
　　増诗宋苏轼咏薏苡诗曰伏波饭薏苡御瘴传神良能除五溪毒不救谗言伤谗言风雨过瘴厉乆亦亡两俱不足治但爱草木长草木各有宜珍产骈南荒绛囊悬荔枝雪粉剖桄榔不谓蓬荻姿中有药与粮舂为芡珠圆炊作菰米香子美拾橡栗黄精诳空肠今吾独何者玉粒照座光　陆游薏苡诗曰初逰唐安饭薏米炊成不减雕胡美大如芡实白如玉滑欲流匙香满屋腹腴项脔不入盘况复飱酪夸甘酸东归思之未易得每以问人人不识呜呼竒材从古弃草菅君试求之篱落间
　　糠
　　原糠粃在前　防糠及米【世说曰王文度范荣期俱为简文所要范年大而位小王年小而位大将前更相推在前既移久王遂在范后王因谓曰簸之之糠粃在前范曰洮之汰之沙砾在后史记曰吴中大夫应髙说胶西王曰防糠及米】　排糠障风　积糠成山【潜夫】
　　【论云不命大将以讨叛羗州郡兴兵若排糠障风淘沙壅河　交州记曰合浦海口有糠头山传云越王防米于此积糠而成】　食糠而肥　糠自照【晋书云王戎子万有美名而大肥戎令食糠而肥愈甚　齐书云顾欢所居乡中有学舍欢贫无以受业夕则松节读书或糠自照】
　　拾捃
　　原并歌【列子林类年百嵗底春被裘拾遗穗于故畦并歌并进】　跪把【晋庾衮字叔褒麦熟获者已毕而尚多衮引羣子退曰待间乃捃不曲行不旁掇跪而把之】　自资【后汉朝议以范丹为侍御史乃遁梁沛徒行敝服卖卜于市遭党人禁锢遂推鹿车拾捃自资】　伊利【诗伊寡妇之利】敛材【周礼八曰臣妾聚敛疏材】　获穉【诗彼有不获穉】　拾芥【俯拾地芥】　敛穧【诗彼有不敛穧】　遗秉【又曰彼有遗秉】　滞穗【又曰此有滞穗】　俯有拾仰有取【汉书】　分夷险序长防【庾衮又与邑人之山拾橡分夷险序长防推易居难礼无违者】
　　储蓄
　　原敛薪蒭【周礼地官委人掌敛野之赋敛薪蒭凡疏材木材凡蓄聚之物注疏材草木有实者也】蓄聚物【详蔬】　九年之蓄【王制国无九年之蓄曰不足无六年之蓄曰急无三年之】
　　【蓄曰国非其国也】　三年之食【又曰三年耕必有一年之食九年耕必有三年之食以三十年之通制国用虽有凶旱水溢人无菜色然后天子食日举以乐】　务蓄【月令务蓄菜】　务纳【又曰无不务纳】　纾积聚【晋饥晋侯纾积聚以贷无蕴年注蕴积敛不分灾也】　聚禾粟【子产曰陈其亡乎聚禾粟而不抚其民】　公私之积【贾谊曰汉几三十岁公私之积犹可哀痛】聚敛之臣　委积【地官委人掌军旅供其委积薪刍】　保聚【敝邑不敢保聚】谨盖蔵【月令孟冬谨盖蔵循行积聚无有不敛】　实仓廪【仓廪实而知礼节】
　　乃积乃仓　于橐于囊









　　御定渊鉴类函卷三百九十五
<子部,类书类,御定渊鉴类函>
</div>
    <div class="pagination">
<a href="御定渊鉴类函_page276.html">上一页</a><span>...</span><a href="御定渊鉴类函_page272.html">272</a><a href="御定渊鉴类函_page273.html">273</a><a href="御定渊鉴类函_page274.html">274</a><a href="御定渊鉴类函_page275.html">275</a><a href="御定渊鉴类函_page276.html">276</a><span class="current-page">277</span><a href="御定渊鉴类函_page278.html">278</a><a href="御定渊鉴类函_page279.html">279</a><a href="御定渊鉴类函_page280.html">280</a><a href="御定渊鉴类函_page281.html">281</a><a href="御定渊鉴类函_page282.html">282</a><span>...</span><a href="御定渊鉴类函_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
