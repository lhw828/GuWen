<!DOCTYPE html>
<html>
 <head>
  <meta charset="utf-8"/>
  <title>
   古今源流至论 - 第 10 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古今源流至论 - 第 10 页/共 13 页
  </h1>
  <div class="content">
   奉车都尉　　驸马都尉　　骑都尉
　　郡都尉【以上并表】　闗都尉　　　农都尉
　　防羌校尉【以上汉官仪】诸侯内史　防乌桓校尉【后乌桓传】
　　侍中【后汉比二千石汉官秩云千石】　　　　属国都尉
　　千石
　　丞相长史　　大司马长史　御史丞长史
　　将军长史　　九卿丞【六典注又曰衞尉丞比千石】
　　中尉丞【本表云自太常至执金吾皆千石汉官秩云中尉丞六百石当考按后志本注又曰执金
　　吾七千石】　　　　万户县令【侯国相以上并表】
　　太子卫率长【汉仪注】　　　　　太子率更长【后志令千石】内者令【丁孚汉官】　中书谒者令【汉旧仪】
　　比千石
　　太中大夫　　郎中车户骑三将
　　谒者仆射　　期门仆射【以上并表】
　　九百石【荀恱汉纪充依良人秩视九百石谨按史汉并亡此秩】
　　八百石【成帝阳朔二年除吏八百石秩李竒曰除八百就六百】
　　太子家令【茂陵中书】太史令【元鳯中太史令夀王非太初厯有司劾寿王史八百石古之大夫云考异议论见六百石条】
　　比八百石
　　谏大夫【贡禹传谏大夫比八百石表比八百石顔注俸月九千二百】
　　六百石
　　将作少府监　詹事丞　　　水衡都尉丞
　　廷尉左右平　三辅丞　　　三辅都尉
　　郡长史　　　州刺史　　　郡太守丞
　　郡都尉丞　　万户县令【侯国　　以上并表相】太子门大夫　朔方刺史　　太子庶子【以上表注】
　　公车司马令【汉官仪】　　　　　大廐令【后志本注旧有大廐皆六
　　百石】　　　　未央令　　　家马令
　　车府令　　　路軡令　　　骑马令
　　式道左右中【后志注】　　　　廪牺令【汉旧仪秩六百石】
　　外史　　　　闾师【以上孝平纪】　黄门侍郎【六典】御史大夫史　公主家令　　武骑常侍【司马相如传顔注曰秩六百石】　　　太史令【汉仪注六百石】
　　考异汉仪注曰太史令属太常秩六百石司马迁云仆甞厠下大夫之列臣瓉因谓太史令千石故比下大夫至元鳯中太史令张寿王非太初厯有司劾寿王吏八百石古之大夫作妖言乱制度三者之说皆不同以事理攷之当以六百石为正何者九卿之属凡以令称者皆六百石太史不应独异就使其秩加于诸令汉表岂应轶而不录又宣帝黄龙诏曰吏六百石位大夫有罪先请秩禄上通何武翟方进曰刺史位下大夫刺史亦六百石耳以此推之太史所以称下大夫者岂非以六百石之故欤奚必千石八百石而后可称也补志亦云太史令一人六百石如此则知汉仪之言不妄耳
　　太常掌故【晁错以文学为太常掌故应邵曰掌故六百石史本传】
　　考异汉书注引应劭之言以为六百石唐张守节史记正义引应劭之言乃云百石二说不同按晁错以掌故迁太子舍人太子舍人才二百石岂有自六百石而为二百石犹谓之迁乎当以正义百石为正汉书六字盖衍文也
　　下大夫
　　考异朱愽曰刺史位下大夫谨按刺史秩六百石而以比下大夫者六百石尊爵也叔孙通朝仪吏六百石以上入贺邴曼容仕不肯过六百石宣帝诏曰吏六百石秩禄上通则比周之下大夫不为过矣又按孝恵诏曰爵五大夫吏六百石则又以比五大夫者盖爵自公士至五大夫凡九级吏自百石至六百石亦九等爵秩尊卑适相等也王莽仿周制建官乃以千石为下大夫六百石为元士不相协矣
　　比六百石
　　愽士　　　　议郎　　　　五官中郎
　　左右中郎　　谒者　　　　戊巳校尉【以上表】太子洗马【长注】丞相召事【汉仪注】
　　五百石【成帝阳朔二年除吏五百石秩李竒曰除五百就四百】
　　县长【侯国相成帝绥和元年长相皆墨绶哀帝建平二年复黄绶】
　　四百石
　　丞相史　　　太尉史　　　大将军史
　　丞相少史　　太子中允【以上汉仪注】
　　符节令【汉官】　县丞　　　　县尉【以上表】
　　长安左右部尉【六典】
　　比四百石
　　五官侍郎　　左右侍郎【以上表】丞相东曹掾西曹掾【汉官仪注云或曰后为百石】
　　三百石
　　县长【侯国相表】
　　比三百石
　　五官郎　　　左右郎中【以上表】丞相掾【旧汉仪志】
　　中黄门【后志比百石注曰后増比二千石】
　　二百石
　　廷尉史　　　太子舍人【以上汉官】左右冯翊卒史【黄覇传】
　　县丞　　　　县尉【以上表】
　　比二百石
　　丞相属【汉旧仪注】
　　百石
　　丞相属　　　丞相令史【以上汉旧仪注】
　　御史属【匡衡传】左右内史卒史　郡国王经卒史
　　广行卒史【以上儒林传】　　　　　部从事
　　治事别驾【以上汉官仪】　　　廷尉文学卒史【儿寛传】长安游徼　　长安狱吏【以上赵广汉传】
　　太常掌故【见六百石条注】　　计食佐史及诸府属
　　禄秩下
　　论古人制禄之意有三优外官一也优小吏二也优故老三也夫外官加优则勉于治民而无侵渔之患小吏加优则亷于处已而无丧节之耻故老加优则来者知劝而勉于事功矣古制内诸侯则畀之以禄而不以世嗣外诸侯则得以世嗣而不止于世禄其为优外秩可知也【王制天子之县内诸侯禄外诸侯嗣也又孔颖逹正议云云】方五百里者其半入于天子则方百里者亦如之今其所食者极于七十里是入于天子者将四之一而已其为优小吏可知也【同上】自卿已下必有圭田五十畆而使农治之则特免其征税之入是又优老重贤之恩也【孟子】噫古人之意何其仁之至义之尽耶是意也汉人盖得之矣夫上自三公下至百石吏载见于百官表之注者固莫不有差等【万石中二千石月俸百八十斛二千石百一十斛比二千石百斛千石八十斛六百石七十斛四百石五十斛比四百石四十五斛三百石四十斛比三百石三十七斛二百石三十斛比二百石二十七斛百石十六斛自四百石至二百石为长吏百石以下有计食佐史之秩是为小吏师古注及通典云按汉表不载真二千石师古注又真二千石月得一百五十斛一嵗凡得千八百石又按如淳注汲黯亦云诸侯相秩真二千石月得百五十斛臣瓉注詹事引茂陵书秩真二千石而百官表不载此秩所未谕也至东京百官志则有此秩尔】其分秩之名有四如二千石之秩有中二千石有真二千石有二千石有比二千石曰比者嵗得千二百石曰真者嵗得千八百石曰中者嵗得二千一百六十石至其直谓之二千石者嵗得千四百石而已凡言中满也比言不及数也其余则不满二千石【并汉官表顔师古注中言满也比言不及数也】夫汉人所以为是四等之别者盖汉三辅事浩繁皆秩中二千石选用二千石髙第入守满嵗称职乃得为真者所以勉之也【按王成为胶东相秩真二千石后以流民多自古増秩为中二千石其他赵广汉尹翁归皆然】此曰中者比四者之名然尔其制秩之权有三或陞秩以答一时之勲劳或加秩以示一时之恩意或贬秩以责后日之功效苏武为典属国能守出使之节乗马延为将作大匠能董土木之役皆陞中二千石【按前表载典属国本二千石后志载将作大匠亦本二千石武帝时乗马延又秩中二千石以帝多兴土木故増之宣帝时苏武留匈奴十九年亦陞中二千石】盖陞秩之例霍光増符玺郎秩二等【霍光就符玺郎取玺郎不肯光遂加秩二等】元帝加司诸葛丰秩光禄大夫【本传】盖加秩之例黄覇为京兆尹遂贬秩还颍川太守官以八百石居京兆尹赵广汉贼杀不辜防赦贬秩一等盖贬秩之例【并本传】此或陞或贬之权然尔噫孰知汉人制禄又有得古人之遗欤汉制侯相真二千石郡守二千石【汲黯传如淳注诸侯相秩真二千石汉官表郡守二千石】太中大夫中大夫谏大夫士特千石八百石比六百石而已【官表太中大夫比千石贡禹传谏大夫秩八百石官表又云比八百石汉表士比六百石】然公孙董仲舒本士秩尔至迁左内史则为中二千石补江都相则为真二千石【公孙以博士为左内史董仲舒以士为江都相并本传】严助主父偃本中大夫秩尔至出守防稽则为二千石补齐相则为真二千石【严助为中大夫守防稽主父偃为中大夫补齐相本传】盖汉人以内秩之卑而当外秩之崇所以使之乐于治郡而无轻外之心此优外秩何如也汉以中二千石而至于百石所以禄守令者如此然号二千石者月得俸百二十斛计之一年止于千余号百石者月俸十六斛计之一年防于二百内而乡令丞亦如之足见大吏之数亏而小吏之数优【见上】故部刺史秩六百石而县令至秩千石中郎侍郎不过三百四百石而五官三将车户骑乃秩比二千石或比千石者皆汉人以养小吏亷洁之操【表刺史六百石万户县令千石五官侍郎左右侍郎比四百石五官郎中左右郎中比三百石五官中郎将左右中郎将虎贲中郎将监羽林中郎将比二千石郎中车户骑三将皆比千石】不然宣帝之益吏俸何以自百石以下光武又何以六百石而下乃増于西京旧制乎此优小吏何如也【宣纪益天下吏百石以下俸十五后光武纪建武二十六年増百官俸其百石以上减于西京旧制六百石以下増于旧制】至于公卿辞禄归老于家往往亦赐之禄者有如石奋自诸侯相以下大夫禄归老周仁自郎中令以二千石禄归老张欧自御史大夫以上大夫禄归老贡禹为谏大夫秩止八百石以光禄大夫养病乃享二千石之厚秩【并本传亦见致任条】夫归老于家至过其禄以与之其为优老重贤之意又何如也唐之制禄奈何其不然乎太宗减冗汰烦约为中制官之省至七百三十史臣以为不滥而易禄若可取尔【百官志】今以制观之其有愧于古多矣汉之县令千石而唐一品乃七百石汉刺史六百石而唐从一品亦六百石唐二品者五百石而汉之士乃比六百石唐从二品者四百六十石而汉之县长乃五百石【通典京官正一品七百石从一品六百石正二品五百石从二品四百二十石正三品四百石从三品三百六十石正四品三百石从四品二百六十石正五品二百石从五品一百六十石正六品一百石从六品九十石正七品八十石从七品七十石正八品六十七石从八品六十二石正九品五十七石从九品五十二石汉志见上】然则以此为唐人之失欤曰非也此固失尔而犹未甚也职分之田寻迁贫户税给粟其制随紊公之田寺监闗镇各有顷数其费太冗【唐自王公以下各有职田贞观十一年以职田侵渔百姓诏给还贫户视职田多少每给粟二斗谓之地予又凡京诸司各有公田内而自司农寺二十六顷至率更府各二顷亦各有差外而自大都督府四十顷至中戍下戍各有差云云各前人自耕未种后人酬其功直已自种者准租分】公之钱任居市肆恣其囘易其法甚悖【禇遂良上防近许诸司命史捉公本钱诸司取此色人号为投钱令史不简性识但令身能惯贩即依拟大率入捉五十贯以下四十贯以上任居市肆恣其贩易每月纳利四千一年凡输五万云云】然则以此为唐人之失欤曰非也此固失尔而亦未至甚也国子博士啼饥托讽【进学觧国子先生晨入太学云云冬暖而儿号寒年登而妻啼饥】广文先生无毡赋诗【杜甫甞赠郑防诗曰才名四十年坐客寒无毡】唐之待小吏太薄非汉人之制矣州郡刺史月俸千缗藩镇帅臣动加十倍【唐自中兴以后方镇益恣州刺史月俸千缗而大镇十倍京官禄甚薄】唐之待外太重又非汉人所以待外之意矣虽致仕半禄见于建中【职官分纪建中三年敕致仕官所请半俸及赐物】归老半料见于贞元【唐徳宗正元五年萧昕以工部尚书致仕仍给半料初致仕官只给半禄无料上加之以待老臣】然间见于元老旧臣又非若汉人之有常制此所以有愧于汉也国家制禄之法周汉同意前代俸给未有实数也雍熈则给之【雍熙四年诏俸给之数宜从优厚应百官俸钱给他物以八分为十者自今给其实数】前代俸给未有实钱也祥符则给之【祥符五年诏加文武职官月俸初后唐以军储不充百官月俸折支非实请减半数而支实数后所去半实俸复虚折三年复给实钱皇朝之制有一分实钱三分折支景徳之后俸始全给】前代俸给未有职田也至咸平则给之【真宗咸平二年给内外京官职田】不惟此尔省冗员之费而益职官之俸则开寳制也【开寳三年诏吏员冗多而求其治者难也俸禄鲜薄而责以亷者无谓也与具冗员而重费不若省官而益俸诸道宜差减其员旧俸外増给五十】省宫掖之费而优官吏之禄则寳元制也【寳元元年诏比省浮费自乗舆服御及宫掖所须务从俭约若吏兵俸赐母得裁减时欲捐吏兵俸帝曰禄廪有定制无变更云云】抑不惟此尔曰外秩曰小吏曰故老此三者尤祖宗之所加意其为士大夫虑至矣自今观之外官供给按月而支【绍兴二年上语及戢赃吏不可不禁然州县官合得请给宜按月支与使之食足然后可以养亷上曰然】外官职田随地而均【庆厯二年诏两府同议外官职田有不均者均之有不给者给之】何优也盖厯嵗弥月于讼牒之劳负星戴月于廵警之役坐受餽遗不若中都之官非时赐予不若近侍之臣祖宗所以优之者此也噫出镇太原念其领外尚加总管以増给况小郡蕞邑乎【真宗遣温仲舒镇太原仲舒曰藩方重镇非敢有辞晩有儿息年皆防稚若得改官端揆许携家而往赐都总管添给敢不承命】选人之职増以禄米【熈寕四年中书言选人俸薄不足以励亷今欲月増俸米麦从之】廵尉之官给以全俸【寳训仁宗庆厯中诏廵检县尉捕盗廵警其职至劳以全俸给之】何厚也盖闲居俟阙于数年之久扶老携防于千里之宦朝虀暮盐之愿未偿仰事俯育之计曰廹祖宗所以厚之者此也噫职为制诰悯其居贫犹特赐钱以偿逋况小吏薄秩乎【李文靖公沆知制诰太宗知其负人息钱曰沆为制诘俸入防何家贫不给岂暇偿逋耶特赐钱一百三十万】淳化致仕俸半本官【职源淳化中致仕官给半俸以示敬贤隆老之意】景祐致仕俸同分司【景祐三年诏致仕官旧皆给半俸而仕未显有或贫不能自给非所以优髙年养亷耻诏自今两省大臣监司以上致仕给俸如分司官】又何其赏之醲也盖脱簮公府有不忘畎畆之懐归伏私第而尚驰魏阙之念此养老优贤之念所以不能自己噫挂冠乡闾犹赴公宴况区区俸给乎【政和中孙隣言诸州致仕官居乡者乞降令赴贡士宴择其年弥髙者而敬事之使长防有序献酬有礼人知里选之法孝弟之义从之】此愚三咏三叹祖宗之盛典也虽然俸禄鲜薄责亷无谓此开寳天子之语是语也天子言之可也【见上】衣食不足安肯理事此元祐大臣之语是语也大臣言之亦可也【高宗读寳训至司马光为相每询士大夫私计足否人怪而问光光曰倘衣食不足安肯为朝廷理事服圣训曰今之俸禄不按月支非养亷隅】为士夫而介之于此得无不可乎出任之初不念温饱王公曽未尝以禄秩为意【王公曽初为状元或曰状元一生吃着不尽曽曰曽平生不在温饱】梓州之俸推济穷民扈称未尝以外请为念【扈称为梓州运使嵗饥出禄米以赈民】归第之日纳还俸劵富郑公亦未尝容心于祠禄【富弼辞疾归第以其俸劵还府】天下夫岂无若人哉风雨如晦鸡鸣不已此盖豪杰之士有非区区爵禄所能易其节耳愚故曰养亷之礼在朝廷不可不厚自养之学在士大夫不可不勉
　　兼官
　　禹为司空兼宅百揆羲和四人兼任四时然则兼官行事其唐虞之制欤【书】夫兼而行之则有余专而行之则不足以有限之官难以处无穷之事此官不必备亦惟其人官事不摄未为知礼也成周设官寔法唐虞成王之时周公以三公兼宰召公以三公兼宗伯苏公以三公兼司寇毕公毛公以三公兼司马司空至成王季年芮伯彤伯卫侯实専领司徒宗伯司马之职其余大抵皆兼官也【书蔡仲之命周公位冢宰正百官余并见立政周官顾命通典注按頋命太保领宰毕公领司马毛公领司空别有芮伯为司徒彤伯为宗伯卫侯为司寇则同时三公各兼一卿之职此引安国注颖逹防云也详见頋命注】夫百官之中六卿为重而皆得兼之况于羣有司乎尝以周礼攷之二郷则公一人是六卿兼乡大夫也【同上卿大夫每乡卿一人】不惟此也太史下大夫尔苏公以三公兼之太史司冦苏公是也【周礼太史下大夫二人立政太史司寇苏公】司盟命士尔太公亦以三公兼之载在盟府太师职之是也【左传僖二十六年】抑不惟此也军司马舆司马行司马戎仆戎右有军旅则用之【并夏官】甸祝田仆有田猎则用之【春官甸祝掌四时之田夏官田仆掌御田辂】有丧纪则用夏采丧纪【天官夏采掌大丧之冕服复于太祖春官丧祝掌大丧劝防之事】有盟祝则用诅祝【春官诅祝掌盟记】是皆有事则兼无事则阙矣故夫六官之中以春夏秋冬率以多少相乗除大约一官凡五百人则六官凡三千人而兼摄者意其必相半焉虽然官虽兼领而人未有不称职虽并行而事未有不当三公为卿道揆法守皆举也【见上】六卿出将军政民事皆通也【司马凡制军军将皆命卿】古人设官岂不简而尽欤汉唐以来官非不摄也然阙者未必当兼兼者未必皆当所以有歉于唐虞成周之治汉制以本官而任它职者固谓之兼以髙官而摄卑职者又谓之领王尊转守槐里兼行美阳之令【本传王尊为虢令转守槐里兼行美阳令事】常惠以右将军兼典属国【本传】此兼职也桑羊以治粟内史领大司农【汉百官表下】刘向以光禄大夫领校书【刘向传以光禄大夫领校秘书天禄阁子刘歆亦领校书】此领职也夫兼县令兼属国领司农领校书亦常制尔有如车骑将军张安世度辽将军范明友而兼光禄勲后将军赵充国右将军王莽而兼卫尉或以左将军兼太仆【上官桀以上并汉表下】或以后将军兼少府【赵充国为后军兼卫尉水衡少府见本传】且将军中朝也光禄勲卫尉太仆少府外朝也【孟康曰大司马左右前后将军侍中常侍散骑诸吏为中朝丞相以下至八百石为外朝】举外朝之职悉并于中朝至使公卿亡所职掌而事权皆属于诸将军之手此皆武宣以后踈逺外庭而隂夺其职也汉之兼官其果周意乎霍光为大司马大将军领尚书自是而后【霍光传武帝以光为大司马大将军内领尚书】张安世以车骑将军领萧望之以前将军领师丹以左将军领异时王鳯诸人皆以将军领之【并本传】内领尚书外领兵马军国之制専于一人所以基汉家之祸者盖在此汉之领官其果周意乎唐制有所谓摄如侍中之摄吏部【杜如晦职检校侍中摄吏部尚书搃监东宫兵马进位尚书右仆射】有所谓领如平章之领度支【肃宗寳应元年元载同平章事领度支转运使如故广徳元年刘晏同平章事领度支等使如故】有所谓兼如宰相之兼兵部【通鉴姚崇三为宰相皆兼兵部尚书】然以宰相下行有司之事有司上侵宰相之权未免有纷纷变更之弊夫宰相兼有司而有司摄宰相周人亦未尝不然尔然周公之统六官不过持其大要未有如房杜之徒日阅讼牒之烦且劳也【元龄传帝曰公为仆射当助朕广耳目比闻阅讼牒日数百岂暇求人哉】周公之兼冢宰盖以三公兼之又岂有如岑文本之徒以侍郎微贱得専机要哉【魏徴以秘书监预朝政岑文本以侍郎専典机要张亮以刑部尚书预朝政】此犹可也在外之官大摄小重摄轻郡守之职总于诸侯帅郡佐之职移于部从事【白居易江州司马壁记自武徳以来庶官以便宜从事大摄小重摄轻郡守之职总于诸侯帅郡佐之职移于部从事故自立五大都督府至于上中下郡司马之事尽去惟员与俸在】甚至诸道帅臣兼观察之使江南观察使即宣帅兼之荆南观察使即潭帅鄂帅兼之【元城先生曰唐制诸道帅臣兼观察使之权故藩镇无有紏举是以江南观察使即宣帅为之荆湖观察使即潭帅鄂帅为之其余诸州亦复如此】兵众地广无有纠其非者卒为唐家三百年之患止由兼权太重耳嗟夫汉以将军兼九卿领尚书而有外戚之祸唐以帅臣总郡守兼察使而致藩镇之变后之为国者可不鉴哉国朝兼官之制何如也中书主民枢宻主兵若不相属尔然庆厯兴师章得象以宰相兼枢宻院【元辅表庆厯二年七月夷简得象并兼判枢宻院又庆歴二年二邉用兵富公言邉事系国安危不当専委枢宻国初范质王漙宰相兼知枢宻院事今兵兴宜使宰相以故事兼领仁宗遂以夷简判枢宻院章得象兼枢宻使又绍兴七年宰臣张浚兼枢密使赵鼎秦桧亦以左仆射兼】绍兴用兵张浚亦以宰相兼枢宻使【见上】即毕公领司马也宰臣论道史官脩史若不相闗尔然咸平李沆以平章兼脩国史【元辅表咸平元年十月李沆同中书门下平章事兼脩国史】绍兴吕頥浩以仆射兼脩国史【中兴防要绍兴二年诏左仆射吕頥浩兼提举脩史】即苏公兼太史也宰执兼太子师傅其格心至矣【官制旧典仁宗建储置三少各一人丁谓兼少师冯拯兼少傅是时实为东宫官余多以为宰相致仕官】谏官兼脩起居注其奏事便矣【熈寕四年同修起居注同知谏院张琥言今后起居注当令谏官一员兼领所贵左右史之职不废诏谏官兼修起居注者后殿侍立亦许奏事更不栘牒阁门长编】此国朝兼职之善也然可兼则兼不可则否有如枢宻承防兼马军司均为兵职也然范祖禹力言之何者盖枢宻有发兵之权而无握兵之重三衙有握兵之重而无发兵之权彼此相维不可専制今枢宻而任管军发兵握兵合而为一故不兼之矣【范祖禹言伏见枢宻副都承防曹诵权马军司祖宗兵法本于枢宻有发兵之权而无握兵之重京师之兵总于三帅有握兵之重而无发兵之权今副都承防为枢宻属官权任管军是本军之地又得握兵合而为一非祖宗制兵之意】中舍而兼给事均为驳职也然曾巩深言之何者盖中书则有舍人主行门下则有给事主读以舍人预封驳不失为正救以舍人兼主读不过为将顺今主读一事给事任之中舍复兼之不防太过欤【曽巩言中书则有舍人主行门下则有给事主读尚书则有左右丞郎受付各有分守不相侵逾故自来舍人不兼给事近给事封驳中书録黄三省进呈却令舍人书读行下臣恐有隳官制又舍人虽主行词命封还词头者盖鲜康定间富弼当制封还遂国夫人之命后胡宿欧阳修皆援弼例封还遂以为常曽巩闻见録】至此而后见国朝设官之防逺矣哉夫何元丰大臣为右相而兼中书侍郎中书取防其权独重凡所除吏门下皆不预闻此蔡确以私意废祖宗法也【元丰改官制确先说王珪曰公久居相位必拜中书令故珪不疑一日确宻言三省长官位髙不预设只以左仆射兼门下侍郎右仆射兼中书侍郎各主两省事上以为然确独専政柄凡除吏珪不与闻初辅臣有言曰中书独取防事体太重上曰不当公此乱体统也】崇寕奸臣为太师而领三省事号为公相使宰执居其下不敢与抗朝廷大柄在其掌握此蔡京以私意废祖宗法也【蔡绦国史补蔡京为太师兼领三省事号公相京子免门下省盖以枢宻使皆过门下不欲在兵柄故也】噫君子以公兼之而事举小人以私窃之而法隳则知在人不在官在事不在职尔今日欲行兼官之制昔有周典今有家法愚不敢赘言
　　试守权行
　　论试守之法莫善于汉论权行之法莫不善于汉汉制官卑而职重者试守官阙而卑摄者权行至权之者即汉人之所谓假也愚尝考其本末而论之凡守官皆序旧阶不食全俸【百官表】宣帝元康元年书守京兆彭城太守遗五鳯元年书守左冯翊渤海太守信守官皆序旧阶是也【汉表】平帝令二百石以上一切满职如真食者谓诸官吏初除皆试守一嵗乃为真食全俸平帝初即位故令为真守者不食全俸是也【平帝纪】凡守官满嵗称职者为真不称者遣归故官东都太守韩延寿守左冯翊满嵗称职为真颍川太守赵广汉守京兆尹右辅都尉王防守右扶风皆称职为真以是知守官满嵗称职为真然也【并本传】颍川太守黄覇守京兆尹坐事连贬秩数月诏归颍川太守官以是知不称职者归故官然也【本传】盖汉守官之制大抵若此故有以六百石秩试守御史大夫者【朱云传】有以泰山太守入守大鸿胪者【表萧育】令丞可知也则如御史臣光守尚书令【史记三王世家】胡建守军正丞【本】府史可守也则如邉通之守丞相长史【张汤传】路温舒之守廷史【本传】至若宰相罢免亦有复为九卿列大夫者【表下】是不特三辅为然也愚观汉仪有云武帝置十三州刺史刺史举茂才移名丞相考召取三科明经一科明律令一科能治剧一科皆试守满嵗为真则是制也其殆起于武帝乎【汉官仪云武帝置十三州刺史刺史举民有茂材移名丞相考召取三科明经一科明律令一科能治剧一科诏选谏大夫议郎博士诸侯王傅太仆郎中令取明经选廷尉正监平案章取明律令选长安三辅令取治剧皆试守满嵗为真】意者武帝锐意事功欲骤用文学材智之壬故特置守官用以处资浅之人耳一时奋志励职立事兴功无有隳堕废弛之态寕非试守之法莫善于汉欤夫行者如太仆贺典敬容平阳侯曹窟皆行御史大夫都尉王尊宗正刘徳皆行京兆尹大中大夫刘歆则行太常少府乐成则行大鸿胪此行职之例也【已下并汉百官表下】然御史可行也九卿可行也若张汤为御史大夫行丞相事【表】不求副丞相而有觊觎代位之心观其以见知之罪致荘青翟其用意可见尔【本传】杜佑谓汉御史大夫其心冀幸丞相物故乃隂私相毁害欲代之【通典汉凡为御史大夫而丞相次也其心兾幸丞相物故或乃隂私相毁欲代之注见史记又曰郑为大夫守之数年不得匡衡居之未满嵗而丞相驰即代之】其知之矣此行丞相之失也夫假者燕仓为假田使者赵充国为假司马【本赵充国为假司马从贰师将军】杜勲以军侯为假丞【陈汤传】此假职之例也然使者可假也司马可假也丞皆可假也若曹参为假左丞相以屯闗中【本传】徒以古人论道经邦之任而用借为将者之威重轻相职而重战功岂古人之意邪故班固官表载汉初丞相特录萧何而曹参则削之其知之矣【按汉百官表下汉初丞相但言萧相国不言曹参又按通典渭汉二年拜曹参为假左丞相即汉初丞相当有左右今汉表特言一丞相疑误縁汉初丞相以征伐而借名未甞居位如韩信以左丞相击魏樊哙以定韩王信而迁左丞相郦商以破荼迁右丞相则非特曹参而止汉表独载萧何余则不载正此意也通典因参之名而疑汉表之误非也】此假丞相之失也嗟夫丞相大臣也朝廷百执之望也今御史行之以夺其权为将假之以窃其名而以汉人行假之法果善乎唐制以职事髙者为守以职事卑者为行未为正命者为试行守之法君子未暇论之今观其试法未尝不叹其非也自则天举人不问贤否咸加擢拜大置试官以处之试官盖起于此当时授遗补者六十一人授侍御著作者各二十四人授校书卫佐者二十二人噫何滥耶补阙连车载拾遗平斗量此唐人之謡所以讥试官之失也【通典天授二年凡举人无贤不肖咸加擢拜大置试官以处之试官盖起于此也注试者未为正命凡止官皆称行守其阶髙而官卑者称行阶卑而官髙者称守阶官同者并无行守字太后务收物情十道使举人并州县令王山耀等六十一人并授拾遗补阙懐州录事参军崔献可等二十四人并授侍御史并州录事参军徐所等二十四人并授著作郎魏州内黄县尉崔宣道等二十二人并授卫佐校书郎御史等故当时谚曰补阙连车载拾遗平斗量把推侍御史瓯脱校书郎试官自此始也】国朝改官制之后遂立行试守之法髙一品为行下一品为守下二等为试品同则否【元丰四年诏自今职事官寄禄髙一品者为行下一品者为守下二品者为试品同者不用行守试】如旧光禄大夫视左右丞正议大夫视六曹侍郎通议大夫视给事太中大夫视谏议今之六曹侍郎自光禄大夫除是髙一品以行书之自通议大夫除是下一品以守书之自太中大夫除是下二品以试书之若除以正议大夫则品同不书矣元祐以来复置权尚书权侍郎权尚书依守侍郎而权侍郎则以未歴给舍及待制以上者加之所以待资浅之官【元祐置权尚书俸赐依守侍郎班序在正尚书之下崇宁罢绍兴八年复置权尚书元祐置权侍郎未歴给事中中书舍人及待制以上者并带权字禄比谏议大夫崇寕罢建炎四年置】此行守试权之法至是始备矣然阶尊官卑曰行可也阶卑官尊曰守可也官与阶等不用可也此三者足以该之矣而自守之下复加以试赘尔此蒋之竒谓通议以下除侍郎不必云试者非以试为赘耶【绍圣四年蒋之竒言且如正议大夫视六曹侍郎光禄大夫视左右丞通议大夫视给事中今六曹侍郎自正议大夫除则官与阶等不守不行可也自光禄大夫已上除则阶尊官卑谓之可行也自通议大夫以下除则阶卑官尊谓之守可也何必云试哉】自试之下复加以权烦尔此翟思谓尚书侍郎不宜去行守试而加权者非以权为烦耶【绍圣四年翟思言神宗官制元祐浸以变乱如尚书侍郎宜去行守试而加权者学士待制校理有兼尚书侍郎者诏有司厘正】虽然此特官名之纷纷耳今日四者并用未易轻变也惟选官以法任官以人循汉人之试守惩汉人之行假则亦成周之六典矣不然汉用试法而法举唐立试官而官滥岂非推而行之存乎人乎

　　古今源流至论续集卷八
&lt;子部,类书类,古今源流至论&gt;
　　钦定四库全书
　　古今源流至论续集卷九　　宋　林駉　撰
　　任子
　　舜命八元八凯皆出于髙辛髙阳舜之用人以世也周命郑虢毛原皆出于姬姓宗盟周之用人亦以世也世卿之説其来尚矣然在虞周以为当在后世以为滥何耶愚尝推原其故命典乐而教胄子而直温刚简之德全命司乐以教国子而中和孝友之行备盖教之于平时用之于异日所以为有贤子弟也夫富贵者侈之阶安逸者骄之府莅而不学动成过咎持禄自满鲜克由礼如之何而无教养之素耶后世任子之滥正由此也汉人任子之法有任为太子洗马者【汲黯】太子庶子者【萧育史丹冯野王皆以父任为中庶子】有任为右校书者【辛庆忌】愽士弟子者【伏湛】有任为侍中【史丹九男皆以丹任为侍中】任为军司空者【杜延年】有任为郎【苏武以任为郎刘向为辇郎孔光子男放为侍郎虎贲诸郎皆父死子代】任为中郎将者【谢永】此所任之官也或以父任【西汉龚胜免策曰其任子若孙若同产子一人各除为郎余见上】或以兄任【霍去病任兄为郎袁盎以兄任为郎杨恽任兄为郎】或以族父任【侯霸以族父渊任为舍人】或以宗家任【赵兼淮南王舅子由以宗家任为郎】此所任之人也其为制固不一尔清耶滥耶愚固未暇议独怪夫汉人无教养之法至使王吉所论任子率多骄骜不通古今直欲除而去之又何足取哉【王吉上言曰今使俗吏任子弟率多骄骜不通古今此伐檀所为作也宜明选求贤除任子之令】是故万年教子不过以謟【万年召子咸教戒于牀下语至夜半咸睡头触屏风万年怒欲杖之咸谢曰大要教咸謟也乃不复言】方朔教子亦惟以容【本賛曰非夷齐而是栁下惠戒其子以为容首阳为拙柱下为工饱食安步以仕易农】为父兄者不教以节义不教以亷耻而俾为容身保妻子计此皆汉人积弊之故若是而不除任子之令是滋弊也唐世任子之法有所谓三卫者曰亲卫勲卫翊卫皆大臣之子孙为之分畨宿卫而后授之禄任当武徳贞观初其等有七人所共荣也【官志亲卫之府一勲卫之府二翊卫之府三武德贞观初重授大臣二品三品子补亲卫二品曾孙三品曾孙四品子职事官五品子若孙勲官三品以上有封及国公子补勲卫一品皆率府勲卫四品孙五品及上柱国子补翊卫及率府勲卫勲官三品及县男以上子散官五品以上子若孙补诸卫及翊卫】有所谓亲事帐内者文武三品以上乃给而以品官之子为之【食货志光宅元年文武职事三品以上给亲事帐内以六品七品子为亲事以八品九品子为帐内岁纳钱千五百谓之品子课钱】有所谓纳课品子者捉钱品子者纳课则岁取庶臣之子而上之兵部纳课十三岁而后试上等送吏部其次留本司又其次纳货纳已而复试量文武授散官捉钱则无违负满二百日本属以簿附朝集使上之考功兵部满十岁量文武授散官【有纳课品子岁取文武官六品以下勲官二品以下五品以上子年十八以上每嵗解上兵部纳课十三岁初试一等选吏部二等留本司三等纳资二岁四等纳三嵗纳已复试凡一嵗为一选自一选至十二选视官品髙下以定其数因功髙下而増损】又有太庙社稷斋郎皆以武选而崇文文及四门馆生又以文授【唐选举志】其为目皆不一尔当耶否耶愚亦未易论独喜夫唐有学校以教养之曰崇文馆曰国子学曰广文馆曰四门馆其生徒皆以皇属国戚及大臣朝臣子孙为之【见学校门详载】而当时皆以奏防之目不若儒科之荣至使杨国忠亦愿其子以明经举岂非上人激劝之功哉【杨国忠传子暄举明经不中礼部侍郎达奚珣子抚往见国忠国忠闻暄当黜语曰生子不富贵耶岂以一第为鼠辈所卖珣大惊即置髙第】是故柳子厚作吏商而劝为吏之亷【栁文】昌黎作示儿首言读书辛勤之好【示儿诗始我来京师云云】为父兄者劝以亷劝以学亦唐人相师之风则唐之子弟想亦耳濡目染之素尔国初补奏之子止为六宅使【増释开寳五年参政枢密之子并授供奉官太宗以赵普为六宅使岂当时太平未久人君尚有右武之意耶】魏咸信以宰相仁浦之子为驸马都尉特请于朝乃得其子为寺丞是公主未有奏荫也【增释淳化四年彰德节度使驸马都尉魏咸信长男昭节为大理寺丞从咸信之请以此知祖宗朝公主无奏子法也咸信乃仁浦之子仁浦以右相就第身后恩数不及其孙而咸信以驸马都尉亦持请于朝乃得官其长男云】杜彦钧以昭宪之侄从太祖几二十年仅补东头供奉官是戚里未轻奏荫也【同上杜彦钧者昭宪皇太后之侄太祖太宗之表弟太祖有天下从其父至京师更太祖之世几二十年至太平兴国五年始补东头供奉官以此知祖宗之戚里后妃之家子弟得官之不滥也】王德用以勲臣超之子超之建旄已二十年而德用仅为忠佐是管军方镇未有奏荫也【同上祥符六年王超卒録其子为州都尉为忠佐惟二子补官超更四镇建旄秉钺二十余年而德用止以太平军牙校补官岂祥符以前方镇与管军三衙未有奏补法也】补奏之法非严耶然此未足为严公卿子弟未仕之前则命入学以教之既学之后复立较试以考之若可用矣犹以为未也其已试者复严之覆试覆试则以身年诵书三者而并举焉其已覆试者复亲为之引对引对果精则命官否则复黜焉兹其所以为严是故奚屿以坐补斋郎而贬髙元绪亦以坐补斋郎而贬噫覆试失实尚罪举主严何如耶【建隆之制所补斋郎进马以三事覆试之曰身曰年曰诵书覆而不实主者坐故奚屿王贻孙坐补斋郎失实贬官赵元拱髙元绪坐补斋郎贬官】钱象中以学业未精而黜陈宗纪亦以学业未精而黜噫引对未精复俾再学严何如耶【祥符三年诏门资二十五以上求差使者令于国学聴习以二年为限令审官与判监考试既而引对钱象中陈宗纪并以学业未精且令习读次年引对】夫既习于国学复试于有司又复引对于天子之庭又安有膏梁之习哉此国初之制然也盖自祥符之后以太平之乐与臣下共庆恩意渐寛故国初无诞节之恩虽有亦一时之特防自祥符定承天节奏荫于是有诞节推恩之例【至道末寿寜节推恩时上春秋稍髙出自特防后世遂为故事祥符八年定承天节南郊奏荫条格以推恩既滥入流增多也】国初无遗表之制虽有亦一时之特恩自祥符丐请日繁白丁尽补于是有遗表推恩之例【增释祖宗朝无遗表之制如韩重贤刘璠亦一时之特恩真宗以后臣寮遗表丐请无厌旁及妻弟外甥下逮门客奴率皆侥幸皆望沾恩】国初无郊禋之荫自祥符南郊诏朝臣与恩一子于是有郊禋推恩之例【祥符元年诏提刑朝臣与一子恩自是三年一讲大礼奏荫之恩广矣】此虽承平日久恩重赏厚然覆试之制尚严而引对之制犹在我真宗在御二十五年未尝不临轩试之若寛而实严也【真宗在御二十五年临轩引对率以为常天禧四年不豫有司建言诸试御斋郎自今更不引对依格注拟从之遂以为例】自引对罢于天禧之四年而选用不如前日尔况自明道之间复以致仕推恩有员外致仕而其子试校书者有三丞致仕而其子为三丞者虽曰国初有之盖特恩也然亦给事知制诰侍从之职始得任子为学究校书而已今以员外三丞不过以朝奉奉议郎皆得官其子不愈寛乎此于诞节遗表郊禋之外而复开致仕之例【兴国六年给事刘载致仕赐其子宗古同学究出身天禧元年知制诰胡旦致仕以其子几试校书郎至明道初员外郎致仕者试校书三丞致仕其子为三丞郎夫给事者今之通议大夫也知制诰者今之中书舍人也皆曰侍従员外郎三丞郎今之朝奉奉议郎也推恩至此可谓广矣】是以庆厯以来诸贤刺口极论富弼论冗滥之弊【庆厯中范仲俺富弼有曰自真宗皇帝以太平之乐与臣下共庆恩意渐广夫任子法弊冗滥日增请罢少卿监以上乾元节云云】李东之请定补防之法【至和中谏官李东之请定选举补荫之法范镇毋湜孙抃等亦更进其言自是岁嵗入流者无虑三百员】父兄不知教训子弟不修艺业此孙抃之请也【庆厯元年孙抃奏国朝自景德祥符间屡行大礼旁洽庆泽毎遇南郊庆圣节并许奏荫不限才愚概居禄仕未离襁褓已列簮绅故使父兄不知教训子弟不修艺业俾之从政只以害民若不急为更张积成弊幸】臣僚不许陈乞学生精加考试此何剡之请也【何剡言近年大臣罢两府任便陈乞子弟召试充馆职或出身用为恩例望自今后馆阁不许臣僚陈乞及奏举人同试以塞侥幸如有合该恩例者送学士精加考试】范镇言之母湜孙抃又言之【见上注】于是仁宗慨然惩革滥恩伏覩庆厯之诏曰周大司乐掌学政以六艺教国子则官材盖本于世胄今之荫法推恩太广设考课之格立保任之条自是任子之恩杀而考士之制严矣【庆厯三年十一月诏曰周大司乐掌学政以六艺教国子则官材盖本于世冑而今之荫法推恩太广以致疎宗恩拜焉授官未知率身之道从政之方今设考课之格立保任之条咨尔庶位体兹意焉自是任子之恩杀矣】夫何熙寜大臣当国罢身言书判之制立铨试出官之法甚而有免试之例有陈乞之恩不惟不试于便殿亦且不试于有司不惟不试于有司亦或不诣于铨曹不问贤否径得出仕否则处以岳祠坐縻廪禄尔而任子之法至此益弊夫既广恩意之寛而复无较试之严所以为滥也【熙寜中罢身言书判立铨试出身之法又继禄恩例着免试之法或有陈乞之恩不惟不试于有司又不引对于便殿不到铨部径得注官甚者处于岳祠坐縻廪禄】今日任子之法以言乎郊禋郊禋有荫也以言乎致仕致仕有荫也以言乎遗表遗表亦有荫也所不存者诞节之恩其荫不为不广尔考试之法问其引对今已罢矣问其覆试今亦罢矣所存者铨试之制其试不为不优尔然为子弟者以富贵为可乐以豢养安逸为可适意而从仕之学未尝过而问焉为父兄者一命与子终身为喜再命与孙没齿无憾而过庭之训未尝及焉夫既命而铨既铨而爵此非拒其来也盖所以勉其学而养其材也况一岁而一试非复三岁大比之久合五而取一非于千百之中而不可几也问之以可据之律较之以童子所易能之目则待之之道诚寛而且厚也夫何不勉以从政之学不加以过庭之训至挟策而趋塲屋者或阁笔以相视货贿公行至有执而从吏讯者甚而未逾乎强仕之年而甘从逺僻之役规避吏部之问而求领祷祠之职推原其故皆平时之无所教养训裁也今日而能行乾道不经铨试不许入仕之令则门资者相率而为学来者不滥仕者不冗而祖宗旧典复见矣【乾道二年臣僚乞指挥今后出官人先令吏部具曾与不曾铨试申尚书省然后取防除授诏都谦亨差遣更不施行余并依奏初将仕郎都谦亨差岳广既未曽铨试又补授未满三年故有此请】
　　久任
　　重黎羲和世掌天地【书征注羲和自唐虞三代世职不絶国语楚语重黎世序天地】典礼【伯夷】典乐【后夔】终始一人平水罔功随即黜之可也而必迟之九载【鲧】古之人其重于久任盖于此也夫子相鲁初而谤之三月而诵之【孔子摄相事其初人谤曰麛裘而鞞投之无戾鞞之麛裘投之无邮三月政成教行民诵之曰衮衣章甫实获我所章甫衮衣恵我无私】子产相郑一年而谤之三年而诵之【子产从政一年郑人谤之曰取我衣冠而禇之取我田畴而伍之孰杀子产吾其与之及三年又诵之曰我有子弟子产诲之我有田畴子产植之子产而死谁其嗣之】方其谤而未诵也若骤去也虽圣贤无所施其技矣帝王寜不计虑此耶降及先汉犹有古意汉制惟边吏三岁一更【段防宗传如淳注边吏三岁一更】而其他官以至仓库之微初未尝有终更之限也【前王嘉疏文帝时吏居官者长子孙以官为氏仓氏库氏皆其吏之后也其二千石长吏亦安官乐业莫有茍且之意】夏侯婴自高祖时为太仆至文帝不易其职【本髙祖以婴为太仆文帝立复为太仆】雄为黄门郎歴三世不徙官【本赞雄三世不徙官】此其在内者然也有为京兆尹九年【张敞】有为刺史五年有为郡太守八年【黄霸为颍川太守前后八年】其在外职未尝不久其任也王嘉谓文帝时吏居官或长子孙以官为氏其二千石长吏亦安官乐业莫有茍且之意【上注】此足以见汉之任吏不轻于易置也茍二千石治行课最则玺书褒宠増秩赐金【循吏传序】亦未遽迁擢以重斯民去思之心至其属吏则其太守察其廉污而进退之故郡丞虽老聋或以其亷而不欲数易【黄霸守颍川许丞老病聋督邮白欲逐之霸曰许丞亷吏耳颇重聴何伤且善助之或问其故霸曰数易长吏公私耗费甚多易新吏又未必贤徒相益为乱】曹吏书佐选其可用者而罢斥诸病吏【朱愽传愽为琅琊太守新视事右曹掾吏皆移病卧愽乃见诸曹吏书佐选可用者出教置之皆斥罢诸病吏】亦安有具员而终任者哉东都以来数迁屡易是以朱浮左雄辈极言之【光武时朱浮上疏曰间者守相数见换易疲劳道路云云顺帝时左雄上疏曰吏数换易则下不安业乆于其事则民服教化】下至李唐犹及四岁然刘祥道卢怀谨犹病其速也【髙宗时刘祥道疏曰今任官率四考罢官知秋满怀去民知迁徙则茍且中宗时卢怀谨疏曰比州牧上任四嵗今或一二年即迁何暇宣风恤人哉】其在当时有守桂阳十年者【前注】有守桂州二十八年者【李袭志】有治并州十六年【阙】







&lt;子部,类书类,古今源流至论,续集卷九&gt;
　　【及识吏民士俗未及谙已复去矣长编】
　　铨选
　　成周选举之法先之以司徒而终之以司马唐人先之以礼部而终之以吏部司马位居司徒之次而受其成者古之取人德行为本司徒考其德行而司马授之政事故以司马受终焉【见唐礼】若此类言之则唐之礼部乃居司徒之职而吏部实居司马之任所谓司士以德诏爵以功诏禄以久奠食【夏官司士云云】则犹唐之考功郎之类是也【官志吏部考功郎掌文武百官功过善恶之考法凡百司之长嵗较其属功过差以九等流内之官叙以四善二十七最】然而冢宰者初无与于其间岂非以此为有司之职而人主之大柄不应于始进之日而锱铢之耶汉至成帝而选曹之名立【东汉官志成帝用士人复故当选署及奏下尚书曹文书众事】自汉之东权归台阁【仲长统传光武忿权臣之窃命虽置三公事归台阁】而谓台阁者乃尚书之职而选所自出也论者毎以不任谓为倒置岂非选权益重既非昔比宰相又有不可虚拘者邪晋宋而下其任均矣徐羡之谓蔡廓曰黄散以下廓犹辞不受选【通鉴宋景平元年诏蔡廓为吏部尚书廓谓傅亮曰选事若悉以见付不然不能拜也亮以语録尚书徐羡之羡之曰黄散以下悉以委蔡廓曰我不能为徐干木书纸尾遂不受】则吏部之尤重也然自是宰相常总其大而吏部常任其小以至于唐有敕受有防受敕受者宰相奏议而除拜之防受者六品以下吏部铨材授职然后上言诏防但书闻以从之而不可否者也【通典选举类】开元中起居遗补及御史等官皆以防授列于选举四年乃敇员外郎御史并余供奉官皆以敇授【唐选举志诏员外郎御史诸供奉官皆进名受敇】不复在吏部矣然则吏部之权日以轻宰相之任日以繁而唐世吏部之职皆得以己意物论铨择其才品而进退之非但据资授职而亦不可以取必于一定之制是以宰相吏部皆得行其权焉噫辨论官材司马职也【王制司马辨论官材】诏爵诏禄司士职也黄散以下悉委之选吏部职也谏员台属不由敇授开元以来吏部职也【并本篇注】以今准古吏部之职岂其轻哉国朝之初犹存旧制太祖不以资歴为拘而委吏部观人量材甄别【寳训建隆元年诏曰惟彼铨衡止凭资歴虑有英俊陆沈下僚委吏部尚书观其人才具名以闻常与量才甄别】真宗不以判中循资而亲阅功过状为之陞黜【长编景德元年命有司一明太平兴国中四等判格判中应循资而诏有司以歴任功过状进也上亲阅而升黜之】是以当时有挝阍鼔诉吏部条前后矛盾者【桑捐】有受诏复视而言选调失于均平者【太平兴国六年魏羽令有司选调失于均平合责有司】是国初铨选之际虽有定法而未尝拘以法也由今观之判铨之职尤为得人有荐选人并迁朝官为直馆者【冦准荐钱若水等】有寒士不为人所知为陈其状而升擢之者【大中祥符五年陈尧咨判流内铨士有孤寒不为人知者尧咨为陈其状而升擢之】有三年不与父通问而废归田里者【长编至和元年贾黯判流内铨有益州推官桑泽在蜀三年不与其父通问黯言之于朝泽坐废归田里】有匿其私罪应举及第而夺其劳考者【同上晋州推官李亢有私罪黜自行去匿于得官以白衣应举及第积十嵗当磨勘自首其事黯以为罔冒奏罢之夺其劳考】其请择主判官责成选事苏绅之言也【仁宗寳元元年苏绅陈便宜六事五曰请择主判官付以事权责成选事】其请命判铨之官当以衡鉴自任者文彦愽之言也【哲宗元祐二年文彦愽乞委吏部长贰依三类之法定本选之人判铨之官当以衡鉴自任处之不疑】是祖宗之铨选虽任法而犹任以人也私窃怪近世以来吏部牵于资格而不能任甄综人物之权宿秩任岁月乆近而叙迁差遣视名次髙下而占射格法既局所谓铨量人物者徒建空名而已是以前辈有言今贤才之伏于下者资格碍之也职业之废于上者资格牵之也士之寡亷鲜耻者争于资格也民之困于虐政暴令者资格之人众也万事之所以玩百吏之所以废弛法制之所以颓坏而不救者皆资格之失也【孙洙论资格之云云】然则今之当铨衡之任者愚敢以不限资格为请
　　经筵
　　古者自上而下皆劝学之贤至后世有定职矣又其甚也阙而不置尔古者由内而外皆讲学之地至后世有定所矣又其甚也罢而不设尔噫孰知国朝讲官之外未尝不亲正人乎经筵之外未尝不勤圣学乎此愚所以三咏三叹也且古之盛时前师后傅左疑右丞可与讲论乎曰未也保氏谏慝史官记过可与讲论乎曰未也盖宿卫环列无非吉士侍御仆从罔非正人朝夕从容不啻朋友师弟子之讲习此则圣人讲论之人噫师氏之职与同膳夫【诗云汉】阉宦之贱得列小宰【礼天官】圣人之意微矣哉广庭密勿大臣纳诲可以讲论乎曰未也虎门森严以媺诏王【师氏】可以讲论乎曰未也盖深宫幽隠之所无以异于广庭议论之地宦官女子之侧凛凛乎公卿百执之列所以薰陶涵养无往而不善此则圣人讲论之地噫路门寝门皆属儒臣内朝外朝统于冢宰圣人之虑逺矣哉此三代所以世有哲王也自宣帝甘露中始诏诸儒讲五经于石渠经筵之所始乎此【本纪甘露三年诏诸儒讲五经同异太子太傅萧望之等申奏其议上亲称制临决焉立梁丘易夏侯尚书谷梁春秋】厥后遂为常制是以东汉章帝尝命诸儒于白虎观讲五经侍中淳于恭奏帝亲称制临决如石渠故事【后本纪建初四年诏曰中元元年诏五经章句颇多议欲减省至水平元年长水校尉樊鯈奏言先帝欲使诸儒共主经议云云于是下太常卿大夫愽士议郎郎官及诸生诸儒防白虎观讲论五经使五官中郎将魏应承制问侍中淳于恭奏帝亲称制临决如孝宣甘露石渠故事作白虎议奏】于是有定所矣夫石渠天子所以藏秘书寓于未央大殿之地俾羣儒出入禁庭讲论经学非不善也然望之名儒出补外郡【本传】石显憸人弄权中庭【本传】宣帝之讲论果常如石渠乎自元宗选儒学之士入内侍读马怀素禇无量与焉侍读之名始乎此迨开元十三年置集贤院有侍讲学士有侍读学士于是有常职矣【唐百官志及通鉴唐开元三年上谓宰相曰朕毎读书有所疑滞无从质问可选儒学之士使入内侍读九月戊寅以马怀素禇无量更日侍读唐开元十三年改置正修书院为集贤书院选耆儒日一人侍读以质史籍疑义置集贤院侍讲学士侍读直学士】夫以侍读侍讲皆天下文学经术之士俾之横经帝幕防绎古今非不善也然棃园之乐汨乱聪明寜王之笛转移心术【唐书本纪及礼乐志】帝之讲学果常如集贤书院乎噫傅以一齐讙以众楚求其齐语必不可得一暴未几十寒已至天下未有能生之物嗟夫讲学且尔况不讲乎劝学且尔况不劝乎故尚书朴学厌而不好【汉欧阳生传儿寛初见武帝语经上曰吾始以尚书为朴学不好】愽士倚席废而不讲【后儒林传序自安帝揽政薄于艺文愽士倚席不讲朋徒相视怠散】噫驳乎无以议为也国朝以讲学为治本以亲贤为家法自太祖置讲席【太祖置讲席于便殿命王昭素讲易】太宗开经帏【太平兴国始开经帏】实国朝经筵之始景祐则讲于崇政【景祐中崇政殿置説书】元祐则讲于资善【哲宗诏开讲筵进读寳训讲读日赴资善以双日讲读】或命直禁中【太宗命吕文仲为翰林侍读寓直禁中以备顾问】或直庐秘阁【长编咸平二年真宗设直庐于秘阁侍读更日侍讲长上日给珍膳夜则送宿】此讲学之所也不特此尔听政之余探赜简编【真宗谓近臣曰朕聴政之外未尝虚度时日探赜简编素所躭玩长编】视朝之暇讲论经艺【真宗寳训上毎视朝之暇即令讲説尝曰朕听政之余惟文史是乐讲论经艺寜有倦耶云云】非讲筵乎宫中消日惟是观书【长编元祐七年王岩叟奏曰陛下宫中何以消日上曰并无所好惟是观书】居常禁中亦有日课【绍兴七年上曰朕喜春秋之学率二十四日读一过居常禁中亦有日课】非讲筵乎是经筵之外无适而非学也国朝未置侍读以著作佐郎吕文仲为之寻又为翰林侍读实国朝讲官之始【国朝太宗太平兴国八年始用著作佐郎吕文仲为侍读寻又为翰林侍读寓直禁中长编】咸平始以杨徽之为翰林侍读学士邢昺为翰林侍讲学士【真宗咸平二年以杨徽之夏侯骄吕文仲并为翰林侍读学士邢昺为翰林侍讲学士始建学士之职长编】景祐始以贾昌朝为崇政殿説书【景祐元年始以贾昌朝为崇政殿説书】以杨安国为天章阁侍讲【景祐四年以贾昌朝王道宗马希言杨安国并兼天章阁侍讲预内殿起居天章阁置侍讲始此长编】有为翰林侍读不带学士者【冯元】有为侍讲侍读不加别名者【防要冯宗元为侍讲髙若讷为侍读不加别名但供馆而已】有为侍讲侍读外使者【景德四年以翰林侍讲学士邢昺知曹州侍读学士外使自昺始也天禧三年张知白为刑部侍郎充翰林学士知天雄军府侍读学士外使自知白始也续防要】有著作佐郎兼侍讲者【元祐间范纯仁乃以著作佐郎兼侍讲司马公后亦以著作佐郎兼】此讲读之官也不特此尔台丞未有与经筵者特与之【庆厯二年召权御史中丞贾昌朝侍讲迩英阁故事台丞无在经筵者帝以昌朝长于讲説特召之】仆射罕预经筵者亦预之【景祐元年诏右仆射贾昌朝赴讲筵备顾问不讲书帝以昌朝兼宰相又旧讲官特命之】非讲官乎以太师而赴经筵【元丰六年文彦愽以太师致仕元祐初命平章事一月两赴经筵】以史官而侍经筵【至和元年知制诰贾黯言乞令修起居注官入侍阁中侍臣讲读经史事有可书随即纪録从之长编】以处士而召经筵【王昭素程伊川】非讲官乎是讲读之外无贤不讲也当是时经筵无常所而燕处闲暇皆经筵也讲官无定员而名儒硕学皆讲官也夫无往非学无贤不亲则发圣贤之传穷典籍之奥果何如哉是故以水喻政得之小旻【庆厯五年讲诗小旻曰如彼泉流旡沦胥以败帝谓赵师民曰以水喻政有防哉对曰水性顺则通逆则壅喻用贤则王政通而世清用邪则王泽壅而世浊】烹鲜喻治得之匪风【庆厯五年讲诗匪风曰谁能烹鱼溉之釜鬵帝曰老子谓治国若烹小鲜义与此同】此学诗也薄征缓刑荒政讲之【至和元年讲周礼大荒大礼则薄征缓刑杨安国曰所谓缓刑者过误之民当岁歉则赦之今持兵仗劫粮廪一切寛之恐不足以禁奸帝曰天下皆吾赤子也捕而杀之不亦甚乎】修德承天视祲论之【三年讲周礼视祲上曰妖祥之兴皆由人事君人者在修德以承天意】此学礼也上承下施盖取诸鼎【皇祐三年讲鼎卦上问九五之象施之人事如何杨安国曰鼎为烹餁成新之器上承至尊下又应初上承下施任重非据故足折而覆餗】乱极生治盖取诸萃【孝宗讲萃之上六日盛极则衰乱极则治】易学明也説命三篇特诵三句【淳化五年孙奭讲尚书説命三篇至事不师古以克永世匪説攸闻上曰诚哉是言上意欲切厉辅臣因叹曰天以良弼赉商朕独不得耶】五子之歌再诵六句【范祖禹家传讲尚书内作色荒外作禽荒甘酒嗜音峻宇雕墙有一于此未或不亡讲毕再诵此六句却立云愿陛下留聴哲宗首肯者再三】书学深也论鲁封疆【景德四年上问王旦曰仲尼作春秋几年成旦曰仲尼修春秋凡二百四十二年行事又问鲁之封疆及始封之君旦曰伯禽宅曲阜地封六百里周公常在周故封伯禽于鲁】讲郑铸刑【仁宗御经筵命讲左氏传郑人铸刑书上曰使民知法而欲止辟不若不知而民自化也】此明春秋而知之中庸修身【天圣五年上令张知古讲中庸至修身治人之道必使反覆陈之】大学入德【元祐五年右正言刘唐老言大学一篇论入德之序愿乞诏经筵训释以备观览】此讲礼记而知之我国家所以为天地立心为生民立极为天下开太平者未有不源流于经也噫经学难明也马上之治弗用诗书【汉髙帝】清净之治专尚黄老【孝文帝】是不事乎经也是以读书为糟粕也【庄子】通变之説窃而纷更【武帝纪元光元年诏曰易曰通其变使民不倦朕嘉唐虞而乐商周又汲黯纷更约束】复雠之语举而穷黩【匈奴传武帝下诏曰昔襄公复九世之讐春秋大之是嵗太初四年也】是自叛其经也是以诗书发冡也【庄子】故不事乎经者其罪小自叛其经者其罪大何者不事乎经虽无以利民亦不至祸民叛经者借先王之文逆先王之道其祸天下惨矣嗟夫圣人作经岂料祸天下哉正理之不明适用之不知所以至此也取需卦燕乐之説啓其君以宴游【庆厯二年林瑀撰周易天人防元记其説用天子即位年月日辰占所值卦以推吉凶瑀言上即位其卦直需其象曰云上于天需君子以饮食燕乐臣愿陛下频出宴游则合卦体上骇其言斥之】借丰亨豫大之説谀其君以侈靡【增释蔡京用事借丰亨豫大之説开天下侈靡之心辅相皆寒儒而所处无异皇居所享争僣玉食】易果如是乎青苗弊法假周人出息之事以自文【李当言王安石妄取经义傅防其説谓周人国事之财用取之于息钱不知泉府实授廛人之五布周礼所以使出息者不使其幸得而惰于业】保甲苛令托先王民兵之论以自售【熙寜三年行保甲法上论变义勇为民兵谓安石曰民兵虽善止是妨农事如何安石曰先王以农为兵因乡遂寓军旅今边邮农人则无什伍不知战守之法】礼果如是乎汤诰勇智非以不杀论之则黩武者未必不窃之矣【神宗御经筵吕公箸讲天乃锡王勇智上曰何以独言勇智公曰仲虺称汤能伐夏救民故以智勇言之然圣人之勇当如易所谓聪明睿知神武而不杀者时上富于春秋故公以好勇黯武为戒】王制柴望不以巡狩原之而封禅者皆假之矣【范祖禹讲王制曰古人多因燔柴望告之説乃附防为封禅皆秦汉之侈心非古者巡狩省方之义】新台一诗圣人所以垂训也或者不知置而弗讲是未知其所以诗【庆厯五年先是讲官不欲讲新台帝谓曽公亮曰为君之道善恶皆欲得闻况诗三百皆圣人所删定义存劝戒也岂当有避】春秋一经圣人所以垂训也安石不知黜而不进是未知其所以春秋【王安石以春秋为破碎之书于是经筵不讲春秋】噫圣经难明也安得讲师三昧如范祖禹【东坡谓范祖禹乃得讲师三昧】经学渊源如程伊川【言行録】俾之讲论经筵哉古今源流至论续集卷九
　　钦定四库全书
　　古今源流至论续集卷十　　宋　林駉　撰
　　国学
　　古者学校养其心不养其身后之学校养其身不养其心又其后也养心之教既泯养身之政复阙此君子所以观古今之别也尝考成周一书纎悉备具而学校养士之职独阙而不载有如仕未受田者必有稍食王朝之环卫则宫正均其稍食王宫之人民则内宰均其稍食外焉守沟池之士庶则均其稍食者有掌固焉内焉治文书之府史则掌供其食者有犒人焉【并同礼本官】独不闻有所谓养士之官不知当时肄业于成均者何以为养耶虽宫伯月终则均秩周人之待国子者其出于此矣又不知当时士庶者何以为养耶噫周人之所以养士者非区区牺廪之末也有乐舞以和平其血气有诗书以培植其见闻有干戈射御以闲其礼仪其所以长育成就者盖在此而不在彼古人非不欲设官以専其事丰廪以养其体诚不敢以百司庶府待学校举饩廪之微以是凂天下之贤者而当时贤士亦不待有所慕而为有所利而进润泽如沚长养如陵厚德如朝阳令仪如梧桐盖灵朶頥轻重有别而自养之学深矣汉承秦灭学之后学校未遑武帝从仲舒之言遂建太学【仲舒对防顺兴太学又武帝賛兴太学】然按晋灼所言乃谓西京无太学【晋灼言西京无太学曲台行射礼】若尔则汉未甞有矣及按三辅黄图谓西京太学在长安西北七里若尔则汉未甞无矣【三辅黄图西京太学在长安西北七里有狱有市】尝以二说叅之盖黄图所载皆武帝制度是指武帝之时而言也晋灼盖论汉初之制也方武帝建学之初为诸生学长安者或至困厄而不自激厉由郡国选诣愽士者或贫无资用时行赁作【儿寛以郡国选诣博士受业孔安国贫无资用尝为弟子都飬时行赁作带经而锄】廪牺犹未具也至元帝好儒设员用度充足至是始备焉【元帝好儒以用度充足设员千人】始武帝弟子之员仅至五十【儒林传始帝选弟子五十员】至昭帝所増之数亦止百人养员未盛也【昭帝举贤良文学増愽士弟子员满百人】及成帝太学弟子増至三千至是始盛焉【成帝末或言孔子布衣养徒三千人今太学弟子少于是増员三千人嵗余复如故】然特养其身而已愽士徒取仪状果能如周人德行道艺之选乎【武帝择民年十八以上仪状端正者补愽士弟子】太常虽与受业果能如周人成均司乐之教乎【汉以弟子诣太常得受业如弟子】此养心之教犹阙也至光武中兴四方学士云防京师立五经博士之员修太学笾豆之典【光武中兴好儒术四方学士抱坟典云防京师建武五年乃起太学稽式古典笾豆干戚之容】迨明帝复加润色制度一新乃流辟雍辟雍汤汤何轮奂也抑抑皇仪孝友光明何尊显也尊飬更老其意勤也缙绅亿万其文盛也【明帝即位亲行其礼袒割辟雍之上尊养三老五更享射礼毕帝正坐自讲诸儒执经问难于前冠带缙绅千人圜桥门而观听者盖亿万计又班固辟雍诗乃流辟雍辟雍汤汤圣皇涖止造舟为梁抑抑皇仪孝友光明于赫太上服我汉行】然亦特养其身而已执经问难果如周人春夏诗书之学乎亲行射礼果能如周人射御之习乎【见上注】此养心之教亦未闻也虽然王咸举幡防者千余非西都兴学之功欤【王咸举幡以救司鲍宣防者千余】林宗唱义从者三万非东都设学之效欤【党锢传郭林宗为唱时太学三万人从之时公卿皆为贬议】异时腐夫刑人渎乱国典太学名教扶持公议烈日争严视死如归【党锢传】噫吾儒之有益于人国家也如此鸣呼以两汉仅能脩饬制度文为之末犹足以起人激厉之志使如成周之所以养士者养士则鸢飞鱼跃之下果何如耶唐有二馆七学二馆曰文馆置于门下省曰崇文馆置于东宫皆以宰相领之其生徒以皇属国戚及大臣子孙为之【选举志凡馆二门下省有文馆生徒三十人东宫有崇文馆生徒二十人以皇缌麻以上亲皇太后皇后大功以上亲宰相及散官一品功臣身食实封者京官职事从三品中书黄门侍郎之子为之】七学曰国子学曰大学亦以大臣子孙为之【同上凡学六皆国子监国子学生三品人以文武三品以上子孙者从三品以下曽孙及勲官二品县公京官四品带三品勲封之子为之太学生五百人以五品以上子职百官五品旧亲若三品曽孙及勲官三品以上有封之子为之】曰广文馆曰四门馆以朝臣之子孙与庶人之俊秀者为之【此唐初之制按百官志注天寳九载始置广文馆有学生六十人束都十人选举志四门学生千三百人共五百人以勲官三品以上无封四品有封臣文武七品以上子为之八百人以庶人之俊异者为之】曰律学曰书学曰筭学皆以习其业者为之【选举志曰律学生五十人书学生三十人筭学生三十人以八品以下子及庶人之通其学者为之】凡二千二百一十员皆尚书省补授【见前注】太宗之时亦盛矣未防再传扫地殆尽【韦嗣立尝防言国家自永淳以来国学废散】论堂之庭尽垦为圃二馆之门复如论堂学制果如是乎【舒元舆作国庠记云云予尝至下论堂庭堂数畆尽垦为圃又至于二馆其门其庭其堂皆如论堂】终朝之雨流潦不停既夕之天列宿上罗学制果如是乎【李观脩太学书曰终朝之雨流潦不停既夕之天列宿上罗至有愽士助教犁锄其中】此固学校之坏也至国子士不免啼饥【进学觧】广文先生犹叹无毡【杜甫诗尝赠郑防诗曰才名四十年坐客叹无毡】迁祭酒者谓散冗之地【权徳舆谓刘秩为祭酒置之散地】为助教者躬犁锄之事【见上注】以师儒之职犹尔则养贠之意可以黙谕矣岂非养心之教既泯而养身之政复阙乎夫学校教化之本原自唐虞三代春秋两汉以来未尝一日废六朝之扰攘南北之战争其视学校疑若敝屣然犹修饬制度躬礼师儒且得已而不已亦以天理人心之本在是尔以三百年之唐反不若僻陋攘乱之邦举古人所以维持风化之要者废壊无余噫可叹也盖唐以科目取进士以进士之科为贵则学校独废至此然独不观朱泚之变世道已极而太学何蕃毅然壁立首唱大义六馆震惊而唐頼以不亡者未必非兹人之力【何蕃传】然则吾道亦何负于国家而唐壊之至此耶君子所厌言也我艺祖立极之初未遑他务首幸监学士风丕振亲賛孔顔吾道有光此与武王下车访箕子陈洪范者同一意也【长编太祖既受禅初诏有司增修祠宇自賛孔顔三时临幸焉建隆元年正月幸国子监二月又幸四年四月又幸】盖国家自建隆以来已有国子监释奠行礼而太学未有也至庆厯从王拱辰之请始假锡庆院为之【仁宗庆厯中王拱辰田况王洙余靖等言首善当自京师今取才养士之法盛矣而国子监才二百楹制度狭小不足以容学者请以锡庆院为太学葺讲殿备临幸从之】然庆厯以后生徒日废所居犹狭时太学实未营也至熈寕从邓绾之请始赐锡庆院以创之【寕四年侍御史邓绾言国家治平百年虽有国子监粗容春秋释奠斋庖之室其中不足以容一生员至于太学即未尝营建上假锡庆院西北隅廊屋数十间逼窄湫漏生员才满三百人即无容足之地欲乞赐锡庆院为之仍修武成庙以为右学从之】由是若廊若庑若堂若斋制度壮观规模鼎新而建学之制备矣始太学惟有内舍给食之员仅至二百外舍未立尔熈寕元年逺方待次盖百余人于是从数以立外舍之员盖从谏官之请也【熈寕元年正月诏太学増置外舍生百员初太学置内舍生二百员为给食至是贠足逺方之士待次而入者盖百余人諌官滕甫刘庠并以为言故有是诏见长编】然来游之士愈多内舍外舍近至三百时上舍犹未立尔未防四年遂置上舍百员内舍倍之而外舍则不限焉盖从中书之请也【四年十月中书言近増广太学益置生员为外舍不限员以初入学生员为外舍不限员自外舍升内舍内舍升上舍上舍以百员内舍以二百员为限从之】由是冠带济济弦诵洋洋蔼然虞庠夏校之风而养士之员盛矣然祖宗养士之意不止是也雅乐歌诗养其耳也【胡安定判国子监合诸生于首善堂雅乐歌诗乙夜乃散】讲经问难淑其心也【太祖幸国子监讲书淳化幸国子监讲尧典说命】斋有选考之簿月有选考之目文已中程而选考不预则不听选选已书籍而程式不预则不许试又兼攷其行艺也养心之道又何如哉然而今日习熟见闻之久视为故常月书季攷第课工拙无预乎行斋堂规罚徒寘屋壁无预乎行舍选所以论行也当其年不犯重罚而已罚不必尽举也举者十一营者十五罚不必尽行也间有毅然不恤众议以师道自任以规矩力行众谤猬兴则又退缩矣抑又有法可行而不行者才为众所知越次陞舍法也今不行也行艺为众所服不杂选者罚法也今不行也愽士月一诣斋教导今可行乎诸生外有显过亦许纠治今可行乎祖宗所以维持人心者若为文具噫得一程伊川置礼贤等斋以训诸生不患不知性理之学【伊川先生在太学欲以月试为课于讲堂侧置吏师礼贤等斋】得一胡安定置治事等斋以训后进不患不知体用之学【胡安定设治事等斋以训诸生又刘彛言安定有体用之学】此又师儒责也若夫风雨如晦鸡鸣不已中流滔天砥柱屹立此又豪杰之士不待文王而兴者未可谓学校中无之
　　州县学
　　夫思乐泮水薄采其芹是诗也君子知鲁之所以兴【泮水诗】青青子衿在城阙兮是诗也君子知郑之所以微【子衿诗】盖古之所谓学大抵于党庠遂序之中国学之设不过公卿大夫之子弟非养天下之士以为公卿大夫任于王朝其子弟从父兄则不得不为之置学于京师其所以养成人材皆少长于党遂之间而习熟乎庠序之教培植防养殆非一日有州长以防其礼射有郷大夫以察其行艺齿序之正既有党正孝弟之书又有族师【并周礼本官】鸣呼古人重党遂之学盖如此其至君子于此所以卜鲁郑之兴衰也是故蜀有文翁则儒化以成【前汉文翁文翁为蜀郡守修起学官由是蜀好文雅】闽有常衮则贡士与内州等【唐常衮衮为福建观察使始闽人未知学衮为设鄊校亲加讲导由是风俗一变贡士与内州等】闽蜀一僻陬耳一为之兴起文教而人材至今为东南之盛鸢飞鱼跃亦何所不至哉国朝之初有四书院曰白鹿洞曰嵩阳曰岳麓曰应天府外又有茅山书院犹未建州学也【太平兴国二年知江州周述言庐山白鹿洞学徒常数千百人望赐九经诏从其请又至道二年赐嵩阳书院额及印本九经咸平四年衡州守臣李允则奏岳麓书院修广舎宇有书生六十余人听讲乞下国子监降韩文等书从之祥符二年应天府新建书院诏以曺诚为助教并赐书院额此四书院之外又有茅山书院防要】干兴初孙奭守兖州建学舍聚生徒请太学助教为讲书【干兴元年十一月判国子监孙奭言知兖州日于文宣王庙建立学舎以延生徒虽以俸钱赡之而不足伏见宻州马耆山讲书仍给田十顷以为学粮从之助教杨光辅充讲书长编】而余镇未置学也景祐中诏藩镇皆立学矣【防要景祐四年诏藩镇始立学他州勿听也】而他州则勿听寳元元年因蔡齐之请置颍州学大郡始立学矣【寳元元年颖州守臣蔡齐请立学时大郡始有学自明道景祐间累诏州郡立学赐田给书学校相继而兴近制惟藩镇立学颖为右郡齐以为言亦诏许之】而小郡则未置至于庆厯之四年范仲淹言学校本行实宋祁言莫若使土著而教之学校则学者修饬于是诏诸路州军各令立学学者二百人许置县学于是州郡之不置学者鲜矣【职源余见后】而教授之置亦于是乎始其初委之漕司于幕职州县中举之或用兼官或用士人皆漕司主之而未朝廷也熈宁中诏诸路学官并委中书门下选差至是始属于朝廷矣【防要庆厯三年又置教授以三年为一任以经术行义训导诸生掌其课试之事而纠正不如规者委运司及长吏于幕职州县官内荐教授或本处举人举有徳艺者充当时虽置教授或用兼官或用士人委于漕司而未朝廷也熈寕六年诏诸路学官并委中书门下选差至是教授始属于朝廷矣】元丰中州府学官共五十三员惟大郡有之余未尽有也元祐初诏齐庐宿常等州各置自是列郡多置教官矣【续防要元丰元年州府学官共五十三员诸路惟大郡有之军监盖未尽有也元祐元年诏齐庐宿常等州各置教授一员自是以后列郡多有教官矣】然自置教官之后选择正人无日不申明之办举职事以副责任则政和之请也【政和五年臣僚言见任教授不得为人撰书啓简牍乐语庶得本举职事以副责任师儒之意】教官之职切宜遴选则绍兴之命也【绍兴十三年朱宙奏乞尽复教官上曰若教官非人使人心术之壊再整顿费力切宜遴选也】不撰乐语不兼他职其任专也【绍兴三十六年诏诸州教授并不许兼他职余见上】设科以试通经而任其选重也【元丰五年立法试学官上等为士下等为正录愿授教授者充元符元年诏学者嵗一试绍兴十五年诏试诸州教授自来春始又绍兴十三年上语朱宙曰十二年已有指挥仍须择通经正心术者任之】祖宗之所以作成士类亦至矣而今之州郡之学学者之视郡庠犹视传舍学官之视学者殆若浮萍佩焉悠悠口焉嚣嚣春秋有试更出迭入仅縻一时之廪牺而已吁何轻耶愚尝咨之耆老曰盖舍法行而郡县之学有实政舍法废而郡县之学皆文具何者今之郡县有学即古者党庠遂序之遗意古人谓今之育材成徳而异日之升于司徒升于学升于司马者皆若而人也则教养之政安得而不严自后世郡县之学所养所取判然两涂毋怪乎其为文具矣鸣呼乌知舍法为一代之良制欤思昔舍法之行也士之于学月书季攷优登于籍于是贡之京师而入于天子之学凡有玷于罚者不预焉是以郡县生徒更相淬厉以为今之所以教我养我者凡皆以成就我也而我固不可不重也而师儒之官亦以为上之人所以进用人材凡皆权舆于此也而教养之职我实任之时则训诲教养与之相期于无过之地而人知谨饬亦皆相率听命以求无忝于有司自舍法之既废今之太学仅存其迹而郡县之学已非前日且今太学之法犹舍法也每季有试非无益之试也而他日两优释褐自此始也名书于罚非罚金之比也而他日铨注有所沮格自此始也而又三嵗大比升于春官由太学而进者居多士之逰太学盖无一而非进身之阶也今郡县之学则不然登名于大比虽足迹不歴于学皆可以预计偕师友相聚泛泛焉不相知名而无有席间函丈之诲果能如范公夜课诸生皆立时刻乎【晏丞相殊守南京范文正公仲淹方遭母忧晏公请掌府学范公常宿学中训督学者皆有法度夜课诸生读书寝食皆立时刻】果能如安定雅乐歌诗乙夜乃散乎【胡安定在学时合雅乐歌诗乙夜乃散声彻乎外】宜乎俊民良子弟皆褁粮千里为上庠之逰而青衿之子相与挑逹城阙之逰尔何者养士有学而进身无阶其名存其实轻如之何而不为文具愚以是知舍法之为良法也或者乃曰是法也行之于蔡氏安得为良法【崇寕三年罢科举五年嵗贡法成三舍天下教养之士一十一万余员为屋九万一十余楹费钱三百四十万余缗米五十五万余石】呜呼此非蔡氏法也王宋诸公之遗制也在昔庆厯中宋祁王拱辰軰请士皆土著而教之以学校然后州县察其履行而荐选之于是诏天下皆立学所谓舍法盖萌芽于此【庆厯四年宋祁王拱辰张方平欧阳脩梅挚曽公亮王洙孙甫刘湜等奏曰参考众说取其便扵今者莫若使士皆土著而教之以学校然后州县察其履行则学者修饬矣故为设立学校遣使者以属部官为教授三年而代须在学事业三百日乃听私试】至于元祐王公岩叟乃谓科举之外不当别开进取之名于是乞罢三舍之法开师弟不相见之禁【元祐元年王岩叟奏庠序者所以萃羣才而乐育之不必科举之外别开进取之名乞罢三舍法开先生弟子不相见之禁】若夫科举罢于熈寕之三年贡法成于崇寕之五年是取庆歴遗法而行之也特蔡氏不当以私意为去取焉耳于法乎何议借曰蔡氏立之其法茍善犹不可以人废法况是法立于庆厯诸君子乎今诚能行王宋之议申庆厯之法则家家稷契人人臯夔又安有文具之说哉
　　学官
　　解经不穷戴侍中此汉人之法也为士之官者例如此后学开啓当何如【戴慿习京氏易年十六召试士拜郎时慿对曰士说经皆不如臣帝即召上殿讲说帝善之拜为侍中京师语曰觧经不穷戴侍中】学行可师贺徳基此唐人之语也为祭酒之官例如此诸儒尊仰又何如【唐贺徳仁与从兄徳基俱为国子祭酒时人语曰学行可师贺徳基文质彬彬贺徳仁】夫学校教化之本师儒学校之责诸生蓍后来绵蕞其可轻也哉【皮日休移成均士书曰足下出文圃为诸生之蓍作后来之绵蕞】愚甞推其学官建置之由矣祭酒立于汉【通典汉置士至东京凡十四人而聪明有威重者一人为祭酒谓之博士祭酒】司业监丞立于隋【隋大业三年于国子监初置司业一人监丞二人】监簿正录立于北齐【通典北齐国子寺有正録员置主簿隋各一人】至愽士之官西汉已有【武帝初置五经博士】而国子博士则始于晋也【晋咸寕四年初置国子士一人皆取履行清淳通明典义者为之】太学博士则始于梁也【梁置太学愽士八人】武学博士则始于我朝庆厯也【庆厯三年置武学始以阮逸为之未防省】国朝国子监有判其资浅者为同知即祭酒司业之任有直讲八员即博士之任【仁宗虽有武学博士未防省】元丰官制既行国子监有祭酒司业丞簿太学有博士正録并为学官【黄元礼官制】此古今沿革之大略也然自古迄今其所以崇重风化选用师儒常如一日尔自古观之刻石传经儒林订正【戴逵为儒林祭酒刻石传经】华山有赋士林传布【杨防之为祭酒作华山赋示韩愈愈称之士林传布】徳仁文质时人歌之【贺徳仁为祭酒人歌曰文质彬彬贺徳仁】卢诞儒宗天子称之【卢诞有名于时时天子以诞儒宗学府拜为祭酒】昌黎入国子而生徒相贺【李翶作韩公行状云公迁祭酒奏儒生为学官日使防讲生徒多奔走听闻皆喜曰国子监不寂寞矣】杨汪讲国学而通经莫屈【隋杨汪为祭酒帝令百僚就学与汪讲论通经硕学多举焉论难莫屈】此祭酒之有人也进退作则动言是效阳城有之【杨宗元为司业阳城遗爱碣曰帝来师儒式我成均进退作则动言是效】严以得礼扶善遏过窦公有之【韩愈为司业窦公墓志云云】手书九经【张参为国子司业年老常手写九经曰读书不如写书】口诵鹿鸣【山挥景祐中为国子司业诵鹿鸣蟋蟀篇未毕中书令李蟜以近规讽止之帝嘉其直下诏褒之】非通经欤燕堂鼓琴【退之听琴序云司业武公少仪摠学者三十有六人列饮燕祭酒堂有一书生抱琴歌有虞之遗风】阙下唱义【阳城言不许延龄相下迁司业城言事得罪为道州刺史太学生何蕃顿首阙下请留】非感徳欤此司业之有人也广文先生才过屈宋【杜甫赠广文馆士郑防诗先生有道出羲皇先生有才过屈宋】国子先生上规姚姒【韩愈为国子愽士作进学觧曰国子先生云云上规姚姒浑浑无涯】论易折角【朱云为博士讲易人歌曰五鹿岳岳朱云折其角】讲经重席【戴冯讲书帝令羣臣说经不通者夺其席以益通者慿遂重坐五十席】何淹贯也览笔即下【房昭逺考定国子生通经者覧笔即下初无疑滞】看书不寐【王元威转四门博士时年老犹烛下看书通宵不寐】何敏勤也此非愽士之有人乎我朝以来尤加崇重圆冠方袂肩摩踵接而学校师儒之任皆世伟望人才作成流为数年不穷之用者皆学官之力也傅澥自学正至祭酒官以儒名者且三十余年其任之也専【四朝国史注傅澥自布衣录天子学至为正为司业祭酒迄于司成官以儒名者三十年时人推之】郑穆以待制兼祭酒一旦请老而诸生愿留者至三千余人其慕之也深【四朝国史郑穆传元祐中以寳文阁待制常兼祭酒每诸生请益无问寒暑虽童子必朝服延接以礼送迎皆専其经术而服其教训六年请老提举洞霄宫敕过门下给事中范祖禹言穆虽年出七十精力尚强古者大夫七十而致仕有不得谢赐之几杖祭酒居师资之地正宜处老成愿毋轻听其去不听报太学之士数千人以状论司业又诣宰相请留】程颢学问渊源洛中师表而召判武学何其幸也【名臣事实】陈莹中学术醇正元祐名臣而擢为博士又何其慰学者之望也【同上】名儒宿德项背相望未易枚数当代仰之后人思之尚想乎螟蛉之诲噫盛哉然尝论之学者固诸人之望祭酒又为学官之唱且匪曰兰芷畴变入室不自朱蓝何迁素丝非王俭辞祭酒之表乎【齐王融为王俭辞祭酒表云云】寳劒未砥犹全切玉美箭阙羽尚无冲石非王延明辞祭酒之表乎【魏温子升为安丰王延明辞祭酒表曰寳剑未砥犹全切玉之功美箭阙羽尚无冲石之势】盖祭酒之职非他官比志行必粹道义必尊庶无慊于教成之任二子所以力辞而不敢者亦自知分尔茍国师有人则下是典教有不难举吕公着一为祭酒命驾亲谒程頥请为学正而学者皆知性理之学【名臣事实吕公着】王陶方任祭酒亦遣愽士诣孟醇擢为学士而诸生始知有聘士之礼【同上】此又挈裘提领之论矣虽然兹皆汉唐以来学官之任而考之成周则未闻焉且周典六官治官掌治礼官掌礼曰刑曰兵曰事考其官属亦各称其职掌之当然独至于地官谓之教典而其设官殊不可晓盖自乡老至比长皆六乡之官自封人至充人皆疆埸之师自载师至均人皆财赋之官其他不过整齐田学推考征敛而所谓教官者师氏保氏司谏数人而已而非専掌乎学校者也及详考而熟观之如司乐则掌成均之法乐师则掌国学之政然周人徃徃以学校之职而属于典乐之官果何意哉【并周礼本官】盖乐者所以调和其血气涵养其心术优游渐渍鼓舞动荡其入人也深此先王作成人材之深防是故舜之胄子教于后夔【书命夔典乐教胄子】啇之学政属于瞽宗【殷制太学为瞽宗】皆此意也汉人去古未逺犹知博士弟子受业太常【汉以愽士弟子员受业太常太常属官有大司业】使知礼乐之本自东都以后学校自学校太常自太常而此意失矣至我朝安定胡先生之判国子监也教育有法深有古意雅乐歌诗乙夜乃散至奏鼓琴瑟之声洋洋乎外伊川所谓凡从安定先生学者其醇厚和易之气望之可知岂非平日动荡涵养之效欤异时渊笃纯明直温简谅色色有之【吕氏家塾记曰安定为赋讲防判举事每公私试罢掌仪率诸学子弟防于首善堂合雅乐歌诗乙夜乃散诸斋歌诗奏琴瑟之声彻于外闻见録曰伊川曰凡从安定先生学者其醇厚和易之气望之可知也李廌书言刘彛对神宗曰安定明体用之学上曰其门人今在朝为谁对曰若钱藻之渊笃孙觉之纯明范纯仁之直温钱公辅之简谅】欧公诗曰呉兴先生富道徳诜诜弟子皆贤才荆公诗曰先收先生作梁栋以次收拾桷与榱愚请颂此为今日师儒勉【吕氏家塾记】
　　科举
　　进士之选其自隋始乎曰非隋也周也王制谓大乐正论造士之秀以告于王而升之司马曰进士此其始也特设科较艺始于隋尔噫进士之选在古者何其重在后世何其轻耶周人贤书之贡必加拜受拜云者想其恭敬而不敢慢也三物之教必曰賔兴賔云者想其礼待而不敢忽也此周人之贵有由矣由汉以来固不能如拜受賔兴之礼然犹州长身劝为之驾虽以当时号为謟防公孙者犹出于鄊人之劝勉未尝有自进之风【公孙传】至唐杨绾投牒自进而士始甚轻【唐选举志】盖古者上有求于下其后也上下交相求又其后也下始急于求上此古今轻重之别也然自汉设科以后科目纷纷不知其防大抵自汉至隋以前惟行孝亷秀才之科自隋唐至本朝惟行进士明经之科至熈宁后王荆公以经义试进士于是明经始废而进士独行耳此其大略也进士之科唐与我朝行之然在唐为轻在我朝为重何以知之三十老明经五十少进士此唐人之謡也以此知进士为劣而明经为优矣【唐摭言进士盛于唐贞观永徽之际不由此选终不为美其艰难则曰三十老明经五十少进士】焚香礼进士撤幕待经生此国朝之诗也以此知经生为轻而进士为贵矣【编年仁宗谨于选士皇祐五年廷试焚香祝之曰愿得忠孝状元及唱名乃郑澥也又华谈礼部进士设香案与举人对拜坐设供帐甚盛冇司具茶汤饮浆至试学究则撒幕亦无茶汤盖防私传经义欧公有诗曰焚香礼进士撤慕待经生】故唐之进士得第者百一二明经者十二三【通典武徳以来明经惟有丁第进士惟乙科而已其进士千人得第者百一二明经者倍之得第者十二三】本朝之干德进士二十六人如五经开元三礼三传学究合九十三人其额至寛也而得人之盛反不若进士【长编太祖朝】盖待之既厚则卓荦非常之士皆愿为进士得之既易则庸庸记诵者为明经耳此前軰称国朝进士为将相科其有由矣【王唐曰进士一科乃将相科】是固然也盍亦推原进士一科兴置之制可乎春官之试始未有也自元宗以考功望轻移试礼部于是有定所焉【元宗开元二十四年员外郎李昻为贡人诋诃帝以员外郎望轻遂贡举于礼部以侍郎主之礼部试士自此始】殿前之试始未有也自武后以对防为缓亲试殿前于是为常制焉【武后元年防问贡士于洛阳殿数唱方了遂引试殿前殿前试自此始】设卫棘围始未有也自唐杨浚始开三行试于是为故事焉【唐选举志元宗天寳十一载礼部侍郎杨浚始开为三行试又曰试兵卫荐棘围之进士大抵千人得第者百一明经倍之】进士试以诗赋防论自唐始也我朝因之至熈宁复加经义之制【见诗赋经义门】临轩试以诗赋亦自唐始也我朝兴国加试以论至熈宁始定策试之制【同上】糊名之制行于淳化【淳化二年先是胡旦等以所试先成擢上第由是士争习浮华尚敏速陈靖请糊名考校以革其弊于是始令糊名】而诸州之糊名则自明道始【明道二年诏诸州试举并封弥卷首】易书之制立于祥符【祥符八年置誊録院令封弥官封印试卷付之积书吏録本命京官校正】而诸州之易书则自景祐始【景祐四年诏开封及国子监及别头试封弥誊録如礼部从韩琦之请也】传义有禁昉于雍熈【雍熈二年诏曰今有以文字往复与吏为奸者寘之于法以经义相教者斥出科塲】匿服有禁昉于天禧【天禧三年举人郭稹冐缌麻防殿三举同保殿一举有司欲脱王洙问洙曰果保稹否不然可易也洙曰保之不愿易也乃与稹俱罢】庆厯则有冐贡之禁【庆厯四年所禁有七曰隐忧匿服曰假户冐名】祥符则有挟书之禁【祥符五年上谓宰相曰闻贡院举人觧衣阅视虑挟藏书册有失士体宜令止之是嵗诸科以挟书扶出十八人】封印卷首因温仲舒之言而行【真宗咸平二年命礼部尚书温仲舒知贡举董正黄渉同考试及封印卷首仍当日入院礼部贡院封印卷首自此始】严禁秉烛因戚纶之言而行【寳训真宗因戚纶之言而严秉烛之禁用周起之言而谨糊名之法】旧未有避亲别头也而祥符张士逊请行之【时是监察御史张士逊为贡院监门官时贡举初用糊名之法士逊曰主司有亲戚在进士中明日当引试愿出以避嫌主司不听士逊乃自言引去上是之记名于御屏遂诏自今举人与试官有亲嫌者皆移试别头】旧未有随侍别头也而景祐贾昌朝请行之【景祐四年二月先是崇政殿说书贾昌朝言举人有合避亲及随侍逺地宜令运司类试而学士丁度谓旧制五月起请差遣甲寅乃诏用三月一日于是诸路始冇别头试】廷试取士或取之多【咸平三年举人集都下者万四千五百六十二命吏部知贡举恕所取士甚多以王曽为首及是糊名考校曽复得甲科时议称之】或取之少【祥符八年上御殿覆试多所黜落疑所抺者未当命宰相阅之上曰考官固为艰难公在其中矣】而与廷试者不黜则始自嘉祐之二年【嘉祐二年进士张衡等及第是嵗进士与殿试者始皆不落记闻云是春以进士辱欧阳之故殿试及第皆不落一人】举士嵗数或一嵗一举【建隆以来皆一嵗一举礼】或间嵗一举或四嵗一举或累嵗不举【嘉祐二年上封者言四年一贡举四方士子待试者六七千人往往废举遂至困穷宜间嵗一举诏自今间嵗贡举天圣二年上谓王钦若曰乆罢贡举虑遗天下贤士宜令礼部精加校试】而三嵗一举则始自治平之四年【治平四年进士二百五十八分四等自此三嵗一举士】自梁颢等唱名于是有唱名及第之典【雍熙二年御试得梁颢等并唱名及第唱名自此始】自王世则等锡宴于是有锡宴琼林之礼【长编兴国八年上御讲武殿覆试礼部贡举人擢进士长沙王世则而下锡宴琼林苑其后遂为定制】噫国朝之所以待进士者何其严而重耶夫待之既严礼之既重则荐于乡试于有司防于天子之廷者其忍负之哉自今观之懐州觧发素已铨次【天圣明道中有进士十人游谢希深欧阳永叔之门王复王尚恭为称首时科举法寛秋试府园醮防希深监试永叔圣俞为试官王复欲往请懐州觧永叔曰王尚恭作觧元矣王复不行则曰觧元非王复不可盖诸生文赋平日已次第之矣其公如此】大名举子自相推先【太平兴国四年张咏与寇凖同赴大名举议将首荐咏咏以同郡张覃素有文行即率冦公请以覃为冠】则荐于乡者皆平时推誉于州里也李廸有声礼部不黜【景徳二年廸与贾邉皆有名塲屋礼部奏名皆不与取其文观之廸落韵邉论当仁不逊于师以师为众特令就御试王旦议落韵失于不详审舍注疏者不可取遂取廸】王曽首荐复冠春官【王曽乡荐春官廷试皆第一时陈恕典贡举擢为首】则试于有司者亦皆素知名于场屋也夫外郡既考履行有司复考文艺若无愧矣而犹严于临轩之选此与周人升于乡升于司徒司马者同一意也是故齐贤受知先朝擢自下第【太祖幸西都张齐贤献十防还语太宗曰我幸西京惟得张齐贤耳不欲官之汝异时收以自辅也兴国二年齐贤举进士有司第其名在数十人后上不悦一榜尽与通判齐贤不十年至相】蔡齐伟有仪状擢居首选【祥符八年蔡齐仪状伟秀举止端重上意属之擢第一】韩琦唱名太史奏瑞【天圣五年仁宗初临轩试进士韩琦名在第二时唱名第一甲太史奏日下五色云见从官皆贺】杨寘赐第公卿皆贺【庆厯二年赐杨寘等及第寘初试国子监礼部皆第一及是帝见姓名喜曰杨寘也公卿贺得人】不特此耳状元及第不在温饱【王沂公状元及第或曰状元一生吃着不尽公曰曽平生不在温饱】礼部第一不肯自陈【寳元元年范镇礼部奏名第一故事省试第一人未有第二甲者虽近下而升之吴育欧阳公唱二人亦抗声自陈镇乃黙然至七十九人乃出升众贤之礼部第一人在第二甲自镇始】此其着节立身又有出于科举之外盖祖宗不専取以文墨而试贤亦惟以行艺所以正人相望出为明时用也然愚又尝论之科举之禁不可以不严亦不可以过严不严则无以杜侥幸之心过严则复以隔天下之士且糊名易书似也然东坡反遗李廌【李廌以文见知东坡东坡元祐三年知贡举意得廌以冠多士及考章程文大喜以为魁既拆号廌不得第乃作诗曰与君相从非一日笔势翩翩疑可识平生谩説古战塲过眼终迷日五色】欧公误取刘辉【笔谈嘉祐中士人刘防骤为险怪之辞欧阳恶之防公主文有一举人论曰天地轧万物茁圣人发公曰此必刘防也榜之既而果防也后数年公为御试考官而防在廷公曰除恶务本有一论曰主上收精藏明于冕旒之下公曰吾得刘防矣既黜乃萧稷也时尧舜性仁赋曰静可延年独髙五帝之寿动而有勇形为四防之诛公大称赏及唱名乃刘辉人曰此刘防易名公愕然】糊名易书之法果可用乎冐贯匿服有禁似也然余公靖易名他州以取觧【余靖韶州人本名希古犯臀罪易名靖取他州觧】王公洙愿保匿服而不易【见上匿服之禁注】冐贯匿服之法果可绳乎此王文正公所以举科场条贯投地而不取也【陈彭年为翰林学士诣王文正公旦呈科场条贯公投之于地曰内翰做官防日待隔截天下士陈惧而退】
　　考校
  </div>
  <div class="pagination">
   <a href="古今源流至论_page9.html">
    上一页
   </a>
   <span>
    ...
   </span>
   <a href="古今源流至论_page5.html">
    5
   </a>
   <a href="古今源流至论_page6.html">
    6
   </a>
   <a href="古今源流至论_page7.html">
    7
   </a>
   <a href="古今源流至论_page8.html">
    8
   </a>
   <a href="古今源流至论_page9.html">
    9
   </a>
   <span class="current-page">
    10
   </span>
   <a href="古今源流至论_page11.html">
    11
   </a>
   <a href="古今源流至论_page12.html">
    12
   </a>
   <a href="古今源流至论_page13.html">
    13
   </a>
   <a href="古今源流至论_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
