<!DOCTYPE html>
<html>
<head>
    <meta charset="UTF-8">
    <title>喻林 - 第 78 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 78 页/共 195 页</h1>
    <div class="content">　　譬如良农善能播植既植其母必得其子【玉清经幽栖品】如是良农终卒获利【玉清经道化四夷品】
　　如善御者驾驷马车令避险路行于正道随本意欲能徃所至【波罗蜜多经卷三百五十五】
　　如人种谷其苗已秀当知是人获果不久【波罗蜜多经卷五百六十九】
　　譬如有人销矿出金出已转卖所得价直贵卖彼人多百千倍【波罗蜜多经五百八十四】
　　譬如鱼师以食涂网投之深渊既满所求即寻牵岀【大宝积经一百六】
　　譬如有人耕田种稻唯求子实不望藁秆子实成熟收获子已藁秆不求而自然得【苏婆呼童子经卷上】
　　如人穿井得至湿泥知当得水不久如人击贼贼已退散自知得胜意中安稳【三昧法门经卷下】
　　譬如人种五谷生根从根生茎叶实至后得谷已后年复种得谷甚多【那先比丘经卷中】
　　譬如有人掘地求蔵本规索一并得余蔵【脩行道地经天耳品】汝不见田夫叶少种子后获大果如人献王少物而得大报如少钩饵而得大鱼所舍甚少而所获大多【大智度论卷三十】
　　譬如人为谷故种禾而槀草自至【大智度论卷八十七】
　　谁渴饮清流而不充虚乏谁秉炽燃灯而不灭黑闇【大庄严经论卷八】
　　犹如农夫为谷种植至秋收获亦得草防【十住毘婆沙论卷九】譬犹洒粒于土壤而纳百倍之收地谷无情于人而自然之利至也【明集孙绰喻道论】
　　再造
　　九二枯杨生稊老夫得其女妻无不利【易大过】
　　故衰者更盛犹若枯槁之杨更生少壮之稊枯老之夫得其少女为妻也【周易正义大过】
　　人衰更求盛犹木死生蘖【尚书正义盘庚上】
　　克伐既灭封其支子为王者之后犹树既斩其根本更有蘖生之条【毛诗正义长发】
　　君王之于越也繄起死人而肉白骨也【国语吴】
　　昔原大夫赎桑下絶气称其仁秦越人还虢太子结脉世着其神设曩之二人不遭仁遇神则结絶之气竭矣然而糒脯岀乎车軨鍼石运乎手爪今所頼者非直车軨之糒脯手爪之鍼石也乃收之于斗极还之于司命使干皮复含血枯骨复被肉允所谓遭仁遇神真所宜而着之【后汉书文苑列传】
　　则所谓生繁华于枯荑育丰肌于朽骨【晋书元帝纪】
　　日月之晖昧而复曜【晋书髙宻文献王泰传】
　　皇纲絶而复纽天纬缺而更张【宋书明帝本纪】
　　使弛坠之构更获缔造垢辱之甿复得明目【宋书谢荘传】再躔日月重缀参辰反玉于涂泥济斯民于阬岸【梁书武帝上纪】
　　扶倾頺构之下拯溺逝川之中【梁书武帝上纪】
　　地维絶而重纽天柱倾而更植凿河津于孟门百川复啓补穹仪以五石万物再生【梁书元帝纪】
　　寒灰更然枯骨生肉【隋书于仲文传】
　　譬如枯木重起枝叶枯骨重生皮肉【隋书突厥北狄传】
　　恩隆絶望之辰庆集防心之日熖灰非喻荑枯未拟【南史袁湛彖从弟昻传】
　　炎絶续光光灭复明【焦氏易林屯之咸】
　　视日再光与天相望【焦氏易林大有之小过】
　　枯木复起秋叶冬实【焦氏易林大过之】
　　破敝复完危者得安【焦氏易林恒之中孚】
　　盲者目张跛倚起行【焦氏易林升之蛊】
　　微惙惙属纩听絶豁然大通复更生活【焦氏易林艮之大壮】上九过其枯城或蘖青青测曰过其枯城改过更生也【大经第一差】
　　上九株生蘖其种不絶测曰株生蘖其类乃长也【太经第三居】
　　次七老木生莳【侍】永以纒其所无测曰老木生莳永厥体也【太经第四永】
　　易称悬象着明莫大乎日月然时有昏晦诗美滔滔江汉南北之纪然时有壅滞论语固天纵之莫盛于圣然时有困否日月不失其体故蔽而复明江汉不失其源故穷而复通圣人不失其徳故废而复兴【风俗通穷通】絶而复属死而复生世有死而复生之人人必谓之神汉统絶而复属光武存亡可谓优矣【王充论衡恢国篇】
　　悴叶更辉枯条以肄【文选陆士衡功臣颂】
　　使春枯之条更与秋兰垂芳陆沈之羽复与翔鸿抚翼【文选陆机谢内史表】
　　得使入汤之禽复假羽毛刖断之足复连续【广文选苏子卿报李陵书】
　　百谷偃而立大禾颠复持【艺文类聚天部霁诗】
　　枯木生华白骨更肉【艺文类聚封爵部亲戚封诏】
　　拯玉于已毁导涸源于将塞【艺文类聚封爵部亲戚封诏】
　　防车复还白骨更肉【艺文类聚刑法部刑法书议】
　　援三灵之已坠救四海之羣飞【文苑英华请劝进及封岳行幸徐陵表】绊骥还千里垂鹏更九飞【文苑英华庾信寄赠一诗】
　　昔沈羲将尽逢司命而还生士爕行埋【集作终】值仙人而更活今日慈矜斯之谓矣【文苑英华庾信谢赐赉啓】
　　舟檝无岸海若为之反风荠麦将枯山灵为之岀雨【文苑英华庾信谢赐赉唘】
　　青牛道士更延将尽之命白鹿真人能生已枯之骨【文苑英华庾信谢赐赉啓】
　　夫骨腐于泥得水而再活井萍燥于地得水亦复萌水特一物鱼萍得之犹且若是矧上帝非常之恩乎【玉皇本行集经】
　　如壊复成如灭复生【西升经】
　　如披重云得覩日月犹如盲人得见色象如笼中鸟而得骞翥如小水鱼得游江海亦如枯骨而得成人【玉清经慈悲方便品】
　　慈云普覆枯朽再荣白骨成人【玉清经通济幽防品】
　　反已逝之危魂荣已凋之朽质【玉清经八节品】
　　譬如火欲灭遇得风薪火则然炽【大智度论卷二十九】
　　将擢翠翘于寒条之上曜扶渠于重氷之下【明集十一】
　　昌后
　　椒聊之实蕃衍盈升彼其【音记】之子硕大无朋○椒聊之实蕃衍盈匊【音菊】彼其之子实大且笃【诗国风椒聊】
　　维熊维罴男子之祥维虺维蛇女子之祥【诗小雅斯干】斯美周室多男之诗【诗説周南】
　　麟趾文王之子多仁贤美之【诗説周南】
　　螽斯后妃子孙众多也言若螽斯不妬忌则子孙众多也【毛诗螽斯】
　　椒聊刺晋昭公也君子见沃之盛彊能脩其政知其蕃衍盛大子孙将有晋国焉【毛诗椒聊】
　　凡物有隂阳情欲者无不妬忌惟蚣蝑不耳各得受气而生子故能诜诜然众多后妃之徳能如是则宜然【郑氏笺诗螽斯】
　　如松栢之枝叶常茂盛青青相承无衰落也【郑氏笺诗天保】绵绵然枝叶长而不絶者乃是葛藟之草所以得然者由其在河之浒得河之润故也以兴子孙长而昌盛者乃是王族之人所以得然者由其与王同姓得王之恩故也王族宜得王之恩施犹葛藟宜得河之润泽【毛诗正义葛藟】
　　有杕然特生之杜其叶湑湑然而盛但柯条稀疏不相比次以兴晋君疏其宗族不与相亲犹杕杜之枝叶不相比次然也【毛诗正义杕杜】
　　维此柞木干上之有枝条其生叶蓬蓬然茂盛新将生故乃落之于地以叶相承无衰落以兴维此诸侯先祖之有子孙其有才智亦茂盛继世以徳相承无乏絶【毛诗正义采菽】
　　木枝莫不生叶正以柞为兴者由柞叶新将生故乃落于地其枝常有叶似前君贤者死后君贤者生其君常有贤也【毛诗正义采菽】
　　振振子孙或秀或苗【后汉书章帝八王传赞】
　　譬如芝兰玉树欲使其生于庭阶耳【晋书谢传】
　　昔楚国处女諌其王曰有龙无尾言年四十未有太子【晋书阁缵传】
　　曰子曰孙重规叠矩【晋书周访传】
　　邦君将昌天遗其道大夫将昌天遗之士庶人将昌必有良子【説苑谈丛】
　　十雌百雏常与母俱抱鸡抟虎谁敢害者【焦氏易林谦之贲】鲂生江淮一转为百【焦氏易林蛊之蛊】
　　长生无极子孙千亿松栢为梁坚固不倾【焦氏易林观之损】鳯生五雏长于南郭君子康宁悦乐身荣【焦氏易林贲之頥】五乳百雏骍驳骧驹【焦氏易林无妄之坎】
　　麒麟鳯凰子孙盛昌【焦氏易林无妄之大壮】
　　大树之子百条共母当夏六月枝叶盛茂鸾鳯以庇召伯避暑翩翩偃仰各得其所【焦氏易林大过之需】
　　杻阳之山有兽焉其状如马而白首其文如虎而赤尾其音如谣其名曰鹿蜀佩之宜子孙【山海经南山经】
　　鹿蜀之兽马质虎文骧首吟鸣矫足腾羣佩其皮毛子孙如云【山海经南山经图赞】
　　浑浑长源蔚蔚洪柯羣川载导众条载罗【陶靖节集诗四言】言草木本根气强则枝叶盛而善美人之先祖有大功徳则绪亦蕃昌也【前汉书注叙传】
　　景之行止皆随于形草木枝叶各禀根祗人之余庆资于积善亦犹此也【前汉书注叙传】
　　迈徳行仁必贻后庆如有言必酬有徃必复也【李善注文选思赋】
　　桑末寄夫根生桑末既凋而寄生已茂以喻臯陶之后封于英六众国已灭而英六独存言积徳之后必有余庆也【李善注文选思赋】
　　昆山西跱爰有夜光汉水东流是生明月【艺文类聚储官部公主碑】汉明帝作太子乐歌四章一曰日重光二曰月重轮三曰星重辉四曰海重润【事文类聚宫嫔古今注】
　　韦元将弟诞仲将孔融与其父书曰不意双珠近出老蚌【事文类聚诞子】
　　世人有子若不绍继则名断种最为可耻【大智度论卷一百】















　　喻林卷四十五
</div>
    <div class="pagination">
<a href="喻林_page77.html">上一页</a><span>...</span><a href="喻林_page73.html">73</a><a href="喻林_page74.html">74</a><a href="喻林_page75.html">75</a><a href="喻林_page76.html">76</a><a href="喻林_page77.html">77</a><span class="current-page">78</span><a href="喻林_page79.html">79</a><a href="喻林_page80.html">80</a><a href="喻林_page81.html">81</a><a href="喻林_page82.html">82</a><a href="喻林_page83.html">83</a><span>...</span><a href="喻林_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
