<!DOCTYPE html>
<html>
<head>
    <meta charset="UTF-8">
    <title>玉海 - 第 14 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 14 页/共 284 页</h1>
    <div class="content">　　隋志禹以身为度礼记布手为尺周官璧羡起度【郑司农云璧径尺】易纬通卦验十马尾为一分淮南子十二粟而当一寸说苑一粟为一分孙子筭术十厘为分此皆起度之源汉志起黄钟之长以黍度之今略诸代尺度一十五等并异同之说如左
　　一周尺汉志刘歆铜斛尺后汉建武铜尺晋泰始十年荀勗律尺为晋前尺祖冲之所传铜尺【今以此尺为本以校诸代尺】二晋田父玉尺梁法尺【比晋前尺一尺七厘此两尺长短近同】
　　三梁表尺【比晋前尺一尺二分二厘一毫有奇萧吉云出司马法即祖暅所造铜圭景表大业用之调律】四汉官尺【比晋前尺一尺三分七毫】晋始平得古铜尺【两尺长短近同】五魏尺【杜防所用调律比晋前尺一尺四分七厘】
　　六晋后尺【比晋前尺一尺六分二厘江东所用】
　　七后魏前尺【比晋前尺一尺二寸七厘】
　　八中尺【比晋前尺一尺二寸一分一厘】
　　九后尺【比晋前尺一尺二寸八分一厘】后周市尺【比玉尺一尺九分三厘或传梁时志公作周朝行用及开皇初着令以为官尺百司用之】开皇官尺【即铁尺一尺二寸后魏初及东西分国后周未用玉尺之前杂用之】
　　十东魏后尺【比晋前尺一尺五寸八毫此元延明累黍用半周之广为尺齐因而用之】十一蔡邕铜籥尺【相承有铜籥一以银错题其铭曰籥黄钟之宫长九寸空围九分容秬黍一千二百粒秤重十二铢两之为一合三分损益转生十二律祖孝孙云相承传是蔡邕铜籥】后周玉尺【此晋前尺一尺一寸五分八厘保定中诏卢景宣等累黍造尺不定后修仓掘地得古玉斗以为正器据斗造律度量衡用此尺改元天和其律黄钟与蔡邕古籥同】
　　十二宋氏尺【比晋前尺一尺六分四厘】钱乐之浑天仪尺后周铁尺开皇初调钟律尺及平陈后调钟律水尺【宋代人间所用传入梁陈以制乐律与晋后尺梁俗尺刘曜浑仪尺畧相近周建徳六年以此同律度量颁天下牛曰今之铁尺苏绰所造与宋尺同即以调律均田周汉古钱大小有合宋氏浑仪尺度无舛汉志云黄金方寸其重一觔今铸金校验铁尺为近至于玉尺累黍以广为长恐不可用晋梁尺短律声必高急臣谓用铁尺为便宣帝时议祖孝孙云平陈后废周玉尺律用此铁尺律以一尺二寸即为市尺】
　　十三开皇十年万宝常所造律吕水尺【比晋前尺一尺一寸八分六厘今太乐库及内出铜律一部是宝常所造名水尺律】
　　十四杂尺赵刘曜浑天仪土圭尺【长于梁法尺四分三厘比晋前尺一尺五分】
　　十五梁朝俗间尺【长于梁法尺六分三厘于刘曜浑仪尺二分比晋前尺一尺七分一厘】实录高若讷传皇祐中诏累黍定尺以制钟律争论连年不决若讷以汉货泉度一寸依隋书定尺十五种上之【藏于太常寺长编载于景祐三年云云　宋祁独以周尺为本以攷诸尺】　陈襄集载十五尺【同隋志】　皇祐二年闰十一月丁夘【十四日】置局秘阁详定大乐庚午【十七日】翰学承防王尧臣等请借参政高若讷所校古尺十五等从之三年二月己丑诏诸道漕臣访民间有藏古尺律者上之四年六月乙酉范镇上书曰周尺有八寸十寸之别璧羡之制长十寸广八寸同谓之度尺今以百黍为尺不起于黄钟非是【累黍为尺始失于隋书　房庻谓以尺生律不合古法】五年四月二十六日【乙未】知制诰王洙言镈钟特磬制度欲以皇祐中黍尺为法铸大吕应钟钟磬各一　景祐二年乙亥九月十二日依新黍定律尺每十黍为一寸景祐三年丙子诏臣逸臣瑗准古法累秬黍以兴尺度监铸造臣保信　皇祐二年闰十一月用乌圆小黍之广累百满尺【其二云中黍之广大黍之广】四年十一月大乐所造新定中黍连三铁尺【三年五月大乐所造太府寺铁尺】五年五月大乐所奉诏以景表尺均通为皇祐中黍尺又载胡阮二家所定十二律尺四清律尺分寸之异
　　【陈襄集】　近嵗司马备刻周尺汉刘歆尺晋前尺葢文正公光旧物也　景祐二年四月八日李照言太守寺石记云官尺每寸十黍臣以今黍十二方盈一寸欲更造官尺律管一　景祐中韩琦丁度累黍尺二其一亦与周尺相近【比周尺一尺三分五厘】　元丰元年制乐所定铜本尺度　黄钟籥尺一条长九十黍
　　元祐乐尺
　　元祐三年闰十二月杨杰言范镇有元祐新定乐法以为国朝李照以纵黍累尺胡瑗以横黍累尺皆失之于以尺而生律也房庶之法以律而生尺得古之制镇用太府尺以为乐尺下今乐一律有奇以为得其理镇以谓世无真黍乃用太府尺为乐尺葢出于镇一家之言而又下一律有奇其实下旧乐三律矣管笛之类比旧差长窍比旧差大而短未知久长可用之乎【镇曰黍之施于权衡由黄钟之重施于量由黄钟之龠施于尺由黄钟之长其实皆一千二百也　镇又云周兼用十寸八寸为尺汉专用十寸为尺胡瑗谓周岂用两等之尺惑于天下镇云据瑗尺为鬴为斛容受俱不合据房庶尺为量得周汉之法　镇谓蔡邕谓黄钟铜律为黄钟铜龠故有铜龠尺　镇与司马光论钟律反复相非不能相一胡李之律生于尺房庶之律生于量】
　　崇宁三年正月二十九日魏汉津言伏羲以一寸之器名为含微其乐曰扶桑女娲以二寸之器名为苇籥其乐曰光乐黄帝以三寸之器名为咸池其乐曰大卷三三而九乃为黄钟之律至唐虞未尝易禹效黄帝之法以声为律以身为度用左手中指三节三寸谓之君指裁为宫声之管用第四指三节三寸谓之臣指裁为商声之管用第五指三节三寸谓之物指裁为羽声之管第二指为民为角大指为事为征故不用为裁管之法得三指合之为九寸则黄钟之律定余律生焉汉儒用累黍之法晋末法废隋牛用万宝常水尺唐田畸周王朴并用水尺之法今请圣人三指为法均弦裁管从之大观四年四月己夘【十一日】翰学张阁请颁指尺于天下政和元年五月六日颁大晟乐尺【自七月朔旦行之】比官小尺短五分有奇
　　绍兴牙尺　大乐尺图　皇祐中黍尺
　　绍兴十六年五月十八日给事中段拂等言礼器局准降下景钟制度大晟乐书并金字牙尺二十八量及太常少卿李周等所立碑刻太乐尺图本付局参照欲依乐书制度以皇祐二年大乐中黍尺为准从之【后礼部攽祭祀仪式画到造礼器尺比周尺一尺三寸二分】三十二年七月十一日工部言尊号玉宝四寸九分厚一寸二分用皇祐中黍尺　后周聂崇义三礼图玉瑞玉器之属造指尺璧羡以规之冠冕鼎俎之属设黍尺嘉量以度之
　　量衡
　　黄帝五量
　　家语五帝徳篇黄帝治五气设五量【权衡升斛尺丈里步十百】抚万民度四方垂衣裳作为黼黻治民以顺天地之纪【大戴礼同】吕氏春秋黄帝使伶伦作黄钟之律因律以为量
　　栁贞传壹统类齐制量
　　禹制量
　　周语伯禹厘改制量比类百则　书闗石和钧王府则有　史天下皆宗禹之明度数声乐　越絶书禹循守会稽审铨衡平斗斛　呉越春秋禹调权衡平斗斛造井示民以为法度
　　周嘉量【铭】　数器　齐四量
　　考工记防氏【防坚也】为量鬴深尺内方尺而圜其外其实一鬴【鬴六斗四升也鬴十则钟方尺积千寸于今粟米法少二升八十一分升之二十二】其臋一寸其实一豆其耳三寸其实一升重一钧其声中黄钟之宫槩而不税其铭曰时文思索允臻其极嘉量既成以观四国永啓厥后兹器维则　内宰佐后立市出其度量淳制司市掌市之度量以量度成贾而征儥合方氏同其数器壹其度量行人十一岁同度量同数器【注度丈尺量防区釡数器铨衡也】质人同其度量壹其淳制玉人璧羡度尺好三寸以为度驵琮五寸宗后以为权驵琮七寸鼻寸有半寸天子以为权角人以度量受之掌葛以权度量受之典同度数齐量量人凡祭祀脯燔之数量轮人量其薮以黍以眡其同权之以眡其轻重之侔　论语武王谨权量审法度　明堂位周公颁度量　周语单穆公曰先王制钟大不出钧重不过石律度量衡于是乎生注生于黄钟　左传昭二年晏子曰齐旧四量豆区釜钟四升为豆各自其四以登于釜釜十则钟　晋志以筭术考之古斛之积凡一千五百六十二寸半方尺而圆其外减傍一厘八毫其径一尺四寸一分四毫七秒一忽有奇而深尺即古斛之制也【范镇言周鬴重一钧汉鬴重二钧尺有长短故也】　春秋正义近世以来或轻或重魏齐斗称于古二而为一周隋斗称于古三而为一
　　汉嘉量　五量　铜量　汉斛铭　铜甬
　　律志一曰备数二曰和声三曰审度四曰嘉量五曰权衡量本起于黄钟之龠用度数审其容以子谷秬黍中者千二百实其龠以井水准其槩合龠为合【二龠也胡瑗新乐图曰今文误作十唐六典二龠为合】十合为升十升为斗十斗为斛而五量嘉矣其法用铜方尺而圆其外旁有庣焉【庣吐雕反谓不满之处也】其上为斛其下为斗左耳为升右耳为合龠其状似爵以縻爵禄上三下二参天两地圜而函方左一右二隂阳之象也其圜象规其重二钧备气物之数声中黄钟君制器之象也【注郑氏曰今尚方有王莽时铜斛制尽与此同】量跃于龠合于合登于升聚于斗角于斛职在太仓大司农掌之凡律度量衡用铜者所以同天下齐风俗也铜为物之至精介然有常有似士君子之行　隋志汉十斗为斛方尺圆其外旁有庣焉其斛铭曰律嘉量斛方尺圆其外庣旁九厘五毫羃百六十二寸深尺积一千六百二十寸容十斗　祖冲之考刘歆庣旁少一厘四毫有奇歆数术不精所致也范镇按今斛方尺深一尺六寸二分此斛之非是也　易氏曰周用指尺八寸汉用黍尺十寸方尺深尺同而有长短之差　晋志魏景元四年刘徽注九章云王莽时刘歆斛尺弱于今尺四分五厘比魏尺其斛深九寸五分五厘【魏斛大尺长莽斛小尺短】石勒造建徳殿得圆石铭曰律权石重四钧有新氏造是莽时物也嘉祐中刘敞守长安得谷口铜甬铭其一始元四年
　　其一甘露元年左冯翊府造　金石録有汉巴官铁量铭曰永平七年　景纪中五年九月诏曰法令度量所以禁暴止邪也　张苍定章程注云斗斛之平法　第五伦领长安市平铨衡正斗斛
　　汉五权　五则法品　百工程品　章程律度【见律令】
　　志衡所以任权均物平轻重也其在天佐助旋机斟酌建指以齐七政故曰玉衡权者铢两斤钧石也所以称物平施知轻重也本起于黄钟之重一龠容千二百黍重十二铢两之为两二十四铢为两十六两为斤三十斤为钧四钧为石五权之制以义立之以物钧之始于铢两于两明于斤均于钧终于石五权谨矣权与物钧而生衡衡运生规规圜生矩矩方生绳绳直生准准正则平衡而钧权矣是为五则百工繇焉以定法式辅弼执玉以翼天子诗曰秉国之钧咸有五象其义一也以隂阳言之冬权夏衡秋矩春规中央为绳五则揆物有轻重圜方平直隂阳之义四方四时之体五常五行之象厥法有品各顺其方而应其行职在大行鸿胪掌之大隂北冬水知谋【权】大阳南夏火礼齐【衡】少隂西秋金义方【矩】少阳东春木仁生【规】中央四季土信诚【绳】　魏相曰太昊乗震执规司春炎帝乗离执衡司夏少昊乗兑执矩司秋颛顼乗坎执权司冬黄帝乗坤艮执绳司下土　吕氏春秋仲春日夜分则同度量钧衡石角斗桶正权槩仲秋日夜分则一度量平权衡正钧石齐升甬　汉书白炜象平考量以铨【量斗斛铨权衡也】　张苍传若百工天下作程品注如淳曰百工为器物皆有尺寸斤两斛斗轻重之宜师古曰百工程品皆取则也　纪张苍定章程注程者权衡丈尺斗斛之平法　史记自序汉既初定文理未明苍为主计整齐度量序律厯【详见律令】説文程品也十髪为程十程为分十分为寸称
　　铨也春分而禾生日夏至晷景可度禾有秒秋分而秒定律数十二秒而当一分十分而寸其以为重十二粟为一分十二分为一铢故诸程品皆从禾管仲传贵轻重慎权衡　商君传平斗桶权衡丈尺行之　管子曰准者五量之宗也　秦纪天下之事无小大皆决于上上至以衡石量书日夜有程【石百二十斤】　前食货志秦并天下黄金以溢为名注孟康曰二十两为溢师古曰改周一斤之制更以溢为金之名数也　考工记注今东莱称或以大半两为钧十钧为环环重六两大半两　又防氏疏十二辰各有律十二律以黄钟为初九故击鬴器之时其声中黄钟之宫【辰各有五声今中其宫声】地官廪人掌九谷凡万民之食食者人四鬴上也三中也二下也不能人二鬴令邦移民就谷【六斗四升曰鬴】　冬官陶人甗实二鬴鬲实五觳庾实二觳郑司农云觳读为斛觳受三斗聘礼记有斛旊人豆实三而成觳司农云斛受十斗康成谓觳受斗二升豆实四升疏曰小尔雅匊二升二匊为豆豆四升四豆曰区四区曰釜二釡有半谓之庾聘礼记云十六斗曰防即庾也庾有二法　内宰注度丈尺也量豆区之属杜子春读淳为纯纯谓幅广制谓匹长康成谓纯制天子巡守礼所云制丈八尺纯四四咫三尺二寸
　　魏斛
　　通典魏初杜防造斛即周礼嘉量也　晋志魏景元四年刘徽注九章商功曰当今大司农斛圆径一尺三寸五分五厘深一尺积一千四百四十一寸十分寸之一王莽铜斛于今尺为深九寸五分五厘径一尺三寸六分八厘七毫【魏斛大尺长莽斛小尺短】
　　后魏古铜权
　　律厯志景明四年并州获古铜权诏付公孙崇以为钟律之准　隋志景明中并州人王显达献古铜权一枚上铭八十一字铭云同律度量衡稽当前人龙在己巳嵗次实沈初班天下万国永遵子子孙孙享传亿年此王莽所制也　元匡曰铜权古志明是汉作案铭云虞帝始祖徳布于新非汉权明矣　乐志永平二年大乐令公孙崇造八音之器并五度五量刘芳攷其尺寸度数与周礼不同
　　后周玉升铭　铜升　铜律度　玉斗【见尺类】
　　隋志后周玉升铭曰保定元年岁在重光月旅防宾晋国之有司修缮仓廪获古玉升形制典正若古之嘉量太师晋公以闻勑纳于天府【北史保定元年五月丙午晋公防获玉斗以献】暨五年岁在叶洽皇帝乃诏稽准绳考灰律不失圭撮不差絫黍遂镕金写之用颁天下五年乙酉冬十月诏改制铜律度为铜升颁天下天和二年丁亥正月戊子【十五日】校定移地官府为式此铜升之铭也　后周得玉斗据斗造律兼制权量亦不合周汉制度建徳六年八月壬寅议权衡度量颁于天下　史记正义颜之推云隋开皇二年五月长安人穿地得秦皇铁秤权有铭二所凡九十八字云丞相隗状王绾二人列名【颜之推録二铭载之家训】欧阳修得二物一铜锾一铜方版其铭亦同　秦孝
　　公十四年平斗桶权衡丈尺始皇二十六年一法度衡石丈尺隋开皇二年五月长安人穿地得金版有铭曰始皇时量
　　后周玉称
　　隋志后周玉斗并副金错铜斗及建徳六年金错题铜斗实同以秬黍定量以玉称权之一升之实皆重六斤十三两周玉称四两当古称四两半【衡以任权钧物在天曰玉衡】
　　唐太府二法
　　六典【志同】金部掌权衡度量之制【志作数】太府卿掌以二法平物一曰度量【分寸丈尺合升斗斛】二曰权衡凡官私斗秤尺每年八月诣寺平校【开元九年勑格】无或差缪然后用之【月令仲春仲秋日夜分平权衡同度量】　会要武徳八年九月勑诸州斗秤京大府较之大和五年八月大府奏斗秤新印改篆文以旧印真书多伪也大厯十年三月二十二日敕斗秤尺度准式取大府较印然后行用　乐志声无形而乐有器古之作乐者惧器失而声亡多为之法以着之故始求声者以律而造律者以黍一黍之广积为分寸一黍之多积为龠合一黍之量积为铢两此造律之本也为长短多少轻重之法着于度量权衡三物亦有时而敝又总其法着于数使其分寸龠合铢两皆起于黄钟使得律者可以制度量衡因度量衡亦可以制律不幸皆亡则推法数而制之四者既同而声必至声至而后乐可作矣　官志太府主簿平权衡度量岁以八月印书然后用之诸市令丞掌度量【六典京都诸市令以二物平市秤以格斗以防】　隋志开皇以古斗三升为一升古称三斤为一斤大业中复古斗秤三年四月壬辰改度量权衡并依古式　隋赵贤通为冀州刺史为铜斗铁尺置于肆百姓便之
　　唐铜斛　嘉量
　　通鉴武徳八年九月癸夘初令太府检校诸州权量　通典贞观中张文收铸斗秤尺升合咸得其数诏以其副藏于乐局至武延秀为太常卿以为奇翫以律与古玉尺玉斗升合献焉开元十七年将考宗庙乐有司请出之敕惟以铜律付太常而亡其九管今正声有铜律三百五十六铜斛二铜秤二铜瓯十四斛左右与臋耳皆正方积十而登以至于斛铭云大唐贞观十年岁次枵月旅应钟依新令累黍尺定律校龠成兹嘉量与古玉斗相符同律度量衡恊律郎张文收奉勑修定秤盘铭云大唐贞观秤同律度量衡匣上有朱漆题秤尺二字尺亡其迹犹存以今常用度量校之尺当六之五衡皆三之一一斛一称是文收总章年所造　旧纪大厯十年八月大府寺奏诸州府所用斗秤当寺给铜斗秤州府依様制造而行　栁仲郢为京兆尹置权量于东西京使贸易用之禁私制者　会要大厯十一年十月十八日太府少卿韦光辅奏请改造铜斗斛尺秤等行用十二年二月廿九日敕依旧制　敬括嘉量赋穷微于子谷之数酌宪于黄钟之音　姚崇执秤诫云衡天下之平也君子执之以平其心夫衡在天以齐七政在人以均万物称物平施为政以公毫厘不差轻重必得是执秤衡之理也圣人为衡四方取则志守公平体兼正直存信去诈以公灭私无偏无党君子似之
　　建隆新量衡　嘉量
　　太祖受命之初受藏吏岁输金币权衡失准建隆元年八月丙戌【十九日】有司请造新量衡以颁天下诏精考古制按前代旧式作之禁私造者【纪云攽新量衡于天下按此乃新造未攽也一本云作为嘉量以示天下其后平江南蜀岭凡斛斗不中法者去之以嘉量为定制　元年夏五月乙巳首择廷臣王伸而下八人分掌京廪明年春二月己夘赐节度符彦卿粟以愧之自是斛量始平民情感恱】干徳元年七月戊午颁于潭澧等州开宝四年七月丙申以岭南用大斗诏均同度量【每石纳耗二升】太宗兴国二年七月十一日【庚午】以受蔵吏捶钩为奸诏敢有欺度量取羡余者诛之熈宁四年十二月十一日诏以太府寺所掌量衡属文思院绍圣四年十一月増损衡量及私制有禁命漕臣置局制之政和二年八月诏量权衡以大晟乐尺为度三年十月令文思院下界造新权衡度量绍兴元年四月十三日诏工部以省仓升斗令文思院校定颁其式于诸州二年二月七日命务制百只颁诸路禁用私量十月二十九日命文思院造升斗秤尺鬻之先以法式朌诸路漕司依以制造分给州县七年三月十九日制五斗斛颁诸路二十五年四月四日制一石斛颁之以革仓庾之敝二十九年十一月二十四日诏租斗止于百合禁豪民用大斗三十二年九月事寝不行各随乡例
　　淳化权衡新式　大府寺铜式
　　实录淳化三年三月癸夘诏曰书云同律度量衡所以建国经立民极也国家底慎财赋校量耗登既府库之充盈须权衡之平允秬黍之制或差毫厘捶钩为奸害及黎献宜详定秤法着为通规事下有司内藏库使刘承珪刘防正言大府寺铜式自一钱至十五斤凡五十一轻重无准府藏岁受黄金必自毫厘计之式自钱始则伤于重权衡法以十黍为絫十絫为铢二十四铢为两度之法起于忽十忽为丝至十厘为分每分为二絫四黍以开元通宝钱肉好周郭均者校之十分为一钱积十钱为一两凡一钱为十万忽自一钱至半钱作秤以校之差择得钱二千四百并以丝忽毫厘铢絫之准奏御上诏三司重校定以御书淳化三体钱二千四百磨令与开元通宝钱轻重等付有司以为定制仍命别铸新式颁行天下【志云遂寻究本末别制法物】
　　景徳权衡新式　铜式　新定权衡法
　　志景徳中承珪重加参定而权衡之制益备其法权衡之法起于黍度之法起于忽取汉志子谷秬黍为则广十黍以为寸从其大乐之尺就成二术因度尺而求厘自积黍而取絫以御书真草行三体淳化钱较定实重二铢四絫为一钱者凡一钱为十万忽以二千四百得十有五斤为一秤之则其则用铜而镂文以识其轻重新法既成并以丝忽毫厘铢絫之准奏御诏以新式留禁中复铸铜式以三体钱二千四百暨新式三十有三铜牌二十授于太府又置新式于内府外府攽于四方凡十有一副诏三司使重校定以御书淳化钱磨令与开元通宝钱轻重等付有司中外以为便　会要景徳二年八月丙戌诏承珪所定权衡法附编敕而不攽下纪景徳二年八月丙戌有司上新定权衡法　实录
　　景徳元年三月丁酉宫苑使刘承珪言【会要四年五月】先监内藏库凡权衡皆亏欠遂上奏先朝别制法物自端拱元年至淳化三年校定毕功其重定秤法皆上禀先帝睿谋参以古法请知制诰赵安仁撰权衡新式序仍付所司从之【王晓为记以述其事】祥符五年八月辛丑幸内藏库观所立圣制铭因阅新制权衡法物六年四月壬午承珪言先奉诏以权衡之法刋石为记请州郡及库务各赐石记一本从之【承珪传云取秬黍以定尺积黄钟以成度由度而立权衡法】　赵安仁序曰权衡之法先王所以平物一民也汉志其事甚详分职鸿胪所以同四方也着式太府所以均九府也太宗宪章三五制作礼乐端拱元禩诏有司谨权衡之法葢有虞氏同律度量衡之义也执事者禀睿谋立新法乃考黄钟之律因大乐之尺自黍絫至钧石本旧制也别丝忽之状立毫厘之准成絫铢至斤两发新意也粤淳化三载上言新法成诏以新式留禁中命与计臣同诣太府取秤四十旧式六十以新式校之乃见旧式所谓一斤而轻者有十谓五斤而重者有一新式由黍絫而齐钧石不可増损也先帝嘉之是年夏六月乃更铸铜式即以御书淳化三体钱二千四百暨新式三十有三铜牌二十授于太府又置新式于内府外府复颁于四方凡十有一副自下诏至颁行凡六年由是惟金三品厥篚纤纩出纳之吝吏不能欺圣人一天下之志是之谓矣　论语言为政之术先之以谨权量以道寓器以器明道天下得以因器会道所谓谨权量四方之政行焉
　　景祐权量律度式　周汉量法　乐斗　御制歴代度量衡篇
　　会要景祐二年五月二十五日李照上造成今古权量律度式凡新尺律龠合升斗秤共七物尺准太府寺尺以起分寸为方龠广九分长一寸高七分积六百三十分其黄钟律管横实七分高实九十分亦计六百三十分乐合方寸四分高一寸乐升广二寸八分长三寸高二寸七分乐斗广六寸长七寸高五寸四分总计三百六十方龠以应乾坤二防之数乐秤以一合水之重为一两一升水之重为一斤一斗水之重为一秤又造汉书升合二枚周礼升豆二枚臣以新律龠合升斗比校周汉旧制今欲以涂金熟铜铸造新定律龠合升斗及别以木造周汉升合豆升四等以备圣览从之照以太府尺寸为本作量法木式四等而所容受不合絫黍之数又以太府尺寸作周汉量法木式各二等欲通己说亦不能合且汉志云合龠为合【谓二十四铢】而照误云十龠识者讥之【钱希白南部新书亦误】先是二月照请依神瞽律法铸编钟一簴使度量权衡恊和四月丁巳诏制玉律请取秬黍葭莩照累黍尺成律铸钟审之其声犹高更用大府布帛尺为法下太常四律又自为律管之法以九十黍之量为四百二十星为十二管定法又铸铜为龠合升斗四物率三百三十黍为黄钟之容合三倍于龠升十二倍于合斗十倍于升既改造定法又镈之容受差大更増六龠为合十合为升十升为斗铭曰乐斗及潞州上秬黍择大黍纵絫之以考长短尺成与太府尺合法愈坚定　三年九月十一日【丙戌】阮逸言臣造钟磬皆禀冯元宋祁臣独执周礼嘉量声中黄钟之法及国语钧钟准之制皆抑而不用窃观御制乐髓新经歴代度量衡篇言隋书依汉志黍尺制管或不容千二百或不啻九寸之长此则明班志以后歴代无闻符合者惟蔡邕铜龠尺本得于周礼遗范故明堂月令章句云钟以容受斤两轻重为法管以大小长短为法皆率千二百黍以为本也御制新经又引礼记布手为尺白虎通八寸为尺说文八寸为咫同尺等法今议者不知钟有钧石量衡之制唐张文收定乐亦铸铜瓯臣欲更铸嘉量【逸进周礼度量法议欲先铸嘉量然后取尺度权衡】十月丁夘丁度等详定言其疎舛不可用【九月丁亥详定黍尺钟律丁度等言量器分寸既不合古则权衡之法不可独用诏罢之壬辰推思逸瑗以遣之　秋官正楚衍等筭龠合升斗皆不相合】　阮逸胡瑗参周礼汉志歴代至圣朝天圣令文量法制皇祐龠合升斗以太府量校之二升九合一龠弱得太府升一升以二斗九升五合得太府一斗　皇祐四年二月庚寅房庶上律吕旋相图初庶以律尺龠进呈云云
　　元丰铜量
　　元祐三年闰十二月范镇上新乐杨杰撰乐议七篇议量曰臣元丰议乐时见镇所造铜量斛在上斗在下左耳为升右耳上为合下为龠上三下二与汉制符汉制曰声中黄钟叩镇之量声不合黄钟但以黄钟之钟参考量声则知中否先是镇言胡瑗龠皆方制非似爵也房庶之龠圆径九分深十分瑗用方分庶用圆分筭之镇铸周鬴汉斛司马光谓考工记非经见刘歆不足
　　法
　　淳熈三器图议
　　程回譔重校三器图议叙曰天地肇判隂阳攸分六位时成万物形着是故体有长短所以起度也受有多寡所以生量也物有轻重所以用权也是器也皆准之上党羊头山之秬黍焉以之测幽隠之情达精微之理推三光之运则不失其度通八音之变则可召其和以辨上下则有品以分隆杀则有节凡朝廷出治生民日用未有顷刻不资焉者也歴攷往古如虞舜垂重华之典周公作太平之书孔子欲行政于四方孟轲用揆叙于万类舍是则何以哉尝见有司颁礼既缪误而莫知先儒谈经亦阙畧而未讲于是采歴代之制考载籍之文而述度量衡三器图议焉杨子云曰大器其犹规矩准绳以其先定而后应也【淳熈十年闰十一月丁酉序】　司马公曰使古之律存则龡其声而知声度其长而知度审其容而知量校其轻重而知权衡今古律已亡矣非黍无以见度非度无以见律夫度量衡所以佐律而存法也古人所为制四器者以相参校以为三者虽亡茍其一存则三者从可推也又谓器或壊亡故载之于书形之于物夫黍者自然之物有常而不变者也故于此寓法焉然量有虚实衡有低昂皆易差而难精不若因度求律之为审也【长短相形大小相乗轻重相抑昂皆物之所自有而度量权衡因焉】范景仁曰若以尺生律汉书不当先言本起黄钟之
　　长而后论用黍之法也司马公曰非谓太古以来律必生于度也特以古律不存故反从度法求之耳　景仁乐书曰周礼璧羡度尺好三寸以为度璧羡之制从十寸广八寸同谓之度尺以为度者是周之法十寸八寸皆为尺也量之法曰深尺内方尺而圆其外其实一鬴积百三万六千八百分郑康成云积千寸非也是以方分百万置于方尺之间而云也是不知方八寸圆其外深十寸之为筭数也深尺者十寸之尺也方尺者八寸之尺也与璧羡之制同也汉之量法方尺而圆其外旁有庣焉其实一斛积百六十二万分言方尺而不言深尺者无八寸之别也是汉用十寸为尺也【汉书始有十寸为尺之说】王制注步亩之法以为六国时始为八寸之尺是失于不知璧羡之法与鬴之数也　胡瑗云六十四升为鬴六十四斗为钟自是容受之量名殊非短长之尺法今镇云周以八寸尺为量八八六十四故容六斗四升何穿凿之甚又云汉以十寸为量故容十斗瑗云周量汉斛各有庣数　范镇曰乐者和气也发和气者声音也声音生于无形古人以有形之物传其法然后无形之声音得矣









　　玉海卷八
　　钦定四库全书
　　玉海卷九
　　宋　王应麟　撰
　　律厯
　　厯法
　　庖牺周天厯度　伏羲甲厯
　　晋天文志庖牺氏立周天厯度【详见葢天隋志同】　通厯伏羲在位百一十年【外纪元年辛巳在位百十年】始有甲厯五运【始于甲寅】隋天文志爰在庖牺仰观俯察谓以天之七曜二十八星周于穹圆之度以丽十二位也　外纪伏羲纪阳气之初为律法建五气立五常定五行有甲厯五运　古三坟伏羲氏木王月命臣潜龙氏作甲厯皇防辞后一易草木皇曰命子英居我潜龙之位主我隂阳甲厯咨于四方上下无或差英曰依其法亦顺君无念哉皇曰无为后二十二易草木昊英氏进厯于君曰厯起甲寅皇曰甲日寅辰木王于夘乃鸠众于传教台告民示始甲寅易二月天皇升传教台皇曰咨予上相共工子惟扶我正道咨告于民俾知甲厯日月岁时自兹始无或不记子勿怠皇曰下相皇威咨告于民俾知甲厯　汉志伏戯画八卦由数起　易揲之以四以象四时归奇于扐以象闰　春秋内事伏羲氏始画八卦定天地之位分隂阳之数推列三光建分八节【天地开辟五纬各在其方至伏牺乃合故以为元】
　　神农厯
　　杨泉物理论神农始治农功正节气审寒温为早晚之期故立厯日　外纪神农元年辛巳【一百二十年】
　　黄帝调厯　黄帝正律厯　　斗厯　黄帝星厯五家厯
　　外纪黄帝师大挠探五行之情占斗刚所建始作甲子甲乙谓之干子丑谓之枝枝干相配以名日命容成造厯隷首作数　吕氏春秋大挠作甲子容成作厯羲和占日后益占嵗　晋律厯志昔者圣人拟宸极以运璿玑揆天行而序景曜分辰野辨纒歴钦农时兴物利皆以系顺两仪纪纲万物然则观象设卦扐闰成爻厯数之源存于此也逮乎炎帝分八节以始农功黄帝纪三纲而阐书契乃使羲和占日常仪占月车区占星气伶伦造律吕大挠造甲子首作筭数容成综斯六术考定气象建五行察发敛起消息正闰余述而着焉谓之调厯洎于少昊则凤鸟司厯颛顼则南正司天陶唐则分命羲和虞舜则因循尧法及夏殷乗运周氏应期正朔既殊剙法斯异【董巴议见颛顼厯】汉张衡浑元初基灵曜未纪吉凶纷错人用朣朦黄帝为斯深惨有风后者是焉亮之察三辰于上迹祸福于下经纬厯数然后天步有常风后之为也　汉志昭帝元凤三年太史令张寿王上书言黄帝调厯汉元年以来用之后课诸厯案汉元年不用调厯寿王及待诏李信治黄帝调厯课皆疏濶寿王厯乃太史官殷厯也寿王猥曰安得五家厯　元封七年诏御史曰葢闻古者黄帝合而不死名察发敛定清浊起五部建气物然则尚矣【孟康曰五部五行也】　后汉志太史令虞恭等议洪范五纪论曰民间亦有黄帝诸厯不如史官记之明也论曰皇牺氏之有天下未有书计暨于黄帝班示文章重黎记注象应著名始终相验准度追元乃立厯数故黄帝造厯元起辛夘　拾遗记黄帝有黄星之祥考定厯纪　外纪疑年云黄帝元年丁亥一百年　隋经籍志五行类黄帝地厯一卷黄帝斗厯一卷　书正义黄帝已来始用甲子纪日　世本后益作嵗本羲和作占月　后汉志注博物记曰容成氏造厯黄帝臣也　选注春秋命厯序曰帝轩受图雒授厯　淮南子仓颉作书容成造厯　汉志隂阳家容成子十四篇　宋志容成制厯象　淮南览防训黄帝治天下力牧太山稽辅之以治日月之行律隂阳之气节四时之度正律厯之数　史记黄帝迎日推防晋灼曰防数也瓒曰日月朔朢未来而推之故曰迎日　史厯书太史公曰黄帝攷定星厯建立五行起消息正闰余于是有天地神只物类之官是谓五官各司其序民有信神有明徳故神降之嘉生　汉郊祀志黄帝得宝鼎神防是嵗己酉朔旦冬至得天之纪终而复始于是黄帝迎日推防后率二十嵗复朔旦冬至凡二十推　艺文志厯谱有黄帝五家厯三十三卷　崇文目五行类黄帝朔书一卷　晋志杜预云或用黄帝以来诸厯以推经传朔日皆不谐合　太史公世表曰余读谍记黄帝以来各有年数稽其厯谱谍终始五徳之传古文咸不同乖异夫子之弗论次其年月岂虚也哉
　　少昊厯
　　左传郯子曰凤鸟氏厯正也　外纪元年丁夘八十四年
　　颛顼厯
　　汉志张苍言用颛顼厯刘向总六厯列是非而颛厯在其中　晋律厯志魏董巴议曰伏羲始作八卦作三画以象二十四气黄帝因之初作调厯歴代十一更年五千凡有七厯颛顼以今之孟春正月为元其时正月朔旦立春五星会于天厯营室也冰冻始泮蛰虫始发鸡始三号天曰作时地曰作昌人曰作乐鸟兽万物莫不应和故颛顼圣人为厯宗也汤作殷厯弗复以正月朔旦立春为节也更以十一月朔旦冬至为元首下至周鲁及汉皆从其节据正四时夏为得天以承尧舜从颛顼之故也礼记大戴曰虞夏之厯建正于孟春此之谓也白虎通颛顼乐曰六茎言和律厯以调隂阳　后汉
　　志蔡邕议承秦厯用颛顼元用乙夘注蔡邕论曰颛顼厯术曰天元正月己巳朔旦立春俱以日月起于天庙营室五度今月令孟春之月日在营室刘洪言己巳颛顼秦所施用【甲寅厯孔子时效】甲寅元天正正月甲子朔旦冬至七曜之起始于牛初乙夘之元人正己巳朔旦立春三光聚天庙五度　张衡传少昊青阳之末人神杂揉九黎乱徳不可方物重黎又相颛顼而申理之日月即次则重黎之为也人各有能因艺授任鸟师辨名四叔三正官无二业事不并齐　扬雄雄覃思浑天与太初律相应亦有颛顼之厯焉　诗正义干凿度云厯元名握先纪日甲子嵗甲寅又曰今入天元二百七十五万九千二百八十嵗昌以西伯受命　唐志日度议洪范曰厯记始于颛顼上元太始阏防摄提格之嵗毕陬之月朔日己巳立春七曜俱在营室五度　颛顼厯上元甲寅嵗正月甲寅晨初合朔立春七曜皆直艮维之首葢重黎受职于颛顼九黎乱徳二官咸废帝尧复其子孙命掌天地四时以及虞夏故本其所由生命曰颛顼其实夏厯也　外纪颛顼元年辛夘【七十八年】　前志颛顼厯二十一卷颛顼五星厯十四卷日月宿厯十三卷　楚语颛顼命南正重司天火正黎司地尧育重黎之后使复典之至于夏商【法言羲近重和近黎】　宋志少昊氏有凤鸟氏司厯颛顼重黎尧命羲和其后授舜曰天之厯数在尔躬舜亦以命禹　史记自序五家之文怫异正义五家谓黄帝颛顼夏殷周之厯其文相戾故厯书自太初之元论之
　　尧厯象
　　尧典乃命羲和钦若昊天厯象日月星辰敬授人时【厯纪数之书象观天之器　王氏书说厯者步其数象者占其象】正义日之甲乙月之大小昏明递中之星日月所会之辰定所行之数为一歳之厯天道左旋日体右行故星见之方与四时相逆春则南方见夏则东方见秋则北方见冬则西方见书纬言春夏相与交秋冬相与互斯假妄之谈王肃以所宅为孟月日中日永为仲月星鸟星火为季月以殷以正皆总三时之月读仲为中言各正三月之中气也以马郑之言不合天象【马郑举正中之星不为一方尽见孔氏取毕见】周天三百六十五度四分度之一而日日行一度一朞三百六十五日四分日之一今考灵曜干凿度诸纬皆然此举全数故云三百六十六日一年余十二日未至盈满三歳足得一月则置闰六厯诸纬与周髀皆云日行一度月行十三度十九分度之七为每月二十九日过半日之于法分为日九百四十分日之四百九十九即月有二十九日半强为十二月六大之外有日分三百四十八是除小月无六日一岁所余正十一日弱十九年七闰年十一日则二百九日王肃云斗之所建是为中气无中气故以为闰闰余不置则三年差一月将以正为二九年差三月将以春为夏十七年差六月则四时相反时何由定嵗何得成乎　续汉志元和二年章帝诏曰尚书璇玑钤曰述尧世放唐文帝命验曰尧考徳顾期立象书曰协时月正日祖尧岱宗同律度量考在机衡以正厯象庶乎有益今改行四分以遵于尧　襄楷传尧舜厯象日月星辰察五纬所在　舜典正义郑以为尧正建丑舜正建子王肃等以为惟殷周改正易民视聴自夏已上皆以建寅为正　尧典正义少昊五鸠氏即周之世卿官也五鸠之外别有凤鸟氏厯正也班在五鸠之上是上代以来皆重厯数尧于卿官之外别命羲和掌天地似尊于诸卿　易干凿度尧以甲子受天元为推术注十一月朔旦甲子　宋志何承天曰尧时冬至日在须女十度左右【虞喜云尧时冬至日短星今二千七百余年乃东璧中则知每嵗渐差之所致何承天云云云　隋袁充曰尧时仲冬日在须女十度尧受命四十九年列上元第一纪甲子天正十一月庚戌冬至】　隋志竹书纪年尧元年丙子　外纪元年戊辰　皇极经世甲辰肇位平阳　皇甫谧曰甲申生甲辰即位　田俅子尧蓂荚厯
　　五帝厯数
　　礼大史【下大夫二人上士四人】注大史日官也春秋传曰天子有日官诸侯有日御日官居卿以底日礼也日御不失日以授百官于朝言建六典以处六卿之职正义春秋传服注云是居卿者使卿居其官以主之重厯数也郑注与服不同尧典云乃命羲和钦若昊天厯象日月星辰周掌厯数亦是日官郑意以五帝殊时三王异世文质不等故设官不同五帝之时使卿掌厯数至周使下大夫为之故云建六典处六卿之职以解之易干凿度尧以甲子天元为推术注甲子为蔀首起十月朔求卦主岁术曰常以太岁纪岁七十六为一纪二十纪为一部首【注部或为蔀】厯元名握先纪曰甲子七十六岁为一纪二十纪而一蔀首　史记黄帝迎日推防顺天地之纪旁罗日月星辰高阳载时以象天治气以教化高辛顺天之义厯日月而迎送之其动也时【又家语】尧命羲和敬顺昊天数法日月星辰敬授民时舜在璇玑玉衡以齐七政合时月正日　鲁语帝喾序三辰　论语尧咨舜天之厯数在尔躬舜亦以命禹【厯数帝王相继之次第】
　　禹夏厯　禹瑞厯
　　书舜典协时月正日　大戴诰志篇虞夏之厯建正于孟春　前志夏殷周鲁厯十四卷　续志虞用戊午夏用丙寅　霍融言漏刻不如夏厯密【晋志董巴曰夏为得天以承尧舜从颛顼故也　左氏梓慎曰夏数得天】　隋志夏后备陈洪范　唐厯议颛顼厯实夏厯也夏厯章蔀纪首皆在立春课中星揆斗建与闰余盈缩皆以十二节为损益之中而殷周汉厯章蔀纪首皆直冬至故名察发敛亦以中气为主此其异也　荀子天论日月星辰瑞厯是禹桀之所同也禹以治桀以乱注当时星辰书之名也　唐志刘曰仲康复修大禹之典其五年羲和失职则王命徂征　征注先时不及者谓厯象之法四时节气朢晦朔外纪舜元年戊申禹元年戊戌
　　殷厯
　　前志引殷厯曰成汤十三年十一月甲子朔旦冬至终六府首【师古曰即蔀首】春秋殷厯皆以殷鲁自周昭王以下亡年数故据周公伯禽以下为纪鲁炀公二十四年正月丙申朔旦冬至殷厯以为丁酉微公二十六年正月乙亥朔旦冬至殷厯以为丙子　续志殷用甲寅延光二年中谒者诵侍中施延熹平四年五官郎中冯光沛相上计掾陈晃皆言厯元不正当用甲寅为元议郎蔡邕议案厯法黄帝颛顼夏殷周鲁凡六家各自有元光晃所据则殷厯元也张寿王挟甲寅元以非汉厯杂候清台课在下第中谒者诵言当用命厯序甲寅元竟不施行昔尧命羲和厯象日月星辰舜协时月正日汤武革命治厯明时祐术开业淳燿天光重黎其上也承圣帝之命若昊天典厯象三辰以授民事立闰定时以成岁功羲和其隆也取象金火革命创制治厯明时应天顺民汤武其盛也　晋志命厯序曰孔子治春秋退修殷之故厯使其数可传于后春秋宜以殷厯正之今攷之交会不与殷厯相应【姜岌曰殷厯以四分一为斗分】　北史后魏李业兴以殷厯甲寅黄帝辛夘徒有积元术数亡缺修之各为一卷传于世　唐志大衍中气议曰殷厯南至常在十月晦则中气后天也周厯蚀朔差经或二日则合朔先天也传所据者周厯纬所据者殷厯气合于传朔合于纬斯得之矣命厯序以为孔子修春秋用殷厯考其蚀朔不与殷厯合及开元十二年朔差五日气差八日葢哀平间治甲寅元厯者记之非古也汉有司劾张寿王官有黄帝调厯不与寿王同夀王所治乃殷厯也中兴图防漏泄而考灵曜命厯序皆有甲寅元其所起在四分厯庚申元后百一十四岁延光初中谒者诵灵帝时五官郎中冯光等皆请用之卒不施行纬所载壬子冬至则其遗术也合朔议曰春秋日蚀有甲乙者三十四殷厯鲁厯先一日者十三后一日者三周厯先一日者二十二先二日者九其伪可知矣日度议曰汤作殷厯更以十一月甲子合朔冬至为上元周人因之距羲和千祀昏明中星率差半次夏时直月节者皆当十有二中故因循夏令其后吕不韦得之以为秦法更考中星以乙夘嵗正月己巳合朔立春为上元古厯分率简易嵗久辄差达厯数者因时迁革以合其变故三代之兴皆揆测天行考正厯次为一代之制正朔既革服色从之及继体守文畴人代嗣则谨循先王旧制五星议曰成汤伐桀嵗在壬戌开元厯星与日合于角次于氐十度而后退行明年汤始建国为元祀顺行与日合于房所以纪商人之命也　诗大明正义周语五位所在星宿度数自非用筭无以推之郑注尚书为文王受命武王伐纣时日皆用殷厯刘向五纪论载殷厯之法唯有气朔而已其推星在天鼋则无术焉　礼记正义郑康成之义自古以来皆改正朔若孔安国则改正朔殷周二代故注尚书汤改正易服是从汤始改正朔也　外纪汤元年庚戌【商以丑为正其书始即位曰惟元祀十有二月则知月不易也】　后周马显曰殷斟酌前代厯变壬子元用甲寅　汉刘洪曰甲寅厯于孔子时效公子谱谓商起庚戌终戊寅帝王谱谓汤元年壬寅一行厯谓成汤伐桀嵗在壬戌皆非也
　　周五纪厯法　殷周厯纪
　　前汉志周武王访箕子箕子言大法九章而五纪明厯法【嵗日月星辰厯数】自殷周皆创业改制咸正厯纪服色从之顺时气以应天道【刘向作五纪论　续志纣作淫虐丧其甲子武王伐之　周用丁巳】礼大史正嵗年以序事注若今时作厯日【冯相氏会天位注同】泰誓正义易革卦彖象云云改正治厯必自武王始既入商郊始改正朔其初发犹是殷之十二月故史以一月名之　诗正义易干凿度入戊午蔀二十九年伐崇作灵台改正朔　尚书运期授引河图曰仓帝之治八百二十岁立戊午蔀注云周文王以戊午蔀二十九年受命　外纪武王元年己夘　尧典之厯象授时之事也周官之冯相实掌之舜典之玑衡察变之事也周官之保章实掌之洪范之庶征分职之事也周官之司会实掌之
　　鲁厯【司厯】
　　汉志谓春秋用鲁厯周道衰天子不能班朔鲁厯不正以闰余一之歳为蔀首　后汉志鲁用庚子　左传襄二十七年十一月日食辰在申司厯过也再失闰矣哀十二年十二月火犹西流司厯过也正义曰释例云今世所谓鲁厯者不与春秋相符殆来世好事者为之非真也长厯称凡经传有七百七十九日汉末宋仲子集七厯以考春秋鲁厯得五百二十九日失二百五十日是不与春秋相符也襄二十一年二十四年频月日食葢古书错误　唐志合朔议曰僖五年正月辛亥朔至昭二十三年七月戊辰晦皆与周厯合所记多周齐晋事葢周王所颁齐晋用之记宋鲁事与齐晋不同日度议曰甄曜度及鲁厯南方有弧无井鬼北方有建星无南斗　前五行志周不班朔鲁厯不正置闰不得其月月大小不得其度史记日食或言朔而实非朔或不言朔而实朔或脱不书朔与日皆官失之也
　　古厯　上元太初厯
　　史记厯书昔自在古厯建正作于孟春【索隠曰案古厯者谓黄帝调厯以前有上元太初厯等皆以建寅为正谓之孟春也及颛顼夏禹亦以建寅为正惟黄帝及殷周鲁并建子为正而秦正建亥汉初因之至元封七年始改用太初厯仍以周正建子为十一月朔旦冬至今案此文至于十二月节皆大戴礼诰志篇虞史伯夷之辞也】于时冰泮发蛰百草奋兴秭鴂【一作音规】先【索隐曰秭鴂先谓子规鸟春气发动则先出野泽而鸣也又案大戴礼作瑞雉无释未测其旨当是字体各有讹耳】物乃歳具生于东次顺四时卒于冬分时【索隠曰卒子律反分如字卒尽也言建厯起孟春尽冬季则一岁之事具也冬尽之后分为来春故曰冬分也】鸡三号卒明【徐广曰卒一作平又云卒斯也索隠曰三号三鸣也言夜至鸡三鸣则天晓乃始为正月一日言异岁也徐云卒作平作斯于文皆便】抚十二节卒于丑日月成故明也明者孟也幽者幼也幽明者雌雄也雌雄代兴而顺至正之统也日归于西起明于东月归于东起明于西【戴礼孔子引虞史伯夷之辞止此】正不率天又不由人则凡事易壊而难成矣【索隐戴礼孔子引周太史之辞】王者易姓受命必谨始初改正朔易服色推本天元顺承厥意【索隐曰言王者易姓而兴必当推本天之元气行运所在以定正朔以承天意也】　天官书其纪上元以摄提格之岁【索隐曰古厯之名　唐志日度议古厯之作皆在汉初却防春秋朔并先天则非三代之前明矣】
</div>
    <div class="pagination">
<a href="玉海_page13.html">上一页</a><span>...</span><a href="玉海_page9.html">9</a><a href="玉海_page10.html">10</a><a href="玉海_page11.html">11</a><a href="玉海_page12.html">12</a><a href="玉海_page13.html">13</a><span class="current-page">14</span><a href="玉海_page15.html">15</a><a href="玉海_page16.html">16</a><a href="玉海_page17.html">17</a><a href="玉海_page18.html">18</a><a href="玉海_page19.html">19</a><span>...</span><a href="玉海_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
