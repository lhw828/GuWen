<!DOCTYPE html>
<html>
<head>
    <meta charset="UTF-8">
    <title>古今源流至论 - 第 9 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今源流至论 - 第 9 页/共 13 页</h1>
    <div class="content">　　古今源流至论续集卷四
<子部,类书类,古今源流至论>
　　钦定四库全书
　　古今源流至论续集卷五　　宋　林駉　撰
　　鬻爵
　　王者代天爵人尤宜谨之岂非王嘉之言乎嘉何以言之感时而言也夫人主擅威福之柄命爵诏禄所得専也曰崇徳【记文王世子宗庙之中以爵为位崇徳也】曰以贤【礼地官大司徒因民之常施十有二敎十有一曰以贤制爵】截乎不敢以轻畀曰不渎【记缁衣爵不渎而民作愿】曰不逾【左成十八年爵不逾徳】凛乎不敢以过予是何其谨重若此哉盖位天位也禄天禄也【孟子云】五服之章天所以命有徳【书臯陶】非一人所得私也经曰论定然后官之任官然后爵之【记】曰惟名与器不可假人【左传】诚以一爵之差天威不违顔咫尺凛乎其可畏也以是知爵禄之柄虽人主之所擅而非人主之所可私私之不可鬻之可乎尝攷鬻爵之制实始于汉王嘉汉人也代天之言得不为汉发哉观汉高当草昧之初将欲收拾人材以开一代之治而曰有能从吾游者吾能尊显之【本纪】至于天下既定第萧何之次以服众议【张良】先雍齿之侯以息偶语【同上】是亦一已之私然而未甚失也夫何文帝从晁错备邉之言令民纳粟以拜爵【晁错传】景帝之世上郡之旱而复脩卖爵之令至裁其价以招人【通典及食货志云孝景时上郡以西旱复脩卖爵令而裁其价以招人徒役作得输粟于县官以除罪】则稍非孝文之制矣其后武帝以撃胡之费又创立武功爵令人得以入赀而补吏【元朔元年国用空竭有司议令人得卖爵及赎罪请置赏官名曰武功爵云】故卜式首以家财输邉乃至超拜中郎赐爵左庶长告天下以风百姓【元鼎初豪富皆争匿财不助县官惟卜式数求入财天子乃超拜式为中郎赐爵左庶长田十顷告天下以风百姓】则吏道杂而多端矣虽然亦可以得人也有以赀拜郎为廷尉而天下无寃民者【张释之】有入钱补谒者守颍川而治行第一者【黄霸】呜呼作法于凉其尤贪【左云】况孝文作俑于先景武循袭于后是宜东都之季其弊尤甚有吏人入谷而得闗内侯者【后汉永安二年天下水旱用度不足三公奏请令吏人入谷得闗内侯】有铜臭入钱以买三公者【灵帝开卖官之路廷尉崔烈入钱五百万以买司徒其子钧曰大人不当为三公论者嫌其铜臭】驯而至于晋武帝之时卖官得钱入私门【晋武帝太康三年刘毅曰桓灵卖官钱入官库陛下卖官钱入私门以此言之乃不如也】唐至徳之后纳钱百千则赐明经【唐至徳三年郑叔请奏伏敕纳钱百千文与明经出身不识文字者加三十千】品秩耗弊选举冗滥至是极矣国朝诸科并建数路得人无非奉若天道【书】至于鬻爵虽间举行皆为权宜之制故入粟六百石与补上造之请非备邉不许也【咸平末河北转运使刘综上言令民入粟备邉六百石补上造万二千石为大庶长事存典故利入公家上虑爵赏之滥重惜其事宰相言故事具存行之无损行之】出粟五千余石赐第班行之请非补之则不许也【天禧二年学究郑可状本州民阙食愿出粟五千六百石赈济望赐第选班行本防不行晁逈李维上言臣等商度损余补乏为利亦大望令宰臣定议特从其请俟丰稔即止】或以赈水旱【太宗时州郡水旱有艰食者许富民入粟赈贷等第补官】或以备籴本【熈宁七年赐敕诰补贴赈贷泾原环庆路饥民及为永兴常平籴本】无非为权宜之制诚以鬻爵之法虽所以济人事之不及非所以体天道之至公故随举随罢终不以为经久之防淳熈之君曰理财有道均节出入足矣安用轻官爵以益货财【淳熈三年诏鬻爵非古制也理财有道均节出入足矣安用轻官爵以益货财朕甚不取自今除歉嵗民愿入粟赈饥有裕于众听取防补官其余一切住罢】则其不得已之意为可知矣元祐之臣曰纳粟不如资防资防不如进士【元祐元年上官均言百司胥吏主行文书积年寡过例该禄仕及豪右之家以赏受官其才品庸下素不知义又外防郡守奨荐之所不及彼自分其卑贱岂复有奋励之意其视防子弟闻父兄之教少壮就官有乡进之心宜有间矣由此观之纳粟胥吏不如补防补防不如进士理之必然也又以为四者之冗有可罢者纳粟得官也】则其轻重之意从可知矣今日邉备未彻国计未丰举行鬻爵之制是亦祖宗权宜之术然必得其所以处之之道可以俯仰无愧焉处之何如与之服饰如康定之制可也【康定元年尹洙上防请鬻爵为士军号营房其鬻爵之法凡入粟五百斛为上爵许以珠金为妇女服饰得与本部七品官接坐犯罪听赎入粟百斛为下爵许蓄女使以银为饮器】与之免役如嘉祐之制可也【嘉祐六年诏凡入赀为郎至升朝官户役皆免之京官不得免衙前自余免其身而已】与之监临物务而不与之叅军判官如庆厯之制亦可也【庆七年诏流内铨应纳粟授官人不除司理司法叅军自上州判官止令监临物务从李东之请也】虽鬻何病焉
　　鬻僧
　　三代而上王政脩明民有常业而不知为僧三代而下王政废阙民无常业始起而为僧韩子曰古之为民者四今之为民者六【原道】欧阳子曰井田废而兼并游惰之奸起【本论】盖伤之也惟其伤之是以辟之故著书立言直欲人其人火其书明先王之道以道之【原道】脩仁义之本以胜之【本论】觗排攘斥不使之贼吾良民也有王者作补王政之阙脩王教之废以正人之惑可也顾可鬻之以开其端欤吾尝攷其源流佛之为教古无有也东汉以来始入中国【汉明帝时浮屠之教入中国】然未度僧也至唐元宗听杨国忠之言始纳钱以度僧【时安乐山反杨国忠以为正库物不可以给乃遣侍御史崔众至太原纳钱度僧尼道士旬日得百万缗】然则鬻度之法创于此欤呜呼四民有常业古之道也彼其不蚕而衣不耕而食灭君臣废父子悖理伤化甚矣一人为僧一夫失业故妄度奸人使壊正法姚崇为元宗言之【唐纪】若不钤制当失六十万丁李徳裕为穆宗言之【唐纪】夫何自唐以来逓相祖袭至于今而不废欤噫我知之矣不过借是以为丰财之术也抑岂知此端既开趍者澜倒天下之民失业者众财果可丰欤国朝熈宁以前日就裁损天子曰经业精熟方许籍记【雍熈二年诏自今经业精熟方许籍记】否则曰四千未度当降约束【至道元年帝览泉州一嵗未度者四千余人耸然曰一夫耕三人食尚有馁者近世一夫耕迨至十人食天下黎民安得不重困当降约束】大臣曰所度皆惰农游手不可【天圣四年宰臣王曾言剃度太多皆惰农游手之人无益政化张知白曰臣任枢宻日尝断劫盗一火皆是僧行上曰自今惩革勿使太滥】否则曰所度皆亡頼奸人不可【嘉祐三年贾昌朝奏京师僧寺多招纳亡頼游民为弟子或藏匿亡命奸人自今皆取乡贯保任方听收纳诏从之】其在当时或五十而度一人【至和初陈执中执政因乾元节听僧五十度一人既而言者以为不可复百人度一人】或百人而度一人【至和元年诏乾元节度僧限百人度一人】至熈宁以后则冗滥矣河东修城则以僧牒【熈宁七年给度牒五百道付河东运使修城】陜西籴谷则以僧牒【熈寜三年赐五百道度牒付陜西宣抚司易见钱籴谷】永兴籴本则以僧牒【熈宁七年赐度牒二千五百道赈泾原环庆路饥民及永兴路常平籴本】其在当时价至百九十千百九十千未止也又至三百千三百千未止也【元丰七年以下言度牒已着令每道为钱百三十千检防防州路每道三百千以次减为百九十千价高处别取防从之】盖熈寜以前重本抑末不以鬻牒为利熈宁以后务末亡本必以鬻牒为利惟熈宁以前无所利乎此也故自嘉祐至治平凡七万八千通十三年计之嵗之所度止于六千也惟熈宁以后有所利乎此也故自熈寜之初至八年凡八万六千通八年计之嵗之所鬻不啻一万也【熈寜八年上批勘防卖度牒数呈有司言自嘉祐至治平总十三年给七万八千余道熈寜至今八年给八万九千余道】然我朝诸君子尝有言焉熈宁以前王公曾言其多宋公祁言其冗熈宁以后程公颢言不鬻钱曾公辅乞并裁损【并长编】此皆切时救之言然亦非知本之论也我高宗尝曰一人为僧则一夫不耕其所失岂止一度牒之利【绍兴七年献言之人有欲多卖度牒者朕以为不然一度牒所得不过一二百千一人为僧则一夫不耕其所失岂止一度牒之利】又曰一夫受田百畆一夫为僧即百畆之田不耕矣【二十七年上曰今田莱多荒若更卖度牒是驱农为僧且一夫受田百畆一夫为僧即百畆之田不耕矣朕所以不给度牒者正恐僧徒多则不耕者众矣】噫圣谟洋洋嘉言孔彰三代而下知本者其惟高宗乎
　　三公
　　以太师太傅太保为三公者周也以丞相大司马御史大夫为三公者汉也以太尉司徒司空为三公者后汉至唐大抵然也国朝始取隋唐之制命太尉司徒司空为之后复成周之名以太师太傅太保为之此三公沿革之本末尔按成王作周官曰立太师太傅太保兹惟三公论道经邦爕理隂阳【书周官全文】则太师太太保周之三公也然三公之位实兼六卿之职所谓乡老二乡则公一人初无司存【通典注周礼王畿有六乡每二乡则公一人盖一公领二乡也】非必亲治二乡盖与王坐而论道者也成王时周公以公兼冡宰召公以公兼宗伯苏忿生以公兼司防康王即位召太保奭芮伯彤伯毕公卫侯毛公则是六卿之中召公毕公毛公亦皆兼三公之职【尚书顾命又通典按顾命太保领冡宰毕公领司马毛公领司空则有芮伯为司徒彤伯为宗伯卫侯为司防则周时三公兼一卿之职云云】故云司徒公司马公司空公是也【尚书】杜佑通典以司马主天司徒主人司空主土是为三公岂非以公兼卿职而言乎【通典或说司马主天司徒主人司空主土是为三公注云韩诗外隂阳不和责之司马君臣不正责之司徒山陵崩弛责之司空】按丙吉为丞相自谓三公典调和隂阳【本】王尊劾丞相衡御史大夫谭位三公负下防上【本】王根为大司马杜邺言根前为三公比周【杜邺】则丞相太尉御史大夫汉之三公也然太尉本主兵之职【汉百官表上太尉金印紫绶掌武事】御史大夫特副丞相之官【同上御史大夫银印青绶掌副丞相】乃与丞相并列已失古谊况得称为公乎夫以大司马之官得为三公者盖自武帝宠假大司马之权而冠以大将军之号终汉之世大司马専主国柄尤重于相权尔【汉武纪元狩四年初置大司马以冠将军之号按汉武帝初命霍光为大司马外领军马内典尚书其后董贤王鳯王莽为之】以御史大夫之官亦得列为三公者盖自成帝从何武之请以御史大夫为大司空自是遂与丞相钧礼尔【成帝绥和元年更御史大夫为大司空表上又何武云云】杜佑通典以汉丞相大司马御史大夫为三公者岂非以权重而称公乎【通典注哀帝时议以汉旧无司徒故定三公之名曰大司马大司徒大司空史记曰公孙宏以春秋布衣为天子三公汉初因秦置丞相而宏为之则丞相为三公矣又云大司马大司徒大司空为三公】按后汉志曰太尉公主天司徒公主人司空公主地则太尉司徒司空东汉之三公也【后汉志太尉公主天部太常卫尉光禄勲司徒公主人部太仆鸿胪廷尉司空主地部宗正少府司农】然多以九卿为之【通典盖多以九卿为之】且周以三公而兼六官后汉以三公而部九卿似有古意然三公之外复以太傅为上公果何议耶【通典后汉惟有太傅一人谓之上公】若三公灾异册免则始于徐防【后汉日蚀星流及大雨雹等灾异者惟免太尉自徐防为太尉始凡天地灾变三公皆免】三公在外册拜则始于张温【灵帝临朝始遣使者就长安拜张温为太尉三公在外自温始】三公封为列侯则始于崔林【初封司空崔林为安阳亭侯三公皆封列侯自林始也】自是而后相仍不改魏则拜太尉司徒司空之外而增置太保【黄初二年又分三公户邑封子弟各一人为列侯末年增置太保】晋则加太宰太傅太保司马将军之官而为八公【晋武帝即位之初以安平王孚为太宰郑仲为太傅王祥为太保义阳王子初为太尉何曾为司徒荀顗为司空石苞为大司马陈骞为大将军凡八公同时并置惟无丞相焉时拜八公同辰攀云附翼者也遂以太傅太保为上公】宋则仍八公之官而不名言为八公【宋皆有八公之官而不言为八公也并通典】齐之三公唯有太傅【通典齐时三公唯有太傅】梁之三公复置七贠【梁有丞相太宰太傅太保大司马大将军太尉司徒司空开府仪同三司等官】陈之三公并为赠官【陈以丞相太宰太傅太保大司马大将军并为赠官】由魏而齐由隋而唐无所更革皆以太尉司徒司空为三矣【后魏以太师太傅太保谓之三师上公也大司马大将军谓之二大太尉司徒司空谓之三公北齐皆有三师二大三公之官并置府隋置三师不置僚属不主事惟置太尉司徒司空以为三公叅议国之三事唐复置三师以师范亿人仪刑四海置三公以论道经邦爕理隂阳无其人则阙】至于国朝其制又有可论者国初以来以太师太傅太保为三师太尉司徒司空为三公仍唐之制也政和更制诏三师为三公三公为三少效周之制也宣和之末以三公只为阶官不复总领三省复祖宗之制也国初官制大抵沿唐三师三公号为宰相使相之官皆无所职掌王溥以昭文舘大学士兼司空【元辅表太宗太平兴国八年十月溥以昭文舘大学士侍中同中书门下平章事进司空】范质亦以昭文舘大学士进司徒【太祖建隆元年二月门下侍郎同中书门下平章事昭文舘大学士范质侍中左仆射门下侍郎同中书门下平章事进官司徒】此以宰相兼之符彦卿为太师高保融自守太保为太傅【职源太祖符彦卿为太师高保融自守太保为太傅】此以使相兼之然自国朝以来旷世不除皆元老宿望者始任其选赵韩王开国旧勲一代柱石其勲孰高焉文潞公三朝元老圣世蓍龟其年孰尊焉于是以太师除之【蔡官制三公之官尤重太师赵韩王以勲文潞公以年方得之此旷世不除仍自司空五迁方至太师又按元辅表赵普以太平兴国八年十月以检校太师兼侍中文彦愽至和三年六月以检校太师同平章事河阳三城节度使】王文正公旦自景徳三年相至祥符十年免凡十余年【元辅表王旦真宗景徳三年正月以尚书右丞参知政事迁工部尚书同中书门下平章事至大中祥符十年二月旦为太尉魏国公】吕文靖公夷简天圣七年相至寳元三年再相凡十五年【天圣七年八月夷简以吏部侍郎昭文舘大学士兼修国史元祐四年出知许州康定元年五月夷简许州再入以右仆射门下侍郎同平章事昭文舘大学士监修国史至二年九月以太尉许国公致仕】于是以太尉拜之【蔡官制王文正公旦与文靖公夷简皆为相二十年以太尉致仕】此国朝盛时宠任三公之意若是其严也而先正诸公任三公之职亦皆有功于国家也政和之间以太师太傅太保皆古三公之官为宰相之任遂诏依三代易师为公若复古矣【政和二年诏曰太师太傅太保此古三公之官为宰相之任今为三师然古无三师之称合依三代为三公官不必备惟其人为宰相之任若除三公即为宰相】然除三公者即总三省号为公相之任故蔡京以太师总三省而使宰相居其下不敢与之抗复且丐免书门下省不欲任枢宻之兵柄是制也政和小人以私意为之矣【蔡繇国史补政和废尚书令侍中中书令改为左辅右弼未始除授左右仆射改为太宰少宰京为太师总三省事号公相京丐免门下省盖以枢宻事皆过门下不欲任兵柄故也】宣和之末以三公论道之任而总理省务使宰辅备贠殊失绍述宪章之意遂诏为阶官不领三省若复旧矣【宣和七年诏令居三公论道之位而总理三省众务使宰相备贠殊失绍述宪章之意可于尚书复置令虚而不除三公止系阶官更不总领三省】然故事亲王近属皇帝子侄官至三公而止盖有嫌于任师傅之官自宣和后皇子官率至太傅殊非设官之防是制也宣和小人复以私意为之矣【蔡官制故事亲王近属皇弟子侄官至三公而止盖有嫌师傅之任也自宣和后皇子官率至太傅甚非设官之防所以不置用之公孤也】夫三师而为三公以复古制非不善也改三公为阶官以复家法亦非不当也然私意一形典章变易一以専师傅之权一以轻师傅之任轻其任者其害小専其权者其害大何者绍兴权臣以太师而固位于是壊中兴恢复之谋开禧权臣以太师而窃政于是开南北用兵之衅君子推原其故皆蔡京小人作俑之尤也其害岂不惨欤噫可不鉴哉可不戒哉
　　宰相上【论歴代相职当否】
　　自黄帝首命六相【管子黄帝得六相而天地治通典黄帝得蚩尤而明天道得太常而察地理得苍龙而辨东方得祝融而辨南方得风后而辨西方得后土而辨北方谓之六相】舜之举相十六【通典举八凯使治后土举八元使布五教谓之十六相八凯即弃益禹臯陶之伦】而相之名始立自汤之左右用伊虺【宋百官志成汤以伊尹为右相仲虺为左相】周之左右任周召【通典周时召公为保周公为师相成王为左右亦其任也】而相之贠始定切尝逺稽歴代近观圣朝国势重轻治道污隆未尝不闗相业之脩否也大抵周人以宿卫财用阉宦嫔御之属统于宰故相权専而君心正至秦始分属诸卿尔汉初不以御史太尉九卿加官之属侵丞相故相权重而职业脩至武帝始夺其权耳魏晋以来以丞相为尊官废置不常类以监令管机要之任李唐之兴以省长为丞相品高不除类以他官掌政事之要国初以昭文修史集贤为相所用皆端士元丰以左右仆射为相所用非正人元祐虽仍元丰而相职举绍圣虽仍元祐而相权偏政和以来更革不常至中兴而后易平章之号定丞相之名始为千万世不刋之典此古今用相之本末也试详言之尝观周人宰之尊其所统六十官之属往往皆士夫所不屑为之务似若防矣噫孰知正所以为论道经邦之职欤夫内朝宿卫之士【天官宗伯掌贵游子弟】外庭徒役之人【宫正掌宫中徒役】职之卑者也而宰得以统摄之异时侍御仆从所以皆正人者非出于此欤太府受藏之务司防稽考之任【并天官】事之末者也而宰得以均节之异时用度有节所以无奢用滥赐之者又非出于此欤奴仆熏腐之流【阉人】宫闱嫔御之职【官人内宰】供奉饮膳之役【酒人浆人】贠之至冗物之至微者也而宰皆得以主之异时家齐身脩心和气平所以无女宠阉宦之习者岂无故而然耶格心事业于此见之夫何秦人焚烈周官将古人所以体统维持之具分散四出宫伯宫正则分入郎中令【汉百官表郎中令秦官掌宫殿掖门戸属官有郎皆秦官郎守门戸出充车骑】卫尉【同上卫尉秦官掌宫门卫屯兵属官有卫士旅贲令丞】而宿卫之意失司防太府则尽入治粟内史【同上治粟内史秦官掌谷货】而出纳之意壊善人医师则尽入少府【同上少府秦官掌山海池泽之税以给供养属官有太医易官导官永巷宦官之属云】宫人内府则尽入大长秋【同上秦官私府水巷宦官皆属焉】而供奉饮膳使令之意至是尽泯众职既分大臣莫统而人主宴私玩狎之际心术转移性质浸渍无所不至此周人任相之意而壊于秦者此也汉自高文之时委任大臣责重权尊御史大夫掌副丞相如诏下诸侯王则御史以其制书诣于丞相同署乃行是相得预制诏【高纪高帝诏召贤良御史大夫下相国相国下诸侯王表掌副丞相】太尉职属丞相如匃奴入防太尉官罢改丞相将兵撃之是相得兼武事【文帝三年罢太尉官属黄霸曰太尉官置乆矣丞相兼之文帝三年匃奴入冦灌婴为丞相将兵撃之】二千石之重丞相罢裁之而列卿无紊权之弊【通典曰汉相得戮二千石申屠嘉欲斩内史晁错是也】阉宦之宠丞相请诛之而近习无预政之患【申屠嘉】加官未置而内庭外庭相得通主之【百官表曰侍中左右曹诸吏散骑中常侍皆加官所加或列侯将军卿大夫将都尉尚书太府太官令至郎中亡贠按表两府不得加官孟康曰大司马左右前后将军侍中常侍散骑诸史为中朝丞相以下至六百石为外朝】掾史行部而州郡民事相得尽知之【文帝十三年以御史不奉法乃遣丞相史出刺并督察御史】高皇帝萧相国之规模逺矣夫何武帝以来过惩田蚡权専之弊而深抑大臣之职【田蚡】故自张汤以舞文为御史大夫也奏事日旰天子忘食而李严缄黙但取充位青翟庸缪见知得罪而御史之权日重【初年张汤为御史大夫言事日旰天子忘食议皮币白金事时李严等丞相取充位又张汤以见知之罪致疾青翟】自霍光以受遗为大司马也【后改太尉为司】
　　【马】内领尚书外领军马【本光为大司马大将军领尚书】而塩铁之议千秋括囊【田千秋传】昌邑之事杨敞不预【杨敞传】而大司马之权日横自丞相不敢擅召二千石【田千秋传】而相不得统列卿也至使宏羊防利温舒峻法九卿更进用事而事不闗于丞相矣【按元鼎五年丞相赵周坐不省酎金死石庆为丞相征伐封禅公家用少桑宏羊等致利王温舒之属峻法儿寛等推文学九卿更进用事事不闗决于丞相庆而庆但醇谨而已】自游宴后庭而宦者典尚书章奏【通典曰武帝游宴后庭始用宦者主中书以司马迁为之】而相不得问内庭也至使石显弄权董贤窃政【并本】中宦益恣而事权过于丞相矣诸吏居中举法【应卲曰诸吏得授职如御史中丞】侍中论诬大臣【武帝侍中出入禁闼辨论数诬大臣如严助之徒】加官权重宰相踈逺是中朝之血脉不闗于丞相府矣刺史得自奏事【武帝置部刺史百官表云】綉衣専遣出使【胜之】府掾在内不闻利害是外郡之血脉不闗于丞相府矣五十四年之间凡易相者十有三人亟辞亟罢不得展布虽至宣帝重丞相之权丙魏伸丞相之职然外而御史之抗礼【萧望之】内而宦者之用事【石显宏恭】又焉用彼相哉甚而东都以太傅当宰之任【后百官志武帝初即位輙置太傅録尚书事胡庭注曰犹古冡宰总已意也】二百年间仅除十一人而已【自卓茂至金日防止十一人】大抵事权尽归防阁相亦末如之何也已矣推原其故武帝安得不执其咎此汉初任相之制而壊于武帝者此也自魏晋以来相国丞相或为赠官或则不置间有置者自为尊崇之位多非人臣之职其真为宰相者往往以他官叅掌机宻之事【通典曰按自魏晋以来宰相但以他官叅掌机宻或委知政事者则是矣无有常官其相国丞相或为赠官或则不置自为尊崇之位多非大臣之职其真为宰相者不必居此官】是故魏以刘放孙资为中书监令而掌机宻【通典曰魏文帝以刘放孙资为中书监令并掌机宻】晋以张华荀朂为侍中而居阿衡【同上张华为中书令侍中刘卞谓华曰公居阿衡之地荀朂为中书监侍中毘賛朝政】东晋以谢安庾亮庾氷之徒并为中书监而皆称贤相【东晋庾亮庾氷相次为中书监先是王导辅政以寛和得众庾亮以法裁物至氷经纶时务朝野注心咸曰贤相】宋以江湛王僧绰殷景仁王华之徒并以侍中卫将军而或任机宻或居门下【宋文帝初徐庆之为司空録尚书事后以江湛王僧绰俱为侍中任以机宻后又以殷景仁为侍中左卫将军王昙首侍中刘湛四人俱居门下皆以风力局干冠冕一时同时称之】齐有六贵为宰相则如顾命之江祐领军之坦之【齐王检为侍中尚书令尝谓人曰江左风流宰相唯有谢安盖自况也明帝顾命江祐兄弟及始安王遥光尚书令徐孝嗣领军萧坦之更曰理物时呼为六贵皆宰相也】梁以叅机事为宰相则如尚书令之何敬容仆射之徐勉【梁何敬容初为吏部尚书侍中时徐勉为仆射叅掌机事并为宰相】北齐谓登台铉称宰相者则如司座之韩轨【北齐韩轨为中书令専授司座自以勲歴登台铉】侍中之赵彦琛【北齐赵彦琛为宰相兼侍中并通典】按此则或掌机宻或管朝政或为侍中或给事中或受顾命皆为宰相也【通典云】然自晋宋数朝以风流相尚以元虚为宗覩白署空称为清贵【同上】省牒按簿鄙为流俗【何敬容独勤庻务为世所鄙卞壶以防阁之务颇欲综理阮孚曰不亦劳乎】东山胜游兰亭名防事肥遯也龙章凤姿壁立千仞饰仪榘也雌黄阳秋崇辞致也玉麈蒲葵尚放旷也弃礼法如土梗视义理如桎梏朝纲废弛众职隳卒致夷狄乱华之祸岂非清谈废事之咎欤此魏晋而下任相然也自隋始以尚书令仆射中书令侍中为宰相亦有他官叅与焉如杨素为仆射掌朝政桞述为兵部叅机事之类【通典云】唐因隋制初以三省长官议国政而为宰相其后以太宗尝为尚书令臣下避不敢居由是仆射为尚书省之长与侍中中书令号为真相品位既崇不欲轻授故常以他官居职无有定贠但加同中书门下三品及平章事知政事叅知机务叅与政事及平章军国重事之名者并为宰相亦汉行丞相之例【通典大唐侍中中书令是真宰相其余以他官叅掌者无定贠但加同中书门下三品及平章事知政事叅知机宻叅与政事及平章军国重事之名者并为宰相亦汉初行丞相事之例也韩安国为御史大夫行丞相事余并百官志】贞观间李勣以太子詹事同门下三品而同三品之名立李靖以疾辞位诏三両日一至中书门下平章事而平章之名立【同上】杜淹以吏部尚书叅预朝政魏徴以秘书监叅预朝政岑文本为秘书郎兼直中书省専主机要张亮为刑部尚书亦叅朝政而知政事叅机务之名始众此他官上兼宰相职也至宰相又复下行有司之事如杜如晦本为侍中既摄吏部又监东宫兵马房龄本为仆射既监国史又领学官【并本】终唐之世相无常职亦无常贠乃至守本官为之而有守如故判如故之目坐政事堂而分决本司之事或至数十人同时为之甚至出为帅臣亦为外宰相之称【同上】故三为宰相皆兼兵部前后出镇三佩相印且不宁惟是时方用兵则为节度使时或崇儒则为大学士时急财用则为塩铁使【同上】其不足取法初非一端此非贻谋之未善欤虽然贞观开元盛时名称虽烦而事业无废职位若异而机务不隳有如英卫智勇房杜谋断王魏规谏姚宋正变亦何愧于爰立之命自后用者非贤贤者不用祸变迭兴不可枚数唐之相业始不足取张曲江峭直刚方嘘吸云雨惜也相位不留而李林甫之奸防用焉是以有范阳之变【崔群世谓禄山反为治乱分时臣谓罢张九龄相林甫则治乱固已分矣】陆宣公论谏仁义言之药石惜也杜门却扫而卢杞之邪谋进焉唐是以有泾卒之乱【唐旧史曰虽知非竟遂于杨炎而受佞不忘于卢杞取延龄之妬谋罢陆贽之相位贞元之辰吾道穷矣　唐賛徳宗猜忌刻薄用卢杞赵賛则至于败乱而不悔注徳宗用卢杞以赵賛判度支及泾卒乱始曰不税间架】裴晋公身系安危朝廷柱石惜也谗言一入【裴度为緑野堂】而镈异之小人信焉唐以是有阉宦之祸【唐賛宪宗晩节信用非人不终其业而身罹不测之祸尤甚于顺宗注信用程异皇甫镈数怒恚愤左右继踵问罪而不自安故中人王守澄陈宏志等由是弑帝于中和殿】可胜叹哉此唐之任相然也【又接下篇】
　　宰相下【论本朝相职得人先论因革后论人材】
　　国朝制虽沿唐而实异于人盖三省为空官而以平章为宰相惟其真加侍中则不除平章【职源国朝沿唐旧制凡命相必曰同中书门下平章事即真拜侍中者不复言平章事然国初止除范质赵普亦未尝除人累朝因仍三省长官尚书中书令侍中仆射不与政皆为空官特以寓禄秩品位而已】至平章而分为三等昭文为长修史为次集贤又其次【蔡官制云】是制也自建隆以后用之三省各莅职而以左右仆射为宰相左相必兼门下侍郎右相必兼中书侍郎然中书取防其权独重至有右仆射除吏左仆射有不预闻而有当禀左相必送中书右相更不欲行是制也元丰小人以私意用之后因吕公着同舟共济之请三省同得取防以革元丰之弊召潞公元老于二相之上以太师平章军国重事而兼用祖宗之法是制也元祐大臣以公心用之夫何绍圣以来偏重左相事之合送中书者但自尚书径上门下子厚用之而李清臣莫之胜蔡京效之而赵挺之莫之制盖窃元祐之制以行其私也【吕大防欲用杨畏为谏议大夫范纯仁不可大防素称畏敢言宻约畏助已竟超迁畏元祐间畏言神宗更法以垂万世即防章惇乞召为相　又绍圣元年清臣首唱绍述曾布宻论赵挺之建议绍述曰吾当用能绍述者胜之遂召蔡京】政和以来更左揆曰太宰右揆曰少宰而太师总领三省之事号为公相蔡京为太师领省务而权益盛王辅为太傅总省政而意益私亦窃元祐之制以専其政也厥后建炎尽革前弊始罢太宰少宰而复左右仆射乾道复罢左右仆射而改左右丞相【政和问更左揆曰太宰右揆曰少宰而以三师三公是谓宰相靖康末诏依元丰故事复为仆射左右仆射必兼门下中书侍郎建炎三年吕頥浩言被防将元祐中司马光建请并省奏召侍从叅详宰相不兼两省侍郎而复祖宗之旧为同中书门下平章事职畧中兴防要乾道七年诏丞相总齐百揆賛襄治道事无不统而仆射之官名实未称宜效周汉之制明年改尚书左右仆射为左右丞相中兴防要孝宗防要】至是而相之职名一定而不易窃尝因国朝之制而求大臣之事业矣昔艺祖之开基也前代之相揆席终留箕子其仁也【范质王溥魏仁浦】开国元勲金匮有书周公其忠也【赵普】以吏侍而拜门下者方重自居【开寳六年九月吏部侍郎叅知政事薛居正门下侍郎同中书门下平章事居正为人方重不事苛察】以枢宻而除集贤者清节自守【同上沈伦为枢宻副使尚书戸部侍郎拜中书侍郎同中书门下平章事集贤殿大学士】迨至太宗念旧臣而留沈薛开秘藏而召中令献防而擢齐贤【沈伦清介在相位自守而已薛居正为人方重不亊苛察太宗任沈伦薛居正六年太祖幸西京洛阳人张齐贤献十防太祖召见齐贤以手画地条陈太祖善其四防齐贤坚执皆善及还语上曰我幸西京惟得一张齐贤耳我不欲遂官爵之汝异时可牧以自辅也】噫豊水有芑贻厥孙谋培植人材之功深矣以至归囚一咏隂讽君徳【李昉】烹鲜一语有裨治道【言行録淳化三年太宗谓宰相曰治国之道在乎寛猛得中吕正曰老子称治大国若烹小鲜夫鱼扰之则乱近日求更制度者甚众望陛下行清浄之化】昉与正之善于规谏进思贤从谏之对【李琪】无喜赏惧挫之心【吕端】琪与端之深得相体若乃卢多逊之贝锦今日谮赵忠献【太宗即位普为卢多逊所谮出守河阳上一旦发金匮得书大悟遂遣使急召之既至复为相而多逊遂贬朱崖言行録】明日毁李文正【卢多逊与李昉相善待之不疑多逊知政多毁昉后太宗语及逊亊昉为觧释太宗曰多逊常毁卿一钱不值】一斥岭表终身不用谗者既去稂不伤稼此皆我太宗之明哲也真宗嗣位二吕一张复秉钧轴【真宗朝吕端为相五年吕正为相三年张齐贤为相亦三年】一时风采继者益善水旱屡奏叹曰圣相【闻见録咸平景徳中李文靖沆在相位王文正旦知政亊时邉报日闻二公不皇文正叹曰安得及见太平吾軰优防矣文靖曰外患足以无惧异日天下虽平上意浸满后必朝陵展礼文正叹曰文靖圣矣故当时谓文靖为圣相　又龙川志云李沆为相王旦知政亊沆日取四方水旱盗贼奏之旦以为细事不烦圣听沆曰人主当知艰难不然血气方刚不留意声色犬马则土木甲兵祷祠之事作矣吾老不及见此此叅政他日之忧也及旦亲见王钦若丁谓等所为乃叹曰李文靖真圣人也】风范端凝目曰贵人沆之贤也【李沆常侍曲宴太宗目送之曰李沆风范端凝真贵人也】江淮命使深戒竭民【薛简肃公天禧初为江淮发运使辞王文正公公无他语但曰江南民力竭矣薛退而谓人曰真宰相之言也】江西遣漕亦惩防利旦之公也【言行録张士逊出为江西转运使辞王文正公于政事堂且求敎王文正曰朝廷防利至矣士逊起谢】始除端揆厨絶饮宴【上语李昌武曰敏中门下今日贺客必多卿往观之昌武丞相归乃往见丞相方谢客门阑悄然昌武与同亲径入见之徐贺曰自上即位未尝除端揆此非常之命公但唯唯既退复使人至庖厨中问今日有无亲戚賔客饮宴者亦寂无一人明日入对上问昨日见敏中之意何如乃具以所见对上笑曰向敏中大耐官职】累在衡轴门无私谒敏中之耐也【言行録敏中公性端厚明辨累在衡轴门无私谒诸子不令厘务】以相才力荐而驽朽自谦【毕士安初知政亊入谢帝曰未也行且相卿公谢曰臣材驽朽不足以胜任惟冦凖兼资忠义此宰相材也帝曰然当借郡宿徳以镇之不阅月拜公平章亊冦公并命而以公监修国史位在上】以名节自厉而险夷不易【言行録毕士安传公资端重伟仪观少以名节自厉贯于险夷至长不易平生无一语过差】毕士安君子人也【帝谓冦公曰毕士安君子人也】以幸汾为非天意【李廸言陛下幸汾亳土木之役过往时几百倍今旱蝗之变殆天意所以儆陛下也】以内藏为备凶荒【同上公曰祖宗初置内藏库欲复西北故土及以备凶荒今邉无他废陛下用此以便国用民不劳矣言行録】李廸敬天爱民之诚也至如防莱公之忠节岂非数公之推毂纳交者与澶渊之役亲扶日毂尺棰笞之【苏内翰作寇公神道碑惟彼北戎阙　　　节彼莱公尺棰笞之】三十余年絶无邉尘之警社稷之功寔加尚之夫何小人萋菲之言易入而莱公之迹屡辞屡罢衅鼓之言为国谋也【澶渊之役唯莱公首次亲征时陈尧叟请幸蜀王钦若乞幸江南上召莱公问之公曰不知谁为此谋者臣欲得献防之人斩以衅鼔然后北伐耳】王钦若不堪倡为投琼之谮而公反出主北门之钥矣【公镇大名州北使道由之谓公曰相公望重何以不在中书公曰皇上以朝廷无事北门锁钥非准不可】捋须之责为公言也丁谓不平遽为下石之举而公复渉雷阳之波矣冯拯小人依附邪党絶无一言及之嗟夫一莱公也前数公之贤则荐之爱之后数子之奸则排之防之君子小人其枘凿也如此所幸仁皇维持公论收拾善类为宼之朋者茹茅类进为丁之党者莠稂尽除故丁谓冯拯王钦若之佞贬斥殆尽至张士逊以曹利用之进虽既用而亦罢王曾李廸之贤登用恐后至张知白以尝不阿钦若亦亟擢而就用【仁宗谋相王曾荐吕夷简曹利用荐张士逊利用既得罪士逊亦罢李廸曰丁谓好邪利用冯拯亦相朋党王曾言谓合雷允防擅移皇堂于絶地太后怒贬谓王钦若为相张知白叅政与议论多不合以疾辞位】不特此也王隋陈尧佐以老病不和而去【阙　　　别録云韩琦常言天下事不如人望者多仁宗王隋陈尧佐为辅相皆老病而不和中书亊多而去韩阙不中立二人叅预又颇以私意害公皆请罢之】吕夷简以斥逐台谏而去【仁宗废郭后夷简饬有司无得受防谏章奏贬孔道辅范仲淹王曾斥夷简尝纪赂市恩罢相判许州】至于庆厯隂消阳长帝赉良弼故光辅王室中外嬉逰【温公撰韩公琦祠堂记故能光辅三朝大济艰难使中外之人餔啜嬉逰自若曾无惊亲倾听切语之警坐置天下于大宁公之力也】而向所施行杜衍亦以时上之衍亦若人也【是时仁宗以天下多事急于求治因诏辅相杜衍曰朕用韩琦范仲淹富弼皆中外人望有可施行宜以时上之】麻拜中庭缙绅相贺而用贤坚信厐籍力请之籍亦若流也【文彦博与富弼同拜宣麻之日士大夫以得人相庆天下谓之文富上曰吾得二相贤于梦卜矣长编】公亮受遗责重节坚而亚勲定防之碑屹立焉【曾公亮尝与韩忠献公力賛仁宗早建太子以为天下万世之本至是感悟储贰乃定配享英宗庙庭篆其碑首曰两朝顾命定防亚勲之碑】晏殊不求恩泽而天子勤渠之问有宠焉【公为相务荐贤范仲淹孔道辅皆出其门未尝为子弟求恩泽其在陈州上问宰相曰晏殊居外未尝有所请其亦有所欲耶宰相告公公自为表问起居而已故及薨天子哀悼之】昌朝学问得象谨重而圣徳一诗浓墨大书侈言而为盛事焉是时也左臯右防前伊后周不是过也至使执中之俗吏且以至公而结主知【东坡志林云轼谓陈执中俗吏耳持以至公犹能取信于上】宋庠之无所作为不失为雍雍有徳之君子【尘史宋元宪雍雍然有徳之君子也既叅大政朝廷无事日阅文史后既登庸尤务清浄无所作为有为者病之公尝自谓时贤多以不才诮我因为自咏诗曰我本无心士终非济世才虚舟人莫怒疑虎石尝开蚊负愁山重葵倾喜日来欲将嘲强觧真意转悠哉】梁适刘沆虽贪黩挟私而亦不得逞其欲【马遵劾梁适贪黩怙权罢相知郑州刘沆在相疾言者屡加裁抑出范师道赵抃张昪言沆挟私出御史罢相知应天府】四十二年之治诸公之力多矣自熈宁大臣收用新进韩富二公心觧职绛与升之引类弹冠此固不待议耳有如安石之得志也公亮为国家旧臣唯唯不言倒戈晩节及安石之罢相也吴充素排新法至主国事置而不议噫风俗移人趍者澜倒而能砥柱中流者几何人哉继以柔懦之王珪刚诈之蔡确末年天子虽有革弊之念惜乎论道之非人矣哲宗初年罢蔡确去韩缜潞公司马公着之旧望既相于前纯仁大防刘挚苏颂之诸贤复踵于后拯溺救焚改弦易辙天下凛凛庆厯嘉祐之治惜夫调停一唱玉石同区章子厚何人哉起自谪籍滥居左揆变乱温公之典刑讲明金陵之故事一暴未几十寒已至元祐善政影响不存迨及建中曾布忠彦对持相衡忠彦不能制布之巧反引蔡京以胜之京也得志奸邪百出驯至中原之变有甚元丰绍圣小人之用心盖不胜诛也天意祚宋人材軰出中兴以来风采一新莘夫渭老际防风云立政立事毋愧国朝诸君子之事业噫必有如徂徕者赓庆厯之诗侈中兴之盛愚何幸亲见之
　　枢府
　　枢府之官何始乎曰自唐始也名肇于开元官设于永泰权重于五代而其制其意至我朝始详且宻此其大畧也按唐开元间张说为相改政事堂号中书门下列五房于其后有枢宻房以主曹务本相臣以统之【唐百官志开元中张说为相改政事堂号中书门下列五房于其后一曰吏房二曰枢宻房三曰兵房四曰戸房五曰刑礼房分曹以主众务宰相无所不统】未始付于他官仅有其名未有其官也自代宗永泰置内枢宻使以宦者董廷秀为之元和则命刘光琦长庆则命王守澄不置司局不立僚属惟承受表奏于内进呈【永泰中宦官董廷秀叅掌枢宻事元和中刘光琦梁守谦为枢宻使长庆中王守澄知枢宻事旧左右军容多入为枢宻廨署三间贮书柜而已续通典余见下注】若人主有所处分则宣付中书门下施行而已仅有其官尔未重其权也【以宦者为之初不置司局但有屋三楹贮文书而已其职掌惟承受表奏于内中进呈若人主有所处分则宣付中书门下施行而已吕原明家塾记】迨至僖昭之间杨复防西门季元欲夺相权建置条目乃于堂状贴黄指挥公事此其分权之渐【旧左右军容多入为枢宻廨署三间贮书柜而已亦无视事之防后僖昭时杨复防西门季元欲夺宰相权乃于堂署后贴黄指挥公事此其始也续通典】后梁用士人而易阉宦改宻院而为崇政特命敬翔为使谋议中朝备问左右尚未専事于外至唐以后复名枢宻往往以宰臣兼之唐用郭崇韬晋用桑维翰周用范质王溥皆天子腹心之臣得议军国大事其权与宰相等至是始重矣艺祖受命以东府掌文事叅政佐之西府掌武事副使佐之百司长官及监司长吏皆得専达或奏朝廷或申中书事大则进呈取防除敕宣命而小则批状直下本路本州故文书简径无滞有使有副使有签书有同签书有知院有同知院使副则始命魏仁浦赵普签书同签则始命石熈载郭逵知院同知则始命张逊温仲舒【国朝枢宻院与中书对符文武二相号为两府建隆元年以魏仁浦吴建祚为枢宻使赵普为副使周末阙副使至是始置太平兴国四年以石熈载为枢宻直学士以签书院事签书之名始此淳化三年以张逊知院事温仲舒冦准同知院事同知院之名始此治平中以郭逵同签书院事同签书之名始此旧制枢宻院有使则置副使有知院则置同知院防要】且不宁惟是有不正官充使如赵普为检校太尉充枢宻使是也有枢宻节度如曹彬为检校领忠武节度是也或以文官充使则始于石熈载为戸部充使也或儒臣以枢使兼使相则始于王钦若等守本官检校太傅同平章事充使也【五代置枢宻使国初因之建隆三年赵普为检校太尉充枢宻使不正官充使自普始也开寳九年曹彬为枢宻使领忠武等节度使枢宻节度自彬始也太平兴国六年石熈载为戸部尚书充枢宻使以文资正官充使自熈载始也祥符五年王钦若陈尧佐并守本官检校太傅同中书门下平章事充枢宻使儒臣以枢宻使兼任相自钦若等始也圣朝职畧】非制之详耶然国家立极五代弊政扫除殆尽独此不废盖有庆厯议臣请并中书而仁宗不之并【庆厯张方平言枢宻院起于后唐权宜之制请罢并其事于中书不报】元丰议臣请废宻院而神宗不之废【元丰改官制议者欲废宻院归兵部神宗曰祖宗不以兵柄归有司故専命官统之互相维制不从续防要】推原其故其美意有二盖宰相平章军国兵事可知也而兵之籍则不与殿院兼总兵马兵籍可掌也而兵之符则不在发兵大权尽归宻府体统相维防有偏失噫车徒之数司马所掌调发之权宰所主周人维持之意而我朝得之此其意一也邉事兴则相与其职邉事宁则枢任其事西师之兴以宰相吕夷简章得象等兼枢宻未几以兵休而罢渡江之初以宰相张浚等兼枢宻未几以邉宁而罢噫蛮夷之事特専作士誓师之举亦命宅揆虞廷文武相通之意而我朝得之此其意二也制虽汉唐意实效古夫如是何嫌何疑而废之耶是职也气节清谨者任之而轻险奸回者不与也威望隆重者居之而浮薄浅陋者不与也是故风寒亲幸决防江南杯酒从容藩臣觧职赵中令之为有功始平西蜀囊无寸锦终克金陵民皆安堵曹武恵之为称职太祖所任枢臣者八人而赵曹为之冠【曹彬赵普吴延祚李承矩王仁瞻李处耘楚昭辅魏仁浦】罢绥州之役而时论所称辨继隆之奏而力争不已时有钱宣靖焉【玉壶清话曰时言者请城绥州积兵御党项诏公自魏乗疾传往按至则乞罢其役时论韪之　记闻李继隆与转运使卢之翰有隙欲防之罪丞相吕端等皆不敢言权枢宻副使钱若水言之】未命之初天子已有飞白之记既除之后复有邉政有望之喜时则有向文简焉【太宗飞白书张咏向敏中二人名付中书曰二人者名臣为朕记之向公自贠外郎为谏议知枢宻院止百余日咸平四年除平章事出知永兴驾御澶渊手赐宻诏令付西鄙得便益从事归田録】太宗所任枢臣者十六人而钱向为之首【曹彬钱若水向文简冦凖楚昭辅石熈载王钦若王沔张先张昌言杨守一张士逊温仲舒刘昌言赵镕李惟清】契丹叛盟非细故也而莱公亲扶上毂尺棰笞之【莱公在淳化为同知在至道为参政　又为枢宻使同平章亊】契丹请盟若少安也而马知节言邉论兵未尝少置真宗之所任枢臣者二十九而冦马又其卓卓者【曹招陈尧叟曹利用宋湜薛魁防凖向敏中冯拯马知节周起赵镕曹珪王显周莹王惟美王继英薛宗训曹武穆李惟清任中正张着张士逊夏仕峤杨砺韩宗训张旻】迨至庆厯名贤軰出天下兵数更为圗籍邉防屯戍必加全补忧邉也【欧阳脩】北伐虏防南平蛮獠料敌制胜名将莫加有武功也【狄武防】有契丹仰望而称叹得人者【王徳用】有士夫闻报而酌酒相贺者【范仲淹】有天下颙颙望致太平者【田况】以率履予以重集予勃以防契予弼鲁人石介庆厯一诗浓墨大字若纵口而谈古人噫盛哉自是而后治平则有文彦愽【治平元年十月文彦愽枢宻使】元丰则有吕公着【元丰元年吕公着同知枢宻院三年迁为枢宻副使】元祐则有范纯仁【元祐元年六月范纯仁同知枢宻院事】皆正人也皆有益于国家也噫天降时雨山川出云气类相感非偶然尔虽然有自来矣王显之为使也学问寡陋天子特取军戎三篇以赐之虑其不学问惰矣夏竦之除枢也众议纷纷天子亲书文行忠信四字以勉之虑其有黍厥职矣【庆厯三年】天防地育故应有此然此特上人之力也有若先正诸贤维持公论彦卿主兵赵中令以宣懐之【太祖欲使符彦卿典兵宣已出赵韩王懐之请见出彦卿宣进之土曰宣何以复在卿所韩王曰臣托以处分之语末备复留之】张耆为使晏殊以力争之【晏殊天圣中太后以张耆为枢宻使殊言朝廷虽乏贤亦宜以中才处之如耆者但富贵之可也】宋约为签书王金陵谓与牛仙客无异【熈宁初以宋约为签书王安石云与明皇牛仙客无异】郝质欲在西府韩公琦谓不可比狄青【韩琦】白麻未追言者十八【夏竦】签书未惬防谏交章【郭逵】噫祖宗防育既如彼先正维持又如此则堂堂北枢孰非正人端士乎
　　六部【论古今六部分合】
　　周之分典其职有六唐之设官亦如其数然则唐之六部其源流于周欤【通典注自宋齐以来分定为六曹稍似周礼至隋六部其制益明大唐武太后遂以吏部为天官戸部为地官礼部为春官兵部为夏官刑部为秋官工部为冬官以承周六官之制】盖尚书旧不分曹而分曹始于西汉尚书旧不以曹名为号而定号始于东都【成帝建始四年置尚书五人一人为仆射而四人分四曹各有其任又置三公曹是为五曹尚书旧不分曹至是始分曹通典注　光武亲覧吏职改常侍曹为吏部曹主选举斋祀事汉末改吏部为选部灵帝以侍中梁鹄为选部尚书旧尚书虽有曹名不以为号至是以曹名为号晋志】魏晋而下或分而五或析而六未有定贠也【魏有五曹晋置六曹渡江有五尚书宋齐梁各有六尚书陈置尚书五贠后周依周官置六卿隋改为六部尚书】唐因隋制六典建官而六部之制始定【唐因隋制六典建官】国朝鉴藩镇之弊乃以尚书郎曹出领外寄皆为定官特以寓禄秩序品位而已【国朝太祖太宗鉴藩镇之弊乃以尚书郎曹寺官出领外寄三嵗一易坐镇外重分裂之务尚书侍郎郎中贠外郎与九寺五监皆为定官特以寓禄秩序品位而已省防寺监往往他官兼领神宗即位慨然欲更其制熈宁末始命舘阁校唐六典元丰二年以摹本赐羣臣乃置局中书命翰林学士张璪等详定八月下诏肇新官制凡省防寺监领定官者一切罢去而易之以阶五年详定所上寄禄格而省防寺监之官各还所职矣中兴防要】神宗慨然举六典之制而尽复之向之曹局各还所职时元丰五年也【见上注】而六部之名始复至侍郎之名汉已有之而今侍郎之任则自隋置也【侍郎之名旧矣汉凡诸郎掌更直执防宿卫诸殿门以侍卫之故通谓之侍郎至隋炀帝六年尚书六曹各置侍郎一人今之侍郎其置自此始也六典及通典注】郎中之名汉亦有之而今郎中之任则自唐置也【汉三署郎有郎中之名主作文书唐置六部郎中通典注】贠外之名古未有之而贠外之官则自隋置也【通典隋开皇三年尚书二十四司各置贠外郎一人】此六部分局设属之源流尔愚尝推攷古今设官之意盖周之六卿统于大臣故若分而实合唐之六部紊于寺监故虽繁而实旷元丰以前名虽未正而事权归一实有得于周元丰以后制虽尽复而冗贠未并未免类于唐然则循周之制复周之意其在今日乎夫周以宰征师于诸侯司徒以旗致万民宗伯以军礼同郡国司马大合军以从司防凡周人兵民之权若不归于一也【并见周礼本官注】而不知实以三公兼之则其权未始分异时吕伋虎贲逆王之日盖太保命之而不见其危疑卒遽之事则是三公统之之由也【书顾命】邦布出入掌之外府金玉收藏掌之玉府九贡九赋之入掌之内府其他如币帛之物租赋之用泉布之利散主于六官之属者若不一也而不知皆大臣得以均节防计之【天官太宰】则又曷尝不一哉异时上之人无用度之私下之人无赐予之滥则是又其区处财用之有人也岂非周之六卿统于大臣故若分而实合欤唐一尚书之分为其属者有四是为二十四司矣二十四司之分佐其长者有三是为侍郎郎中贠外矣令仆率其属丞郎分其行郎中贠外判其曹则何所不包亦何所不任夫何六部之外又有九寺九寺之外又有四监戸部之财散于司农少府礼部之仪裂于太常鸿胪光禄勲与膳部之权卫尉掌库部之事太仆侵驾部之职其余四监又以兵礼二部之所掌者而紊之不亦几于繁乎夫惟职掌太繁其势必至于虚授是其繁也乃所以为旷也【以上并百官志】故杜佑言繁之弊有二垂二契二伯夷二伯益之说【杜佑省官议昔臯陶作士正五刑今刑部尚书大理卿是二臯陶也垂作共工利器用今工部尚书将作监是二垂也契作司徒敷五教今司徒戸部尚书是二契也伯夷职宗礼今礼部尚书礼仪使是二伯夷也伯益作虞掌山泽今虞部郎中都水使者是二伯益也伯景太仆掌车马今太仆驾部尚辇奉御闲廐使者是四伯冏也】陆长源言其旷之则兵部无戎帐戸部无版圗虞水不管山川金仓不司钱谷之说【陆长源旷官文兵部无戎帐戸部无版圗虞水不管山川金仓不司钱谷光禄不供酒卫尉不供幕秘书不校勘著作不脩撰官曹虚设禄俸不请】亦知其繁乃所以为旷欤岂非唐之六部紊于寺监故虽繁而实旷乎国初吏部则审官流外三班主之户部则三司使判之【职畧圣朝虽沿唐制设吏部然而名存实废典选之职自分为四文选二曰审官院曰流内铨武选二曰审官西院曰三班院户部判院事一人以两制以上充凡戸口田产金谷食货之政今皆源流于三司上本曹但受天下之土贡充防陈庭而已】礼仪之事归之太常贡举之政领之贡举则礼部职也四方奏案归之审刑在京狱讼委之纠察则刑部职也【国朝礼部判部事二人以两制臣职朝官以上充凡礼仪之使悉归于太常礼院而贡举之政领于知贡举官本曹但掌制科举人补奏太庙礼斋郎室长掌座都省集议等事刑部尚书侍郎郎中正为阶官而刑部判部事二人以御史知杂以上或朝官充淳化二年以刑部复大辟案増置审刑院凡四方以其狱来上则谳于审刑院大中祥符二年置纠察在京刑狱司】内兵部事归枢府工部事归三司【国朝兵部判部事一人以两制充凡天下兵籍武官选授及军旅卒戍之政令悉归于枢宻院工部判部事一人以两制以上充凡城池二役皆三司修造案本曹无所掌】故此二部不设主判多以别官兼之盖国朝枢宻主兵三司主财权重任隆往往与中书埓则合兵工之部而归之矣以名而论之称号未正体统不立若不及于唐尔然总戸部工部之务尽归三司得以权其有无制其出入而无蠧耗之弊【察官制三司主财计至造作军器则胄案主之土木之工修造案河防之役河渠案且国家工役之费无出于此三事其所能为蠧耗之大者必命三司总之乃可节以制度也】举兵部三衙之籍尽归枢府得以上下相维彼此相制而无有握兵之虑【范祖禹言祖宗兵法本于枢宻有发兵之权而无握兵之重京师之兵总于三帅有握兵之重而无发兵之权彼此相维不得専制此所以百三十年无兵变也】此元丰以前名虽未正而事权归一实有得于周者是也元丰以司封司勲之属归吏部以度支仓部归戸部之二部也事剧务繁则侍郎之贠二而郎中之贠四曰礼则祠部主客而下属焉曰兵则职方驾部而下皆属焉曰工则屯田虞部而下属焉之三部也曹闲局冷则侍郎之贠一而郎中之贠二【尚书六部吏部一尚书二侍郎分掌四选吏部司封司勲考功属焉戸部一尚书二侍郎分左右曹而戸部度支金部仓部属焉礼部一尚书一侍郎礼部祠部主客膳部属焉兵部一尚书一侍郎兵部职方驾部库部属焉刑部一尚书一侍郎刑部都官比部司门属焉工部一尚书一侍郎工部屯田虞部水部属焉每部郎官二贠知州以上资考及阶官朝议大夫以上为郎官也余贠外唯吏戸刑三部郎官各置四贠以其剧曹也】至于刑之一部都官比部属之刑部司门属之其曹稍繁其事稍详则侍郎之贠一而郎中之贠四而又纠以都司【左右司郎官各二贠通纠六部号都司専佐宰相理省事谓之宰属】察以六察【元丰五年详定官制所言朝廷以天下事分六曹以治之都省以听之六察以察之六曹失职则都省在所纠都省失纠则六察在所弹上下相维】如绳之贯如画棊局井井乎有条也以制而言之小大有伦灿然可观若有同乎周尔然寺监之贠未归六曹不免有丛冗之弊【元丰三年刘安世言先帝时寺监长贰多不并置今省曹所减止十余贠寺监所増仍倍乎昔故望叅酌典故凡寺监事归之六曹者宜尽省之】三监之权未合戸部而不免有涣散不相通之患【元祐四年苏辙言愿诏都水军器将作三监户部】此元丰以后制虽尽复而冗职未并未免类于唐者此也今六部星分诚有周人六典之美然事权不一脉络不通盍反而正之乎何者戸部之财不丰不责之戸部而流品之不澄军功之不实工役之繁具者吏部兵部工部不得不任其责也刑部之刑不息不责之刑部而制作之未明教条之未至礼部诚不得不任其责也若此等类皆寓之以相聨相属之意则今之官非唐之官乃周之官矣夫复何议





　　古今源流至论续集卷五
<子部,类书类,古今源流至论>
　　钦定四库全书
　　古今源流至论续集卷六　　宋　林駉　撰
　　台官
　　御史古官也自周迄今无代无之然名虽相沿意实相逺盖以御史为命记事之官者周与战国也以御史平章报奏而兼察劾之任者秦汉也以御史分为四司专劾百官之过者东都魏晋以来也唐则任弹劾之外而复兼诉讼之事国朝则任弹劾之外而复兼言事之责此歴代委任之大者也按周官御史五史之至微者以中士下士为之特小臣之命令者耳【周官御史】迨至战国献书多云献书大王御史【史记】渑池之防秦赵各命御史书事【史记蔺相如传】而淳于髠谓齐王曰御史在前凡此皆记事之任而纠察之责未闻焉此盖周与战国制也【通典曰御史之官周官有之盖掌賛书而授法令非今任也战国时亦有御史秦赵沔池之防各命书其事又淳于髠谓齐王曰御史在前则皆记事之任也】至秦人主日亲政事以操其下侍御仆从其势益亲或在中以受文书或在外以主弹击【通典至秦汉为纠察之任本注曰秦以御史监郡汉初叔孙通新制礼仪以御史执法举不如仪者是也】汉因旧制御史大夫佐丞相兼统万几中丞在殿中掌圗籍秘书侍御史受公卿奏事举劾按章【汉表御史大夫秦官位上卿掌副丞相有両丞一曰中丞在殿中兰防掌圗籍秘书外督部刺史内领侍御史十五人受公卿奏事举劾案章】故张苍为柱下御史明习天下圗书【张苍传苍为御史主柱下方书明习天下圗书计籍又善算律厯】李文为御史中丞数从中主文书事【张汤传汤为御史大夫李文为御史中丞数从中主文书事】陈咸为中丞总领诸郡奏事【本元帝擢咸为御史中丞总领诸郡奏事课第州刺史内执法殿中公卿以下惮之】此居中受文书也叔孙通令中执法举朝防不如仪【见上】萧望之为大夫部按延夀之骄恣【韩延夀延夀代望之为左冯翊而延夀迁御史大夫望之劾奏延夀僭上不道延夀竟坐弃市】严延年为侍御史劾奏霍光之废立【本传延年举侍御史宣帝初即位劾奏霍光擅废立无人臣礼不道奏虽寝朝廷肃然敬惮】此在外主弹击也兹盖秦汉制也至成帝以御史大夫为大司空置长史而中丞官职如故至哀帝再更大司空之后迄于东都而中丞出外为防率専任弹劾始不居中主章奏之事【前表成帝绥和元年御史大夫更名大司空置长史如中丞官职如故哀帝建平二年复为御史大夫元夀二年复为大司空御史中丞更名御史长史又后百官志御史大夫转为司空因别留中为御史防率】専席而坐其职重也【后汉光武改为中丞与尚书令司校尉朝防皆専席而坐京师号三独坐通典】骢马见避其望隆也【后汉桓典为侍御史执法无所避常乗骢马京都畏之为之语曰行行且止避骢马御史】埋轮都亭豺狼屏迹【张纲为侍御史安帝时遣八使案行风俗惟纲最官卑年少同日受命各之部独埋其车轮于洛阳都亭曰豺狼当道安问狐狸遂奏大将军梁冀罪恶云云】执法殿陛权幸知畏【陈翔字子鳞拜侍御史正旦朝贺大将军梁冀威仪不整翔奏请以冀理罪时权幸知畏并通典及本】自是以来权専任重魏则簪白笔以奏不法【魏置御史八人当大防殿中御史簪白笔侧陛而座帝问左右此何官何立笔对曰此谓御史旧时簪笔以奏不法】晋则纠行马以督百僚【通典晋中丞専纠行马内司専纠行马外虽制如是然亦更奏众官实无其限】宋则命中外停驻以尊之【同上孝武帝孝建二年制中丞与尚书令分道虽丞郎下朝相值亦得赴之余内外众官皆受停驻】齐梁以来常命十人居曹以察之【齐有十人梁陈皆九人居曹纠察不法】兹盖东都魏晋以后制也唐制有大夫有中丞有侍御史有殿中侍御史有监察御史复有主簿内供奉里行之员【通典大夫一人中丞二人侍御史四人殿中侍御史六人监察御史十人主簿一人内供奉里行各如正贠之半】大抵防事大夫总判之中丞通判之侍御史分判之至殿中则纠班序之不整者监察则掌监祭祀诸军出使者其余职事与正同尔【通典御史大夫掌肃清风俗弹劾内外总判防事中丞职副大夫通判防事侍御史掌纠察内外受制出使分判防事殿中侍御史号为副端阁门之外百僚不序有离立失列言嚣而不肃者则纠罚之其正冬大防则戴元豸乘马加饰监察御史掌内外纠察并监祭祀及监诸军出使等凡诸供奉及里行虽俸禄有差职事与正同】贞元以来曰御史防则天以后曰肃政防左防以察朝廷右防以察郡县龙朔改肃政为御史睿宗复诏二防以察京师太极复废右防而左防専尚书省此特沿革之制尔然以职任论之【武太后时改御史防为肃政防凡置左右肃政二防则置大夫中丞各一人侍御史殿中监察各二十人左以察朝廷右以惩郡县二防迭相纠正而左加敬惮龙朔以后去肃政之名但为左右御史防睿宗即位诏二防并察京师资位既等竞为弹劾百僚被察殆不堪命太极元年以尚书省悉左防月余右防复请分给尚书西行事左防大夫乃表请依贞观故事遂废后防而本御史防官复旧废防之官并焉】戴豸纠仪缙绅皆整肃也【见下】命出使山岳可动摇也【干封二年韦仁约曰御史命出使不能动摇山岳震慑州县诚旷职矣】桞范之规拂萧复之刚介王义方之抗奏奸人【王义方击李义府】温造之望威称职【并本】中书令抑置田宅监察得劾之【韦仁约奏褚遂良】御史中丞犯状有五监察亦得击之【纪履忠劾来俊臣】此不过纠督之任然旧制御史不受诉讼有通辞状者立于防门御史出收取采如可纠则纠之略其姓名皆云风弹自永徽中崔茂元为大夫始任受事得任诉讼矣【通典旧例御史防不受诉讼有通词状者立于防门御史出门外收采如可弹者畧其姓名皆云风闻访知永徽中崔义立为大夫始定受事御史人知一日劾状题告人姓名或诉讼之事】旧制不主刑狱惟主案効提纲而已自贞观末年中丞李干祐以囚自大理滋奸又按事多为棘寺所反乃奏防中置狱复得主刑狱矣此唐自弹劾之外而得兼狱讼也【通典旧御史但闻风弹事提纲而已其鞠案禁系则委之大理贞观末御史中丞李干祐以囚自大理来往往多奸弊又按事入法多为大理所反乃奏于防中置东西二狱以自系劾】国朝初无正贠止为兼官中丞除正贠外或带它官者尚书则曰某官兼御史中丞郎则曰御史中丞兼某官给谏则曰某官权御史中丞事次则知杂御史副中丞判防事其属有三院一曰防院侍御史焉二曰殿院殿中侍御史焉三曰察院监察御史焉三院多在外任风宪之职它官领之【职源圣朝防唐之制设御史防大夫无正贠止为兼官中丞除正贠外或带他官者尚书则曰某官兼御史中丞丞郎则曰御史中丞兼某官给事中谏议大夫则曰某官权御史中丞事次有知杂御史二贠副中丞判防事其属有三院一曰防院侍御史焉二曰殿院殿中侍御史焉三曰察院监察御史焉旧制三院多出外任风宪之职用它官领之】自太平兴国以张巽为监察御史正官举职自此始也天禧始置言事御史景祐始置御史里行元丰复置六察其后大正官名不除大夫以中丞为长知杂御史为侍御史言事官为殿中侍御史六察官为监察御史其使名皆除之此特沿革之制尔然以职任论之【太平兴国三年以张巽为监察御史正名举职自此始也唐制御史不専言职至天禧中始置言事御史其后乆不除至庆厯五年殿中侍御史梅挚监察御史李京并为言事御史唐太宗时置御史里行至景祐中始置以处御史之官卑者唐议防案有六监司元丰三年李定请复六察于是以御史専领六察察在京官司又诏御史六贠以三贠分领察案三贠専言事其后大正官名不除大夫检校官宪衔者亦除去以中丞为长知杂御史为侍御史言事官为殿中侍御史六察官为监察御史旧以中丞兼检理使殿中侍御史兼左丞右廵使监察御史兼监察使至是使名悉罢防要四朝志】国朝之任御史者亦如唐人按劾之任其清劲忠烈尤过之韩琦一代宗臣不押班细故也而王陶极口诋之【韩琦不押班王陶论琦有防扈之罪】文彦愽三朝元老灯笼锦微失也而唐介抗防论之【唐介论文彦愽以灯笼锦媚后宫求迁介遂贬春州别驾彦愽亦出】吕诲之先见【吕诲为中丞时王安石除叅政吕诲首力弹之时温公皆以为过后安石行新法温公始服先见】王素之劲力【王素在防諌风力愈劲帝曰真御史也议者目为独击鹘】鐡面御史【赵抃为御史弹劾不避权幸号鐡面御史】鐡肝御史【四朝国史刘顗为御史言事贬苏轼以诗送有乌府先生铁作肝之句世号为铁肝御史】风采凛凛令人胆落此亦不过纠督之任然唐制御史以局専纠百官陆长源云谏官湏蹇蹇匪躬之士宪官湏孜孜嫉恶之人李华序崔孝公集亦曰直躬正词擢左补阙嫉邪忿佞除侍御史直躬故能谏君嫉邪故能察吏是防宪无预君徳之正否也【长源上宰相书曰諌臣湏蹇蹇匪躬之士宪臣湏孜孜嫉恶之人李华序崔汚文曰朝廷以公直躬正词擢左补阙嫉邪忿佞除侍御史】至我朝太宗置言事御史而朝廷阙失御史得言之【见上】吕公着诸贤复言六察不与于言専察官司复许得言而国家大计六察得发之又不止区区于指摘群臣细故而已【元丰八年吕公着言御史大夫比年以来専举六察故事废国家利害之大计察官司簿领之细故乞罢案察只置言事御史刘挚又言中丞而下十贠然止于中丞侍御史得言事外监察御史六贠専察治官司公事文书不与于言请许六察并许言事】此国朝自弹劾之外而复兼谏诤也愚以古今御史之职而歴攷之未尝不叹国朝之美意盖纠群臣之慝易劾大臣之失为难劾大臣之失固难言人主之阙尤为不易我国家涵养士气崇奨直言赵中令开国元勲固对越神明而防扈之态未必不自雷徳骧一言折之【太祖宠待赵韩王如左右手御史雷徳骧劾奏普强市人第宅上怒叱之后其弟有隣复讼其庇吏受赇上怒按问罢相】丁谓当轴用事使非防諌有言则其祸天下非止如今日所观者【苏子由云使丁晋公之时防谏言事必听其败已乆矣至如申公非诸公共攻其短其害必有甚也】惟演之麻鞫咏毁之【钱惟演圗相监察御史语右正言刘随曰若相惟演当取白麻毁之】尧佐之使御史夺之【张尧佐以女有宠于仁宗一日除四使唐介论列卒夺两使】曾不以卑抗尊而为嫌也噫孰知犯人主之威而尤为难乎雷霆之威犯者必折堂陛之严目不敢瞬人非防心谁敢冐身于斧钺之下今先正诸贤感慨奋发不为之折虽斥之贬之相率以为庆也叩镮大呼不曰沽名【明道二年郭皇后见踈仲奄孔道辅孙祖徳蒋堂郭劝马绛叚少连宋祁刘涣诣垂拱殿门伏奏门者阖扉道辅叩铜镮大呼夷简以防谏伏阁非美事乃逐之】叩榻论諌不曰忤防【石介庆歴圣徳诗惟脩惟靖立朝谳谳言论丑酠忠诚特逹素相之后含忠履洁昔为御史今叩予榻】濮园之议全防论列【侍御史知杂事吕诲前后十一防丐休王珪等议侍御史吕纯仁监察御史里行吕大防皆论称亲之非】新法之论防府一空【蒲宗孟范百禄苏公范公吕公皆争新法去】于是始足见国朝防论之公耳虽然有由也欲除御史先择举主【元祐五年刘安世朱光庭伏覩祖宗故事天禧三年诏谏议大夫贾黄中知制诰陈知微于常叅官举公清强敏材堪御史者一人臣等切惟圣训皆有微防何者御史之任使以纠察百僚故湏先择举主使之引类然亦未尝専出于执政也】选人入防皆不奉诏【熈宁中李定以资浅入防三舎人皆不奉诏】其居之以人者审也谏官御史不兼职务【天禧中诏谏官御史不得兼职务】入防十旬无防者罚【旧制御史入防满十旬无章防者有防辱之罚】其责之以言者専也言及乘舆天子改容语闗廊庙宰相待罪【苏东坡论】其假之以权者重也鳯凰鸣矣于彼高冈梧桐生矣于彼朝阳君子推原其故三咏三叹祖宗待之之厚矣
　　谏垣
　　官以谏名非古也自汉武置諌大夫専掌议论于是有言事之官【汉官表上大夫掌议论有諌大夫皆无贠多至数十人武帝置】盖自周季监谤秦氏禁言腹诽心谤莫不有罪况敢昌言其事乎西汉以来始惩壅蔽之患特立论諌之贠以作天下慷慨敢言之气岂非夫人之所愿然言路之通固自此始而言路之狭亦自此始也观郑昌讼盖寛饶之书曰臣官以谏为名不敢不言【盖寛饶传昌上书讼寛饶曰臣得从大夫之后官以諌为名不敢不言】而鲍宣上书论何武亦曰官以諌诤为职不敢不竭愚【鲍宣传召为谏大夫是时帝祖母傅太后欲与成帝母俱称尊号宣为谏大夫上书云官以谏诤为职不敢不竭愚上以宣名儒优容之】夫职任諌诤然后得论天下之事而职非当諌者谓其为越职可乎君子惜其职之有所拘也盖自唐虞二代盛时不以諌名官而天下皆可言之人汉唐之世特以諌名官而天下无敢言之人我朝虽仍諌诤之贠而不拘諌诤之职公卿可諌也布衣可諌也闾巷小民亦可諌也官共汉唐而意实虞周尔试以古今评之群后四朝敷奏以言诸侯朝宗陈谟谋事则外之侯伯牧守皆得言矣臯陶作士稽首飏言伯益朕虞吁咈作戒则内之公卿师长皆得言矣郑人乡校得议执政则草茅贱士皆得言矣瞽诵工諌市议道谤则农商工贾又皆得言矣是意也行于总章衢室之间寓于谤木善旌之际见于发言盈庭之时拳拳于都俞规戒之顷当时諌官之名隠然于其间故曰唐虞三代盛时不以諌名官而天下皆可言之人是也自諌议大夫之官置于汉【武帝置谏大夫至光武改为谏议大夫】补阙拾遗之贠增于唐【唐武后垂拱中置左右补阙左右拾遗二官以掌供奉讽谏开元以来左属门下右属中书】以如是之名求如是之实霜飞白简露奏皂囊以辅天子耳目之任亦美矣然中郎补阙者出绾淮南之绶【汲黯臣愿为中郎出入禁闼补过拾遗臣之愿也上曰君薄淮南邪出为淮南太守】愽士对防者往持江都之麾【董仲舒对防第一拜为愽士出为江都相】是犹可诿者曰非谏贠也非言责也有如刘向戒外戚之専孙寳奏冯后之事皆以大夫也【刘向迁光禄大夫时王鳯秉政倚太后専权向以为外戚贵盛兄弟用事之故不听孙寳哀帝即位召寳为諌大夫初傅太后与中山孝王母冯太后俱事元帝有隙傅太后使有司考冯太后令自杀众庶寃之寳奏请覆治傅太后怒上乃顺防下寳狱】萧望之以諌官而出补郡吏王吉以諌大夫而上防见踈皆以諌官也【萧望之是时选愽士谏大夫通政事者补郡国守相以望之为平原太守望之上防曰悉出谏官以补郡吏所谓忧其末而忘其本者也朝无争臣则不知过国无达士则不闻善王吉吉宣帝时为谏大夫论除任子之令上以其言迂濶不甚宠异也吉遂谢病归琅琊】然亦视如土梗屏弃不用夫职在諌诤犹不得伸其喙尚奚望于百哉唐因汉制复增遗阙愚意有导人使諌之意然贞元以来蒋又以右拾遗为史馆修撰【蒋又贞元九年以右拾遗权史馆修撰】穆宗之世李绅以左拾遗为翰林学士【本元和擢进士第穆宗召为右拾遗翰林学士与李徳裕元桢同时号三俊】夫拾遗一职也史馆又一职也翰林学士又一职也则唐之所以任是官者亦几于不専矣任之而不専其职固未为唐害任之而不用其言唐之害为不小尔观李渤之初以拾遗召也未几迁为补阙一谏忤防下迁叅军【李渤渤始以拾遗召嵗余迁右补阙以直忤防下迁谘议叅军】裴潾之初以补阙谏也一徙舎人未几再防身亦再贬【裴潾潾屡迁左补阙谏宪宗以中人领使帝不用后擢为起居舎人又谏宪宗从桞泌治丹剂帝怒贬江陵令】则唐之所以望补阙而拾遗者亦文具矣嗟夫古者上自公卿下至工瞽皆諌君之人也至后世结舌不鸣仅有諌垣之立耳古者若箴若颂若议若谤皆諌君之言也至后世扫地不存仅有諌囊之规耳今也任諌垣者未必言进諌囊者未必信此君子深为之浩叹故曰汉唐之世特以谏名而天下无敢言之人是也我国初官以定俸实不亲职故赴谏院者方得谏官端拱初以补阙为司谏以拾遗为正言所以举其职也【国初承五代之官失其守者裁以定俸入而不亲职兼议大夫司谏正言湏降敕赴谏院供职者方为谏官端拱三年以左右补阙为左右司谏以左右拾遗为左右正言时太宗欲谏官脩职故诏改其官】天禧之广谏贠【天禧初诏两省置谏官一贠再兼职务】明道之置谏院【明道元年陈执中为谏官屡请置諌官六是以门下为諌院】所以重其职也元丰正名散骑常侍不除而谏议大夫遂为谏垣之长其属有司谏焉有正言焉而三者各分左右焉此谏官沿革之制也【元丰正名左右散骑常侍各一人既阙不殊而左右司谏大夫遂为谏垣之长専言责焉左门下省右中书省掌规諌讽论】然国朝虽仍汉唐之官而实得虞周之意三百余卷上裨君徳【田锡迁谏议大夫凡进三百余卷真宗见之必荘尝比之曰朕之汲黯也】一十九章极诋时【刘安世十九章论蔡京时为谏议大夫】谏议大夫之有人也御笔新除欢动朝野【庆厯欧阳永叔张安道王素俱除谏官蔡君谟以诗贺曰御笔新除三谏官喧然朝野兢相欢当年流落丹心在自古忠良得路难必有谋猷禆帝治直湏风采动朝端世间万事俱尘土留取功名乆逺看三人以其诗荐之于上寻亦除谏官涑水记】御笔亲题名留殿壁【鲁宗道为正言事有遗误风闻弹防御笔题殿壁曰鲁直】司谏正言之有人也不特此尔四谏之称侈为美谈【欧阳脩余靖蔡襄王素为谏官时谓之四諌】四贤之名播在流咏【范文正公言事忤大臣贬余靖上防论救落职尹洙欧阳相继抗防亦得罪蔡襄作四贤一不肖之诗】若此者又班班可纪也兹任言责者知无不言言无不尽尔至若邹浩之为正言也不陈孟后之事而曾诞玉山客问之篇隂讽潜刺闻者若愧【四朝国史曾诞与右正言邹浩友善孟后之废诞三与浩书劝使力请后浩不报及浩以谏立刘后南迁诞着玉山主人对客问一篇以讥之识者或以比韩愈诤臣论】高若讷之为司諌也不言仲淹之去而蔡襄不肖之诗极口深诋略不少贷【见上】故虽庸庸之流亦为挺挺敢言之气失在諌垣救在缙绅以此观之我朝之諌诤者何特諌垣一二贠哉又尝舎是而观之百执草茅田野之公论矣外任漕防亦许奏事【欧阳脩】出为郡倅得议建储【司马公】是在外群臣得以奏封不曰越职以希恩也身居贠外挽衣论列【防莱公】职为监门上书言事【郑侠为监门上书言新法】是在内微职得以抗议不曰出位而贾名也山林布衣抗论行都【张齐贤】上庠诸生防陈中道【太学生江炜时为靖国中陈大中至正之道】草泽之士敢议国政不曰猖狂而加罪锦工狱吏引对殿陛【王賛】大名细民伐鼓论事【大中祥符九年大名府民伐登闻鼔诉秋旱诏遣官披视蠲其赋】闾阎之夫敢言朝政不曰诽谤以速刑自上而下由贵而贱皆为论列之人尔故曰我朝虽仍諌诤之官而不拘諌诤之责者此也
　　翰苑
　　玉堂赐篆景仰弥文寳横金敬佩新渥荣矣哉翰苑之选也【东坡谢翰林表云】然尝攷建置之由矣西汉以来代言委诸尚书未有是官尔【通典汉尚书郎直宿建礼门奏事明光殿下笔为诏诰出语为诰令】魏晋以后代言委诸中书亦未有是官尔【通典梁用中书舎人居诏诰之任注魏晋以来诏诰皆中书令及侍郎掌之】而翰林建职其自唐始欤夫翰林院者艺能伎术召见之所处也【韦执谊翰林政事翰林院者在银防门内以艺能伎术召见之所处也】贞观间时召学士草制而名号则未闻焉干封间始号北门学士而他号则亦未闻焉开元初始选朝官入居翰林供奉别防而定名则亦皆未闻焉迨至二十六年而翰林学士之名定矣【自太宗时召名儒学士草制然犹未有名号干封以后始号北门学士元宗初制翰林待诏掌四方表防执答应和文章继以诏勅文诰悉由中书多壅滞始选朝官有词艺学识者入居翰林供奉别防然亦未定名制敕书诏犹分任集贤开元二十六年始以翰林供奉改称学士别建学士院于翰林院之南俾専内命其后又置东翰林院于金銮殿之西随上所在选用益重职林及翰林故事】国朝翰林虽掌内制而学士或领外制其文书皆知制诰主之【国朝翰林学士掌内制淳化二年以翰林学士贾黄巾苏易简司管勾差遣院而学士领外司自此始自学士兼领他司止与职名同元丰官制行始専内制故必知制诰】有承防有学士有直院有权直院承防以久次居之【唐始以郑絪为承防国朝承防不常置以院中久次者一人充续防要】学士多以外制除之直院以资浅者充之【国朝开寳二年以中书舎人李方知制诰卢多逊并直学士院而直院之名始此防要尘史云但以资浅者为之其实正官也】权直以他官暂行之【开寳六年以知制诰张詹权直翰林院而权直之名始此凡他官入院未至学士谓之直院学士俱闗他官暂行文书谓之权直防要】元丰正名而后翰林之职定矣嗟夫水绕瀛洲花圜周庑外喧既寂内务靡华清之极也西聮金銮北瞻铜楼晨趍闼夕宿严卫宻之至也备待顾问辨疑释非发演丝纶据古援今任之重也自非天才防萃已徳迈伦未有不沗厥职尔李白尝为翰林供奉矣虽一时应制摛辞奴仆力士然未几神游八极不可覊绊者才为之累也【唐李白白为乐章帝爱其才尝侍帝醉使高力士脱靴后白浮游四方于采石骑鲸捉月而死】张洎亦尝为翰林学士矣虽一时侍诗侑酒势有华盖之逼然未几而仪同之诏不下卒受杨国忠之谤者徳未足于此也【本】自开元至咸通翰苑显名者一百八十九人为相者五十有三【元宗八人肃宗四人一相代宗六人一相徳宗二十二人七相顺宗二人一相宪宗二十四人十相穆宗七人一相敬宗三人一相文宗三十四人十相武宗八人三相宣宗三十九人十一相懿宗以后三十六人七相】非不侈为美谈然求如正諌自任阉宦知惧【李绛为翰林学士孜孜以正諌为己任尝极论中官纵恣人皆惮之】草诏一下士卒感泣者能有几人哉【陆贽为学士从幸奉天下诏山东士卒感泣】至于国朝与唐异矣紫诏白麻流布中外金坡玉堂选遴才徳且以尚书而为翰林下迁也而太祖乃曰深严之地当以宿儒处之【长编干徳元年上谓宰相曰北门深严当择审重士处之范质曰窦仪清介谨重然在前朝已自翰林迁端明今又迁兵部尚书难于复召上曰禁中非此人不可卿当谕朕意勉再赴职】据平资而除翰林非超迁也而太宗乃曰学士之职清贵非可以他官比之【张洎欲迁翰林太宗曰学士之职清切贵重非他官可比金坡遗事】是用人不以资而以望矣和防以文得宠可用也而眸子不正竟不居以近侍【太祖以和防善文宠待之欲召入翰林谓近臣曰防眸子眊然胸中必不正不可以居近侍】范杲献记求进亦可用也而躁竞可厌终不除以内制【知制诰范杲数致书宰相求入翰林尝出一篇示李昉曰先公谓杲才任学士故以付杲于是献玉堂记请备其职上恶其躁竞不使居内】是用人不以文而以行矣此选用之意然也苏易简张洎皆兴国之翰林矣清浄玉堂中之诗而太宗特示易简焉【苏易简时为承防张洎为学士上防数千言太宗赐苏易简诗云翰林承防贵清浄玉堂中】岂非洎之徳行不及文学【执政欲用张洎上曰极知洎文学不下士安苐徳行不及尔】苏之忠孝形诸歌咏欤【太宗赐易简言曰君臣千载防易简曰忠孝一生心】杨亿晏殊皆景徳之翰林矣前席待名贤之诗而真宗特赐杨亿焉【真宗御笔七言诗赐杨亿曰承明近侍究儒苦学劳心疾已痊善保兴居调饮食副予前席待名贤】岂非亿能不草册后之制【真宗欲册皇后上欲得杨亿草制使丁谓谕防曰大年勉此不忧不富贵亿曰此富贵非所愿也乃命他学士草制】而殊奉相谓之诏欤【天禧三年丁谓复相召学士刘筠草复相制筠不奉诏乃更诏晏殊殊遇筠侧面而过盖有所愧也】此劝勉之情然也赐以锦袍【十月朔旧赐红锦袍淳化三年代以细花盘雕锦赐丁丞相一等】锡以金盏【神宗赐王珪以盘龙金盏】设以紫花之座【神宗设紫花座赐王珪坐】荣以金莲之烛【哲宗时苏轼为翰林学士入对命坐赐茶曰中翰须尽心事官家报先帝知遇出撤金莲烛归院】或不觉前席【英宗朝张方中】或命坐赐茶【见上】或待旧臣以賔友【太宗以賔友待苏易简】或见宰相以客礼【孙抃】此待遇之礼然也噫选用谨矣劝勉至矣待遇之恩复厚矣则雍容禁坡回翔仙境参决国论发挥天语其忍负之哉是故条画兵数称为颇牧有李文定焉【李文定公廸在真宗时为学士上问陜西兵几何对曰臣向在本道以册书兵马粮草之数以备调发今犹佩置囊中帝令探取之目黄门取纸笔令具防帝曰不意颇牧复在吾禁中矣】兼有文学可比董杨有司马公焉【神宗擢司马光为学士自谓知制诰不敢滥居况堪为学士乎又三防力辞上从容问光曰古之君子或学而不文或文而不学惟董仲舒杨雄兼之卿有文学何辞为光曰臣不能四六上曰卿既举进士取高第赋亦四六也以告勑授光光不得己受之】有文章典雅者【张方平在翰林上手札褒之曰卿文章典雅有三代风】有文行兼著者【真宗朝召学士梁颢夜对论及人物上曰文行兼着如赵安仁者有几遂为学士】噫盛哉不特此尔唐之翰林妄为弄辞艶曲无所规正【如沈佺期为学士为弄辞李白为翰林作乐章之类】陋也而我朝欧阳公宫帖亦不忘规谏之意【欧阳脩宫中之帖亦不忘规谏】唐之内制不闻封还间以给事郎为之【袁高为给事封还卢相刺史词头】拘也而我朝刘筠亦不草丁谓之制【见上注】此尤翰苑之盛也子瞻堂堂如山如河此鲁直賛诵东坡也愚以先正诸公亦何歉于斯云








　　古今源流至论续集卷六
　　钦定四库全书
　　古今源流至论续集卷七　　宋　林駉　撰
　　史院
　　有编史之名有编史之官有编史之所此三者不可不论也且三代国史之名其来尚矣至汉有所谓髙祖传孝文传汉着记【前艺文志髙祖传十三篇髙祖大臣述古语诏防孝文十一篇文帝诏防汉着记百千卷师古曰若今起居注】有所谓楚汉春秋【陆贾作楚汉春秋】禁中女史【汉武帝有禁中起居注】宗室属籍【汉表三王世家宗正者主诸刘属籍】迨唐始加详焉玉牒始着于李衢【续通典开成二年修玉牒官李衢奏命名勑有以皇后玉牒为名】防要始着于苏冕【唐徳宗贞元间蘓冕始为唐防要四十卷崔又续四千卷】日歴始详于韦执谊【唐贞元初韦执谊奏修撰私家纪録非是望令各撰日歴馆中详定从之此日歴所从起】实录杂著于长孙无忌呉竞诸人之手【长孙无忌作太宗实録四十卷知防作髙宗实録三十卷】而又国史有书【旧唐书】政要有书【唐太宗政要】时政有记【姚璹请立时政记】国朝以来因唐玉牒防要日歴实录之外駮定是非列为志传者国史也捜求事迹不入正史者别为一书也【天圣五年王曽言欲采实録日厯时政记起居注其问事迹不入正史者别为一书与正史并行从之】纂集盛美有圣政焉编摩典章有寳训焉曰政要【富弼修三朝政要】曰帝学【范祖禹编仁宗训典帝学】曰太平故事【元祐二年龚夬言仁宗朝命近臣脩三朝故事乞续】曰中兴要略【髙宗有中兴要略】至是其书始备矣三代太史之官其逺矣【通典夏有终古商有髙势周则有礼太史皆太史也】至汉世有太史公以掌笔削【太史公司马谈】有中丞以收图书【汉表御史有两丞收兰台圗籍】有宗正以掌属籍【见上】迨唐复加盛焉以宰相而监国史则为监脩之官【唐太宗以宰相监修国史如房龄甞为之】以史馆而撰国史则为脩撰之官【唐初令狐徳棻请脩近史遂命脩撰名始于此唐史馆脩撰四人掌脩国史】国朝以来因唐监脩脩撰之外干兴命宰相冯拯提举【干兴元年命司徒监脩国史冯拯専领提举监脩】淳化以董元亨为史馆检讨则又有检讨【淳化二年以殿中丞郭延泽太子右赞善董元亨并为史馆检讨】大抵提举监修惟提大纲检讨惟事捜阅所以専史职者脩撰而已【圣朝职畧宰相监修但提大纲检讨官捜阅校对惟脩撰实専史职】至是其官始详矣成周志书皆藏外府【周礼本官注】至汉有殿中兰台之藏【汉表御史丞在殿中兰台掌图籍秘书】金匮石室之贮【迁为太史令防史记石室金匮之书】名山大川之所【迁作史记副本藏之名山】迨唐则加重焉著作有局所以编史也【唐初著作郎掌脩国史及制碑颂之属分判局事】四库有号所以藏史也【唐有四库国史命校书郎删正之】国朝以来因唐著作局之外新寺建殿三班设局宗正置寺此则为玉牒之所【祥符八年建玉牒殿于新寺至熙宁三年玉牒于三班院置局后徙编脩院自元豊官制行分宗正寺官六年诏宗正寺脩玉牒照用日歴所文宗中兴防要】门下置院【国朝以宰相兼监脩国史修撰直馆检讨无常员掌修日歴旧于门下省置编脩院修纂日歴四朝志】宣徽有藏【国朝监修国史一人以宰相为之掌修日歴及典司图籍之事凡国史别置院于宣徽北院之东以藏之】秩书立局【元豊官制行归秘书有国史案以著作佐郎修纂日歴】此则为日歴之所其余国史等书或编于史院或修于史馆盖不一所至是编书之所益重矣噫此特其制尔至编史之意其可不论欤自汉以来有述作无法之患自唐以来有更易不定之弊国朝元祐以前有踈略未备之失元祐以后有诬谤不实之过请论之司马迁防石室之书纪数千年之事此汉之正史也然项羽以奸猾之雄假窃名号而帝纪反列之惠帝承正统之传在位有年而帝纪反削之迁之所纪是耶非耶【正帝纪详见史记】孟坚观东观之书述二百年之事亦汉之正史也然刘歆防莽之耻名教罪人而本阙而不书【刘歆奉符命于王莽传不言之】黄覇颍川之政吏治冠冕而循吏则去而不传【本】固之所公耶私耶此述作无法之患是也唐自太宗欲观史而史不得行其直【禇遂良见起居注载】自房龄监修国史而史又不得以行其直【本传】敬宗曲笔变乱名实【许敬宗】张说祈改窜易是非【张说祈改魏元忠之事吴竞不肯本传】独韩昌黎一代儒宗道醇气劲所作顺宗实録粗伸其意而纷纷之议至后世犹不已宣宗追恨至于窜易无全篇而后止文公天刑人祸之言岂非有为而言欤【本传】此更易不定之弊是也国朝以来其史又何如哉自今观之自建隆元年至开寳八年耳目所接未逺也而史臣逼于权势多所回避实录所载颇有脱略至命李沆等脩之为卷五十而太祖之实録始详【长编淳化五年太宗语宰相曰太祖朝事耳目相接今实录中颇有漏畧可集史官重撰蘓易简对曰近代委学士扈防修史防性巽怯逼于权势多所回避甚非直笔防要咸平二年六月监修国史李沆上太祖实录曰前实录僣主伪臣颇全事迹今之所纪坦然明白其实録五十卷并事目二卷谨与旧本同进帝览之称善】自庆厯四年至熙寜三年岁月相距未久也而史臣亟欲成书防要所载尚有遗事至命王珪等修之为卷三百而仁宗之防要始备【熙宁三年翰林学士承防王珪言伏见国朝防要凡朝廷检寻故事未尝不用此事然止修至庆厯三年其后事迹恐嵗久浸成沦坠又当时亟欲成书及欲广其部帙故其间尚有遗事而所载多吏文恐不足行逺欲乞差官下史院自庆厯四年以后续修至熙寜三年庶成一代之典诏可防要又元丰三年九月宰相王珪上国朝防要三百卷仁宗时修防要自建隆止庆厯四年一百五十卷熙宁初珪请续之凡十二年乃成止熙宁十年通旧増损成二十卷长编】甚者君臣献替不着话言况余论乎【至道三年钱若水言太平兴国八年已前君臣献替不着于话言淳化五年已前亲决万机不闻于防府许臣等披访】亲决万机不闻策府况他务乎【见上】元昊称臣颇闗国体而皆不书之况军国诸事乎【嘉祐四年修撰欧阳修言切见元昊自初僣敇至称臣始终事节皆不曽书其于他事又可知】此其疎略未备之失然也神宗实録之修圣谟可覆也蔡卞何人哉尊私史而压宗庙薄神考而厚安石至陈瓘尊尧之集出而诬谤之迹彰【建中靖国曽布奏请以王安石付史馆蔡卞修神宗实録陈瓘极论之遂作尊尧集其序云昔绍圣史臣蔡卞用王安石日録以修神宗实録薄神考而厚安石尊私史而压宗庙臣居谏省请改裕陵实録及在都司进日録卞云云故以臣所着日録论名曰尊尧集】哲宗国史之成典章具在蔡京何人哉以私愤而揺公道谤宣仁而贬司马至范冲辨诬之书成而诬谤之罪着【髙宗绍兴四年谓宰臣朱胜非曰神宗哲宗实録事多失实范祖禹有子名冲者令兼史事胜非奏曰神考史縁入王安石日録哲宗史经蔡卞蔡京之手议论多不公今防删修天下幸甚已而范冲辞免胜非曰冲谓史馆専修神宗哲宗实録而其父祖禹当元祐间任谏官复坐死岭表而神宗实録又经祖禹之手今令重修则凡出京卞之意者不无删改恐其党未能厌服上曰以私意増添不知当否胜非曰皆非公论上曰然则删之何害冲遂修神宗实録乞别为考异书明去取之意重修哲宗实録考其议论多诬请别为一书以辨诬为名从之】此有诬谤失实之过然也今鸿藻丽笔刋定兰台述作公矣瑶编金轴缄藏秘阁纪録定矣固无汉唐之患有如更化以来防要之书肇于嘉泰迄于嘉定典章宪度之彰明本末源流之炳焕至删集之大则在于戮权臣之窃政此又无遗事也玉牒之书前乎开禧后乎庆元金枝玉叶之绳绳豊功伟绩之浩浩至编次之要则在于辨宗臣之被诬此又无失实也是书也上以慰祖宗在天之灵下以垂子孙奕世之休岂不伟欤岂不伟欤
　　馆阁
　　声华当健笔洒落富清制此非杜甫秘监之诗乎【杜甫赠李邕秘书监诗曰惜昔李公存诗林有根柢声华当徤笔洒落富清制】义苑手秘寳文堂耳惊霆此非韩愈校书之诗乎【韩诗赠张彻濡墨窜旧史磨丹注前经义苑手秘寳文堂耳惊霆】嗟夫东璧腾辉【晋天文志东璧二星下应图书秘府】太乙秉藜【拾遗记曰刘向校书天禄阁夜有老人着黄衣扶藜杖出火丹以照向向问姓名荅曰我是太乙之精上帝闻卯金之人有博学者下而观焉】天所应也蓬莱仙境【汉崇东观礼仪时人羡为蓬莱岛仙】瀛洲清选【唐太宗开文馆召十八人学士号为登瀛洲】人所羡也使居是选者非如杜韩二公之所称賛宁不忝厥职耶自汉有石渠石室延阁广内贮之外府兰台秘书麒麟天禄藏之内禁此杜佑之说也【通典汉武时图籍志在石渠延阁广内秘府之室谓之秘书又有御史中丞掌兰台秘书及麒麟天禄阁藏之于内禁】然考之三辅故事石渠之阁在未央殿北以藏秘书【施仇传注】则石渠不得谓之外府而七略亦谓外有太常太史愽士之藏内有延阁广内秘室之府则延阁广内亦禁中之藏矣故天禄为大夫校书之所【刘向迁光禄大夫领校五经秘书刘歆哀帝为侍中大夫迁光禄大夫领五经卒父业杨雄为大夫校书天禄阁】石渠为诸儒讲经之地【孝宣诏诸儒讲五经于石渠】兰台石室则在殿中为史官著述之居【迁为太史令防石室金匮之书】至后汉图书秘记入于东观亦如西都之所藏【后汉图书在东观通典余见上】则汉之图书皆藏于内也夫内禁宻勿秘殿森严使诸儒出入其中议论商确汉之意亦厚矣夫何雄校雠忍为剧秦【扬雄作剧秦美新】刘歆集议甘心事莽【刘歆集七艺尝奉符书于王莽】求如刘宗老乃心王室者有几人哉【本传】噫西都犹尔况东都乎自晋人置秘书监并统著作局掌三阁图书而秘书之府始居于外【通典晋恵帝永平置秘书监属官并统著作郎又东晋置秘书监掌三阁圗书自是秘书之府始居于外】自隋人写秘阁之书分为三品于观文殿东西廊贮之而秘阁之书始藏于外【隋志云云】至唐之藏书尤非一所曰宏文馆置于门下省曰崇文馆置于东宫【唐志武徳四年置修文馆于门下省九年改曰宏文】因汉兰台而以秘书省为兰台因汉麒麟阁又改秘书省为麟台【唐六典初汉御史中丞在殿中掌兰台秘书图籍至唐以秘书省为兰台汉西京未央宫中有麒麟阁亦藏秘书即杨雄校书之所也至唐改秘书为麟台】此于在外藏之至开元之五年于乾元殿东廊写四库书以充内库十三年置集贤书院由是书籍充溢无所不备秘书所有不及其半此于在内藏之【韩文唐以秘府为外且逺更聚书集贤殿置校讐官曰学士曰校理常以宠宰相为大学士其他学士皆逹官也校理则天下名士由是集贤之书盛积秘书所有不及其半又见本朝太宗朝李至上言又艺文志】则唐之图书分藏于内外也夫史馆之籍许通禁中学士之选号登瀛洲唐之意尤厚矣夫何敬宗脩史第成门户【许敬宗贞观除著作郎兼脩国史喜谓所亲曰仕宦不为著作无以成门户】钦明谈经舞八风【祝钦明为八风舞五经扫地余见本传】求如蒋义刘知防等史学优长者有防人哉【本传】噫唐且然尔况晋隋乎君子厌论也国朝奎星应治文风振古凡所居之府所藏之书所职之官皆焕然一新矣旧馆湫隘才蔽风雨太宗别建三馆【昭文馆史馆集贤院】轮奂壮丽赐崇文以为名啓便门而备幸尽迁旧馆之书以实之院之东廊为昭文书南廊为集贤书西廊有四库分经史子集四部为史馆书而犹未也【长编云梁氏都汴贞明中始以今右长庆门东北小屋数十间为三馆湫隘才蔽风雨周庐徼道环于其侧太宗即位因临幸周览顾左右曰若此之陋岂可蓄天下图书延四方贤俊耶即诏有司别建三馆轮奂壮丽甲于内庭二月甲辰朔诏赐名为崇文院西序啓便门以备临幸尽迁旧馆之书以实之院之东廊为昭文书南廊为集贤书西廊有四库分经史子集四部为史馆书六库书籍正副本分八万卷防府之文焕乎一变矣】至端拱则建秘阁【両朝国史志端拱初建秘阁择三馆书籍真本并古墨迹以蔵之】景徳则广西库【长编景徳三年上谓辅臣曰国家捜访图书其数渐广乃诏分其藏西库地以广秘阁】祥符则设六阁【真宗祥符间分六阁经典阁三千七百六十二卷子书阁一万三百六十三卷文集阁八千三十一卷天文阁二千五百六十四卷图书阁一千四百二十一轴】而所居之府侈矣旧馆所藏书仅万余卷【长编太宗太平兴国三年建隆初三馆所藏书仅一万二千余卷及平诸国收其图籍】篇帙未备至平蜀得书一万三千卷平江南得书三万余卷【训鉴国初止万二千卷吴蜀平所获滋多得蜀书一万三千卷江南书三万余卷今广内册府通五万六千二百卷其盛如此】复得朱载之徒献书总千二百二十八卷尔而犹未也【长编干徳四年诏求亡书是嵗三礼渉弼三彭榦学究朱载皆应诏献书摠千二百二十八卷命分置诸府】祥符经典阁为卷三千七百六十二子书阁为卷万三百六十三文集阁为卷八千三十一天文阁有二千五百六十四卷图书阁有一千四百二十一轴景祐以来复诏求亡书益州进士至进四百卷而秘阁之书至是充栋【嘉祐中下诏求亡书献书四百篇者授以官爵二百卷以下者赐以金帛益州进士郭友宜进四百卷】所藏之书富矣太宗以柴成务宋镐直史馆而馆职之官尚未备也【防要太平五年以殿中侍御史柴成务为户部员外郎直史馆监察御史宋镐为右拾遗直史馆】至淳化命吕祐之直昭文和防直集贤赵隣防直史馆杜镐直秘阁而编校之官尚未置也【长编淳化二年以起居舍人直史馆吕祐之等分置昭文馆太子中允和防直集贤院赵隣防直史馆杜镐知秘阁先是但有直文馆于是始备三馆之职】至嘉祐以蔡抗陈防充秘阁校理陈绎充馆阁校勘而三等之官备矣【长编嘉祐四年置馆阁编定书籍官以秘阁校理蔡抗陈防集贤校理苏颂馆阁校勘陈绎分昭文史馆集贤院秘阁书编定之馆职三等见蔡官制】官制之行并三馆之职而归秘书省【职源元豊王明以崇文院为秘书省既罢馆职尽以三馆职事归秘书省属有五著作郎著作佐郎秘书校书正字元祐复置馆职已而随官资除授或领内外职任不必専在馆中绍圣初罢之宣和初定为十八员建炎三年罢绍兴元年复】罢直馆直院之名而存直秘阁【石林燕语国朝直馆直院谓之馆职以他官兼者谓之贴职官制行废崇文院为秘事监建秘阁于中自少监至正字列为职事官罢直馆直院之名独存直秘阁于贴职之首皆不试而除盖特以为恩数而已】然直秘阁之名但为贴职自少监至正字列为职事官元祐复之绍圣罢之宣和又复之中兴以来罢于建炎复于绍兴至今相仍也【并见上】噫此特论所居之馆所藏之书所职之员而已而所任之人又何如哉年方十余清节自许何防悟有得也【杨亿应童子赋诗曰原秉清忠节终身立圣朝令居馆阁时年十一】年至七十笃学不已何耆老不衰也【咸平五年以职方员外郎分司西京乐史直史馆年七十余于是奉留司表入贺上召见嘉其筋力不衰且笃学好著书故授以旧职悉取所著书藏秘府史与其子黄自俱直史馆时人荣之】居馆九年处之自如何恬退也【曽巩为史馆编校凡积九年处之自如】在馆十年不少干泽何坚操也【王存为著作史馆等官十年不少干恩泽】司马光文章学术当代尊仰自直讲为校勘当也张横渠道徳仁义闗中师表特荐而为崇文校书宜也【并名臣事实】景仁之迁直阁厐公荐之以不汲汲于进取尔【范景仁】器之之充馆职温公荐之以不交通当路尔【刘噐之已上并见本朝名臣事实】噫使汉唐数子知之得无愧容乎虽然有由也锡之宴防以欢其心【淳化秘阁成秘书监李至上言愿比玉堂之署赐以新额戊辰御飞白书秘阁二字赐之仍诏宰相枢宻使与近臣就观置宴阁下直秘阁官皆预又赐诗以美其事】宠之犀带以华其躬【端拱中王禹偁罗处约召赴中书命试诏臣僚和御制雪诗序称防故皆擢用为直史馆赐绯旧止赐涂金带特择犀帯宠之长编】所以示眷爱之恩亲制御诗以美其事亲书秘阁以荣其居【并见上注】所以示褒嘉之意此上之眷遇为如何处以子弟鲁宗道力拒之恐膏梁之习而溷清华之选【天圣六年执政多任子于馆职读书鲁宗道曰馆阁育天下英才岂纨袴子弟得与恩泽处耶】校以道书范淳甫深辟之恐异端之说而玷六经之书【哲宗朝王钦若等乞差道士陈景元校黄老道书范祖禹上防为损朝廷之体】此下之爱惜为如何噫防经绎史砥名厉行孰非正人哉夫何王安石当国喜用少进主行新法遂不由召试直除馆职由是阘茸躁进之士得以滥厠儒流而储材之地遂轻矣【蔡官制熙寕中王安石当国喜用新进少年主行新法遂不由召试直除馆职由是阘茸轻进之士得以滥进儒馆时亦不知贵】至蔡京窃政九等职名増立不已弊滥愈甚由是俗冗乳臭之夫叨窃阁名而养贤之职扫地矣【崇寕而后増立九等职名为赏功之格自是俗冗不学之徒以婴児孺子或胥吏之后叨窃馆阁之名孰为史哉元丰更官制以著作秘书郎为一等其次佐郎校书郎又其次以正字待未陞朝官及选人皆取名士无复召试矣至崇寕后多处恩幸至于伎术之子戎狄之裔皆预此除岂止阘茸不学之徒耶由是儒馆养贤之名扫地矣蔡官制】噫蔡京不足责王荆公初年力辞馆职之命盖以此选为重也【言行録】至后复请严召试之法意犹以此选不滥用也【熙宁二年王安石论伏见馆职一除乃至十人此本所以储公卿之材也然陛下试求以为讲官则必不知其谁可试求以谏官则必不知其谁可试求以监司则必不知其谁可此患在于不亲考试以实故也臣愿陛下察举众人所谓材良而材美可以为公卿者召试令三馆祗虽已帯馆职亦可令兼祗事有当议论者或召至中书或召禁中令奏利害是非则人之贤不肖审矣】夫何末路倒戈终始二节召试美意去而不用君子盖深惜之噫可胜叹哉
　　监司
　　周命撢人循省四方汉遣掾史分别诸郡良法也自武帝始置刺史职卑权重尚得察举之体至成帝易为州牧职重权専流为藩镇之弊迨国朝増置监司帅臣而下亦许纠劾有元封之得而无绥和之失此古今按察之大略也自古封建之法行天下至广难以统一故五载一廵狩以一风俗以通民情至周而稍多五载廵狩既不能行故置撢人之属以逹上下使无壅蔽秦人郡县之后周制始壊【秦置监御史掌监郡】汉兴萧相国独知此意故遣掾史行部郡国之治悉逹于公府闗络脉理一统于上【汉纪以御史不奉法乃遣丞相史出刺并督察御史】亦周人之遗意也自武帝元封五年初置部刺史每以秋分行部【见上注】以诏书六条察举郡国虽相府郡县其意稍间然以六百石之微而察二千石之尊其职卑其权重职卑使其人自奋权重使其志得行岂非一代之美意乎【汉官表上武帝元封五年初置部刺史掌奉诏察州秩六百石员十三人】绥和以来不遵古制始更部刺史为州牧【同上成帝绥和元年更名州牧二千石】始也官下县令今位次九卿矣【大县万戸以上千石九卿下二千石】始也职六百石今职二千石矣其职既重其权安得而不専朱愽为冀州刺史行部不察黄绶吏民有言县丞尉各令诣郡【本传愽行部告吏民欲言县丞尉者刺史不察黄绶各自诣郡令丞尉职卑皆黄绶】何武为州刺史所举奏二千石长吏必先露章服罪者为亏除免之而已【本传武为刺史所举奏二千石长吏必先露章服罪者为亏除免之而已】是皆未更州牧之初也然愽之得大体犹其本心武则有所畏而为之耳何以言之武以贵治贱不以卑临尊故欲罢刺史而置州牧【愽传武言春秋之义用贵治贱不以卑临尊请罢刺史更置州牧】愽以职卑赏厚劝功乐进故欲罢州牧而置刺史【言职卑而赏厚咸劝功乐进故罢州牧置刺史】即今日之所言观前日之所为可知其心矣噫孰知更牧之后而为异日无穷之祸欤东都以来其制复变始州牧奏劾二千石长吏者皆下三公遣吏騐寔然后退黜及光武即位不复委任三府故在州牧废置自由则尝一变矣【通典旧制州牧奏二千石长吏不任位者事皆先下三公遣吏验然后黜退光武即位用法明察不复委三府故举归下之刺史】始以六条诏察过失者罢免其后乃与赋政治民之事则又一变矣【通典汉制刺史以六条一条强宗豪田宅逾制二条二千石不奉诏书三条二千石不恤疑狱四条二千石选署不平五条二千石子弟恃怙荣势六条二千石违公损下　又汉官制刘昭曰晋武帝诏曰上古中代或置州牧或置御史皆搃纲纪而赋政治民之事任之诸侯郡守汉末四海分崩自是刺史内亲民事外领兵马】其始传车周行后乃更为重镇据有州郡则又一变矣【通典汉刺史乗传周行郡国无适所治有定处旧常以八月巡行所部録囚徒课殿最灵帝中平五年改刺史唯置牧是时天下方乱各欲据有州郡州牧之任自此重矣】愈变愈重至于东都之末方镇之形方成而刘焉建论犹请重其任【通鉴灵纪中平五年刘焉建议刺史无职任宜改牧伯朝廷从之以焉为益州牧刘防为幽州牧】是知有牧镇而不知有朝廷袁绍曹操首乱而争雄【东汉本传皆以州牧起兵讨卓拜绍为勃海太守闗东州郡起兵讨卓以绍为盟主】苏峻桓温效尤而防扈【晋书本】自晋至陈禅代之际多由于此至唐之兴不鉴前辙以河北陇右之极边为天下之重镇而抚之以都督其品位崇重复不少抑岂所谓五大不在邉之说乎【见地理志兵志都督畧与十六衞将军同品在六尚书之上与左右仆射为一流】自是郡守日轻方镇日重齐映为观察以刺史不如制而见遽至谪为别驾【唐令狐峘为吉州刺史见江州观察使齐映不抹首属戎器映以为恨谪为别驾按唐刺史乃太守之任非汉部刺史也】刘晏为观察自刺史六品以下得杖而后奏【代宗使刘晏为观察故所部善恶刺史六品以下杖而后奏】其重何如耶甚至诸道帅臣皆兼观察之权江南观察使即宣帅为之荆湖观察使即潭帅鄂帅为之窃柄擅权无有纠其非者则养成藩镇之祸又何言哉【刘噐之云唐制诸道帅臣兼观察之故藩镇擅无人纠举是以江南观察使即宣帅为之荆湖观察使即潭帅鄂帅为之其余诸道亦复如此】此元城先生所以叹刺史为良法州牧为隳制也【刘器之云汉刺史部十三州职才六百石尔汉制万户以上县令职千石今刺史之职乃在千石县令下其职卑矣然刺史之极重以六条问事一条谓强宗豪右其五条皆谓二千石不法且职卑则其激昂自进假以重则得行其志此良法也绥和五年更名牧秩二千石其法隳矣】我朝监司始则有转运使副转运判官后则有提刑狱武臣提刑又其后则有提举茶塩提举常平此三者不可不论也转运置于干徳判官置于开寳使副置于太平绍兴以来使副运判诏不防除【干徳以后僣伪畧平始置转运使以总利权开寳六年除徐泽为判官具转运之名太平兴国初皆曰使两省以上则为转运使又置副使与诸路判官焉绍兴以来诏使副运判不双除】淳化中置提刑狱四年省之景徳中复置天圣六年罢之八年复置而治平罢之迨置于熙宁之后而提刑之职遂不废乾道以来武臣提刑罢而不差【淳化三年遣官往诸路提防刑狱寻省之景徳四年复置天圣六年罢八年复置嘉祐中有武臣提刑议者谓武臣不可为监司罢之治平元年罢提刑委转运司熙寕二年文武提刑并罢十年复置提防京畿刑狱宣和初诏江西岭东増置武臣提刑建炎元年以盗贼权差一次孝宗乾道武臣提刑罢】提举常平置于熈寕而元祐罢之既而随罢随复提举茶塩置于宣和而绍兴罢之既而或置或罢绍兴以来常平茶塩并为一司【寕二年差官提举常平元祐初罢绍圣九年复置政和元年六路共置茶塩提举一员既而诸路皆置建炎元年诏提举常平归提刑司二年复置三年复诏提刑兼绍兴三年复置四年罢委漕臣五年诏提举常平并入茶盐司】然究其始而观之国初实无监司之目始虽除转运特因军兴専主粮饷王师既班其职旋罢如平泽潞则命髙防充北路转运使用师湖南则命沈义伦充京西水陆转运使是也【増释国初未尝有监司之目其始除转运使止因军兴专主粮饷至班师即停罢如太祖时平泽潞则命户部侍郎髙防兵部侍郎邉光范充北路转运使用师湖南则命判官滕白充南靣给事中沈义伦充京西水陆转运使是也太宗时如刘保勲为河东城西四靣转运使乐冲为太原管内水陆转运使或谓路或谓道或曰知或曰同知或为干当此为用武责以餽运之职也】迨僭伪畧平惩五季之乱藩臣擅有财赋不归王府始置诸道转运以总利权然但司财计而按察未任尔【职畧艺祖开基惩五季之乱藩臣擅有财赋不归王府自干徳以后僣伪畧平始置诸道转运以揔利权】自太平兴国中髙保寅请罢支郡以损方靣而转运始加按察之任【始转运一司州县与夫废置皆在一时初无定制所主掌者军需粮饷而已自髙保寅知懐光州河阳时赵普为河阳帅与保寅素有隙事多相制保寅不能平手防请罢支郡防左拾遗李干亦言诸州藩镇支属州郡多俾亲吏掌其闗市颇不便于商贾望不令有所统摄以分方靣之权尊奨王室亦强榦弱枝之术也时太平兴国二年也遂诏诸州藩镇今直属京师郡长吏得自奏事自是而后边防盗贼刑狱金谷按察之任皆委于转运使增释】自庆厯间欧阳公请遣使者以察官吏而转运始带按察之职【庆厯三年诏诸路转运使并带按察使每嵗考官吏能否先是欧阳脩请遣使按察官吏贾昌朝言转运以按官吏故令兼领之六年复罢按察之衔实録】然当时按察之官尚未众也监郡之责亦委倅贰东坡所谓若问君王覔符竹恐无螃蟹有监州盖借钱昆之言以自咏其事盖可见矣【国朝惩藩镇之设通判以贰州事故尝与知州争权每云我是监郡朝廷使我来监汝举动为其所制太祖闻之下诏戒厉使与长吏恊和有钱昆者余杭人嗜蟹甞求补外郡人问其所欲昆曰但得有螃蟹无通判处则可至今以为口实故东坡诗曰若问君王覔符竹恐无螃蟹有监州盖指此也】故金糓之任漕司主之【见前注】刑狱之事漕司防之【太宗淳化二年五月诏转运使司命常叅官一人纠察州郡刑狱四年十月诏刑狱司宜省委转运司振举之以此知转运司揔刑狱之事也増释】至提刑提举之官既出而漕司之事分而倅贰之权轻矣此其更置之由也噫汉以二千石而为牧禄秩太优人无奋职我朝以郎曹出使而得劾宰执侍从之臣汉制不及也唐以帅臣而兼观察无由纠举人多废职我朝以名藩具状而亦书姓名于监司之前唐制不及也【至道元年八月荆湖转运使何士宗请执政大臣出领外郡应合申转运公事只书通判以下姓名太宗谓宰相等曰大臣品位虽崇若出临外郡即转运使所部系州府不系品位此朝廷典宪不可轻改余见上注】不特此尔奏事称防特赐金紫【冯亮】将漕有劳荣锡锦袍【景祐间河北陜西三路漕臣有劳锡方腾练鹊锦袍】华其躬也覆正死罪即迁员郎【杜衍为提刑覆正死罪迁刑部员外郎官】索治寃狱课命迁官【成正忠为提刑治寃狱课在第二等遂迁官】荣其职也当时任职者当何如哉有访西蜀利害者【赵稹为益州路转运使上谕稹曰蜀去朝廷逺而有可更置者上之稹至部事无大小悉心究访一日章数上长编】有罢江南横赋者【大中七年陈靖为江南转运使自李氏横赋于民者凡十七事靖请罢之】有除陜路之害者【薛颂为陜路转运使除防州陜西防州等四路脩成浮桥溉田炼矾之害事畧】有救东国之民者【四朝国史哲宗念东国困于役窜吴居厚复以鲜于侁为京东转运使司马光曰侁为福星救之耳】噫三虎杨纮犹使贪吏觧去况不为三虎乎【富弼荐杨纮为江东转运使纮常言不法之人不可贷肆贪饕于一郡一邑害良民千万家不若去之不利一家耳闻者望风觧去然竟坐刻苛下迁庆厯中漕司杨纮王绰提刑王鼎号江东三虎】四瞪宗旦尚能叱詈蛮侬况不为四瞪乎【仁宗朝侬智髙执孔宗旦欲任以事宗旦叱贼乃大骂遂被害宗旦始官京东与李道徐尚同等四人为监司人恶之号为四瞪】此皆激昻勉励之有权耳然尝观欧公包公之言而有疑焉官吏为患察以利民此欧公之论也【河北都转运按察使欧阳脩言今按察者所奏未能举行沮壊者一言便加轻信皆由朝廷未知官吏为州县大患而按察可以利民委任不坚故毁谤之言易入】体量部吏颇伤烦碎此包公之论也【包拯言诸道转运使自兼按察及置判官以来并提防刑狱等体量部下官吏颇伤烦碎此盖茍图振举以希进用】二公之言果孰从乎曰图振举之名而为烦苛之政者非也借寛厚之说以为容庇之私者尤非也用舍升黜公而不私则二公之言皆可用耳愚复奚言
　　郡守
　　汉之兵财在于郡守故郡守得以伸其权唐之兵财不在刺史故刺史无以行其志国朝分藩镇之权付郡守而兵财为有余熈寕收郡守之权归朝廷而兵财为不足此古今郡守轻重得失之由也夫汉内郡甲卒掌于郡尉【汉官表郡尉秦官佐守典武职甲卒】边郡兵官属于长史【汉官邉郡有长史掌兵马职六百石】守若无与于兵然都试之讲太守防之【汉每秋八月郡太守都尉与县令长丞尉防都试课殿最】虎符之调太守分之【文帝初与郡守为铜虎符】故赵广汉之将兵属蒲类将军击匈奴朱买臣将兵与横海将军击南越【并本】则一郡之兵守得以自将也千乘河东均输有官【地理志千乘有均输官河东有均输官】鴈门沃阳防塩有丞【地里志郡国皆有塩官鴈门沃阳置长丞】守若无与于财然苇蒲之入郡得取之【翟方进传】廪牺之钱郡得藏之【萧望之传】文翁守蜀郡减省少府用度以兴学校魏尚守云中许以军市之租以给士卒【本传】则一郡之财守得以自用也夫惟兵得以自用则进退击刺可以为缓急之备财得以自给则积聚散施可以支凶荒之患郡守容不得伸其权乎夫何刺史一罢更为州牧而郡守之权非复前日尔自州牧得领兵马则兵易而在州牧【晋武帝诏曰千石中代或置州牧或置御史或置监御史皆揔纪纲而赋政治民之事任之诸侯郡守汉末四海分崩自是刺史内亲民事外领兵马后志注】自州牧得据土地则财又转而在州牧【灵帝中平五年改刺史唯置牧自是天下方乱豪杰各欲据有州郡而刘虞刘焉亦自九卿出领州牧州牧之任自此重矣后袁绍曹操董卓皆以州牧割据】沿歴至唐终为积习太宗始易太守为刺史又皆假以使持节之称【官志武徳元年太守曰刺史加使持节】按前代所谓持节者皆得専戮二千石以下【通典魏晋制有使持节假持节使持节戮二千石以下假持节戮无官人】是以古所以假太守而假刺史此其重之之意岂无谓哉惟其重镇之地边屯之兵归于都督又品秩得居六尚书之上【见兵志】故郡守日轻而藩镇日重白居易江州壁记云自武徳以来庶官皆便宜从事郡守之职统于诸侯帅郡佐之职移于部从事【白居易江州司马壁记自武徳以来庶官以便宜从事大摄小重摄轻郡守之职统于诸侯帅郡佐之职移于部从事故自立五大都督府至于上中下郡司马之事尽去惟员与俸在】则牧镇总郡守之权在初时已然尔夫刺史本以职租赋也诸镇既强自擅租赋不领度支刺史何有于财乎【唐自肃宗代宗之后如河北诸镇租赋不领于度支】刺史持节正以掌军旅也后诸镇兼总所州之兵权刺史何有于兵乎【杨绾时诸州悉帯练使绾奏刺史自有持节诸军事以掌军旅余见兵志】兵财既専于牧镇之手内地相望皆为广区赵魏燕齐同日而起梁蔡呉蜀蹑而和之【藩镇序地益广兵益强僣拟益盛侈心益昌赵魏燕齐同曰而起梁蔡吴蜀蹑而和之】此其措置之失岂但唐人之罪盖其所从来者逺矣始尝疑之兵财之在郡守固能守衞邦境也兵财之在藩镇犹其在郡守也然在郡守则可以已乱而在藩镇往往至于召祸何耶曰守之所治不过千里镇之所属支数郡兵益强财益富土地益广所以有颉颃难制之患非若守权之适中耳强不至纵弱不至削盍观诸国朝乎皇朝立极首革前弊解强藩之权于杯酒之间去积世之患于谈笑之顷钱糓之利入于王府精兵之强收于京畿【太祖召赵普曰唐季以来兵革不息何也普曰自唐以来战闘不息节镇太重而已惟稍夺其权制其钱谷收其精兵天下安矣上因召石守信王审琦等饮酒酒酣上曰汝曹何不释去兵权择便好田宅市之为子孙立永久之业君臣之间两无猜疑不亦善乎明日皆乞觧军权以散官就第见本朝事实】然犹恐未尽也髙保寅以州事制于河阳之帅李干以闗市掌于藩镇之吏复以诸路边防金糓之任皆委于转运之官向之支郡于雄藩者今直属京师耳向之郡吏制于帅臣者今得自奏事耳【増释髙保寅知懐州州河阳时赵普为河阳帅与保寅素有隙事多相制保寅不能平上防请罢支郡防左拾遗李干亦言诸州藩镇支属州郡多禆亲吏掌其闗市颇不便于啇贾望不令有所统摄以分方靣之权尊奨王室亦强干弱枝之术也时太平兴国二年遂诏邠寕泾原鄜坊延丹陜虢防均房复邓唐澶濮宋亳郓济沧徳曹单青淄兖沂贝兾滑衞镇深赵定祈等州先藩镇令自属京师郡长吏得自奏事自是而后邉防盗贼刑狱金糓兼按之任皆委于转运使又节次土地俾之分治】此盖分方镇之权十之二三以付守倅也【见下注】当时郡守兵可以用财可以给无复有掣肘之患鸣呼圣人为千万世之谋逺矣哉是故以山泽之利归于转运转运不自私也尽给逐郡以用之经费之钱总于转运转运不自有也皆聼知通以支之二税分数既属郡坊等利又归本州此外犒馈燕设又有公使库以回易朝廷非不知州郡防利均厚其权若重也盖以聚人率众脩城讲武于此为之资耳【国初以一路赋税防酟商税茶盐坑冶山泽之利转运司官得以裒多益寡移用以给逐郡其二税有定例分数属州郡及系官房廊杂收地利坊场河渡支酧衙前不用者尽归本州其系省经费钱帛贮之军资库转运司捴库若属州郡之财别有府库贮藏听知通备用非常其犒馈燕设则有公使库仍许回易收息助费是量分方镇财利以付郡守其防逺哉蔡官制】不然赵賛董遵诲之徒以郡中筦防悉与贸易而卒得捍御之力者非其验欤【三朝寳训国初太祖留心将帅命赵賛屯延州董遵诲屯环州以备西戎李汉超屯闗南马仁瑀守光州以御太原郡中筦防之利悉与贸易免所过征税计令召募骁勇以为爪牙凡军中事许从便宜由是邉臣多克防二十年无西北之忧】守知军事之衔军政得制也倅带通判军事之职军政得贰也大郡指挥数十中郡指挥五七小郡亦不下三五平时犒劳得其欢心一旦有警可忘其死此人知郡守为千里之长朝廷非不知州郡得専军政其权若重也盖以屏翰王室保固邉境以此为之备耳【逐州置军营招兵大郡有数十指挥中郡有五七指挥小郡亦不下三五指挥每指挥率以四五百人为额其军饷给悉在运司其统制军马乃守倅如曰知某州军州事通判某州军州事军乃军政也州乃民事也兵民皆守臣得専制而通判二其权平时饰馈犒劳各得其欢心一旦有警使之犯难可忘其死此久知守臣为千里之主也时朝廷非不知州郡防利均厚但欲倚付防虞不轻盖分方镇之权十之二三以付守倅也一方或有冦盗不虞州郡有兵有财足以聚人率众屏翰王室保固邦境应将隣州平时除戎噐治城防讲武备皆有其资此乃祖宗时待郡守之深意】不然李汉超马仁瑀之徒军事许从便宜召募骁勇以为爪牙而多有克防之功者非其效欤【见上注】熈寕大臣变法过当以郡之兵权太重而轻之郡之财用太専而收之旧例军额守所主也并额以后于宪司守不敢过而问焉旧例兵马守所制也团结以后领于将副守不得过而问焉是守无兵权也二税之数悉入经费正使之钱已禁醖造问其茶盐茶盐有使问其坑冶坑冶有司青苖取息免役输钱星火文移秋毫不贷是守无财用也噫兵去则无以备非常财乏则无以支不给异日之患安石独不虑及此乎【至熈寕初王安石建言郡守兵权太重于是刮四方地利籍州府禁军罢招填而掇并军额又防其逐利阙额兵食衣桩嵗计其口数上供京师乃提刑目为朝廷封桩立免役法悉敛民财而官为差募收坊河渡户絶没官之产召人买朴断佃量破雇直以募衙前借其余资以助常平设敛散之法初号青苗钱取息二分嵗积巨万又为抵当市易以抑兼并措置常平使者専董一司其旧例属州一税分数房廊地利尽拨入转运司以备经费州郡只有公使库限额正使钱为守臣之施设而又禁其回易限其醖造行之十年州郡馈犒防乏其资此守臣无财也分将籍州郡兵通一路结五千人为一将置将副専领其后军情离贰守臣驱使不行是失兵权也既无兵权又无财用一旦冦盗何以御之靖康中诏守臣统兵入卫遇敌輙溃流为羣盗由守臣失兵权无财用故也】今郡县之兵有禁兵有厢兵有弓兵系于厢者郡可私以役使而禁兵弓兵之籍见在帅司以备宣抚征伐攻战之役所谓兵者特兵籍而已一郡之财有赡军有系省有上供为系省者州可留以廪给用度而赡军上供之数悉输转运司以备户部总司俸给赏犒之费所谓财者特应期防而已母乃太弱乎臂指拘牵气象萧条朝廷之诏责则曰民之父母不能任责也牧帅之文移则曰吏之师帅不克称职也为守者亦难矣噫艺祖庙谟中令秘画刋诸琬琰万世可覆举而行之愚有望于今日
　　县令　附【丞簿尉】
　　前汉诏书言守不及令至明帝诏不得缪举黄绶始言之矣【本纪】班史传循吏言守不及令至范史载卓鲁诸人始及之矣【后汉循吏】夫西汉之所以不及者岂以其职甚卑耶否则政未必贤耶又否则待令甚轻不及太守耶然尝攷之汉有自孝亷举者【赵广汉王尊刘辅尹赏平当】有自贤良举者【魏相贡禹】有自直言【王尊】方正【房鳯】举者有自茂材【薛宣龚胜尹赏】四行【何武】举者不特此耳以诈御史者至于弃市【魏相】以侍中犯法者至于断头【何并】胡建捕客于盖主之家【本】义纵不少贷于太后外孙之罪【本】举选之法既不轻任诛戮之权复无所制则职亦不轻矣治剧有功【何并原渉陈遵尹赏】将漕有最阳翟之课治行尤异【赵广汉】外黄之政上书愿留【焦延寿】自虢令转守槐里王尊之能也【本传】由栎阳徙云阳平陵朱博之最也【本】则吏亦未甞不贤矣或迁刺史【朱愽】或迁諌大夫【刘辅】或迁京辅都尉【赵广汉】或迁御史中丞【薛宣】上之宠擢为如何琅琊太守不肯令掾下县曰县自有长吏【朱】冯翊京尹不肯出县行曰县皆有贤令长【韩延寿】下之待遇为如何又不可以待令为卑而议之也然诏书不之及循吏不之传何哉我知之矣养民之道郡踈而县亲除吏之法郡少而县多令之亲民固不可轻也天下防郡一郡防县君门万里必欲人人而择之不防屑屑乎汉法太守得自除吏而刺史行部但察二千石一守得人则诸县得人矣此西汉法简而易用也东都诏书之下督及黄绶虽曰丁宁切责欲皆卓鲁然非执要御详之道智力所及察者可以得知情伪耳目所不及知者必有不如人意耳何东都之不惮烦耶嗟夫岂惟东都然哉唐明皇以县令理人之策召试于后庭而韦济获第一之擢【开元初韦济为甄城令既谢有诏问所以安人者对凡二百人惟济居第一不能对者免官】宣宗闻醴泉考满之政预得于父老而李君奭被刺史之除【本传】审察于未用之先奨励于已试之后委任县令之意亦笃矣然当时吏治不如所望是岂徒为美名而未闻吏治之实乎将所察未必周而徒自惑于聪明乎善乎姚崇之言曰择十道使患未尽得人安得县令皆称职则知二君虽以县令为意未得其所以审择奨励之术噫母惑乎汉诏之不及班史之不传欤此犹可也五季令长率以龌龊老耄者为之所在不治猥迹万状【本朝事实五代任官凡龌龊无能昏老不任驱防者始注县令故天下之邑率皆不治诛求刻剥猥迹万状故优诨之言多以长令为笑建隆初始以朝官为知县其后多用京官为之五代藩侯补亲随为诸县镇将掌警盗刼与县令抗礼凡公事専逹于州建隆二年置尉簿掌乡村盗贼镇将所主郭内而已始统于县】推原其故盖令长之权制于镇将之官而镇将之任又出于藩侯之属所以局促委顿不获展用而士流皆不屑任之也【政要后周用人为令滥杂由是士流耻居之余见上】国朝立国之初首重亲民之职始邑之事权牵于镇将今别置尉簿悉统于县其权重矣始邑之令长委于无能今京朝等官始令受职其选清矣其权重则皆有奋志其选清则罔有庸才然犹未也按察郡守监司任之按察县令郡守任之一则曰县有课最知通考察也【元祐四年吏部言县令罢任知通考察课绩以徳义有闻清谨明着公平可称恪勤匪懈为四善从之】二则曰令难尽择精选郡守也【髙宗谓辅臣曰近时士大夫数言县令多有不称其任者朕再三思之亦难尽择莫若精选监司郡守似为要道正如朕深居九重岂尽知百职能否当留意相体】此国家之美意西都之遗制尔是故循良政迹着在国史今可覆也宦寺索牛以理拒之【吴育知防城县宗室宦寺上冢过县或夜索牛驾车公曰牛不可得也】衞士纵马以法杖之【范纯仁知防邑县民有诉卫士纵马食田者公捕杖之】青苖不请宁弃官去【姜潜以民不愿请青苖拂府寺意称病弃官而去】免役不议宁投劾去【刘防知湖阳县初行免役法使者诏诸令防议防以为不便不肯防议即投劾去】民田植桑存名著作【纯仁知防城民鲜种桑公因民之有罪轻重者使植桑人得其利号为著作林著作公作宰时官也】县庭植栢留号莱公【冦凖知巴东县每期防赋役不出符移唯具乡里姓名掲县门民莫敢后手植防栢于县庭民比甘棠谓之莱公栢】不奉行茶法虽忤使者民所利也【唐恕不行茶法忤使者意而谢病免归】不髙价估绢虽拂转运民所便也【宇文之郡为曲水令不肯髙价估绢拂转运使意遂致仕】治簿书恤孤寡非朐山之范乎【熙寕二年刘彛为朐山令治簿书恤孤寡通陂池教种艺平赋敛抑豪猾振游惰凡所以惠民者无不至式其事为一书名曰法范】清如水平如衡非糓城之謡乎【四朝国史叶康直传康直知光化县丰稷为谷城令人歌之曰叶光化丰谷城清如水平如衡】皆国家考察劝勉之有术矣噫盛哉抑又论之自朝廷而州郡州郡则亲于民也自州郡而县县又亲于民也然县之吏有丞焉有簿若尉焉皆亲民也国家以坑冶之利常平之仓命丞职之【国史外补云县丞昔大邑有之至是不以邑之大小皆得置丞使主常平坑冶农田水利】邑版之稽地力之教命簿职之【胡文恭行吕英制云善勾邑版之稽能尽地力之教】检覆之事廵捕之责命尉职之【四朝志尉掌廵捕及检覆之事】岂不重欤然今日上而监司郡守之监临次而令长之切责又次而莲幕之伺察敛板趍庭借书求庇举手移足惴惴谴呵噫亲民之官百里所依顾轻之至此耶盍不以国家崇重之意而观之丞之一职置于熈寜罢于元祐厥后随罢随复其事固未得闻【国初不置丞皇祐但赤县有之熈寜増置县丞一员元祐初省熈寜三年复大观复】若尉与簿自开寳三年置之【见前注】其职未尝不振尔裴明允一慈谿尉耳亲诣阙庭力陈世事不曰越职也【寳元初有明州慈谿尉裴明允倜傥不羣虽处贱官有忧天下之心屡上书言事复诣阙上书汉梅福上书言灾异求假诏传】呉择仁一雍丘簿耳得诣朝堂亲白河事不曰凟尊也【择仁字智夫为开封雍丘主簿元祐中金水河隄壊十八县皆选属佐役择仁诣朝堂白事宰相范纯仁异之领簿中乃有是人耶】元城之尉以有追捕功也而国家特除令尹勉之至矣【干徳元年以大名府元城县尉张义元为本县令赏捕盗之功也天下县尉久废是嵗复置义元首该赏典】楚丘之簿以有公辅器也而留守为之加礼重之至矣【四朝国史张升字杲卿为椘丘主簿南京留守王曽识其有公辅器重之】祖宗之所褒宠先正之所优礼亦以亲民之选在所当重尔噫脱身簿尉中始与棰楚辞【杜诗】此唐之极弊在今日固不至此极然亦当体祖宗先正之意可也愚因县令之亲民故并以属论之
　　将帅
　　将帅之名古也然周官将与帅并置而将之职大于帅汉唐之初置将不置帅而帅之名泯国朝中叶以来置将统以帅而帅之权重愚尝攷其始末歴代之将帅可得而论矣周设六官而兵掌于司马司马之职其制军有六曰军曰师曰旅曰卒曰两曰伍万二千五百人为军军有将二千五百人为师师有帅五百人为旅旅亦有帅军将命卿师帅皆中大夫旅帅皆下大夫【礼夏官司马乃立夏官司马使帅其属而掌邦政以佐王平邦国政官之属大司马卿一人小司马中大夫二人军司马下大夫四人凡制军万有二千五百人为军王六军大国三军次国二军小国一军军将皆命卿二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长】即是而观将之职重而帅之职轻将之所统者众而帅之所统者寡下至春秋之世此制犹存秦之伐郑有三帅之遣【书秦誓秦穆公伐郑注遣三帅帅师往伐之事见左】齐之内政亦有乡帅县帅焉【伍鄙之法三十家为邑邑有司十邑为卒卒有卒帅十卒为乡乡有乡帅三乡为县县有县帅】故曰将帅并置而将之职大于帅也汉初有大将之拜【前韩信传】而帅则未闻也唐兴以府卫制兵析闗中为十二道皆置府后更为军军置将副【武徳初始置军府以骠骑车骑两将军领之析关中为十二道道皆置府二年更十二道曰军军置将副各一人唐志】而帅之名亦未闻也故汉之名将前有韩彭【韩信彭越】后有卫霍【卫青霍去病】至于唐也靖之与勣【李靖李勣】功着于前光弼子仪【李光弼郭子仪】名播于后不特此尔云防图画【汉明帝时图画中兴二十八将于南宫云台赞】荣耀一时帝室勤功【唐兴其名将曰英衞皆擢于罪亡之余遂能依乗风云勤功帝室本赞】垂传万世曽不见以帅而显者虽唐之中世节度使之置亦谓之帅然府兵壊而方镇唐室以衰君子无取焉【详见唐兵志】故曰置将不置帅而帅之名泯也国初僭国未下西北未賔服太祖命诸将出镇邉地即帅之职而未有定名【国初诸僣国未下西北未賔服太祖留心诸帅命李汉超屯江南马仁瑀守瀛洲韩令坤镇常山贺惟忠守易州何继筠守棣州以拒北虏郭进控西山武守琪戍晋州李谦傅守隰州李继勲镇昭义以御太原赵賛屯延州姚内斌守庆州董遵诲屯环州王彦升守原州冯继宗镇灵武以备西戎寳训长编】至神宗始置诸路将官陜西四十二将河北三十七将东南一十三将各有正副调发赏罚皆决于将副【宣和六年诏】然未有以统其权也宣和间诏杭越等州守臣并带安抚掌总护诸将统制军【防要】而未有帅府也至建延初李纲请于沿河沿江要郡置帅府其帅府文臣一员带安抚使为都总管武臣一员为副总管遇朝廷起兵则副总管为帅至绍兴二年诸路并置【中兴防要】则是帅府统诸将矣故张公浚之帅兴元得以节制平江常秀兵马【事实】吴公玠之帅泾原得以兼陜西诸路都统【事实】岂非帅之权重于将乎夫将帅并置者周也置将不置帅者汉唐之初也而我朝中叶以来独以帅而总夫将者何哉吾知其为御将之法也今夫泛驾脱啣之马亦在所驭之而已御得其道则狙诈咸作使御失其道则狙诈咸作敌况为命为威【董贤为大司马卫将军册】将之所系为甚重严霜时雨【怒如严霜喜如时雨魏事】将之喜怒为不常自非神武秘畧【景祐四年御制】有帅以总其权而制其命寕保其无陆梁之患哉虽然我祖宗亦未甞无御将之法也伐蜀之役因大雪而脱所服之裘防以赐之【将帅发京师时大雪上设毡帷于讲武殿衣紫貂裘防曰我被裘如此尚觉寒念西征诸将冲犯雪霰何以堪处即觧裘防遣中黄门驿赍以赐王全斌全斌拜赐感泣长编】此御之以恩也江南之役以匣劒授曹彬曰不用命者戮【帝大言谕彬曰所谓大将者能斩出位犯分之副将则不难矣彬汗下不敢仰视言行録】此御之以威也恩以使人爱威以使人畏此艺祖所以为善御也方今邉防绎骚战胜攻取正有頼于爪牙之任诚能法艺祖之道恩威并行而又有中兴帅府之法以节制之可谓善将将矣












　　古今源流至论续集卷七
<子部,类书类,古今源流至论>
　　钦定四库全书
　　古今源流至论续集卷八　宋　林駉　撰
　　宦官上
　　周以冢宰统阉寺汉初以丞相监宫中于是无近习之弊东汉用佞幸与政唐命中人典兵于是有内庭之变此本末源流之论君子不可不究也嗟夫为阉而称士【周礼阉人上士四人注阉称士者异其贤】为巷伯而疾恶【巷伯诗】勃貂管苏有功于晋楚【勃貂即寺人披也左曰吕郤畏逼将焚公宫弑晋文公披见公以难告遂杀吕郤新唐曰楚恭王告诸大夫管苏范我以文逹我以礼】景监缪贤着庸于秦赵【商君入秦因秦孝公宠臣景监以求见又缪贤曰臣舍人防相如可使也着庸谓荐鞅及相如也】兹皆有益于人之国君子必欲絶之去之而后已何耶盖熏腐之徒无所爱惜退而视其室则无妻妾之情俛而顾其后则无子孙之亲所以为妻妾子孙者聚则成一室散则行道之人耳【侯元叔小臣论古之阉寺非若后世之熏腐童稚而养畜也盖因刑余之人而择其可任者使之给役于宫寝之内其待之犹舆台尔刑余之人何所顾借退而观其室则无妻妾之情俛而顾其后则无子孙之亲其所以为妻妾子孙者聚则成一家而散则皆行道之人尔如此而欲进徳脩业不亦难哉】是以依势怙宠窃柄弄权为勃貂管苏者百不一二为竪刁伊戾者十已七八故君子患之【左传恒公卒易牙入与寺人刁杀羣吏而立公子无亏又客聘晋过宋太子请享之寺人伊戾请从之至刑牲加书偕坎之骋告公曰太子将为乱公使视之言有之太子死公闻无罪烹伊戾】虽然在周汉盛时不闻有蠧政害事之渐而在汉唐末世往往有之者岂尽归阉宦之罪哉亦不能善处阉寺者之失也攷之成周阉人守中门之禁【天官阉人掌守王宫中门之禁】寺人掌女宫之戒【寺人掌女宫之戒令】内小臣四人王之正内五人【天官内小臣阉人上士四人寺人主之正内五人】一以冢宰领之夫以论道经邦之臣而下统微贱卑防之职似非大臣之体尔然周人格心之学大抵源流于此何者便僻侧媚之习易以移君徳谗谮防佞之言易以惑君听自非统于大臣鲜有不至恣肆使人主以外庭之属不得以私意眤内臣以冢宰之尊不敢以非道干此其预防之意岂不深矣哉汉初犹有古意以宰相得监宫中如郎中令禁阙之内皆其所属【王陵吕后以审食其为左右丞相监宫中如郎中令】至文帝时宦官犹知宰相为可畏邓通之幸其宠已极小有怠慢丞相嘉檄召诣府折辱垂死而不敢言【申屠嘉传邓通方爱幸嘉入朝而通居上旁怠慢罢朝坐府中嘉为檄召通诣相府责曰小臣慢殿上不敬当斩上使使持节召通谢丞相】自武帝踈逺朝士宰相不得加官内朝若有间矣然以少府统中书【表少府属官中书令谒者中黄门】宰相统少府其脉络犹得相属况以司马迁儒者为中书令【司马迁以腐刑为中书令】亦不无正救之益既而石显用事康衡甄谭犹得条奏言其旧恶【康衡传元帝时中书令石顕用事自前相韦贤及衡皆畏显不敢失其意至成帝即位衡乃与御史大夫甄谭共奏显旧恶】则宰相虽无曩日之权而宰制之意犹在也此周汉盛时所以无近习之弊者宁非大臣统治之功欤自东都至唐宠任宦者其祸始惨然宦官宠任虽同而所以任之亦异东都以宦官専领其事【光武以宫中私用守之外有司章和后别立监领于阉人】是政权归之矣唐以宦官専典禁卫是兵权归之矣政权归之则贤否混淆而其乱在朝廷兵权归之则变生肘腋而其乱在宫禁夫政权必有所假其宠固然后其权専向使人主一旦省悟则反乱为治亦易之耳若夫兵权在其掌握能使人主觉悟欲谋去而不可得盖至于长吁饮恨而后已【文宗露之变】此典兵尤惨于与政也然要之以无所爱惜之人而得以与政典兵以为心腹之患皆非国家之福尔且西汉之制侍郎皆用明经【如杨雄位执防新安日掌御唾盂之类】常侍参用士人【表少府中常侍注参用士人】人主朝夕宴逰之顷不但刑腐之流而已诚美意也夫何章和以后议郎不在宿直之中【后百官志郎官皆主吏直执防宿卫诸殿郎惟议郎不在直中】郎省皆为黄门之庐【通典明帝以后和熹太后称制乃以阉人为常侍小黄门通命两宫自此悉用阉人不调他士】别自立监専以阉人领之自是阉人不领于外朝耳【见上注】夫惟外无所统内无所制手握王爵口含天宪非复闺牖房闼之任【东汉宦官传序窦后以女主临朝而万机殷庶且逺朝臣不得不委用刑人寄之国命手握王爵口含天宪非复闺牖房闼之任也】曹节王甫无所顾忌【陈蕃谓窦武曰中常侍曹节王甫自先帝时操弄国柄浊乱海内武乃白太后曰故事黄门常侍但当给事省中今乃使与政事而任权重子孙布列肆为贪暴宜诛以清朝廷后事寝宋瑀刼太后夺玺书令中谒者守南宫门使郑侃特节及御史谒者捕收武等武不受诏杀使者王甫将千余人与武对陈后武军归甫兵降悉收武亲姻诛之窦武传】窦武陈蕃诛伐之谋一泄自殒其身何进袁绍不胜其忿举义兵以除之汉于是危矣【何进袁绍与进素有志诛宦官后张让等率常侍成珪毕岚数十人持兵斩进于嘉徳殿前绍乃引兵屯朱雀阙下捕得赵忠等斩之进素有仁恩士卒皆流涕愿致死吴康遂引兵与董卓杀弟苗弃其尸于苑中绍遂閍北宫勒兵捕宦者无少长皆杀之苖何进弟也】唐初之制内侍省不至三品官黄衣廪食守门传命而已诚良法也【唐宦官传序太宗诏内侍省不置三品官以内侍为之长阶卑而不任以事惟周庐守御庭内扫除廪食而已】夫何肃代以后或命鱼朝恩管神防兵【禄山反伯玉与朝恩赴难至永泰元年吐蕃复入冦朝恩又以神防屯苑中自是复盛】或使承璀为招讨使【白居易防王承宗叛帝诏吐突承璀率师出讨居易谏曰唐家制度每征伐専委将帅比年始以中人为都监韩全义讨淮贾良国监之髙崇文讨蜀刘正亮监之且兴天下兵未有以中人専统领者神防既不置行营节度即承璀为制将又统诸军招讨处置使是实都统恐四方闻之必轻朝廷帝不听】韩全义讨淮贾良国监其军髙崇文讨蜀刘正亮监其军【见上注】西头之势过于南衙枢宻之权甚于宰相【髙元裕传敬宗决事禁中宦官恣放大臣不得进见元裕谏曰今西头势乃重南衙枢宻之权过宰相帝悟而不能制人皆危之】萧复尝为徳宗言之而不见听【本复言艰难以来始用宦者监军权望太重是曹止可委宫掖事兵要政机毋使参决帝不听】柳伉因防程元振及之而不能用【程元振传柳伉上防曰天下乃恨陛下逺贤良任宦寺必欲存宗社计斩元振首驰告天下悉出内史诸州持神防兵付大臣防闻帝顾公议不与下诏尽削元振官爵】髙元裕言其势重南衙白居易言不当位大帅【见上注】然天子虽知之而不能制之亦徒为是喋喋之论其祸岂不惨于东都欤王叔文等欲夺其权终不可得【兵志顺宗王叔文用事欲取神防兵柄以夺宦者权而不克】始借朱全忠以族之【朱全忠起兵杀神防兵】唐于是不嗣矣推原其故东汉三公拥虚位以在上无复向时总领九卿之职唐以北衙尤重南衙无复周人以尊统卑之意所以稔成厉阶尔此汉唐末世而有内庭之变者宁非典兵预政之失欤
　　宦官下
　　国朝惩五季阉宦横肆之弊不典兵不预政【见下注】子孙守之永为家法旧制内臣将命于外不预公事此不使之预政也【长编祥符六年诏内臣将命于外干预州县公事及所在官吏不即以闻并寘于罪凡内臣出使责知委状敢妄奏他事者当伏军令祖宗旧制也】旧制宦官専任本职不得典卫此不使之典兵也【蔡官制旧典皇朝惩唐五代宦官横骄之弊不使典卫摠兵干预政事但専任本职而已】噫何严耶是故史崇真言县令贪亷可信也乃命监司以审察【景徳四年内侍史崇真使嘉州还言平知县王昭度亷干犍为知县王固贪浊真宗曰内臣将命乃察善恶固亦可奨然湏转运审察】杨继凝奏苑卒自溺可从也乃付外司以鞫劾【侯元臣小臣论甞闻史崇真自嘉州还言二县贪亷不同乃命监司审察杨继凝奏苑卒自溺付外鞫劾此不轻信也】彼安得而与政乎黄徳和之为监军少牵西帅用吕文靖之谋而永罢监军【洓水记闻景祐中西鄙用兵大将刘平死之议者以朝廷委宦者监军主帅节制有不得専者诏诛监军黄徳和或请罢帅监军仁宗以问宰相吕文靖公公曰不必罢但择谨厚者为之仁宗委公择之对曰臣待罪宰相不当与中贵私交何由知其贤否诏都知押班保举有不称职者与同罪仁宗従之翌日都知叩头乞罢监军宦官士大夫嘉公之有谋】王守忠之为钤辖恐循唐弊从富公之言而永罢钤辖【王守忠为陜西都钤辖富公弼言用守忠钤辖乃与唐中官监军无异且黄徳和覆车之辙可复蹈乎诏罢守忠钤辖】彼安得而典兵乎不特此也张守忠本近侍尔以役夫毙于木下而抵极法王继恩有大功尔以交结中外而谪筠州是又不轻免其罪也【侯贤良论张守忠以役夫毙于木下而抵极法王继恩以交结中外谪筠州又真宗大中祥符中杖杀入内髙品张守恩守恩虽近侍上不贷以法论者以谓朝廷至治行罚不私又继恩有平蜀大功】内侍押班虽曰迁官然年未满五十者不许之【长编祖宗旧制内臣年未五十不得为内侍省押班长编】内侍磨勘虽曰当得然仕未三十年者不与之【长编初沙苑缺马内侍李继和领职不数月得马十数梁适荐之诏减磨勘三年旧制内侍入仕三十年始得磨勘】是又不轻进其官也盖罪不轻免则彼无纵肆之念官不轻进则彼无骄佚之心不肆不纵不骄不佚此所以不敢萌与政典兵之职矣噫亦有由也周以宰统阉寺而侍御皆正人汉初以丞相监宫中而宦孺无非习国家所以统属宦官者盖枢府任其权夫尊以临卑则卑有所摄外以属内则内无所隐此防微杜渐之深防我祖宗其得之观傅尧俞奏枢宻不治内侍求内降之罪则宦官有过枢宻得治之矣【内侍朱晦朱颖士以内降监汶口傅尧俞言枢宻院不治頴士求内降罪后既罢颖士公又屡请治枢院罪以戒欺罔章数上每上益切权幸惮焉】观髙若讷为枢使不除内侍留后之官则宦官进职枢宻得専之矣【至和元年王守忠罢延福宫使为武信留后使毌得援例故事未冇真为留后者守忠盖东官旧恩数求之上亦欲与之先是髙若讷为枢宻使持不可故止及是守忠病复求节度使宰相梁适曰宦官无除真刺史况真节度乎上曰朕盖甞许守忠矣适曰臣今日备位宰相明日除一内臣为节度使臣虽死有余责御史中丞孙抃亦谏乃罢不除】夫有过则治有劳则迁或赏或罚一听大臣宜乎谨愿抑畏而不敢肆也噫枢宻固职分之当尔有如都知之罪韩公窜之【邵氏闻见録英宗即位有疾光献皇后垂帘同听政有入内都知王守忠者奸邪反复间谍两宫司马温公知谏院吕谏议为侍御史凡十数章请诛之韩魏公一日出空头敕一道叅政欧阳公已签书矣参政赵公槩难之问欧公曰何如欧公曰第书之韩公必自冇说魏公坐政事堂以头子勾守忠着立庭下数之曰汝罪当死责蕲州练副使蕲州安置取空头敕填之差使臣即日押行其意以为少缓则中变矣】节度之求梁适沮之【见上注】是宰相复得治也兼判二省韩绛力言【长编仁宗皇祐五年王守忠为入内内侍省都知谏官韩绛言宦寺兼判二省国朝所未有也御史俞希孟乞自今更不除前后省都都知奏可】妄图押班吕诲极辩【长编嘉祐六年皇城使果州练使张茂则为内侍省押班司马光吕诲言祖宗旧制年未五十不得为内侍省押班茂则年方四十八恐茂则一开此例内臣攀例者多】是台谏复得言也全彬诰词刘敞不撰【至和元年石全彬为入内副都知知制诰刘敞封还词头奏全彬三月不得换职从之后三月全彬卒为入内副都知】惟简诰词苏辙封还【元祐元年诏内侍押班梁惟简有勤绩今可特与带遥郡刺史中书舍人苏辙封还言惟简旬月之间三加超擢所有诰词臣未敢撰】是给舍复得驳也嗟夫以区区薰腐之流既受察于枢宻复受察于丞相又复受察于台谏给舍祖宗深思曲虑之意周矣夫何元丰大臣不遵典章河东总兵非无帅也而乃使王中正领之熈河用事非无人也乃使李宪専之大而将帅皆听节制次而官吏悉由废置募兵用师敕于其口威福柄令出于其手而祖宗不许预政典兵之法安在哉【范祖禹论熙寕元丰间内臣之中李宪王中正宋周臣三人者最为魁杰宪摠兵熈河兼领三路中正摠兵河东兼领四路其权势震动内外口敕募兵州郡不敢违此三人者虽加诛戮未足以谢万姓唯宪已死中正周臣犹存又除押班乞追罢余见下注】邓润甫周尹言之蔡承禧彭汝砺又言之【通畧熙寕九年上遣内使李宪措置邉事诸将听宪节制卒丑中丞邓润甫御史周尹蔡承禧彭汝砺言自诗书以降上下数千载不闻以中人为帅者】司马公刘莘老又极言之【司马公言近闻王中正徃陜西黜陟守钤中正弄权已有其验刘挚上哲宗曰李宪于熙河贪功生事威福柄令持于其手废置用舍出于其口】至使押班李舜举亦曰四郊多垒此卿大夫之辱不宜内臣掌将帅之任【长编元丰五年李宪奏驻兵讨贼朝廷悉力应副近李舜举奏财粮未备人夫难行朝廷以舜举所言忠实遂听信舜举退谓执政王珪迎劳之曰朝廷以邉事属押班及李宪可忘西顾之忧矣舜举曰四郊多垒此卿大夫之辱也相公当国而以邉事属二内臣可乎内臣止宜供后庭洒扫之职岂可当将帅之任耶闻者代珪发慙长编】噫舜举本阉人也时亦任邉事也且能责王珪以内臣不当任将帅之事珪也不自知愧迎劳问之至使闻者为之发慙岂不有忝厥职乎鸣呼以堂堂揆度之任反不若一阉人之谋又焉用彼相哉异时童贯握兵权于外以典兵为常梁师成擅文柄于内以预政为例陶铸将相垂二十年君子推其末流之祸固蔡京王黼为之之罪亦元丰大臣作俑之失也【杨时上钦宗云自古阉人用事未有无祸者比年以来此曹尤盛皆由蔡京王黼首为乱阶童贯握兵权于外梁师成擅文柄于内陶铸将相垂二十年原其祸根皆蔡京王黼为之也】中兴以来尽扫宿弊率由旧章内侍之官不许兼职恐失于检察也【圣政录髙宗建炎罢内寺官一员兼钤辖教坊且曰朕近録内侍官更代失于检察仍带前领兼官更不差置】都知之亲非时不见恐眤于近习也【防要上因论大金内侍有用事者曰朕今在宫中都知押班御药院素号最亲宻者非时未尝见亦未尝不正秦桧等曰有以仰鉴圣见髙逺不眤于近习防微杜渐如此】此社稷之福生灵之幸祖宗成宪愚幸于中兴以来见之
　　禄秩上
　　汉官秩【汉表禄秩之数与诸家之所载大抵异同今参攷之】
　　三代而上官至周而备三代而下秩至汉而详然汉表禄秩之数与诸家所载大抵异同今参订之纬而为图
　　万石
　　东莱曰按史记燕王哙逊国于子之哙收印自三百石以上而效之以石计禄始见于此
　　太师　　　　太傅　　　　丞相
　　太尉【孝武定令骠骑将军禄秩与大将军同】　　御史大夫
　　前后左右将军
　　考异按汉制三公号称万石今攷贾谊新书曰汉丞相之尊亡秩又攷茂陵中书曰御史大夫秩中二千石未知孰是
　　中二千石
　　太常　　　　光禄勲　　　衞尉
　　太仆　　　　廷尉　　　　大鸿胪
　　宗正　　　　大司农　　　少府
　　执金吾【已上并表】　京兆尹　　　左冯翊
　　右扶风【已上如淳注汉表谓二千石误】
　　汉官録曰王尊为京兆尹御史大夫奏尊不宜备位九卿如淳曰三辅皆中二千石号为卿然孟坚表自太子太傅至右扶风总云皆二千石则三辅非中二千石如淳之言何所据欤及攷后汉志乃曰京兆尹左冯翊右扶风三人汉初都长安皆秩中二千石谓之三辅中兴都洛阳以河南为尹以三辅陵庙所在不改其号但减其秩【按通典又称减秩与太守同】然则如淳不为无据而孟坚之论盖习见东都以后事故云耳非西都之制也
　　真二千石【表不载此秩】
　　詹事【茂陵中书秩真二千石荀恱汉纪秩比二千石】
　　诸侯王相【初真二千石后吴楚反减为二千石系汲黯传如淳注】
　　徐氏曰按外戚传傛华秩视真二千石在中二千石之下二千石之上师古曰真二千石月得百五十斛一嵗凡得千八百石又按如淳注汲黯传亦曰诸侯相秩真二千石月得百五十斛臣瓉注詹事引茂陵书秩真二千石而百官表乃亡此秩至东京则有此秩通典以为真二千石即郡二千石皆所未谕也
　　丞相司直　　护军都尉　　光禄大夫【亡印绶増秩者为中
　　二千石】　　　　五官中郎将　左右中郎将
　　虎贲中郎将　监羽林中郎将　西域都防
</div>
    <div class="pagination">
<a href="古今源流至论_page8.html">上一页</a><span>...</span><a href="古今源流至论_page4.html">4</a><a href="古今源流至论_page5.html">5</a><a href="古今源流至论_page6.html">6</a><a href="古今源流至论_page7.html">7</a><a href="古今源流至论_page8.html">8</a><span class="current-page">9</span><a href="古今源流至论_page10.html">10</a><a href="古今源流至论_page11.html">11</a><a href="古今源流至论_page12.html">12</a><a href="古今源流至论_page13.html">13</a><a href="古今源流至论_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
