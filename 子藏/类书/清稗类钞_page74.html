<!DOCTYPE html>
<html>
<head>
    <meta charset="UTF-8">
    <title>清稗类钞 - 第 74 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 74 页/共 432 页</h1>
    <div class="content">
　　双凤愿许某收尸

　　双凤，如皋娼也，于许某有委身之誓。许贫，假母时婪索之，不能如其欲，过从遂疏。假母既怒，不悦他客，时笞苦之，凤竟以被虐死。将绝，泣曰：「收我者许也。」范肯堂、张季直、朱曼君乃哀之而为之诗。

　　傅二宝属意杨某

　　苏妓傅二宝，光绪时名噪甚。太仓杨孝廉，翩翩美少年也，与有啮臂盟。而归安富人某亦艳其貌，将纳为簉室，已与其假母议约矣。而二宝意属杨，询之，则曰：「彼少年登科，必易显达，可为终身之托也。」乃截发贻之，以矢不二。某至是而自恨未举于乡也，思有以敌之，乃出鉅资助赈，得奖举人，并得京卿衔。于是讼杨于公庭，对簿时，杨袖二宝发出以为证，而二宝竟言其诬，某乃载二宝以归。

　　婢三嫁而终于娼

　　马玉山中丞丕瑶以多姬妾为言官所劾，奉旨派粤督某查办。时马已薨，某乘行吊之便，以姬妾几人询诸马子。马子知关系参案，诡词对曰：「先君晚年多病，须人伺应，故侍婢略多，其备姬妾之列者，不过二三人。」某即据以覆奏。马子旋亦择其新纳年少者悉放之。中有粤籍一人，貌最妖冶，为属员某所献。此女初本某富翁家婢，纳为妾，不数月，富翁死，再嫁著名花旦鲜花发，「鲜花发者，名发，广西宣化县人，故绰号宣化发，后以其貌艳如花，音近而讹，乃呼为鲜花发。」仅半载，鲜花发又死，适马有纳妾意，乃购之，饰为室女以进，马惑焉。不一年，马薨，女被放，依母而居，仍欲择人而事。蹉跎数年，乃堕入乐籍。或云，竟抑郁死矣。

　　李佩兰苛于选客

　　李佩兰为沪妓，名噪一时，而苛于选客，独与上海令莫祥芝之长子善，订终身，慑于家法，将有待也。会有势豪欲夺之，佩兰惧，促其请于父，不许，旋以染疫歾.祥芝闻人言，疑其为相思死也，迁怒佩兰，曰：「不肖子之死，妖姬实致之。」召佩兰至，诘之曰：「汝欲嫁吾子，诚耶？」曰：「诚。」曰：「吾子今死矣，若果诚，当即居此，为服三年之丧。」佩兰诺，即日持服，居苫块，俨然未亡人也。祥芝使人试调之，严厉不可近。既三年，逐之出，乃重理旧业。

　　吴莼香色艺兼胜

　　沪妓吴莼香色艺兼胜，以尝为春江花榜之状元，而名益噪。粤之富商某欲以娶状元夸于人，将纳之。莼香雅不愿，要之曰：「如必娶我，当以冠帔彩舆相迓。」某诺之。嫁之日，所识之客咸集妆阁，置酒为贺，曰：「送状元下嫁也。」不久即下堂，重理故业，然亦自是而能操粤语，粤人遂趋之若骛。晚年蓄二雏，曰静兰，曰小香。静兰旋适人。未几，小香叛莼香，自蓄一雏，曰小桂芬，貌殊寝，而以技着。

　　李三三美而艳

　　李三三，本姓金，杭州世家女，美而艳。父宦苏。父亡，恒从其母乘灯船，挟妓出游，或设席于家，召妓侑酒。三三濡染既久，于妓之行止弹唱，皆习能之。未几，母率之至沪，寓大亨客栈。栈与妓寮邻，遂与妓时相过从。亡何，资斧乏绝，母女相对愁叹。妓有察其隐者，讽令倚门。三三为母所迫，从之。未几，名大噪，有作三三词六十章以提倡之者，车马盈门，如在山阴道上矣。杭之族人知其事，驰书戒其母，令速归。母乃为三三变姓名，曰张蕴玉，徙居以掩饰之，而覆书于族人，强致辨白。未几而又为族人侦知，专使至沪，迫之返。而母已乐此不疲，置不顾，曰：「彼奈我何！」族人不得已，控于会审公廨。时谳员为陈宝蕖，金之戚也，亦怒，提母女到案，判族人领三三去。母又谓无面目回故乡，不如就沪择壻，旋以六千金鬻之于石子山明府为妾。

　　时石方权永嘉令，三三从之往。而其母虽获巨资，滥博无度，未几，尽负去，乃奔永嘉，谋于三三，唆使复出。三三不可，则以死要之。三三曰：「去无词，奈何？」母曰：「是有策，汝而颠也，彼岂尚留汝耶？」三三曰：「奈何吾不颠？」母曰：「是可伪为也。」三三自是乃佯颠。石初耐之，一日，石方会客，三三裸体奔客座，石曰：「是不可留矣。」乃遣之。母遂偕之至沪，假寓周某家，几三月，谋复出。事为石之友金某所闻，飞书告之，石大怒。会其母病死，而周索三月宿膳之费数千金，石几无以为计。其友刘松山，维忠之子也，闻之，曰：「是不难，吾当力任之。」乃言于维忠，刦周以威，仅犒以数十金，俾石挈以去。三三至是遂终为石所有。

　　左红玉享盛名

　　左红玉为粤产，老举也。自改隶苏籍，即适金氏。以不安于室，下堂去，理旧业。旋适浙人许某，生子矣。既而又下堂。旋又至沪，复悬牌应客，恒至北益泰书场奏技，遇刘永福。刘方自越南归，闻其能操粤语也，大悦，点百曲，自是遂享盛名。未几而为人所窘，祝发为尼。其重堕乐籍时，许氏所生之子年十六七矣，恒至其室，红玉辄留之饭，抚摩怜惜，俨然母子也。

　　陆月舫为王紫诠所眷

　　光绪丙戌，沪妓有陆月舫者，居福州路尚仁里，以色艺着，车马盈门。吴县王紫诠布衣韬亦昵之，曾约同眷月舫者八人置酒其家，令月舫侍座，谓之同靴团拜。同靴者，京师相识之友同昵一伶者之称谓，此沿之也。

　　万人迷工内媚

　　万人迷者，光绪中叶京师之名妓也，佚其名。初为某副都统婢，与仆私通，事觉，并逐之。万语仆曰：「尔我当自审所处，坐食，僵死矣。闻南城妓院有百顺班者，其掌班甚良善，将往依之。」语毕，即驱车自投，鬻身于百顺，得价四百金，出百金与仆，曰：「以此为诀。」以三百金饰妆阁，购衾枕，陈设华丽。数日，名大噪，虽貌不惊人而工内媚术，且英采焕发，神于肆应，是以见者眼热，昵者心醉也。内务府郎中海某，以昵万，倾其家。会岁终，索逋者麕集，海匿于万所，万语之曰：「吾前言以身事君，君见容否？如诺我，今日即返君宅，债事当为君了之。」海大喜，万即代海出千金，交鸨。返宅，出金，料量债事毕，以其余购田宅，数年，富倍于昔矣。其后丁修甫曾作《万人迷》诗云：「打是欢喜骂是爱，万人心迷无定在。情人眼里出西施，尤物动人少年戒。拳民恃法如着魔，迷而不悟可奈何！万人同归极乐国，非女戎亦倾山河，先机谁早惊南柯？」诗盖作于庚子拳乱后也。

　　小苹果为陈曾佑所眷

　　京妓疲于见客，一小时或至数十次，往来蹀躞无已时。若遇贩竖走卒，一言不当，即搥案大骂，捣毁器具。小苹果极负盛名，客之问名者踵相接。时陈曾佑眷之笃，尝十余日不出，一挥数千金。一日，苹果语陈曰：「吾爱我甚，不敢忘。但君日踞我妆阁，令新旧客来者皆负气狂骂，为君受屈者屡矣。君幸怜我。」陈会意，自是不敢逐日至，即至，亦不复久坐，曰：「恐累吾苹卿也。」

　　金小宝有吴娘本色

　　光绪中叶，上海名妓有所谓四大金刚者，曰林黛玉，曰陆兰芬，曰金小宝，曰张书玉，盖继如来三宝之吴新宝、黄银宝、何双宝而起者也。金，名粟，为吴娘，曾居阊门下塘，手足柔纤，肌肤莹腻，风韵体态，雅近上流。若其酬答敏慧，虽文士，靡有加也。旋徙沪，负一时盛名，而绝无叫嚣隳突之习，固犹是吴娘本色也。后适马氏。未几，挈厚资下堂去。有两客争饵之，互致谤语，小宝左右之，不知所可。已而回苏，言将入校肄业。又未几，重至沪，罗致旧客，设博场，役一俊仆，名之曰同胞。

　　林黛玉为曲中祭酒

　　上海妓女林黛玉，松江产也。光绪中叶之坊曲中，推为祭酒。所与往还者，多硕腹贾一流人物。然其人风流放诞，雄才大略，颇有历史上名妓风概。某岁，郑叔问、沈砚传、张子苾、易实甫诸人一时同集于沪，皆当时盛流，才名倾动一世者也。忽一日，尽为林所罗致，扃诸楼，所以供张之者甚盛，酒肴衾枕，皆极上品。林有暇，辄与诸人纵谈，嬉笑怒骂，无所不至，第不及乱耳。室中琴书笔砚，位置楚楚，皆极精物。林出，则诸人者姑假以自娱，而独不许出门一步，恐其遁也，则尽收其履而鐍诸箧。某尝窃得侍婢拖履一双，急曳之而逃。甫下楼，为林所知，追而牵以返。竟一月欢，始纵之出。叔问尝为朱古微言之，谓诗酒之乐，盖无过于此时也。然究不知林之此举，果何所为而发。或谓林于当代人物，无不以土芥视之，喜则与昵，怒则挥之使去，生平所昵达官、巨贾与夫面首之伦，不可胜数，独未尝一领略名士风味，故为此狡狯，亦西人好辟新殖民地之意耳。

　　林屡适人而屡下堂，所嫁者不可以数计。其自称适人曰浴。盖举止豪迈，易负巨债，至无可弥缝之时，即以适人为避地之计，使代偿其负。已而不安于室，出理旧业。及逋负又多而不得偿，乃复作前计。此所以谓之浴，盖自谓得水而污垢悉去也。

　　陆兰芬之荣哀

　　陆兰芬为苏州赵氏女，本曰胡月娥，旋徙沪。秀色可餐，天然妩媚，西人曾摄其影，寄归本国，称之为支那美妇人。性静穆，喜雅淡，风雅士多就之。所居为福州路西俗称胡家宅之西式房屋。尝以初度称觞，佣巡警守门，往祝者咸衣礼服，乘马车，翎顶辉煌，周旋揖让。其子甫五六龄，亦戴晶顶，披蟒袍，而迎送于庭中。其殁也，所欢王某为之发丧，于讣文丧牌，均署曰先室陆宜人。生荣死哀，一妓也而兼之矣。

　　陆昭容自炫

　　与胡宝玉同时着称之沪妓，有陆昭容，后适王某，高车驷马，常日出游，路人皆目逆而送之。然其初之行事，类似野鸡妓女，盖尝至福州路之华众会品茗自炫，藉以延揽游客也。

　　顿金兰言家世

　　江宁教坊之乐户，有明初没入教坊者，顿、脱诸姓是也，至本朝犹未脱籍。王文简公诗所谓「旧院风流数顿杨，梨园往事泪沾裳。樽前白发谈天宝，零落人间脱十娘」者是也。光绪丁酉，皇甫鹏九在金陵，尝作冶游，有妓曰顿金兰者，为言其家世颇悉。

　　袁忠节以红颜为知己

　　桐庐袁忠节公昶尝观察芜湖，光绪甲午，张文襄督两江，一日，特召忠节至节署，留十数日。僚友迭邀为秦淮之游，妓之献酬款曲，习以为常，忠节不知也。偶值明眸一顾，便大喜，以为倾城悦名士，谓之红颜知己。遂出千金为之脱籍，载归芜湖，日扃之小室中。虑薛夫人见逼，以亲兵守其户，行部，则以匙交门生歙县汪某掌之。薛夫人向汪索钥，汪持不可，薛夫人径往扭锁，汪当门大呼曰：「某在此，非老师，不许入！」

　　林宛宛为陈大器所眷

　　王无为曰，闽西门有湖曰西湖，湖中画舫多如鲫，舫妓十九皆曲蹄奴种，多秀美，而林宛宛尤娟好，年十五六，丰容盛鬋，见者艳之。光绪戊戌，城中魁辅里有陈珩字大器者，其父，巨绅也。年二十许，稍能文，丰采翩翩，相见欢甚，爱好逾伉俪，议嫁娶，然格于俗，曲蹄不能与平民通婚姻。而宛母方倚之为钱树子，尤非多金不售。大器家久索，莫能办，议久莫决，谋偕遁，行有日矣，大器忽告宛曰：「老父暮景，子亡，益伤，将奈何？」宛泣曰：「微君言，吾几忘之。吾虽操贱业，母子爱亦犹人，背母与所欢亡，谓我何心。」语已，泣数行下。大器慰之，若无闻。少焉，哭益纵，问故，不答。大器誓不娶，宛曰：「信乎？」大器曰：「欢情方洽，生死皆甘。」宛曰：「爱弛宠衰，悠悠行路，盟不足寒也。」大器曰：「如之何而可？」宛曰：「此未易言。诚能不贰，勿御女也。」大器曰：「然则虑二三耳。请迹吾行，朝秦暮楚，则休也，否则姑待吾发迹。」宛破涕为笑，乃绸缪缱绻，欢倍曩时，由是往来益审。

　　越三月，值夏日，大器诣宛。宛方侑觞，久不出，使促，乃出，然凭栏不语。大器笑曰：「何相怒，得勿遇佳客？」徐复曰：「湖中芙蕖何似颜色？」宛他顾曰：「命薄而已，色则未也。」大器曰：「怨乎？」宛曰：「命不犹人，将谁怨！」大器曰：「然则曷少安。」宛曰：「小住亦适，固将安也。」大器颇愕，强笑曰：「吾知罪矣。昨言晨来，今且午。」宛微哂曰：「午，庸何伤，何不信？」大器曰：「责不既过乎？」宛曰：「虽病不病，吾旡间矣。」大器谢且慰，宛嫣然曰：「吾已释矣，然将有问，奴亦犹人乎？」大器曰：「等耳。」宛曰：「或恐未然。曲蹄良弗贵，齐民耻与齿，况绅耶？」大器曰：「何出此言？」宛凄然曰：「顷君友论贵贱，奴种弗侪，吾出此言，不亦宜乎？」大器曰：「吾宁为此腐心之言？」宛笑：「休矣，行且自濯。」大器曰：「若之何而濯？」宛曰：「决斯可矣。」大器曰：「何谓决？」宛曰：「必也。」大器不敢复诘，怏怏归。

　　宛夜见梦于大器曰：「负君盟矣。虽然，生且娼，不如归，辱相爱，走相别。」大器曰：「将奚适？」宛笑曰：「靡有宁居，何烦相问。」大器悲不自胜，握手固请，宛泣曰：「君归我，则告，否将终密。」大器诺之。曰：「实告君，行将焉往，适君家耳。」语已，自入厅事。呼之，不答。惊寤，知为梦，异之。亟往访，宛溺水死矣。抚尸大恸，尸忽张目视且笑。意其苏也，守竟日，无异，乃殓。及归家，闻室有哭声，聆为宛，入室，声遂寂。乃请于父，归其柩，葬祖茔侧，且置主焉。

　　黄云仙双眸尤媚

　　黄云仙，天津人，七岁，典于汤伯述观察家为婢，约十年赎回。至十四岁，其父母持原价往赎，汤以未满年，不许。其父哀乞曰：「十年之约，固不敢负，奈吾女幼字舆夫某甲，今甲已诹吉矣。」汤素知津俗，有女已字人，先令为娼数年而后遗嫁，母家可藉沾润，非徒为奁资计，其夫亦有知之而不过问者，因戒之曰：「若女果嫁，吾不计年，姑从若请。设诡词诳我，而因以卖娼，为我侦知，必严惩。」其父诺，云仙遂得归。

　　未几，入娼寮，即有客为之梳栊。云仙色绝丽，双眸尤媚，人皆称之曰七姑娘。时丁紫垣大令以其兄欲纳妾，物色风尘，见云仙，诧曰：「余阅人多矣，未见有此丽质，北地胭脂，果胜南朝金粉乎？」乃属友某为之作合。初所望不奢，后其母询知欲娶之者为南人，遽十倍其值，居为奇货，议遂不谐。

　　一夕，某晤汤于酒楼，告以云仙之貌，汤立招之。云仙知汤在坐，诡云回家，辞不至。越日往访，迁矣。旋为某侦知，询以前夕何不至，云仙曰：「君识汤乎？余不欲见之，此后幸勿以余之踪迹告。」诘之，终不言。某以其言告汤，汤曰：「是殆余前所典之婢欤？」详述其貌，果合。光绪庚子，拳匪乱后，联军驻天津，恐妓之患梅毒也，设局验之，云仙累绝而苏，深以为耻，不数日，从一贾人去。

　　杨氏卖娼异国

　　杨氏女，顺天人，侨居广州，色美而足纤，幼聪慧，善文翰。尝从其兄习武艺，所用铜练二，右手重九斤，左手重八斤，尝持之以舞。解音乐，能捶洋琴，口诵曹一士「仁亲以为宝」文，颇合节奏。及笄，矢志不嫁，父母以钟爱故，许之。析产所得，视诸兄并，从以四婢，异屋而别居。

　　某富人女好作男装，一日，与女遇于某园，谈次甚洽，自是实时相过从。尝偕女泛舟珠江，招花旦某侑酒，旋与通。无赖子某艳其色，挑之，不从，拳之，应手而倒，诸恶少遂不敢近。乃狂游无度，斥产供用。久之，金尽。时父母皆物故，诸兄薄其行，无拯之者。贫不能自存，乃鬻身为妓，居南关增沙广惠客栈。

　　会有某甲者，富而啬，一日，与遇，为之脱籍，以六千金购屋于十六浦，居之。其性豪侈，用常不给，时蓄去志。居一年，见甲之悭吝益甚，设计与博，甲屡负，积逋至万金。而女每次罢博，即令甲以所负之数登载簿籍，将持之以为他日索还之地，甲不知也。惑其承事之谨，益嬖之。日嬲甲游香港，先令人往赁某旅馆。既至，见厅事太广，令栈伙购湖绉数匹以围之。栈伙以绿色者进，弗悦，别购绯红者，而以绿绉分赠各伙。

　　不数月，女遂有外遇。甲大忿，控之英官，女侃侃对簿，求断离，并呈甲所书赌欠簿册。旋有人劝甲偿金而纵之去，乃如数与之。

　　女旋往安南，入牌馆，为知客。有土豪负馆友债，不偿，女与馆友昵，忿之，为殴土豪，几毙。然女以是故，知犯众怒，乃返港赁屋，与美少年某私，因得恣所用。比至困乏，乃约同赴南洋，时光绪丙戌也。而某少年者，实鬻之于红霞，「地名，属穆拉油，距新加坡二日程，为妓者有入无出。」使为妓。女见狎客之非其偶也，日夕求死。鸨母颇怜之，谓予弗强汝接客，第勿在予家死，当鬻汝于庇能，「英之属地。」以俾予得汝身价，女允之。既至庇，媒家遂得善价。庇有官署，乃保护妇女者，居民称为新审。女往吁，求从良，竟得请。自是旅居庇，卖淫者二年。

　　戊子，女归港，寓石街某号二楼。二婢亚微、亚静，感其向日还以身契之义，遂相约不嫁，连袂事之，仍为夜度娘。旋嫁某商为小妻，即居二号楼。而大妇知之，奔往谴责。女颇以礼事主妇，而大妇欲削其鼻，女乃殴之，大妇伤。某商至是亦恚，令大妇回家养疴，弃女。女亦自愿离异，因下堂，仍操旧业。旋识文士某，某固贫，日久而不给于用，遂绝迹。

　　女自是独处无俚，吸鸦片自遣，益贫，婢亦辞去，赖度曲以自给，一曲资三角。未几，港官下令逐流娼，乃回广州。以淫荡不礼于兄，因至雅荷塘盲婆家，为弦索手。以盗盲婆物，发觉，被逐。至是衣食俱绝，乃持歌板至谷阜花舫，伺客筵将散，在船头度曲，其声凄楚。旋得病。辛丑八月初五日死于厕，葬之义冢。无何，某至广州，闻女死，哀之，访丛葬地，得之，为植碑，题曰恨冢。
</div>
    <div class="pagination">
<a href="清稗类钞_page73.html">上一页</a><span>...</span><a href="清稗类钞_page69.html">69</a><a href="清稗类钞_page70.html">70</a><a href="清稗类钞_page71.html">71</a><a href="清稗类钞_page72.html">72</a><a href="清稗类钞_page73.html">73</a><span class="current-page">74</span><a href="清稗类钞_page75.html">75</a><a href="清稗类钞_page76.html">76</a><a href="清稗类钞_page77.html">77</a><a href="清稗类钞_page78.html">78</a><a href="清稗类钞_page79.html">79</a><span>...</span><a href="清稗类钞_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
