<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 36 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 36 页/共 485 页</h1>
    <div class="content">　　潜龙故人翼龙而飞既濡其雨露刑马而誓已表于山河【唐李丕制】
　　古今事实
　　御王册命
　　乙丑成王崩太保命仲桓南宫毛俾爰齐侯吕伋以二干戈虎贲百迎子钊于南门之外延入翼室恤宅宗丁卯命作册度王麻冕黼裳由宾阶跻太保承介圭上宗奉同瑁由阼阶跻太史秉书由宾阶跻御王册命曰皇后凭玉几道末命命汝嗣训临君周邦率循太卞变和天下用答扬文武之光训王再拜兴答曰予末小子其能而乱四方以敬忌天威
　　三让再让
　　髙祖崩大臣使人迎代王代王报太后计犹豫未定卜之兆得大横占曰大横庚庚余为天王夏啓以光代王乃遣太后弟薄昭见勃勃等具言所以迎立王者昭还报曰无可疑者代王乃令宋昌骖乘至渭桥羣臣拜谒称臣代王下拜勃乃跪上天子玺代王谢曰至邸而议之羣臣从上议代王曰奉髙帝宗庙重事也寡人不足以称羣臣固请代王西乡让者三南乡让者再丞相平等皆曰臣等为宗庙社稷计不敢忽愿大王幸听遂即天子位
　　魂魄思沛【以下系潜龙旧地】
　　汉髙过沛作歌慷慨伤懐曰游子思故乡吾万岁后魂魄犹乐沛也其以沛为汤沐邑复其民世世无所与
　　丰有枌社
　　汉丰邑有枌社章和元年幸梁遣使祠沛髙原庙注枌白榆也
　　鸡犬识丰
　　汉髙祖以太上思丰沛故作入新丰道路一如丰沛人家鸡犬放之皆识家
　　芒砀云气
　　髙祖隠芒砀山泽所居上常有云气求常得之
　　常游鄠杜
　　汉宣帝为皇曾孙喜游侠鬭鸡走马数上下诸陵周徧二辅尝困莲勺卤中尤乐鄠杜之间率常在杜下
　　望气郁葱
　　光武纪初谒者苏伯阿望舂陵气郁郁葱葱
　　复一年租
　　魏文诏颍川先帝所由起兵征伐也官渡之役四方瓦解逺近顾望而此郡守义丁壮荷戈老弱负粮复颍川郡一年田租
　　龙潜旧宅
　　唐兴圣寺髙祖龙潜旧宅也武徳元年以为通义宫六年髙祖临幸大宴羣臣引见邻里父老颁赐有差贞观元年立为髙宗寝室
　　临幸故乡
　　唐贞观十五年并州僧道老人等抗表以太原王业所因明年登封已后愿时临幸上赐宴从容谓曰飞鸟过故乡犹踯躅徘徊况朕于太原起义兵遂定天下复小游观诚所不忘岱礼若毕或冀与公等相见
　　飞龙之瑞
　　初上在潜邸与宋王等同居于兴庆里时人号曰五王子宅本名隆庆坊及景龙末宅内有龙池涌出望气者云有天子之气中宗数幸其地命泛舟仍驰象踏气以厌之竟为飞龙之地因是地立兴庆宫宗开元十年幸潞州改旧宅为飞龙院
　　建寺锡名
　　西京应天寺本后唐夹马营大中祥符二年以太祖诞圣之地建寺锡名　东京啓圣院本晋护圣营以太宗诞圣之地太平兴国六年建寺锡名
　　帝王之师【以下潜龙旧学】
　　黄帝师风后颛顼师老彭帝喾师祝融尧师务成昭舜师纪后禹师墨如汤师伊尹文武师姜尚周公师庶秀孔子师老耼此十一君皆圣人也犹待学问【王符潜夫论】或云黄帝师力牧颛顼师樛图帝喾师赤松子
　　三圣旧学
　　尧学于君畴舜学于务成昭禹学于西王国【荀子】
　　髙宗旧学
　　髙宗曰予小子旧学于甘盘【说命】
　　东宫旧僚
　　张说始为宗东宫侍讲三秉大政左右王化封泰山祀睢上谒五陵开集贤修太宗之政皆说为首
　　从乡校学
　　太祖初受学于乡先生辛文恱每归令羣儿前导人往往避之
　　丰沛故人【以下系潜龙故人】
　　沛公初起相工入丰沛之市云多封侯之人【意林论衡】
　　同居丰邑
　　卢绾与髙祖同居丰邑
　　微时博奕
　　陈遵祖父遂字长子宣帝微时与有故相随博奕数负及宣帝即位遂为太原太守乃赐玺书曰太守官尊禄厚可以偿博矣
　　客侵帝座
　　严光少与光武同游学及光武即位以物色访之引入论道旧故因共偃卧光以足加帝腹上明日太史奏客星犯御坐
　　尝同研席
　　刘字和季少家南阳与光武同居永安里又同年共研席
　　尝给资用
　　光武初学长安往来南阳资用乏与同舍生韩子合钱买驴令从僦以给诸公之费
　　尝留讲论
　　光武学长安时过朱祐留上待讲竟夕谈话及帝登位幸祐第问曰得无忘我讲乎祐曰不敢
　　同居白水
　　吴汉与光武同居白水乡
　　思报一饭
　　冯异自长安入朝帝谓公卿曰是我起兵时主簿也为吾披荆棘定关中赐珍寳钱帛曰芜蒌亭豆粥滹沱河麦饭久不报
　　为置守冢
　　张安世兄贺为掖庭令收养宣帝后为贺置守冢三十家
　　久同军旅
　　魏太祖表郭嘉曰昔在军旅十有余年行同骑乘坐同幄席
　　微时戏言
　　始梁髙祖遇任昉于竟陵王西邸从容曰我登三府当以卿为记室昉亦戏髙祖曰我登三事当以卿为骑兵以髙祖善射也后齐以梁髙祖为大司马録尚书事以昉为司马下记室
　　白首相见
　　薛振字元超收之子髙宗谓元超曰我昔在春宫与卿俱少壮倐忽已三十年与卿白首相见歴观书传共白首者几人【行状】
　　能识居潜
　　祖宗居潜与赵韩王游长安时陈抟乘一骡遇之下骡大笑巾簪几坠左手握太祖右手挽太宗曰可相从市饮乎祖宗曰与赵学究三人并游可同之陈睥睨韩王甚久徐曰也得也得非渠不可与此帝既入酒舍韩王脚跛偶坐席右陈怒曰紫微帝垣一小星輙据上次可乎斥之使居帝左【湘山野録】
　　古今文集
　　杂著
　　顺宗即位册文
　　维贞元二十一年岁次乙酉正月辛未朔二十三日癸巳皇帝若曰于戏天下之大实为重器祖宗之业允属元良咨尔皇太子诵睿哲温恭寛仁慈惠文武之道秉自生知孝友之诚发于天性自膺上嗣毓徳春闱恪谨于厥躬只勤于大训必能诞敷至化安劝庶邦朕寝疾弥留弗兴弗寤是用命尔继统俾绍前烈宜陟元后永绥兆人其令中书侍郎平章事髙郢奉册即皇帝位尔惟奉若天道以康四海懋建皇极以熙庶功无忝我髙祖太宗之休命
　　登极贺皇帝表　　　　　赵汝谈
　　入纂圣绪曾不崇朝出膺瑶图遂奠众志亶惟天授笃匪人谋【中贺】伏以先皇帝以皇极子万民以至公家六合储号未正寝疾弥留遗命大臣致位明辟恭惟陛下温恭而履度寛裕而养冲繇文子孙嗣大歴服如玉韫石虹气隠乎山川及云升天龙泽沛乎宇宙神只恱豫内外攸宁夫勃兴者非常之原难报者罔极之徳昔代王迎至汉邸跪以玺符而逊辞曾孙诏养掖庭乘之軨猎而只惧饬躬行化虚已礼贤率能功光祖宗泽浃黎庶见号七制追踪三王肆予阜陵迪我髙庙因心则友不间乎兄弟之情遵道而行相辉乎父子之懿掩前猷而絶出尤近事之可师愿留圣恩以幸天下臣忝国疏属荷朝厚恩虽将指西驰弗获旅应门之右然倾心东向犹及宾谷之初忻戴之私倍百伦品
　　登极贺皇太后牋　　　　赵汝谈
　　干旋坤转大防定于禁中山髙日升重明照乎天下万邦改观百辟承风【中贺】恭惟殿下徳为圣人功配冲子再拜压纽隂独察其休祥五色补天众莫窥其妙用决几于绵之顷运化于坱圠之间神器不摇景命有仆臣叨官旧服幸际新朝制房闼而晏然已仰政权之重戴旌旗而只见方观孝治之隆
　　杂著【系潜龙故人】
　　宗明姜皎诏【系故人】
　　姜皎精微用心寛厚朕往居藩邸潜欵风云亦犹彭祖之同书子陵之共学朕尝游奕于外至长杨鄠杜之间皎于此时与之累宿私谓朕曰太上皇必登九五王必为储副凡如此者数四朕叱而后止宁知非仆虽玩于邓晨可收护军遂诃于朱祐太上皇闻之遽奏于中宗孝和皇帝寻遣虢王邕等鞫皎保护无怠词意转坚李通之防记不言田叔之髠钳罔惮仍为宗楚客纪处讷等密奏请投皎炎荒中宗特降恩私左迁润州长史谗邪每构忠恳愈深戴于朕躬只膺寳位又共剪奸臣拜以光宠不忘防挹补朕之阙斯人孔臧而悠悠之谈嗷嗷共作丑正恶直窃生于谤考言询事益亮其诚昔昭帝之保霍光魏太祖之明程昱朕之不徳庶几乎此
　　圣夀
　　羣书要语五福一曰夀【洪范】万夀无疆【七月】君子万年介尔景福【既醉】如南山之夀【天保】故大徳必得其位必得其禄必得其名必得其夀【中庸】天锡皇帝与天齐夀【韩文】上古有大椿以八千岁为春八千岁为秋【逍遥篇】王母出桃五枚与武帝曰此桃三千年结子【汉武故事】
　　古今事实
　　古帝夀数
　　黄帝百十岁少昊百岁颛帝九十八岁帝喾百岁尧帝百十八岁帝舜禹汤皆百岁文王九十七岁武王九十三岁【韩愈佛骨表】
　　华封三祝
　　华封人请祝圣人夀尧曰辞使圣人富尧曰辞使圣人多男子尧曰辞封人曰夀富多男子汝独不欲何也尧曰多男子则多惧富则多事夀则多辱是三者非所以养徳也故辞【庄天地】
　　梦与九龄
　　文王谓武王曰汝何梦矣对曰梦帝与我九龄文王曰古者谓年龄也我百尔九十吾与尔三焉
　　天子万夀
　　江汉召穆公美宣王虎拜稽首天子万年又云作召公考天子万夀
　　昌炽夀艾
　　閟宫颂鲁僖公曰三夀作朋如冈如陵又俾尔昌而炽俾尔夀而富黄发台背夀胥与试俾尔昌而大俾尔耆而艾万有千岁眉夀无有害
　　称夀寓规
　　昔齐桓公与管仲鲍叔牙甯戚四人饮桓公请叔牙曰盍起为寡人夀叔牙奉觞而起曰愿公无忘在莒时使管仲无忘于束缚于鲁时使甯戚无忘于饭牛车下时
　　未央为夀
　　凌烟为夀【并见上皇门】
　　嵩呼万岁
　　武帝诏朕亲登崇嵩御史乘属在庙旁吏卒咸闻呼万岁者三
　　奉觞上夀
　　武帝东封泰山还登明堂儿寛上夀曰癸亥宗祀日宣重光上元甲子肃邕永享见象日昭报降符应臣寛奉觞再拜上千万岁夀制曰敬举君之觞
　　献千秋镜
　　明皇以降诞日燕百僚于花蕚楼下百僚表请每年八月五日为千秋节改千秋节为天长节百僚上夀王公以下献镜及承露囊唯张九龄献千秋金镜録五卷言前古兴废之道宗赏异之
</div>
    <div class="pagination">
<a href="古今事文类聚_page35.html">上一页</a><span>...</span><a href="古今事文类聚_page31.html">31</a><a href="古今事文类聚_page32.html">32</a><a href="古今事文类聚_page33.html">33</a><a href="古今事文类聚_page34.html">34</a><a href="古今事文类聚_page35.html">35</a><span class="current-page">36</span><a href="古今事文类聚_page37.html">37</a><a href="古今事文类聚_page38.html">38</a><a href="古今事文类聚_page39.html">39</a><a href="古今事文类聚_page40.html">40</a><a href="古今事文类聚_page41.html">41</a><span>...</span><a href="古今事文类聚_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
