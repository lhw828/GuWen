<!DOCTYPE html>
<html>
<head>
    <meta charset="UTF-8">
    <title>喻林 - 第 154 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 154 页/共 195 页</h1>
    <div class="content">　　砥所以致于刃学所以尽其才【盐铁论殊路】
　　夫学者崇名立身之本也仪状齐等而餙貎者好质性同伦而学问者智【説苑建本】
　　骐骥虽疾不遇伯乐不致千里干将虽利非人力不能自断焉乌号之弓虽良不得排檠不能自任人才虽髙不务学问不能致圣【説苑建本】
　　学所以益才也砺所以致刃也吾尝幽处而深思不若学之速吾尝跂而望不若登髙之博见【説苑建本】
　　有刀者礲诸有玉者错诸不礲不错焉攸用礲而错诸质在其中矣【子学行】
　　工欲善其事必先利其器王欲宣其义必先读其智易曰君子以多识前言徃行以畜其徳是以人之有学也犹物之有治也故夏后之璜楚和之璧虽有美璞卞和之资不琢不错不离砾石夫瑚簋之器朝祭之服其始也乃山野之木蚕茧之丝耳使巧倕加绳墨而制之以斤斧女工加五色而制之以机杼则皆成宗庙之器黼黻之章可着于鬼神可御于王公而况君子敦贞之质察敏之才摄之以良朋敎之以明师文之以礼乐导之以诗书赞之以周易明之以春秋其有济乎【潜夫论赞学】骨曰切象曰磋玉曰琢石曰磨切磋琢磨乃成寳器人之学问知能成就犹骨象玉石切磋琢磨也【王充论衡量知篇】学犹饰也器不饰则无以为美观人不学则无以有懿徳有懿徳故可以经人伦为美观故可以供神明故书曰若作梓材既勤朴斵惟其涂丹雘【徐干中论治学】
　　马虽有逸足而不闲舆则不为良骏人虽有美质而不习道则不为君子故学者求习道也若有似乎畵采黄之色既着而纯皓之体斯亡敝而不渝孰知其素欤【徐干中论治学】
　　南威青琴姣冶之极而必俟盛饰以增丽回赐游夏虽天才隽朗而实湏坟诰以广智【抱朴子外篇博喻】
　　泣血之寳仰礛防以摛景沉闾孟劳须楚砥以敛锋骝驿待王孙而致逺令质俟隠括而成徳【抱朴子外篇博喻】文梓干云而不可名台榭者未加班输之结构也天然爽朗而不可谓之君子者不识大伦之臧否也【抱朴子外篇朂学】
　　虽云色白匪染弗丽虽云味甘匪和弗美故瑶华不琢则燿夜之景不发丹青不治则纯钧之劲不就火则不钻不生不扇不炽水则不决不流不积不深故质虽在我而成之由彼也【抱朴子外篇朂学】
　　呉簳质劲非筈羽而不美越剑性利非淬砺而不铦人性譞惠非积学而不成【刘子崇学】
　　不登峻岑不知天之髙不瞰深谷不知地之厚不游六艺不知智之源【刘子崇学】
　　青出于蓝而青于蓝染使然也氷生于水而冷于水寒使然也镜出于金而明于金莹使然也戎夷之子生而同声长而异语敎使然也【刘子崇学】
　　海蚌未剖则明珠不显昆竹未断则鳯音不彰情性未链则神明不发【刘子崇学】
　　耳形完而聼不闻者聋也目形全而视不见者盲也人性美而不监道者不学也【刘子崇学】
　　夫茧缲以为丝织为缣纨缋以黼黻则王侯服之学为礼仪丝以文藻而世人荣之茧之不缲则素丝蠧于筐笼人之不学则才智腐于心胸【刘子崇学】
　　譬诸金木金性苞水木性藏火故链金则水出钻木而火生人能务学钻链其性则才慧发矣【刘子崇学】
　　不及盛年讲肄道义使明珠加磨莹之功荆璞发采琢之荣不亦良可惜乎【补文选戴邈学校疏】
　　皎皎练练得蓝则青得丹则赤得蘖则黄得湼则黒玉不琢则南山之圆石【意林正部】
　　水性虽能流不导则不通人性虽能智不敎则不逹学犹植也不学将落【意林成败志】
　　象弭饰堂谿之材鹫羽加淇园之竹【文苑英华周宣帝檄一】明珠不莹焉发其光寳玉不琢不成璋珪【太平御览珍寳部珠下】铁使平越之工铸之以为剑而弗加砥砺则以刺不入击不断磨之以砻砺加之以黄砥则刺也无前击也无下自是观之砺之与弗砺其相去逺矣今人皆砺其劒而弗知砺其身夫学身之砥砺也【太平御览杂物部砺】
　　志不务学弗能成才如以盆盎之水求一山之形形不可得则志由此惑【何氏语林识鉴】
　　譬如有人遇得寳珠示治寳者言我此寳价直无量然其形色未甚光鲜汝当为我如法磨莹但令鲜净勿懐形色其治寳者随彼所言依法专心如如磨莹如是如是光色渐发乃至究竟映彻表里既修治已价直无量【波罗蜜多经卷五百七十五】
　　譬如芽种皆依地生由勤溉灌令芽生长【蘓婆呼童子经卷上】
　　求明
　　谁能革浊清我濯溉谁能昭闇启我童昩【后汉书傅毅传】不知而问尧舜无有而求天府先王之道则尧舜已六二之博则天府已【荀子大畧】
　　朱儒问径天髙于修人修人不知曰子虽不知犹近之于我故凡问事必于近者【淮南子説山训】
　　通于学者若车轴转毂之中不运于己与之致千里终而复始转无穷之源不通于学者若迷惑告之以东西南北所居聆聆背而不得不知凡要【淮南子説山训】
　　太山之髙背而弗见秋毫之末视之可察【淮南子説林训】夫指之拘也莫不事申也心之塞也莫知务通也不明于类也【淮南子泰族训】
　　人心必有明焉必有悟焉如火得风而炎炽如水赴下而流速【徐干中论治学】
　　民之初载其蒙未知譬如寳在于室有所求而不见白日照焉则羣物斯辩矣学者心之白日也【徐干中论治学】茍得其要则八极之外如在指掌百代之逺有若同时不必在乎庭宇之左右俟乎瞻视之所及然后知之也【抱朴子外篇对俗】
　　欲超千里于终朝必假追影之足欲凌洪波而遐济必因艘檝之器欲见无外而不下堂必由之乎载籍欲测渊防而不役神必得之乎明师【抱朴子外篇朂学】
　　浚井不渫则混泞滋积嘉谷不芸则荑莠弥蔓学而不思则疑阂实繁讲肄不精则长惑丧功【抱朴子外篇博喻】登圃者悟丘阜之卑浮溟海者识池沼之褊披九典乃觉墙面之笃蔽闻至道乃知拘俗之多迷【抱朴子外篇广譬】防而学者如日出之光老而学者如秉烛夜行犹贤乎瞑目而无见者也【顔氏家训务学】
　　耳之初窒目之始昧必不恡百金遭医千里人不渉学犹心之聋盲不知逺祈明师以攻心术性之蔽也【刘子崇学】夫两叶掩目则冥黙无覩双珠填耳必寂寞无闻叶作目蔽珠为耳鲠二闗外拥视聼内隔固其宜也【刘子专学】天以神明光烛幽明照曜四方人以潜心钩深致逺探赜索隠【扬子法言注问神篇】
　　以明照物明尽则照穷而勿照之明犹无得之得无得而得斯为眞得故勿照之明斯为眞明矣演眞明而广照何止鉴穷沙界乎【李善注文选王简栖头陁寺碑文】
　　人皆知涤其器莫知洗其心君子审其宗而后学明其道而后行【意林物理论】
　　登山小鲁泛海难沂叅珉见璧辩砾知玑【艺文类聚内典部内典颂】若风之吹云明乎若见苍天【黄帝素问灵枢经九鍼十二原】
　　犹如半月渐见光明【元阳妙经卷二】
　　亦如有人处于闇室执大炬火悉见诸物元阳法炬亦复如是【元阳妙经卷九】
　　如于暗室得大明灯普使一切得是光明【三十六部尊经上眞经偈】犹如明镜能见色象了了分明种种差别是镜中象不可定説是有是无而亦得言镜中有像一切众生心镜明故见眞道像又如止水无涛波故影现日月星辰飞鸟日月星辰及以飞鸟悉见水底一切诸物亦见自影了了分明此水物及所见影俱非眞实不可言有不可言无一切众生心水澄清见道身影亦复如是【灵寳秘蜜经】如灯破闇名之为灭【海空智藏经哀叹品】
　　又如鑛中金治已转增明【大寳积经卷二十八】
　　譬如有镜尘翳所覆或取塼末及以油灰磨拭令净【大寳积经卷五十五】
　　犹如日月云雾覆蔽猛风卒起吹令四散而此日月忽然大明【大寳积经卷五十五】
　　譬如小灯烛光或在壁或在室能灭大黒闇分【大寳积经卷一百十】
　　譬如千歳室未曾见明若然灯时闇宁有念我久住此不欲去耶【大寳积经卷一百一十二】
　　譬如有药名无垢光若复有人用涂其眼眼得清净一切暗色不能为障【大方广佛华严经卷二】
　　譬如日出光之所及众闇咸除日没光谢闇便如故【大乘显识经推三】
　　譬如热铁团热去铁无损解脱者亦尔惑尽而清凉【大乘密严经卷上】
　　譬如室内久来有闇若将灯入即便闇灭【苏婆呼童子经卷下】问慧者如防中有灯火【佛説阿含正行经敬六】
　　譬如人有镜不明不见形磨去其垢即自见形人已去贪婬瞠恚愚痴譬如磨镜【佛説阿正行经敬六】
　　譬如日出众防皆索【修行道地经菩萨品】
　　譬如日月以五事覆曀烟云尘雾罗防阿修罗手障则不能明照人心亦如是为五葢所覆自不能利亦不能益人【大智度论卷十七】
　　治暗光明复有三种一在夜分谓星月等二在昼分谓日光明三在俱分谓火珠等【瑜伽师地论卷十一】
　　当知初明治三种暗一者夜暗二者云暗三者障暗【瑜伽师地论卷十一】
　　千载阙疑从春氷而俱泮一世颠倒与浮云而俱开【明集卷十】
　　夫日舒则夜卷月生则隂灭灯之破暗犹慧之销障【法苑珠林卷三十五】



　　喻林卷九十三
<子部,类书类,喻林>
　　钦定四库全书
　　喻林卷九十四　　　　　明　徐元太　撰学业门【四】
　　求道
　　射之有所凖志志之主欲得中也必中所志乃为善耳以喻人将有行豫思念之行得其道为善耳【尚书正义盘庚上】玉不琢不成器人不学不知道是故古之王者建国君民敎学为先【礼记学记】
　　虽有嘉肴弗食不知其旨也虽有至道弗学不知其善也【礼记学记】
　　道者开通性命犹如道路开通于人人行于道路不可须臾离也若离道则碍难不通犹善道须臾离弃则身有患害也【礼记正义义中庸】
　　谁能出不由户何莫由斯道也【论语雍也】
　　君子谋道不谋食耕也馁在其中矣学也禄在其中矣君子忧道不忧贫【论语卫灵公】
　　百工居肆以成其事君子学以致其道【论语子张】
　　夫道若大路然岂难知哉人病不求耳【孟子告子下】
　　道则髙矣美矣宜若登天然似不可及也【孟子尽心上】虽有拱璧以先驷马不如坐进此道【老子为道】
　　古之知道者筑垒以防邪疏源以毓眞【子华子大道】
　　不知道妄意卜者如射覆盂髙之存金存玉中之存角存羽卑之存瓦存石是乎非是乎惟置物者知之【闗尹子一宇】
　　仰道者跂如道者骎皆知道之事不知道之道是以圣人不望道而歉不恃道而丰不惜道于圣不贾道于愚【关尹子一宇】
　　习射习御习琴习奕终无一事可以一息得者惟道无形无方故可得之于一息【关尹子一宇篇】
　　吾与汝既其文未既其实而固得道与众雌而无雄而又奚卵焉【庄子应帝王】
　　向吾见若眉睫之间吾因以得汝矣今汝又言而信之若规规然若丧父母揭竿而求诸海也【庄子庚桑楚】
　　丘之于道也其犹醯鸡与微夫子之发吾覆也吾不知天地之大全也【庄子田子方】
　　夫体道者天下之君子所系焉今于道秋毫之端万分未得处一焉【庄子知北游】
　　夫人之在道若鱼之在水得水而生失水而死【黄石公三略下畧】
　　道髙比于天道明比于日道安比于山【贾子修政语上】
　　圣人之与道犹葵之与日也虽不能与终始哉其乡之诚也【淮南子说林训】
　　夫道有形者皆生焉其为亲亦戚矣享谷食气者皆受焉其为君亦惠矣诸有智者皆学焉其为师亦传矣射者数发不中人敎之以仪则喜矣又况生仪者乎【淮南子泰族训】
　　求道者不以目而以心取道者不以手而以耳【说君道】弃常珍而嗜乎异馔者恶覩其识味也委大圣而好乎诸子者恶覩其识道也【子吾子】
　　涂虽曲而通诸夏则由诸川虽曲而通诸海则由诸【易子问道】
　　稽其门辟其户叩其键然后乃应况其否者乎【太经攡】近者亦近之逺者亦远之譬若天苍苍然在于东面南面西面北面仰而无不在焉及其俯则不见也天岂去人哉人自去也【太经攡】
　　道之于人也其简且易耳其修之也非若采金攻玉之渉厯艰难也非若求盈司利之兢逐嚣烦也不要而遘不征而盛【徐干中论修本】
　　凡探明珠不于合浦之渊不得骊龙之夜光也采美玉不于荆山之岫不得连城之尺璧也【抱朴子内篇袪惑】
　　粗之与妙犹涂之夷险耳游者岂尝改其足哉【郭子注庄子在宥】
　　今瞿鹊子方闻孟浪之言而便以为妙道之行斯亦无异见卵而责司晨之功见弹而求鸮炙之实也【郭子注庄子齐物论】
　　有鸟有鸟则飞于天有鱼有鱼则潜于渊知道者葢黙黙焉【文中子礼乐】
　　关难啓善楗易开【李善注文选王简栖头陀寺碑文】
　　夫食稻粱进刍豢衣狐貉袭氷纨观窈眇之奇舞听云和之琴瑟此生人之所急非有求而为也脩道德习仁义敦孝悌立忠贞渐礼乐之腴润蹈先王之盛则此君子之所急非有求而为也【文选刘峻辨命论】
　　弃饵取罝而责功蹄筌失统丧归而寄旨言【补文选李充学箴】
　　轮者车之迹檝者舟之羽身之须道如此二物【意林通语】得道者生六翮于背长毛羽于腹飞无阶之苍天度无穷之世俗【意林仲长统昌言】
　　夫人无幽显道在则为尊虽生刍之贱也不能脱落君子【埤雅卉物门刍】
　　要乎哉问道昭乎其如日醒窘乎其如夜暝【黄帝素问灵枢经病传】
　　昭乎哉问明乎哉道如鼔之应桴响之应声也【黄帝素问内经天元记大论】
　　音乐有声行者为之止住道言无味学者罕见留心嗟乎世人迷妄之甚但能淫听有声之声讵能咀嚼无味之味耶【道德经注疏卷二】
</div>
    <div class="pagination">
<a href="喻林_page153.html">上一页</a><span>...</span><a href="喻林_page149.html">149</a><a href="喻林_page150.html">150</a><a href="喻林_page151.html">151</a><a href="喻林_page152.html">152</a><a href="喻林_page153.html">153</a><span class="current-page">154</span><a href="喻林_page155.html">155</a><a href="喻林_page156.html">156</a><a href="喻林_page157.html">157</a><a href="喻林_page158.html">158</a><a href="喻林_page159.html">159</a><span>...</span><a href="喻林_page155.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
