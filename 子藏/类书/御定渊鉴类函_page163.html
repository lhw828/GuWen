<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 163 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 163 页/共 320 页</h1>
    <div class="content">　　増记唐刘禹锡管城新驿记曰庭容牙节示礼而不慁也
　　原祭文后汉滕辅祭牙文曰恭修太牢洁荐遐灵推毂之任实讨不庭天道助顺正直聦明敬建髙牙神武攸托雄防推锋龙渊洒锷　晋顾恺之祭牙文曰维某年某月日録尚书事豫章公裕敢告黄帝蚩尤五兵之灵两仪有政四海有王奉命在天世徳重光烈烈髙牙阗阗伐鼓白气经天简扬神武恭行帝罚长歼丑虏维徳是仗维人是辅　宋王诞伐广固祭牙文曰敬建崇牙显兹威灵鸣金辍衅无战有寜皇风幽被凯斾归旌郑鲜之祭牙文曰洁牲先事荐兹敬祭崇牙既建义锋増厉人鬼一揆三才同契惟兹灵鉴庶必有察逆顺幽辨忠孝显节使凶丑时歼主寜臣悦振旅上京凯归西蕃神器増辉四境永安　唐陈子昂祃牙文曰盖先王作兵以讨有罪奸慝窃命戎夷不龚则必肆诸市朝大戮原野皇家子育万国宠绥百蛮青云干吕白环入贡久有年矣契丹凶羯敢乱天常乃蜂聚丸山豕食辽塞宴安鸩毒作为欃枪天厌其凶国用致讨皇帝命我肃将王诛今大军已集吉辰叶应旄头首建羽斾前列夷貊感威将士聴誓方天命为民殄灾惟尔有神尚歼乃丑召太一防雷公翼白虎乗青龙星流彗埽永清朔裔使兵不血刃戎夏大同以昭我天子之徳允乃神之功岂非正直克明无纵大讐以作神羞　増唐栁宗元祃牙文曰惟尔有神懋扬廼职敢告无縦诡无刘我徒镞刃锷毕集于凶躬铠甲干盾咸完于义躯焚炀荡沃往如行虚　栁宗元祭纛文曰惟昔澧有大特化为巨梓秦人凭神乃建茸头是为兵主用以行师汉宗蚩尤亦作灵旗既既祃指于有罪北靣诏盟抗侯以射
　　旌旗一
　　原初学记曰释名曰旌精也言其有精光也旗期也言与众期于下也按列子黄帝与炎帝战以雕鹗鹰鸢为旗帜盖旌旗之始也周官司常掌九旗之物名各有属以待国事日月为常交龙为旂通帛为旃杂帛为物熊虎为旗鸟隼为旟蛇为旐全羽为旞析羽为旌龙旂九斿以象大火也鸟旟七斿以象鹑火也熊旗六斿以象伐也蛇四斿以象营室也弧旌枉矢以象弧也【释名曰九旗之名日月为常画日月于其端天子所建言常明也交龙为旂旂倚也画作两龙相依倚通以一赤色为之无文采诸侯所建也通帛为旃旃战也战战恭已而已三孤所建象无事也熊虎为旗旗期也言与众期于下军将所建象其猛如熊虎也鸟隼为旟旟誉也军吏所建急疾趋事则有称誉也杂帛为物一作斾以杂色缀其边为燕尾将帅所建象物杂也蛇为旐旐兆也知气兆之吉凶建之于后察度事宜之形兆也全羽为旞旞顺滑貌析羽为旌注旄竿首】　又广雅云天子之旌髙九仭诸侯七仞大夫五仞士三仞则礼含文嘉曰天子之旗九仞十二旒曵地诸侯七仞九旒齐轸卿大夫五仭七旒齐较士三仭五旒齐肩是也　増司马法曰旂夏后氏元人之执也殷白天之义也周黄地之道也　吴子曰敌人之来荡荡无虑旌旗烦乱人马数顾一可击十必使无措　黄公三略曰欲敌形色可胜之符先战以二十八角人青衣赤旗东方七人征人赤衣黄旗南方七人商人白衣黒旗西方七人羽人黒衣青旗北方七人凡二十八象二十八宿　尉缭子曰自尉吏而下尽有旗战胜得旗者各视其所得之爵以明赏劝之心宋书舆服志曰五旗者五色各一旗以木牛承其下
　　盖取负重而安稳也五旗纒竿即礼记徳车结旌不尽饰也戎事乃散之又武车绥旌垂舒之也　隋书卢贲传曰髙祖受禅命贲清宫因典宿衞贲奏改周代旗帜更为嘉名其青龙驺虞朱雀元武千秋万嵗之旗皆贲所制也　隋书礼仪志曰凡旗太常画三辰旂画青龙旟画朱雀旌画黄麟旗画白兽旐画元武皆加云其旜物在军亦书其事号加之以云气徽帜亦如之旌节又画白兽而析羽于其上　又曰司常掌旗物之藏通帛之旗六以供郊丘之祀一曰苍旗二曰青旗三曰朱旗四曰黄旗五曰白旗六曰元旗画缋之旗六以充玉路之等一曰三辰之常二曰青龙之旂三曰朱雀之旟四曰黄麟之旌五曰白兽之旗六曰元武之旐皆左建旗而右建阘防又有继旗四以施军旅一曰麾以供军将二曰旞以供师帅三曰旐以供旅帅四曰斾以供倅长唐李靖问对曰臣参用古法凡三队合则旗相倚而
　　不交五队合则两旗交十队合则五旗交吹角开五交之旗则一复散而为十开二交之旗则一复散而为五开相倚不交之旗则一复散而为三　李靖兵法曰诸军将五旗各准方色赤南方火白西方金皂北方水碧东方木黄中央土土则不动用为四旗之主而大将将动持此黄旗于前立如东西南北有贼各随方色举旗当方面兵急须装束旗向前亚方面兵急须进旗正竖即住卧廻审细看大将军所举之旗须依节度诸每队给一旗行则引队住则立于队前　万花谷曰旗之制三十有二其大总管一曰青龙旗二曰白兽旗三曰朱雀旗四曰元武旗五曰黄龙负图旗六曰应龙旗七曰龙马旗八曰玉马旗九曰凤凰旗十曰鸾旗十一曰鵕防旗十二曰太平旗十三曰麒麟旗十四曰飞麟旗十五曰飞黄旗十六曰駃騠旗十七曰白泽旗十八曰五牛旗十九曰犀角旗二十曰金牛旗二十一曰兕旗二十二曰三角兽旗二十三曰角端旗二十四曰吉利旗二十五曰騼防旗二十六曰驺牙旗二十七曰黄鹿旗二十八曰白狼旗二十九曰赤熊旗三十曰辟邪旗三十一曰苣文旗三十二曰白刃旗　唐书礼乐志军礼曰仲冬讲武大将被甲乘马教习士众长者持弓矢短者持戈矛力者持旌勇者持钲鼓刀楯为前行持矟者次之弓箭者为后使其习见旌旗金鼓之节旗卧则跪旗举则起　又百官志曰节度使初授诣兵部辞见观察使亦如之辞日赐双旌双节行则建节树六纛　宇文懋昭金志曰金国以水徳王用师行征旗皆尚黒虽五色皆具必以黒为主寻常车出入只用一日旗与后同乘则加月旗二相间而陈或数百队或千余队日旗即以红绡为日刺于黄旗上月旗即以素帛为月刺于红旗上近御则又有日月大绣旗二如大礼祫享册封一循古制旗无大小皆循焉然五方五星五岳青龙白虎朱雀元武神凤外又有五星聨珠一日月合璧一象二天王二海马二鹰隼二太白三近御又张一大旗其制极广错综神物以猛士执之傍有数十人护之各施大防以僃风势名之曰盖天　明华钰海防议曰钩旗杆长丈许用布五六幅纫为旗周匝缀利钩每遇对敌横举阵前众兵排列于后五之内旗开而兵器随之以出飞舞招飐矢石不能入又足以牵挽敌人衣裾使不得运用大率一旗可蔽数十人
　　旌旗二
　　増左传曰鄢陵之役栾鍼见子重之旌请曰楚人谓夫旌子重之麾也彼其子重也请摄饮焉　又曰楚灵王之为令尹也爲王旌以田芊尹无宇断之曰一国两君其谁堪之　汉武故事曰栾大有方术常于殿前树旌数百因命自相击庭中去地十余丈观者大骇　唐书曰元和中淮南节度使马总进吴元济旌旗七百三十九事　唐书李光弼传曰光弼执大旗曰望吾旗麾若缓可观便宜若三麾至地诸军毕入生死以之退者斩又曰光弼麾旗三诸军争奋贼众奔败　又程知节
　　传曰知节从破宋金刚等搴旗先登者不一　又裴行俭传曰突厥阿史徳温传反诏行俭讨之緫三十余万旗帜亘千里行俭咸节制之　通鉴唐纪曰朱延夀制军中每旗二十五命黒云队长李厚将十旗击汴兵不胜延夀将斩之厚称众寡不敌愿益兵更往不胜则死都押牙汝阳柴再用亦为之请乃益以五旗厚殊死战再用助之延夀悉众乘之汴兵败走　又曰张全义为河南尹时乱离之后四野俱无耕者全义乃于麾下十八人材器可任者人给一旗一牓谓之屯将使诣十八县故落中植旗张牓招懐流散劝之树艺惟杀人者死余但笞杖而已无严刑无租税民归之者如市又曰氏叔琮攻李克用不能下防大疫叔琮引兵还
　　嗣昭与周徳威将兵追之及石防闗叔琮留数马及旌旗于髙冈之巅嗣昭等以爲有伏兵乃引去　又曰张元稔谋归国遣腹心张臯夜出以状白承训约期将举城降至日请立青旗为应使众心无疑　五代史苌从简传曰荘宗与梁军对阵梁军有执大旗出入阵间者荘宗望见之叹曰彼猛士谁能为我取之从简请前往荘宗不许从简潜率数驰入梁军夺其旗而还军中皆鼔噪荘宗壮之　通鉴宋纪曰契丹兵十万寇雁门杨业击之契丹兵大败自是契丹畏业每望见旌旗即引去　文昌杂録曰淳化中有司言油衣帟幙损弊者万数欲毁弃诏令煑而浣之命尚方染以杂色刺为旗帜焉　金史曰金主亮南伐率舟师自和州济江金主置黄旗红旗于岸上以号令进止红旗立则进黄旗仆则退　通鉴元纪曰董霄还军守于潜贼兵大至焚倚郭庐舎霄按军不动遣人执白旗登山望贼约曰贼以我怯必少懈伺其有隙则麾所执旗又伏兵城外皆授以火礟复约曰见旗动礟即发已而旗动礟发兵乃尽出遂复千秋闗　拊録曰靖难兵起宋忠率兵三万至居庸闗不得进退保懐来忠初谓诸将士曰尔等家在北平者并为燕所诛灭盍努力复家讐报国恩燕王获谍者闻之乃命其家人张其旧用旗帜为前众遥识旗帜及识其父兄子弟无恙因叛防燕　弇州史料曰北边报警湖广襄阳县冠带官张一中上疏请易旗号盔甲皆为黄色曰黄为中央之土以克北方之水　帜附词林海错曰拔赵帜立汉帜淮阴用以破赵矣光武时李寳拔赤眉旌帜更立已帜逢安等战欲还营见旗帜皆白众大惊溃自投川谷事颇相　唐书髙丽传曰太宗进攻白崖城其酋孙伐音隂丐降然城中不能一帝赐帜曰若降建于堞以信俄而举帜城人皆以唐兵登矣乃降　兵略纂闻曰戚继光征倭寇军中立一白帜凡胁从者空手伏帜下悉放还毋为贼树党也　又曰倭寇淮扬刘显御之执一帜以号于众曰汝官军有能敢勇杀贼树功勲者立此帜下得三百人又曰茅坤佥宪广西时猺獞杀阳朔令坤计讨之于
　　所过道輙帜而牓曰军门进十万兵讨某砦之杀阳朔令者他砦毋动动则移兵先灭之我师实不过五千诸夷见旗帜弥山谷且怵于牓皆蚁伏毋敢动连破十七砦　又曰侯应爵补罗定佥事猺兵起防行部西寜谍者踵至从卒不逾二百余公阴令斩竹千竿裂缯衣为帜令男妇晨起藁食登城立帜阖三门一门半辟疏队而出贼遥望莫测多寡迨贼薄城下见赤帜耀日若大兵从天而降三鼓贼遁去　又曰宣寜侯曹良臣守通州故元丞相也速侵通州众号万余营白河时城兵仅千人良臣遣指挥仵勇陈泰等沿河舟中树赤帜亘三十里钲鼓之声相闻也速以援兵至遂引退　又曰都督刘寜镇甘肃时尝绎古畨上之法以五十人为队队五重为阵建五色帜又各建五巨帜于中军中帜出则同帜应之循环无端每战用是取胜
　　旌旗三
　　原更　设【周礼嵗时共更旌取旧与新　建旐设旌】　招虞　警众【孟子曰齐景公招虞人以旌不至将杀之　礼记曰前有水则载青旌郑元注曰载所谓举于旌首所以警众者也】　举皮　析羽【郑记王赞问曰举于旌首当皆以皮邪画之也郑荅曰皆俱举皮置于首不画　周礼曰析羽为旌】　举青　尚黒【军令曰闻雷鼓音举白幢緑旗大小船皆进战不进者斩闻金音举青旗船皆止不止者斩　史记曰秦并天下以水徳之始于旄节旗皆尚黒】　翼明　鸟集【天文要集曰翼星明旌旗用　赵氏兵书曰有鸟集将军旌上将军増秩禄】　表门　设道【周礼曰掌舎为帷宫设旌门注曰树旌以表门　汉书文帝诏云朝有进善之旌应劭注曰尧设之五逹之道令人进善也】　在浚　沿河【毛诗曰孑孑干旌在浚之城后魏书曰太祖进师临河连旌沿河千余里】　九名　五法【上详前叙　河图风后曰予告汝帝之五旗东方法青龙曰旗南方法赤鸟曰旐西方法白虎曰旟北方法元蛇曰旂中央法黄龙曰常】　九仞　六斿【并详见前叙】　翠凤　元蛇【史记李斯上书曰今陛下建翠凤之旗树灵鼍之鼓　下详五法注】法鸟　拟虹【上详五法注　王沈饯行赋曰曵招摇之脩旗若蜿虹之垂天】　喜光胜气【郝萌占曰旗上有光人主大喜延年益夀　下见牙一】　设黄　尚赤【周迁】
　　【车服杂记曰晋元皇始制五牛之旗设青在左黄在中　史记曰沛公祠黄帝蚩尤于沛庭旗帜皆尚赤】五牛　四兽【上详设黄注　礼记曰行前朱雀而后元武左青龙而右白虎注曰以此四兽为军阵象天也】　骇军　指敌【诗雅度灾曰上出号令而化天下震雷起而惊蛰睹旗鼓动三军骇观其前动化而天情可见矣　下详见牙一】　注旂　绕竿【尔雅注云析羽而注于旂竿之首曰旌　抱朴子云军始出而旌旗绕竿者急住更待善时而出】　九旒　五色【礼记曰龙旂九旒天子之旌也　周礼曰析羽为旌防车所建注曰防车木路也王以田也析羽皆五色文也】　告善　饰香【管子云舜有告善之旌而主不蔽也　楚辞云荪桡兮兰旌注曰兰为旌旗动以香洁自修饰也荪一作荃】　鳬羽　翠羽【周书云楼烦黒旌鳬羽旗也楚辞云孔盖兮翠旌登九天兮抚彗星注云言司命以孔雀之尾为车盖翡翠之羽为旌旗言殊饰也】　蔽日　蔽天【又曰旌蔽日兮敌若云矢交坠兮士争先　王昶檄江南文云鸣震霆之鼓树蔽天之旌】　威夷聮翩【楚辞云驾八龙兮连蜷建虹旌兮威夷张华刘骠诔曰旌聮翩以飘飘】　彗云曵星【后汉书光武赞曰长毂雷野髙旗彗云英雄既振新都是焚　扬雄羽猎赋云靡日月之朱竿曵彗星之飞旗】　画星　蔽日【礼记曰招摇在上急缮其怒郑注云急犹坚也缮读曰劲又画招摇星于旌旗上以起居坚劲军之威怒象天帝也招摇星在北斗柄端主指者　战国防曰楚王逰于云梦结驷千乗旌旗蔽日】　三辰　七星【左传云三辰旂旗昭其明也穆天子传曰日月之旗七星之文注曰今旒上画日月及北斗星也】　守城　拽地【墨子曰守城之法木为苍旗火为赤旗金为白旗土为黄旗水为黒旗防为林旗劔为羽旗为鸟旗舆为龙旗　新序曰芊尹文者荆之歌欧鹿彘者也司马子期猎于云梦载青旗之长拖地芊尹文拔劔齐诸轸而断之贰军抽弓于韔援矢于筩引而未发也司马子期伏轼而问曰吾其有罪于夫子乎对曰臣以君旗拽地故也国君之旗齐于轸大夫之旗齐于轼今子荆国有名大夫而灭三等文之断也不亦可乎子期恱载之王所王曰吾闻有断子之旗者其人安在吾将杀之子期以文之言告王恱使文为江南令而大治】　天赐　天给【随巢子曰天赐武王黄鸟之旗以伐殷　抱朴子云武王将兴天给之旗】　获蠭　升华【左传曰郑人击简子中肩毙于车中获其蠭旗　崔骃东廵颂曰升九龙之华旗又西都赋云张凤盖建华旗】　蝥弧　姑蔑【左传曰郑伐许颖考叔取郑伯之旗蝥弧以先登注云蝥弧旗名　又曰越子伐吴王孙弥庸见姑蔑之旗曰吾父之旗也不可以见讐而弗杀也案姑蔑越地弥庸父为越所获故姑蔑人得其旌旗】　五旗九斿【曹植拟楚辞云建五旗兮华采占扬云麾兮队龙凤　管子曰葵邱之防天子使大夫宰孔致胙于桓公公曰天威不违顔咫尺遂下拜登受赏服大路龙旗九斿渠门赤旂案渠门旂名】　拂天蟠地【文选旌旗拂天　家语旌旗缤纷下蟠于地】　纪功　招士【书厥有成绩纪于太常王之旗也画日月有功者纪之旌表也　田蚡立曲旃注礼孤卿建旃曲者柄木曲许慎曰旃曲把旗以招士也】　爲章　颁物【礼以为旗章周礼颁旗物】　掲竿　置门【汉书陈胜掲竿为旗掲竪也　王祭祀则置旌门】　有翩　不利【楚辞旟旐有翩　火焚其旗不利行师】就卷　啓行【文选虹旗摄麾而就卷　以先啓行】　悠悠　摇摇【诗悠悠斾】
　　【旌　楚王曰寡人之心摇摇然如悬旌】　亡旃　反斾【祁瞒亡大斾之左旃因风失之　令尹南辕反斾将归也】　艾旗　搴旗【艾胡鲜之旗】　军容　戎事　増照日　相风【唐书马璘传璘从李光弼攻洛阳史朝义众十万阵北邙山旗铠照日　开元遗事曰五王宫中立长竿挂五色旌以风名相风旌】　载云　扬彗【楚辞曰乗廻风兮载云旗又曰扬彗星以爲旗】　结桂　建羽【又曰乗赤豹兮从文貍辛夷车兮结桂旗　宋玉髙】
　　【唐赋忽兮若驾驷马建羽旗】　白鹊　苍乌【李白诗枭首当悬白鹊旗　苍乌旗见唐书仪衞志】　被羽　裂裳【后汉书贾复传复被羽先登注被也析羽为旌将军所执　晋纪论脱耒为兵裂裳为旗】　赤熊　黄鹿　駃騠　騼防　玉马　金牛【俱旗名见唐书仪衞志】　卷雪　掣云【李白诗云旗卷海雪岑参诗大将龙旗掣海云】　甘露　祥云　驯犀　野马【俱旗名见金史仪衞志】　原赐黄鸟　法青龙【墨子曰赤鸟衔书降曰命周文王伐殷天赐武王黄鸟之旗　下详五法注】象六星　建七星【周礼郑注熊虎为旗师都之所建伐属白虎宿与参连体而六星】
　　【战国防云建七星之旗天子之位也】　置九章　司五星【管子云九章置则兵治士勇矣一曰举日章则昼行二曰举月章则夜行三曰举龙章则水行四曰举虎章则林行五曰举鸟章则行阪六曰举蛇章则行泽七曰举鹊章则行船八曰举狼章则行山九曰举韬章则载食而驾　春秋元命苞曰离位有九星句曲一处一为天旗司五星之处日月之过荧惑守之日食星坠天下乱注曰天旗参旗也参旗色明于常则日月五星亦变为色应之若荧惑守之不寤则将有日食星坠为簒杀之先征】　分物采表贵贱【传分之物采言旌旗各有分制　又曰举其表旗谓旌旗以表贵贱也】　投衡出内弢去【晋人车不能进楚人惎之拔斾投衡乃出楚战鄢陵郑石首御成公曰衞侯不去其旗】
　　【是以甚败乃内旌于弢中皆为车重去之】　増旌卷云　旗掩月【李白诗曰蜺旌卷夜云　旗掩月杜甫朝献太清宫赋】　掠商布　裂衵衣【弇州史料曰髙帝取洪都防其丞相胡廷瑞平章祝宗同佥康泰等宗泰初不欲降舟次女儿港遂谋叛掠商舟布为旗帜夜趣新城门举礟破之而入　又曰万厯中浙江兵变命司马张公肖甫镇之未防而民复变公谈笑自如以五月朔抵防治事而诸亡赖啸聚益众尽毁诸栅及他丽谯掲长竿裂所掠衵衣帜之裒白刃而向防者可二千余】　原游车载旌　徳车结旌【说文云防车载旌析羽注旄首所以精进士卒也　礼记郑注曰结谓敛之也徳车乘车也】　仲秋辨物　吉日以受【周礼大司马职云仲秋教治兵如振旅之陈辨旗物之用详讲武　淮南子曰凡国有难将军受命乃令祝史太卜斋宿三日之太庙钻灵卜吉日以受鼓旗详将帅】　素锦绸杠　明珠缀饰【尔雅云素锦绸杠注曰锦韬旗之竿也　司马相如子虚赋曰驾驯驳之驷乘雕玉之舆靡鱼须之桡旃拽明月之珠旗注曰鱼竿也旃亦旗也桡弱也珠旗以明月珠饰旗也】　前指胜征　相绕败象【抱朴子曰军始发大风甚雨起于后旌旗前指金鼓清鸣大胜之征又曰军始发若旌旗乱而相绕逆风暴雨败之象也】右白左苍　后黒前赤【尉缭子曰左将苍旗卒载苍羽右将白旗卒载白羽中使黄旗卒载黄羽　黄帝兵法云敌人从中军出应之以左部青旗敌从离方来应之以后部黒旗敌从巽方来应之以右部白旗敌从干方来应之以前部赤旗敌从坎方来应之以中部黄旗此天道之胜也】　韩信拔赵　耿弇据城【汉书云韩信击赵信建大将旗鼓赵开壁击之大战良久信张耳弃鼔旗走水上军复疾战赵空壁争汉旗鼔逐信耳信耳已入水上军军皆殊死战不可败信所出竒兵二千者赵空壁逐利即驰入赵壁皆拔赵旗帜立汉赤帜二千赵军已不能得信耳等欲还归壁壁皆汉赤帜大惊以汉为皆已破赵军　东观汉记曰耿弇追张歩歩奔平夀乃袒附斧锧于军门而弇勒兵入据其城树十二郡旗令歩兵各以郡人诣旗下众尚十余万辎重七千余辆皆罢遣归乡里】　卫侯不去李陵尽埋【左传云狄人伐衞战于荧泽衞师败绩灭衞衞侯不去旗是以甚败　李陵别传陵与单于战矢尽军吏持尺刀抵山入陿谷单于其后乗隅下垒石士卒多死不得行陵曰吾不死非壮士也于是尽斩旌旗及珍宝埋地中陵叹曰复得数十矢足以脱矣今无兵复战天明坐受防矣夜半虏数千追之陵遂降】　熊虎之制　龙蛇之章　増取于幕下　出于寝室【左传曰公孙厐以徒五百人宵攻郑师取防旗于子姚之幕下　通鉴唐纪曰田頵攻常州为地道入城中宵旌旗兵甲出于制置使杜棱之寝室】　周七十里　亘二百里【唐书严挺之传曰挺之从孙绶自河东司马进司空在镇九年士马孳息尝大阅旗帜周七十里　唐书哥舒翰传曰安禄山反召翰守潼闗师始东先驱牙旗触门堕注旄干折众恶之天子御勤政楼临送诏翰以军行过门毋下旌旗亘二百里】　麾五色旗　制五色旗【纪闻曰狄青与智髙遇于归仁铺青登髙执五色旗麾马为左右翼断蛮军为三枪立如束蛮军大败　兵略纂闻曰都督石邦宪讨湖广溆浦县猺贼令制五色旗各百面立五营】　以岳为号　以佛为称【通鉴宋纪曰岳飞破乌珠于朱仙镇两河豪杰李通等率众归飞金人动息山川险要一时皆得其实中原尽磁相开徳泽潞晋绛汾隰之境皆约日兴兵与官军防其所掲旗以岳为号　又曰庆厯六年贝州卒王则反旗帜号令率以佛为称】君王万歳　天下太平　日月合璧　五星连珠【以上俱旗名见金史仪衞志】　原绕竿者要战　自解者有救【黄帝出军诀云军始发旌旗绕竿者敌人于路要战宜急住更作善算而出不可径前也　又曰旌旗既已绕竿寻自解者有救】増杖白旗誓众　建朱旗望贼【唐书曰隋炀帝十三年七月髙祖杖白旗】
　　【誓众于野有兵三万　通鉴唐纪曰贼将周挚舍南城并力攻中潬光弼命茘非元礼出劲卒于羊马城以拒贼光弼自于城东北隅建小朱旗以望贼】　掲山东魏胜　书精忠岳飞【宋史魏胜传曰胜善用大刀能左右射旗掲曰山东魏胜金人望见即退走胜为旗十数书其姓名宻付诸将遇鏖战即掲之金兵悉避走　宋史岳飞传曰飞入见高宗帝手书精忠岳飞字制旗以赐之】　立旗为军门　张旗为虚寨【后汉书岑彭传注曰中将军最尊自执旗鼓若置营则立旗以为军门并设鼓戮人必于其下　通鉴唐纪曰李神福攻临安久不拔欲归恐为镠所邀乃遣人守衞镠祖考丘垄禁樵采又使顾全武通家信镠遣使谢之神福于要路多张旗帜为虚寨镠以为淮南兵大至遂请和神福受其犒赂而还】　原闻五鼓音举黄旗　闻九鼓音举绛旗【军令】前有尘埃则载鸣鸢　前有车则载飞鸿【礼记注曰鸢呜】
　　【则风生风生则尘埃起　礼记郑注曰鸿取飞有行列也】　前有挚兽则载貅前有士师则载虎皮【礼记郑注云貅亦挚兽也书曰如虎如　又云士师兵象也】衞不去旗惩其甚败　晋能拔斾谓以数奔　増引
　　舒州兵建庐州旗　取万胜旗付虎翼军【通鉴唐纪曰髙澞知舒州事羣盗陈儒攻舒州澞求救于庐州杨行愍力不能救谋于其将李神福神福请不用寸刃而逐之乃多赍旗帜间道入舒州顷之引舒州兵建庐州旗帜而出指画地形若布大陈状贼惧宵遁　八编纂曰党项犯塞时新募万胜军未习战阵遇寇多北狄青为将一日尽取万胜旗付虎翼军使之出战贼望其旗易之全军径趋爲虎翼所破殆无遗】
　　旌旗四
　　原旗致万民【周礼云大军旅大田役以旗致万民而治其徒庶之政令郑元注曰旗画熊虎者也徴众刻日树旗期于其下】　指所伐【汉书郊祀志曰武帝伐南越告祷太乙以牡荆画幡日月北斗登龙以象太乙三星为太乙鏠旗命曰灵旗为兵祷则太史奉以指所伐国注云牡荆作幡柄也天文志天极星其一明者太乙也旁三星三公也画一星在后三星在前为太乙鏠旗也】　増以鸟画旗【拾遗记曰武王东伐纣夜济河月明如画有大蠭状如丹鸟飞集王舟因以鸟画其旗名其船为蠭舟】大绥小绥【礼记曰天子杀则下大绥诸侯杀则下小绥郑注曰绥当为緌有虞氏之旌旗也下谓弊之】　羽毛【左传曰襄公十四年范宣子假羽毛于齐而弗归齐人始贰注析羽为旌王者游车之所建齐私有之因谓之羽毛】　猛兽以尾为旌【词林海错曰吕氏春秋猛兽以尾为旌以角为城】　綪茷【又曰东京赋通帛綪茷玉海吉行以綪茷师行以白斾】　烛影双旌【彚苑详注唐淮西用兵刘沔夜有人授以双烛曰君当大贵后果至大将常有烛影在双旌上】　旌旗相属五十余里【五代史曰契丹耶律徳光自雁门入旌旗相属五十余里】　卷旗以奔晋军【又曰赵彦之与安重荣有隙临阵卷旗以奔晋军其铠甲鞍辔皆装以银晋军不知其来降争杀而分之】　分紫白旗入金营【通鉴宋纪曰吴玠吴璘与乌珠战于仙人闗统领王喜王武率锐士分紫白旗入金营金阵乱奋击射韩常中左目金人宵遁】　诈张端旗【又曰张浚既杀曲端未几与金人再战于富平浚师诈张端旗以惧敌金乌珠知端已死抚掌笑曰何绐我也】　顺昌旗帜【宋史刘锜传曰锜与金兵战敌望见曰此顺昌旗帜也即退走】　书旗曰赛存孝【八编纂曰孟珙攻金信阳刘整为前夜纵骁勇十二人渡堑登城袭擒其守还报珙大惊以为唐李存孝率十八援洛阳今整所将更寡而取信阳乃书其旗曰赛存孝】　光自目出绕旗如流星【辽史髙模翰传曰太宗时敕虎官扬覃赴干寜军爲沧州节度使田武名所围模翰与赵延夀聚议往救俄有光自模翰目中出萦绕旗矛焰焰如流星久之模翰喜曰此天赞之祥遂进兵杀获甚众以功加侍中】书今古相对四字【金史完顔防传曰宣宗时有王守信者本一村夫防荐于朝诏署行】
　　【军都统大书古今相对四字于旗上】　芦荻爲旗状【通鉴元纪曰元至正十二年江淮芦荻多为旗鎗人马之状节间折开有红晕成天下太平四字】　出手刺绣文旗与弟【滇载记曰滇南九代总管叚功为元梁王诱而杀之功女僧奴志恒不忘复仇将适建昌阿氏出手刺绣文旗以与弟叚寳曰我自束发闻母称父寃恨非男子不能报此旗所以识也今归夫家合东兵飞檄西洱汝急应兵防善阐】　旗上对聮【明兴杂记曰太祖初克婺州于城楼立大旗二靣亲书对聮云山河奄有中华地日月重开一统天帝王气象见矣】　矢集旗如猬毛【典故纪闻曰成祖滹沱之战自以数百突入阵大呼奋击夫集其旗者如猬毛翊日遣人送旗囘北平谕世子谨藏之以示后世子孙使知今御祸之难】　皂旗张【拊録曰张能以都指挥充偏将力挽千斤每遇战輙挥皂旗先登军中呼为皂旗张转战山东屡有俘馘夹河之役力战死犹执皂旗不仆一军异之】　顷刻成数百旗【兵略纂闻曰指挥使沈希仪在广西时荔浦县贼八千人行剽归仓卒部五百人往扼之蛟龙滑石两滩相去数里希仪曰滑石滩狭行引防乃济虽众可薄也蛟龙滩濶众成列难图矣吾欲夺其阔而致之狭伐岸竹掲岸上编筏以为縿顷刻成数百旗插之蛟龙滩令羸卒数十人守之燃柴烟以疑贼贼果趋滑石】
　　旌旗五
　　増诗唐李峤有咏旌诗曰告善康庄侧求贤市肆中拥麾分彩雉持节曵丹虹影丽天山雪光摇朔塞风方知美周政抗斾赋车攻　又咏旗诗曰桂影承宵月虹辉接曙云纵横齐八阵舒卷引三军日薄蛟龙影风翻鸟隼文谁知懐勇志蟠地几缤纷　杜甫诗曰翠蕤云旓相荡摩　又曰旌旗日暖龙蛇动　又曰春殿晴曛赤羽旗　杨炯诗曰幡旗如鸟翼　李乂诗曰虎旗悬气色　沈佺期诗曰风卷渡河旗　李贺诗曰旗悬日月低　又曰罗旗香干金画叶　张说诗曰风色焰旌旗岑参诗曰郊云拂画旗　钱起诗曰海日生红旗
　　髙适诗曰旌斾五云连　骆宾王诗曰风旗翻翼影王昌龄诗曰红旗半卷出辕门　戎昱诗曰龙绕旌竿兽满旗翻营乍似雪中移
　　原铭滕彦将旗铭曰赫赫王灵悠悠斾旌龙旗所指八表澄清
　　旄一
　　増尚书曰羽畎夏翟【注夏翟雉羽中旌旄者也】　又曰武王左杖黄钺右秉白旄以麾【孔安国注曰右手把旄示有事于教也】　毛诗曰干旄美好善也衞文公之臣子多好善贤者乐告以善道也孑孑干旄在浚之郊　汲冢周书王防解曰伊尹受命为四方令曰正西昆仑狗国鬼亲枳已阘耳贯胸雕题离丘漆齿请令以丹青白旄纰江歴龙角神爲献呉子曰旌旗旄帜所以威目
　　旄二
　　増列仙传曰秦文公时有梓树化为牛以击之不胜或坠髻解被发牛畏之入河故秦因致旄头使先驱
　　旄三
　　原星旄　蜺旄【杨雄甘泉赋云流星旄以电烛兮咸翠盖而鸾旗　西京赋云旌枉矢虹旃蜺旄】　羽旄　骍旄【班固东都赋云羽旄扫蜺旌旗拂天左传瑕禽云平王东吾七姓从王王赐之骍旄之】　朱旄　灵旄【张衡东京赋云属车九九乗轩并毂弩重旃朱旄青屋晋舆服志张目耀之灵旄】　拥旄　把旄【晋书王珣传曰珣与陈郡谢为桓温俱为】
　　【温所重尝谓之曰谢年四十必拥旄仗节王当作黒头公皆未易才也　鬻子曰武王伐纣乃命太公把旄以麾之纣军反走】　素旄　采旄【文曰素旄一麾浑一区宇洛神赋曰左倚采旄右荫桂旗】　原缀防蝀　杂虹蜺【甘泉赋曰建雄虹之采旄兮五色杂而炫耀注曰系缀防蝀文采纷错众采杂侧而眀朗也　杨修许昌宫赋云建日月之太常杂虹蜺之旌旄】
　　旛一
　　増释名曰旛幡也其貌幡幡也　呉子曰凡战之法昼以旌旗旛麾为节　李靖问对曰臣窃观陛下所制破阵乐舞前出四表后缀八旛左右折旋趋歩金鼓各有其节此即八阵图四头八尾之制也　崔豹古今注曰信旛古之徽号也所以题表官号以爲符信故谓爲信旛乘舆则画为白虎取其义而有威信之徳也魏朝有青龙朱雀元武白虎黄龙等五旛以诏四方诏东方郡国以青龙南朱雀西白虎北元武朝廷畿内则以黄龙亦以骐驎旛髙贵乡公讨晋文王自秉黄龙旛以麾是也今晋朝惟用白虎旛信旛用鸟取其飞腾轻疾也一曰以鸿雁燕鳦者去来之信也
　　旛二
　　増呉志孙权传曰闗羽还当阳西保麦城权使诱之羽伪降立旛旗为象人于城上因遁走　晋书王濬传曰濬起宅开门前路广数十歩曰吾欲使容长防旛旗又齐王冏传曰长沙王乂攻齐王冏火烧诸观阁及千秋神武门冏令王湖悉盗驺虞幡唱曰长沙王矫诏乂又称大司马谋反　又张华传曰楚王玮受密诏杀太宰汝南王亮太保衞瓘等内外兵扰朝廷大恐计无所出张华白帝遣驺虞旛使外军解严上从之玮兵果散邺中记曰勒为石虎讳呼白虎旛为天鹿旛
　　旛三
　　原指天　沈水【兵书云督将已下各自有旛军发时幡指天者战必胜　王隐晋书云广州刺史卢循反上命左军将军刘道防讨之中军麾兵以进旛忽沈水众失色中军因欢笑曰往年覆舟之战亦沈旛竿今复然必破贼矣遂大破之】　舒旛　举旛【诸葛亮军令曰始出营竪矛防舒旛旗呜鼓角行三里辟矛防结旛旗鸣鼔角未至营三里复竪矛防舒旛旗鸣鼓角复结旛旗止鼓角违令者髠　汉书曰鲍宣拜司隶以摧辱宰相下廷尉博士弟子王咸举旛曰欲救鲍司者防此下防者千余人】　増白虎　青龙【宋书王昙首传曰元嘉四年车驾出北堂尝使三更竟开广莫门南台云应须白虎旛银字棨不肯开门　崔豹古今注曰魏朝有青龙等五旛以诏四方】　执黄旛　举白旛【晋书衞瓘传曰楚王玮之伏诛也瓘女与国臣书曰先公名谥未显无异凡人毎怪一国蔑然无言春秋之失其咎安在悲愤感慨故以示意于是主簿刘繇等执黄旛挝登闻鼓上言论之　通鉴唐纪曰源休以使囘纥还赏薄怨朝廷入见泚屏人密语移时为泚陈成败引符命劝之僣逆泚喜然犹未决宿衞诸军举白旛降者列于阙前甚众】　原单于五采　道人三尺【汉书云甘延夀出西域部勒行陈前至郅支城都濑水上望见单于城上立五采旛帜数百人被甲乘城出百余往来驰城下歩兵百余人夹门鱼鳞陈讲习用兵延夀令军闻鼓音皆薄城下四靣围城夜半城破单于被创死　献帝春秋曰董卓未诛有道人持三尺布旛上作两口相衔之字负之行歌于道及吕布杀卓负布者不复见】　军发先持　招降为信【军令云水军发辄先遣人持旛于前竪所当营火之处水边岸上船若夜到者又然炬火船至见旛火以次泊　东观汉记曰梁讽征匈奴屯军于边以大汉威灵招之匈奴畏感奔驰来降讽輙为信旛遣还营前后万余人相属于道】　赍旛白督邮　举旛常侍【钟离意别传云意为瑕丘令正月立春遣户曹吏檀建赍青帻幡白督邮督邮不受建留于家还白意言受他日意见督邮而督邮谢意言所以不受青帻幡者已有也意还召建问状建惶怖叩头意曰勿叩头使外闻也后汉书曰虞诩为司校尉时中常侍张防特用权势诩輙案之屡寝不报乃自系廷尉书奏防流涕诉帝】
　　【诩坐论输左校帝疑焉于是诩子顗与门生百余人举旛中常侍髙梵车叩头流血诉言枉状梵入言之防坐徙边诩即日赦出】　持旛指军师　持旛云使者【博物志扶风太守白事云近有一老翁年七十余持五采旛白色居多云其旛指处当遇军师　风俗通陈国赵祐酒后与人争出外见一人乗竹马持风旛云我行云使者】　悬青旛非劝耕之意　负青旛无赏罚之实【盐铁论云发春之后悬青旛筑土牛殆非明主劝耕之意　王粲务夲论云末世之吏负青旛而布春令有劝农之名无赏罚之实】
　　旛四
　　原命曰灵旗【汉书郊祀志曰武帝伐南越祷太乙以牡荆画旛日月北斗登龙以象太乙三星爲太乙鏠旗命曰灵旗师古曰以牡荆为旛竿而画幡为日月龙及星】　血縁旛竹而上【续捜神记曰东海孝妇名用青用靑将死载十丈竹竿以悬五旛立誓于众曰青若有罪愿杀血当顺下若枉死血当逆流既行刑其血青黄矫然縁旛竹而上】　烦处士作旛【词林海错曰传异记崔元徽月夜见靑娥杨氏陶氏李氏又绯衣小女曰石醋醋逰戯醋曰苑中毎被恶风相挠常求封家十八姨相庇烦处士毎嵗旦作一旛上图日月五星立苑东此乃众花精封姨乃风神也】
　　旛五
　　増诗唐杨炯诗曰旛旗如鸟翼　张籍诗曰戍亭当岭见红幡　刘禹锡诗曰降幡秋练白
　　増文晋庾肃之敎曰大赦荡然万物更新阳幡既建事从寛简差可得询求民瘼抚循物性
　　麾一
　　増崔豹古今注曰麾所以指麾武王右执白旄以麾是也乘舆以黄诸公以朱刺史二千石以纁　淮南子曰譬若军之持麾者也妄指乱而已　隋书礼仪志曰有继旗四以施军旅一曰麾以供将军　周礼巾车建大麾以田后世协律郎执之以令乐工髙七尺干饰以龙首缀纁帛画升龙于其上
　　麾二
　　増博物志曰武王伐纣渡河大风波武王操戈秉麾麾之风波立济　晋书陆机传曰孟超縦兵大掠机録其主者超将铁百余人直入机麾下夺之　弇州史料曰傅友徳既擒李二髙帝召还建康进江淮行省参政命以麾盖鼓吹送归第
　　麾三
　　増纒麾　授麾【唐书窦建徳传曰秦王麾军先登怒尘大涨乃率史大柰秦叔寳纒麾帜驰出贼阵后建徳军顾而惊遂大溃　魏志张辽传曰辽从征袁尚于栁城卒与虏遇辽劝操战气甚奋操壮之自以所持麾授辽遂击大破之】　子重麾　顔良麾【左传曰楚人谓夫旌子重之麾也华阳国志曰袁绍遣骁将军顔良攻东郡太守刘延于白马公使辽羽为先锋羽望见良麾防马刺良于万众中斩其首还遂解延围】　缀纁帛　拂防虹【上详见麾一　李白诗曰旌麾拂防虹】原建麾田猎　视麾前后【周礼巾车职曰建大麾以田猎郑注曰大麾不在九】
　　【旗中以正色言之则黒夏后氏所建田四时田猎也军令曰凡战临阵皆无諠哗明听鼓音谨视旛麾麾前则前麾后则后麾左则左麾右则右麾不闻令而擅前后左右者斩】　邵恭执麾　戴洋执麾【赵书云太和二年春正月具礼乐朝羣后侍郎邵恭执麾不降常侍畦洪执义不弹皆下理官　晋书曰戴洋年十二遇病死五日而苏说死时天使其为酒藏吏授符録给吏从执旛麾将上莱昆仑积石太室恒庐衡等诸山既而遣归后行至濑乡经老子祠皆是洋昔死时所见】　増班超假麾韦叡树麾【后汉书班超传曰建初八年拜超为将兵长史假鼓吹幢麾注横吹麾幢皆大将所有超非大将故言假　南史韦叡传曰叡攻魏堰淝水以灌合肥堰既立使军主王懐静筑城于岸守之魏攻防城乗胜至叡城下诸将请退保三丈叡怒曰将军死绥有前无却因令取繖扇麾幢树之堤下示无动志】
　　麾四
　　原天子置五麾【谷梁传云日有食之鼓用牲于社用牲非礼也天子救日置五麾陈五兵五鼓诸侯置三麾陈三兵三鼓】　视麾所指【军令云弩独前战视麾所指而发之】
　　麾五
　　増诗唐杜甫诗曰枉沐旌麾出城府　沈佺期诗曰军麾相国持
　　旒一
　　増毛诗曰为下国缀旒　隋书礼仪志曰被旂旒以表贵贱　又曰开皇十四年改造五辂玉辂青质金辂赤质象辂黄质革辂白质木辂元质旂旒与辂同色　又曰第三第四品旂旜皆赤其旒
　　旒二
　　原旂旒　羽旒【旂十有二旒龙章而设日月以象天也　周礼云全羽为旒】　赘旒神旒【公羊传曰春秋之时天下之君如赘旒然　东京赋曰建神旒之太常】　象大火象鹑火【周礼云龙旂九斿以象大火郑元注云交龙为旂诸侯之所建也大火苍龙宿之心其属】
　　【有尾尾九星　又云鸟旟七斿以象鹑火郑注曰鸟隼为旟州里之所建鹑火朱鸟宿之栁其属有星星七星】熊旂六斿　蛇四斿【又云熊旂六斿以象伐也郑注详旗内三象六星注　又】
　　【云蛇四斿以象营室也郑注曰蛇为旐县鄙之所建营室元武宿与东壁连体而四星】　天子至地　天子曵地【广雅云天子十二旒至地诸侯九旒至轸卿大夫七旒至毂士三旒至肩礼含文嘉曰天子之旗九仭十二旒曵地】
　　毦一
　　増庾翼与慕容皝书曰今致襦铠一领兜牟白毦自副又曰今致朱漆銏二十张绛碧画旛黒毦自副　字彚曰毦兜鍪上饰
　　毦二
　　増韵府羣玉曰梁元帝子方诸鎭江夏侯景遣将宋子仙袭之入城方诸尚以五色毦辫鲍泉须被执
　　毦三
　　原白狼　孔雀【俗说云谢安小儿时便有名誉流闻逺国慕容廆饷谢白狼毦一双谢时年十三一作慕容垂　庾廙与燕王书云今致孔雀毦二枚案毦音二羽毛饰也】　出天竺　赠杨彪【外国传云黒白毦出天竺国　魏武与杨彪书云今赠足下十铃毦一具】　重见辞谢结以忘忧【诸葛亮与呉王书云所送白毦薄少重见辞谢益以增慙　魏略云诸葛亮见刘备性好毦时适有以牛尾毦与备者备手自结之亮曰将军当复有逺志耶止结毦而已备知亮非常人乃投毦而谓曰以忘忧耳】　须发为毦　赤黒为毦【续异记曰竟陵王诞在广陵左右侍直眠梦人告之曰有神须汝髪为毦觉则已失髪矣汉魏故事曰与外国节皆用赤黒为毦异于常节】
　　毦四
　　増书汉诸葛亮与瑾书曰兄嫌白帝兵非精练到所督则先主帐下白毦西方上兵也嫌其少也当复部分江州兵以广益之








　　御定渊鉴函卷二百二十七
　　钦定四库全书
　　御定渊鉴函卷二百二十八
　　武功部二十三【鼓　金钲　铙　鞞　铎角　甲　兜鍪　盾】
　　鼓一
　　増毛诗曰显允方叔伐鼓渊渊　又曰钲人伐鼓陈师鞫旅　又曰击鼓其镗踊跃用兵　左传曰凡师有金鼓曰伐无曰侵　风俗通曰鼓者春分之音也万物郭皮甲而出故谓之鼓　周髀曰万人之将执大鼓　吴子曰教战之令勇者持金鼓一鼓整兵二鼓习阵三鼓趋食四鼓严办五鼓就行闻鼓声合然后举旗　尉缭子曰夫将提鼓挥枹临难决战接兵角刃鼓之而当则赏功立名鼓之而不当则身死国亡　又曰一鼓一击而左一鼓一击而右一歩一鼓歩鼓也十歩一鼓趋鼓也音不絶鹜鼓也商将鼓也角帅鼓也小鼓伯鼓也三鼓同则将帅伯其心一也竒兵则反是　又曰伍长教其四人以板为鼓以瓦为金以竿为旗击鼓而进低旗
　　则趋击金而退麾而左之麾而右之金鼓俱击而坐卫公兵法曰诸大将置鼓四十靣于总管给鼓十靣营别给鼓一面行即负随　通鉴唐纪注曰鼓角将掌军中鼓角者也　溪蛮丛笑曰麻阳有铜鼓如大钟长筩三十六乳重百余斤
　　鼓二
　　増韩子曰呉使沮卫蹷融犒于荆师荆将军曰防之杀以衅鼓卫曰死者无知则以臣衅鼓无益也死者有知也战之时臣使鼓不鸣因不杀　后汉书岑彭传曰光武収韩歆置鼓下将斩之召见彭彭因进说乃贳歆【注中将军最尊自执旗鼓若置营则立旗以为军门并设鼓戮人必于其下】　唐书段秀实传曰别将王童之谋作乱约曰闻警鼓而纵秀实知之召鼓人阳怒失节戒曰每筹尽当报因延数刻尽四鼓而曙　又郭子仪传曰防故将军王甫结侠少夜鼓朱雀街呼曰王师至吐蕃夜溃　通鉴唐纪曰邠宁节度使韩游瓌遣其将史履程夜袭尚结赞营杀数百人吐蕃追之游瓌陈于平川潜使人鼓于西山虏惊弃所掠而去　又曰王建遣族子宗裕等攻彭州杨晟逆战而败宗裕等围之杨守亮遣其将符昭救之径趋成都营三学山建亟召华洪还洪疾驱而至后军尚未集以数百人夜去昭营数里多击更鼓昭以为蜀军大至引兵宵遁　孔帖曰冯子猷入朝载金一舸自随髙宗遣御史许瓘视其赀瓘至洞子猷不出迎后率子弟数十人击铜鼓蒙排执瓘而奏其罪
　　鼓三
　　原震山　动川【王昶檄江南文云羽迅逝歩卒星陈鸣震山之鼓张蔽天之旌　杜预云朱旗炫日金鼓括天上耀三光俯动九川】　声气　一耳【左传云三军以利用也金鼔以声气也利而用之阻隘可也声盛致志鼔儳可也　吕氏春秋曰金鼓所以一耳也法令所以一心也】　龙头　马上【乐録曰鼔吹有龙头大棢中鼓独揭小鼓皆有品秩天子以赐臣下及军旅用也　周礼马上之鼓曰提鼓有木可提执也】　枹鼓　警鼔【枹一作桴谓击鼓物也在村墅曰枹鼓在邉徼曰警鼔】　増六鼓　七鼓【周礼曰鼓人掌教六鼔以贲鼓鼔军事　司马法曰凡鼓鼔旌旗鼔车鼓马鼔徒鼔兵鼓首鼔足七鼓兼齐】　讙山　达旦【唐书郭子仪传子仪遣张知节为前锋营韩公堆击鼓讙山　八编纂曰粘没喝至河外河北宣抚副使折彦质以兵十二万拒之夹河而军时大河守御使李囘以万防河亦至河上粘没喝曰南军亦众与之战胜负未可知不若加以虚声遂取战鼓击之达旦彦质之众皆溃】　禠气　溃疮【唐书张介然传曰介然守陈留到屯不三日贼已渡河士闻钲鼓声皆禠气不能授甲　又李嗣业传曰嗣业与郭子仪等围相州师老诸将无功独嗣业被坚数奋为诸军冠中流矢卧帐中方愈忽闻金鼓声知与贼战大呼疮溃血流数升卒】　银裹金帖【八编纂曰寳元中党项犯邉有明珠族首领骁狼最为边患世衡为将欲以计擒之闻其好】
　　【击鼓乃造一马持战鼔以银裹之极华焕密使谍者阳卖之入明珠族后乃择骁卒数百人戒之曰凡见负银鼓随者并力擒之一日羌酋负而去遂为所擒　唐杜甫诗曰金花帖鼓腰】　坐鼓　卧鼓【说选辽志曰宋真宗时遣使徃辽贺生辰还言始至长泊泊多野鵞鸭国主射猎领帐下击扁鼔绕泊惊鵞鸭飞起乃纵海东青击之或亲射焉国主皆佩金玉锥号杀鵞宰鸭锥初获即拔毛插之以鼔为坐遂纵饮酒醉以此为乐　记纂渊海引祭彤传曰彤武节刚方动用安重虽条侯穰苴之伦不能过也卧鼓邉亭灭烽幽障】　原行军给　进军闻【乐令诸道行军应给鼓角者三万人以上给大角十四具大鼓二十四靣二万以上角八具鼓十四靣万人以上角六具鼓十靣不满万人临时量给军三分减　陈书云吾闻鼔而已不闻金也鼔以进军金以退军不闻金言将死】　増制有三　节不一【唐六典武库令曰凡军鼔之制有三一曰铜鼔二曰战鼓三曰铙鼓注铜鼓盖南中所制军旅之间复有铙鼔焉　溪蛮丛笑曰鼓之节不一有暗箭鼓集人鼓犒设鼓飨客亦以此逺近聴以为准酒酣少有参商则鼓声随变终席无他者名客鼔】　闻百里　设数十【物相感志曰黄帝以灵夔为鼓声闻百里　弇州史料曰韩雍晋都察院右都御史军门设铜鼓数十】　原为五兵长　正三军众【京房易占曰镇星于兵为鼓于经为易易为五经首鼓为五兵长　淮南子云剥牛皮为鼓正三军之众然为牛计者不若服于轭也】　动作必击　逺近相闻【黄帝问元女兵法云出军行将动作必击鼓以先声聴其音也知兵之强弱也　吕氏春秋云周宅鄷鄗近犬戎与诸侯约为髙堡于路置鼔其上逺近相闻戎宼至传鼓相告诸侯之兵皆至天子欲褒姒之笑因数击鼓诸侯兵数至而无寇后戎宼果至幽王击鼔诸侯兵不至】　鼖鼓鼔军　鼜鼓戒夜【周礼鼔人职云以鼖鼓鼓军事郑注大鼓谓之鼖鼖鼓长八尺　又曰凡军旅夜鼔鼜郑注云鼜夜戒守鼓也司马兵法曰昏鼓四通为大鼜夜半三通为晨戒旦明五通为发晌】　欧血不衰　流血未絶【左传简子伏弢欧血鼓音不衰详攻战　又郤克伤矢流血未絶鼓音详攻战】　战鼓不起　鼓音不彻【李陵别传曰陵与单于战数日拒山谷中连战数败陵曰吾士气少衰而鼔不起何也军中岂有女子乎捜军中得卒妻皆斩之　虎钤经战篇云临战之时鼙鼔之音鸣于常者胜侯也鼙鼓之音重浊不彻者败也】　将以衅鼓　不以衅鼓【左传云楚子以驿至于罗汭吴子使其弟蹶由犒师楚人执之将以衅鼔王使问曰汝卜来吉乎对曰吉寡君闻君将治兵于敝邑卜之以守曰余亟使人犒师请行以观王怒之疾徐而为之僃　又曰晋先轸问秦囚公曰吾舎之矣先轸怒公使阳处父追之孟明稽首曰君之惠不以累臣衅鼓使归就戮于秦死且不朽】　声以和军　瑕如积环【周礼鼔人掌六鼔四金之音声以节音乐以和军旅教为鼔而变其声用　韗人凡冒鼓必以啓蛰之日良鼓瑕如积环注革急也鼓大而短则其声疾而短闻鼔小而长则其声舒而逺闻】　王执侯执短闻逺闻【周礼曰王执路鼔侯执鼖鼔军将执晋鼓师帅执提旅帅执鼙　短闻逺闻详见上】増鼓无退声　鼓不能声【国语靡笄之役张侯御曰车无退表鼓无退声军事集矣唐书薛万均传曰万均从围梁师都诸将以城险未可下万均曰城中气死鼓不能声破亡兆也既而贼果】
　　【斩师都降】　公主身执　夫人亲执【唐书平阳公主传曰公主薨太常议妇人葬古无鼓吹帝曰鼓吹军乐也徃者主身执金鼔参佐命于古有耶宜用之　宋史韩世忠传曰世忠在镇江与兀术战梁夫人亲执桴鼓】　隤丸擿鼓　置楼悬鼓【汉书史丹传曰元帝置鼙鼓殿下自临轩槛上隤铜丸以擿鼓声中严鼔之节注隤下也擿投也　北史李崇传曰元魏孝文以崇为兖州刺史兖土旧多劫盗崇命村置一楼楼皆悬鼓盗发之处双槌乱击诸村闻鼓皆守要害俄顷之间声布百里其中险害悉有人伏盗发便擒诸州置楼悬鼔自崇始也】
　　鼓四
　　原钟鼓必僃【宋人杀昭公赵宣子请师伐宋令三军之钟鼓必僃曰大罪伐之小罪惮之伐僃钟鼔声其罪也】　将之耳目【唐子曰将勿离鼓旗鼓旗者将之耳目也】　习经枹鼔之间【虞翻传曰翻初立易注奏上曰臣生遇世乱长于军旅习经于枹鼔之间讲论于戎马之上】误鸣进鼓【晋书桓温传曰温伐蜀李势悉众与温战于笮桥参军龚防战没众惧欲退而鼓吏悮鸣进鼓于是攻之势众大溃】　食鼓皆尽【通鉴唐纪曰秦宗言围荆南二年张瓌婴城自守食甲鼔皆尽击门扉以警夜宗言竟不能克而去】
　　鼓五
　　増诗宋杨文公谈苑载祢衡鼓歌曰邉城晏开渔阳掺黄尘萧萧白日暗　唐杜甫诗曰春风入鼓鼙
　　増颂唐杨炎圣徳颂曰金鼓一振天地徘徊
　　増表唐桞宗元献平淮西雅表曰金鼓一动万方毕臣増铭唐卢元辅胥山铭曰锡之金鼓以号以诛
　　原文虎钤经衅鼓文曰年月日某谨衅于鼔神三军之威职在鼓旗之用涂血致诚古之常典以声为度兵之令仪进退周旋实在于尔　増唐于公异露布文曰鼍鼓腾声而隠辚　又曰气雄钲鼓
</div>
    <div class="pagination">
<a href="御定渊鉴类函_page162.html">上一页</a><span>...</span><a href="御定渊鉴类函_page158.html">158</a><a href="御定渊鉴类函_page159.html">159</a><a href="御定渊鉴类函_page160.html">160</a><a href="御定渊鉴类函_page161.html">161</a><a href="御定渊鉴类函_page162.html">162</a><span class="current-page">163</span><a href="御定渊鉴类函_page164.html">164</a><a href="御定渊鉴类函_page165.html">165</a><a href="御定渊鉴类函_page166.html">166</a><a href="御定渊鉴类函_page167.html">167</a><a href="御定渊鉴类函_page168.html">168</a><span>...</span><a href="御定渊鉴类函_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
