<!DOCTYPE html>
<html>
<head>
    <meta charset="UTF-8">
    <title>白孔六帖 - 第 39 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白孔六帖 - 第 39 页/共 50 页</h1>
    <div class="content">　　白孔六帖卷七十七
<子部,类书类,白孔六帖>
　　钦定四库全书
　　白孔六帖卷七十八　　唐　白居易　原本
　　宋　孔　传　续撰
　　户口版图【一】　　　招户口【二】
　　本土【三】　　　　　迁徙【四】
　　移贯【五】　　　　　流亡【六】
　　征役【七】　　　　　役使不均【八】
　　赋税【九】　　　　　重敛【十】
　　户口版图【一】
　　白周礼司民掌登万民之数自生齿已上皆书于版辨其国中都鄙郊野异其男女嵗登去其死生【登上也去下也】及三年大比以万民之数诏司寇司寇及孟冬祀司民之日献其数于王王拜而受之登于天府　周官生齿之徒【生齿者男八月女七月而生齿而人之生而备体也】汉法隐口之罚【以我扺欺之罪】听闾里以版图【太宰以官府之八政以经邦国三曰听闾里以版图】爲版【官政掌中官府次舎之众寡为版以待之也】比要【大司徒掌兵法比于六卿之众寡六畜车辇辨其家财以嵗时入其数及二年大比则受邦国之比要注云大比更阅天下民数及财物今八月案比是也比要其簿书也】羣臣之版【夏官司士掌羣臣之版嵗登下损益之数以周知邦国都家县鄙之数】沛公入秦萧何尽收【收秦丞相图籍文书】萧何发关中未傅者诣军【古者二十而传一嵗为卫十一嵗为材官习射御驰射二十而役五十六而老谓著名籍公徭役者也】名数【髙诏人或相袭聚川泽不书名数数谓户籍】景诏男子二十始傅【始复古制】稽夫家众寡之数【夫家男女周礼】辟名【虚张文簿而事不实】空簿地图【版籍天府】俾食毛之人【登先齿之版】稽其阜蕃【辨其减耗】夫征口赋　汉朝仓卒犹或先收圣代升平宁容后造【旧判云】隐丁脱卒【汉武欲作通天台未有人王温舒为中尉覆脱卒得数百人作上拜少府注隐漏未为卒也】计文【景报石庆书曰流人愈多计文不改注郡上计文书不改也】两贯【户令先有两贯者从邉一州为定次从闗内为定又复从军府州定即俱是边州关内俱军府州从先贯为定】户絶令【户令诸身防户絶者所有奴婢客女部曲资财店宅并令近亲将营葬事及功徳外余并还女无女均入近亲官为检校亡人在日有遗嘱处分处分明者不用此律】大户【传】损户数【尹铎为晋阳损其户数以保障】白徒【白丁】白籍【白丁之籍】析户令【户令诸子孙继絶应以户者非年十八已上不得析其年十七已下命继者俱于本生籍内注云年十八然听即所继处有母在者虽小亦听析处】隐占新户【晋宣帝纪云边郡新附多无名户魏朝欲加隐实天子以问宣帝帝曰贼以宻网束下故下弃之宜大纲则自然安乐也】占租【具下田税门中】发防户益兵【诸葛亮曰荆州非少人也而着籍者少焉平居调户则不税可语镇而南令国中凡有防户皆使自实目録以益众可也】孔帝问歴代户版【卢承庆迁民部侍郎帝问歴代户版承庆叙夏商至周隋増损曲折引据该详帝嗟赏】殚耗【孙伏伽上言隋失天下者何不闻其过也欲使天下户口殚耗】请以封户均余州【宋务光廵察河南道时滑州输丁少而封户多每配封人皆亡命失业务光建言通邑大都不以封今命侯之家専择雄奥滑州七县而分封者五王赋少于侯租入家倍于输国请以封户均余州】议天下户版【杨玚歴户部侍郎帝尝召宰相大臣议天下户版延英殿玚言利病尤详帝咨赏】収匿户羡田【宇文融时天下戸版刓隐人多去本籍浮食闾里诡脱繇赋豪弱相并州县莫能制融由监察御史陈便宜请校天下籍収匿户羡田佐用度宗以融为覆田劝农使钩检帐符得伪勲亡丁甚众】八计【陆贽补渭南尉説使者请以八计听吏治曰视户口丰耗以稽抚字】杜佑上议【杜佑建中初河朔兵拏战民困赋无所入佑乃上议曰当开元天寳中四方无虞编户九百余万帑蔵丰溢虽有浮费不足为忧今黎苖凋瘵天下户口三十万陛下诏使者按此才得三百万此天寳三分之一就中浮寄又五之二出赋者已耗而食之者如旧安可不革】凡天下之户量其资产定为九等【唐六典】每三年县司注定州司覆之然后注籍而申之于省【注】每定户以仲年【子午卯酉】造籍以季年【丑辰未戌】州县之籍尝留五比【省籍留九比】括天下亡户【苏瓌徙同州刺史时十道使括天下亡户初不立籍人畏捜括即流入比县旁州更相廋蔽瓌请罢十道使专责州县豫立簿注天下同日阅正尽一月止使抳奸匿嵗一括实检制租调以免劳】户口益流【卢怀慎曰比州牧上佐两畿今或一二嵗或三五月即迁户口益以流职为此耳】减承平时【李泌同平章事帝因问户口减承平时几何曰三之二】徐申【始来韶户止七千比六年倍而半之】杨炎曰【河南山东荆襄劒南重兵处皆厚自奉养王赋所入无几科敛凡数百名吏因其苛蚕食扵人富人多丁者以宦学释老得免贫人无所入则丁存故课免于上而赋増于下】以见居人为簿【炎疾其蔽乃请为两税法以一其制凡百役之费一钱之敛先度其数而赋于人量出制入户无主客以见居为数人无丁中以贫富为差不居处而行商者在所州县税三十之一】滋饶【殷侑拜义昌节度使奏罢度支所赐户口滋饶】昭义歩兵【李抱真为怀泽潞观察留后凡八年抱真防山东有变泽潞兵所走集乘战伐后赋重人因军伍雕刓乃籍户三丁择一蠲其徭租给弓矢令闲月得曹偶习射嵗终大校亲按籍第能否赏责比三年皆为精兵举所部得戍卒二万既不廪于官而府库实乃曰军可用矣缮甲淬兵遂雄山东天下称昭义歩兵】四赋【陆贽四赋曰料丁壮以计庸】天寳末管户【九百六万九千一百五十四出南部新书】凡民始生为黄【唐食货志凡民始生为黄四嵗为小十六为中二十一为丁六十为老】兵兴则户减【户减则地荒元稹制防】贞观三年是嵗中国人归自塞外及开四夷为州县者二十余万人【太宗本纪】钩检户籍【李逊累为池州刺史钩检户籍所以差量徭赋者皆有科品程章吏不得私常曰沈约年八十手写簿书盖为此云】开元天寳间天下户千万【刘晏既被诬而旧吏推明其功陈谏以为管萧之亚著论纪其详大畧以开元天寳间天下户千万至徳后残于大兵饥疫相仍十耗其九至晏充使户不二百万唐史】隐户剩田【宇文融賛融度帝方调兵食故议取隐户剰田以中主欲】温户彊丁【姚崇中宗时近戚奏度僧尼温户彊丁因避赋役至是崇建言】凡天下之户八百一万八千七百一十口四千六百二十八万五千一百六十一【唐六典开元二年数】每一歳一造季帐【三年一造户籍县以籍成于州州成于省户部总而领焉同上】
　　招户口【二　遣还乡附】
　　白新甿之治【周礼旅师凡新甿之治治谓有所求乞也使无征役以地美恶为等注七人已上受上地六口受中地五口受下地】朞不从政【王制曰自诸侯来徙家朞不从政】劳来【诗曰万民离散不安其居而能劳来旋定安集之】自占【宣诏胶东相王成劳来不怠流民自占八万余口】乐郊　乐国【诗曰逝将去汝适彼乐郊又云适彼乐国】归化【童恢为不期令流人归化从居二万余口】襁负【卓茂为太守旬月间襁负至者千余人】贷粮食【宣诏流人还归者车假公田贷种且勿筭事事谓始徭役也】籍内【成诏流人欲入关者辄籍内注云録其籍名而内之】封檄发遣【后汉邓太后诏有损弃其居穷困道路若欲归所在为封檄以发遣之】遣还乡【陈寔仲弓为太丘长邻国有归附者实车训誉发遣各令还乡】亢食之【成诏避水他郡者所在亢食之注食之者散廪食使生活】买牛给【魏卫顗伯儒请置使监卖盐得利市犂牛若有归民以给之】来复去【晋刘琨越石为并州士人奔迸多归琨琨善扵懐抚短扵控御一日之中虽归者数千而去者亦相继也】孔劳防【王式为晋州刺史会河曲大歉民流徙他州不纳独式劳防之】给地居之【袁滋迁为华州刺史流民至者给地居之名其理曰义合】假牛犂兴完庐舎【王审邽为泉州刺史流民还者假牛犂兴完庐舎】恳田者加阶【县令减选徳宗正元四年】流逋四归乐生兴事【韩文罗池庙碑】
　　本土【三　敬桑梓附】
　　白小人怀土【重迁】何必去父母之邦【桞下惠云】桑梓之敬　乐所自生【礼曰乐乐其所自生礼不忘其本狐死正丘首仁也】丘首仁不忘本信美而非吾土　钟仪楚奏【钟仪囚于晋晋侯使与之琴操南音士燮曰南冠而絷者楚囚也楚囚君子也乐操土风不忘旧也不忘旧旧俗也】庄舄越吟【庄舄在楚而作越吟】秦声【陈轸曰臣岂无秦声乎】去坟墓　衣锦还乡【朱买臣】夫子曰吾舍鲁何适矣　编户之氓【出乡之节】蓬箨之知归【萍梗】地着故乡　旧贯【仍旧贯】弃本逐末　恂恂【孔子于乡党恂恂如也恂恂和敬貌】敬父母之国【张湛子孝为冯翊告归平陵望里门而歩主簿曰明府位尊不宜自轻湛曰礼下公门孔子于乡党恂恂如也父母之国所宜尽礼何轻之有】又【凌统公绩为偏将军过本县歩入其中见长吏怀三版防敬礼尽亲旧故人防益隆也】娯乐【踈广仲翁告老归乡里日令其家具设酒食请族人故旧賔客老人相与娯乐】徳化乡里【王烈字彦方以义行称乡里有争田直将质之于烈或至涂而反或望庐而反有盗者不辞刑罚勿使王彦方知之】决讼【蔡衍孟嘉以礼让化乡里有争讼者辄诣衍决之其所争者皆无怨】又【刘虞常降身隐约与邑党州闾同乐共恤等齐有无乡曲宗之有辩讼从虞决之以情理论判之】止鬬【髙凤文通邻里有争财持兵而鬬凤往解之不已乃脱巾叩头请曰仁义逊让奈何弃之争者感之収兵谢罪】入里必式【礼】孔不易【杜黄裳京兆万年人贞元末拜太子賔客居韦曲时中人欲请其地赐公主徳宗曰城南杜氏乡里不可易】赎魏人自卖者【张万福改泗州刺史魏州饥父子相卖万福曰魏州吾乡里安忍其困令兄子将米百车饟之时魏人自卖者给资遣之】复礼乡【徐岱苏州嘉兴人观察使李栖筠钦其贤署所居为复礼乡】被嗤于乡【髙季辅列上五事以为尚书八坐人主所责成者也宜择温厚脩洁者任之使过行者被嗤于乡】简接乡人【张柬之子漪以著作佐郎侍父襄阳恃其家立功简接乡人乡人怨之】还乡上冢【张暐尝还乡上冢帝赐诗及锦袍缯防乘驿就道子弟车马联防】乡党畏慕【王休以信义为乡党畏慕】着籍【韩文着籍太原之阳曲】浮人若云归【李白赠徐安宜化闻京师浮人若云归】乡路逺山隔【太白淮南国门遥天外乡路逺山隔】流逋四归【乐生兴事韩愈桞州罗池庙碑】余生如过鸟故里仐空村【杜甫诗】坐深乡里敬【壮防诗】不复见况乃怀旧邦【同上】旧籍在东都茅屋枳棘篱【韩文】江月隐乡楼【李白诗】飞鸟还旧巢迁人返躬耕【同上】乡里之旧【符存审为卢龙节度使自以身为大将不得与破梁之功怏怏疾益甚因请朝京师郭崇韬权位已重不乐其来因沮其事存审妻郭氏泣诉于崇韬曰吾父扵国有功而与公乡里之旧奈何忍令死弃穷野崇韬愈怒章累上輙不许存审伏枕叹曰吾老夫事二主四十年今天下一家亡国之将射钩斩袪之人皆得亲见天子奉觞为寿独予弃死于此命也亟请乃许朝五代史】离乡四十年取将相【符存审临终戒其子曰吾少提一劒离乡四十年取将相然覆锋冐刄出死入生而得至此也因出其半身所中矢镞百余而示之曰尔其勉哉】乡国人情之不忘也【桞冕曰乡国人情之不忘也】
　　迁徙【四】
　　白周礼九徙于国中及郊则徙授之【或自国徙郊或自郊徙国皆从而付所处之吏明无恶罪】若徙于他国则为之旌节以行之【谓出居异乡者也受之者有节乃逹】若无授无节则唯圜土内之【出乡无授出授无节则纳于狱而问之】凡新氓无征役移人　爰适乐土　适彼【乐郊乐国】人乃迁徙【月令】五迁【盘庚五迁人咨胥怨】三徙【孟母三徙择其善邻】不安其土【礼】秋蓬之转【辞根】离乡【去里】去国之恋　徙贫民【汉武徙贫民于关西及充朔方以南新秦始皇遣防恬却匈奴扵河南造阳北千里甚好为筑城郭徙民充之为名新秦西方杂错奢俭不同今俗名新富贵为新秦】听徙寛大地【景诏郡国或硗确无所农桑敷畜或有地饶广荐草木水泉民欲徙之者听之注敷古繋之谓放牧也】徙广饶之地【公卿言郡国被灾害贫民无产业者募徙广饶之地】募徙赐田宅【平章起官寺市里募徙贫民县资给食至所赐田宅什物器假与犁牛种食】徙邉【武帝徙天下奸猾吏人于边】当徙勿徙【后汉顺诏坐法当徙勿徙当传勿传】勿収租除筭【章帝时嵗不登募贫人无田欲徙他界所至给公田种饷田种器勿収租五嵗除筭三年后欲还乡亦聼】户部格【格云非防边州及侧户千里内军府百姓欲于防边州府附户居住并听与本管计防具申所由司准丁授田给复十年有事于本州防御不湏差外征镇自此为格】越乡【怀土】惊走【魏相徙淮南人田畴谏不从十余万惊走于呉】实京师【主父偃曰茂陵初成可徙天下豪杰内实京师外销豪猾上从之】迁铸【程郑迁徙于山东冶铸富埒卓氏】既不仍于旧贯【实获庇于新甿】留长安【汉辛庆忌狄道人为将军徙昌陵昌陵罢留长安】孔地狭者徙寛乡【崔善为为陜州刺史时议户猥地狭者徙寛乡善为奏畿内户众而丁壮悉籍府兵若听徙皆在关东虚近实逺非经通计诏可】具舟遣【张延赏为淮南节度使嵗旱民他迁吏禁之延赏曰食者人所恃以活拘此而毙不如适彼而生茍存吾人何限为乃具舟遣之】桞宗元贞符曰【焚坼抵掎奔走转死之害不起而人乃克鸠类集旋】奋怀旧都日以滋甚【河东古吾土也家世迁徙莫能就绪吾固翘翘褰裳奋怀旧都日以滋甚桞宗元送独孤申叔序】十徙其居【安仁旧第置扵开元末有屋三十间去元和末酬赏息钱为他人有因此移去八年中凡十徙其居杜牧上宰相】至有樵苏莫防【糠麧靡资不暇聊生方忧转死张廷珪请勤政防】自畿内徙畿外自京县徙余县皆有禁【唐志】人居狭乡乐迁就寛乡者【去本居干里外复三年五百里外复二年三百里外复一年一迁之后不得更移通典】
　　移贯【五】
　　白徙名数【汉元帝徴孔覇为师号裒成君徙名数于长安】耻关外【后汉杨仆耻为关外之人诏为徙关于新安】边人内移【后汉张奂然明炖煌酒泉人为防匈奴中郎愿徙属华隂旧判边人不得内移唯奂特听之】近亲附贯【户令落蕃人得还许于近亲附贯也】孔徙马邑【刘武周瀛州景城人父匡徙马邑】规脱徭役【李栖筠奏部豪姓多徙贯京兆河南规脱徭役】逺自呉兴近徙于陜【文粹张説梁国公碑姚有虞之后逺自呉兴近徙于陜今家洛阳焉】播徂【文粹王励倬彼我系篇晋厯崩坼衣冠扰弊粤自太原播徂江澨】其先在元魏时后徙籍不常【卢从史本传】侨居之族【其先人始祖不出是国枝叶播越居之数代公实编贯而私寓客营流则号为借壤进宫则名曰寄通髙容雅歩不为有降一身之居尚在难安故父兄相承兄长相袭近经数代逺或累叶学道讲义习人之礼乡举里选假人之评居人之境以繁我条乘人之贷以济我生由人之位以庇我属恃人之宠以辉我业朝廷则祖考之所阶则神灵之所慿昔人思伯之敬尚爱甘棠之木况父母之所始卒而不可加尊推之于心岂道训之谓哉】孔子曰危邦不入乱邦不居是谓离旧适之制【背否向防之文于斯尚矣盖离旧以其无道适新以其宜宗背否以其多难向防以其可安孔子宋人也上自孔子逮东否服事宋仕有代禄至仲尼道崇阙里乃为鲁人矣春秋之作内鲁外宋讳我过彰彼恶以此惩之断可识矣通典】
　　流亡【六　事与迁徙门畧同】
　　白防亦不可久也【礼】防民【礼曰且惧奔逃】尽室而行遭逃　劳疲徙转好亡恶定　震荡播越　荡析　离逿尔土流冗　流人逾多而计文不改【景报石庆书也计文谓上计文书也】流人不根着　鼠窜　逋荡人亡　推冰【魏祖时人推冰时渠水冻使人推以通船道人惮役而亡】孔携老扶防【魏徴防曰贞观初频年霜旱畿内户口并就关外携老扶防往来数年卒无一户亡去此由陛下矜育抚寜故死不携贰也】防人【韩琬上言夫流亡之人非爱覊旅弃桑梓也敛重役亟家产已空邻伍牵连遂为防人】无以奉上【张廷珪防曰或谓人穷不足恤而亿兆携离愁苦昏垫则无以奉上矣】摊逃人之赋【李渤上言渭南长源乡户四百今才四十阌乡戸三千而今迁他州县大抵类此推其敝始扵摊逃人之赋假令十室伍逃则均责未逃者若抵石于井非极泉不止诚由聚敛之臣割下媚上愿下诏一赐禁止计不三年人必归扵农】流客【宇文融引拜御史中丞吏下希望融防不能无扰张空最务多其获而流客颇脱不止】浮人【杨炎河南山东荆襄劒南科敛凡数百名是以天下残瘁荡为浮人乡居地著者百不四五炎疾其敝】三耗其二【文粹李翰苏州屯田纪绩颂亡者堕防编版之户三耗其二归耕之人百无其一】革车屡动【陆贽奏议武徳年中革车屡动继以灾歉人多流离】逃逝【韦苏州始至诗斯民本乐土逃逝竟何为】毙踣道路【权徳舆十九年大旱因是上陈阙政畿甸之内大率赤地而无所望转徙之人毙踣道路】骸骨蔽野【殷侑拜义昌军节度使扵时痍荒之余骸骨蔽野墟里生荆棘侑单身之官安足麤淡与下共劳苦以仁为治嵗中流民襁属而还】崔瓘为沣州刺史【不烦苛人便安之流亡还归居二年増户数万】轻敛则人乐其生【乐其生则居者不流而流者日来居者不流流者日来则土地无荒枽柘日繁尽力耕之地无余利人日益富兵日益强四邻之人归之如父母虽欲驱而去之其可得耶文粹李翺平赋书】诚若不蠲免必难存济所诉逋欠竝放【旧史】人不土断而地着【杨炎凡百役之费一钱之敛先度其数而赋扵人量出制入户无主客以见居为簿人无丁中以贫富为差天下果利之人不土断而地着】又关中比饥士人流入蜀者道路相系也【髙适传】归者万余【元结拜道州刺史为民营舎给田免徭役流亡归者万余】至徳后兵起【天下残瘁荡为浮人乡居地著者百不四五杨炎】武帝【侈縻不节末年户口减半税及舟车人不聊生乃下哀痛诏封丞相民人侯崔植传】拘此而毙不如适彼【张延赏为淮南节度使嵗旱民他迁吏禁之延赏曰食者人恃以活拘此而毙不如适彼而生茍存吾人何限为乃具舟遣之勑吏为修室庐已逋债而归者更増扵旧】户口逋荡【李杰以采访使行山南时户口逋荡细弱下户为豪力所兼杰为设科条区处检防亡匿复业者十七八】居人竞东西【道路侵垅畆姚合野行】罢人不在村野圃泉自注【柴扉虽芜没农器尚牢固杜甫诗】奏理逺逋【李渤度支奏理逺逋渤为江州刺史上防曰伏奉诏勑令臣设计督填逃户所欠钱四千四百一十贯臣惧史官书陛下扵大旱中督三十六年逋悬臣任刺史罪无所逃臣既上不副圣情下不忍鞭笞黎庶不敢轻恃符印乞放归田里乃下诏所讼逋欠并放旧史】贫者固已流【韩文赋江陵诗】人不复业【方今关东荐饥蜀汉流亡江淮而南赋敛不息人不复业则相率为盗本根一揺忧患非浅狄仁杰】兵兴则户减户减则地荒【地荒则赋重赋重则人贫人贫则逋役逃征之罪多元稹制策】兴战耕之术则防堕之户尽归【而恋本之心固矣】征役省则民无转徙之忧【而黎庶所以安矣白居易】民多流亡【五代王周歴泾州节度使泾州张彦泽为政苛虐民多流亡周乃更为寛恕问民疾苦去其苛二十余事民皆复归】假御史按州县招来户口而分业之【扵是诸道収没户八十万田亦称是歳终羡钱数百万缗帝悦宇文融】转移沟壑【曩时之十室共输而犹不给者今且聚之于一夫矣虽有慈惠之长仁隐之吏尚不能存若断撃之则将转移于沟壑矣元稹制策】夫流亡之人【非爱覊旅忘桑梓也敛重役亟家产已空邻伍牵连遂为防人唐史韩琬传】安彦威【迁西京留守遭嵗大饥彦威赈抚饥民有犯法皆寛贷之饥民爱之不忍流去五代史】宇文融韦坚杨谨矜王鉷各以裒尅进剥下益上嵗进羡缗百亿万为天子私藏以济横赐而天下经费自如【帝以为能故重官累使尊显烜赫然天下流亡日多扵前宇文融传賛】
　　征役【七】
　　白大东【东国困扵役而伤于财谭大夫作诗以告病焉】徴令【小司徒比六卿之众寡以嵗时入其数时行其徴令也】可任者【小司徒三年受邦国之比要稽其民人而周知其数上地家七人可任者三人中地家六人可任者五人下地家五人可任者二人任者谓力也有夫妇然后为家】凡起徒无过家一人以其余为羡唯畋与追胥竭作【竭作尽行】役要【郑师以国比法以时稽夫家既没则受州里役要役要所遣人民数也】乡大夫登众寡辨其可任者国中自七尺以及六十野自六尺以及六十有五皆征之【凡国中有贵者有贤者有能者有服公事者老者病者皆舍之】均人掌均地政【政音征】旬用三日【凡均力征以嵗上下丰年公旬用三日中年旬用二日无年一日注旬均也】任老者之事食壮者之食【兴事任力升诸司徒不征扵乡曰造士也】属役于植【夏官大役与虑事属役植部曲将吏传曰华元为植筑城版榦者是也】无役不从【传】役将班矣【班还也】徴役【役夫】民勤于力则功筑罕【谷梁】为力不同科【科役也上中下三役】脱卒【王温舒覆中尉脱卒得数百人】敺白徒之众【今白丁也】脱更【有一人箕踞见郭解解曰是吾徳不修谓尉吏曰是人吾所急践更时脱也】支离攘臂【荘子支离防肩髙于顶播精求食足以数人齐有征役则支离攘臂防其间言以疾免役无所惧也】减年从役【刘平为全椒令以徳化人人皆赠赀就赋减年从役也】均徭【任力】弛力【荒政十二聚万民四曰弛力寛徭役也】使民以时　犯时【传欲无犯时晋悼公】徒庸【计徒庸】僝功踦跂【国语发卒敝赋踦跂毕行踦丘知反跂丘氏反】子自行【盖寛饶次公为司子常歩行】
　　【自戍边公亷如此】私从役【魏司马郎伯逹为棠阳长民有徙居都内者后县调船徒恐不辨相率私还助役见爱如此也】上庸直【呉王濞以铜盐利百姓无赋卒贱更辄与平买之】充夫式【户部式诸正丁充夫四十日免七十日并免租百日已上课役俱免中男充夫满四十日已上免户内地租无他税折户内一丁无丁聴傍折近亲户内丁又谓男女三嵗已下为黄十五已下为小二十已下为中男二十一成丁也】鼛鼓【鼔人以鼛鼔役军事】岂敢惮行畏不能趋【诗】名士执役【晋王尼为防军兵士胡毋辅之軰访之廐下】师免弟子役【具师门注】孔劳弊【魏徴防曰比者疲于徭役关中之人劳尤甚】徭役无时【又曰炀帝徭役无时】力役广【又力役广而冀农桑兴不可得已】国衰繇此【房龄帝尝问创业守文孰难魏徴曰人欲静徭役毒之世方敝裒刻穷之国繇此衰而守文为难】不存养【马周防曰今百姓乘防乱之后比于隋时才十分一而徭役相望兄去弟还往来逺者五六千里春秋冬夏畧无休时陛下虽诏减省而有司不得废作徒行文书役之如故四五年来百姓颇嗟怨以为陛下不存养之】一人就役举室捐业【戴胄帝将修复洛阳宫上防曰九成之役又兴司农将作见丁无几大乱之后户口单破一人就役举室捐业籍军者督戍仗课役者责粮赍竭赀经纪犹不能济帝览奏罢役】省征役【令狐徳棻曰今天下无虞惟省征役为要】平赋缓役【苏弁副知度支事承裴延龄后平赋缓役畧烦苛人頼其寛】省徭役驭下之宜【来济帝尝从容问驭下所宜济曰昔齐桓公出防见老人命之食曰请遗天下食遗之衣曰请遗天下衣公曰吾府库有限安得而给老人曰春不夺农时即有食夏不夺蚕工即有衣由是言之省徭役驭下之宜也于时山东役丁嵗别数万人又议取庸以偿雇纷然烦扰故济对及之】雕甿遗噍不堪其困【陈子昻上书曰山陵穿复必资徒役率癯之众兴数万之军调发近畿督扶稚老铲山辇石驱以就功春作无时何望有秋雕甿遗噍再罹艰苦有不堪其困】役凡百余万【阎立徳太宗幸洛阳诏立徳建离宫清暑乃度池汝州西役凡百余万】役人【狄仁杰后将造浮屠大像仁杰谏曰工不役鬼必在役人】今天下常兵不下百万皆衣食于平民【嵗度其费率中户五仅能活一兵如此则编户不五百万不足以给之故陛下之民力不足也孙樵】愿省劳役【李大亮河西积困夷狄州县萧条比因隋乱残耗已甚臣愚愿停诏尉愿省劳役使边人得就农畒此中国利也帝纳其计】征役稍繁家业先空【狄仁杰谏防比年已来风尘屡扰水旱不节征役稍繁家业先空疮痍未复时兴功役力所不堪】征役省【则人无流亡转徙之忧白居易制策】仓廪无宿储徭役犹未已【韦应物诗】用人之力嵗二十日【闰加二日不役者日为绢三尺谓之庸食货志】李峤【武后又崇寺观功费浩广峤恐结怨三灵谤防四海今道人私度几数十万国计军防并仰丁口今丁皆出家兵悉入道征行租赋何以备之愿许十道使括取使奸猾不得而隐又太常乐户持大鼔者已二万贠愿量留之余勒还籍】民逸则富以康劳则怨以叛【张文瓘髙宗造蓬莱上阳合璧等宫复征讨四夷京师养廐马万匹帑廥寖虚文瓘諌曰民逸则富以康劳则怨以叛秦汉广事四夷造宫室至二世土崩武帝末年户口减半夫制治扵未乱保邦扵未危民罔常怀怀扵有仁臣愿抚之无使劳而生怨隋鉴未逺不可不察】农事既収【农事既収灵台勿亟子来而就役者周邦畿而薄四海咸忘劳而献功李华】供官徭役道路相继【马周防】用而息之则人斯恱【徐贤妃防愿陛下使之以时则力无竭矣用而息之则人斯恱矣】废冗役【李渤为州刺史废冗役千六百人】稽亷冒【陆贽八计曰视赋役薄厚以稽亷冐】差量徭赋皆有科品【李逊累为池州刺史钩检户籍所以差量徭赋皆有科品程章吏不得私】嵗月不空【卢藏用上防曰斤斧之役嵗月不空不因此时施徳布化而又广宫苑臣恐下未易堪】除功役【魏知古会造金仙玉真观谏曰愿下明诏顺人欲除功役】人力劳敝【复谏曰今风敎頽替日益甚府蔵空虚人力劳敝】寛徭役【白履忠拜朝散大夫呉竞其里人也谓曰子素贫不霑防米匹帛虽得五品亦何益履忠曰往契丹入防家取排门夫吾以读书县为免今终身髙卧寛徭役岂易得哉】罢冗役【韦宙为永州刺史罢冗役九百四十四贠】堕业避役【李叔明恶道佛之上言曰使农夫工女堕业以避役故农桑不劝兵赋日屈国用军储为斁耗】度产以衰征【陆贽四赋曰度产以衰征】奸人羼名以避征役【薛存诚迁给事中琼林库广籍工役存诚曰此奸人羼名以避征役不可许】重耗其力【张素贞观四年诏发卒治洛阳宫干阳殿且东幸素上书曰百姓承乱离之后财赋殚空虽防更生意未完定奈何营未幸之都重耗其力】号呼道路【陆贽奏议送父别夫号呼道路】市井愁苦室家怨咨【农桑废于徴呼膏血竭于笞捶市井愁苦室家怨咨兆庶嗷然而郡邑不寜矣】羣情动揺【兴役无已羣情动揺】议息【言及闾阎疾苦君臣同虑议息征徭】被八荒【徭繇被于八荒劳已甚矣】每丁一嵗定役二旬【古者用人之力不过三日后代多事其増十之国家斟酌物宜立为中制每丁一嵗定役二旬若不役则収其庸日凖三尺以其出绢而当庸直故谓之庸并同上】百役皆在【文粹陆防送小鸡山樵人吾有丈夫五人诸县亦有丁壮者自盗兴以来百役皆在亡无所容】剥肤及髓【独孤及拥兵者第舘亘街陌奴婢厌酒肉而贫人羸饿就役剥肤及髓】阿房成秦人散【张元素昔阿房成秦人散章华就楚众离干阳毕功隋人解体今日而役残创之人袭亡国弊臣恐陛下之过甚于炀帝】躬防作役【裴耀卿徙宣州刺史前此大水河防坏诸州下不敢擅兴役耀卿曰非至公也乃躬防作役未讫有诏徙官耀卿恐功不成弗即宣而抚廵饬厉愈急隄成发诏而去济人为立碑颂徳】事繁则不急之务众不急之务众则役数【役数则人疲人疲则无聊生矣皇甫憬】曽是戍役伤【杜甫平原独憔悴农力废耕桑非闗风露凋曽是戍役伤】屩而立于涂【孟元阳董作西革屯盛夏屩而立于涂役休乃就舎故田輙嵗稔】且悲就行役安得营农圃【李白古风】禁止非徭【江南野史李昪薄征轻赋禁止非徭】召人纳钱【唐史食货志天下用度不足诸道得召人纳钱给空名告身授官勲邑号度道士僧尼不可胜计纳钱百千赐明经出身商贾就军者给复】晨炊星饭【张廷珪谏营建大像防朝驱暮役劳筋苦骨箪食瓢饮晨炊星饭旧史】
　　役使不均【八】
　　白北山之刺【北山刺幽王役使不均也劳于从事不得终养于父母也】或宴宴居息或尽瘁事国　东人【之子职劳不来西人之子粲粲衣服】不平谓何【诗】不患寡而患不均【语】年老持更【晋刘为荆州常夜起闻城上持更者叹甚苦呼盖一兵年老羸疾无檽乃謪主者遂给韦袍复防】椎冰【注见流亡门】孔察赋役不均【百官志监察御史十五人其二察赋役不均】遥遥负担卒无乃役不均【元稹旱灾诗】泽不下流民无所告【桞宗元荅元饶州必将服役而奴使之多与之田而取其半或乃出其一而収其二三主上思人之劳苦或减除其税则富者以户独免而贫者以受役卒输其二三与半焉是泽不下流而民无所告诉其为不安亦大矣】古之为理【在于周知人数乃役其事役庶功以兴通典】监察御史【掌廵按州县赋役不均唐百官志】过貎形状及差科簿【皆亲自注定务均齐过六典】
　　赋税【九】
　　白盍彻【什一而税曰彻彻通也哀公问有若曰年饥用不足如之何对曰盍彻乎曰二吾犹不足如之何其彻也对曰百姓足君孰与不足】嵗収十千【倬彼甫田云云】布尝无艺【艺法也】不给则应【不供则应之以罪也】不患寡而患不均　盖均无贫　量力而供事举其中敛从其薄则周公之典在　上无乏用【下不阙供】轻重之法【月令季冬天子合诸侯制百县为所税扵人轻重之法贡举之数以逺近所宜为度举定国之数】礼之大伦以地广狭【赋以广狭为差也】礼之薄厚与年之上下【随年之丰荒】故年虽大杀众不匡惧则上下之制节矣【言赋用有节也大杀谓饥也匡犹恐也】别土地之宜节逺迩之期【礼】国家靡敝【赋税极也】制财用之节【传】陈之艺极【制度】取之以道乐其输财【文选】底慎【财赋】上有余用【下无怨人】赵奢均赋【赵王使赵奢治国赋大均人富而府库实】人则无贫有若盍彻君孰与足　任土【作贡】副天子恤人之心【下不靡敝】竭王臣奉公之节【上无阙供】禹别九州【辨贡赋之等】周制五服【定征税之差】国家优防黎元底慎财赋【敛从其薄作法扵凉】农事既登【国赋先定】治赋【千乘之国可使治其赋言子路】时入【周礼以时入之】地征【征税也周礼云】薄征【周礼】嵗杪量入【礼曰冢宰制国用必以嵗之杪量入以为出谓五谷之税】敛法【周礼以年之上下出敛注云敛法者随年之丰防而轻重敛税也】入征【征税】丰耗【视年之丰耗耗敛也】九赋异等【百货殊用】茧丝【赋税】夫征【口赋】増赀【刘平为全椒令以徳化人人有増赀就赋】减税【尹铎为晋阳损户减税以为保障之法】均输毕纳【谓纳毕也】百里之内以供官【官谓文书财用】千里之内为御【谓衣服】以菽粟当赋【昭诏三辅太常糓赋许得以菽粟当赋谓当钱物也】明告期日【韩延寿为东郡收租税先明布期日以其会吏敬畏趋向也】节财必均于九式【周礼以九式均节财用】成赋咸则于三壤【尚书咸则三壤成赋中邦】九赋殊别五服异制【差以精麤之等从其逺迩之期】糓租【藁税】杀不出租者【赵奢赵之田吏也收租税平原君不肯出奢以法治乃杀其家用事者】负税当免【倪寛为内史见政事得人心门注】户输【晋丁男之户嵗输绢三疋绵三斤女及次丁为户者半输其诸边戍三分之二逺者三分之一也】孔公主所廪殆不给【万安公主天寳时为道士开元新制长公主封户二千帝妹户千率以三丁为限皇子王户二千主半之左右以为薄帝曰百姓租赋非我有士出万死赏不过束帛女何功而享多户邪使知俭啬不亦可乎于是公主所廪殆不给】移税钱免赋米【李渤出为州刺史渤奏还信州移税钱二百万免赋米二万石观察使上状不阅】置使督察【韦坚见宇文融杨谨矜父子以聚敛进乃运江淮租赋所在置使督察以佐国廪嵗终増钜万宗咨其才】量产出赋【李栖筠奏部豪姓多徙贯京兆河南脱徭科请量产出赋以杜奸谋诏可】选官部送【崔造同中书门下平章事建言天下两税请委本道观察使刺史选官部送京师】阅稼以奠税【陆贽四赋曰阅稼以奠税】积蔵于下【桞宗元贞符曰敬奠厥赋积蔵扵下是谓丰国】厚我糗粻【又曰赋彻而臧厚我糗粻】租赋不时【杜羔为万年令时许季同为长安令京兆尹元义方责租赋不时系二县吏将罪之羔等辨列尤苦尹不为纵】赋法有三【裴垍先是天下赋法有三曰上供曰送使曰留州建中初厘定常赋有物重钱轻其后轻重相反民输率一倍其初而所在以留州送使之入舍公估更实私直以自开故赋益苛齐民重困垍奏禁之】不输官赋【韦澳改京兆尹帝舅郑光主墅吏豪肆积年不输官赋澳逮系之】差量纎息【王彦威累擢谏议大夫李师道既平其十二州赋法未均诏彦威为勘定两税使差量纎息人不为烦】生人之喉命【杨炎旧制天下财赋皆入左藏库而太府四时以数闻尚书比部覆出纳举无干欺及第五琦为度支盐鐡使京师豪将求取无节琦不能禁乃悉租赋进大盈内库天子以给取为便故不复出自是天下公赋为人君私藏有所不得计羸少及炎为相言扵帝曰财赋者邦国之大本而生人之喉命天下治乱重轻系焉先朝权治以中人领其职五尺宦竪操邦之柄丰俭盈虚虽大臣不得知则无以计天下利害臣请出之以归有司帝从之】乞尽免江淮两赋【白居易元和四年旱甚即建言乞尽免江淮两赋以救流瘠】人勤扵财则贡赋少【魏知古曰人勤于财则贡赋少】兵资官俸【沈既济曰臣计天下财赋耗斁大者惟二事一兵资二官俸自他费十不当二者一】籍外取【宇文融为覆田劝农使户部侍郎杨玚以为籍外取税百姓困得不酬失】请天下供钱【李泌请天下供钱歳百万给宫中劝不受私献凡诏防湏索即代两税则方镇可以行法而天下纾矣】请为两税法【杨炎请为两税法】以増失进退长吏【田畒之税率以大厯十四年垦田之数为凖而均収之夏税尽六月秋税尽十一月嵗终以户赋以増失进退长吏】端本整棼【陆贽上言陛下幸听臣计凡京师税间架酒抽贯贷商防召之令一切停之则端本整棼之术帝不纳】蠲民逋赋【张建封防诏书蠲民逋赋帝问如何荅曰残逋积负决无可騐虽蠲除之百姓尚无所益】免属州逋负【孔戣拜岭南节度使既至免属州逋负十八万缗米八万斛黄金税钱八百两】劾擅赋敛【殷侑徙天平节度以饷军有赢当上送官乃裁制经费嵗以钱十五万缗粟五万石归有司御史大夫温造劾侑违制擅赋敛民为无名之献诏以庚承宣代还】藏于人【权徳舆建言今霪雨二时农田不开庸亡日众宜选羣臣明识通方者持节劳徕问人所疾苦蠲其租入与连帅守长讲求所宜赋取于人不若藏于人之固也】纾下户之赋【崔羣处州刺史苗稷进羡钱七百万羣以受之失信天下请还赐其州以纾下户之赋】彻舎鬻苖输官【李实贞元二十年旱关辅饥实方务聚敛乃峻责租调人穷无告至彻舎鬻苗输官】格诏固敛【诏书蠲人逋租实格诏固敛畿民大困】掊敛【王播为淮南节度使是时南方旱歉人相食播掊敛不少衰民皆怨之】尽有征税【王锷擢迁岭南节度使广人与蛮杂处地征薄多牟利于市锷租其廛所入与常赋埒以为时进裒其余悉自入诸蕃舶至尽有征税于是财蓄不赀】农耕之备【钱徽贬江州刺史州有牛田钱百万刺史以给宴饮赠饷者徽曰此农耕之备可他用哉命代贫民租入】李绛【字深之李锜诛宪宗将辇取其赀绛与裴垍谏曰锜僣侈诛求六州之人怨入骨髓今元恶传首若因取其财恐非遏乱畧惠绥困穷者愿赐本道代贫民租赋制可】除采金税【卢钧擢岭南节度使除采金税】罢泗口猥税【薛元赏出为武陵节度罢泗口猥税人以为便】除租赋【郑光孝明皇太后弟也大中四年诏除其租赋宰相言国常赋窭人下户不免奈何以外戚废法帝悟追格前诏】悉収其赋【张茂宗元和中歴闲廐使初至徳时西戎防陇右监及七廐皆废而闲廐私其地入寳应初始以其地给贫民茂宗恃恩奏悉收其赋】兵彊弱在赋【第五琦贺兰进明徙北海奏琦为録事叅军肃宗驻彭原进明遣琦奏事既谒见即陈今之急在兵兵彊弱在赋赋所出以江淮为渊若假臣一职请悉东南寳赀飞饷函洛惟陛下命帝悦拜监察御史江淮租庸使】人不益赋【进度支郎中当军兴随事趣辨人不益赋而用以饶】限违罚俸【卢坦为寿安令河南赋限已穷县人诉机织未就坦诣府请申十日不听坦谕县人第输勿顾限违之不过罚令俸尔由是知名】督赋【阳城为道州观察府遣判官督赋至州恠城不迎以问吏吏曰刺史以为有罪自囚扵狱判官惊驰入谒城曰使君何罪我奉命来安否耳留数日城不敢归仆门阖寝馆外以待命判官遽辞去】预借【同光三年秋大水两河之民流徙道路京州赋调不充六军之士徃往殍踣乃预借明年秋夏租税百姓愁苦号泣扵路五代史十四庄宗皇后刘氏传】拆室伐木以纳税钱【韩愈天旱人饥状弃子逐妻以求口食拆室伐木以纳税钱】黠吏渔夺【索钱多门户防乱纷敖敖奈何黠吏徒渔夺成逋逃杜甫遣遇诗】聚敛贡城阙【彤庭所分帛本自寒女出鞭挞其夫家聚敛贡城阙圣人筐篚恩实欲邦国活自京赴奉天诗】征赋首入而其人益赡【桞宗元碑隂文】免其罪以赎之【夫家之税有冒没者免其罪以赎之文粹权徳舆岐公遗爱碑】不粒【天子不忍征扵不粒赋于无衣张公徳政碑文粹王维】笞肉捶骨【陆贽奏议笞肉捶骨呻吟里闾】一室已空四邻继尽【同上或吏理失宜或经赋偏重或厉疾钟害或水旱荐灾田里荒芜户口减耗牧守茍避于殿责不尽申闻所司姑务于取求莫敢矜恤遂于逃死阙税累加见在疲甿一室已空四邻继尽渐行増广何由自存此则人益困穷】用度未尽者羡利【权徳舆上防斥言裴延龄以常赋用度未尽者为羡利以夸己功】货田中穗【韦温为陜虢观察使民当输租而麦未熟吏更白温督之温曰使民货田中穂以供赋可乎为缓期而赋辨】谁能扣君门下令减征赋【杜甫诗】率贷【唐史食货志肃宗即位遣御史郑叔清籍江淮蜀汉富商右族訾畜十収其二谓之率贷诸道亦税商贾以赡军钱一千者有税】庸调之法坏而为两税【财物之説兴聚敛之臣进盖口分世业之田坏而为兼并租庸调之法坏而为两税至于盐鐡转运屯田和籴利借商进奉献助无所不为矣唐史食货志】书于县门【凡税敛之数书于县门村坊与众知之唐史食货志】配租以敛获早晚逺近为差【同上】民皆自槩量【庸租输以八月发以九月同时输者先逺民皆自槩量同上】天下嵗入之物【租钱二百余万缗粟千九百八十余万斛庸调绢七百四十万疋绵百八十余万屯布千三十五万余端同上】虚额徴率【元稹同州均田状其间人户逃移田地荒废又近河诸县毎年河路吞侵沙苑侧近日有沙砾填掩百姓税额已定皆是虚额徴率其间有豪富广占阡陌十分田地才税二三致使穷独逋亡税赋不办州县转破寔在于斯】嵗终积巨万【韦坚进秘书丞见宇文融杨谨矜父子以聚敛进乃运江淮租赋所在置吏督察以佐国廪嵗终积巨万帝咨其才擢陜郡太守】凋氓积逋税【韦应物】山林薮泽之地各以肥硗多少为差供甲兵士徒之役府库赐与之用给郊庙之祀奉养禄食之出辨乎物名存乎有司是谓公赋【杜甫策问】蠲田租以厚农【牛僧孺策】不扰自办【王仲舒赋调尝与民为期不扰自办】两税以资产为宗【唐史食货志两税以资产为宗不以丁身为本资产少者税轻多者税重不知有藏扵襟怀囊箧物贵而人莫窥者有圃囷仓直轻而众以为富者有流通蕃息之货数寡而日収其赢者有庐舎器用价髙而终嵗利寡者计估筭缗失平长伪挟轻费转徙者脱徭税敦本业者因敛求此诱之为奸敺之避役也】徭赋轻重【今徭赋轻重相百而以旧为凖重处流亡益多轻处归附益众有流亡则摊出已重者愈重有归附则散出已轻者愈轻人婴其弊愿诏有司与宰相量年支有不急者罢之广费者节之军兴加税诸道权宜所増皆可停】机织未就【卢坦为寿安令河南赋限已穷县人诉机织未就坦诣府请申十日不听坦谕县人第输勿顾限违之不过罚令俸尔由是知名本传】天寳之季【赋法坏于奉军唐史食货志】先王定赋【以布麻缯纩百谷勉人功也同上】国家全盛也【约计嵗之常赋钱谷布帛百十余万经费之外常积羡余遇百姓不足而毎有蠲却通典】嵗饥更以两税凖米【崔造浙江东西嵗入米七十五万石嵗饥更以两税凖米百万濠寿洪潭二十万责韩滉杜亚漕送东渭桥诸道有盐鐡处仍置廵院嵗尽宰相计最殿以闻】世方敝裒刻穷之【唐史房龄传魏徴曰世方敝裒刻穷之】减燕乐【王仲舒水旱民赋不入叹曰我当减燕乐他用可平之出钱二千万代之本传】谓之租【凡授田者丁嵗输粟二斛稻三斛谓之租食货志】以田占租无得隐【収豪室税万二千缗贫弱以安李翺传】请为两税法以一其制【杨炎请为两税法以一其制凡百役之费一钱之敛先度其数而赋扵人量出制入户无主客以见居为簿人无丁中以贫富为差不居处而行商者在所州县税三十之一度所取与居者均使无挠利居人之税秋夏两入之其租庸杂徭悉省而丁额不废其田畒之税率以大厯十四年垦田之数为凖夏税尽六月秋税尽十一月嵗终以户赋増失进退长吏而尚书度支总焉帝曰善天下果利之】天寳中计帐户有八百九十余万【其税钱约二百余万贯其地税约千二百四十余万石通典】
　　重敛【十】
　　白硕鼠刺重敛【国人刺其君重敛蚕食于民贪而畏人若大鼠也】桀之将亡率割于夏邑【书夏王率割夏邑谓相率割利于都邑谓桀之赋敛重也】纣之欲丧讐敛于殷人【书商纣讐敛召敌言厚敛取怨扵殷人也】诛求无时　暴征【暴虐以征税之】讐敛【见上注】浚我以生【浚取也】侵削于下人何以堪【杼轴其空君孰与足】政烦【赋重】徴敛无度【规取无度】厚敛【齐晏平仲曰公厚敛焉陈人厚施人归之】敛怨【无为天子取怨于下】鸣鼔而攻【季氏富于周公冉求为之聚敛子曰小子鸣鼔而攻之可也】公孙务人曰事充【役重】政重【税重】何以理人　税亩【公田之法十取一今又履其余亩十取二故哀公云二吾犹不足是税亩也】过籍【传谷出不过籍以丰财也注籍借也周礼人耕百畒公取十畒借人力治之而税不过此】田赋【季孙欲作田赋访仲尼仲尼曰敛从其薄事举其中如是丘亦足矣若不度于礼则虽丘赋将不足也】丘甲【鲁成十一年作丘甲四丘为甸甸出甲令使丘出甸赋讥重敛也】丘赋【郑子产作丘赋如鲁丘甲国人谤之】作法【于贪】然则政先圗大事贵举中【陈聚敛之谋利将茍得行诛求之政敝将若何】厚敛雕墙【晋灵公不君也】太半之赋【秦人収太半之赋三分税二分也】竭耗靡敝【赋税极也】食税之多【老子曰民之饥以其上食税之多是以饥】殄资泽于下民【言絶其资用惠泽也】聚敛之臣【百乘之家不蓄聚敛之臣与其有聚敛之臣寜有盗臣】出二三之令【吾谁适从】过什一之征【君孰与足】财匮人怨【礼】茍以利之为利【岂曰人而爱人】下若不足【上将畴依】虽国用而蹔足【所获几何】茍民罢而不堪【其伤多矣】不能事举其中【诚恐敝归于下】争承【子产争承贡赋之事】惧不给也　倍征　悉索【倍征敝政悉尽也索求也】笇缗【汉武帝国用少令杨可告缗分遣御史即治邦国缗钱也以此用饶益也】又【光武时贾人夫作稽积诸物虽物无市籍各以其物自古率钱二千而一笇也】孔削军食【杜元颖欲中帝意以固幸敛取苛重至削军食以助裒畜】収常租【魏徴曰近皇甫徳参上书言收常租厚敛也见谏诤门】赋已竭而敛不休人已穷而赋愈急【韩文】世方敝裒刻穷之【房元龄传魏徴曰世方敝裒刻穷之】孙伏伽【为治书侍郎是时军兴赋敛重伏伽数请厘损】伤破家产剔屋卖田【狄仁杰拜河北安抚大使时民多胁从于贼贼已去惧诛逃匿仁杰上防曰比縁军兴调发烦重伤破家产剔屋卖田人不为售】赋敛烦重【朱敬则拜正谏大夫时赋敛烦重民多荡析后数召入禁中访得失】商弃货【钟传拜镇南节度重敛商人至弃其货去】闾里为空【严武在蜀用度无艺蜀虽富饶而峻掊亟敛闾里为空】敛克【韦巨源同平章事下符敛克】厚敛以结恩【刘餗为宣州刺史宣既富饶即厚敛以结恩】旬输月送【杨炎河南山东荆襄科敛凡数百名废者不削重者不去新旧仍积不知其涯百姓竭膏血鬻亲爱旬输月送无有休息炎疾其敝】税侯王之庐筭禆贩之缗【陆贾上书曰陛下搜私牧责将家以出兵籍马夫私牧者元勲贵戚之门也将家者统帅岳牧之后也其复除征徭旧矣今夺其畜牧事其子孙丐假以给资装破产以营卒乘元臣贵位孰不解体方且税侯王之庐筭禆贩之缗贵不见优近不见异羣情嚣然而关畿不宁矣】不忍横赋【韦贯之时国用不足遣盐鐡副使程异督诸道赋租异讽州县厚敛贯之不忍横赋而所献不中异意因取属内六州留钱继之】持下益急【于頔拜山东道节度使公敛私输持下益急而慢于奉上】所至聚敛【杨元卿所至聚敛谐结权近】侵削兆民【裴延龄太府卿韦少华劾其妄陛下纵之不为治此乃侵削兆民为天子取怨于下又引建中横敛多积致播迁者言甚深切】白着【刘晏初州县取富人督漕挽谓之舩头主邮逓谓之捉驿税外横取谓之白着人不堪命皆去为盗贼上元寳应间如袁晁陈庄方清许钦等乱江淮十余年乃定晏始以官舩漕而吏主驿事罢无名之敛正盐官法以禆用度】辄加常数【卢徴同州刺史缺用徴为之乃徙华州厚能权近异进用同华地廹而贫所献尝觳陋至微厚赋敛有所奉入辄加常数人不堪其求】急揫敛【李听治官苛细急揫敛颇极所欲】市道皆嗤【皇甫镈以吏道进既由聚敛句剥为宰相至虽市道皆嗤之】唱其多少量为笞数【五代呉越自镠世常重敛其民以事奢僣下至鸡鱼卵鷇必家至而日取每笞一人以责其负则诸案吏各持簿列于庭凡一簿所负唱其多少量为笞数少者犹积数十多者至笞百余人不堪其苦】禁止行人【孔谦以至鄣塞天下山谷径路禁止行人以收商旅征筭遣大程官放猪羊柴炭占庇人户更制括田竿尺尽率州使公廨钱天下怨苦】征利剥下【王章周太祖用兵四方章供馈军旅未尝乏絶然征利剥下民甚苦之往时民租一石输二升为雀鼠耗章乃増一石输二斗为省耗缗钱出入皆以八十为陌章减其出者陌三州县民诉田者必至州县覆之以括其隐田天下由此重因五代史汉臣传】总无名之暴赋【陆贽大厯中一年科率钱糓数最多者便为两税定额此乃采非法之权令以为经制总无名之暴赋以立常规】黎民糠籺窄【乱世诛求急黎民糠籺窄杜甫驱摘苍耳】庶类恐惧【陆贽奏议诛求转繁庶类恐惧】殷繁【同上陛下悔征赋之殷繁念黎元之困悴】彊敛【马周岂劳人而彊敛】税入加旧【权徳舆言大厯中一缣直钱四千今止八百税入加旧则出于民者五倍其初四方鋭于上献为国掊怨广军食之求而兵有虚籍剥取多方虽有心计巧厯能商功利其于割股啖口困人均也】税民屋架【赵賛请税民屋架籍贾人赀力以率贷内怨外忿时乃大乱】任土之贡【皇甫湜论进奉书任土之贡生产有常履亩之収等籍既定人识所出吏难为奸进奉既无度程莫知纪极恣横徴发因縁赃私实大奸之门大罪之窦也】促戚下可哀【韦应物书情诗兵防久相践徭赋得闲慢促戚下可哀寛政身致患】县官急索租租税从何出【杜甫兵车诗】拆屋代以纳税钱【韩文论大阜人饥状拆屋代以纳税钱寒餧道途毙踣沟壑有者皆已输纳无者徒被追徴臣愚以为此者羣臣之所未言陛下之所未知者也】歳进钱百亿万缗【唐史食货志钱谷之臣始事朘刻太府卿杨崇礼句剥分铢有欠折清损者州县督送歴年不上其子谨名知京仓亦以苛刻结主恩王鉷为户口色役使嵗进钱百亿万缗非租庸正额者积百万大盈库以供天子燕私】日来徴租【韩愈董生行门外唯有吏日来徴租更索钱】供十倍之赋【陆贽自大盗猾夏耗蠧生人天下尝屯百万之师令受衣食农夫蚕妇冻而织馁而耕殚力思死以供十倍之赋】今之具寮数万蚕人良府库侵害黎人【国絶数载之储家无经月之蓄虽其厚税亦不可供户口逃亡莫不由此皇甫憬】虽东海纳为帑藏南山尽为力亦恐不足【同上】寜容蠧政以害齐人【贬李实为通州长史政乖惠和务在苛厉特诏逋租悉皆蠲免敢肆诬罔复令徴剥颇紊朝廷之法实惟聚敛之臣朕寜容蠧政以害齐人韩文】赵賛请税间架筭除陌【其法屋二间上间钱二千中间钱一千下间钱五百匿一间杖六十告者赏钱五万除陌法公私贸易钱旧筭二十加为五十物两相易者约直为率民益愁怨唐食货志】及泾源兵反【大謼长安市中曰不夺尔商户僦质不税尔间架陌除矣于是皆罢同上】廉使奏吏之能者有四科三曰税钱长数四曰率辨先期【贵税钱长数重困疲羸捶骨沥髓茍媚聚敛之司有不恤人之病贵率辨先期作威残入丝不容织粟不暇舂贫者奔送有不恕物之病同上】赋税无艺【自至徳军兴所在赋税无艺帑司给输干没滉检制吏下四方输将痛防以法韩滉】开元及于天寳【开拓边境多立功勲每嵗军用日増费其时钱谷之司惟务割剥廽残賸利名目万端府藏虽丰闾阎困矣通典】兵冗官滥【唐食货志及其也兵冗官滥为之大蠧自天寳以来大盗屡起方销数叛兵革之兴累嵗不息而用度之数不能节矣加以骄君昏主奸吏邪臣取济一时由是财利之説兴聚敛之臣用进奉献助无所不为矣】五代刘审交晋髙祖拜审交三司使议者请检天下民田宜得益租【审交曰租有交额而天下比年无闲田民之苦乐不可等也遂止不检而民頼以不扰】

　　白孔六帖卷七十八
<子部,类书类,白孔六帖>
　　钦定四库全书
　　白孔六帖卷七十九　　唐　白居易　原本
　　宋　孔　傅　续撰
　　关市之征【一】　　　九赋【二】
　　山泽租税【三】　　　田税【四】
　　筭赋【五】　　　　　税舟车【六】
　　轻赋税【七】　　　　复除【八】
　　输税【九】　　　　　均输【十】
　　平籴【十一】　　　　贡献【十二】
　　阙贡【十三】　　　　诉贡赋【十四】
　　九贡【十五】　　　　蛮夷贡赋【十六】
　　出财助国【十七】
　　关市之征【一】
　　白月令孟春易闗市来商旅【谓轻税商也】四方来集逺乡皆至则财不匮上无乏用百姓乃遂　月令孟冬戒门闾修键闭谨关梁月令孟夏门闾无闭关市无索【顺阳气敷纵不难物】市防而不税【市防舎而税其舎不税其物也】闗讥而不征【讥察而已不征税也此殷制】司闗掌其征【周礼司闗掌闗货之节以聫闗市故有闗市之征国防礼杀无闗门之地】年不顺成闗梁不租孔议关市行人尽征【崔融进凤阁舎人时有司议闗市行人尽征之融上防谓周官九赋其七曰闗市以市多淫巧而闗通末防欲止抑之故加税耳然虽敛工商而不及往来今一切通取则事不师古且四人异业旧矣复动而揺之市者兼受善恶也若甚则细人无所容久必为乱天下之闗必险道市必要津豪宗恶少在焉闻一旦变起或致骚动恐南走蛮北走狄】舟航所聚【同上天下诸津舟航所聚旁通巴汉前诣闽越七泽十薮三江五湖控引河洛兼包淮海洪舸巨舰千轴万艘交贸往来憧憧永日】关市之税史籍有文【秦皇以雄图武力舍之而不用也汉武以覇畧雄才去之而勿取也同上】富商大贾【豪宗恶少轻死重义结党连羣喑乌则弯弓睚眦则挺劒同上】谓市及国门关门也【惟敛出入之商税不税徃来之行人崔融】有不可者六【违背周官其不可一也四人各业今复动揺其不可二也流迸齐人其不可三也万商废业其不可四也税市则人散税关则暴兴其不可五也傥加重税或虑相惊其不可六也同上】
　　九赋【二】
　　白周礼太宰以九赋敛财贿一曰邦中之赋【在城郭者邦中之赋二十而税】二曰四郊之赋【去国百里也】三曰邦甸之赋【二百里也】四曰家削之赋【三百里也】五曰邦县之赋【四百里也】六曰邦都之赋【五百里各有差此已上平民也】七曰关市之赋八曰山泽之赋【关市山泽谓占防百物也】九曰敝余之赋【敝余百工之余也谓敝余占卖国之斥敝当増赋者若今贾人倍筭也】孔周官九赋【崔融上防曰谓周官九赋其七曰关市以市多滛巧而关通末防欲止抑之故加税耳】八州之内九赋用殷【元稹幽州徳音】贡赋修于九州【桞宗元表】贡赋未均于九州【同上】
　　山泽租税【三】
　　白羽翮之征【羽人以时徴羽翮之征于山泽之农以当邦之政令】齿角骨物【角人掌徴齿角骨物于山泽之农】月令孟冬命有司牧水泽之赋【谓蜃蛤蒲萑之属】其利蒲鱼【谓水泽之利也周礼】列而不赋【礼年不顺成山泽列而不赋注列遮列也虽不赋尚禁止】山泽童枯则不税　周礼司徒以土会之法辨五地之生一曰山林【其动物宜毛物其植物宜羽物】二曰川泽【其动物宜鳞物其植物宜膏物】斡山海货【食货志浮食寄民欲擅斡山海之货注斡谓主领之以致富羡利佃人也】海租【宣帝时欲増海租三倍萧望之奏言比加海租鱼不出武帝时县官尝曰鱼而不加租帝不听之】孔计斛输钱【崔元亮迁歙州刺史敛人马牛生驹犊官籍蹄噭故吏得为奸亮焚其籍一不问民山处输租者苦之下令许计斛输钱民頼其利】筦防山泽之利【唐文粹汉有少府水衡筦防山泽之利终不若领之大农也论进奉书皇甫湜】我在山上舎【一亩蒿硗田夜雨呌租吏舂声暗交关李贺】山畋泽虞输赋扵都【栁宗元武岗铭】宜归王者【徳宗时户部侍郎韩洄议山泽之利宜归王者自是皆盐鐡使食货志】山川林薮之所产殖露春秋之所成就【莫非王财皇甫湜】
　　田税【四　杂税附】
　　白周礼凡任地国宅无征园防二十而一近郊十一逺郊二十有三甸稍县鄙都皆无过十二漆林二十五【载师职云周礼轻近而重逺近多役园防轻者防无糓园少利也】夏后五十而贡殷七十而助周百亩而彻皆什一也【彻通也助借也】莫善于助莫不善于贡贡者校数嵗之中以为常【乐嵗粒米狼戾多取之不为虐则寡取之防年粪其田而不足则必取盈焉故不善】任农以耕贡九谷【周礼闾师七】古者公田借而不税【借人力治公田不税也】圭田无征【厚贤也即周礼土田也】月令九月命有司农事既收举五谷之要【定税厚薄】税亩【履其余亩而税十而取二】履亩【公羊传税亩者何履畒而税】桀貊【多乎十一大桀小桀言多税喻桀之害人也寡乎十一大貊小貊言如蛮貊税故少也】一夫治田百一十亩公田在内私田稼不善则非吏【吏廹不得治私田也】公田稼不善则非民【民不治公田故罪之】赵奢行法不避平原【平原家不肯出田税赵奢为赵田部吏以法治平原用事者九人也】十五税一【汉复田租十五税一注云汉俭于周中废而复之】谷租【蒿税】以律占租【昭纪令人得以律占租不以实家长不自书罚金二斤没入所不自占隐度定辞也武帝时律外取故令家长各以物自占】虽一时供亿议以从权【而田卒污莱孰云不足】虽给于公上情不渉于徇私【然望彼徴求罪湏加于从欲】地征【地求】相地【衰征】唯加田无征【夏官司勲掌赏地之政令凡颁掌地三之一食唯加田无征注既赏之又加赐以田所以厚防唯加赏田无国征也】赋鐡【晋赵鞅赋晋国一鼔鐡以铸刑鼎着范宣子所为刑书注令人出鐡以一鼔为率也】封田【陈辕颇为司徒赋封田以嫁公女有余以为己大器国人逐之出奔】垦田不实【光武时天下垦田多不实帝见陈留吏牍上有书云颖川农可问河南南阳不可问帝诘吏不服显宗曰以垦田相方耳河南帝城多近臣南阳帝乡多近亲田宅逾制不可问也】孔税浮屠钱【张廷珪武后税天下浮屠钱营佛祠于白马坡作大象廷珪谏】下碇税【孔戣拜岭南节度使蕃舶泊歩有下碇税戣禁絶无所求索】収豪室税【李翺为庐州刺史时州旱遂疫逋捐系路亡籍口四万权豪贱市田屋牟厚利而窭户仍输赋翺下教使以田占租无得隐收豪室税万二千缗贫弱以安】税泗口【王智兴检校濠州节度使揫索财赂交权幸以贾虚名用度不足始税泗口以佐军湏】税外加敛【严砺节度东川擅没吏民田宅百余所税外加敛钱】收都畿佛祠田硙租入【李吉甫奏收都畿佛祠田硙税入以寛贫民】僧道输绢【李叔明上言谓僧道年未满五十可令嵗输绢四尼及女冠输绢二杂役与民同之过五十者免议虽上罢之】请检天下田宜得益租【五代刘审交晋髙祖拜审交三司使议者请检天下民田宜得益租审交曰租有定额而天下比年无闲田民之苦乐不可等也遂止不检而民頼以不扰】或五分纳一【谓之率贷自天寳末年盗贼奔突克复之后府库一空又所在屯师用度不足于是遣御史康云间出江淮陶鋭往蜀汉豪商富户皆籍其家资所有财货畜产或五分纳一请之率贷所收巨万计葢权时之宜通典】请簿百姓一年税钱【唐开元十八年御史大夫百姓一年税钱充本依旧令髙户及典正等捉随月収利将供官人料钱】多率税商贾【其后诸道节度使观察使多率税商贾以充军资杂用或于津济要路及市肆间交易之处计钱至一千以上者皆以分数税之自是商贾无利多失业矣上元中勑江淮堰埭商贾牵舩过处凖斛防纳钱谓之埭程大厯初诸州府应税青苖钱每亩十文充百司手力资课三年十月台司奏縁兵马未散百司支计不给每畒更加五文通典】税民屋架籍贾人赀钱【陈京初帝讨李希烈财用屈京与户部侍郎赵賛请税民屋架籍贾人赀钱以率贷之】请收邸直【裴休进中书侍郎时方镇设邸阁居茶取直因是商人他货横赋之道路苛扰休建言请收邸直无擅赋商人】奏罢税外姜芋钱【崔戎持节劒南奏罢税外姜芋钱当赋钱者率三之以其一凖缯布优其估以与民】征乘牛之出入市者【宗室具兼河南尹视征乘牛之出入市者斥所得佐用度】公田籍而不税【往古之时醇朴未散公田籍而不税关市讥而不征文粹崔融防】所租入十分锡一【江南野史后主昱罢诸郡屯田归州县委所属宰簿与常赋俱征所租入十分锡一谓之率分以为禄廪诸朱胶牙税亦然由是公无遗利而屯田佃民絶公吏之挠刻获安业焉】盐米【又先主世不防括定民产自正斛上别输三斗于官廪受盐二斤谓之盐米百姓便之及世宗尅淮南盐货遂艰官无可支至今输之犹为定制】民税出杂产物与钱【韩文张君墓志改澧州刺史民税出杂产物与钱尚书有经数观察使牒州徴民钱倍经君曰刺史可为法不可贪官害民留禁不肯从】被支税草以纳闲廐【韩休为虢州刺史被支税草以纳闲廐休奏请均配余州张说驳之曰若独免虢州即当移向他郡休复将执奏寮吏曰更奏必忤执政之意休曰为刺史不能救百姓之弊何以为政必以忤上得罪所甘心也竟执奏获免唐旧史】
　　筭赋【五】
　　白口赋【昭诏无收五口赋注汉议民年七嵗至十五出口钱武帝加车骑也】减口赋钱【昭诏人未家给其减口赋钱】文收口钱【文诏民三十赋丁男三年而一事收口钱也】髙祖劫

　　筭赋【民年十五至十六筭赋人百二十年十一筭治库兵车】贡禹上书【古无筭赋口钱武帝征四夷重赋民子产三嵗出口钱至有生多轻杀宜令七嵗去齿乃出口钱二十始筭】倍筭【汉律人出一筭筭百二十钱也唯贾人与奴婢倍筭也】孔防筭之科【陆贽言常赋不给乃议蹙限而加敛焉加敛既殚则别配之别配不足扵是防筭之科设】资产之中事情不一【陆贽奏议资产之中事情不一有藏扵襟怀囊箧物虽贵而人莫能窥有积于场圃囷仓直虽轻而众以为富有流通蕃息之货数虽寡而计日収赢有庐舎器用之资价虽髙而终嵗无利如此之比其流实繁一槩计估筭缗宜其失平长伪】
　　税舟车【六】

　　白筭轺车【汉食货志非吏比者三老北边骑士轺车一筭注轺车小车也比例也非为吏人之例非为三老非为北边骑士而有轺车皆令出一筭】商贾二筭【商贾有轺车之筭注重其赋也】筭舩【食货志舩五文已上一筭匿不自占占不悉戍边一嵗没入缗钱有能告者以其半畀之也】孔崔融献议曰【吐蕃传右史崔融献议曰张骞始通西域列四郡据两闗断匈奴右臂稍稍度河隍筑令居以絶南于是障矦亭遂出长城数千里倾府库殚士马行人使者嵗月不絶至作皮币筭缗钱法税舟车防酒酤夫岂不怀为长久计然也】天下诸津舟舡所聚【旁通巴汉前诣闽越七泽十薮三江五湖控引河洛兼包淮海舸巨舰千舳万艘交贸往还憧憧永日今若江津河口置铺纳税则捡覆捡覆则迟留此津才过彼铺复止非惟国家税钱更遭主司僦赂船有大小载有多少量物而税触涂淹久统论一日之中未过十分之一因此淹滞必至吁嗟崔融防】
　　轻赋税【七】
　　白大貊小貊【公羊传曰什一天下之中正也寡乎什一大貊小貊注貊蛮貊也蛮貊无宗庙社稷城郭故税薄也】白圭之清【孟子白圭谓孟子曰吾欲二十而税可乎孟子曰子之道貊道也】薄赋【轻徭薄敛】园有桃【魏大夫刺其君国小而廹俭以啬而无徳以将之也】保鄣【尹铎为晋阳请曰茧丝乎保鄣乎赵简子曰保鄣哉尹铎损其户数损则税轻而人安可谓保鄣乎茧丝减税也】度官用以赋人【食货志汉兴约法省禁轻田租什五而税一量利禄而度官用以赋扵人法才取也】敛从其薄藏于百姓孔薄赋敛为要【令狐徳棻曰今天下无虞惟薄赋敛为要】薄赋敛【张素贞观四年治洛阳宫且东幸素上书天下不可以力胜唯当务俭约薄赋敛以身先之】愿蠲薄徭赋【张廷珪上防愿蠲薄徭赋】赋敛省则人富【卢藏用尝以赋敛省则人富】轻赋节用【李珏帝曰人君轻所赋节所用可乎珏曰贞观时房杜王魏为文皇帝谋固此耳帝颇向纳】寛百姓租赋【李翺条兴复太平大略曰寛百姓租赋】蠲赋十万石【又曰今嵗关中麦不収陛下哀民之穷下明诏蠲赋十万石羣臣动色百姓歌乐遍畎畮】有诏蠲责【李渤张平叔敛天下逋租渤言上不能奉诏下不忍民穷无所逃死请放归田里有诏蠲责】蠲横租钱三百万【卫次公为陜虢观察使蠲横租钱三百万】罢廵勾【李吉甫罢诸路嵗终廵勾以絶苛敛】寛赋敛【曲环陜州安邑人改陈许节度寛赋敛】不剥下不加敛【程异方讨蔡异使江表调财用所至不剥下不加敛经用以饶】寛赋【田布所至寛赋劝穑人皆安之】刘晏书【移书于宰相元载京师三辅苦税入之重淮湖粟至可减徭赋半为一利】凄恻念诛求【薄敛近休明杜甫简元使君】下无曲献上絶私求【陆贽奏议陛下临御之秘清静之化下无曲献上絶私求近嵗已来稍逾前防今但涤除流误振起圣猷则淳风再兴贿道中寝虽有贪饕之軰曷由复肆侵渔州郡羡财亦将焉往若不上输王府理湏下纾疲人如是则困穷之中十又缓其四五矣】恻恻诏书下半减麦与缗【半租岂不薄尚竭力与筋元稹旱灾诗】诏度支减赋【崔衍复奏州县多岩田又邮剧道属嵗无秋民举流亡不蠲减租颇人无生理臣见长吏之患在因循不以闻不患陛下不忧恤也患申请不实不患朝廷不矜贷也陛下防臣大州宁欲视民困而顾望不言哉徳宗从其言为诏度支减赋】通赋防勿收之惠【桞宗元表】欲人之安也在于薄敛敛之薄也在于节用【若用之不节寜敛之欲薄其可得乎在先省不急之费定经用之数使下之人知上有忧恤之心取非获己自然乐其输矣通典】
　　复除【八】
　　白小司徒稽夫家九比之数以辨老防贵贱废疾凡征役施舎者【舎谓复不给徭役者】贤者能者【卿大夫以嵗时登众寡辨其可任者国中自七尺及六十野自六十有五皆役之其国中贵者贤者服公事老者疾者皆免】丰沛【汉髙曰以沛为朕汤沭邑复其民父老请曰沛已防复丰未防上曰丰极不忘也特以其雍齿反吾故遂弃复丰也】平城役【又髙诏吏卒从军至平城反城守邑者皆复终日勿事】诸侯子【又诏曰诸侯子在闗中复十二嵗归者半之】复身及户【又髙诏非士大夫已下皆复其身及户勿事注复其身及户内无徭役】魏氏武卒【刑法志魏氏武卒衣三属甲操十二石弩负矢五十置戈其上胄帯劒赢三日之粮日中而趋百里中试者复其户利其田宅也】买复【食货志武帝时兵革数动民多买复及五大夫长以次徴发之士益鲜也】南顿【后汉光武过南顿复田租一嵗父老固请十年帝曰安敢逺期十年父老曰陛下惜耳因大笑复増一年也】请优复【常山三考上言上生元吉民愿防优复】颍川【魏志文帝复颍川一年田租】复耕织【史卫鞅变法民戮力本业耕织致粟帛多者复其身小利举以为収孥】年老【汉武诏八十复三笇复二口之笇也九十者复甲九十身末利下与革车之赋】贞妇【平帝时复贞妇乡一人】车马【武令民车骑马者复甲卒三人劝人养马也】五女【晋武帝以将士应娶者多家有五女给复】孔三歳一复【韦臯为劒南西川节度使始臯务私其民列州除租凡三嵗一复臯没人徳之】优贤能【文粹周礼乡大夫职曰国中自七十以下皆征之其舍者为贤正责也服公事也注舍谓君今复除其计耳所以优贤能也陈章甫与吏部孙员外书】复给【文粹百姓并复给五年奉天改元赦陆贽】夺其畜牧事其子孙【陆贽奏议凡有私牧者例元勲贵戚之门所谓将家者皆统师岳牧之后是乃尝蒙亲委或着忠劳复除征役固有常典今忽夺其畜牧事其子孙有乞假以给资装有破产以营卒乘道路凄悯部曲感伤贵位崇勲孰不解体】流民还者给复三年【乾元二年肃宗本纪】诸没落外畨得还者【一年以上复三年二年以上复四年三年以上复五年外畨之人投化者复十年通典】
　　输纳【九】
　　白输币【子产相郑伯如晋晋侯未见子产曰未知见时不敢输币亦不敢暴露非荐陈之不敢输也暴露之则恐燥湿之不时而朽蠧也】泛舟之役【秦输粟于晋自雍及绛相继命之曰泛舟之役谓从渭水运入汾河】归粟【夏归粟扵蔡周凾矜终无资也】方输错出【枚乘曰诸侯方输错出运行数千里不絶其珍怪不如山东之府】僦载烦费【王莽传曰陈寳货皆重则小用不给皆轻其僦载烦费注僦送也】乐输　作大函使投中【晋刘超世瑜为句容令常年赋税者四出评百姓家资超作大函封付之使各自书家产投函中讫送还县百姓依实上课所入有逾乎书也】孔缓期【韦温出为陜虢观察使民当输租而麦未熟吏白督之温曰使民货田中穂以供赋可乎为缓期而赋办】代下户纳租【髙承简迁邢州刺史观察府责赋尤急承简代下户数百输租】蚕丝尽输税【机杼空倚壁桞宗元田家】姑舂妇担输促促【输官不足归卖屋元稹田家词】老翁家贫在山住耕种山田三四亩【苖防税多不得食输入官仓化为土张籍野老歌】赋调尝与民为期【不扰自办王仲舒传】
　　均输【十】
　　白桑羊为大司农中丞管诸侯计事事稍置均输以通货物【诸所输于官今去其土地所饶平于其所在时所价官更于他处卖之输者便而官有利】张林请立【后汉张林请布帛为租以通货立均输朱晖议比贾贩而止】建以均输羊见非于卜式【比之贾贩张林沮计扵朱晖】兴防筦之利诚欲丰财【畜聚敛之臣则为伤义】作法于贪其敝何救【以义为利则人不食】若谋之不臧【虽得而非贵同上】输贩【权贩】笼货委输　坐市贩　昔边鄙或耸犹假赡军【今役车其休岂资兴利】赐军输【后汉光武以刘盆子为赵王郎中上赐洛阳军输地以列肆使食税终身】平凖【食货志唯桑羊以天下赋输或不偿其僦费乃请置大农部丞数十人分部主郡国名往往置均输盐鐡官军令逺方各以其物如异时商贾所转贩者为赋而相权输置平凖于京师都受天下委输召二官治车器皆仰给大农大农诸官尽笼天下诸侯之货物贵则卖之贱则买之如此富商大贾亡所牟其利反本物不得腾踊故抑天下之物名曰平凖】孔顾少连【字夷仲改京兆尹先是京畿租赋薄厚不能一少连以法均之】均租调【韩滉为镇海军节度使均租调不逾年境内称治】居无主客人无丁中商贾税三十之一与居者均税【自代宗时始以畒定税而敛以夏秋至徳宗相杨炎遂作两税法夏输无过六月秋输无过十一月置两税使以总之量出制入居无主客以居者为簿人无丁中以贫富为差商贾税三十之一与居者均役田税视大厯十四年垦田之数为定遣黜陟使按比诸道丁产等级免鳏寡惸独不济者敢有加敛以枉法论食货志】因暴敛以毁其家【陆宣公豪富之徒乘急令以邀其利穷乏之辈因暴敛以毁其家非所谓均节财物凖平赋法之术也】若抵石于井非极泉不止【李渤上言渭南长源乡户四百今才四十阌乡户三千而今迁他州县大抵类此唯其始于防逃人之赋假令十室五逃则均责未逃者若抵石于井非极泉不止诚由聚敛之臣割下媚上愿下诏一赐禁止计不三年人必归于农夫农国之本本立而太平可议矣】免贫者而不益富者税此诚当也【乘理政之后固非若此不可不幸乘政之后其可尔耶夫政之大贿赂行而征赋乱茍然则贫者无资以求于吏则有贫之实而不得贫之名富者操其赢以市于吏则无富之名而有富之实贫者困而无所省富者恣而无所忌固必问其实则贫者固免富者固赋矣安得待一定之论哉若曰止免贫者而富者不问则侥幸者众皆挟重利以邀贫者犹若不免焉若曰检富者惧不得实而不可増焉则贫者亦不得实不可免矣若皆得实故纵以为不均何哉孔子曰不患寡而患不均不患贫而患不安今富者税益少贫者不免捃拾以输县官以为不均大矣桞宗元答元饶州书】不能救弊何以为政【韩休请均配余州余见田赋门】
　　平籴【十一】
　　白食货志李悝为魏文侯作尽地力之教曰籴甚贵伤民【人士工商也】甚贱伤农民伤则离散农伤则国贫甚贵甚贱其伤一也善为国者使民无伤而农益劝故善籴者必谨观嵗有上中下熟上熟其收自四万四百石【平嵗百畒收百五十石今大熟四倍六百石计民终嵗长四百石官籴三百石此为籴三舎一也】中熟自三余三百石【自三収四百五十石终嵗长三百石官籴二百石此为籴二舍一也】下熟自倍余百石【自倍収三百石终嵗长百石官籴五十石云下熟籴一谓中分百石之一也】小饥收百石【平嵗收一百五十石今小饥收百石收三分之二】中饥七十石【収三分之一】大饥三十石【收五分之一】故大熟则籴三而舍一中熟则籴二下熟则籴一使民适足价平则止小饥则发小熟之所敛大饥则发大熟之所敛而粜之故虽有饥馑水旱籴不贵而民不散取有余补不足行之魏国以富彊籴三辅罢关东漕【汉宣时歳数登穰谷石至五钱大司农耿夀昌善为筭能商功利奏言故事嵗漕关东糓四百万斛以给京师用九十六万人宜籴三辅农河东上党太原谷足供京师可以省关东漕九十过半大夫萧望之奏以漕关内之谷筑仓治舡费直二万亿有动众之功恐生旱气上不听望之之言漕事果便寿昌遂曰边郡筑仓以谷贱时増价籴之以利农贵时减价粜之名曰常平民便之上奏赐爵关内侯】常平【元帝时大水琅琊人相食在位诸儒多以常平请罢无与人争利皆罢之】管子曰嵗有防穰谷有贵贱人君不治则畜贾游于市乘人不给百倍其本是以民有余则轻之故人君散之以重凡重轻散敛之以时即准平故大贾畜家不得豪夺吾人也　裒多益寡　称物平施　贸迁有无　狗彘食人食而不知检野有饿莩而不知发【孟子】故管子之轻重李悝之平籴羊之均输夀昌之常平　亦有从事故古为之有数吏良而令行故民頼其利万人作乂【汉书賛】粜三十【史记粜三十病农九十病末上不过八十下不减三十则农末俱利务完物无息敝相质易腐败而食之】不便【后汉刘般伯兴为金吾将军帝欲置常平公卿多以为便般以常平外有利人之名内实侵刻百姓豪右因縁为奸帝乃止】孔建平籴法【张俭徙代州劝垦田力耕嵗数稔私蓄富实俭恐虏易骄乃建平籴法入之官虏喜悦】置和籴贮备使【呉武陵信州人长庆初窦易直以户部侍郎判度支表武陵主盐北边易直以不职薄其遇防表置和籴贮备使择郎中为之武陵谏曰今縁边膏壤鞠为榛杞父母妻子不相活前在朔方度支米价四十而无逾月积皆先取商人而后求牒还都受钱脱有冦薄城不三旬便当饿死何所取财而云和籴哉】中人爲和籴使【髙钺元和末以中人为和籴使钺防论执】关辅以谷贱伤农宜加价籴糓【陆贽近嵗关辅之地年谷屡登数减百姓税钱许其折纳粟麦公储委积足给数年田农之家犹困糓贱今夏江淮水潦漂损田苖比于常时米价加倍甿庶匮乏流庸颇多关辅以谷贱伤农宜加价籴谷以劝稼穑江淮以谷贵民困宜减价粜以救防灾之厄】谷籴丰贱殊异往时【陆贽近者防边诸州频嵗大稔谷籴丰贱殊异往时此乃天賛国家永固封畧之时也而尚日不暇给曽无逺图军府有歉食之词穑人有悔耕之意天賛而不爱其利农伤而不防其穷及防灾流行播殖墯废虽复悔恨事何可追顷请择人充使委之平籴务农陛下以理贵因循未赐允许】江淮旱谷踊贵【卢坦江淮旱谷踊贵或请抑其直坦曰所部地狭谷来他州若直贱不来矣不如任之既而商贾以米坌至乃多贷兵食出诸市价遂平】
　　贡献【十二】
　　白九贡任土【百货以时】归时事于宰旅【韩宣子聘问王使请事对曰晋士匄将归时事于宰旅注时事四时贡职宰旅冡宰之事也言贡献于宰旅者不敢斥尊】陈之艺极【艺极法度】入以嵗时天子班贡【轻重之列】贡职之数【礼天子合诸侯制贡职之数轻重之法以逺近土宜为度】制财用之节【贡职多少】方物贡之有时取之以道饮化爰来人无逺迩【率职而入贡有等夷】悦服【乐输】乐率　贡职
　　賨幪【夷狄布货】賮志【货也】方賮　望曰来賔【以时入贡汉书】憬彼淮夷来献其琛【憬逺也琛寳也】禹别九州而任土作贡　王府则有底贡【底致也】无有逺迩毕献方物【武王克商】诸侯官受方物府无虚月【鲁之于晋职贡不乏史不絶书府无虚月】诛求无时悉索敝赋以来会时事也列尊贡重【列位也公侯地广故所贡多】卑而贡重甸服也【甸服天子畿内供职贡也】贡之无艺　贡献无极亡可待也合诸侯艺贡事礼也【艺法也】栈山般海逾沙轶漠之贡史不絶书【文选】诛求不已具叹无时【供给既难宁无虚月】时入【周礼以时入之】地贡【地以生物入贡】各以所有【周礼制有贡各以地所有】毕纳【纳毕】庭实　有献于公【颖考叔】凡于尊者有献而不敢以闻【此谓献辞】貔皮【诗曰献其貔皮赤豹黄罴】彞器【传诸侯皆献彞器于王晋独无有何叔向曰与防賔宴又求彞器非礼也】也尽其土实【土地所有】献芹【列子曰昔有献芹于乡老甞之苦笑而退也】献未有程【髙诏欲省赋甚今献未有程法也吏或多赋以为献宜令诸侯常以八月十月朝献郡国各以口数率人钱嵗以六十三以给献费】献费【见上注】述职【汉诏曰诸侯纳贡非为财币所以述职】封还献物【后汉顺诏桂阳太守文袭献大珠以希幸媚帝令还之】千里马寳劒【光武有献千里马及寳劒劒赐骑士马驾鼔车】太官勿受【光武诏郡国所献疲敝令太官勿受也】置堠【和帝时南海献龙眼荔枝十里一置五里一堠奔腾险阻死者继路】白羽扇【晋庾泽尝以白羽扇献帝嫌其非新反之刘劭云云】孔巧索珍异【杜元頴敬宗骄僻不君元頴每欲中帝意以固幸乃巧索珍异献之踵相蹑于道】献金镮【宇文士及从化及至黎阳帝手书召之士及亦遣家僮间道走长安通谆勤且献金镮帝悦曰我尝与士及共事今以此献是将来矣】孙伏伽上言【相国叅军卢牟子献琵琶长安丞张安道献弓矢并被赉赏以率土之富何索不致岂少此物哉】簿羡赀百万以献【王遂师东讨李师道召为光禄卿淄青行营粮料使俄而贼诛遂簿羡赀百万以献帝髙其能】献木桮藤盘【韦嗣立献木桮藤盘数十物】愿租赋外一絶【姚元崇曰戚里贡献以求媚于上公卿方镇寖亦为之臣愿租赋外一絶之可乎】必躬阅视【浑瑊嵗时贡奉必躬阅视】掊敛献贡【齐映为桂管江西两观察使映罢不以罪兾复进乃掊敛献贡以中帝欲】天下嵗入之物【唐食货志天寳时租钱二百余万缗粟千九百八十余万斛庸调绢七百四十万疋绵百八十余万屯布千三十五万余端天子骄于佚乐而用不知节大抵用物之数常过其所入】诡取诸郡轻货上于帝【韦坚舡次楼卜坚诡取诸郡轻货上于帝以给贵戚近臣】献瓶【初诸藩银大瓶止五尺李兼为江西始献六尺瓶至齐映乃八尺云】数奏鹰犬异猎【太穆皇后窦氏帝后见隋政多乱妄诛极乃为自安计数奏鹰犬异猎帝喜】沧海未全归禹贡【杜甫诗】洛下舟车入天中贡赋均【上】户部郎中【掌任土所出而为贡赋之差六典】户部有献【李绛迁户部侍郎判本司帝以户部故有献而绛独无何哉答曰凡方镇有地则有赋或啬用度易羡余以为献臣乃为陛下谨出纳乌有羡赢哉若以为献是从东库物实西库进官物结私恩帝戄然悟】杜鸿渐【兼成都尹请入朝献寳器五床罗锦十五床麝脐五石】献缣【韩滉帝既狩梁州献缣千万疋】无献【李岘迁京兆尹宗嵗幸温阳甸内巧供亿以媚上岘独无所献帝异之】悉禁【李石开成赦令天下非药物茗果他贡悉禁】广贡奉【刘餗广贡奉以结防】公托进献【杨炎曰四方贡献悉入内库权臣巧吏因得旁縁公托进献私为赃盗者动万万计】以珍贡私别库【陆贽始帝播迁府藏委弃卫兵无楮衣至是天下贡奉稍至于是行在夹庑署琼林大盈二库别蔵贡物贽谏以今师旅方殷疮痛呻吟之声未息遽以珍贡私别库恐羣臣有所觖望请悉出以赐有功令后纳贡必归有司先给军赏瓌恠纎丽无得以供是乃散小储成大储捐小寳固大寳也帝悟即撤其署】献羡钱五百余万【韩滉封郑国二年更封晋是嵗入朝献羡钱五百余万缗诏加度支诸道转运盐鐡等使】淡菜蚶蛤【孔戣明州嵗贡淡菜蚶蛤之属戣以为自海抵京师道路役凡四十三万人奏罢之】得相【王播自淮南还献玉十有三银盌数千绫绢四十万遂再得相云】谏罢【钱徽加承防是时内积财图复河湟然禁无名贡献而至者不甚却徽恳諌罢之】贡蚶【元稹徙浙东观察使明州嵗贡蚶役邮卒万人不胜其疲稹奏罢之】献银壶瓮【李绛襄阳裴均违诏书献银壶瓮数百具绛归之度支示天下以信帝可奏仍赦均罪】以佩刀献【张説为东都留守説知太平等怀逆乃因使以佩刀献宗请先决防帝纳之】脂盝妆具【李徳裕为浙西观察使敬宗立侈用无度诏浙西上脂盝妆具徳裕奏比年旱灾物力未完三月壬子赦令常贡之外悉罢进献此陛下恐聚敛之吏縁以成奸雕镂之人不胜其敝也愿诏宰相议何以俾臣不违诏防不乏军兴不疲人不敛怨则前后诏咸可遵承不报方是时罢进献不阅月而求贡使者足相接于道故徳裕推一以讽他】侏儒【阳城为道州刺史产侏儒嵗贡朝廷城哀其生离无所进帝使求之城奏曰州民尽短若以贡不知何者可共自是罢】献钱三十万缗【崔祐甫淄青李正己畏帝威断表献钱三十万缗以观朝廷帝意其诈未能答祐甫曰正己诚诈陛下不如遣使劳其军以所献就赐将士若正己奉承诏旨是陛下防洽士心若不用彼自敛怨军且乱又使诸藩不以朝廷为重贿帝曰善正己慙服】献糗饵数百防【张濬黄巢之乱称疾挟其母走商山僖宗西出卫士食不给汉隂令李康献糗饵数百防士皆厌给帝异之曰尔乃及此乎对曰臣安知为此张濬教臣也乃急诏濬至行在再进谏议大夫】羡余【白居易河东王锷将加平章事居易以为宰相天下具瞻非有重望显功不可任按锷诛求百计不防雕瘵所得财号为羡余以献今若假以名器四方闻之皆谓陛下得所献与宰相】饩牵外无他献【裴耀卿传帝谓张説曰今帝有事岱宗而怀州刺史王丘饩牵外无他献我知其不市防也】献马【郑珣瑜为河南尹未入境会徳宗生日尹当献马吏欲前取印白珣瑜视事且内贽珣瑜徐曰未到官而遽事献礼欤不听】零陵香上供【韦宙湘源生零陵香嵗市上供人苦之宙为奏罢】四方争为恠珍入贡【宗贵妃杨氏四方争为恠珍入贡动骇耳目】贡赋不絶【赵匡凝太祖表匡凝荆襄节度使以匡萌为荆南留后是时唐衰藩镇不复奉朝廷独匡凝兄弟贡赋不絶五代史】韩愈上尊号表【章亥所歩禹稷所书四面辐辏各修贡职西戎之首北狄之渠怛威愧徳失据狼狈收其种落逃遁逺去来献羊马千里不絶】寸地尺天皆入贡【竒祥异瑞皆来送不知何国致白环复道诸山得银瓮杜甫洗兵马行】感其志而戒初【一品集异域归忠传序昔越裳贡雉荐于宗庙西旅献獒陈于典训所以感其志而戒其初仁圣大孝皇帝龙荒君长上表献良马二絶大汉而贡赤诚渉流沙而霑赭汗】万里贡赋【百蛮归欵辛替否传】贡赋均【洛下舟车入天中贡赋均杜甫有感诗】天子诞日诸道争以侈丽奉献【常衮天子诞日诸道争以侈丽奉献不则为老子浮屠解祷事衮以为汉文帝还千里马不用晋武帝焚雉头裘宋髙祖碎琥珀枕是三主者非有聪明大圣以致治安谨身率下而已今诸道馈献皆淫侈不急而节度使非能男耕而女织者类出于民是敛怨以媚上也请还之】禁献侏儒短节【髙祖本纪武徳元年十一月戊申禁献侏儒短节小马庳牛异兽竒禽】贡奉母虑五十万【王绍为租庸判官徳宗已西狩乃督轻货趣间道走洋州绍先见行在帝劳之曰吾军乏春服朕且衣裘奈何绍流涕曰租庸使遣臣贡奉毋虑五十万即至帝曰道回逺经费方急何可望耶后五十万继至犹足纾难】天下以进奉结主恩【崔衍迁宣歙观察使先是天下以进奉结主恩州藏耗竭韦臯刘賛为之倡賛死衍代之旧贡金锡凡十八品皆倍直市于州民匮多逃去衍至蠲革之】庄宗以来方镇进献之事稍作【自庄宗以来方镇进献之事稍作至于晋阳不可胜纪矣其添都助国之物动以千数计至于来朝奉使买宴罪莫不出于进献而功臣大将不幸而死则其子孙率以家赀求刺史其物多者得大州善地葢自天子皆以贿赂为事矣则为其民者其何以堪之哉五代史】楚州献定国寳一十一【酉阳杂爼初代宗即位有庆云见黄气抱日初楚州献定国寳一十一乃上诏监国诏曰上天降寳献自楚州神明生厯数之符合璧定妖灾之气初楚州有尼真如忽有人接去天上天帝言下方有灾令以此寳镇之其数十二楚州刺史崔侁表献焉一曰黄天符形势如笏长八寸有孔辟人间兵疫二曰玉鸡毛白玉也王者以孝理天下则见三曰糓璧白玉也如粟粒无雕镌之迹王者得之五谷丰熟四曰西王母白环二枚所在处外国归伏五曰阙名六曰如意寳珠大如鸡卵七曰红靺鞨大如巨粟八曰琅琊珠二枚逾常珠有逾径一寸三分九曰玉玦形如玉环四分缺一十曰玉印大如半手理如鹿形防入印中十一曰皇后粉采桑钩细如箸屈其末十二曰雷公石斧形无孔诸寳寘之日中皆白气连天】瑞龙脑【天寳末交趾贡龙脑如蚕蝉形波斯言老龙脑树节方有禁中呼瑞龙脑上赐贵妃十枚香闻十歩同上】
　　阙贡【十三】
　　白苞茅不入【齐桓伐楚曰尔贡苞茅不入王祭不供寡人是徴对曰贡之不入寡人之罪也敢不供给】不供是惧　阙而为罪　宜守命以供时【岂絶书而重月】既爽乐输【宜科墯职】未乖恱使【何悔乐输】无之实难　贡或不供【必先问罪】临事有亏【则思移过】先期不告【谁今当辜】宋义王【不供职贡】慢官之后【徒欲费辞】戒事之前【胡不申报】孔贡献不入【髙骈自干符以来贡献不入天子】贡职废阙责当有归【陆宣公自希烈乱常汚染淮甸贡职废阙责当有归在于编氓岂任其咎】诸侯春不贡【杜甫诗】藩贡或阙王命征之【苏颋藩贡或阙王命征之于是乎治兵其郊获辞而止本传】楚贡何年絶【杜甫诗】珍竒之贡不入【张东之论戍姚州之弊】
　　诉贡赋【十四】
　　白子产争承【承谓负赋之次】曰郑伯男也使从诸侯之贡惧不给也贡之无极亡可待也自日中以争至于昏晋人许之子产争承田班轻重【见上】叔孙将命请视邾滕【叔孙会于宋季武子使视邾滕言自比邾滕永薄赋也】茍非雠敌【敢不乐输】请恤薄言【宜寛厚敛】事必举中【节宜奉上】虽家财将竭宜缓诛求【而国赋是资则难蠲免】诉永减而犹可【请不供而谓何】孔诉机织未就【卢坦为夀安令河南赋限已穷县人诉机织未就坦诣府请申十日不听坦谕县人第输勿顾限违之不过罚令俸尔由是知名】上请贷期【文粹孙樵书何易于督赋何如曰上请贷期不欲累絶百姓使钱出粟帛】粮储屋宅男女牛羊几尽【元结拜道州刺史初西原蛮掠居人数万去遗户裁四千诸使调发符牒二百函结以人困甚不忍加赋即上言臣州为贼焚破粮储屋宅男女牛羊几尽今百姓十不一在耄孺骚离未有所安岭南诸州冦盗不尽得守捉望四十余屯一有不靖湖南且乱请免百姓所负税租及租庸使和市杂物十三万缗帝许之明年租庸使索上供十万缗结又奏歳正租庸外所率宜以时増减诏可】
　　九贡【十五】
　　白周礼太宰以九贡致邦国之用一曰祀贡【积牲苞茅之属】二曰嫔贡【嫔或为賔皮帛之属谓贡丝枲也】三曰器贡【宗庙之器也谓器者银镂金磬】四曰币贡【绣帛也谓玉帛皮币也】五曰材贡【竹木之材】六曰货贡【金珠象】七曰服贡【祭服絺绤】八曰防贡【毛羽之属】九曰物贡【谓九州之外各以所贡之物为贽若慎肃贡楛矢之类】禹贡九州　兾州【厥贡漆丝厥篚织文文谓绮锦之属】青州【厥贡盐絺海物惟错错杂也非一种也岱畎丝枲鈆石也鈆松恠石厥篚檿丝檿丝柔蚕丝中琴弦者】徐州【厥贡惟土五色羽夏翟峄阳孤桐泗濵浮磬淮夷璸珠暨鱼厥篚纎缟纎细也缟白纎也黒缯也纎在中混二物皆细也】扬州【厥贡惟金三品瑶琨篠荡篠竹箭也齿革羽毛惟木厥篚织贝厥苞橘柚锡贡注锡命乃贡不常贡】荆州【厥贡羽毛齿革惟金三品杶榦栝栢砺砥弩丹惟箘簵楛注美竹也三邦底贡厥名注楛中矢榦三物非云夣之泽三国咸致贡也包匦菁茅厥篚纁组九江纳锡大注大亦命锡乃贡之】豫州【厥贡漆丝絺纻厥篚纎纩锡贡磬错注治玉曰错】梁州【厥贡璆鐡银镂砮磬熊罴狐狸织皮】雍州【厥贡惟璆琳琅玕厥篚黄】兖州【厥贡漆丝厥篚织文】孔辨其名物【白居易裴洪泰太府少卿制九土之贡百品之货辨其名物谨其出纳常在外府】贡赋未均于九州【桞宗元为樊左丞让官表版图再缉贡赋未均于九州】贡赋修于九州【同上表】从民之宜乃九于野【坟厥贡艺而有上中下同上天对】
　　蛮夷贡赋【十六】
　　白书西旅献獒【太保作旅獒】无有逺迩毕献方物　贵寳【周礼九州之外谓之蕃国也一见名以其贵寳为贽象胥谕言语也】向风来享【来王】名马【西域献】果下马【魏志秽国今朝鲜皆其地出果下马汉时尝献之才尚三尺以来】賨布【晋食货志夷人输賨布户一疋逺者或一丈逺夷不课田者输义米户三斛逺者五防米极逺者输筭钱八十二文】义米【见上】被声教【选遐荒】越裳白雉【后汉交趾之南有越裳国周公居摄六年越裳以三象重译献白雉曰天无烈风雷电则中国有圣人也故来献之】请加税【后汉顺帝时武陵守上书以蛮夷率服可比汉民増租请加税虞翻云不可帝不从果叛】常赋【郑纯为永昌守与哀牢夷得嵗输布贯头衣领二盐一斛以为常赋】賨人【晋书廪君出武落丹穴名务相氏巴姓种类遂繁奏并为黔中郡薄赋之口出钱四十巴人呼赋为賨人也】蕃夷进献式【主客式诸蕃夷进献答诸色无估价物鸿胪寺量之酬答也】孔葱岭以东皆奉贡贽【杨恭仁为凉州总管由葱岭以东皆奉贡贽就加纳言】朝贡踵至【裴矩帝自东都矩以蛮夷朝贡踵至讽帝悉召天下竒倡恠妓大陈端门前曳锦縠珥金琲者十余万诏百官都人列缯楼幔阁夹道被服光丽防邸皆供帐池酒林胾译长纵蛮夷与民货易在所令邀饮食相娯乐蛮夷咨嗟谓中国为仙都帝所天子以为诚】诸国悉使者奉献【魏徴高昌王麴文泰将入朝西域诸国欲困文泰悉使者奉献帝诏文泰使人厌怛纥干迎之徴曰异时文泰入朝所供拟不能具今又加诸国焉则濒塞州县以乏致罪者众彼以商贾来则边人为之利若賔客之中国萧然耗矣汉建武时西域请置都护送侍子光武不许不以蛮夷中国也帝曰善追止其诏】献万钉寳细金马五千匹【统业护可汗献万钉寳细金马五千匹】献生口数十【裴寛拜范阳节度使檀州刺史何僧献生口数十寛悉归之故夷夏感附】献濵塞亭障【李吉甫吐蕃复请献濵塞亭障南北数千里永盟吉甫谋曰边境荒阻犬羊相吞边夷按图覆视且不能知今生蕃绵山跨谷以数畨纸而图千里起灵武着劒门要险之地所亡二三百所有得地之名而实防之陛下将安用此帝乃诏谢賛普不纳】猛火油蔷薇水【五代占城显徳五年其国王因徳漫遣使者莆诃散来贡猛火油八十四瓶蔷薇水十五瓶其表以贝多叶书之以香木为函猛火油以洒物得水则出火蔷薇水云得自西域以洒衣虽敝而香不灭】鱼牙防海豹皮【新罗开元中数入朝献果下马朝霞防鱼牙防海豹皮又有二女】献琥珀马碯【日本永徽初献琥珀大如斗马碯若五升器】龙脑香【西域摩揭陀贞观十六年遣使者献龙脑香玺书优答】贡颇黎状若酸枣【罽賔武徳二年遣使者贡寳金鎻水晶醆颇黎状若酸枣】郁金香【东安开元十四年纳马豹后八年献波斯马二拂菻绣毬一郁金香等】緑金精【西域驴分国贞观十七年遣使献赤玻瓈緑金精下诏荅赉】蛮琛夷贡【北狄賛蛮琛夷贡踵相逮于廷】紫瓷盆【唐杜阳编武宗会昌元年渤海贡紫瓷盆量容半斛内外通莹其色纯紫厚可寸余举之则若鸿毛】黄金鹅以献【吐蕃賛普余见向化门】日本献方物【日本建中元年使者真人兴能献方物兴能善书真人葢因官而氏也】九夷八蛮在荒服之外者皆已賔贡【韩文】唐受命为天子【凡四方万国不问海内外无小大咸臣顺于朝时节贡水土百物大者特来小者附集送殷贠外序同上】越裳贡雉【昔越裳贡雉荐于宗庙西旅献獒陈扵典训一品集】高丽贡方物髙祖欲让而不臣【温彦博执不可曰辽东本周箕子国汉莬郡不使北面则四夷何所瞻仰帝纳而止】或时风潮朝贡【蛮胡贾人舶交海中若帅得人则一边尽治韩文】穷天贡賝异【同上聮句】五色玉【酉阳杂俎天寳初安思顺进五色玉又于左藏库中得五色玉杯上恠近日西賮无五色玉令责安西诸蕃蕃言比尝进皆为小勃律所劫不逹上怒欲征之乃命王天运统诸蕃兵伐之勃律君长恐惧请罪悉出寳玉愿嵗贡献天运不许即屠城而还】
　　出财助国【十七】
　　白卜式输家财【漠武有事匈奴卜式上书输家财半助边上问欲官乎式曰臣少牧羊不曽为吏不愿为官曰家有寃乎式曰不与人争未尝有寃但以天子征匈奴有智者宜效用有财者宜助国公孙曰此非人情不可以化而乱法遂不报数嵗浑邪降县官人众式复持二十万与河南尹尹上其名帝谢之召赐式外繇四百人时富家皆匿财唯式欲助军费上以式为郎中以讽天下】杜缓入钱谷【元帝时谷贵人流西羗反方征之杜缓上书入钱谷助用前后数百万后为太常】麋竺助军资【蜀志麋竺率奴客二千金银货币助军资于时困匮頼以复振】奉国　奉上　忧国　忧边　徇公　产侔陶白室比程罗【古时富人】王丹上麦【邓禹西征王丹率宗族上麦二千斛】萧何佐军【汉召平谓萧何曰上有疑君之心宜让封悉以家私助军何从其计上大悦】王肃上钱缣【后汉东海王肃以西未平上钱二万永和中复上缣万匹助国费邓太后下诏褒纳之】孔出赀助边【严震至徳干徳中数出赀助边】前后赏赐皆上于官【李嗣业前后赏赐皆上扵官以助军云】诏方镇献财助军【李固言帝伐回诏方镇献财助军上防固谏不从】上米五十万斛盐二万斛【张允伸厐勋以徐州反上书欲遣弟允臯领兵讨贼不许上米五十万斛盐二万斛佐用度】出家赀助军【李叔眀徳宗幸兴元出家赀助军悉衣币献宫掖】












　　白孔六帖卷七十九
　　钦定四库全书
　　白孔六帖卷八十　　　唐　白居易　原本
　　宋　孔　传　续撰
</div>
    <div class="pagination">
<a href="白孔六帖_page38.html">上一页</a><span>...</span><a href="白孔六帖_page34.html">34</a><a href="白孔六帖_page35.html">35</a><a href="白孔六帖_page36.html">36</a><a href="白孔六帖_page37.html">37</a><a href="白孔六帖_page38.html">38</a><span class="current-page">39</span><a href="白孔六帖_page40.html">40</a><a href="白孔六帖_page41.html">41</a><a href="白孔六帖_page42.html">42</a><a href="白孔六帖_page43.html">43</a><a href="白孔六帖_page44.html">44</a><span>...</span><a href="白孔六帖_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
