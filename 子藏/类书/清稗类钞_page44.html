<!DOCTYPE html>
<html>
<head>
    <meta charset="UTF-8">
    <title>清稗类钞 - 第 44 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 44 页/共 432 页</h1>
    <div class="content">　　天津焚法国教堂案曾文正一生憾事为天津教案，辄以「外惭清议、内疚神明」八字以自责。有知其事者，为言此案发见，文正以一身当其冲.时同治壬申，粤捻余孽未平，开衅外人，绝非得计，固惟和平了结之一法耳。然外人于此，欲望甚奢，不重惩乱民，无以塞其口。而乱事初起，又实皆千人一手，首从无所分，尽诛之，则其势不能；姑宽焉，则又苦无术.其进退维谷，殆百倍于祁门督兵时矣。有张某者， 「 回教人。」 时为天津四门千总，小有才，富于赀，既知己责之难逃，且审文正艰苦状，思迎其意而解焉。乃贿买贫民十六，使伏罪。十六人者，人得津钱五百千，初许其不杀者也。及案定，而十六人竟骈首死。罔民之罪虽在张，而文正实操纵之，其所以惭疚者在此。

　　李文忠语法使光绪丁酉，李文忠在总署时，法使为施阿兰，其人狡甚。一日，谒文忠，骤询曰：「尔年几何？」西人不喜人问年，然慑于文忠之威望，不能不答。文忠笑曰：「是与吾第几孙同年耳。尔知吾在巴黎，曾与尔祖剧谈数日乎？」施踧踖无地。

　　德拒我使初与欧美诸国通聘，仅设三公使驻其国：一英、法、义、比，一俄、德、奥、和，一美、日、比。额缺之增，自光绪乙亥、丙子间始。时中日和议甫定，俄、德、法有迫还辽东之举，政府以法国交涉事，乃设专使驻巴黎。由是英法分为两使。未几，德人亦援例以请。会驻英公使龚照瑗、驻美公使杨儒均期满，当受代，于是诸大臣会保使才，以黄遵宪、罗丰禄、伍廷芳名上。廷议将以黄使英，罗使德，伍使美。议早定，适某大臣检交涉旧案，知黄前为新嘉坡领事时，曾被英人某以债务事诬控有案，事虽辨明，恐或以是为英廷所轻视，遂议黄改使德，罗改使英。命既下，循例钞录谕旨，照会各国驻华公使。时德人以三国迫还辽东之举，俄、法皆得厚酬，德独向隅，意甚不平。其驻使海靖，性极骄暴，方自南非量移至华，公牍往来，往往于一字一句间，索垢寻瘢，稍有疑似，辄驳回改缮，其蓄意伺隙也久矣。新使命下，海靖乃大愤，谓中国尊英而卑德，英之所不欲，始令赴德也。立具文，照会总署，声明决不接待，并请于三日内收回黄使成命，其言极慢。不得已，乃改命许景澄为德使。许时方使俄，以杨儒易之，而授黄长宝盐法道。又二年，戊戌夏，日本使裕庚期满，日政府预以黄请，始命黄使日。

　　莱阳中德之交涉光绪辛丑春，莱阳有教民唐宾庆者，其父入耶稣教。一日，勾通洋工程师哈司台而致函于县，谓家被大刀会匪刼掠，恳求赔款。县令即覆书曰：「莱邑上年并无大刀会匪，该教民家被窃，应按例饬差勒缉，无赔赃明文，贵工程师毋得渎请勒赔.」宾庆又请德国教士卢威廉函乞偿恤.适有县民李某者，宾庆诬指为窃贼，捕送至县，教唆李某妄扳修洛五等人为贼，意欲藉此罗织多人，偪勒赔赃.县令察知其妄，痛斥宾庆，函致卢威廉，令查明宾庆恣纵不法各节，照约应由中国官长自行严办.卢威廉遂不干涉。

　　日本利用毛昶熙之讆言武陟毛文达公昶熙，当咸丰时，由翰林起家，洊至冢宰，与河内李棠阶以道义文章相砥砺.李薨，朝列清望，遂独归毛一人。穆宗亲政后，数出微行，遨游妓寮、剧园间，每夜出不归，臣工皆私忧窃叹，无敢言者，毛独犯颜苦谏.每独对，未尝不反复侃侃言之，穆宗虽不能用，然终不以为忤也。其为河南团练大臣督办河北三府河防，措置亦悉中机宜，独其为总理各国事务衙门大臣时，尝有一言之失，遂造祸于后来。同治中，有琉球商船驶行太平洋，遇飓风，漂至台湾后山，为生番所掠，死者五十四人，日本商民四人亦与焉。癸酉四月，日使副岛种臣来，换约于天津。事既竣，入都，呈递国书，使其副使柳原前光至总署，言其事，要偿恤，且发兵剿生番。时恭王筦总署事，不常至署，文祥为大臣领班，方有疾，在告，毛以吏部尚书班最居前，遂延见前光。告以台湾生番，本属化外，犹贵国之虾夷，王化所不能服，贵国商船被戕情事，至可矜恤，然中国实无从办理。前光曰：「敝国本拟发兵问罪生番，徒以两国盟好，故不得不要求中国自行惩办，若中国竟舍而不治，则敝国将自行出兵矣。」毛又答以生番既属化外，则出师与否，惟贵国自裁之。前光归，以此语报日本，翌年，遂有征台之役。时李鹤年为闽浙总督，令台厦道移书往诘日帅西乡从道。覆书曰：「敝国兴师问罪于贵国化外之地，非境内地可比，且此固受命于贵总署也。」鹤年无以难，急报之总理衙门.朝命沈葆桢为钦差大臣，赴台查办.沈抵台，布置防务，与日本议定抚恤.七月，日本遣大久保利通至京，受偿款五十万，始遵约退师。然光绪甲午之役，终以全台割让于日。

　　日人诱降丁汝昌光绪甲午一役，北洋水师提督丁汝昌以兵舰降日，而自戕于威海卫，实日本大山元帅致书诱之降也。书曰：「公座前：今两国不幸以兵戎相见，然一时之争战，实不必举全国之友谊而牺牲之。中日之交，夙称敦睦，吾为此故，敢陈书左右，若以寻常诱降书目之，则殊未悉吾人之苦衷也。吾作此书，筹思至再，计为益于贵国，与有利于明公，非此莫可。默尔而息，非善邻之谊，特吾言之真理，或为战云所掩，明公不必见之甚莹耳。贵国海陆两军，连战连北，其故安在？旁观者清，想亦无所逃于明公之鉴也。盖贵国之统治者类皆文臣，惟长于文者足以致高官，掌军国，数千年来，事同一辙.吾亦不敢谓此法不良，然使中国仍得闭关自守，其法可与终古，或未可知。而今非其时矣，世界大通，已不容有何国深闭而固拒。三十年前，日本胡以缔造艰难，幸免亡国之惨，明公谅熟闻之。舍其旧而新是谋，乃保有国威之第一要素。此要素，今日之于中国，犹前日之于日本，万不容忽者也。如或忽之，则国家之亡，亦迟速异耳。中日之冲突，出于偶然，自兹以往，何在不足与他国开衅。当是时也，在真能爱国者，自重其仔肩，留此身以有待，而顾为事势所縳，取小节而不顾大义乎？明公试思之，苟能再造中国，使世界最古之国，崭然露其头角，则区区一舰队之见降，一军团之覆没，又奚足云。明公如诚忠于王事，则请垂听鄙夫之言，须知吾言乃出自交战国之代表，而又寄满腔之同情者也。吾言之意，乃乞明公辱临日本，养晦待时，俟中国翻然变计，明公自计得行其志，然后遄返。古之英雄，恒不惜一时之屈辱，求得当以报于汉，中国国史，例不绝书，此岂待鄙夫相渎.吾今之欲为明公进者，则如法兰西元帅麦马韩，曾为质于敌国，卒归而改造政府，举国不以为辱，且奉为共主焉；土耳其大将奥期们帕沙见辱于俄，终得改造陆师，以一雪其耻.前例若此，明公何疑焉。至明公抵日，礼遇何似，亦请为明公言之。吾天皇之豁达大度，旷世无俦，凡臣民之悖乱者，不独恕之，而且量才而授以位，日臣夏本及枢密院员大岛，其前事也。况明公乃非日本臣民，而勋名复满四海，则吾皇之仁厚，万万有加。吾言至此，请以一问题直捷陈于明公之前：明公其宁以国家为孤注，而自牺牲一身，以致一败而不可收拾乎？抑将暂纾国难，留为将来改革之地乎？吾知贵国吏习，夙尚浮夸，雅不欲以真相示人，己则无力，而讳之惟恐不深，幸明公勿坚执此见。吾作此书，非漫无省察者，首陈利害之论，继以忠诚之词，惟明公实图利之。」汝昌受书未即答，已而闻东抚退兵电讯，乃大沮丧。至十二月十二日晨八时，汝昌报书降，旋自裁于舰上，舰揭白旗。十三日，日军入刘公岛收船械，复以康济一舰送汝昌榇南归.总署论中日和约光绪甲午， 中日开衅时， 灌阳唐景崧方署台湾巡抚， 统领福军刘渊亭永福督师台湾， 绅民拟举义旗， 不甘沦陷。 彼时总理衙门大臣有唐书一通， 书云：「来电均已进陈， 和议一事， 现已于十八日定约. 台湾久 版图， 感激朝廷恩泽， 一归他属， 忠愤勃发， 自在意中。 但时势所迫， 勉从其议者， 大要约有两端：一则战不可恃，虑其进逼京师，利害所关，视台尤重；一则台无接济，一拂所请，势必全力并攻，徒损生灵，终归沦陷。查自三月起屡次来电，有云台无兵轮，坐困绝地，其危可知；有云台营分布则少，防不胜防，勇难急到；有云一二仗后，无营接替，勉强久支，难操胜算。此皆贵署抚体察情形，不可因一时义激，遂置前电所陈患害于不顾也。现在定约：由日本声称本约批准交换后，限两月之内，地方人民愿迁居，准变卖所有田地，退去界外；但限满之后，未能迁徙者，宜视为日本臣民云云。是彼虽得地，而百姓之不愿居台者，仍有迁、卖两途，似尚不致坐困。贵署抚须念朝廷爱护台民不忍涂炭之意，并以上定约所云，劝全台绅民勿得一时执意，致罹祸害。以后办法，当随时电知。有所约，于定议后限二十日互换，再限两个月交接台地。余与华官无涉。此时务当妥为抚字，免滋事端，致碍大局。至来电所称台民集义勇万人袭澎，商月内起程，此时和议已定，奉旨禁止勿发，即速办理毋误.」

　　李文忠主与日和光绪甲午之役，丧师失地，我以朝鲜内乱事与日本失和而战，海陆军皆败，割台湾以和。然李文忠公老成持重，了然于势之不可为，故发难之始，即主持和议.当时交口非之，后出师果不胜利。迨李奉使议和，尝因宴会，伊藤博文口占一联曰：「内无相，外无将，不得已玉帛相将。」索李属对。李知讽己，思有以报之，顾久索不得，归语其参随，咸默然。浙人某，有隽才，而不为李所重，至是，独慨然曰：「是不难，何不云「天难度，地难量，这馋是帝王度量」。」李叹息称善。

　　日本少佐干预词讼光绪甲辰，日俄战事亟，莱阳在德国胶澳环界左近，与烟台、旅顺各海口毗连，日本间谍改服华装者日必数至，俄谍间亦有之，莱阳遂有日本陆军步兵少佐干预词讼案。盖县民张绪显以坟茔细故，与同族讼，被告张文成匿不到案。莱阳令饬差勒缉张文成，乃延张清勾出日本兵坂本与之助。至县谒见，县令告以词讼案件，地方官自有权衡，非外国人所能干预.张文成如果被诬，自有县官秉公作主，日人身服华装，潜踪内地，当此严守中立之际，亦不便任其逗遛。即派差护送烟台监督衙门，交日领事管束，不准复入内地，致违中立条约.嗣日本陆军步兵少佐又与关道交涉，县令仍据理力争，日领事乃将案注销.李文忠不慊于日李文忠公使俄，在马关议约之后，道出日本，当易舶，日本为供张行馆，文忠不就。且以舢板之为日本舟也，不欲乘，令于两舟间架飞梁，始履之以往新船。

　　德宗联日光绪戊戌夏，命黄遵宪为出使日本大臣，时方有联日之议，总署撰国书，依故事拟草上。德宗阅之，殊不惬意，因于大日本国皇帝之上，亲加「同洲同种同文最亲爱」九字，其它词意，亦多所改定。

　　太宗自称金国汗天聪、崇德间，我与朝鲜来往公文，太宗自称金国汗。

　　洪秀全亦知外交咸、同间，洪秀全据金陵，一日，忽有汽船一艘驶至，疑为官军也，将举炮轰之。船主亟升白旗，时军中有曾至香港者，识升旗例，爰以小艇抵汽船，问来意。船将答曰：「我国商人云集上海，江宁既下，恐君逼近，此来两不相助，祇为保护计耳。」兵士以告杨秀清，秀清转达秀全。秀全乃遣使延船将，与之历览各营，且曰：「彼此通商，理所当然，将来事定，惟有洋烟勿再来华，其余贸易无禁。」后船将归上海，秀全使弟仁玕同行报聘，晤英、法、美各领事。美领事曰：「敝国正以解放黑奴有南北洲之战，天王为人民自由，实东方大革命也。天王曷遣使敝国，一通交好。」仁玕反江宁，呈美领事书，即遣仁玕使美。时美领事归国，赍秀全书同行，书曰：「太平天国天王告美国大民主：前上海贵国领事以民主意上书，书达金陵，经东王阅过，呈朕览.以贵民主远居海外，音问不通，翩然肯来，实洽朕意，特遣朕弟仁玕远使贵国。朕闻贵国重人民，事皆平等，以自由为主，男女交际，无所轩轾，实与我朝立国相合，朕甚嘉赏.一切交涉事件，可与朕弟仁玕往还。凡贵国人民来我国者，皆上帝之子孙，必以兄弟相待。以后两国永久和好，朕有厚望焉。」仁玕承命使美，二年而归，着有《使美日记》。


　　清稗类钞  徐珂 编  阉寺类

　　清稗类钞阉寺类受宫历朝宫中使令，任用阉宦，此举最贼人道，为我国数千年相传之粃政。阉宦类多河间人。既选为内侍，则被宫.惟阉割之后，须居密室，避风百日，露风即死，无药可疗。又须选取未成童者为之，壮者受宫多危险.宫后，即声雌颔秃，髭须不生，宛然女子矣。

　　太监例选无家室者《律例&#8231；杂犯门》载：新进太监，由内务府验明，年在十六岁以下并未娶有家室者，交地方、熟火两处首领太监管教；其已有家室者，则给与各王公。

　　私宅太监有定额乾隆末年，以宫监时不敷用，因取之各王公大臣家。盖缘王公大臣，所用过多，向无定额，太监多投充私宅。嘉庆己未，始定额数：亲王准用七品首领一名，太监四十名；郡王准用八品首领一名，太监三十名；贝勒准用二十名；贝子准用十名；入八分公准用八名；一品以上文武大臣准用四名；公主额驸准用十名，民公准用六名；不入八分公及二品以下民爵侯以下，俱不准私用。其宗室王公等所用，年终报宗人府查核，一品文武大臣等所用，年终报都察院查核，俱各汇奏。

　　太监品级雍正丙午，定宫殿监督领侍正四品，宫殿正侍从四品， 「 即总管。」 宫殿监副侍正五品， 「 即副总管。」 内廷侍从五品，执事六品，内廷待诏六品，内廷供奉七品，执守侍七品，内廷供用八品，侍监八品， 「 均首领.」 内侍九品。

　　太监之称谓服饰太监之赏有顶戴者，称老爷；无顶戴者，称师父。太监头目，俱收徒弟，下班后，捧盥漱具，执扇，持麈尾，皆徒弟为之。为头目者，颐指气使，又俨然一小至尊矣。

　　大小太监，夏日皆服葛布箭衣，系白玉钩黑带。

　　世祖禁内监入班行礼顺治甲申，世祖定鼎，颁诏赐廷臣宴，有内监数辈先行拜舞。奉谕：「朝贺大典，内监不得沿明制入班行礼.」从户科给事中郝杰请也。

　　世祖高宗定太监职制世祖谕令裁定内官员数。至高宗，又钦颁则例七条，宫殿监处分十一条，凡例四条，各处首领太监处分例十六条.钱粮按现行则例额数，不许增添。其钱粮之额，为银五钱、米半斛。银自每月八两至二两，凡十三等。米自每月八斛至一斛半，凡十四等。其职掌，惟敬事房办理宫内一切事务礼仪，承行内务府文移，收纳外库钱粮，余则专掌随侍、守护、承应、洒埽、坐更等事。

　　高宗令内监改姓高宗待太监最严，命内务府大臣监摄之。凡预奏事之差者，必改易其姓为王，以其姓多难辨，宵小无由句结也。

　　高宗选秦赵高三姓为太监乾隆初年，奏事太监为秦、赵、高三姓，盖高宗借此三字以自儆也。秦为先朝之旧阉，偶有过失，谴罚必严。

　　高宗约束阉寺高宗约束阉寺，不使纵恣。一日于干清宫西暖阁牕中，望见西廊下有二职官自南而北，一太监自北而南，交臂不顾，竟不让道。遂严谕总管太监约束，毋许肆慢，谓再不谨遵，当将总管太监一并治罪。

　　高宗不许内官干预政事世祖鉴明阉宦之弊，既立铁牌于交泰殿，戒内官干预政事。官不得过四品，令隶内务府总管，岁时谒见，如堂司制，有周官冢宰统摄之义.高宗防驭尤严，有高云从者，稍干涉外事，即遵世祖旨，立时磔死。和坤亦能体高宗之意以行之。内官尝有背呼梁文定公名者，和闻之，愤然曰：「梁为朝廷辅臣，汝辈安可轻之！」立杖数十，命向梁叩谢，乃免。其后，内务府大臣多由僚属骤迁，又无重臣兼领，故敬事房总管辈多与大臣分庭抗礼，无复统辖之制。苏大司空楞额曾对众曰：「今日尚未见吾都堂。」虽一时谑语，亦可观风气矣。

　　高宗令太庙用王府中太监乾隆癸亥，高宗以太庙中司香太监，太常寺多以庸悍老稚宫府所不用者充数，不足以昭诚敬，故命王公府中各交太监二名，备庙中司香洒埽。复赏给七品首领一员，以司其属。

　　仁宗令廷杖曹进喜奏事太监曹进喜，高宗时为近侍，历事三朝，年逾六旬，颇明政体，声闻日着于外。其侄入试通州，学臣以进喜故，首列前茅，士论颇不服。又交结外省督抚，岁时皆有馈遗，间有王贝勒甘为输服者。仁宗以其无显过，优容之。嘉庆癸未夏，吏部月折交纳逾期，方询军机大臣，进喜即扬声殿陛间，斥吏部之延宕，又令兵部亦具月折交付，以便召对。语声彻内，上大怒，立加斥革，廷杖二十，贬于端门内司阍，永远不许出外。

　　唐宪臣自宫太监为畿辅产，向无南人，有之，自青浦唐宪臣始。亦既娶妻生女矣，而行贾多折阅，乃北走京师，遽于康熙乙酉自阉为寺人，入太庙管事。乾隆乙丑，以年老多病，奉特恩放还。及归，治生产，抚兄子赞文为子，女亦适人而育外孙.优游十余年而死，年七十七。

　　高宗改内监读书之制明制：内监入选，例入内书堂读书。凡收入宫中年十岁上下者，二三百人，入内书堂读书。本监提督总其钢，择日拜至圣，请词林老师，每一名，各具白蜡手帕、龙挂香为束修，人给《千字文》、《四书》，派年长者八为学长.有过，词林老师批付提督责处。国朝仍之，派汉教习一员，在万善殿专课年幼太监.乾隆己丑，高宗谕：「内监职在供给使令，但使教之略知字体，何必选派科目人员与讲文义.前明阉竖弄权，司礼秉笔，皆因若辈通文，便其私计。甚而选词臣课读，交结营求。此等弊政，急宜痛绝.现今读清书之内监，在长房一带，派内府之笔帖式课之。至汉书，亦派笔帖式之曾读汉文者教授。所有万善殿派用汉教习之例永远革除。」

　　李金凤与闻林清事李金凤，嘉庆时内监之与闻林清事者也。仁和诸生缪崇辉，有祖姑适昆山陆氏，未婚而夫死，守贞不嫁，披缁于龙山。缪为筑庵居之，家人岁一省视。崇辉长，祖姑年八十有余矣。秋日，缪往省其姑，遇金凤于座，不知其为椓人也。然聆其声雌，视其面类妇人，而行步则男子，心讶之，不敢问。祖姑曰：「此吾徒金凤也，新收耳。」崇辉心又讶之，以为「金凤」二字，颇不似方外人之名，何也？顾其举止落落，不甚与众尼侪。崇辉宿庵三日，濒行，瞷众人方礼佛，则微以言叩其祖姑。姑戒勿宣扬于外，乃语其故，盖金凤即李文成之侄也。文成之先亦南人，常与教匪同叛，已而事败，奉旨于南方名捕之，乃逃于北，始为北人。文成惩前此齐、冉诸人之败，欲自内起，颠覆乘舆，而后传檄以定四方。顾宫禁深邃，警卫森严，计无所出。金凤年纔二十余，乃请自宫以入。众未敢信，凤拔刃一挥，流血如注，几死矣，众为求良药药之，得不死。遂于嘉庆己巳得入禁中。金凤深沈有心计，同事诸宫监以术笼络之，皆得其欢心。总管某监者，仁宗宠之甚，常陵轹同辈，众皆恶之。金凤独处之泰然。已而众怨益甚，羣发其阴私，仁宗执之，杖数百，血肉狼藉，众益从而姗笑之。金凤独为之抚慰，且为之简料汤药饮食，某甚感之。众皆多其任恤，而不知金凤已乘间动以大谋矣。仁宗怒已定，仍宠某如故。金凤既得某，遂稍稍扩张势力。已而侍卫缺出，天理教人鸠赀付金凤为之行贿，得补授其党一人。及仁宗狩木兰，遂克期举事。时金凤与某在内筹划一切，未及期，而李文成事泄，仓猝举兵，李、林、王等内外皆死。金凤知事急，窃宫内金符而跨善马疾驰出，言往木兰迎驾，门者不敢阻。金凤出城，亟易衣而遁。其党人有漏网者，设逆旅于归德，主人见金凤，不识也。然知其有珍宝，醉以酒，将杀之而取其赀.检怀中，得金符，大惊；又于夹袋中，得事前所与林、李诸人计划者一纸，乃不害而留之。藏复室中，年余，闻事稍寝，乃衣以妇人衣，使二妪从之以南。至灵隐寺，遇日照大师。师，高僧也，一见识之，盖常晤于京师者也。即从之削发，以僧寺中不可居，乃去为尼，来庵中，居半载余矣。明年，崇辉更视其祖姑，不复见金凤.问之，云往朝普陀，克日可返。崇辉欲就询宫中事，待之，竟不至。又越数年，其祖姑圆寂，金凤复来执弟子礼.居二十余日，崇辉偶叩以前事，及此后所向，瞠目如痴.再三问，皆无言。旋去，竟不知所终.戴文节不善事内监戴熙在南书房时，不善事内监.一日，题画，误一字，宣宗令内监持令改之。内监至，但令别书，而不告以故。戴遂别写一纸，而误字如故。上以为有意怫忤，遂撤差。

　　宣宗为内监创白玉顶戴道光中，内监美丰仪者，颇得幸。既复为娶妇，使居南府中。然恃宠而骄，时多非分之请，宣宗悉涵容之。定制：章服不得过四品。一日，南府诸监固请进秩。宣宗既以情不可却，又不敢擅更祖制，乃特创一种白玉顶戴，凡幸御各监，均得用之。事传于外，故一时轻薄者互相戏谑，有白玉顶戴之语.迨德宗朝，李莲英辈得孝钦后欢意，变更祖制，竟至二品顶戴矣。

　　安得海伴太子读咸、同间，太监安得海蓺术精巧，知书能文。晚年势张甚，中外倾慕，欲一见颜色。初，宫中内官多读书识字者，安得海入侍，过从问字，殷殷请益。久而斐然，出诸阉上，能讲读《论》、《孟》诸经，孝钦后深器之。会安与某亲王不洽，孝钦令暂引去，以自远祸。安遂自荐，请卫侍冲主，外取自退之名，阴为自尊之举.尝自称太子伴读，以比先代名儒。

　　安得海伏法丁文诚公闻安得海将过山东，密语德州知州赵新，如见其有不法情事，可一面擒捕，一面禀闻。赵，能吏也，阅事多，计较利害亦颇熟。及安得海过境，欲勿禀，则惧为丁所怒；欲显禀，则恐不能去之，反撄其祸。因与幕客商，用夹单密禀，意谓丁如不参奏，则夹单非例行公事可比，既不存卷，安得海断不知之；若竟参奏，则祸福丁自当之，与地方官无涉也。及丁疏既上，孝贞、孝钦两后召军机内务府大臣议之，皆力请就地正法。留中两日，未下，醇亲王复诤之。同治己巳七月某日，奉上谕：「丁宝桢奏太监在外招摇煽惑一折：「据德州知州赵新禀称：有安姓太监，坐太平船二只，声势烜赫，自称奉旨差遣织办龙衣。船旁有龙凤旗帜，带男女多人，并有女乐，品竹调丝，观者如堵。又称本月二十一日，该太监生辰，中设龙衣，男女罗拜。该州正访挐间，船已扬帆南下。该抚已饬东昌、济宁各府、州，跟踪追捕等语.」览奏曷胜诧异。该太监私自擅出，并有种种不法情事，若不从严惩办，何以肃宫禁而儆效尤。着山东、江苏、直隶各督抚迅派干员，于所属地方，将六品蓝翎安姓太监严密查拏。令随从人等指证确实，毋庸审讯，即行就地正法，不准任其狡饰。傥有疏纵，惟该督抚是问。其随从人等，有迹近匪类者，并着严拏分别惩办.钦此。」安得海既在济南伏法，籍其辎重，有骏马三十余匹，最良者日行六百里，黄金一千一百五十两，元宝十七个，极大珠五颗，真珠鼻烟壶一枚，翡翠朝珠一挂，碧霞朝珠一桂，碧霞犀数十块，最重者至七两，其余珍宝甚伙，陆续解归内务府。历城县令为安得海购地葬之。

　　孝钦后待内侍孝钦后故威重，宫中内侍过误辄杖殪，一岁不可数计；次给杖谪弗少贷.定例：内监通外事，宫中杖毙；赐职不得越四品。莲英以谨事承孝钦宠眷，论者辄不得直，实为内侍之异数也。

　　三监绰号「皮硝李」，为李莲英绰号，以曾业皮硝也。同时嬖阉，尚有「筐王」，王曾售考筐，即「香王」也。尚有「硬 「 京音读作印。」 刘」，则以刘之性硬也。「皮硝李」，妇孺知之，知王、刘者少矣。

　　李莲英以梳头得宠李莲英者，本为孝钦后之梳头房太监，河间人，幼失怙恃，曾以私贩硝磺入县狱，既出，业补皮鞋，以是得「皮硝李」三字之称.太监沈兰玉，其乡人也，与有故，见而怜之，为莲英介绍入宫.适孝钦闻京市盛行新髻，饬梳头房太监仿之，屡易人，不称旨。兰玉偶在闼闼房言之，闼闼房者，内监之公共休息所，莲英尝至此访兰玉者也。既知孝钦欲梳新髻事，遂出外周览，于妓寮中刻意揣摹，数日技成，告兰玉，兰玉荐之，而莲英遂从此得幸矣。及孝贞后殂，莲英益无忌，由梳头房擢总管，权倾朝右，至与孝钦并坐听戏。孝钦进膳，遇莲英所嗜之品，多节食以赐之，或先命小珰撤去，留俟莲英。其四十寿辰，御赐珍品蟒缎福寿等字，侔于大员，枢臣疆臣无不庆祝。赃私之积，以千万计。

　　李莲英深衔德宗李莲英雅善音律，工演山门、伏虎、别母、惨覩等出.演京剧亦佳，能串须生、老旦、黑头，而黑头戏尤擅胜场。沪上名净刘寿峯，即其徒也。一日，李串黄金台之田单，当查夜猝见太子时，飞足踢灯笼，用力过猛，致灯笼飞落前庭，中德宗额.帝大怒，命笞四十。李跪而哭，孝钦后为之缓颊曰：「此误伤也，当曲恕之。」命叩头求主子开恩，德宗挥手命去，遂不欢而散。由是李深衔德宗。

　　李莲英调停修园事光绪初年，孝钦后已事游晏。一日，召军机大臣，欲修某园，限期竣工，命与工部筹办.时醇亲王领军机，遵旨向工部尚书某筹议，则需款过巨，库帑复支绌，而慈意甚决，又不敢违，商竟日，无法解决.醇曰：「无已，商之李总管乎。」遂于次日偕工部堂司各员集朝房，令内侍召李莲英。李至，王告以慈意，并述为难情形，乞其转圜。莲英曰：「此大事也。王爷面奏，无不允者，奴才何人，敢语此？」王曰：「汝苟得便，第畧言之，不相强也。」莲英沈思久之，曰：「老佛爷事多，此项工程，或偶然兴至，欲修理耳。如不再催，似可暂置，奴才终不敢言也。」醇曰：「诺，敬俟后命可耳。」久之，孝钦亦不问。

　　李莲英随醇王校阅海军光绪甲申以后，兴练海军，李鸿章实主其事。海军成，奏请钦派大臣校阅，孝钦后命醇亲王至天津阅之。醇以孝钦后颇猜忌之也，恒自危，奏请以李莲英自随，盖不啻自请监军也。李为之设行台，王与莲英居处，一切无轩轾，惟阅兵时，王坐于前，莲英立于后而已。于是丁汝昌、卫汝贵、卫汝成、叶志超、赵桂林、龚照屿诸人，皆奉厚贽莲英门下，称受业.李莲英侮李鸿章李文忠由直督入相，自负勋劳，遇同辈，恒兀傲视之，人多慑其名位，弗与较也。尝失礼于李莲英，莲英衔之。一日谓文忠曰：「老佛爷欲修颐和园，但国帑支绌，不欲拨款兴修，公为国家重臣，何不报効为诸臣倡。」文忠欣然诺之。莲英复曰：「吾先导公入颐和园，验其应修之处，庶入告时较有把握。」文忠信之。莲英乃使人导入，而乘间奏其擅入禁地，不知何意。德宗大怒，下诏申饬，交部议处。

　　李莲英侮福锟光绪中叶，李莲英怙宠滋甚。仪鸾殿侧有斗室，为大臣内直憩息之所，一日，李在此室，于玻璃窗中见大学士福锟将至，故含余茶于口，俟福至，甫及帘，李骤揭帘，对福喷茶，若吐漱然，淋漓满面。亟笑谢曰：「不知中堂到此，殊冒昧。」福无可如何，徐徐拭干而已。

　　李莲英有四子李莲英有四子：曰福恒、福德、福立、福海。皆捐三品衔郎中，签分户、兵、刑、工四部。其验到时，直隶结局，甚为居奇，四人共费印结银一万两。

　　李莲英有精舍李莲英于宫中，别辟精舍数间，在孝钦后寝宫之后。中设地炉一，高三尺许，其余铺垫陈设，如着衣镜、自鸣钟之类，灿然大备，几与上用者相埒。

　　李莲英用红缎铺垫光绪庚子西幸，陕抚某办皇差，为李莲英备行馆，器具一切，均极精洁。前站某王见之曰：「此岂可居李总管耶！」命速更易，须与办老佛爷者一律。但黄缎铺垫改用红缎可耳。

　　李莲英未获谴之故光绪戊申，德宗大渐，隆裕后欲视之，恐蹈孝哲后覆辙，彷徨无计。李莲英进曰：「皇帝疾甚，皇后何不视之？」隆裕曰：「无老佛爷旨。」李曰：「此何时，皇后速往，老佛爷见责，奴才任之。」后始得与德宗诀. 「 或谓德宗崩后隆裕始至。参看《宫闱类》德宗崩时情状条.」 孝钦后寻亦崩。隆裕本恶李，以此深德之，故未获大谴，乃令为某宫小花园总管，及死，特赏银二千两。世称莲英为总管，实则别有一都总管，总理宫中一切之事，赏四品衔，内务府有名册者。莲英特随侍孝钦左右，为管理服御之总管耳。

　　香王为孝钦后之探德宗左右，有宦官王某，宫中通称之为「香王」。王亦为孝钦后私人，每侍德宗半月，必转侍孝钦半月，孝钦辄询问德宗半月中之情状及举动。故时人又呼香王为后探也。

　　孝钦后乐与硬刘谈孝钦后最宠用之内监，其先为安得海，后则硬刘、李莲英、小德张三人。硬刘之宠眷，实在张、李以上，以其早死，名遂不甚着。刘为河间人，性机警，略通书史，颇知时局形势。孝钦在宫，无可与语，李、张辈不过承意旨供使令而已，故尤乐与刘谈。孝钦素猜疑，且守历朝内监不得干预朝政之训，遇有疑难，辄借端论列，刘亦默喻其旨，为之罕譬曲喻，以彼证此，以是多所启沃，甚倚重之。刘初患石淋症，延西医割治得愈。比再发，而医谢不能治，以是竟死。时方侍孝钦在万寿山，命以竹舆舁之下山，亲自送之，赐坐小舢板出园. 「 颐和园各船有平头船、望江南、小舢板种种名式，小舢板即洋划子，非王公亲贵不蒙赐坐，与紫缰、黄缰等赐同为异数。」 临别时殷殷慰谕，因而下泪.刘死，孝钦郁郁不乐，莲英侍侧，亦屡因事受呵叱。莲英尝告人曰：「小刘在日，屡受其气，今死矣，尚累及我。」故宫中当日有「死刘气煞活李」之谣.西巡时太监之多光绪庚子西巡，扈从太监初仅十七人，沿途先后会集，及随后入关者，至千数百人。李莲英为之魁，崔二亚之，侍孝钦后侧。莲英赏用二品服，称大总管。崔服役御前，用五品服，称二总管。又有三总管者，则掌理皇后宫中庶务者也。总管以下各有等次，有五品、六品、七品冠带，余皆无顶戴。众监见李、崔，如属员之谒长官，见三总管，则彼此字呼，嬉笑怒骂，漫无规束。大、二总管月俸不得其详，三总管月领百二十金，以下依次递减，至六十金止。总管鼎峙，各为其主，分门户以树党援，内容势如冰炭。然二、三总管势力不逮大总管远甚。大总管居室近终南仙馆，楼台池沼，花木泉石，别开世界，备孝钦暇豫游宴。莲英常设座是园，朝臣亦得入观.董福祥来，必延坐，霁颜相接。一日，董偕提督邓增入园，邓亦有勋劳于国者，董先入，谒莲英，邓止立门外。谈次，董谓莲英曰：「邓某偕来相谒，今在门外。」莲英不语.顷之，董又曰：「盍请邓某一见。」莲英以他语乱之。董性戆直，不能忍，盛气曰：「大总管以邓为何如人耶，何不稍予体面。」莲英曰：「室仅二椅，无余席可坐。」董曰：「若然，则当让两客坐，主人立谈可也。」莲英曰：「生客不便见。彼有要公，盍请自便。」董忿然出。莲英铁色怒目送之，摇首者再，干笑曰：「董老倔强性至死不改。」数日，邓复入，莲英殷勤推让，谈笑甚欢.则邓以千金之貂绒鞋，媵以四百金，先期送入矣。

　　高四历事三朝光绪庚子，两宫西狩，时内监有高四者，年六十八矣。自言昔隶宫中乐部为生角，旋改隶后宫给事，咸丰庚申京师之变，曾侍孝贞后幸热河，后复隶干清宫.尝自言历事三朝，两随播迁，衰病侵寻，思归至切。回忆五十年前圆明园红氍毹上，绿鬓簪花，不知是真是梦矣。

　　张某以墨污试卷自宫太监中有张某者，宠眷与李莲英不相上下。张，秀才也，某科省试，墨污其卷，恚而自宫，得不死，遂入宫.孝钦后每就之诘疑问难，张条对无误，孝钦喜，赏四品顶戴。

　　太监奉旨申饬张唐京官之被旨申斥者，由太监传旨，跪聆宣旨毕，太监破口辱詈，状至不堪，如纳银四百两，则免。外官由督抚代宣者，无此状。光绪间，邮传部初立时，简张百熙为尚书，唐绍仪为侍郎。张谢恩后，即谒唐，备致谦词，唐操粤语答之，张不甚解，有误会。次日，唐答拜，面请奏调各员，并交衔名单一纸，张唯唯。及奏案发表，单中无一人入选，唐大怒。由是两人交恶，具折揭参，俱留中。又互请病假不到部，为御史所劾，两人均着传旨申斥。唐已赠太监银，张不知也。及传张，跪聆宣旨毕，太监顿足大骂：「混帐王八旦，滚下去。」张叩首起立，面无人色。次传唐申斥，则无此状。张益恚愤，回宅而病作矣，未几，以忧郁卒。戊申十月，迭遭德宗、孝钦后二丧，照例，十九日内，不准各官递封奏。大学堂监督、编修刘廷琛，忽破例递折，传旨申斥。刘不能具四百两，又不能堪此辱骂，意大窘，凂人关说，纳半数。届时，申斥，仅叱「混帐下去」，所谓半骂也。刘退而告人曰：「士可杀，不可辱，吾初不料国家有此恶例。」或曰：「以视明代廷杖何如？」刘亦无以答。

　　小德张暴富小德张，河间府人，世有谓其非阉人者，谰言也，确为椓人。第其设法骗取宫中之钱，实有之。先是，宫有佛殿数座，孝钦后在时已旷废，小德张乃耸恿隆裕后修理，报销至二百余万.时内务府大臣奎俊自请处分，谓报销太不实，隆裕以经手者实为小德张，置不问。且又尝怂恿隆裕游颐和园，预算经费甚巨。即黄轿八乘，已由小德张直接向崇文门税务项下拨银十八万两。时蒙古公爵博迪苏及尚书宗室寿耆同为崇文门监督，密以闻诸摄政王。王怒，召小德张至，切责之，游园之议乃罢.而小德张遂切齿于王。故事，凡亲王或世子入承大统者，其潜邸例须改建佛寺以祝厘焉。王以别筑新邸，土木丹青，备极崇丽，估计工程，乃须款至二百五十万之多。度支部入奏，王报可。越日，军机王大臣叫起，尚未下，内廷忽传懿旨，召王即入对。凡三小时而后出，则气促汗流，面色如土矣。大忿回邸，立邀度支部尚书载泽密议.不久而特别解款之事起，由度支部左丞傅兰泰、盐政处总办晏安澜同具衔名，通电各省关监督及盐运使，督率筹解。未及一月，即筹有特别解款六百万两，为宫中工程岁修之用。然三年以内，绝无一木一石之新建筑也。隆裕服阕时，须易青轿而乘黄轿，制轿之费至七十余万，亦小德张所经手。于是小德张乃暴富，而内务府总管大臣继禄亦沾溉不少。

　　小德张骄倨李莲英既死，隆裕后即以李所总管之小花园赐小德张居住，一切皆承李之后。故其时势焰熏赫，大官中多有与之结为兄弟者。一日，世续议减宫中炭费，而内监及内务府人员抗不遵命，竟至宫中无炭可烧。小德张乃云不碍，可至外购之也。及隆裕病笃时，溥伦荐曹某入诊.时后拥被三四重，面冷如冰，而房中炉火甚炽，重幕四周。溥伦与医生汗流如注，溥伦谓屋中热度如此，即健康之人亦非所宜，何况病人，乃稍启窗幕。曹医开方，中有一药，与御医意见不合，曹争之甚烈。帝、后有疾，御医与内医常结合一致，溥伦恐有意外，小德张曰：「无碍，我自煎之。」盖非复前此之跋扈贪冒矣。隆裕崩，瑜妃命小德张往见，小德张竟称疾不往。
</div>
    <div class="pagination">
<a href="清稗类钞_page43.html">上一页</a><span>...</span><a href="清稗类钞_page39.html">39</a><a href="清稗类钞_page40.html">40</a><a href="清稗类钞_page41.html">41</a><a href="清稗类钞_page42.html">42</a><a href="清稗类钞_page43.html">43</a><span class="current-page">44</span><a href="清稗类钞_page45.html">45</a><a href="清稗类钞_page46.html">46</a><a href="清稗类钞_page47.html">47</a><a href="清稗类钞_page48.html">48</a><a href="清稗类钞_page49.html">49</a><span>...</span><a href="清稗类钞_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
