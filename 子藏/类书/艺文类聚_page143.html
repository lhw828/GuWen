<!DOCTYPE html>
<html>
<head>
    <meta charset="UTF-8">
    <title>艺文类聚 - 第 143 页/共 154 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺文类聚 - 第 143 页/共 154 页</h1>
    <div class="content">    又曰：孟尝君寄客於齐王，三年不见用，故客反见曰：不知臣之罪耶，君之过也，孟尝君曰：寡人闻之，缕因针而入，不因针而急，嫁女因媒而成，不因媒而畜，夫子之才必薄矣，当何怨寡人哉，客曰：臣闻韩氏之卢，天下疾狗也，见兔而指属，则不失兔，望见而放狗，则累世不能得兔，狗非不疾，不能属者罪也。
    《汉书》曰：樊哙，沛人也，以屠狗为事。
    《汉武故事》曰：公孙卿至东莱，云见一人，长五丈，牵一黄犬，把一黄雀，欲谒天子，因忽不见。
    《东观汉记》曰：鲍永少有志操，治欧阳尚书，事後母至孝，妻尝於母前叱犬，而永即去之。
    《风俗通》曰：桂阳太守汝南韦叔坚，少时为从事，在家，狗人立行于家中，皆言当杀之，叔坚云，犬马谕君子，狗见人行，效之何伤，叔坚为县令还，解冠榻上，狗戴持走，家人惊愕，复云，误触冠，冠缨挂著耳，狗又上灶，家益怪，复云，儿妇皆在田中，狗何能作怪，遂不肯杀，後数日，狗自暴死，卒无纤芥之异，叔坚至太尉，终於位。
    《魏略》曰：丁谧外似疏滥，而内明慧，虽与何晏邓等同列，而皆少之，唯以声势屈於曹爽，爽亦敬之，言无不从，故于时谤书，谓台中三狗柴不可当，一狗冯默作蛆囊，三狗谓何邓丁也，默者爽小字也，其意言三狗皆欲人而畜蛆也。
    《华阳国志》曰：雍欲降魏，说夷曰：官欲得乌狗三百头膺前尽黑脑三升，汝能得不，夷皆从。
    《玄中记》曰：狗封氏者，高辛氏有美女，未嫁，犬戎为乱，帝曰：有讨之者，妻以美女，封三百户，帝之狗名护，三月而杀犬戎之首来，帝以为不可训民，乃妻以女，流之会稽东南二万一千里，得海中土，方三千里而封之，生男为狗，生女为美女。
    《杂五行书》曰：犬生四子，取黄子养之，犬生五子，取青子养之，六子，取赤子养之，七子，取黑养之，八子，取白养之，白犬乌头，令人得财，白犬黑尾，令人世世乘车，黑犬白耳，犬主畜之，令人富贵，黑犬白前两足，宜子孙，黄犬白尾，令人世世衣冠。
    孙盛《晋阳秋》曰：王敦败京都之後，梦白犬自天而下噬之。
    《搜神记》曰：东越闽中，有庸岭，高数十里，下北隰中，有大蛇，长七八丈，大十馀围，常病都尉及长史，下梦巫觋，欲得啖女童，常八月祭送蛇穴，蛇辄吞之，已用九女，时将乐县李诞，有小女名奇，应募而行，乃请好剑咋蛇犬，作数斛，蜜灌之，置穴口，蛇出头，大如，目如二尺镜，先啖灌，奇便放犬咋蛇，以剑斫杀之，得九女髑髅，越王乃娉奇为后。
    又曰：高辛氏有老妇人，居王宫，得耳疾，医为挑治，得一物，大如茧，妇人盛之以瓠，覆之以盘，俄顷而化为犬，其文五色，名盘瓠。
    又曰：汉成帝河清元年，长安男子石良刘晋，相与同居，有如人状在其室，击之为狗，去复至，数人被甲持兵弩来，格之或伤，尽狗也，自二月至六月乃止，其於洪范，皆犬祸，言不从之咎也。
    又曰：成［○按成字衍，山阳王瑚，字孟琏，为东海兰陵令，夜半时，辄有黑帻白单衣吏，诣县扣ト，迎之则忽然不见，如此数年，於外伺之，见一老狗，黑头白躯，至ト便为人，杀之乃绝。
    《续搜神记》曰：会稽句章民张然，滞役在都，经年不得归，家有少妇，遂与奴私通，然在都，养一狗甚快，名乌龙，後假归，奴与妇欲谋杀然，作饭食，共坐下食，未得啖，奴当户倚，张弓栝箭拔刀，然以盘中肉饭与狗，狗不啖，唯注精舐唇视奴，然亦觉之，奴催食转急，然决计，拍髀大唤曰：乌龙，狗应声伤奴，奴失刀仗倒地，狗遂咋奴头，然因取刀斩奴，以妇付官杀之。
    又曰：晋太和中，广陵人杨生，养狗，甚怜爱之，行止与俱，後生饮酒醉，行大泽草中，眠不能动，时冬月野火起，风又猛，狗周章号唤，生醉不觉，前有一坑水，狗便走往水中还，以身洒生左右，草沽［○《太平御览》九百零五作沾。］水得著地，火寻过去，生醒，方见之，他日又ウ行，堕空井中，狗伸［○御览作呻。］吟彻晓，须臾，有人过，怪此狗向井号，往视见生，生曰：君可出我，当厚报君，人曰：以此狗见与，便当相出，生曰：此狗曾活我於已死，不得相与，馀即无惜，人曰：若尔，便不相出，狗因下头目井，生知其意，乃语路人，以狗相与，人乃出之，系狗而去，後五日，狗夜走归。
    又曰：休［○御览九百零五作林。］虑山下有亭，每过宿者，或病死，常云有十许人男女，合［○御览作各。］杂衣，或黑或白，辄来为害，有郅伯夷者，过宿，明烛而坐诵经，至中夜，忽有十馀人来，与伯夷并坐蒲博，伯夷密以镜照之，乃是群犬，因执烛起，阳误以烛烧其衣，作燃毛气，伯夷怀刀，捉一人刺之，初作人唤，遂死成犬，馀悉走去。
    又，晋穆哀之世，领军司马济阳蔡咏家狗，夜辄群众相吠，往视便伏，後日使人夜伺，有一狗，著黄衣白合，长五六尺，众狗共吠之，寻迹定是咏家老黄狗，即打杀之，吠乃止。
    秦氏《三秦记》曰：有白鹿原，周平王时，白鹿出此原，原上有狗枷堡，秦襄公时，有天狗来下其上，有贼，天狗吠而护之，故一堡无惧心。
    《述征记》曰：彭城东岸有一丘，俗谓之狗葬，或云斯则徐偃王葬后仓者也，未详，古徐国宫人，娠而生开，［○按当作卵。］弃之水滨，有狗名后仓，衔而归，<禹弗>而成人，遂为徐之嗣君，纯筋无骨，曰偃王，偃王躬行仁义，众附之，得朱弓朱矢之瑞，周穆王命楚灭之，后仓将死，生角尾，实黄龙也。
    《述异记》曰：陆机少时，颇好猎，在吴，豪客献快犬，名曰黄耳，机後仕洛，常将自随，此犬黠慧，能解人语。又尝借人三百里外，犬识路自还，一日至家，机羁旅京师，久无家问，因戏语犬曰：我家绝无书信，汝能赍书驰取消息不，犬喜，摇尾作声应之，机试为书，盛以竹筒，系之犬颈，犬出驿路，走向吴，饥则入草，噬肉取饱，每经大水，辄依渡者，弭毛掉尾向之，其人怜爱，因呼上船，裁近岸，犬即腾上速去，先到机家口，衔筒作声示之，机家开筒取书，看毕，犬又伺人作声，如有所求，其家作答书，内筒，复系犬颈，犬既得答，仍驰还洛，计人行程五旬，犬往还裁半月，後犬死，殡之，遣送还葬机村，去机家二百步，聚土为坟，村人呼为黄耳冢。
    又曰：宋元嘉中，石玄度家有黄狗，生白雄子，母孕其子，异於常狗，衔食食之，子大，其狗出猎未反，辄门外望之，後玄度病，辄危困，医为处方汤，须白狗肺，市索卒不能得，乃杀所养白狗，以汤供其用，母向子死处，跳踊嗥呼，倒复起，竟日不息，其家煮狗子肉共食之，投骨於地，母辄衔著窟中。
    【诗】晋张华诗曰：如黄批狡兔，青撮飞雉，鹄鹭皆尽收，凫安足视。
    【赋】晋傅玄狗赋曰：何世来贡，作珍皇家，骨相多奇，仪表可嘉，足县钩爪，口含素牙，首类骧螭，尾如蛇，细颈阔，广前稍後，丰颅促耳，长叉缓口。
    魏贾代宗狗赋曰：余处大魏之祚，迸在朔阳，越彼西旅，大犬是获，形体如翦削，像如刻画，毛翰紫艳光，双眉如白璧，爪类刀戈，牙如交戟，盼攀而奋怒，挥霍而振掷，譬若天梁折，地柱劈，倒曳白象挫其腰，掣六折其脊，爪处如钩牙，扌杰创似矛刺。
    ◇豕
    《尔雅》曰：豕子猪，<豕隋><豕贲>，ㄠ幼，［最後生者。］奏者<豕р>，［温。］豕生三<豕从>，［子公。］二师，一特，［豕生子常多，故取少者名之。］四<豕>皆白<豕亥>，［该。］其迹刻绝有力<豕厄>，［厄。］牝，［巴。］
    《方言》曰：猪，燕朝鲜之间谓之，关东西谓之彘，或谓之豕，南楚谓之，其子或谓之豚，或谓犭奚，［奚。］吴阳［○《太平御览》九百零三作杨。］之间，谓之猪子。
    《易》曰：见豕负涂。
    又曰：坎为豕。
    《毛诗》曰：有豕白，蒸涉波矣。
    《论语》曰：阳货欲见孔子，孔子不见，馈孔子豚。
    《墨子》曰：孔子穷陈蔡之间，藜蒸不甚，子路烹豚，孔子不问肉所由来，即食之。
    《史记》曰：子路性鄙，好勇力，冠雄鸡，佩犭豚，凌暴孔子，孔子设礼，稍诱子路，子路後服，委质，因门人请为弟子。
    又曰：窦太后好老子书，召袁固，问老子，固曰：此家人言耳，太后怒曰：安得司空城旦书乎，使固下圈击豕，景帝知太后怒，而固直言无罪，乃假固利兵，下圈刺豕，正中其心，应手而倒，太后默然，乃罢之。
    《韩诗外传》曰：孟子少时，东家尝杀猪，孟子问其母曰：东家杀猪，何以为，其母曰：欲啖汝，其母悔失言，曰：吾怀妊是子，席不正不坐，割不正不食，胎教之也，今有知而欺之，是教之不信也，置东家猪肉以食之，明不欺也。
    《汉书》曰：公孙弘，川人，少时为狱吏，有罪免，家贫，牧豕海上，四十馀，乃学春秋杂说，年六十，以贤良徵，为博士丞相，封平津侯。
    又曰：郅都，东海人，景帝时为郎，尝从游上林，贾姬在厕，野彘入厕，上目都，都不行，上乃欲自持兵救贾姬，都伏上前曰：亡一姬，一姬进，天下所少，宁贾姬耶，陛下纵自轻，奈宗庙太后何，上还，彘亦不伤贾姬。
    《东观汉记》曰：闽［○东观汉记作闵。］仲叔，居安邑，家贫，不能得钱买肉，安邑令候之，问诸子，何饭食，对曰：但食猪肝，屠者或不肯与之，令出敕市，後尝买辄得，仲叔怪问，其子道状如此，乃叹曰：叔岂以口腹累安邑耶，遂去之。
    又曰：吴，年二十，丧父独居，家无担石，而不受赡遗，常牧豕於长垣泽中，行吟经书，遇父故人，谓之曰：卿二千石子，而杖鞭牧豕，纵子无耻，奈君父何，辞谢而已，守志如初。
    又曰：梁鸿家贫而尚节，博览无不通，毕乃牧豕於上林苑中，曾误遗火，延及他舍，乃寻访烧者，问所失，悉以豕偿之，其主犹以为少，鸿曰：无他财，原以身居作，主人许，因为执勤不懈，耆老见鸿非恒人，乃共责让主人，而称鸿长者，於是始敬异，悉还其豕，鸿不受，乃去。
    《续汉书》曰：曹腾父萌，［○魏志一注作节，下同。］以仁厚称，邻人有豕者，与萌豕相类，诣门认之，萌不与争，後所亡豕自还其家，主人大惭，送所认豕，并辞谢萌，萌笑而受之。
    张汉纪曰：莎车王杀于阗王，于阗大［○《太平御览》九百零三大下有人字。］都末出城，见野豕，欲搏之，乃人语曰：无杀我，我为汝杀莎车将军，都末异之，即与兄弟共杀莎车王。
    皇甫谧《高士传》曰：孙期，济阴人，少为诸生，治京氏易古文尚书，家贫，事母至孝，牧豕於大泽中，以奉养焉，远人往从其学者，皆执经垄畔以追之，里落化其仁让，黄巾贼起，过其里陌，相约不犯孙先生舍，辟举方正，遣吏赍羊酒请期，期驱豕入草不顾，司徒黄琬特辟，不就，终於家。
    董正别传曰：司马徽，字德操，时人呼为水镜，尝有人妄认徽猪，徽便推猪以与之，後数日，亡猪者得其猪，既以猪还徽，乃叩头自责，徽又厚谢之。
    《魏志》曰：邑娄在扶馀东北，处山林之间，常穴居，大家深九梯，以多为好，土气寒於扶馀，其俗好养猪，食其肉，衣其皮，冬以猪膏涂身，厚数分，以御风寒，夏则裸袒，以大布隐其前後也。
    《郭子》曰：刘道真少时，尝鱼钓草泽，善歌啸，闻者莫不留连，有一老妪，识其非常人，甚乐其啸，乃杀犭屯以进之，道真食犭屯尽，了不谢，妪见其不饱。又进一犭屯。又食半，馀半还之，後道真为吏部郎，妪儿为小令史，道真乃超用之，儿不知所由。问母而後知之，於是赍牛酒以诣道真，真笑曰：去，无复相报。
    【赞】晋郭璞封豕赞曰：有物贪婪，号曰封豕，荐食无餍，肆其残毁，羿乃饮羽，献帝效技。
    又豪彘赞曰：刚鬣之族，号曰豪，毛如攒锥，中有激矢，厥体兼资，自为牝牡。
    ●卷九十五 兽部下
    ○象  犀  兕    貔  熊  鹿  獐  兔  狐  猿  猕猴  果然  犭生々貂鼠
    ◇象
    《尔雅》曰：南方之美者，有梁山之犀象焉。
    《山海经》曰：巴蛇食象，三岁而出其骨。
    《左传》曰：象有齿，以焚其身。
    《孟子》曰：周公驱犀象而远之，天下大悦。
    《万岁历》曰：成帝咸康六年，临邑王献象一，知跪拜，御者使从之。
    《吴志》曰：贺齐为新都郡守，孙权出祖道，作乐舞象，权谓齐曰：今定天下，都中国，使殊俗贡珍，百兽率舞，非君而谁。
    《江表传》曰：孙权遣使诣献驯象二头，魏太祖欲知其斤重，咸莫能出其理，邓王冲尚幼，乃曰：置象大舡上，刻其所至，秤物以载之，校可知也，太祖大悦。
    又曰：魏文帝遣使於吴，求象牙，群臣以非礼，欲不与，孙权敕付之。
    蜀将诸葛亮，讨贼还成都，孙权遣劳问之，送驯象二头与刘禅。
    吴时外国传曰：扶南王盘况，少而雄桀，闻山林有大象，辄生捕取之，教习乘骑，诸国闻而伏之，《博物志》曰：昔日南有四象，各有雄雌，其一雌死百有馀日，其雄泥土著身，独不饮酒食肉，长吏问其所以，辄流涕焉。
    法显记曰：迦维罗卫国，从佛生处东行五由旬，有国名蓝莫，此国王得佛一分舍利，还归起塔，塔边有池，池中有龙，常守护此塔，昼夜供养，乃有群象，以鼻取水洒地，取杂花香而供养，诸国道人来，欲礼拜塔，遇象大怖，依树自翳，见象如法供养，道人太息悲感，即舍大戒，还作沙弥，自挽水平治处所，使得净。
    《异苑》曰：会稽张茂，尝梦大象，以问万推，曰：君当为大郡，而不能善，夫象者大兽，取其音，兽者守也，象以齿焚其身，後必为人所杀，茂永昌中为吴兴太守，值王敦问鼎，执正不移，敦遣沈充杀之。
    【赞】晋郭璞赞曰：象实魁梧，体巨貌诡，肉兼十牛，目不逾豕，望头如尾，动若丘徙。
    ◇犀
    《尔雅》曰：犀似豕，［形似牛，猪头大腹卑脚，脚有三节，黑色，二角，一在顶，一在鼻。］
    《战国策》曰：张仪为秦破纵连横，说楚王，楚王遣车百乘，献骇鸡之犀，夜光之璧於秦王。
    《韩诗外传》曰：太公使南宫适至义渠，得骇鸡犀，以献纣。
    《汉书》曰：元始二年，黄支国献犀牛。
    又曰：尉他献文帝犀角十。
    又曰：乌弋国出犀牛。
    蜀王本纪曰：江水为害，蜀守李冰作石犀五枚，二枚在府中，一枚在市桥下，二在水中，以厌水精，因曰石犀里。
    《抱朴子》曰：通天犀有一白［○原讹百，据冯校本改。］理如线者，以盛米，置群鸡中，鸡欲往啄米，至辄惊却，故南人名为骇鸡也，得其角一尺以上，刻为鱼而衔以入水，水常为开，方三尺，可得气息水中，以其角为叉导者，得煮毒药为汤，以此叉导搅之，皆生白沫，无复毒势。
    刘欣期交州记曰：犀出九德县，其毛如豕，蹄有三甲，头如马，有二角，鼻上角长，额上角短。
    《南州异物志》曰：玄犀处自林麓，食惟棘刺，体兼五肉，或有神异，表灵以角，含精吐烈，望若华烛，置之荒野，禽兽莫触。
    【赞】晋郭璞犀赞曰：犀之为状，形兼牛豕，力无不倾，吻无不靡，以贿婴灾，因乎角椅。
    【序】晋傅咸犀钩序曰：世称鸡骇之犀，闻之父常侍曰：犀之美者有光，鸡见影而惊，故曰骇鸡，有以此钩见遗者，乃为之铭。
    ◇兕
    《尔雅》曰：兕似牛，［一角，肉重千斤。］
    《说文》曰：兕，如野牛，青皮坚厚，可以为铠，れ冢之山，其兽多兕。
    《毛诗》曰：酌彼兕觥。
    《战国策》曰：楚王游於云梦，有狂兕忽至，王弯弓而射之，应发而殪，仰天而叹曰：乐矣今日之游，万岁千秋之後，谁与乐此。
    《论衡》曰：太师尚父，为周司马，将师伐纣，到孟津之上，杖钺把旄，号其众曰仓兕，夫仓兕水中之兽也，善覆人舡，因神以化，令汝急渡。
    【赞】晋郭璞山海图赞曰：兕惟壮兽，似牛青黑，力无不倾，自焚以革，皮充武备，角助文德。
    ◇
    《尔雅》曰：如马，倨牙，食虎豹。
    《山海经》曰：中曲之山，有兽焉，其状如马，而白身黑尾，一角，虎牙爪，音如鼓，其名曰，是食豹，可以御兵。
    【赞】晋郭璞赞曰：惟马类，实畜之英，骧首腾旄，嘘天雷鸣，气无不凌，吞虎辟兵。
    ◇貔
    《尔雅》曰：貔白狐，其子[A173]，［呼鹿反，一名执夷。］
    《说文》曰：貔，豹属，出貉国。
    《尚书》曰：如虎如貔。
    《礼记》曰：前有挚兽，则载貔貅。
    《毛诗》曰：献其貔皮，赤豹黄罴。
    【赞】晋郭璞貔赞曰：书称猛士，如虎如貔，貔盖豹属，亦曰执夷，白狐之云，自是而非。
    ◇熊
    《说文》曰：熊兽似豕，山居冬蛰。
    《本草经》曰：熊脂一名熊白，味甘，微温无毒，止风Φ。
    《六韬》曰：文王囚里，散宜生得黄熊而献之於纣。
</div>
    <div class="pagination">
<a href="艺文类聚_page142.html">上一页</a><span>...</span><a href="艺文类聚_page138.html">138</a><a href="艺文类聚_page139.html">139</a><a href="艺文类聚_page140.html">140</a><a href="艺文类聚_page141.html">141</a><a href="艺文类聚_page142.html">142</a><span class="current-page">143</span><a href="艺文类聚_page144.html">144</a><a href="艺文类聚_page145.html">145</a><a href="艺文类聚_page146.html">146</a><a href="艺文类聚_page147.html">147</a><a href="艺文类聚_page148.html">148</a><span>...</span><a href="艺文类聚_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
