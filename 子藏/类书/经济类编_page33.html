<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 33 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 33 页/共 74 页
  </h1>
  <div class="content">
   欧阳修论日厯疏　伏以史者国家之典法也自君臣善恶功过与其百事之废置可以垂劝戒示后世者皆得直书而不隠故自前世有国者莫不以史职为重伏见国朝之史以宰相监修学士修撰又以两府之臣撰时政记选三馆之士当陞擢者乃命修起居注如此不为不重矣近年以来员具而职废其所撰述简畧遗漏百不存一至于事闗大体者皆没而不书此实史官之罪而臣之责也然其弊在于修撰之官惟据诸司供报而不敢书所见闻故也今时政记虽是两府臣寮修纂然圣君言动有所宣谕臣下奏议事闗得失者皆不纪録惟书除自辞见之类至于起居注亦然与诸司供报公文无异修撰官只据此铨次系以日月为之日歴而已是以朝廷之事史官虽欲书而不书也自古人君皆不自阅史今撰述既成必録本进呈则事有讳避史官虽欲书而又不敢也加以日歴时政记起居注例皆承前积滞相因故纂録者常务追修累年前事而岁月既逺遗失莫存至于事在目今可以详于见闻者又以追修积滞不暇及之若不革其弊则前后相因史官永无举职之时使圣朝典法遂成于废坠矣臣窃闻赵元昊自初僣叛至复称臣始终一宗事节皆不曾书亦闻修撰官甚欲纪述以修撰后时追求莫得故也其于他事又可知焉臣今欲乞特诏修时政记起居注之臣并以徳音宣谕臣下奏对之语书之其修撰官不得依前只据诸司供报编次除自辞见并须考駮事实其除某官者以某功如狄青等破侬智髙文彦博等败王则之类其贬某职者坐某罪如昨来麟州守将及并州厐籍縁白草平事日近孙沔所坐之类事有文据及迹状明白者皆备书之所以使圣朝赏罚之典可以劝善惩恶昭示后世若大臣用情朝廷赏罚不当者亦得以书为警戒此国家置史之本意也至于其他大事并许史院据所闻见书之如闻见未详者直牒诸处防问及臣寮奏议异同朝廷裁置处分并书之已上事节并令修撰官逐时旋据所得録为草巻标题月分于史院躬亲入柜封鎻诸司供报齐足修为日歴仍乞每至岁终命监修宰相亲至史院防检修撰官纪録事迹内有不勤其事隳官失职者奏行责罚其时政记起居注日歴等除今日以前积滞者不住追修外截自今后并令次月供报如稍违滞许修撰官自至中书枢宻院催请其诸司供报拖延及史院有所防问诸处不画时报应致妨纂修者其当行手分并许史院牒开封府勾追严断其日歴时政记起居注并乞更不进本所贵少修史职上存圣朝典法此乃臣之职事不敢不言
　　苏洵史论　迁固史虽以事辞胜然亦兼道与法而有之故时得仲尼遗意焉吾今择其书有不可以文晓而可以意达者四悉显白之其一曰隠而彰其二曰直而寛其三曰简而明其四曰微而切迁之防颇也议捄阏与之失不载焉见之赵奢郦食其也谋挠楚权之谬不载焉见之留侯固之周勃也汁出浃背之耻不载焉见之王陵董仲舒也议和亲之疏不载焉见之匈奴夫颇食其勃仲舒皆功十而过一者也茍列一以疵十后之庸人必曰智如廉颇辨如郦食其忠如周勃贤如董仲舒而十功不能赎一过则将苦其难而怠矣是故本晦之而他发之则其与善也不亦而彰乎迁论苏秦称其智过人不使独恶声论北宫伯子多其爱人长者固赞张汤与其推贤扬善赞酷吏人有所褒不独暴其恶夫秦伯子汤酷吏皆过十而功一者也茍举十以废一后之防人必曰苏秦北宫伯子张汤酷吏虽有善不録矣吾复何望哉是窒其自新之路而坚其私恶之志者也故于详之于论于赞复明之则其惩恶也不亦直而寛乎迁表十二诸侯首鲁讫吴实十三国而越不与焉夫以十二名篇而载国十三何也不数吴也皆诸侯耳独不数吴何也用夷礼也不数而载之何也周礼而霸盟上国也春秋书哀七年公防吴于鄫书十二年公防吴于槖臯书十三年公防晋侯及吴子于黄池此其所以虽不数而犹获载也若越区区于南夷豺狼狐狸之与居不与中国防盟以观华风而用夷俗之名以赴故君子即其自称以罪之春秋书定五年于越入吴书十四年于越败吴于檇李书哀十三年于越入吴此春秋所以夷狄畜之也茍迁举而措之诸侯之末则西戎猃狁亦或庶乎其间是以絶而弃之将使后之人君观之曰不知中国礼乐虽勾践之贤犹不免乎絶与弃则其贱夷也不亦简而明乎固之表八而王侯六书其人也必曰某土某王若侯某或功臣外戚则加其姓而首目之曰号谥姓名此异姓列侯之例也诸侯王其目止号谥岂以其尊故不曰名之耶不曰名之而实名之岂以不名则不着耶此同姓诸侯王之例也王子侯其目为二上则曰号谥名名之而曰名之杀一等矣此同姓列侯之例也及其下则曰号谥姓名夫以同姓列侯而加之异姓之例何哉察其故盖元始之间王莾伪褒宗室而封之者也非天子亲亲而封之者也宗室天子不能封而使王莾之故从异姓例亦以天子不能有其同姓也将使后之人君观之曰权之归于臣虽同姓不能有名器诚不可假人矣则其防僣也不亦微而切乎噫隠而彰则后人乐得为善之利直而寛则后人知有悔过之渐简而明则人君知中国礼义之为贵微而切则人君知强臣専制之为患用力寡而成功博其能为春秋继而使后之史无及焉者以是夫
　　苏辙史官助赏罚论　域中有三权曰天曰君曰史官圣人以此三权者制天下之是非而使之更相助夫惟天之权而后能夀夭祸福天下之人而使贤者无夭横穷困之灾不贤者无以享其富贵夀考之福然而季路原宪古所谓贤人者也伏于穷阎之下布衣饘食之不给盗跖庄蹻横行于天下食人之肝以为粮而老死于牗下不见兵革之祸如此则是天之权有时而有所不及也故人君用其赏罚之权于天道所不及之间以助天为治然而赏罚者又岂能尽天下之是非而赏罚之于一时犹惧其不能明着暴见于万世之下故君举而属之于其臣而名之曰史官盖史官之权与天与君之权钧大抵三者更相助以无遗天下之是非故荀恱曰毎于嵗尽举之尚书以助赏罚夫史官之兴其来尚矣其最著作在周曰佚在鲁曰克在齐曰南氏在晋曰董狐在楚曰倚相观其为人以度其当时之所书必有以助赏罚者然而不获见其笔墨之所存以不能尽其助治之意独仲尼因鲁之史官左邱明而得其载籍以作为春秋是非二百四十二年虽其名为经而其实史之本大义明者也故齐威晋文有功王室王赏之以侯伯之爵征代四国之权而春秋又从而屡进之此所以助乎赏之当于其功也吴楚徐越之僣皆得罪于其君者也而春秋又从而加之以斥絶摈弃不齿之辞此所以助乎罚之当于其罪也若夫当时赏罚之所不能及则又为之明言其状而使后世嗟叹痛惜之不已鸣呼贤人君子之功烈与夫乱世贼子罪恶之状于此皆可以无忧其无闻焉是故古者圣人重史官当汉之时号曰太史令而其权在丞相之上郡国计吏上计于大史然后以其副上于丞相御史夫惟知其权之可以助赏罚也故从而尊显之然则后之史官其可以忽哉张舜民史说　马文渊有言人贫当益坚老当益壮贫而坚者虽市里小民尚有之老而壮虽士人未之见也韩退之潮阳之行齿髪衰矣不若少时之志壮也故以封禅之说迎宪宗又曰自今请改事陛下观此言伤哉丈夫之操始非不坚誓于金石凌于雪霜既而沐于死生顾于妻孥罕不回心低首求免一时之难者退之是也退之非求富贵者也畏死尔故善为国者如农圃然初则养育其材勿使之夭折终则将就其美勿使之摧折君臣相成同底于道顾必使之至于尽欢竭忠之地亦何有哉唯乐天则不然知其不可为而一舍之危行而放其言懐卷而同其尘可谓晦而明柔而立者也故终其身而不辱如刘梦得栁子厚軰舍文字语言之外复何有哉　刘蕡赞史臣以蕡为疏直蕡于策中引防公煞阳父春秋罪漏言而蕡既戒帝漏言而身诵语于庭又蕡不先以忠结上知后为谋之若是殆非史家才识也且蕡布衣也出应诏时何计先结主之知而后言之哉虽谏官御史以在近列傥先视人主之意而方出言是何人也蕡軰造庭待问有所及不列之于廷对何阶而上达哉唯其疏直乃得敢言之士傥使来者皆三思后言之朝廷何望哉度斯人也殆是恶直丑正之人使恶直丑正之人执史笔以去取前人之事则一代之人若为凖的蕡虽不第同试如李邰軰公言于朝以为已之不若一时藩侯争相辟置如牛僧孺令狐楚不敢待以宾幙皆以师礼资之是何同时之人其见重顾如此数百年之后独不信于史臣之笔亦可叹矣
　　髙宗时翰林学士汪藻言本朝宰相皆兼史馆故书榻前议论之词则有时政记柱下见闻之实则有起居注谓之日歴所以备言垂一世之典茍旷三十年之久漫无一字何以示来世帝从之即以命藻
　　宁宗时有商人私持起居郎熊克中兴小歴及九朝通畧等书欲度佳旴军以闻遂命诸道察郡邑书坊所鬻书凡事干国体者悉令毁弃言者因请取礼部员外郎李焘续通鉴长编知龙州王偁东都事畧监都盐仓李丙丁未録及通畧语録家等书下史官考订或有裨于公议即乞存留不许刋行从之
　　元仁宗谕省臣曰翰林集贤儒臣须朕自选用毋辄拟奏人言御史台任重朕谓国史院尤重盖御史台是一时公论国史院是万世史论于是陞翰林国史院秩从一品寻勅博选中外才学之士居之













　　经济类编卷四十八
&lt;子部,类书类,经济类编&gt;
　　钦定四库全书
　　经济类编巻四十九
　　明　冯琦冯瑗　撰
　　文学类三
　　儒林【五则】
　　司马迁儒林传序　余读功令至于广厉学官之路未尝不废书而叹也曰嗟乎夫周室衰而闗睢作幽厉防而礼乐坏诸恣行政由彊国故孔子闵王路废而邪道兴于是论次诗书修起礼乐适齐闻韶三月不知肉味自卫返鲁然后乐正雅颂各得其所世以混浊莫能用是以仲尼于七十余君无所遇曰茍有用我者期月而已矣西狩获麟曰吾道穷矣故因史记作春秋以当王法其辞防而指博后世学者多录焉自孔子卒后七十子之徒散游诸侯大者为师傅卿相小者友教士大夫或而不见故子路居卫子张居陈澹台子羽居楚子夏居西河子贡终于齐如田子方叚干木吴起禽滑厘之属皆受业于子夏之伦为王者师是时独魏文侯好学后陵迟以至于始皇天下并争于战国儒术既绌焉然齐鲁之门学者独不废也于威宣之际孟子荀卿之列咸遵夫子之业而润色之以学显于当世及至秦之季世焚诗书坑术士六艺从此缺焉陈涉之王也而鲁诸儒持孔氏之礼器往归陈王于是孔甲为陈涉博士卒与涉俱死陈涉起匹夫驱瓦合适戍旬月以王楚不满半嵗竟灭亡其事至防浅然而缙绅先生之徒负孔子礼器往委质为臣者何也以秦焚其业积怨而发愤于陈王也及髙皇帝诛项籍举兵围鲁鲁中诸儒尚讲诵习礼乐歌之音不絶岂非圣人之遗化好礼乐之国哉故孔子在陈曰归与归与吾党之小子狂简斐然成章不知所以裁之夫齐鲁之间于文学自古以来其天性也故汉兴然后诸儒始得修其经艺讲习大射乡饮之礼叔孙通作汉礼仪因为太常诸生弟子共定者咸为选首于是喟然叹兴于学然尚有干戈平定四海亦未暇遑庠序之事也孝惠吕后时公卿皆武力有功之臣孝文时颇征用然文帝本好刑名之言及至孝景不任儒者而窦太后又好黄老之术故诸博士具官待问未有进者及今上即位赵绾王臧之属明儒学而上亦乡之于是招方正贒良文学之士自是之后言诗于鲁则申培公于齐则辕固生于燕则韩太傅言尚书自济南伏生言礼自鲁髙堂生言易自菑川田生言春秋于齐鲁自胡母生于赵自董仲舒及窦太后崩武安侯田蚡为丞相绌黄老刑名百家之言延文学儒者数百人而公孙以春秋白衣为天子三公封以平津侯天下之学士靡然乡风矣公孙为学士悼道之郁滞乃请曰丞相御史言制曰葢闻导民以礼风之以乐防姻者居室之大伦也今礼废乐崩朕甚愍焉故详延天下方正博闻之士咸登诸朝其令礼官劝学讲议洽闻兴礼以为天下先太常议与博士弟子崇乡里之化以广贒材焉谨与太常臧博士平等议曰闻三代之道乡里有教夏曰校殷曰序周曰庠其劝善也显之朝廷其惩恶也加之刑罚故教化之行也建首善自京师始由内及外今陛下昭至徳开大明配天地本人伦劝学修礼崇化厉贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八已上仪状端正者补博士弟子郡国县道邑有好文学敬长上肃政教顺乡里出入不悖所闻者令相长丞上属所二千石二千石谨察可者当与计偕诣太常得受业如弟子一嵗皆輙试能通一艺以上补文学掌故缺其高第可以为郎中者太常籍奏即有秀才异等輙以名闻其不事学若下材及不能通一艺輙罢之而请诸不称者罚臣谨案诏书律令下者明天人分际通古今之义文章尔雅训辞深厚恩施甚美小吏浅闻不能防宣无以明布谕下治礼次治掌故以文学礼义为官迁留滞请选择其秩比二百石以上及吏百石通一艺以上补左右内史大行卒史比百石以下补郡太守卒史皆各二人边郡一人先用诵多者若不足乃择掌故补中二千石属文学掌故补郡属备员请着功令佗如律令制曰可自此以来则公卿大夫士吏斌斌多文学之士矣
　　昭帝时举贒良文学增博士弟子员满百人宣帝末增倍之元帝好儒能通一经者皆复数年以用度不足更为设员千人郡国置五经百石卒史成帝末或言孔子布衣养徒三千人今天子太学弟子少于是增弟子员三千人嵗余复如故平帝时王莽秉政增元士之子得受业如弟子勿以为员嵗课甲科四十人为郎中乙科二十人为太子舍人丙科四十人补文学掌故云范儒林序　昔王莽更始之际天下散乱礼乐分崩典文残落及光武中兴爱好经术未及下车而先访儒雅采求阙文补缀漏逸先是四方学士多怀挟图书遁逃林薮自是莫不抱负坟策云防京师范升陈元郑兴杜林衞宏刘昆桓荣之徒继踵而集于是立五经博士各以家法教授易有施孟梁丘京氏尚书欧阳大小夏侯诗齐鲁韩毛礼大小戴春秋严顔凡十四博士太常差次总领焉建武五年乃修起太学稽式古典笾豆干戚之容备之于列服方领习矩步者委蛇乎其中中元元年初建三雍明帝即位亲行其礼天子始冠通天衣日月备法物之驾盛清道之仪坐明堂而朝群后登灵台以望云物袒割辟雍之上尊养三老五更飨射礼毕帝正坐自讲诸儒执经问难于前冠带缙绅之人圜桥门而观听者葢亿万计其后复为功臣子孙四姓末属别立校舍搜选高能以受其业自期门羽林之士悉令通孝经章句匈奴亦遣子入学济济乎洋洋乎盛于永平矣建初中大会诸儒于白虎观考详同异连月乃罢肃宗亲临称制如石渠故事顾命史臣着为通义又诏髙才生受古文尚书毛诗糓梁左氏春秋虽不立学官然皆擢髙第为讲郎给事近署所以网罗遗逸博存众家孝和亦数幸东观览阅书林及邓后称制学者颇懈时樊凖徐防并陈敦学之宜又言儒职多非其人于是制诏公卿妙简其选三署郎能通经术者皆得察举自安帝览政薄于艺文博士倚席不讲朋徒相视怠散学舍颓敝鞠为园蔬牧儿荛竪至于薪刈其下顺帝感翟酺之言乃更修黉宇凡所造构二百四十房千八百五十室试明经下第补弟子增甲乙之科员各十人除郡国耆儒皆补郎舍人太初元年梁太后诏曰大将军下至六百石悉遗子就学毎嵗輙于乡射月一飨会之以此为常自是游学增盛至三万余生然章句渐疎而多以浮华相尚儒者之风葢衰矣党人既诛其高名善士多坐流废后遂至忿争更相言告亦有私行金赀定兰台叅书经字以合其私文熹平四年灵帝乃诏诸儒正定五经刋于石碑为古文篆三体书法以相参检树之学门使天下咸取则焉初光武迁还洛阳其经牒秘书载之二千余两自此以后参倍于前及董卓移都之际吏民扰乱自辟雍东观兰台石室宣明鸿都诸藏典策文章竞共剖散其缣帛图书大则连为帷葢小乃制为縢囊及王允所收而西者裁七十余乗道路艰逺复弃其半矣后长安之乱一时焚荡莫不冺尽焉东京学者猥众难以详载今但录其能通经名家者以为儒林篇其自有列傅者则不兼书若师资所承宜标名为证者乃着之云　论曰自光武中年以后干戈稍戢専事经学自是其风世笃焉其服儒衣称先生游庠序聚黉塾者葢布之于邦域矣若乃经生所处不逺万里之路精庐暂建嬴粮动有千百其耆名高义开门受徒者编牒不下万人皆専相传祖莫或讹杂至有分争王庭树朋私里繁其章条穿求崖穴以合一家之説故扬雄曰今之学者非独为之华藻又从而绣其鞶恱夫书理无二义归有宗而硕学之徒莫之或徙故通人鄙其固焉又雄所谓譊譊之学各习其师也且观成名高第终能逺至者葢亦寡焉而迂滞若是矣然所谈者仁义所者圣法也故人识君臣父子之纲家知违邪归正之路自桓灵之间君道秕僻朝纲日陵国隙屡故自中智以下靡不审其崩离而权彊之臣息其闚盗之谋豪俊之夫屈于鄙生之议者人诵先王言也下畏逆顺埶也至如张温皇甫嵩之徒功定天下之半声驰四海之表俯仰顾盻则天业可移犹鞠躬昬主之下狼狈折札之命散戎兵就绳约而无悔心暨乎剥挠自极人神数尽然后群英乗其运世徳终其祚迹衰敝之所由致而能多歴年所者斯岂非学之效乎故先师垂典文褒励学者之功笃矣切矣不循春秋至乃比于杀逆其将有意乎
　　晋书儒林论　昔周徳既衰诸侯力政礼经废缺雅颂陵夷夫子将圣多能固天攸纵叹鳯鸟之不至伤麟出之非时于是乃删诗书定礼乐赞易道修春秋载籍逸而复存风雅变而还正其后卜商衞赐田吴孙孟之俦或亲禀防言或传闻大义犹能彊晋存鲁藩魏却秦既抗礼于邦君亦驰声于海内及嬴氏撡雪弃徳任刑焬坟籍于埃尘填儒林于坑穽严是古之法抵挟书之罪先王徽烈靡有孑遗汉祖勃兴救焚拯溺粗修礼律未遑爼豆逮于孝武崇尚文儒爰及东京斯风不坠于是傍求蠧简博访遗书创甲乙之科擢贤良之举莫不纡青拖紫服冕乗轩或徒步而取公卿或累旬以膺台鼎故缙绅之士靡然向风余芳遗烈焕乎可纪者也洎当涂草创深务兵权而主好斯文朝多君子鸿儒硕学无乏于时武帝受终忧劳军国时既初并庸蜀方事江湖训卒厉兵务农积糓犹复修立学校临幸辟雍而荀顗以制度赞惟新郑冲以儒宗登保傅茂先以博物叅朝政子真以好礼居秩宗虽媿明扬亦非遐弃既而荆扬底定区防乂安羣公草封禅之仪天子发谦冲之诏未足比隆三代固亦擅美一时惠帝缵戎朝昏政弛衅起宫掖祸成藩翰惟懐逮愍丧乱多衣冠礼乐扫地俱尽元帝运钟百六光启中兴贺荀刁杜诸贤并稽古博文财成礼度虽尊儒勤学亟降于纶言东序西胶未闻于诵明皇聪睿雅爱流畧简文嘿敦悦丘坟乃招集学徒奬风烈并时艰祚促未能详备有晋始自中朝迄于江左莫不崇饰华竞祖述虚摈阙里之典经习正始之余论指礼法为流俗目纵诞以清髙遂使宪章弛废名教颓毁五朝乘间而竞逐二京继踵以沦胥运极道消可为长叹息者矣郑冲等名位既隆自有列傅其余编之于左以续前史儒林云
　　隋书儒林论　儒之为教大矣其利物博矣笃父子正君臣尚忠节重仁义贵防让贱贪鄙开政化之本源凿生民之耳目百王损益一以贯之虽世或污隆而斯文不坠经邦致治非一时也涉其流者无禄而富怀其道者无位而尊故仲尼顿挫于鲁君孟轲抑扬于齐后荀卿见珍于强楚叔孙取贵于隆汉其余处环琽以骄富贵安陋巷而轻王公者可胜数哉自晋室分崩中原丧乱羣雄交争经籍道尽魏氏发迹代隂经营河朔得之马上兹道未暨夫太和之后盛修文教缙绅硕学济济盈朝缝掖巨儒往往杰出其雅诰奥义宋及齐梁不能尚也南北所治章句好尚互有不同江左周易则王辅嗣尚书则孔安国左传则杜元凯河洛左传则服子慎尚书周易则郑康成诗则竝主于毛公礼则同遵于郑氏大抵南人约简得其英华北学深芜穷其枝叶考其终始要其会归其立身成名殊方同致矣爰自汉魏硕学多清通逮乎近古巨儒必鄙俗文武不坠之在人岂独愚蔽于当今而皆明哲于往昔在乎用与不用知与不知耳然曩之弼谐庶绩必举徳于鸿儒近代左右邦家咸取士于刀笔纵有学优入室勤逾刺股名髙海内擢第甲科若命偶时来必有望于青紫或数奇运舛乃委弃于草泽然则古之学者禄在其中今之学者困于贫贱明逹之人志识之士安肯滞于所习以求贫贱者哉此所以儒罕通人学多鄙俗者也昔齐列康庄之第多士如林燕起碣石之官羣英自逺是知俗易风移必由上之所好非夫圣明御世亦无以振斯颓俗矣自正朔不一将三百年师说纷纶无所取正高祖膺期纂歴平一寰宇顿天纲以掩之贲旌帛以礼之设好爵以縻之于是四海九州强学待问之士靡不毕集焉天子乃整万乗率百僚遵问道之仪观释奠之礼博士罄悬河之辨侍中竭重席之奥考正亡逸研覈异同积滞羣疑涣然氷释于是超擢奇隽厚赏诸儒京邑达乎四方皆启黉校齐鲁赵魏学者尤多负笈追师不逺千里讲诵之声道路不絶中州儒雅之盛自汉魏以来一时而已及高祖暮年精华稍竭不悦儒术専尚刑名执政之徒咸非笃好暨仁夀间遂废天下之学唯存国子一所弟子七十二人炀帝即位复开庠序国子郡县之学盛于开皇之初征辟儒生逺近毕至使相与讲论得失于东都之下纳言定其差次一以闻奏焉于时旧儒多已凋亡二刘防萃出类学通南北博极今古后生钻仰莫之能测所制诸经义疏缙绅咸师宗之既而外事四夷戎马不息师徒怠散盗贼羣起礼义不足以防君子刑罚不足以威小人空有建学之名而无道之实其风渐坠以至灭亡方领矩步之徒亦多转死沟壑凡有经籍自此皆湮没于煨尘矣遂使后进之士不复闻诗书之言皆怀攘冦之心相与陷于不义曰学者将植不学者将落然则盛衰是系兴亡攸在有国有家者可不慎欤诸儒有身没道存遗风可想皆采其余论缀之于此篇云
　　儒行【三则】
　　孔子在衞冉求言于季孙曰国有圣人而不能用欲以求治是犹却步而欲求及前人不可得已今孔子在衞衞将用之已有才而以资邻国难以言智也季孙以告哀公公从之孔子既至舍哀公馆焉公自阼阶孔子宾阶升堂立待公曰夫子之服其儒服与孔子对曰丘少居鲁衣逢掖之衣长居宋冠章甫之冠丘闻之君子之学也博其服也乡丘未知其为儒服也公曰敢问儒行孔子对曰遽数之不能终其物悉数之乃留更仆未可终也哀公命席孔子侍坐曰儒有席上之珍以待聘夙夜强学以待问怀忠信以待举力行以待取其自立有如此者儒有不宝金玉而忠信以为宝不求土地立义以为土地不求多积多文以为富难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者儒有可亲而不可刼也可近而不可迫也可杀而不可辱也其居处不淫其饮食不溽其过失可防辨而不可面数也其刚毅有如此者儒有忠信以为甲胄礼义以为干橹载仁而行抱义而处虽有暴政不更其所其自立有如此者儒有博学而不穷笃行而不倦幽居而不淫上通而不困礼之以和为贵忠信之美优游之法慕贤而容众毁方而瓦合其寛裕有如此者儒有内称不辟亲外举不辟怨程功积事推贤而进达之不望其报君得其志茍利国家不求富贵其举贤援能有如此者儒有澡身浴徳陈言而伏静而正之上弗知也麤而翘之又不急为也不临深以为髙不加少以为多世治不轻世乱不沮同弗与异弗非也其特立独行有如此者
　　孔子御坐于鲁哀公哀公赐之桃与黍哀公请用仲尼先饭黍而后啗桃左右皆揜口而笑哀公曰黍者非饭之也以雪桃也仲尼对曰丘知之矣夫黍者五谷之长也祭先王为上盛果蓏有六而桃为下祭先王不得入庙丘闻之也君子以贱雪贵不闻以贵雪贱也今以五谷之长雪果蓏之下是从上雪下也丘以为妨义故不敢以先于宗庙之盛也【可入饮食类】
　　荀况儒效篇　大儒之效周公屏成王而属天下履天下之籍听天下之断偃然如固有之而天下不称戾焉兼制天下立七十一国姬姓独居五十三人而天下不称偏焉天子也者不可以少当也不可以假为也能则天下归之不能则天下去之呼先王以欺愚者而求衣食焉得委积足以揜其口则扬扬如也随其长子事其便辟举其上客然若终身之虏而不敢有他志是俗儒者也法后王一制度隆礼义杀诗书其言行以有大法矣然而明不能齐法教之所不及闻见之所未至则知不能类也是雅儒者也倚物怪变所未尝闻也所未尝见也卒然起一方则举统类而应之无所儗防张法而度之则防然若合符节是大儒者也习俗移志安久移质并一而不贰则通于神明参于天地矣
　　秦昭王问孙卿曰儒无益于人之国孙卿曰儒者法先王隆礼义谨乎臣子而能致贵其上者也人主用之则进在本朝置而不用则退编百姓而敌必为顺下矣虽穷困冻馁必不以邪道为食无置锥之地而明于持社稷之大计呌呼而莫之能应然而通乎裁万物养百姓之经纪势在人上则王公之才也在人下则社稷之臣国君之宝也虽隠于穷闾漏屋人莫不贵之道诚存也仲尼为鲁司冦沈犹氏不敢朝饮其羊公慎氏出其妻慎溃氏逾境而走鲁之鬻牛马不豫贾布正以待之也居于阙党阙党之子弟防罟分有亲者取多孝悌以化之也儒者在本朝则美政在下位则美俗儒之为人下如是矣王曰然则其为人上何如孙卿对曰其为人也广大矣志意定乎内礼节修乎朝法则度量正乎官忠信爱利形乎下行一不义杀一无罪而得天下不为也若义信乎人矣通于四海则天下之外应之而怀之是何也则贵名白而天下治也故近者謌讴而乐之逺者竭走而趋之四海之内若一家通达之属莫不从服夫是之谓人师诗曰自西自东自南自北无思不服此之谓也夫其为人下也如彼为人上也如此何为其无益人之国乎昭王曰善
　　齐宣王问匡倩曰儒者博乎曰不也王曰何也匡倩对曰博者贵枭胜者必杀枭杀枭者是杀所贵也儒者以为害义故不博也又问曰儒者弋乎曰不也弋者从下害于上者也是从下伤君也儒者以为害义故不弋又问儒者鼓瑟乎曰不也夫瑟以小为大声以大为小声是大小易序贵贱易位儒者以为害义故不鼔也宣王曰善仲尼曰与其使民謟下也宁使民謟上
　　教学【二十三则】
　　荀况劝学篇　木直中绳輮以为轮其曲中防虽有稿暴不复挺者輮使之然也于越夷貊之子生而同声长而异俗教使之然也君子生非异也善假于物也彊自取柱柔自取束螾无爪牙之利筋骨之彊上食埃土下饮黄泉用心一也蟹六跪而二鼇非虵蟺之穴无所寄托者用心躁也目不两视而明耳不两聴而聪小人之学也入乎耳出乎口口耳之间则四寸耳曷足以美七尺之躯哉
　　吕览劝学篇　先王之教莫荣于孝莫显于忠忠孝人君人亲之所甚欲也显荣人子人臣之所甚愿也然而人君人亲不得其所欲人子人臣不得其所愿此生于不知理义不知义理生于不学学者师达而有材吾未知其不为圣人圣人之所在则天下理焉在右则右重在左则左重是故古之圣王未有不尊师者也尊师则不论其贵贱贫富矣若此则名号显矣徳行彰矣故师之教也不争轻重尊卑贫富而争于道其人茍可其事无不可所求尽得所欲尽成此生于得圣人圣人生于疾学不疾学而能为魁士名人者未之尝有也疾学在于尊师师尊则言信矣道论矣故性教者不化召师者不化自卑者不聴卑师者不聴师操不化不聴之术而以彊教之欲道之行身之尊也不亦逺乎学者处不化不聴之势而以自行欲名之显身安之也是怀腐而欲香也是入水而恶濡也凡説者兊之也非説之也今世之説者多弗能兊而反説之夫弗能兊而反説是拯溺而硾之以石也是救病而饮之以菫也使世益乱不肖主重惑者从此生矣故为师之务在于胜理在于行义理胜义立则位尊矣王公大人弗敢骄也上至于天子朝之而不慙凡遇合也合不可必遗理释义以要不可必而欲人之尊之也不亦难乎故师必胜理行义然后尊曽子曰君子行于道路其有父者可知也其有师者可知也夫无父而无师者余若夫何哉此言事师之犹事父也曾防使曾参过期而不至人皆见曾防曰无乃畏耶曾防曰彼虽畏我存夫安敢畏孔子畏于匡顔渊后孔子曰吾以汝为死矣顔渊曰子在回何敢死顔回之于孔子也犹曾参之事父也古之贤者与其尊师若此故师尽智竭道以教
　　尊师篇　且天生人也而使其耳可以闻不学其闻不若聋使其目可以见不学其见不若盲使其口可以言不学其言不若爽使其心可以知不学其知不若狂故凡学非能益也达天性也能全天之所生而勿败之是谓善学子张鲁之鄙家也顔涿聚梁父之大盗也学于孔子叚干木晋国之大驵也学于子夏高何县子石齐国之暴者也指于乡曲学于子墨子索卢参东方之钜狡也学于禽滑黎此六人者刑戮死辱之人也今非徒免于刑戮死辱也由此为天下名士显人以终其夀王公大人从而礼之此得之于学也凡学必务进业心则无营疾讽诵谨司闻观驩愉问书意顺耳目不逆志退思虑求所谓时辨説以论道不茍辨必中法得之无矜失之无慙必反其本生则谨养谨养之道养心为贵死则敬祭敬祭之术时节为务此所以尊师也治唐圃疾灌寖务种树织葩屦结网梱蒲苇之田野力耕耘事五谷如山林入川泽取鱼鼈求鸟兽此所以尊师也视舆马慎驾御适衣服务轻暖临饮食必蠲絜善调和务甘肥必恭敬和顔色审辞令疾趋翔必严肃此所以尊师也君子之学也説义必称师以论道聴从必尽力以光明聴从不尽力命之曰背说义不称师命之曰叛背叛之人贤主弗内之于朝君子不与交友故教也者义之大者也学也者知之盛者也义之大者莫大于利人利人莫大于教知之盛者莫大于成身成身莫大于学身成则为人子弗使而孝矣为人臣弗令而忠矣为人君弗彊而平矣有大势可以为天下正矣故子贡问孔子曰后世将何以称夫子孔子曰吾何足以称哉勿已者则好学而不厌好教而不倦其惟此耶天子入太学祭先圣则齿尝为师者弗臣所以见敬学与尊师也诬徒篇　达师之教也使弟子安焉乐焉休焉游焉肃焉严焉此六者得于学则邪辟之道塞矣理义之术胜矣此六者不得于学则君不能令于臣父不能令于子师不能令于徒人之情不能乐其所不安不能得于其所不乐为之而乐矣奚待贤者虽不肖者犹若劝之为之而苦矣奚待不肖者虽贤者犹不能久反诸人情则得所以劝学矣子华子曰王者乐其所以王亡者亦乐其所以亡故烹兽不足以尽兽嗜其脯则几矣然则王者有嗜乎理义也亡者亦有嗜乎暴慢也所嗜不同故其祸福亦不同不能教者志气不和取舍数变固无恒心若晏阴喜怒无处言谈日易以恣自行失之在己不肯自非复过自用不可证移见权亲势及有富厚者不论其材不察其行瓯而教之阿而謟之若恐弗及弟子居处修絜身状出伦闻识疏达就学敏疾本业几终者则从而抑之难而悬之姤而恶之弟子去则冀终居则不安归则愧于父母兄弟出则慙于知友邑里此学者之所悲也此师徒相与异心也人之情恶异于已者此师徒相与造怨尤也人之情不能亲其所怨不能誉其所恶学业之败也道术之废也从此生矣善教者则不然视徒如已反已以教则得教之情也所加于人必可行于已若此则师徒同体人之情爱同于已者誉同于已者助同于已者学业之章明也道术之大行也从此生矣不能学者从师苦而欲学之功也从师浅而欲学之深也草木鸡狗牛马不可谯诟遇之谯诟遇之则亦谯诟报人又况乎达师与道术之言乎故不能学者遇师则不中用心则不専好之则不深就业则不疾辩论则不审教人则不精于师愠怀于俗羁神于世矜势好尤故湛于巧智昏于小利惑于嗜欲问事则前后相悖以章则有异心以简则有相反离则不能合合则弗能离事至则不能受此不能学者之患也
　　贾谊劝学篇　谓门人学者舜何人也我何人也夫启耳目载心意从立移徙与我同性而舜独有贤圣之名明君子之实而我曾无隣里之闻穷巷之知者独何与然则舜僶俛而加志我儃僈而弗省耳夫以西施之美而蒙不洁则过之者莫不睨而掩鼻尝傅白黱黒榆铗陂杂芷若防虱视益口笑佳态佻志从容为説焉则虽王公大人孰能无悇惮养心而巅一视之今以二三子材而蒙愚惑之智予恐过之有掩鼻之容也昔者南荣跦丑圣道之忘乎已故步陟山川蚠冐楚棘弥道千余百舍重而不敢久息既遇老噩若慈父鴈行避景防立弛进而后敢问见教一高言若饥十日而得大牢焉是达若天地行生后世今夫子之达佚乎老而诸子之材不逮荣跦而无千里之逺重茧之患亲与巨贤连席而坐对膝相视从容谈语无问不应是天降大命以达吾徳也吾闻之曰时难得而易失也学者勉之乎天禄不重
　　刘安修务训　夫地势水东流人必事焉然后水潦得谷行禾稼春生人必加功焉故五谷得遂长聴其自流待其自生则鲧禹之功不立而后稷之智不用若吾所谓无为者私志不得入公道嗜欲不得枉正术循理而举事因资而立权自然之势而曲故不得容者事成而身弗伐功立而名弗有非谓其感而不应攻而不动者若夫以火熯井以淮灌山此用已而背自然故谓之有为若夫水之用舟沙之用鸠泥之用輴山之用蔂夏渎而冬陂因髙为田因下为池此非吾所谓为之　世俗废衰而非学者多人性各有所脩短若鱼之跃若鹊之駮此自然者不可损益吾以为不然夫鱼者跃鹊者鲛也犹人马之为人马筋骨形体所受于天不可变以此论之则不类矣夫马之为草驹之时跳跃扬蹏翘尾而走人不能制龁咋足以噆肌碎骨蹶蹏足以破卢陷匈及至圉人扰之良御教之掩以衡扼连以辔衔则虽歴险起壍弗敢辞故其形之为马马不可化其可驾御教之所为也马聋虫也而可以通气志犹待教而成又况人乎且夫身正性善发愤而成仁冒凭而为义性命可説不待学问而合于道者尧舜文王也沉防耽荒不可教以道不可喻以徳严父弗能正贒师不能化者丹朱商均也曼颊皓齿形夸骨佳不待脂粉芳泽而性可説者西施阳文也啳哆噅籧蒢戚施虽粉白黛黒弗能为美者嫫母仳倠也夫上不及尧舜下不及商均美不及西施恶不若嫫母此教训之所喻也而芳泽之所施纯钩鱼肠劔之始下型击则不能断刺则不能入及
　　加之砥砺摩其锋防则水断龙舟陆剸犀甲明镜之始下型防然未见形容及其粉以锡摩以白旃鬓眉防毫可得而察夫学亦人之砥锡也而谓学无益者所以论之过知者之所短不若愚者之所脩贤者之所不足不若众人之有余何以知其然夫宋画呉冶刻形镂法乱脩曲出其为防妙尧舜之圣不能及蔡之防女衞之稚质梱纂组杂奇彩抑黒质扬赤文禹汤之智不能逮盲者目不能别昼夜分白黒然而搏琴抚参弹复
　　徽攫援摽拂手若薎蒙不失一使未尝鼓琴者虽有离朱之明攫掇之防犹不能屈伸其指何则服习积贯之所致故弓待防而后能调剑待砥而后能利玉坚无敌镂以为兽首尾成形礛诸之功木直中绳揉以为轮其曲中规括之力唐碧坚忍之类犹可刻镂揉以成器用又况心意乎瘠地之民多有心者劳也沃地之民多不才者饶也由此观之知人无务不若愚而好学田者不强囷仓不盈官御不厉心意不精将相不强功烈不成王懈惰后世无名诗云我马唯骐六辔如丝载驰载驱周爰谘谋以言人之有所务也　以征为羽非弦之罪以甘为苦非味之过故有符于中则贵是而同今古无以聴其説则所从来者逺而贵之耳此和氏之所以泣血于荆山之下今劒或絶侧嬴文齧缺巻銋而称以项襄之劔则贵人争带之琴或拨刺狂桡濶解漏越而称以楚庄之琴侧室争鼔之苗山之鋋羊头之销虽水断龙舟陆剸兕甲莫之服带山桐之琴涧梓之腹虽鸣防隅修营唐牙莫之鼔也通人则不然服劔者期于铦利而不期于墨阳莫邪乗马者期于千里而不期于骅骝绿耳鼔琴者期于鸣防修营而不期于滥脇号钟诵诗书者期于通道畧物而不期于洪范商颂圣人见是非若白黒之于目辨清浊之于耳聴众人则不然中无主以受之譬若遗腹子之上陇以礼哭泣之而无所归心　三代与我同行五伯与我齐智彼独有圣智之实我曾无有闾里之闻穷巷之知者何彼并身而立节我诞谩而悠忽今夫毛嫱西施天下之美人若使之衔腐鼠蒙猬皮衣豹裘带死蛇则布衣韦带之人过者莫不左右睥睨而掩鼻常试使之施芳泽正娥眉设笄珥衣阿锡曵齐纨粉白黛黒佩玉环揄步杂芝苦笼蒙目视冶由笑目流眺口曾挠奇牙出防揺则虽王公大人有严志颉颃之行者无不惮悇痒心而恱其色矣今以中人之才蒙愚惑之智被污辱之行无本业所修方术所务焉得无有睥面掩鼻之容哉今鼔舞者绕身若环曾挠摩地扶旋猗那动容转曲便媚拟神身若秋药被风髪若结旌骋驰若骛木熙者举梧槚据句枉蝯自纵好茂叶龙天矫燕枝拘援丰条舞扶疏龙从鸟集搏援攫肆薎蒙踊跃且夫观者莫不为之损心酸足彼乃始徐行防笑被衣修擢夫鼔舞者非柔纵而木熙者非劲淹浸渍渐靡使然也是故生木之长莫见其益有时而修砥砺防监莫见其损有时而薄藜藿之生蝡蝡然日加数寸不可以为栌栋楩柟豫章之生也七年而后知故可以为棺舟夫事有易成者名小难成者功大君子修美虽未有利福将在后至故诗云日就月将学有缉熙于光明此之谓也
　　刘向建本篇　成人有徳小子有造大学之教也时禁于其未发之曰预因其可之曰时相观于善之曰磨学不陵节而施之曰驯发然后禁则扞格而不胜时过然后学则勤苦而不驯杂施而不逊则坏乱而不治独学而无友则孤陋而寡闻故曰有昭辟雍有贒泮宫田里周行济济锵锵而相从执质有族以文　今夫辟地植谷以养生送死鋭金石杂草药以攻疾各知搆宫室以避暑雨累台榭以避润湿入知亲其亲出知尊其君内有男女之别外有朋友之际此圣人之徳教儒者受之傅之以教诲于后世今夫晩世之恶人反非儒者曰何以儒为如此人者是非本也譬如食谷衣丝而非耕织者也载于船车服而安之而非工匠者也食于甑须以生活而非陶冶者也此言违于情而行蒙于心者也如此人者骨肉不亲也秀士不友也此三代之弃民也人君之所不赦也故诗云投畀豺虎豺虎不食投畀有北有北不受投畀有昊此之谓也
　　周召公年十九见正而冠冠则可以为方伯诸侯矣人之幼稚童蒙之时非求师正本无以立身全性夫幼者必愚愚者妄行不能保身孟子曰人皆知以食愈饥莫知以学愈愚故善材之幼者必勤于学问以修其性今人诚能砥砺其材自诚其神明暏物之应通道之要观始卒之端览无外之境逍遥乎无方之内彷徉乎尘埃之外卓然独立超然絶世此上圣之所以游神也然晩世之人莫能闲居心思鼓琴读书追观上古友贤大夫学问讲辨日以自虞疏逺世事分明利害筹策得失以观祸福设义立度以为法式穷追本末究事之精死有遗业生有荣名此皆人材之所能建也然莫能为者偷慢懈惰多暇日之故也是以失本而无名夫学者崇名立身之本也仪状齐等而饰貌者好质性同伦而学问者智是故砥砺琢磨非金也而可以利金诗书辟立非我也而可以厉心夫问讯之士日夜兴起厉中益知以分别理是故处身则全立身不殆士茍欲深明博察以垂荣名而不好问讯之道则是伐智本而塞智原也何以立躯也骐骥虽疾不遇伯乐不致千里干将虽利非人力不能自断焉乌号之弓虽良不得排檠不能自任人才虽高不务学问不能致圣水积成川则蛟龙生焉土积成山则豫樟生焉学积成圣则富贵尊显至焉千金之裘非一狐之皮台庙之榱非一木之枝先王之法非一士之智也故曰讯问者智之本思虑者智之道也中庸曰好学近乎智力行近乎仁知耻近乎勇积小之能大者其惟仲尼乎学者所以反情治性尽才者也亲贤学问所以长徳也论交合友所以相致也诗云如切如磋如琢如磨此之谓也
　　孔子曰可以与人终日而不倦者其惟学乎其身体不足观也其勇力不足惮也其先祖不足称也其族姓不足道也然而可以闻四方而昭于诸侯者其惟学乎诗曰不僭不亡率由旧章夫学之谓也
　　孔子曰鲤君子不可以不学见人不可以不饰不饰则无根无根则失理失理则不忠不忠则失礼失礼则不立夫逺而有光者饰也近而逾明者学也譬之如汚池水潦注焉菅蒲生之从上观之知其非源也孔子谓子路曰汝何好子路曰好长劔孔子曰非此之问也请以汝之所能加之以学岂可及哉子路曰学亦有益乎孔子曰夫人君无谏臣则失政士无教交则失徳狂马不释其防操弓不返于檠木受绳则直人受谏则圣受学重问孰不顺成毁仁恶士且近于刑君子不可以不学子路曰南山有竹弗揉自直斩而射之通于犀革又何学为乎孔子曰括而羽之镞而砥砺之其入不益深乎子路拜曰敬受教哉
　　东郭子惠问于子贡曰夫子之门何其杂也子贡曰夫隠括之旁多枉木良医之门多疾人砥砺之旁多顽钝夫子修道以俟天下来者不止是以杂也诗云菀彼栁斯鸣蜩嘒嘒有漼者渊莞苇淠淠言大者之旁无所不容
　　公明宣学于曾子三年不读书曾子曰宣而居参之门三年不学何也公明宣曰安敢不学宣见夫子居宫庭亲在叱咤之声未尝至于犬马宣説之学而未能宣见夫子之应宾客恭俭而不懈惰宣说之学而未能宣见夫子之居朝庭严临下而不毁伤宣说之学而未能宣说此三者学而未能宣安敢不学而居夫子之门乎曾参避席谢之曰参不及宣其学而已子思曰学所以益才也砺所以致刃也吾尝幽处而深思不若学之速吾尝跂而望不若登高之博见故顺风而呼声不加疾而闻者众登丘而招臂不加长而见者逺故鱼乗于水鸟乗于风草木乗于时
　　孟子曰人知粪其田莫知粪其心粪田莫过利苗得粟粪心易行而得其所欲何谓粪心博学多闻何谓易行一性止淫也
　　晋平公问于师旷曰吾年七十欲学恐已暮矣师旷曰何不炳烛乎平公曰安有为人臣而戏其君乎师旷曰盲臣安敢戏其君乎臣闻之少而好学如日出之阳壮而好学如日中之光老而好学如炳烛之明炳烛之明孰与昧行乎平公曰善哉
　　河间献王曰汤称学圣王之道者譬如日焉静居独处譬如火焉夫舍学圣王之道若舍日之光何乃独思若火之明也可以见小耳未可用大知惟学问可以广明徳慧也
　　梁丘据谓晏子曰吾至死不及夫子矣晏子曰婴闻之为者常成行者常至婴非有异于人也常为而不置常行而不休者故难及也
　　寗越中牟鄙人也苦耕之劳谓其友曰何为而可以免此苦也友曰莫如学学三十年可以达矣寗越曰请十五嵗人将休吾将不休人将卧吾不敢卧十三嵗学而周威公师之夫走者之速也而过二里止步者之迟也而百里不止今寗越之材而久不止其为诸侯师岂不宜哉
　　徐干治学篇　昔之君子成徳立行身没而名不朽其故何哉学也学也者所以疏神达思怡情理性圣人之上务也民之初载其蒙未知譬如宝在于室有所求而不见白日昭焉则羣物斯辩矣学者心之白日也故先王立教官掌教国子教以六徳曰智仁圣义中和教以六行曰孝友睦婣姙恤教以六艺曰礼乐射御书数三教备而人道毕矣学犹饰也器不饰则无以为美观人不学则无以有懿徳有懿徳故可以经人伦为美观故可以供神明故书曰若作梓材既勤朴斵惟其涂丹艧夫听黄钟之声然后知击之细视衮龙之文然后知被褐之陋涉庠序之教然后知不学之困故学者如登山焉勤而益高如寤寐焉久而愈足顾所由来则杳然甚逺以其难而懈之误且非矣诗云髙山仰止景行行止好学之谓也倦立而思逺不如速行之必至也矫首而徇飞不如循雌之必获也孤居而愿智不如务学之必达也故君子心不茍愿必以求学身不茍动必以从师言不茍出必以博闻是以情性合人而徳音相继也孔子曰弗学何以行弗思何以得小子勉之斯可谓人师矣马虽有逸足而不闲舆则不为良骏人虽有美质而不习道则不为君子故学者求习道也若有似乎画采黄之色既着而纯皓之体斯亡敝而不渝孰知其素欤子夏曰日习则学不忘自勉则身不墯亟闻天下之大言则志益广故君子之于学也其不懈犹上天之动犹日月之行终身亹亹没而后已故虽有其才而无其志亦不能兴其功也志者学之帅也才者学之徒也学者不患才之不赡而患志之不立是以为之者亿兆而成之者无几故君子必立其志易曰君子以自强不息大乐之成非取乎一音嘉膳之和非取乎一味圣人之徳非取乎一道故曰学者所以总羣道也羣道统乎已心羣言一乎已口唯所用之故出则元亨处则利贞黙则立象语则成文述千载之上若共一时论殊俗之类若与同室度幽明之故若见其情原治乱之渐若指已効故诗曰学有缉熙于光明其此之谓也夫独思则滞而不通独为则困而不就人心必有明焉必有悟焉如火得风而炎炽如水赴下而流速故太昊观天地而画八卦燧人察时令而钻火帝轩闻鳯鸣而调律仓颉视鸟迹而作书斯大圣之学乎神明而发乎物类也贤者不能学于逺乃学于近故以圣人为师昔顔渊之学圣人也闻一以知十子贡闻一以知二斯皆触类而长之笃思而闻之者也非唯贤者学于圣人圣人亦相因而学也孔子因于文武文武因于成汤成汤因于夏后夏后因于尧舜故六籍者羣圣相因之书也其人虽亡其道犹存今之学者勤心以取之亦足以到昭明而成博达矣凡学者大义为先物名为后大义举而物名从之然鄙儒之博学也务于物名详于器械矜于诂训摘其章句而不能统其大义之所极以获先王之心此无异乎女史诵诗内竖传令也故使学者劳思虑而不知道费日月而无成功故君子必择师焉
　　考伪篇　仲尼之没于今数十年矣其间圣人不作唐虞之法防三代之教息人道陵迟人伦之中不定于是惑世盗名之徒因夫民之离圣教日久也生邪端造异术假先王之遗训以缘饰之文同而实违貌合而情逺自谓得圣人之真也各兼説特论诬謡一世之人诱以伪成之名惧以虚至之谤使人憧憧乎得亡惙惙而不定防其故性而不自知其迷也咸相与祖述其业而宠狎之斯术之于斯民也犹内闗之疾也非有痛痒烦苛于身情志彗然不觉疾之已深也然而期日既至则血气暴竭故内闗之疾疾之中夭而扁鹊之所甚恶也以卢医不能别而遘之者不能攻也昔杨朱墨翟申不害韩非田骈公孙龙汨乱乎先王之道诪张乎战国之世然非人伦之大患也何者术异乎圣人者易辨而从之不多也今为名者之异乎圣人也防视之难见世莫之非也聴之难闻世莫之举也何则勤逺以自旌托之乎疾固广求以合众托之乎仁爱枉直以取举托之乎随时屈道以弭谤托之乎畏爱多识流俗之故麤诵诗书之文托之乎博文饰非而言讦无伦而辞察托之乎通理居必人才游必帝都托之乎观风然而好变易姓名求之难获托之乎能静卑屈其体辑柔其顔托之乎温恭然而时有距絶击断严厉托之乎独立奬育童蒙训之以己术托之乎勤诲金玉自待以神其言托之乎説道其大抵也茍可以收名而不必获实则不去也可以获实而不必收名则不屈也汲汲乎常惧当时之不我尊也皇皇尔又惧来世之不我尚也心疾乎内形劳于外然其智调足以将之便巧足以庄之称托比类足以充之文辞声气足以饰之是以欲而如让躁而如静幽而如明跛而如正考其所由来则非尧舜之律也核其所自出又非仲尼之门也其回遹而不度穷涸而无源不可经方致逺甄物成化斯乃巧人之雄也而伪夫之杰也然中才之徒咸拜手而赞之扬声以和之被死而后论其遗烈被害而犹恨已不逮悲夫人之陷溺葢如此乎孔子曰不患人之不已知者虽语我曰吾为善吾不信之矣何者以其泉不中涌而注之者从外来也茍如此则处道之心不明而执义之意不着虽依先王称诗书将何益哉以此毒天下之民莫不离本趣末事以伪成纷纷扰扰驰骛不已其流于世也至于父盗子名兄窃弟誉骨肉相诒朋友相诈此大乱之道也故求名者圣人至禁也昔衞公孟多行无礼取憎于国人齐豹杀之以为名春秋书之曰盗其传曰是故君子动则思礼行则思义不为利回不为义疚或求名而不得或欲葢而名章惩不义也齐豹为衞司冦守嗣大夫作而不义其书为盗邾庶其莒牟夷邾黒肱以土地出求食而已不求其名贱而必书此二物者所以惩回而去贪也若艰难其身以险危大人而有名章彻攻难之士将奔走之若窃邑叛君以徼大利而无名贪冐之民将寘力焉是以春秋书齐豹曰盗三叛人名以惩不义数恶无礼其善志也问者曰齐豹之杀人以为已名故仲尼恶而盗之今为名者岂有杀之罪耶曰春秋之中其杀人者不少然而不盗不已圣人之善恶也必权轻重数众寡以定之夫为名者使真伪相冒是非易位而民有所化此邦家之大灾也杀人者一人之害也安可相比也然则何取于杀人者以书盗乎荀卿亦曰盗名不如盗货乡愿亦无杀人之罪也而仲尼恶之何也以其乱徳也今伪名者之乱徳也岂徒乡愿之谓乎万事杂错变数滋生乱徳之道固非一端而已书曰静言庸违象功滔天皆乱徳之类也春秋外传曰奸仁为佻奸礼为羞奸勇为贼夫仁礼勇道之美者也然行之不以其正则不免乎大恶故君子之于道也审其所以守之慎其所以行之问者曰仲尼恶殁世而名不称又疾伪名然则将何执曰是安足恠哉名者所以名实也实立而名从之非名立而实从之也故长形立而名之曰长短形立而名之曰短非长短之名先立而长短之形从之也仲尼之所贵者名实之名也贵名乃所以贵实也夫名之繁于实也犹物之繁于时也物者春也吐华夏也布叶秋也凋零冬也成实斯无为而自成者也若强为之则伤其性矣名亦如之故伪名者皆欲伤之者也人徒知名之为善不知伪善者为不善也惑甚矣求名有三少而求多迟而求速无而求有此三者不僻为幽昧离乎正道则不获也故非君子之所能也君子者能成其心心成则内定内定则物不能乱物不能乱则独乐其道独乐其道则不闻为闻不显为显故礼称君子之道闇然而日彰淡而不厌简而文温而理知逺之近知风之自知防之显可与入徳矣君子之所不可及者其唯人之所不见乎夫如是者岂将反侧于乱世而化庸人之未称哉
　　晋虞溥训诸生诰　文学诸生皆冠带之流年盛志美始涉学庭讲修典训此大成之业立徳之基也夫圣人之道淡而寡味故始学者不好也及至期月所观弥博所习弥多日闻所不闻日见所不见然后心开意朗敬业乐羣忽然不觉大化之陶已至道之入神也故学之染人甚于丹青丹青吾见其久而渝矣未见久学而渝者也夫工人之染先修其质后事其色质修色积而染工毕矣学亦有质孝悌忠信是也君子内正其心外修其行行有余力则以学文文质彬彬然后为徳夫学者不患才不及而患志不立故曰希骥之马亦骥之乗希顔之徒亦顔之伦也又曰防而舎之朽木不知防而不舎金石可亏斯非其效乎令诸生口诵圣人之典体闲庠序之训比及三年可以小成而令名宣流雅誉日新朋友钦而乐之朝士敬而叹之于是州府交命择官而仕不亦美乎若乃含章舒藻挥翰流称述世务探赜究奇使扬班韬笔仲舒结舌亦惟才所居固无常人也然积一勺以成江河累防尘以崇竣极匪志匪勤理无由济也诸生若絶人间之务心専亲学累一以贯之积渐以进之则亦或迟或速或先或后耳何滞而不通何逺而不至邪
　　李充字度江夏人父矩江州刺史充少孤其父墓中栢树尝为盗贼所斫充手刃之由是知名善楷书妙叅钟索世重之辟丞相王导掾转记室叅军幼好刑名之学深抑虚浮之士尝着学箴　老子云絶仁弃义家复孝慈岂仁义之道絶然后孝慈乃生哉葢患乎精仁义者寡而利仁义者众也道徳丧而仁义彰仁义彰而名利作礼教之弊直在兹也先王以道徳之不行故以仁义化之行仁义之不笃故以礼律检之检之弥繁而伪亦愈广老庄是乃明无为之益塞争欲之门夫极灵智之妙总会通之和者莫尚乎圣人革一代之制垂千载之遗风则非圣不立然则圣人之在世吐言则为训辞事则为物轨运通则有时隆理丧则与世弊矣是以大为之论以摽其防物必有宗事必有主寄责于圣人而遗累乎陈迹也故化之以絶圣弃智镇之以无名之朴圣教救其末老庄明其本本末之涂殊而为教一也人之迷也其日久矣见形者众及道者尠不觌千仭之门而逐适物之迹逐迹逾笃离本逾逺遂使华端与薄俗俱兴妙绪与淳风并絶所以圣人长潜而迹未尝灭矣惧后进惑其如此将越礼弃学而希无为之风见义之之杀而不观其隆矣略言所怀以补其阙引道家之防会世教之适当义不违本言不流放庶以袪困蒙之蔽悟已徃之惑乎其辞曰茫茫太初悠悠鸿荒蚩蚩万累与道兼忘圣迹未显贤名不彰怡此鼔腹率我猖狂资生既广群涂思通闇实师明匪余求蒙遗已济物而天下为公大庭唱基羲农宏赞立位时成离晖大观泽洽雨濡化流风散比屋同尘而人防僭乱爰暨中古哲王胥承质文代作礼统迭兴事借用以繁化因阻而凝动非性扰静岂神澄名之攸彰道之攸废乃损所隆乃崇所替刑作由于徳衰三辟兴乎叔世既敦既诱乃矫乃厉敦亦既备矫亦既深雕琢生文抑扬成音羣能骋技众巧竭心野无陆马山无散林风防不动化防不移人之失徳反正作奇乃放欲以越礼不知希竞之为病违彼夷涂而遵此险径狡兎陵冈游鱼遁川至赜深妙大象幽弃饵取罝而责功蹄筌失统防归而寄防忘言政异征乱防本塞源遁迹永日寻响穷年刻意离性而失其常然世有险夷运有通圯损益适时升防惟理道不可以一日废亦不可以一朝拟礼不可为千载制亦不可以当年止非仁无以长物非义无以齐耻仁义固不可逺去其害仁义者而已力行犹惧不逮希企邈以逺矣室有善言应在千里况乎行止复礼克己风人司箴敬贻君子
　　道学【一十七则】
　　周敦頥道州营道人初因舅郑向任为分宁主簿有狱久不决敦颐至一讯立辩邑人惊曰老吏不如也调南安司理有囚法当不死转运使王逵欲深治之敦颐力与辩逵不聴敦頥委手板将弃官去曰如此尚可仕乎杀人以媚人吾不为也逵悟囚得释调桂阳令改知南昌富家大姓黠吏恶少惴惴焉不独以得罪为忧而又以污秽善政为耻歴知南康军年五十七而卒敦頥博学力行着太极图易通明天理之根源究万物之终始言约而道大文质而义精得孔孟之本原大有功于学者为南安司理时通判程珦以其为学知道使二子颢頥徃受业敦頥毎令寻孔顔乐处所乐何事颢尝曰自再见周茂叔后吟风防月以归有吾与点也之意师圣学于程頥未悟因见敦頥敦頥留与对榻夜谈越三日乃还程頥惊异之曰非从周茂叔来耶其善开发人类此既至南康即筑室于莲花峯下前有溪合于湓江取营道所居濓溪以名之学者称为濂溪先生
　　邵雍河南人少时自雄其才慷慨欲树功名于书无所不读始为学即坚苦刻励寒不炉暑不扇夜不就枕者数年既而逾河汾涉淮汉周流齐鲁宋郑久之幡然来归曰道在是矣遂不复出初北海李之才受易于河南穆修修受于种放而放受之于陈抟源流最逺之才摄共城令雍时居母忧于苏门山躬防以养父之才叩门来谒劳苦之曰好学笃志果何似雍曰简策迹外未有适也之才曰君非迹简策者其如物理之学何他日则又曰物理之学学矣不有性命之学乎雍再拜愿受业之才遂授以河图洛书伏羲八卦六十四卦图象雍由是探頥索隠妙悟神契玩心髙明深造曲畅遂衍伏羲先天之防著书十余万言富弼司马光吕公着诸贤居洛中雅敏雍恒相从游为市园宅雍徳气粹然望之知其贤然不事表暴不设防畛羣居燕笑终日不为甚异人无贵贱少长一接以诚故贤者悦其徳不贤者服其化留守王拱辰荐雍遗逸授将作主簿后复举逸士补颍川团练推官皆固辞乃受命竟称疾不之官其天性髙迈逈出千古而坦夷温厚不见圭角时新法行吏牵迫不可为或投劾去雍门生故友居州县者或贻书访之雍曰此贤者所当尽力之时新法固严能寛一分则民受一分之赐矣投劾何益邪程颢尝与雍议论终日退而叹曰尧夫内圣外王之学也雍知虑絶人遇事能前知程頥尝曰其心虚明自能知之及疾病司马光张载颢頥晨夕之卒年六十七颢为铭墓称雍之学纯一不杂汪洋浩大就其所至而论之可谓安且成矣所着皇极经世观物内外篇渔樵问对传于世元祐中赐谥康节
　　程颢举进士再调晋城令民以事至县者必告以孝弟忠信度乡村逺近为伍保使之力役相助患难相恤凡孤防残废使无失所行旅疾病皆有所养乡必有校暇时亲至召父老与之语儿童所读书亲为正句读乡民为社会为立科条旌别善恶在县三年民爱之如父母去之日哭声振野吕公着荐为御史神宗素知其名数召见毎退必曰频求对欲常常见卿一日从容咨访报正午始趋出庭中人曰御史不知上未食乎颢前后进説甚多大要以正心窒欲求言育才为言务以诚意感悟人主尝劝帝防未萌之欲及勿轻天下士帝俯躬曰当为卿戒之　颢尝曰新法之行乃吾党激成之当时自愧不能以诚感上心遂致今日之祸岂可独罪王安石也至是召为宗正丞未行而卒年五十四颢自十五六时与弟頥闻汝南周敦頥论道遂厌科举之业慨然有求道之志未知其要泛滥于诸家出入于老释者几十年返求诸六经而后得之资性过人充养有道纯粹之气盎于面背门人交友从之嵗久未尝见其忿厉之容遇事优为虽当仓卒不动声色深有意经济方召用遽卒士大夫识与不识莫不哀伤焉文彦博采众论题其墓曰明道先生弟頥序之曰周公没圣人之道不行孟轲死圣人之学不传道不行百世无善治学不行千载无真儒无善治士犹得以明夫善治之道以淑诸人以传诸后无真儒则天下贸贸焉莫知所之人欲肆而天理灭矣先生生乎千古百世之后得不传之学于遗经以兴起斯文为己任辨异端辟邪説使圣人之道焕然复明于世葢自孟子之后一人而已然学于道不知所向则孰知斯人之为功不知所至则孰知斯名之称情也哉
　　程頥颢弟也年十八上书仁宗欲黜世俗之论以王道为心治平元丰间大臣屡荐皆不起至是司马光吕公着共疏其行义曰伏见河南处士程頥力学好古安贫守节言必忠信动遵礼法年逾五十不求仕进真儒者之高蹈圣世之逸民望擢以不次使士类有所矜式诏为西京国子监教授力辞寻召为校书郎及入对改崇政殿説书頥即上疏言习与智长化与心成陛下春秋方富虽睿圣得于天资而辅养之道不可不至大率一日之中接贤士大夫之时多亲寺人宫女之时少则气质变化自然而成愿选名儒入侍劝讲讲罢留之分直以备访问或有小失随事献规嵗月久积必能养成圣徳　言者希蔡京意论頥学术颇僻素行谲怪専以诡异聋瞽愚俗乃追毁頥出身文字其所著书令监司严加觉察范致虚又言頥以邪説诐行惑乱众聴而尹焞张绎为之羽翼乞下河南尽逐学徒頥于是迁居龙门之南止四方学者曰尊所闻行所知可矣不必及吾门也　頥于书无所不读其学本于诚以大学论语孟子中庸为标指而达于六经动止语黙一以圣人为师卒得孔孟不传之学为诸儒倡着易春秋传平生诲人不倦故学者出其门最多渊源所渐皆为名士而刘绚李吁谢良佐游酢张绎苏昞吕大临吕大钧尹焞杨时成徳尤着世称頥为伊川先生卒年七十五绚力学不倦頥毎言他人之学敏则有矣未易保也若绚者吾无疑焉仕终太常愽士吁頥称其才器可大任又言自予兄弟倡明道学能使学者视效而信从者吁与刘绚有力焉仕终校书郎良佐学问该瞻事有未彻则颡有泚尝与頥别一年复来见頥问所进对曰但去得一矜字尔頥喜曰是子可谓勤学切问而近思者与游酢杨时吕大临在程门号四先生仕终监西京竹木场酢初与兄醇俱以文行知名所交皆天下士頥见之京师谓其资可以进道及程颢兴扶讲学酢尽弃故所习而学焉仕终知濠州绎家世甚防年长未知学佣力于市闻邑官传呼声心慕之即发愤力学遂以文名会頥自涪还河南绎徃受业頥称其頴悟尝曰吾晩得二士谓绎与尹焞也炳始学于张载而事二程卒业仕为太常博士坐元符上书邪等人编管饶州卒大钧大防之弟能守其师説而践履之尤喜讲明井田兵制谓治道必自此始张载毎叹其勇为不可及仕终陜西转运从事大临大钧之弟通六经尤防于礼毎欲掇习三代遗文旧制令可行不为空言以拂世矫俗事终秘书省正字　高宗时诏赠直龙图阁制词略曰周衰圣人之道不得其传世之学者其欲闻仁义道徳之説孰从而求之亦孰从而聴之尔頥潜心大业高明自得之学可信不疑而浮伪之徒自知学问文采不足表见于世乃窃借名以自售外示恬黙中实奔竞使天下之士闻其风而疾之是重不幸焉朕所以振耀褒显之者以明上之所与在此而不在彼也
　　张载长安人少喜谈兵至欲结客取洮西之地年二十以书谒范仲淹仲淹谓之曰儒者自有名教可乐何事于兵因劝之曰中庸载读其书犹以为未足又访诸释老累年究极其説知无所得反而求之六经与程颢程頥论学道之要焕然自信曰吾道自足何事旁求于是尽弃异学淳如也举进士调云岩令以敦本善俗为先毎月吉具酒食召乡人高年会县庭亲劝酬之使人知养老事长之义因访民疾苦及告所以训戒子弟之意神宗初即位一新百度思得才哲之士谋之吕公着荐载有古学召见问治道载对曰为政不法三代者终茍道也帝说以为崇文校书一日见王安石安石问以新政载曰公与人为善则人以善归公如教玉人琢玉则宜有不受命者矣未几移疾屏居南山下终日危坐一室左右简编俯而读仰而思有得则识之或中夜起坐取烛以书其志道精思未尝须臾息也敝衣疏食与诸生讲学毎告以知礼成性变化气质之道学必如圣人而后己以为知人而不知天求为贤人而不求为圣人此秦汉以来学者大弊也故其学以易为宗以中庸为体以孔孟为法黜怪妄辨鬼神其家婚防祭率用先王之意而传以今礼又论定井田学校之法皆欲条理成书使可举而措诸事业吕大防荐之召同知太常礼院以疾归而卒世称横渠先生所着正蒙西铭行于世程頥言西铭明理一而分殊扩前圣所未发与孟子性善养气之论同功
　　杨时南劔将乐人初举进士第闻程颢兄弟讲孔孟絶学于河洛调官不赴以师礼见颢于頴昌相得甚欢其归也颢目送之曰吾道南矣及颢卒又师事程頥于洛葢年四十矣一日頥偶瞑坐时与游酢侍立不去頥既觉则门外雪深一尺矣后歴知浏阳余杭萧山三县皆有惠政民思之不忘时安于州县未尝求闻达而徳望日重四方之士不逺千里从之游号曰山先生会蔡京客张觷言于京曰今天下多故事至此必败宜亟引旧徳老成置诸左右庶几犹可及京闻其人觷以时对京因荐之会路允廸自髙丽还言髙丽国王问山先生安在乃召为秘书郎　时奉祠致仕优游林泉以著书讲学为事东南学者推时为程氏正宗胡宏罗从彦皆其弟子卒年八十三谥文靖从彦南劔人初为愽罗主簿闻时得程氏之学慨然慕之及时为萧山令从彦徒步往学见时三日即惊汗夹背曰不至是几虚过一生矣既卒业归筑室山中絶意仕进学者称为豫章先生朱熹谓山倡道东南之之游其门者甚众然潜思力行任重诣极者豫章一人而已延平李侗初从从彦学从彦令于静中看喜怒哀乐未发前气象而求所谓中者久之于天下之理该摄洞贯以次融释各有条序退居山中谢絶世故凡四十年其接后学答问不倦尝曰学之道不在多言但黙坐澄心体认天理自见学者称为延平先生朱熹尝从侗受学毎称侗姿禀劲持气节豪迈而充养完粹无复圭角自然之中若有成法平居恂恂无甚可否及酬酢事变断以义理则有截然不可犯者
　　张浚荐胡安国高宗召之将行闻陈公辅乞禁程頥之学乃上防曰孔孟之道不传久矣自頥兄弟始发明之然后知其可学而至今使学者师孔孟而禁从頥学是入室而不由户也夫頥于易因理以明象而知体用之一原于春秋见于行事而知圣人之大用诸经语孟皆发其防防而知其入徳之方则狂言恠语岂其文哉孝弟显于家忠诚动于乡非其道义一介不以取与则高视濶步岂其行哉自嘉祐以来頥与兄颢及邵雍张载皆以道徳名世著书立言公卿大夫所钦慕而师尊之及王安石蔡京等曲加排抑故其道不行望下礼官讨论故事加之封爵载在祀典仍诏馆阁裒其遗书羽翼六经使邪说者不得作而道术定矣疏入公辅与中丞周秘侍御史石公揆交章论安国学术颇僻除知永州安国辞遂复与祠自王安石废春秋不列于学宫安国谓先圣手所笔削之书天下事物无不备于此乃传心之要典也而人主不得闻説讲学士不得相传习乱伦灭理用夷蛮夏始由乎此因潜心二十余年着春秋传以成其志至是上之帝谓深得圣人之防诏进一官命未下而卒赐谥文定安国彊学力行以圣人为标的志于康济斯民见中原沦没遗黎涂炭常若痛切其身虽数以罪去爱君忧国逺而弥笃风度凝逺视天下万物无一足撄其心自渡江以来儒者进退合义以安国尹焞为称首谢良佐尝语人曰胡康侯如大冬严雪百草萎死而松栢挺然独秀者也
　　朱熹徽州婺源人少有求道之志父松知饶州疾亟属熹曰胡宪刘勉之刘子翚三人学有渊源吾所敬畏吾即死汝往事之熹奉以告而禀学焉既博求之经传复偏交当世有识之士及举进士为泉州同安主簿罢归闻延平李侗学于罗从彦得伊洛之正遂徒步往从之其学大要穷理致知反躬践实而以居敬为主筑室武夷山中四方游学之士从之者如市高宗闻其贤故召之熹卒不至宪安国从子生而静慤不妄笑语绍兴中与勉之同入太学时崇伊洛之学宪与勉之求得程頥书潜抄黙诵夜以继日闻涪陵谯定受易学于頥二人往受业久未有得定曰心为物渍故不有见惟学乃可明耳宪悟曰所谓学者非克己工夫邪自是一意下学不求人知一旦揖诸生归崇安故山力田卖药以奉其亲从游日众号籍溪先生仕终秘书省正字朱熹尝言从宪及勉之子翚三君子游而事籍溪先生为久得其学为多勉之从谯定刘安世杨时受学卒业乃还崇安结草堂读书其中力耕自给澹然无求于世惟与宪子翚日相往来讲论学者踵至勉之随其才器为説圣贤之道因以女妻熹门人号曰白水先生子翚韐仲子以父死国难痛愤致疾弃兴化通判隠居武夷山中者十七年与宪勉之交相得毎见讲学外无杂言他所与游皆知名士而期以任重致逺者朱熹而已熹初从子翚游子翚以易之不逺复三言俾佩之终身学者称为屏山先生　王淮以唐仲友之故怨朱熹欲沮之于是吏部尚书郑丙上防言近世士大夫有所谓道学者欺世盗名不宜信用孝宗已惑其説淮又以太府丞陈贾为监察御史贾因面对首论曰臣窃谓天下之士所学于圣人之道者未始不同既同矣而谓己之学独异于人是必假其名以济其伪者也邪正之辨诚与伪而已矣表里相副是之谓诚言行相违是之谓伪臣伏见近世士大夫有所谓道学者其説以谨独为能以践履为高以正心诚意克己复礼为事若此之类皆学者所共学也而其徒乃谓己独能之夷考其所为则又大不然不几于假其名以济其伪者邪臣愿陛下明诏中外痛革此习毎于聴纳除授之间考察其人摈斥勿用以示好恶之所在庶几多士靡然向风言行表里一出于正无或肆为诡异以于治体实宗社无彊之福葢指熹也帝从之由是道学之名贻祸于世后直学士院尤袤以程氏之学为陈贾所攻言于帝曰道学者尧舜所以帝禹汤文武所以王周公孔孟所以设教近立此名诋訾士君子故临财不茍得所谓防介安贫守退所谓恬退择言顾行所谓践履行已有耻所谓名节皆目之为道学此名一立贤人君子欲自见于世一举且入其中俱无得出此岂盛世所宜有愿循名责实聴言观行人情庶不坏于疑似帝曰道学岂不美之名正恐假托为奸贞伪相乱　王淮罢周必大荐朱熹为江西提刑入奏事或要于路曰正心诚意之论上所厌闻慎勿复言熹曰吾平生所学惟此四字岂可隠黙以欺吾君乎及入对首言陛下居虚明应物之地而天理有所未纯人欲有所未尽是以为善不能充其量除恶不能去其根一念之顷公私邪正是非得失之机交战于中愿自今以往一念之顷必察夫天理人欲果天理邪则敬以充之而不使少有壅阏果人欲邪则敬以克之而不使少有凝滞推而至于言语动作之间用人处事之际无不以是裁之则圣心洞彻而天下之事将惟陛下所欲为无不如志矣帝曰久不见卿浙东之事朕自知之今当处卿清要不复以州县为烦也时曾觌已死王抃已逐独内侍甘升尚在熹力论之帝曰升有才熹曰小人无才安能动人主除兵部郎官熹以足疾乞祠兵部侍郎林栗与熹论易西铭不合遂论熹本无学术徒窃张载程頥之绪余为浮诞宗主谓之道学妄自推尊所至輙携门生数十人习为春秋战国之态妄希孔孟歴聘之风绳以治世之法则乱人之首也今采其虚名俾之入奏将置朝列以次收用而熹闻命之初迁延道途邀索高价门徒迭为游説政府许以风闻然后入门既经陛对得防除郎而辄怀不满傲睨累日不肯供职是岂张载程頥之学教之然也縁熹既除兵部郎官在臣合有统摄若不举劾厥罪惟均望将熹停罢以为事君无礼者之戒帝谓栗言过当而大臣畏栗之彊莫敢深论乃命熹依旧江西提刑周必大言熹上殿之日足疾未瘳勉彊登对帝曰朕亦见其跛曵左补阙薛叔似亦奏援之太常博士叶适上防曰考栗刻熹之辞始末参验无一实者特发其私意而遂妄自欺耳至于其中谓之道学一语利害所系不独于熹葢自昔小人残害忠良率有指名或以为好名或以为立异或以为植党近又剏为道学之目郑丙倡之陈贾和之居要津者密相付授见士大夫有稍慕洁修者輙以道学之名归之以为善为玷缺以好学为己愆相与指目使不得进于是贤士惴栗中材解体销声灭影秽徳垢行以避此名往日王淮表里台谏阴废正人葢用此术栗为侍从无以达陛下之徳意志虑而更袭用郑丙陈贾密相付授之説以道学为大罪文致语言逐去一熹固未甚害苐恐自此游辞无实谗言横生良善受祸何所不有伏望陛下正纪纲之所在絶欺防于既形摧折横以扶善类奋发刚断以慰公言疏入不报防胡晋臣拜侍御史首劾栗喜同恶异无事而指学者为党乃出栗知泉州而熹亦除直宝文阁奉祠而去　熹家居自以蒙累朝知遇之恩且尚带从臣职名义不容黙乃草封事数万言陈奸邪蔽主之祸因以明丞相赵汝愚之寃子弟诸生更进迭谏以为必且贾祸熹不聴蔡元定请以蓍决之遇遯之同人熹黙然取藁焚之遂六奏力辞职名诏仍充秘阁修撰时台谏皆韩胄所引汹汹争欲以熹为奇货然无敢先发者胡纮未达时尝谒熹于建安熹待学子惟脱粟饭遇纮不能异也纮不恱语人曰此非人情只鸡尊酒山中未为乏也及是为监察御史乃鋭然以击熹任责物色无所得经年醖酿章疏乃成会改太常少卿不果有沈继祖者为小官时尝采摭熹论孟之语以自售至是以追论程頥得为御史纮以防草授之继祖谓可立致富贵遂诬论熹十罪且言熹剽窃张载程頥之余论以吃菜事魔之妖术簧鼓后进张浮驾诞私立品题收召四方无行义之徒以益其党伍潜形匿迹如鬼如魅乞禠熹职罢祠其徒蔡元定佐熹为妖乞送别州编管诏熹落职罢祠窜元定于道州已而选人余嚞上书乞斩熹以絶伪学谢深甫抵其书于地语同列曰朱元晦蔡元定不过自相讲明耳果何罪乎事乃止元定生而頴异父发览羣书以程氏语录邵氏经世张氏正蒙授元定曰此孔孟正脉也元定深涵其义既长辨析益精登建阳西山絶顶忍饥啖荠以读书闻熹名往师之熹叩其学惊曰季通吾老友也凡性与天道之妙他弟子不得闻者必以语元定焉尤袤杨万里交荐于朝召之不起会伪学党禁之论起元定曰吾其不免乎及闻贬不辞家即就道熹与从游者百余人饯别萧寺中坐客兴叹有泣下者熹防视元定不异平时因喟然曰友朋相爱之情季通不挫之志可谓两得矣众谓宜缓行元定曰获罪于天天可逃乎杖屦同其子沉行三千里脚为流血无几防见言靣至舂陵逺近来学者日众州士子莫不趋席下以聴讲説爱元定者谓宜谢生徒元定曰彼以学来何忍拒之若有祸患亦非闭门塞窦所能避也贻书训诸子曰独行勿愧影独寝勿愧衾勿以吾得罪故遂懈其志在道逾年卒元定于书无所不读于事无所不究义理洞见大原图书礼乐制度无不精妙着洪范解大衍详説律吕新书行于世学者尊之曰西山先生熹尝曰造化防妙惟深于理者能识之吾与季通言而不厌也毎诸生请疑必令先质元定而后为之折小人尤深嫉之故是时有朱熹倡伪蔡元定实羽翼之之奏　熹家贫诸生自逺至者豆饭藜率与之共往往称贷于人以给用非其道义一介不取也时攻伪学日急士之绳趋尺步稍以儒自名者无所容其身从游之士特立不顾者屏伏丘壑依何防懦者更名他师过门不入甚至变易衣冠狎游市肆以自别其非党而熹日与诸生讲学不休或劝其谢遣生徒者笑而不答疾且革正坐整衣冠就枕而卒年七十一将葬右正言施康年言四方伪徒聚于信上欲送伪师之葬防聚之间非妄谈时人短长则谬议时政得失望令守臣约束从之熹所着有易本义启蒙蓍卦考误诗集传大学中庸章句或问论语孟子集注太极图通书西铭解楚词集注辨正韩文考异所编次有论孟集义孟子指要中庸辑畧孝经刋误小学书通鉴纲目宋名臣言行录家礼近思录河南程氏遗书伊渊源录仪礼经传通解其门人不可胜计最知名者黄榦李燔张洽陈淳季方子黄灏蔡沉辅广榦之言曰道之正统待人而后传自周以来任传道之责不过数人而能使斯道章章较著者一二人而止耳由孔子而后曽子子思得其得防至孟子而始着由孟子而后周程张子继其絶至熹而始着众以为知言榦初见熹夜不设榻不解带熹语人曰直卿志坚思苦与之处甚有益因妻以女及熹病革以深衣及所著书授干与之诀曰吾道之托在此吾无憾矣熹殁干弟子日盛编礼著书讲论经理朝夕不倦卒赠朝奉郎燔初见熹熹告以曽子毅之语燔因以名其斋凡诸生未达者熹先令访燔俟有所发乃从而折之诸生畏服燔尝曰凡人不必待仕宦有位为职事方为功业但随力到处有以及物即功业矣居家讲道学者宗之卒赠直华文阁洽从熹学自六经传注而下皆究其指归熹嘉其笃志谓黄干曰所望以永斯道之传者二三君也洽自少用力于敬平居不异常人至义所当为则勇不可夺着春秋集注地理沿革表行于世仕终直宝章阁淳少习举子业林宗臣见而奇之谓曰此非圣贤事业也因授以近思录淳读之遂尽弃其业而学焉及熹至漳淳请受教为学益力熹语人曰吾南来喜得陈淳由是所闻皆要切语及熹没淳追思之痛自裁抑无书不读无物不格日积月累义理贯通恬退自守多所著述仕终安溪主簿方子端敬纯笃初见熹熹谓曰观公为人自是寡过但寛大中要规矩和缓中要果决方子遂以果名其斋尝曰吾于问学虽未能尽然幸于大本有见处此心常觉泰然不为物欲所渍耳灏性行端饬以孝友称广淳谨勤恪尝着四书纂疏诗传童子问以发明师防沉元定子也著书传
　　张栻病且死犹手疏劝孝宗亲君子逺小人信任防一己之偏好恶公天下之理天下传诵之卒年四十八帝闻之嗟叹不已朱熹与黄榦书曰吾道益孤矣栻頴悟夙成父浚爱之自幼学所教莫非仁义忠孝之实长师胡宏宏以孔门论仁亲切之防告之栻退而思若有得焉宏称之曰圣门有人矣栻益自奋厉以古圣贤自期作希顔录为人表里洞然勇于从义无毫髪滞吝毎进对必自盟于心不可以人主意辄有所随顺帝尝言伏节死义之臣难得栻对当于犯顔敢谏中求之若平时不能犯顔敢谏他日何望其仗节死义帝又言难得辨事之臣栻对陛下当求晓事之臣不当求辨事之臣若但求辨事之臣则他日败陛下事者未必非此人也其逺小人尤严为都司日肩舆出遇曾觌觌举手欲揖栻急掩其窓櫺觌慙手不得下所至郡暇日召诸生告语民以事至庭必随事开晓其为条教大抵以正礼俗明伦纪为先斥异端毁淫祠而崇社稷山川古先圣贤之祀栻闻道甚蚤朱熹尝言已之学乃铢积寸累而成如敬夫则大本卓然先有见者也栻所著论语孟子説太极图説洙泗言仁录诸葛武传经世纪年行于世尝言曰学莫究于义利之辨义者本心之当为非有为而为也有为而为则皆人欲非天理矣学者称为南轩先生
　　理宗诏赠陆九龄直秘阁諡文达沈涣直华文阁諡端宪录张栻吕祖谦陆九渊子孙官各有差九龄抚州金谿人幼頴悟端重秦桧当国程氏学废九龄独尊其説举进士调兴国教授严规矩劝绥引翼士类兴起改全州教授卒张栻尝与讲学期以任道之重吕祖谦尝称之曰所志者大所据者实　九渊九龄弟生而頴异与其兄自相师友和而不同其教人不用学规有小过言中其情或至流汗有怀于中而不能自晓者为之条析其故悉如其心亦有相去千里闻其大槩而得其为人后以将作监丞奉祠还乡学者称为象山先生九渊尝谓学者曰汝耳自聪目自明事父自能孝事兄自能弟本无欠阙不必他求在乎自立而已又曰此道与溺于利欲之人言犹易与溺于意见之人言却难或劝其着书九渊曰学茍知道六经皆我注脚及知荆门军政行令修民俗为变卒諡曰文安九渊尝与朱熹会于鹅湖辨论多不合及熹与至白鹿洞九渊为讲君子小人喻义利一章熹以为切中学者隠防深痼之病至于无极而太极之辨则贻书往来论辨不置焉其次兄九韶亦学问渊粹人称为梭山先生九渊门人其最著者曰袁爕杨简沈焕舒璘爕端粹専静为国子祭酒延见诸生必迪以反躬切已忠信笃实是为道本闻者竦然有得毎言人心与天地一本精思以得之兢业以守之则与天地相似简笃学力行为政设施皆可为后世法所着礼书行于时焕定海人乾道中为太学录以所躬行者淑诸人同僚忘其立异或劝其姑营职道未可行也焕曰道与职有二乎适私试发策引孟子立乎人之本朝而道不行耻也言路以为讪已请黜之遂为高邮军教授终于舒州通判焕人品高明不茍自恕常曰昼观诸妻子夜卜诸梦寐两者无愧始可以言学璘刻苦磨砺改过迁善从张栻及九龄游及闻朱熹吕祖谦讲学于婺徒步往谒之乾道中为徽州教授作诗礼讲解仕终宜州通判
　　真徳秀及礼部侍郎程泌吏部侍郎朱着并兼侍读工部侍郎葛洪起居郎乔行简宗正少郎陈贵谊军器监王暨并兼侍讲寻又以徳秀直学士院召魏了翁为起居郎徳秀之为起居舍人兼宫讲也言事不避权贵且惓惓于复讐知史弥逺欲以爵禄縻天下士慨然谓刘爚曰吾徒须急引去使庙堂知世有不肯为从官者遂力请外至是自知潭州召还入对劝宁宗容受直言召用贤臣固结人心为本帝开纳之了翁当开禧初以武学愽士召试学士院对策谏开邉事御史徐相劾了翁狂妄了翁亦以亲老出知嘉定府寻筑室白鹤山下以所闻于辅广李燔者开门授徒士争负笈从之由是蜀人尽知义理之学及为潼川转运判官上疏乞与周敦頥张载程颢程頥钖爵定諡示学者趋向朝廷从之真徳秀拜参知政事时已得疾遂三上表乞祠理宗不得已授资政殿学士提举万夀宫逾旬而卒赠银青光禄大夫諡文忠徳秀立朝不满十年奏疏将数十万言皆切当世要务直声震朝廷四方文士诵其文想见风采及宦游所至惠政深洽不愧其言由是中外交颂都城人时惊澒洞奔拥出闗曰真直院至矣果至则又填塞聚观不置史弥逺以是忌之輙摈不用而声闻愈彰及归朝将大用则既衰矣然自韩胄立伪学之名以锢善类凡近世大儒之书皆显禁絶之徳秀晚出独慨然以斯文自任讲习而服行之党禁既开正学遂明于后世徳秀之力为多
　　吕祖谦夷简五世孙也自其祖好问始居婺州其学本之家庭有中原文献之长从林之奇汪应辰胡宪游而友张栻朱熹学以闗洛为宗旁稽载籍心平气和不立崖异少卞急一日诵孔子躬自厚而薄责于人之言忽觉平时忿涣然氷释朱熹尝言学如伯恭方是能变化气质其所讲画将以开物成务既卧病而任重道逺之志不衰居家之政皆可以为后世法年四十五而卒着读书记大事记皆未成书考定古周易书説阃范官箴辨志录皇朝文鉴行于世学者称为东莱先生自程颢程頥传孔孟千载之学其徒杨时传之罗从彦从彦传之李侗朱熹师侗致知力行其学大振流俗丑正多不便之遂有道学之名阴以攻诋及韩胄用事士大夫素为清议所摈者乃教以凡相与异者皆道学目之则有何罪当名曰伪学葢谓贪黩放肆乃人真情防洁好修者皆伪耳由是有伪学之目善类皆不自安至是刘徳秀上言邪正之辨无过于真与伪而已彼口道先王之言而行如市人所不为在兴王之所必斥也昔孝宗垂意规复首务核实凡言行相违者未尝不深知其奸臣愿陛下以孝宗为法考核真伪以辨邪正诏下其章由是博士孙元卿袁爕国子正陈武皆罢汪逵入劄子辨之徳秀以逵为狂言亦被斥中丞何澹急欲执政亦上疏言专门之学流而为伪空虚短拙文诈沽名愿风厉学者専师孔子不必自相标榜诏榜于朝堂既而吏部郎官麋师旦复请核真伪被迁左司员外郎又有张贵模者指论太极图亦被赏擢澹复上防言在朝之臣大臣既熟知其邪迹然亦不敢白发以招报复之祸望明诏大臣去其所当去者
　　陈公辅上疏言今世取程頥之説谓之伊川之学相率从之倡为大言谓尧舜文武之道传之仲尼仲尼传之孟轲孟轲传之頥頥死遂无传焉狂言恠语淫説鄙论曰此伊川之文也幅巾大袖高视濶步曰此伊川之行也师伊川之文行伊川之行则为贤士大夫舍此皆非也乞禁止之遂诏士大夫之学宜以孔孟为师庶几言行相称可济时用时方召尹焞焞頥门人也公辅之意葢有所指云　知绵州王沇上疏乞置伪学之籍仍自今曾受伪学举荐闗陞及刑法防吏自代之人并令省部籍记姓名与闲慢差遣从之于是伪学逆党得罪着籍者赵汝愚留正周必大王蔺四人为之首朱熹徐谊彭年陈傅良薛叔似章颖郑湜楼钥林大中黄由黄黼何异孙逢吉刘光祖吕祖俭叶适杨芳项安世沈有开曽三聘游仲鸿吴猎李祥杨简赵汝谠赵汝谈陈岘范仲黼汪逵孙元卿袁爕陈武田澹黄度张体仁蔡幼学黄灏周南吴柔胜李王厚之孟浩赵巩白炎震皇甫斌危仲任张致逺杨宏中周端朝张衜林仲麟蒋傅徐范蔡元定吕祖泰凡五十九人黄由上言人主不可待天下以党与不必置籍以示不广殿中侍御史张岩劾由阿附罢之而擢沇为利州路转运判官　右谏议大夫姚愈复上言近世行险侥幸之徒倡为道学之名权臣力主其説结为死党愿陛下明诏播告天下于是命直学士院高文虎草诏曰向者权臣擅朝伪邪朋比恊肆奸宄包藏祸心赖天之灵宗庙之福朕获奉慈训膺受内禅阴谋坏散国势复安嘉与士大夫厉精更始凡曰淫朋比徳几其自新而歴载臻兹弗迪厥化缔交合盟窥伺间隙毁誉舛忤流言间发以倾国是而惑众心甚至窃附于元祐之众贤而不思实类乎绍圣之奸党朕既深诏二三大臣与夫侍从言议之官益维持正论以明示天下矣谕告所抵宜各改视回聴毋复惜疑似之説以惑乱世俗若其遂非不悔怙终不悛邦有常刑必罚毋赦诏既下韩侂胄大喜即迁文虎愈于要职四川都大茶马丁逢入对极论元祐建中调停之害且引苏辙任伯雨之言为证京镗何澹附侂胄深悦逢言荐为军器监
　　理宗诏曰孔子之道自孟轲后不得其传至我朝周敦頥张载程颢程頥真见实践深探圣域千载絶学始有指归中兴以来又得朱熹精思明辨表里混融使大学论孟中庸之书本末洞彻孔子之道益以大明于世朕毎观五臣论著启沃良多令视学有日其令学官列诸从祀以示崇奬之意寻以王安石谓天命不足畏祖宗不足法人言不足恤为万世罪人岂宜从祀孔子其黜之越二日加封敦頥汝南伯载郿伯颢河南伯頥伊阳伯
　　许衡怀庆河内人幼有异质七嵗入学授章句问其师曰读书何为师曰取科第耳曰如此而已乎师大奇之谓衡父母曰儿頴悟非常他日必有过人者吾非其师也遂辞去稍长嗜学如饥渴然遭世乱且贫无书尝从日者家得书防义避难徂徕山得易王弼説夜思昼诵言动必揆诸义既而乱少定往来河洛间从栁城姚枢得程朱氏书益大有得寻居苏门与枢及窦黙相讲习慨然以道自任尝语人曰纲常不可一日亡于天下茍在上者无以任之则在下之任也凡丧祭娶嫁必徴于礼以倡其乡人学者寖盛衡尝语之曰进学之序必当弃前日章句之习从事于小学因悉取向来简帙焚之使无大小皆自小学入是时秦人新脱于兵欲学无师闻衡来人人莫不喜幸于是郡县皆建学民大化之衡病革家人祠先衡曰吾一日未死宁不有事于祖考起奠献如仪既彻而卒年七十二衡尝语其子曰我平生虚名所累竟不能辞官死后慎勿请諡勿立碑但书许某之墓四字使子孙识其处足矣后赠司徒封魏国公諡文正
　　金履祥少从学同郡王栢及何基之门二人葢得朱熹之传者宋将亡遂絶意进取屏居金华山中尝以刘恕外纪记司马氏通鉴以前事不本于经舛缪不可信乃断自尚书旁采子史损益之作通鉴前编他于论孟大学诸经传及礼乐书各有注疏授其门人许谦以传当时以为基之清介纯实似尹和靖栢之高明刚正似谢上蔡履祥则亲得之二氏而并克于巳者也居仁山之下学者因称仁山先生至正中赐諡文安
　　许谦受业金履祥之门履祥曰士之为学若五味之在和醯盐既加则酸咸顿变子来见我三日矣而犹夫人也岂吾之学无以感发于子邪谦闻之惕然居数年尽得其所传之妙履祥既没谦益肆充阐多所自得自谓吾非有大过人者惟为学之功无间断尔平生制行甚严而所以应世者不胶于古不流于俗屏迹入华山四方之士不逺百舍而来受业其教人至诚谆悉内外殚尽独不教人以科举之文曰此义利之所由分也不出里闾垂四十年中外名臣列其行义章凡数十上郡以遗逸应诏有司请主文衡皆莫能致世称为白云先生卒諡文懿先是何基王栢金履祥殁其学犹未大显至谦而其道益着同时休宁陈栎婺源胡一桂皆以讲明道学见重于时






　　经济类编卷四十九
&lt;子部,类书类,经济类编&gt;
　　钦定四库全书
　　经济类编卷五十
　　明　冯琦冯瑗　撰
　　文学类四
　　玺书【附诏十则】
　　汉文帝答鼂错玺书　皇帝问太子家令上书言兵体三章闻之书言狂夫之言而明主择焉今则不然言者不狂而择者不明国之大患故在于此使夫不明而择于不狂是以万听而万不当也
　　赐南粤王尉佗书　皇帝谨问南粤王甚苦心劳思朕高皇帝侧室之子弃外奉北藩于代道里辽逺壅蔽朴愚未尝致书高皇帝弃羣臣孝恵皇帝即世高后自临事不幸有疾日进不衰以故誖暴乎治诸吕为变故乱法不能独制乃取他姓子为孝恵皇帝嗣赖宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯亲兄弟在真定者已遣人存问修治先人冢前日闻王发兵于邉为冦灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰高皇帝所以介长沙土也朕不得擅变焉吏曰得王之地不足以为大得王之财不足以为富服领以南王自治之虽然王之号为帝两帝并立亡一乗之使以通其道是争也争而不让仁者不为也愿与王分弃前患终今以来通使如故故使贾驰谕告王朕意王亦受之毋为冦灾矣上褚五十衣中褚三十衣下褚二十衣王愿王听乐娱忧存问邻国
　　遗匈奴书二首　皇帝敬问匈奴大单于无恙使系虖浅遗朕书云愿寝兵休士除前事复故约以安邉民世世平乐朕甚嘉之此古圣王之志也汉与匈奴约为兄弟所以遗单于甚厚背约离兄弟之亲者常在匈奴然右贤王事已在赦前勿深诛单于若称书意明告诸吏使无负约有信敬如单于书使者言单于自将并国有功甚苦兵事服绣袷绮衣长襦锦袍各一比踈一黄金筯且带一黄金犀毗一绣十匹锦二十匹赤绨緑绘各四十匹使中大夫意谒者令肩遗单于　皇帝敬问匈奴大单于无恙使当户且渠雕渠难郎中韩辽遗朕马二匹已至敬受先帝制长城以北引弓之国受令单于长城以内冠带之室朕亦制之使万民耕织射猎衣食父子毋离臣主相安俱无暴虐今闻渫恶民贪降其趋背义絶约忘万民之命离两主之欢然其事已在前矣书云二国已和亲两主驩説寝兵休卒养马世世昌乐翕然更始朕甚嘉之圣者日新改作更始使老者得息防者得长各保其首领而终其天年朕与单于俱由此道顺天恤民世世相传施之无穷天下莫不咸嘉使汉与匈奴邻敌之国匈奴处北地寒杀气早降故诏使遗单于秫蘖金帛绵絮他物歳有数今天下大安万民熈熈独朕与单于为之父母朕追念前事薄物细故谋臣计失皆不足以离昆弟之驩朕闻天不颇覆地不偏载朕与单于皆捐细故俱蹈大道也堕壊前恶以图长乆使两国之民若一家子元元万民下及鱼鼈上及飞鸟跂行喙息蠕动之类莫不就安利避危殆故来者不止天之道也俱去前事朕释逃虏民单于毋言章尼等朕闻古之帝王约分明而不食言单于留志天下大安和亲之后汉过不先单于其察之
　　昭帝赐燕王旦玺书　昔高皇帝王天下建立子弟以藩屏社稷先日诸吕隂谋大逆刘氏不絶若发赖绛侯等诛讨贼乱尊立孝文以安宗庙非以中外有人表里相应故邪樊郦曹灌携劒推锋从高皇帝垦菑除害耘锄海内当此之时头如蓬葆勤苦至矣然其赏不过封侯今宗室子孙曽无暴衣露冠之劳裂地而王之分财而赐之父死子继兄终弟及今王骨肉至亲敌吾一体乃与他姓异族谋害社稷亲其所防防其所亲有逆悖之心无忠爱之义如使古人有知当何面目复奉斋酎见高祖之庙乎
　　元帝赐冯奉世玺书　皇帝问将兵右将军甚苦暴露羌虏侵邉境杀吏民甚逆天道故遣将军帅士大夫行天诛以将军材质之美奋精兵诛不轨百下百全之道也今乃有畔敌之名大为中国羞以昔不闲习之故邪以恩厚未洽信约不明也朕甚怪之上书言羌虏依深山多径道不得不多分部遮要害须得后发营士足以决事部署已定势不可复置大将闻之前为将军兵少不足自守故发近所骑日夜诣非为击也今发三辅河东农越骑迹射佽飞彀者羽林孤儿及呼速絫嗕种方急遣且兵防器也必有成败者患策不豫定料敌不审也故复遣奋武将军兵法曰大将军出必有偏禆所以扬威武参计策将军又何疑焉夫爱吏士得众心举而无悔禽敌必全将军之职也若乃转输之费则有司存将军勿忧须奋武将军兵到合击羌虏
　　赐淮阳王钦玺书　皇帝问淮阳王有司奏王舅张博数遗王书非毁政治谤讪天子褒举诸侯称引周汤以讇惑王所言尤恶悖逆无道王不举奏而多与金钱报以好言罪至不赦朕恻焉不忍闻为王伤之推原厥本不祥自博惟王之心匪同于凶已诏有司勿治王事遣谏大夫骏申谕朕意诗不云乎靖恭尔位正直是与王其勉之
　　光武赐窦融玺书　制诏行河西五郡大将军事属国都尉劳镇守邉五郡兵马精强仓库有蓄民庶殷富外则折挫羌胡内则百姓防福威德流闻虚心相望道路隔塞邑邑何已长史所奉书献马悉至深知厚意今益州有公孙子阳天水有隗将军方蜀汉相攻权在将军举足左右便有轻重以此言之欲相厚岂有量哉诸事具长史所见将军所知王者迭兴千载一防欲遂立桓文辅微国当勉卒功业欲三分鼎足连衡合从亦宜以时定天下未并吾与尔絶域非相吞之国今之议者必有任嚣效尉佗制七郡之计王者有分土无分民自适巳事而已今以黄金二百斤赐将军便宜辄言
　　宋钦宗罪已诏　朕以寡昧之质籍盈成之业言路壅蔽面谀日闻恩幸持权贪饕得志缙绅贤能陷于党籍政事兴废拘于纪年赋敛竭生民之财戍役困军旅之力多作无益侈靡成风利源酤已尽而牟利者尚肆诛求诸军衣粮不时而冗食者坐享富贵灾异谪见而朕不悟众庶怨怼而朕不知追惟已愆悔之何及思得竒防庶解犬纷望四海勤王之师宣二邉御敌之畧永念累圣仁厚之德涵养天下百年之余岂无四方忠义之人来徇国家一日之急应天下方镇郡县守令各率众勤王能立竒功者并优加奬异草泽异材能为国家建大计或出使疆外者并不次任用中外臣庶并许直言极谏宇文虚中笔
　　寜宗时韩侂胄闻已得泗州及新息褒信颍上虹县乃议降诏曰天道好还中国有必伸之理人心效顺匹夫无不报之仇蠢兹丑虏犹托要盟朘生灵之资奉溪壑之欲此非出于得已彼乃谓之当然军入塞而公肆创残使来庭而敢为桀骜洎行李之继遣复嫚词之见加含垢纳汚在人情而已极声罪致讨属胡运之将倾兵出有名师直为壮言乎逺言乎近孰无忠义之心为人子为人臣当念祖宗之愤直学士院李璧之词也理宗罪已诏　数年之间灾难已甚属讐金之寖灭而防古之与邻逮合谋成破蔡之功恐假道有及虞之势心之忧矣脐可噬乎又曰兵民之死战鬪户口之困流离室庐靡存骼胔相望是皆朕明不能烛德有未孚上无以格天心下无以定民志今方施令发政以为绥辑之图补卒搜乗以严守御之备想疮痍之溢目如疾病之在身学士吴泳词
　　书【二十五则】
  </div>
  <div class="pagination">
   <a href="经济类编_page32.html">
    上一页
   </a>
   <span>
    ...
   </span>
   <a href="经济类编_page28.html">
    28
   </a>
   <a href="经济类编_page29.html">
    29
   </a>
   <a href="经济类编_page30.html">
    30
   </a>
   <a href="经济类编_page31.html">
    31
   </a>
   <a href="经济类编_page32.html">
    32
   </a>
   <span class="current-page">
    33
   </span>
   <a href="经济类编_page34.html">
    34
   </a>
   <a href="经济类编_page35.html">
    35
   </a>
   <a href="经济类编_page36.html">
    36
   </a>
   <a href="经济类编_page37.html">
    37
   </a>
   <a href="经济类编_page38.html">
    38
   </a>
   <span>
    ...
   </span>
   <a href="经济类编_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
