<!DOCTYPE html>
<html>
<head>
    <meta charset="UTF-8">
    <title>册府元龟 - 第 336 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 336 页/共 736 页</h1>
    <div class="content">    孙河为将军屯京城时丹阳太守孙翊遇害河驰赴宛陵为都督妫览郡丞戴员所杀河子韶年十七收河馀众缮治京城起楼橹器备以御敌大帝闻乱从椒丘还过丹阳引军归吴夜至京城下营试攻惊之兵皆乘城传檄备警ん声动地颇射外人帝使晓谕乃止明日见韶甚喜之即拜承烈校尉统河部曲食曲阿丹徒二县置长吏一如河旧。
    步骘为骠骑将军都督西陵二十年邻敌敬其威信赤乌十一年卒子协嗣统骘所领加抚军将军协卒子玑嗣侯协弟阐继业为西陵督加昭武将军封西亭侯。
    诸葛瑾为大将军领豫州牧赤乌四年卒子融代父摄兵业驻公安部曲吏士亲附之疆外无事。
    朱绩为建中都尉叔父才卒绩领其兵。
    朱桓为前将军领青州牧以恚恨遂托狂发诣建业治病使子异摄领部曲桓卒异拜都骑都尉代桓领兵。
    陆逊为上大将军卒子抗时年二十拜建武校尉领逊众五千人送葬东还诣都谢恩抗累迁大司马荆州牧凤皇三年卒子晏及弟景玄机分领抗兵晏为礻卑将军夷道监景为偏将军中夏督机为牙门将全综为绥南将军领东安太守嘉禾十二年卒子怿嗣袭业领兵。
    锺离牧为前将军领武陵太守卒官子嗣代领兵晋罗宪为陵江将军监巴东军事领武陵太守泰始六年卒子袭为陵江将军统其父部曲至广汉太守王逊为南夷校尉宁州刺史卒逊在州十四年州人复立逊中子坚行州府事诏除坚为南夷校尉宁州刺史假节。
    魏浚为扬威将军假河南尹为刘曜所得遂死之族子该领其众怀帝以该为武威将军统城西雍凉人使讨刘曜成帝时卒从子雄统其众。
    祖逖为奋威将军豫州刺史卒於雍丘以逖弟约代领其众。
    周访为南中郎将督梁州诸军梁州刺史大兴三年卒子抚督梁州之汉中巴西梓潼阴平四郡军事加进镇西将军在州三十馀年兴宁三年卒子楚监梁益二州假节世在梁益甚得物情太和中梁州刺史杨亮失守楚遣其子琼讨平之是岁楚卒琼代杨亮为梁州刺史建武将军领西戎校尉桓温以梁益多寇周氏世有威称复除抚弟光子仲孙监梁豫益州之三郡自访以下三世为益州四十一年。
    邵续为平北郡将军假节冀州刺史後为石季龙所得元帝既闻续没下诏曰：邵续忠烈在公推诚慷慨绥集荒馀忧国忘身功勋未遂不幸陷没朕用悼恨於怀所统任重宜时有代其部曲文武已共推其息缉为营主续之忠诚著於公私今立其子足以安众一以续本位即授缉使纟率所统效节国难雪其家仇宋檀祗晋末从高祖克京城参建武军事至罗落桥从父建武将军凭之战没之後乃以凭之所领兵配祗京邑既平参领军将军事。
    梁夏侯夔为持节督豫淮陈[A13C]建霍义七州诸军事豫州刺史有部曲万人马二千匹并服习精强为当时之盛大同四年卒子讠番领其父部曲为州助防刺史。
    陈欧阳长沙临湘人有声南土萧勃死後岭南扰高祖授安南将军衡州刺史始兴县侯未至岭南子纥已克定始兴及至岭南皆摄伏仍进广交越成定明新高合罗爱建德宜黄利安石双十九州诸军事镇南将军平越中郎将广州刺史纥颇有略天嘉中除黄门侍郎员外散骑常侍累迁安远将军衡州刺史袭封阳山郡公都督交广等十九州诸军事广州刺史在州十馀年威惠著於百越。
    程灵洗为安西将军都督郢巴武三州诸军事郢州刺史子文季果决有父风弱冠从灵洗征讨必前登舀阵领中直兵出为临海太守及灵洗卒文季尽领其众起为超武将军。
    胡[A13C]为左将军吴兴太守弟铄亦随[A13C]将军天嘉元年[A13C]卒铄统其众历东海豫章二郡太守。
    徐度为镇南将军湘州刺史以其子敬成监郡天嘉四年度自湘州还朝士马精锐敬成尽领其众随章昭达征陈宝应晋安平除贞武将军豫章太守後魏长孙嵩代人父仁昭成时为南部大人嵩宽雅有器度年十四代父统军。
    皮豹子为都督秦雍荆梁益五州诸军事开府仇池镇将豹子子喜孝文初拜侍中都督秦雍荆梁益五州诸军事开府仇池镇将以其父豹子昔镇仇池有威信故也。
    後周王思政为大将军舀於东魏其子康沉毅有度量後为太祖亲信思政舀後诏以因水城舀非战之罪增邑三千五百户以康袭爵太原公除骠骑大将军侍中开府仪同三司十六年王师东讨加康使持节大都督以思政所部兵皆配之。
    李迁哲为大将军率金上等诸州兵镇襄阳建德三年卒子敬猷还统父兵起家大都督累迁大将军唐李抱玉宝应中为泽潞陈郑节度使从父弟抱贞以泽州刺史为节度留後凡八年抱玉卒抱贞仍领留後德宗即位拜检校工部尚书充昭义军节度等使。
    田神功为宋州节度使大历元年入觐二月宋州兵叛盗官库财物而溃神功殁於京师以神功之弟曹州刺史神玉权知汴州留後。
    田承嗣为魏博等州节度使大历十三年卒从子悦为中军兵马使勇冠三军承嗣爱其才及将卒命悦知军事代宗用悦为节度留後寻加魏博等七州节度使兴元元年承嗣子绪杀悦後奔出北门大将曹俊孟希等领从数百追及之遥呼之曰：节度使须郎君为之他人固不可也。乃以绪归衙推为留後德宗因授绪魏博节度使贞元十二年卒子节度副使季安年才十五军人推为留後德宗因授节度使。
    李正已为平卢淄青节度等使建中二年卒子节度观察留後纳擅纟兵政兴元元年四月归顺诏加检校工部尚书充平卢淄青节度等使贞元八年纳死军中以纳子青州刺史师古代其位而上请德宗因授起复右金吾大将军同正员充平卢及青淄齐节度等使。
    南承宗为徐海沂密都团练观察使兴元元年卒以其子明应起复知军事。
    刘怦为幽州节度使长子济以兼御史中丞充行军司马贞元元年怦卒军人习河朔旧事请济代父为帅德宗从之累加检校兵部尚书。
    程日华为横海军使检校工部尚书兼沧州刺史贞元二年卒其子兵马使试殿中监怀直自知留後事朝廷嘉父之忠起复授检校工部尚书权知横海军事寻授节度使怀直荒於畋猎数日方还其从父兄怀信因众怒闭门不内怀直因来朝觐除龙武统军怀信代为横海军节度支度营田沧景观察留後十三年九月正授节度使二十一年七月卒以其子副使兼御史中丞大夫执恭为起复左骁卫将军沧州刺史横海军节度使。
    张孝忠为义武军节度易定沧等州观察使子以父荫官累至检校工部尚书贞元七年孝忠卒德宗以邕王谅为义武军节度使以为定州刺史充节度观察留後赐名茂昭九年正授节度使。
    张建封为徐泗濠节度等使贞元十六年卒判官郑通诚权知留後使军众请於朝廷乞授建封子旄节乃割濠泗二州隶淮南授起复右骁卫将军同正兼徐州刺史充本州团练使顺宗初正授武宁军节度使。
    王武俊为成德军节度使长子士真以检校工部尚书为副使贞元十七年武俊卒士真充成德军节度镇冀深赵德棣等州观察等使长子承宗以御史大夫为副大使元和四年士真卒三军推承宗为留後请割德棣二州上献乃授成德军节度使。
    李愿元和末为武宁军节度使到镇会郓帅不恭奉命攻讨屠城下邑继有所闻朝廷甚多之无何有疾召以其弟代领其任。
    田弘正为魏博等州节度使穆宗初镇州王承宗卒以弘正为成德军节度使明年七月军乱遇害时弘正子布自河阳三城节度移镇泾原乃急诏布至起复为魏博节度使乘传之镇。
    刘悟为昭义军节度使宝历元年卒遗表请以其子从谏继缵戎事敬宗下大臣议仆射李绛以泽潞内地与河北三镇事理不同不可许宰相李逢吉中尉王守澄曲为奏请自将作监主簿起复金吾大将军充昭义节度副大使观察等留後二年加金吾大将军充昭义节度等使。
    王廷凑为成德军节度使子元逵为镇州右司马兼都知兵马使太和八年十一月廷凑卒三军推元逵主军事请命於朝乃起复检校工部尚书充成德军节度使子绍鼎为节度副使镇州左司马知府事大中十一年二月元逵卒授绍鼎起复检校工部尚书充成德军节度使其年七月卒子景崇为嫡时年幼宣宗以昭王为成德军节度副使以绍鼎弟镇府左司马知府事绍懿为御史中丞充成德军节度观察留後寻正授节度使岁馀卒初绍懿既立以景崇为都知兵马使督府左司马知府事及绍懿数月疾笃召景崇谓之曰：亡兄以军政托予比俟汝成立今危忄如此殆将不救汝虽年幼勉自负荷下礼藩邻上奉朝旨俾吾兄家业不坠惟汝之才也。言已而卒时监军在席具奏其治命宣宗嘉之诏授检校右散骑常侍充成德军节度观察留後寻正授节度使中和二年十一月卒子始十岁三军推为留後行军司马窦权夷与三军等进奏曰：臣等有状诣监军院请故使男节度副使权知军府事寻蒙监军使李彦融列所请勾当讫僖宗因授旄钺检校工部尚书。
    何进滔为魏博节度使开成初卒子弘敬袭其位文宗就加节制咸通初卒子全嗣之懿宗寻降符节子孙相继四十馀年张仲武为卢龙军节度使大中元年卒子直方以节度副使袭父位。
    张允伸为卢龙军节度使大中十三年卒允伸领镇凡二十三年子简会以节度副大使检校工部尚书权主留後。
    李全忠光启初为卢龙军节度使寻卒子威自袭父位称留後。
    韩允中为魏博节度使乾符元年卒子简自节度副使检校工部尚书起复为节度观察留後逾月正授节度使。
    王重荣为河中节度使光启三年六月为部下常行儒所害行儒推其弟重盈为帅太原节度使陇西郡王表闻僖宗授以旄钺乾宁初重盈卒军府推重荣兄重简子行军司马珂为留後寻授节度使赵为忠武军节度使大顺中卒初以仲弟昶为防遏都指挥使同心王事共力军功乃下令尽以军州事付於昶遂上表乞骸诏授昶兵马留後数月卒昶迁节度使乾宁三年卒昶弟翊自行军司马知忠武军留後寻正授节度使。
    王处存为义武军节度使乾宁二年九月卒三军以河朔旧事推其子副大使郜为留後朝廷从而命之授以後唐武皇旄钺光化三年郜奔太原三军推处存母弟处直为留後汴帅表授旄钺。
    罗弘信为魏博节度使光化三年遇旱雩祭於郭璞祠暴卒八月制以弘信子节度副使绍威起复麾将军充本军兵马留後寻授节度使绍威梁开平中卒子周翰继为魏博节度使。
    孟方立为邢节度使龙纪元年六月卒三军推其弟州刺史迁为留後。
    後唐李仁福世为夏州牙将本拓跋氏之族拓跋思敬唐僖宗时为夏州节度使破黄巢有功赐姓李氏思恭卒弟思谏继之开平二年思谏卒三军立其子彝昌为留後寻起复正授旄钺三年彝昌遇害时仁福为蕃部都指挥使本州军吏迎立为帅梁祖降制授定难军节度使长兴四年卒子彝超嗣明宗制授定难军节度使清泰二年卒弟彝兴时为夏州行军司马三军推为留後末帝闻之正授定难军节度使彝兴乾德五年卒子梁太祖光继其位。
    韩逊为灵武节度梁贞明初卒三军推其子洙为留後末帝闻之起复正授灵武节度使天成四年卒朝廷以其弟澄为朔方军节度观察留後李茂贞为凤翔节度使同光二年卒遗奏其长子彰义军节度使从严知凤翔军府事庄宗诏起复授凤翔节度管内观察处置等使。
    高万兴为彰武保大两镇节度使同光三年十二月卒於位以其子保大军马步军都指挥使允蹈权典留後天成初起复检校太傅充延州节度使长兴初允蹈移镇邢州堂弟允权以肤施令罢归延州汉高祖即位初郡兵逐其帅周密以允权知留後事寻拜节度使。
    高季兴为荆南节度使天成二年卒以其子行军司马从诲知军府事明宗寻命起复授荆南节度使汉乾元年卒子保融嗣其位保融建隆元年卒保勖自行军司马袭保勖四年卒保融子继冲袭。
    马殷为湖南节度使长兴二年卒初殷既病差教练使欧弘奏云：臣病疾多时不任公事乞以男武顺军节度副使充洪鄂等道四面行营副都统希声充本镇节度使明宗降制以希声为潭州大都督府长史充武安靖江等军节度湖南管内观运等使希声未周岁。又卒三军。又立其弟朗州节度使希范知留後事袭位明宗制授武安军节度使汉初薨於位子岳奴年幼希范弟节度副使希广袭其位汉高祖制授检校太师兼中书令充武安军节度使。
    钱Α为吴越国王长兴三年薨其子元时为镇海镇东等军节度使兼中书令先是Α既年Α欲立嗣召诸子使各论功皆让於元及Α病笃召将吏於庭谓之曰：予病不起矣。吾儿皆懦恐不能与尔将吏为帅与尔辈诀矣。须当自择将吏号泣言曰：大令公有军功多贤行仁孝已领两镇王何苦言及此Α曰：此渠定堪否曰：众等愿奉贤帅即出管钥数箱於前谓其子元曰：三军言尔可奉领取此物Α薨元遂袭父位四年遣将作监李锴起复元官爵晋天福六年薨子佐袭父位汉初以疾薨弟亻宗袭位未逾年为大将胡进思所逐迁於别第以甲士援送幽於义和院时亻宗异母弟ㄈ为温州刺史众既无帅进思即迎ㄈ立之乾元年授检校太师兼中书令充镇海镇东等军节度使。
    晋曹议金为归义军节度瓜沙等州观察等使天福五年二月卒以其子元德袭其位折从阮为永安军节度武胜等州观察等使乾二年举族入觐少帝命其子德为府州团练使授从阮武胜军节度使周冯晖为灵武节度使广顺二年卒子继业朔方衙内都虞候晖亡三军请知军府事因授检校太保充朔方兵马留後。
    ●卷四百三十七
    ○将帅部　强愎
    失士心强愎夫自任则小前训攸非愎谏不从昔贤深戒矧夫握兵之要为人司命而胸臆是纵狼戾自专为识者之所非冒兵家之所忌而行之自。若处之不疑至於败事失机莫之知悔恃勇尚胜盖其有素斯亦将将之道所宜深察者也。
    荀瑶为晋大夫帅师围郑未至郑驷弘曰：知伯愎而好胜早下之则可行也。（行去也。）乃先保南里以待之（保守也。南里在城外）知伯入南里门於桔失之门郑人俘阝魁垒（阝魁垒晋士）赂以致政（欲使反为郑）闭其口而死将门（攻郑门）知伯谓赵孟入之对曰：主在此（主谓知伯也。言主在此何不自入）知伯曰：恶而无勇何以为子（恶貌鬼也。简子废嫡子伯鲁而立襄子故知伯言其鬼。且无勇何故立以为子）对曰：以能忍耻庶无害赵宗乎！知伯不悛赵襄子由是知伯（毒也。）遂丧之知伯贪而愎故韩魏反而丧之後汉吕布为左将军故琅邪相萧建为臧霸所袭破得建资实布闻之自将步骑向莒高顺谏曰：将军攻杀董卓威震夷狄端坐顾眄远近自然畏伏不宜轻自出军如，或不捷损名非小布不从霸畏布引还抄暴果登城固守布不能拔乃引还下邳顺每谏布言凡破家亡国非无忠臣明智者也。但患不见用耳将军举事不肯详思辄喜言误误不可数也。布知其忠然不能用。
    袁绍为冀州牧与曹公相拒於官渡许攸说绍曰：公无与曹相攻也。急分诸军持之而径从他道迎天子则事立济矣。绍不从曰：吾自当先围取之张。又说绍曰：公虽连胜然勿与曹公战也。密遣轻骑钞绝其南则兵自败矣。绍愎不从之绍後果败。
    周慎为车骑将军张温裨将温讨边章章败走温遣慎将三万人追击之参军事孙坚说慎曰：贼城中无当外转粮食坚愿得万人断其运道将军以大兵继後贼。必困乏而不敢战。若走入羌中并力讨之则凉州可定也。慎不从引军围榆中城而章遂分屯围峡反断慎运道慎乃弃辎重而退。
    魏曹休为大司马征吴於夹石口琅邪太守孙礼谏以为不可深入不从而败。
    蜀关羽为前将军攻曹仁於樊降于禁等威震华夏孙权遣使为子索求羽女羽骂辱其使不许婚权大怒（典略曰：羽围樊权遣使求助之敕使莫速进。又遣主簿先致命於羽羽忿其淹迟。又自己得于禁等乃骂曰：犭各子敢尔如使樊城吾不能灭汝耶权闻之知其轻已伪手书以谢）。
    马谡为诸葛亮参军亮伐魏拔谡统大众在前谡舍水上山举措烦扰牙门将王平连<矢见>谏谡，谡不能用，大败於街亭。
    姜维为卫将军议欲出军伐魏征西大将军张翼庭争以为国小民劳不宜黩武维不听将翼等行进翼位镇南大将军维至狄道大破魏雍州刺史王经经众死於洮水者以万计翼曰：可止矣。不宜复进进或毁此大功维大怒曰：为蛇画足维竟围经於狄道城不能克自翼建异论维心与翼不善然常牵率同行翼亦不得已而往。
    吴朱桓为前军性护非耻为人下每临敌交战节度不得自繇辄嗔恚愤激。
    诸葛恪为荆扬二州牧督中外诸军事恪有轻敌之心与魏战克复欲出军诸大臣以为数出罢劳同辞谏恪恪不听中散大夫蒋延，或以固争扶出恪乃著论谕众意曰：夫天无二日土无二王王者不务兼并天下而欲垂祚後世古今未之有也。昔战国之时诸侯自恃兵强地广互有救援谓此足以传世人莫能危恣情纵怀惮於劳苦使秦渐得自大遂以并之此既然矣。近者刘景升在荆州有众十万财如山不及曹操尚微与之力竞坐观其强大吞灭众袁北方都定之後曹操率三十万众来向荆州当时虽有智者不能复为画计，於是景升儿子交臂请降遂为囚虏凡敌国欲相吞即仇雠欲相除也。有雠而长之祸不在巳则在後人不可不为远虑也。昔伍子胥曰：越十年生聚十年教训二十年之外吴其为沼乎！夫差自恃强大闻此邈然是以诛子胥而无备越之心至於临败悔之，岂有及乎！越小於吴尚为吴祸况其强大者邪昔秦但得关西耳尚以并吞六国今贼皆得秦赵韩魏燕齐九州之地地悉戎马之乡士林之薮今以魏此古之秦土地数倍以吴与蜀比古六国不能半之然今所以能敌之但以操时兵众於今尽而後生者未悉长大正是贼幼小未盛之时加司马懿先诛王凌续自陨毙其子幼弱而专彼大任虽有智计之士未得施用当今伐之是其厄会圣人急於趋时诚谓今日。若顺众人之情怀偷安之计以为长江之险可以传世不论魏之终始而以今日遂轻其後此吾所以长叹息者也。自本朝来务在产育今者贼民岁月繁滋但以尚小未可得用耳。若复十数年後其众必倍於今而国家劲兵之地皆已空尽唯有此见众可以定事。若不早用之端坐使老复十数年略当损半而见子弟数不足言。若贼众一倍而我兵损半虽复使伊管图之未知如何今不达远虑者必以此言为迂夫祸难未至而豫忧虑此固众人之所迂也。及於难至然後顿颡虽有智者。又不能图此乃古今所病非独一时昔吴始以伍员为迂故难至而不可救刘景升不能虑十年之後故无以诒其子孙今恪无具臣之才而受大吴萧霍之任智与众同思不经远。若不及今日为国斥境亻免仰年老而雠敌更强欲刎颈谢责宁有补邪今闻众人，或以百姓尚贫欲务闲息此不知虑其大危而爱其小勤者也。昔汉祖时已幸有三秦之地何不闭关守险以自娱乐空出攻楚身被疮痍介胄生虮虱将士厌困苦岂甘锋刃而忘安宁哉！虑於长久不得两存者耳每览荆邯说公孙述以进取之图近见家叔父表陈与贼争竞之计未尝不喟然叹息也。夙夜反侧所虑如此故聊疏愚言以达二三君子之末。若一朝陨没志，或不立贵令来世知我所忧可思於後众皆以恪此论欲必为之辞然莫敢复难初滕胤与恪俱受遗诏辅政恪将悉众伐魏裔谏恪不如按甲息师观隙而动恪曰：诸云：不可者皆不见计怀居苟安者也。而子复以为然吾何望乎！夫以曹芳ウ劣而政在私门彼之臣民固有离心今吾因国家之资藉战胜之威则何往而不克哉！，於是遣众出军始失人心。
    晋刘琨为并州都督属石勒攻乐平太守韩据请救於琨而琨自以士众新合欲因其锐以威勒箕澹谏曰：此虽晋人久在荒裔未习恩信难以法御今内收鲜卑之馀外抄残胡之牛羊。且闭关守险务农息士既服化感义然後用之则功可立也。琨不从悉发其众命澹领步骑二万为前驱琨自为後继勒先据险要设伏以击澹大败之一军皆没。
    苟为大将军刑政苛虐纵情肆欲辽西阎亨以书固谏怒杀之从事中郎明预有疾居家闻之乃病谏曰：皇晋遭百六之数当危难之机明公亲禀庙将为国家除暴阎亨美士奈何无罪一旦杀之怒曰：我自杀阎亨何关人事而病来骂我左右为之战忄栗预曰：明公以礼见进预欲以礼自尽今明公怒预其。若远近怒明公何昔尧舜之在上也。以和理而兴桀纣之在上也。以恶逆而灭天子。且犹如此况人臣乎！愿明公。且置是怒而思预之言有惭色。
    甘卓为安南将军梁州刺史镇襄阳王敦称兵卓露檄远近率所统致讨次猪口王师败绩卓径还襄阳何无忌及家人皆劝令自警卓转更很愎闻谏辄怒方散兵使人佃而不为备功曹荣建固谏不纳襄阳太守周虑等密承敦意知卓无备诈言湖中多鱼遣卓左右皆捕鱼乃袭害卓於寝传首於敦。
    庾亮为中书令苏峻之役假节督诸军司马陶回谓亮曰：峻知石头有重戍不敢直下必向小丹阳南道步来宜伏兵要之可一战而擒亮不从峻果繇小丹阳经秣陵迷失道逢郡人执以为乡导时峻夜行甚无部分亮闻之深悔不从回言。
    殷浩为扬州刺史与桓温不协时王羲之以国家之安在於内外和同因与浩书以戒之浩不从及浩将北伐羲之以为必败以书止之言甚切至浩遂行果为姚襄所败。
    刘毅为卫将军时何无忌为卢循所败贼军乘胜而进朝廷震骇毅具舟船讨之将发而疾笃内外失色朝议欲奉乘舆北就中军刘裕会毅疾瘳将率军南征裕与毅《书》曰：吾往与妖贼战晓其变态今船垂毕将居前扑之克平之日上流之任皆以相委。又遣毅从弟藩往止之毅大怒谓藩曰：我以一时之功相推耳汝便谓我不及刘裕也。投书於地遂以舟师二万发姑孰次桑落州与贼战败绩。
    宋王玄谟为宁朔将军伐魏受辅国将军萧斌节度玄谟向高敖戌主奔走遂围滑台积旬不克魏率大众号百万な鼓之声震动天地玄谟军众亦盛器械甚精而玄谟专仗所见多行杀戮初围城城多茅屋众求以火箭烧之玄谟恐损亡军实不从城中即撤坏之空地以为窟室及魏救将至众请发车为营。又不从将士多离怨遂败。
    萧思话为青州刺史时到彦之北伐大败魏军乘胜破青部诸郡国思话欲委州保险济南太守萧顺之固谏不从思话失据溃走。
    南齐胡谐之为中庶子西讨巴东王子响诏以镇军张欣泰为副欣泰谓谐之曰：今太岁在西南逆岁行军兵家深忌。若。且顿军夏口宣示祸福可不战而擒也。谐之不从进据江津尹略等见杀。
    梁李奉伯为益州中兵参军时巴西人雍道率群贼逼郡刺史刘季连遣奉伯讨擒之奉伯因独进巴西之东乡讨馀贼李膺止之曰：卒惰将骄乘胜履险非良策也。不如少缓更思後计奉伯不纳悉众入山大败而出遂奔还州。
    曹景宗为镇军将军为人自恃尚胜每作书字有不解不以问人皆以意造焉。
    後魏赵郡王为都督冀定瀛三州诸军事孝文诏以李凭为长史唐茂为司马卢尚之为谘议参军以佐之而凭等谏诤殊不纳。
    刘昶为大将军征义阳昶严暴治军甚急三军战忄栗无敢言者法曹参军阳固启谋并面陈事宜昶大怒欲斩之。
    尔朱荣为大将军称兵入雒荣私告慕容绍宗曰：雒中人士繁盛骄侈成俗。若不加除剪恐难制驭吾欲因百官出迎仍悉诛之尔谓可不绍宗对曰：太后临朝氵虐无道天下愤惋共所弃之公既身控神兵心执忠义忽欲歼夷多士谓非良策深愿三思荣不从辛纂为荆州刺史时蛮酋樊伍能破析阳郡纂议欲出军讨之纂行台郎中李广谏曰：析阳四面无民唯一城之地耳山路深表里群蛮今。若少遣军则力不能制贼多遣则减彻防卫根本虚弱脱不如意便大挫威名人情一去州城难保纂曰：岂得纵贼不讨令其为患日深广曰：今日之事唯须万全但虑在心腹何暇疥癣闻台军已破洪威计不久应至公但约勒属城使各修完垒壁善抚百姓以待救兵虽失析阳如弃鸡肋纂曰：卿言自是一途我意以为不尔遂遣兵攻之不克而败诸将因亡不返城人。又密招关西宇文遣都督独孤如愿率军潜至突入州城遂至厅ト纂左右唯五六人短兵接战为贼所擒遂害之後周贺拔岳仕魏为关西大行台时欲讨曹泥遣都督赵贵至夏州与太祖计事太祖曰：曹泥孤城阻远未足为忧侯莫陈悦怙众密迩贪而无信必将为患愿早图之岳不听遂与俱讨泥至於河南岳果为悦所害其士众散还平凉唯大都督赵贵率部曲收岳尸还营。
    隋崔弘度开皇中为江陵总管高智惠等作乱复以为行军总管出泉门道隶於杨素弘度与素品同而年长素每屈下之一旦隶素意甚不平素言多不用素亦容优之。
    唐马元规武德初为慰抚山南使时贼帅朱粲新败邓州刺史吕子臧率所领数千人与元规并力击之子臧谓元规曰：朱粲新破之後上下危惧一战可擒如更迁延部众稍齐力强食尽必死战於我为患不细也。元规不纳子臧请以本兵独战元规。又禁之不得战俄而粲众大至元规惧退保南阳子臧拊膺曰：言不见从者今兹坐公死粲果率兵围之城陷元规遇害。
    淮安王神通武德初为山东道安抚大使击宇文化及於魏县化及不能抗东走聊城神通进兵蹑之至聊城会化及粮尽请降神通不受其副使黄门侍郎崔劝纳之神通曰：兵士暴露已久贼计穷粮尽克在旦暮正当攻取以示国威散其玉帛以为军赏。若受降者吾何藉手乎！曰：今建德方至化及未平两贼之间事必危迫不攻而下之此勋甚大今贪其玉帛败无日矣。神通怒囚於军中既而士及自济北饣鬼之化及军稍振遂拒战神通督兵薄而击之贝州刺史赵君德攀堞而上神通心害其功因止军不战君德大诟而下城。又坚守神通乃分兵数千人往魏州取攻具中路复为莘人所败建德军。且至遂引军而退後三日化及为建德所虏贼势益张山东城邑多归建德神通兵渐散退保黎阳依徐俄为建德所陷（高祖令神通持节安抚赵魏击宇文化及於魏县化及不能抗走聊城神通兵蹑之秘书丞魏徵谓神通曰：化及今据聊城莒人为其固守。若兵至而莘不降即宜改取但拔莘县聊城益惧因而迫之易同俯拾未。若以攻具自随一足威敌二不乏用如其不然兵至莘城见无攻具必不下矣。不能克莘而远迫化及恐亦劳而无功化及。若不即降攻之旬月可陷莘人阻我粮运士及为之外援恐非计之善者神通不从军次莘果不下）失士心。
    士曰：礼乐慈爱战所蓄也。申叔时曰：德以施惠战所由克是知将帅之道师克在和士卒之心理不可失善为将者动之以善济之以仁惠洽投醪恩均挟纟广反是道者鲜不败焉夫同甘苦共劳逸多礼下士善抚勤恤此将帅之易也。蹈城湟冒锋刃捐舍亲戚不顾躯命此士卒之难也。其所易要其所难而冀谋夫竭其才勇士罄其命不亦难哉！。
    陈胜字涉阳城人（地里志属汝南郡）吴广字叔阳夏人也。（地里志属淮阳夏音工雅切）胜少时与人佣耕（与人与人俱也。佣耕言受其雇直而为之耕言卖工佣也。）辍耕之垄上（辍止也。之往也。垄上谓田中之高处）怅然甚久曰：苟富贵无相忘（一日人富贵不问彼此皆不相忘也。）佣者笑而应曰：若为佣耕何富贵也。胜太息曰：嗟乎！燕雀安知鸿鹄之志哉！（鸿大鸟也。水居鹄黄鹄也。一举千里鹄音胡督切）秦二世元年胜立为陈王胜王凡六月其御庄贾杀胜以降秦胜初为王故人尝与佣耕者闻之乃之陈叩宫门曰：吾欲见涉宫门令欲缚之自辨数乃置（辨数谓自分别其姓名也。并历道与涉故旧之时舍而不缚也。数音山羽切）不肯为通胜出遮道而呼涉（呼谓大唤也。音火故切）乃召见载与归入宫见殿屋帷帐客曰：夥涉之为王沈沈者（夥音祸沈沈宫室深远也。沈音长含地）楚人谓多为夥故天下传之夥涉为王繇陈涉始客出入愈益发舒言胜故情或言客愚无知专妄言轻威胜斩之诸故人皆自引去繇是无亲胜者以朱防为中正胡武为司过主司群臣诸将徇地至令之不是者系而罪之以苛察为忠其所不善者不下吏辄自治（不以付吏而房武自治之）胜信用之诸将以故不亲附此其所以败也。晋新蔡王腾镇邺为群盗汲桑等攻陷而死腾性俭啬无所振惠临急乃赐将士米可数升帛各丈尺是以人不为用。
    周札为右卫将军会稽内史为王敦所袭见杀札性贪财好色惟以业产为务兵至之日库中有精仗外白以配兵札犹惜不与以弊者给之其鄙吝如此故士卒莫为之用。
    谢万为豫州刺史领淮南太守监司豫冀并四州军事既受任北征矜豪傲物尝以啸咏自高未尝抚众兄安深忧之自队主将帅已下安无不慰勉谓万曰：汝为元帅诸将宜数接对以悦其心，岂有傲诞。若斯而能济事也。万乃召集诸将都无所说直以如意指四坐云：诸将皆劲卒诸将益恨之。
    苟为征东大将军假节都督青州诸军事领青州刺史刑政苛虐辽西阎亨以书固谏怒杀之繇是众心稍离莫为致用加以疾疫饥馑其将温畿傅宣皆叛之石勒攻阳夏灭王赞驰袭蒙城执。
    宋殷孝祖为冠军负其诚节凌铄诸将台军有父子兄弟在南者孝祖并欲推治繇是人情乖离莫乐为用。
    汝南侯坚侯景围城坚屯太阳门终日沉饮不抚军政吏士有功未尝申理疫疠所加亦不存恤士咸愤怨坚书佐董勋华白昙朗等以绳引贼登楼城遂陷坚遇害。
    後魏侯莫陈悦为秦州刺史时贺拔岳督关中出帝永熙三年正月岳召悦共讨灵州悦诱岳斩之岳左右奔散悦遣人安慰云：我别禀意旨正在一人诸军无怖众皆畏伏无敢拒违悦心犹豫不即抚纳乃还入陇止永雒城岳之所部聚於平凉规还图悦。
    北齐邸珍字宝安本中山上曲阳人也。从神武起义为尚书右仆射大行台节度诸军事彭城珍御下残酷众士离心为民所害。
    唐陈政为梁州总管山东道安抚副使行至汲县为其部下兰威所杀拥固其首投於东都王世充枭之城外政恃才轻物驭下严刻故及於难。
    罗士信为新安道行军总管恃法严暴无问亲友必皆斩之繇是下不附而畏之。
    郭英为剑南节度使英暴虐人不堪命为西山兵马使崔旰以麾下五千众反讨英英出军拒之遂奔於简州州人斩首以送旰遂并屠其妻子。
    张镒为凤翔节度使德宗将幸奉天镒窃知之将迎銮驾具财货服用献行在李楚琳者尝事朱Г得其心军司马齐映等密谋曰：楚琳不去必为乱乃遣楚琳屯於陇州楚琳知其谋乃故不时发镒始以迎驾心忧惑以为楚琳承命去矣。殊不促其行镒修饣希边幅不为军士所悦是夜楚琳遂与其党王玢李卓牛僧伽等作乱镒夜纟追而走出凤翔三十里及二子皆为候骑所得楚琳俱害之。
    殷仲卿为商州刺史充本州防御使为部下兵马使刘洽所杀仲卿驭下无政威惠不行故及於难。
    韩游瑰为宁节度使初游瑰入觐其将吏以游瑰子谋大逆。又军府无政谓必受代饯送之礼多阙及游瑰至京见德宗德宗特达委用因请筑丰义城以备寇。且使归镇军中多惧游瑰以大将范希朝素整肃有声畏其逼已回至镇求其过将杀之故希朝惧而奔帝因召赴京师及游瑰遣士众筑丰义城两板而溃宁州戍卒数百纵掠而叛其无方略失士心如此李融为郑滑节度初融疾甚召其副使郑州刺史赵植将委以後事植既至军士颇不悦偏将张良率所领二百入劫库兵授甲以攻中城城中率宿兵千馀人拒之城门将张粲自後击之大将宋朝晏率兵。又至良兵败驱其馀众及家属夜济河走卫州融惊骇明日卒。
    程怀直为横海军节度使怀直出畋宿於野数日不恤军士军士颇冻馁大将程怀信怀直之从父兄也。因众怒遂闭门不纳怀直奔赴阙。
    王亻必为朔方灵盐节度使亻必在镇无智术以驭下居尝猜忌乃多杀人以惧之众益不附及召至逾月而授以诸卫将军。
    李进贤为振武节度使初进贤领使事怠於恤下判官严澈年少用事以刻剥为能边军苦之初回鹘之上鹈泉也。振武发营将杨遵宪以五百骑赴於东受降城所给资粮其价多不实及至鸣砂其将屋宿而师众暴露军士益忿至夜各负一束薪积将舍而焚之卷甲而还进贤既令归次而漏其责言下益不安遂燔城门而攻进贤进贤既帅左右射之不能止乃纟追而亡。
    李瓒为桂管观察御军无政为卒所逐贬死。
    韦士宗贞元中为黔南观察使黔中宴後将傅近何迁等作乱逐出士宗盖士宗苛刻军州不安奔赴施州。
    王遂为沂州刺史沂兖海等州观察使遂性狷忿不存大体而军州民吏久染俗率多犭广戾而遂数因公事訾骂将卒曰：反虏将卒不胜其忿牙将王弁乘人心怨怒遂方宴集弁讠集其徒害遂於席判官张敦实李钜甫等同遇害。
    韩全义为神策行营节度长武城使代韩潭为夏绥银宥节度诏以长武兵赴镇全义贪而无勇短於抚御制未下军中知之相与谋曰：夏州沙碛之地无耕蚕生业盛夏移徙吾所不能是夜戍卒鼓讠为乱全义逾城而免杀其亲将王栖赵虔曜等赖都虞候高崇文诛其乱首而止全义方获赴镇。
    李道古为鄂岳都团练使时吴元济叛道古攻申州克其罗城乃进攻其城中城守卒夜帅妇人登城而呼悬门窃发分出其众道古之众惊乱多为虏杀初李听守安州未尝退衄及道古诬奏听移去之乃自帅兵出穆陵关士卒骄惰赐给多阙其度支供军钱道古半以奉权亻幸半以没巳士皆怨怒不肯力战贼亦易道古以羸兵抵之故道古前後再攻破申州外城而不能拔。
    卢坦为剑南东川节度使在镇三年後请收闰月军吏粮料以助行营人多非之。
</div>
    <div class="pagination">
<a href="册府元龟_page335.html">上一页</a><span>...</span><a href="册府元龟_page331.html">331</a><a href="册府元龟_page332.html">332</a><a href="册府元龟_page333.html">333</a><a href="册府元龟_page334.html">334</a><a href="册府元龟_page335.html">335</a><span class="current-page">336</span><a href="册府元龟_page337.html">337</a><a href="册府元龟_page338.html">338</a><a href="册府元龟_page339.html">339</a><a href="册府元龟_page340.html">340</a><a href="册府元龟_page341.html">341</a><span>...</span><a href="册府元龟_page337.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
