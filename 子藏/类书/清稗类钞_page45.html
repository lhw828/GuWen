<!DOCTYPE html>
<html>
<head>
    <meta charset="UTF-8">
    <title>清稗类钞 - 第 45 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 45 页/共 432 页</h1>
    <div class="content">
　　王子元中饱太监王子元名宝义者，德宗时，充织造、营造二司掌库。后拜小德张之母为干奶，渐引至隆裕后前差遣。小德张去，王遂得宠。后因宣统帝年幼，宫院地面凸凹不平，不便行走，特令王子元督工修理。王竟开销至银一百四十余万，其私囊中饱者，约六十余万.清稗类钞    徐珂 编  目录
　　清稗类钞  徐珂 编  狱讼类 

　　清稗类钞狱讼类叩阍凡冤狱不得直于本省官长，则部控，又不能直，乃叩阍。然叩阍极难，其人须伏于沟，身至垢秽，俟驾过时，乃手擎状，扬其声曰冤枉。如卫士闻之，实时捉得，将状呈上，其人拿交刑部，解回原省。或言专有一等人，代人为此，亦不须多钱，缘此等本是丐流，既得讼家钱，且解省时，沿途均官为之供食，狱结，照例充军，又可中途脱逃，为此者极多。且非此辈，则何时候驾，如何递呈，亦不能如式也。

　　鼓状通状国初，刘余佑《请革带地投充疏》，有「御状、鼓状、通状纷争无已」语.鼓状即登闻院之状，通状即通政司之状。雍正初，登闻院改隶通政司，其后控诉者赴都察院及步军统领衙门，外藩赴理藩院，遂无所谓鼓状、通状矣。

　　呈批出票之日期州县衙署事务繁，遇有勾摄案件之事，如户婚、田土案，均有定章，呈词批准，方挂批。每月初三日所进之呈，至初八日午后方揭晓。挂批后，方叙票稿，分别送刑名、钱谷两幕友核阅，阅后送签押，签押方送官。向例，凡由衙署外人入之件，先送门稿，门稿送官阅，阅后官发签押，签押仍送门稿，门稿方发房。是签押者为内咽喉，而门稿者乃外咽喉也。有此辗转，必数日而核一票稿，又必数日而缮签送印，发房交班。计初三日之案，初八日批准，十一日出票，已甚速矣。

　　传案限期凡一案传票，官必酌批传案之限期，或三日，或五日，其实限者自限，逾者自逾。限三日者，至五日送审，官可谓能行其令于下矣，限五日者，七日送审，官亦可谓能举其职矣。然亦难以尽咎差役。每见有官遇差役送案之勤而不悦者，盖畏问案故也。门稿揣知官之心理，乃搁案不送而索贿，否则勒令两造和息，既可见好于官，又可得利息钱. 「 此项每案以十千或五千文计，陕西、山左均有之，向不在禁例。」 官亦明知故犯，何乐不为？是以有案无传，有传无送，有送无讯，有讯无结者，比比然也。

　　藏民讼事藏民构讼，在浪孜沙衙门，以钱之多寡定曲直，大抵每案必罚.亦有不值讼而私辩曲直者，则掷骰，点多者为直。冤不伸，则赌大咒，两造皆至藏西二十余里之山麓。其地有四方大神石一块，以火在石上烧圆石二块，红如炽炭，两造白事毕，即以烧石置于掌中，拳握之，外缝以生牛皮，至大昭开视，谓曲者手焦，直者无恙也。

　　发审局判讼事各省有发审局承审案件，为京控之发回原省以交局者，或上控之提审交局者，而莫不以候补道为总办，候补府为提调，候补同通州县为承审员.承审员有定额，承审数年，辄得署缺以去。若辈类皆夤缘进身，绝无法律知识，自号老吏，惟以锻炼迎合为事，不则亦颟顸伴食，一任吏胥之舞文弄法而已。要之，一案到局，无有即审即结者，穷年累月，人民且求死而不得也。

　　诉讼别设机关诉讼二字，为法律名词，因权利或其它事项诉于官吏而判其曲直也。属民事者曰民事诉讼，即凡因私权关系 「 如田宅钱债及契约等涉讼事件。」 而起诉者也，在法称为私诉.属刑事者曰刑事诉讼，即凡因身体财产生命之被害而起诉者也，在法称为公诉.宣统己酉，各省有设审判厅、检察厅者，凡此等机关之所在，其地牧令即不受词讼矣。

　　句票句票，拘捕罪人所执之凭票也。凡刑事诉讼，被告人传唤不到或逃亡者，皆用句票拘捕之。亦称提票。

　　木子雄图财害命案顺治时，山东张立山宰浙江之开化，有木子雄者，以图财害命案置重典，待决有日矣。会张以奉讳受代，摄事者为王某，去数月部文下，木正法，王时为监斩官。越三载，张服阕赴补，得江西铅山令。有窃贼拒捕伤脑案，正凶到案，张视其貌，若素识者，听其声，类开化人，问姓名，为李雄，疑而诘之，即木也。张大惊，曰：「闻汝已正法矣，何尚在？」雄仰视，知张即昔之承审官，因不敢隐，具言昔处斩时正在黑夜，刀适中颈骨，身仆而首未殊，颈痛几绝.比醒，则四周绝无一人，以力挣脱所捆绳，踰城遁。逃至江西，改姓李，作偷儿度日，今又以拒捕破案，死复何言。张验其脑后，刀痕宛然。

　　张询知监斩者即署任王某，乃以木之昔刑后脱逃及今之拒捕杀人事通详上宪，赣抚移咨浙江查之。浙抚大骇，行提昔日监斩及行刑之人至省严鞫。时王已擢宰江南，离任至浙，讯之，则曰：「开化向未戮人，无善于行刑者。是夜，木正法时，刀砍而仆，疑其已死，遂用芦席掩之，俟天晓验收。讵至次日，尸已不见，不敢声扬，以业已处斩具报。不料其逃至江西，复因他案败露及于前事也。」浙抚又咨提木至浙，令其亲族认识之，果是。复再三研讯，司刑之人实无贿纵情弊，案遂定。木仍解回江西结案，而王与用刑之人，咸获重谴.黄毓祺诗词狱顺治乙酉，豫亲王多铎下江南，昆山顾亭林处土炎武已逸，惟礼部尚书常熟钱谦益出城迎降。未几，至燕京，管秘书院事，充《明史》副总裁，继以疾乞假，驰驿回里。世祖疑有异，令巡抚、巡按视其疾以告。逾年，凤阳巡抚陈之龙获黄毓祺于通州之法宝寺，搜出印信诗词，谓欲复明也，并以谦益曾留毓祺宿且许助资招兵等词入奏。即命总督马国柱逮讯，谦益力辨其诬，且自言年已七十，动履藉人扶持，必不敢萌他念，哀吁问官，乞开脱。适首告谦益之盛名儒匿不赴质，毓祺病死于狱，乃以谦益与毓祺素不相识定谳。国柱具疏解之，遂得释。

　　谦益既归，乃以前着之《初学集》、《有学集》刻以行世。谦益字牧斋.顺治甲午以前科场案顺治一朝，科场案最多，前乎丁酉者，则有乙酉、丁亥、壬辰、甲午诸案。

　　乙酉，河南乡试录内，称皇叔父为王叔父，主考欧阳蒸、吕云藻俱革职，交刑部治罪。

　　丁亥，会试同考官袁襜如擅改朱卷，革职。

　　壬辰会试，以第一名程可则悖戾经旨，特旨除名。试官秘书院学士武陵胡统虞降三级，弘文院学士大名成克巩降一级，同考左敬祖等夺俸有差。

　　甲午，礼部参奏顺天主考编修吴县范周、编修江夏吴正治评阅试卷，止有姓名，全无次第。给事中宋牧民亦称试录程文种种乖谬，并奉旨交刑部。

　　科场之事，明季即有以关节进者。每科五六月间，房考就聘之期，则先为地道，或晋谒，或为之行金以贿诸上台，使得棘闱之聘，后分房验取，如操券而得也，每榜发，不下数十人。至本朝而益甚，各分房之所私许，两座师之所心约，以及京师贵人之所密属，如麻如粟，殆千百人。闱中无以为计，各开姓名，择其必不可已者登之，而间取一二孤寒，以塞人口。北闱尤多此弊。北闱房考及座主，率为辇下贵人，未入场，已可按图而索，知某人必入，故营求者先期定券，万不失一，不若各省房考必为州县，茫然不可知，暗中摸索也。顺治甲午一榜，无不以关节得幸。于是阴躁者走北如骛，各入成均，若倾江南而去之矣。至丁酉，辇金载宝，辐辏都下，而若京堂三堂以上之子弟，则不名一钱，无不获也。若善弋声名，遨游公卿者亦然。惟富人子或以金不及额，或以价忽骤溢逊去，盖榜发无此中人矣。于是蜚语上闻，天子赫怒，逮系诸房考。

　　顾亭林通郑成功案顾亭林尝以世仆陆恩叛投里豪，数其罪，投之于江。盖亭林之先世，曾以良田数顷向里人叶方恒押银，亭林急欲赎归，而叶意图吞没，再三延阁.亭林迫之急，叶遂以千金啖陆恩，使讦亭林通郑成功事，冀亭林畏罪逃逸，无暇问田事也。其后移狱松江，幸而免。

　　孙长卿折狱太原有民家，姑妇皆寡，姑中年，不能自洁，村无赖频就之。妇不善其行，阴于门户墙垣阻拒之。姑惭，假事以出妇，妇不去，颇勃溪，姑益恚，乃诬控之官。官问奸夫姓名，姑曰：「夜来宵去，实不知为谁，鞫妇自知。」因唤妇，妇果知之，而以奸情归姑，苦相抵。拘无赖至，又哗辩，谓两无所私，彼姑妇不相能，故妄言以相诋毁耳。官曰：「一村百人，何独诬汝？」重笞之，无赖叩乞免责，自认与妇通。械妇，妇终不承，逐去之。妇忿而上控，仍如前，久不决.时淄川孙长卿大令宗元宰临晋，推折狱才，宪司遂下其案于临晋.人犯到，略讯一过，寄监讫，即令隶人备砖石刀锥，质明听用。皆疑曰：「严刑自有桎梏，何将以非刑折狱耶？」不解其意，姑备之。明日出讯，命以诸具悉置之堂，传犯者，又一一畧讯之，乃谓姑妇曰：「此事亦不必求甚清析，淫妇虽未定，而奸夫则确.汝家本清门，惟一时为匪人所诱，罪全在某。堂上刀石具在，可自取击杀之。」姑妇趦趄，恐邂逅抵偿。孙曰：「无虑，有我在。」于是姑妇并起，掇石交投，妇衔恨已久，两手举巨石，恨不即立毙之，姑惟以小石击臀腿而已。又命用刀，姑逡巡，孙止之，曰：「淫妇，我知之矣。」命执姑严梏之，遂得其情，案乃结.一日，遣役催租，租户他出，妇应之。役不得贿，拘妇至，怒曰：「男子自有归时，何得扰人家室。」遂笞役，遣妇去，乃命匠多备手械以备敲比。明日，邑中传颂使君之仁，逋赋者闻之，皆使妇出应，乃尽拘而械之。

　　顺治丁酉顺天科场案专制国之用人，铨选与科举等耳，古用乡举里选之法，最近文明，后渐成器械之事。凡汲引人材，从古无有以刀锯斧钺随其后者，铨政纵极清平，能免贿赂，不能免人情，科举亦然。士子之行卷，公卿之游扬，恒为躐取科第之先导，不足讳也。明代程敏政、唐寅之事，沈同和、赵鸣阳之事，关节枪替，经人举发，无过蹉跌而止。至本朝，乃兴科场大案，草菅人命，甚至弟兄叔侄，连坐而同科，罪有甚于大逆。无非重加其罔民之力，束缚而驰骤之，盖始于顺治丁酉之乡闱矣。

　　明代迷信八股，迷信科举，至亡国时而尤盛，余毒所蕴，至本朝遂尽泄之。盖满人旁观极清，笼络国中秀民，莫妙于中其迷信。始入关，则连岁开科，以慰蹭蹬者之心，继而严刑峻法，俾忮求之士称快。丁酉之狱，主司、房考及中式之士子，诛戮及遣戍者无数。其时满、汉方水火，而汉之无耻者，又欲借满以倾汉，倾汉以结满，故发难者汉人，受祸者亦汉人。汉人陷溺于科举，至深且酷，不惜假手于满人，屠戮同胞，以泄多数被摈者之愤，此所谓天下英雄入我彀中者也。

　　丁酉之狱，蔓延几及全国，以顺天、江南二省为巨，次则河南，又次则山东、山西，凡五闱。明时江南与顺天俱有国子监，俱为全国士子之所萃，非仅一省之关系已也。大兵下江南，虽已改应天府为江宁，废止南雍，然士子耳目，尚以顺天、江南为观瞻所系.是年科场大狱，即以此两闱为最惨，同时并举，以耸动迷信科举之汉儿，用意至为明显.今分闱叙述，首顺天，次江南，又次河南，而以山东、山西附见于河南之下。盖三省之狱，皆以磨勘为起因也。

　　丁酉，宾兴届期，世祖遣翰林侍读曹本荣、侍讲宋之绳主顺天乡试，所谓北闱者是也。又选各衙门有才名之散官分校五经房，如大理左右评事李振邺、张我朴，国子博士蔡元曦，行人司行人郭浚等，凡十有四人。振邺等皆年少轻狂，浮薄寡虑，虽未必尽纳财贿，而欲结权贵树党援之心则同。嘱托甚多，名额有限，闱中推敲，比之阅文以定高下者，其心更苦。爵高者必录，爵高而党羽少者摈之；财丰者必录，财丰而名非夙著者又摈之。振邺尤孟浪，在外所通关节者二十有五人，在闱中时，一时无可物色，以亲随有奚童名灵秀者颇黠慧，遂手画蓝笔一纸，令其觅之，一一具见，止中五名，外二十人不中。事已，宜索以泯迹，振邺忘之。秀以示同伴冯元，元固振邺素遇之寡恩者，遂攫去，藏于幞，思以箝振邺。尚未发，至榜下，舆论大哗。

　　苕溪贡生张汉素戆騃，以别有隐恨，剪发刻揭，投送科道衙门四纸，嘉善蒋文卓亦写揭，匿名而徧传之。杭州贡生张绣虎，本光棍，拐妓逋京师，惯为拿讹扎诈之枭，从中鼓煽恐吓，藉汉与文卓为囮，诈得振邺、我朴银一千二百两。吏科陆贻吉与闻其事，然非过付也。乃文卓揭载其名，贻吉大怒，文卓即削其名，而贻吉犹不自安，语刑科任克溥曰：「汉与文卓将揭今科之弊，不意牵涉及我，吾将自检举.」而因循未果。克溥受山左诸大老意旨，久衔考官，又为孙伯龄所咻，不无垂涎于房考。房考不应，早欲甘心于诸人，及世祖幸南海子，面召汉大臣及科道官，严谕以尽职掌，无徇庇。克溥遂于十月十六日疏劾科场大弊，世祖大怒，即传旨拏疏中有名人犯，至吏部会审。

　　时满大臣尚未知关节为何事也，太宰王某抓髯抵掌，论批注释，图海、科尔坤始恨南人之狡。讯时，振邺赃证有据，转攀张我朴、蔡元曦，堂上援笔定案，畧谓：「我朴、元曦虽坚不承认，但振邺执称不已，贿弊是实。」不意太宰欲邀欢于满大臣，特召冯元，以言餂之，元出幞中蓝笔一纸，按卷而对，则二十五关节中首为陆庆曾，系二十年名宿，且曾药愈振邺，借中式以酬医，非入贿者，亦逮入。第二名为太宰胞侄树德，太宰大惧，上疏自劾。得旨云：「王树德审明处分，不必先期陈乞。」时十月二十五日也。明日，吏部狱词上，奉旨依议即决，父母兄弟妻子流徙尚阳堡，家产入官。二十七日，我朴、元曦、振邺及新举人田耜、贺鸣郊骈首菜市。贻吉不先检举，亦坐知情过付，同僇矣。正法之次日，即檄各省，逮系各家老幼，籍没资产.随又提拏各犯，缇骑四出，于是而张次先父子、孙伯龄父子、郁光伯父子，学士诸震、汉之兄中书舍人嘉，及中书张恂、光禄李倩，次第就逮。嗣又遣校拏常熟赵某，湖州二沈、二闵，皆有关节而不中者。元之口供有八公子，于是公卿之有子获隽者，咸凛凛矣。十二月初四日，系累男女一百八人，出关而去，中有三十人，不与同局而同没焉。

　　戊戌正月十五日，集诸士覆试于太和门，每人以满兵一人夹之，仍谕以尽心构艺，不必畏惧。供给茶烟，未尝缺乏，即所监押，亦小心执礼，安慰致嘱。题为世祖亲定。甫二日，榜出，仅革白丁霍某某等八人，余皆准会试。是狱也，迁延半载，皋陶曰杀之三，尧未即曰宥之三也。上意未测，爰书莫定。四月二十二日，忽接上传，拿取各貌，御前亲录。故事，朝廷若有斩决，镇抚司开南角门，刑部备绑索口衔，点刽子，工部肃街道。是日晨，备绑索四十副，口衔四十枚，刽子手四十名，厉行　刑刀数口，簇拥各犯入太和门.当是时，上御殿引间，众皆惕息，便溺皆青。独张天植自陈「孤踪殊遇，臣男已蒙荫，富贵自有，不必中式。况又能文，可以面试」等语.特蒙赐夹，校尉虾等欲夹双足，上竖一指，遂止夹一足。坚不承认，曰：「上恩赐死，无取辞.若欲屈招通关节，则必不承受。」上回面向内久之，传问曰：「朝廷待汝特厚，汝前被论出，朝廷特召内升，何负于汝？平日做官，亦不甚贪猥，奈何自罹于辜？今俱从轻，各拿送法司。」即于长安街重责四十板候旨。驾起，而科官不论列，以引咎而免责。其牵连之子文等，并首难之文卓及汉，俱不与.当经刑部遵旨行杖，杖太重，若必欲毙之杖下者。时尚书噤不出一语，独侍郎杜某奋起，大诟诸皂曰：「上以天恩特赐宽宥，尔等必置之死，以辜负上意耶！止可示辱而已。若不幸见罪，余独当之。不听吾言，吾将蹴蹋死若曹矣。」于是诸皂始稍稍从轻，得不死。是晚杖毕，仍系刑部狱.翌日，刑部奉上谕：「开科取士，原为遴选真才，以备任使，关系最重，岂容作弊坏法！王树德等交通李振邺等，贿买关节，紊乱科场，大干法纪，命法司详加审拟.据奏，王树德、陆庆曾、潘隐如、唐彦曦、沈始然、孙旸、张天植、张恂俱应立斩，家产籍没，妻子父母兄弟流徙尚阳堡。孙伯龄、郁之章、李倩、陈经在、丘衡、赵瑞南、唐元迪、潘时升、盛树鸿、徐文龙、查学诗俱应立斩，家产籍没.张旻、孙兰茁、郁乔李、苏霖、张绣虎俱应立绞，余赞周应绞，监候秋决.因人命至重，恐其中或有冤枉，特命提来，亲行面问。王树德等俱口供作弊情真，本当依议发落，但多犯一时处死，于心不忍，俱从宽免死，各责四十板，流徙尚阳堡，余俱依议发落。董笃行等，本当重处，朕面问时，皆自认委系溺职，姑着免议.自今以后，凡考官士子，须当恪遵功令，痛改积习，持廉秉公。不得以此案偶从宽典，遂视常例，妄存幸免之心，如再有犯此等情罪者，必不姑宥。尔等衙门即行传谕.钦此。」

　　自北闱大狱兴，弹劾科场者大起。阴应节劾南闱，而主考房考十八人逮；蒋彻修劾河南、陕西，而主考逮；山东磨勘一字讹，而房考被逮，皆是也。

　　顺治丁酉江南科场案顺治丁酉十一月壬戌，给弗中阴应节奏江南主考方猷等弊窦多端，物议沸腾，其彰著者，如取中之方章钺，系少詹事方拱干第五子，悬成亨咸膏茂之弟，与猷联宗有素，乘机滋弊，冒滥贤书，请皇上立赐提究严讯。得旨：「据奏，南闱情弊多端，物议沸，腾方猷等经朕面谕，尚敢如此，殊属可恶。方猷、钱开宗并同考试官，俱着革职，并中式举人方章钺，刑部差员役速拿来京，严行详审。本内所参事情及闱中一切弊窦，着郎廷佐速行严查明白，将人犯拿解刑部，方拱干着明白回奏。」十二月乙亥，少詹事方拱干回奏：「臣籍江南，与主考方猷从未同宗，故臣子章钺，不在回避之例，有丁亥己酉甲午三科齿录可据。下所司查议.戊戌二月庚午，御史上官铉劾奏江南省同考官舒城县知县龚勋，出闱后被诸生所辱，事涉可疑。又中式举人程度渊啧有烦言，情弊昭著，应详细磨勘，以厘夙奸。得旨：「着严察逮讯。」丙申，礼部议覆：「御史上官铉奏江南新榜举人啧有烦言，应照京闱事例，请皇上钦定试期，亲加覆试，以核真伪。至直省士子云集，闱务不便久稽，其江南新科举人，应停止会试。」从之。

　　三月庚戌，上亲覆试丁酉科江南举人。戊午，谕礼部：「前因丁酉科江南中式举人，情弊多端，物议沸腾，屡见参奏，朕是以亲加覆试。今取得吴珂鸣，三次试卷，文理独优，特准同今科会试中式一体殿试。其汪溥勋等七十四名，仍准作举人。史继佚、詹有望、潘之彪、洪济、黄枢、秦广之、陈遡潢、许允芳、张允昌、何亮功、何炳、曹汉、马振飞、朱扶上、万世俊、黄中、董粤固、韩揆策、谢金章、许凤、杨大鲲、周篆、沈鹏举、史奭等，亦准作举人，罚停会试二科。方域、林节、杨廷章、张文运、汪席、陈珍、华廷樾、顾元龄、刘师汉、夏允光、程牧、孙弓、安叶甲、孙长发等十四名，文理不通，俱着革去举人。」

　　十一月辛酉， 刑部审实江南乡试作弊一案， 正主考方猷拟斩， 副主考钱开宗拟绞， 同考官叶楚槐等拟赍遣尚阳堡， 举人方章钺等俱革去举人。 得旨：「方猷， 钱开宗差出典试， 经朕面谕， 务令简拔真才， 严绝弊窦. 辄敢违朕面谕， 纳贿作弊， 大为可恶。 如此背旨之人， 若不重加惩治， 何以警戒将来！ 方猷， 钱开宗俱着即正法， 妻子家产籍没入官。 叶楚， 周霖， 张晋， 刘延桂， 田俊文， 郝惟训， 商显仁， 朱祥光， 文银灿， 雷震声， 李上林， 朱建寅， 王熙如， 李大升， 朱 洍， 王国桢， 龚勋俱着即处绞， 妻子家产亦籍没入官。 方章戗， 张明荐， 伍成礼， 姚其章， 吴兰友， 庄允堡， 吴兆骞、钱威俱着责四十板，家产籍没入官，父母兄弟妻子并流徙宁古塔。程度渊在逃，责令总督郎廷佐、亢得时等，速行严缉获解，如不缉获，伊等受贿作弊是实。尔部承问此案，徇庇迟至经年，且将此重情问拟其轻，是何意见？作速回奏。余如议.」

　　先是，刑部诸臣遵旨回奏审江南乡试作弊一案，耽延情由，下吏部议.至十二月丁亥，史部议：「尚书图海、白元谦，侍郎吴喇禅、杜立德，郎中安珠护、胡悉宁，员外郎马海，主事周明新等，谳狱疏忽，分别革职，革前程并所加之级，仍罚俸。」得旨：「图海等本当依议，姑从宽免革职，着革去少保太子太保，并所加之级。其无加级者，着降一级留任。」

　　己亥三月戊子，再覆试丁酉科江南举人。

　　盖顺治丁酉江南乡闱发榜后，众大哗，好事者为诗为文，为《万金记传奇》及杂剧，以方字去一点为万，钱字去边旁为金，指二主考姓，备极行贿通贿状而丑诋之。流布禁中，世祖震怒，遂有是狱.两主司撤棘归里时，道过毗陵金阊，士子随舟唾骂，至欲投砖掷甓。桐城方某，冠族也，祸先发，于是连逮十八房官及两主司。总督郎某又采访举子之显有情弊者八人，上之于朝，其八人即于京师就缉，同主司严讯。凡南北举子皆另覆试，北场为先。上亲御前殿，士子数里外携笔砚，冰雪僵冻，立丹墀下，顷刻成数艺，兵番杂沓以旁逻之，如是者三试而后已，榜发，黜数人。南闱覆试最后，皆不得与会试，所覆一如前，亦黜十余人，而最后一二十人，复停三科，其解首则竟为进士。是役也，师生牵连就逮，或就立械，或于数千里外锒铛提锁，家产籍没，妻子流离.更波及二三大臣，皆居闲者，亦血肉狼藉，长流万里矣。

　　或曰，是年江南乡试前数日，严霜厚三寸，既锁闱，鬼嚎不止。是虽迷信之谈，亦足见是狱之惨也。

　　北闱所株累者多为南士，而南闱之荼毒，则又倍蓰于北闱。北闱房考官之被戮者，仅张我朴、蔡元曦、李振邺三人，且法官拟重，而特旨改轻以市恩，犹循杀之三、宥之三之常格。至南闱，则特旨改重，且罪责法官，两主考斩决，十八房考，除已死之卢铸鼎外，生者皆绞决，盖考官全体皆得死罪矣。又两主考、十八房考，妻子家产皆籍没入官，家产没入已酷，又并其妻子而奴虏之。明燕藩篡弒，谓之靖难，其后大戮建文诸忠臣，以其妻妾配象奴。方之丁酉科场，惨酷正等。夫行不义杀不辜，为叔世得天下者之通例，不从弒逆者，即例应以大逆坐之，科场案则何为者？士大夫之生命之眷属，徒供专制帝王之游戏，以借为徙木立信之具，而于是侥幸弋获，侥幸不为刀下之游魂者，乃诩诩然自命为科第之荣，有天子门生之号。呜呼，科举之败坏人道，摧残廉耻，而卖国卖君之人，乃亦出于其中，岂创设科举者之所逆料者耶！

　　顺治丁酉河南科场案顺治丁酉十二月壬申，给事中朱绍凤劾奏河南主考官黄鈊、丁澎进呈试录《四书》，三篇皆由己作，不用闱墨，有违定例。且黄鈊居官向有秽声，出都之时，流言啧啧.又挟恃铨曹，恣取供应，请敕部分别处分。得旨；「黄鈊着革职严拿察究，丁澎亦着革职察议.」

　　戊戌七月辛酉，刑部议河南主考黄鈊、丁澎违例更改举人原文作程文，且于中式举人朱卷内用墨笔添改字句。黄鈊又于正额供应之外，索取人参等物。黄鈊应照新例，籍没家产，与丁澎俱责四十板，不准折赎，流徙尚阳堡。上命免鈊、澎责，如议流徙。

　　河南副主考丁澎，名士也，纪载颇及此事，则有可录者如下。朱绍凤弹河南闱之原奏，见朱自刻之奏议中。盖是年以参劾试官为最趋风气之一事，于是台谏中思有所表见者，无不欲毛举一二细故，以合时尚。今观是年十二月十田鈤朱绍凤劾河南科场之原奏，可知矣。其辞曰：「刑科右给事中加一级朱绍凤谨题，为主司违例可疑闱卷并宜严察事。窃惟设科取士，关系匪轻，主司衔命而行，动曰矢公矢慎。公者，屏绝苞苴之谓也；慎者，钦遵功令之谓也。少涉私情，便干物议，天威有赫，殷鉴昭然，乃臣于黄鈊、丁澎，不能无议焉。复查顺治十一年五月内礼部题覆臣同官孙珀龄《科场关系大典》一疏，内开「试录宜用闱墨」一款，凡科场题目，预先泄漏，种种奸弊，多因主考场前预撰试录程文。今应如科臣议，用诸生原墨，稍加裁订，以刊程文，违者纠参等因。奉有俞旨，历科各省罔不遵行，独今年河南试录，则大异是，首篇刻李模，仅同四句，次篇刻李敏孙，一语不符，三篇刻李士召，所存者两股耳。若以为文堪首列，何不扬于王廷？若以为理碍进呈，何以压于多士？苟非狥私，便为抗旨，百口难为二人解也。又闻黄鈊出都之日，啧有流言，及乘传入闱，挟恃铨曹声势，恣取供应，地方官积不能堪，事属风闻，未敢轻告。要之鈊服官素着秽声，典试复多阙失，似又不可与丁澎同日而语也。伏祈敕下该部，将鈊等分别从重议处，以为人臣专擅者之戒。其闱墨全卷，务须严加磨勘，据实指陈，庶不负朝廷书升之重典并皇上迩来惩诫之盛心，功令肃然，科名幸甚。」奉旨：「据所参河南录文违例，并黄鈊服官素着秽声，出都之日，啧有流言，挟恃铨曹，恣取供应等情，殊干法纪，着革了职严拿察究。丁澎，系副考官也，着革了职一并察究议奏，该部知道。」绍凤原题如此。观其置黄鈊恣取供应于后，而以试录违式为要点，奏末又明言皇上迩来惩诫之盛心，可见当日本意，在构成一种科场案，以投时好。绍凤奏议有龚鼎孳序，称与少同乡举，垂三十年，白首弟兄，则亦明时之有科目者也。

　　自是岁河南科场以磨勘兴大狱之后，科场试录，遂无朱墨真卷。揭晓之日，若发见有违式者，皆知照本人换卷，终科举时代皆然。取士而以穿窬之盗度人，科举功令，至不足道，以防弊与作弊二者较之，亦当谅作弊者之不得已矣。

　　顺治丁酉山东山西科场案顺治戊戌二月庚午，礼部磨勘丁酉科乡试朱卷，劾奏违式各官。河南省考试官黄鈊、丁澎，用墨笔添改字句；山东省同考官同知袁英，知州张锡怿，知县唐瑾、吴暹、何铿、章贞，用蓝笔改窜字句；山西省考试官匡兰馨，唐赓尧批语不列衔名，俱属疏忽。得旨：「俱着革职逮问。」

　　山东、山西考官革职逮问之结果，虽无所闻，然其罪名不过「疏忽」二字，则逮问后自亦无大处分也。

　　查许坟地案海宁许季觉与其同邑查某友善，查掇巍科，跻显仕，许杜门隐居，甘贫食淡。查没，赐祭归葬，势烜赫。葬地侵计氏祖坟，两家子弟交构，许曰：「吾终不以死友卖祖父也。」挺身讼之官，连年不决.查、许本通家婣戚，居间者以十数，至是，许攘袂奋髯而誓曰：「头可断，地不可让！」闻者乃止。后查以通海客诬季觉，大吏锻炼周内，置于狱，会有知其诬者，营护得解。仇者百出其计，欲杀之，乃避之山阴。数年，卒踪迹得之，使干役十余人絷以去。许知不得复生，义不辱，因于狱中碎瓷器作屑，吞之而毙。

　　淄川崖庄杀贾案顺治戊戌，淄川之乡西崖庄，有贾者被人杀于途，越夕，其妻王氏亦自经死，贾弟鸣于官。时鄞县费祎祉令淄，亲验之，见布袱裹银五钱余尚在腰中，知非为财也。拘两村邻保讯之，无端绪，亦未搒掠，释之归，但命地约详察，十日一关白而已。踰半年，事渐懈，贾弟怨费仁柔，上堂屡噪，费怒曰：「汝既不能指名，欲我以桎梏加良民耶！」呵逐而出。贾弟无所伸诉，愤葬兄嫂。一日，以逋赋故，逮数人至，中有周成者惧责，上言钱粮措办已足，即于腰中出银袱，请验视。验已，问家何里，答云某村，又云去西崖几里？答五六里。曰：「去年被杀贾某，汝何人？」答云：「不识其人。」费勃然曰：「汝杀之，尚云不识耶！」周力辩，严梏之，果伏罪。

　　先是，王氏将诣姻家，以无钗饰聒夫，使假于邻，夫不肯，自假之，颇甚珍重。归途，卸而裹诸袱，内袖中，既至家，探之，已亡。不敢告夫，又无力偿邻，恼吹死。是日，周适拾之，知为王所遗，窥其夫他出，夜踰垣，将执以求合。时溽暑，王卧庭中，周潜就淫之，王觉大号，周急止之，留袱纳钗.事已，王嘱曰：「后勿来，吾家男子恶，恐俱死。」周怒曰：「我挟勾栏数宿之资，宁一度可偿耶？」王慰之曰：「我非不愿相交，渠常善病，不如从容以待其死。」周乃去。于是杀贾，夜诣王曰：「今某已被人杀，请如所约.」王闻之，大哭，周惧而逃，天明，则王死矣。费廉得情，以周抵罪，羣服其神，而不知所以能察之故。则曰：「事无难办，要在随处留心耳。初验尸时，见银袱刺万字文，周袱亦然，是出一手也。及诘之，又云无旧，词貌诡变，是以确知其情也。」

　　淄川无首尸案胡成、冯安，皆淄川人也，世有郄，胡父子强，冯屈意交欢，胡终猜之。一日同饮，薄醉，颇倾肝胆，胡大言勿忧贫，百金之产，无难致也。冯以其家不丰，故嗤之。胡正色曰：「实相告，昨途遇大商，载厚装来，我颠越之于南山眢井中矣。」冯又笑之。时胡有妹夫郑伦，托为说合田产，寄数百金于胡家，遂尽出以炫冯，冯信之。既散，阴以状报邑，费祎祉拘胡对勘，胡言其实，问郑及产主，不讹，乃共验诸眢井，一役缒下，则果有无首之尸在焉。胡大骇，莫可置辩，但称冤。费怒，击喙数十，曰：「有确证，尚叫屈耶！」以此囚具禁制之，尸戒勿出，惟晓示诸村，使尸主投状。逾日，有妇人抱状，自言为亡者妻，言夫何甲揭数百金出作贸易，被胡杀死。费曰：「井有死人，恐未必即是汝夫。」妇执言甚坚。乃命出尸于井，视之，果不妄，妇不敢近，却立而号。费曰：「真犯已得，但骸躯未全，汝暂归，待得死者首，即招报，令其抵偿。」遂自狱中唤胡出，诃曰：「明日不将头至，当械折股。」役押终日而返，诘之，但号泣，乃以梏具置前，作形势，即又不刑，曰：「想汝当夜扛尸忙迫，不知堕何处，奈何不细寻之？」胡哀请急觅。乃问妇：「子女几何？」答言：「无.」「甲有何戚属」？云：「有叔一。」慨然曰：「少年丧夫，伶仃如此，其何以为生矣。」妇乃哭。费曰：「杀人之罪已定，但得全尸，此案即消，消案后，速醮可也。汝少妇，勿再出入公门.」妇感泣，叩头而下。

　　于是费即票示里人，代觅其首。经宿，即有同村王五者报称已获，问验既明，赏以千钱.唤甲叔至，曰：「大案已成，然人命重大，非积岁不能结.侄既无出，少妇亦难存活，早令适人。此后亦无他务，但有上台检驳，止须汝应身耳。」甲叔不肯，飞雨签下，再辩，又一签下，甲叔惧，应之而出。妇闻，诣谢，费极意慰谕之。又谕有买妇者当堂关白。既下，即有投婚状者，盖即报人头之王五也。乃唤妇上，曰：「杀人之真犯，汝知之乎？」答曰：「胡成。」曰：「非也，汝与王乃真犯耳。」二人大骇，力辩为冤。费曰：「我久知其情，所以迟迟而发者，恐有万一之屈耳。尸未出井，何以确信为汝夫？盖先知其死矣。且贾死，犹衣败絮，数百金何所自来？」又谓五曰：「头之所在，汝何知之熟也？所以如此其急者，意在速合耳。」两人色变如土，不能置一词，并械之，果吐实。盖五与妇私久，谋杀其夫，而适值胡之戏也。乃释胡，冯以诬告重笞，徒三年。事既结，未妄刑一人。

　　顺治辛丑奏销案奏销案者，顺治辛丑八月江南奏销案也。苏、松、常、镇四属官绅士子，黜革至万数千人，并多刑责逮捕之事，案亦巨矣。

　　是年正月初七日，世祖晏驾，二十九日，圣祖谕吏部、户部：「钱粮系军国急需，经管大小各官，须加意督催，按期完解，乃为称职。近览章奏，见直隶各省钱粮，拖欠甚多，完解甚少。或系前官积逋，贻累后官，或系官役侵挪，借口民欠。向来拖欠钱粮，有司则参罚停升，知府以上，虽有拖欠钱粮未完，仍得升转，以致上官不肯尽力督催。有司怠于征比，枝梧推诿，完解愆期。今后经管钱粮各官，不论大小，凡有拖欠参罚，俱一体停其升转，必待钱粮完解无欠，方许题请开复升转.尔等即会同各部寺酌立年限，勒令完解，如限内拖欠钱粮不完，或应革职，或应降级处分，确议具奏。如将经管钱粮未完之官升转者，拖欠官并该部俱治以作弊之罪。」三月，定各省巡抚以下州县以上征雇钱粮未完数分处分例，此即当时之所谓新令，人民所痛心疾首者也。凡入奏销案者，固谓之絓新令，然即辛丑奏销以后，官吏之追呼，士绅之僇辱，亦无不以新令为陷阱矣。

　　江南赋役，百倍他省，而苏、松、常、镇尤重。役外之征，有兑役、里役、该年催办捆头等名，杂派有钻夫、水夫、牛税、马荳、马草、大树、钉、麻、油、铁、箭、竹、铅弹、火药、造仓等项，又有黄册、人丁、三捆、军田、壮丁、逃兵等册，大约旧赋未清，新饷已近，积欠常数十万. 「 中有实欠未免，有已完而总书未经注销者，有实未欠粮而为他人影冒立户者，有本邑无欠而他邑为人冒欠者，有十分全完总书以纤怨诬为十刀全欠者。」 时司农告匮，始十年并征，民力已竭，而逋欠如故。苏抚朱国治强愎自用，造欠册达部，号曰抗粮.既而尽行褫革，发本处枷责，鞭扑纷纷，衣冠扫地。昆山探花叶方霭以欠折银一厘谪官，其具疏有云：「所见一厘，准制钱一文也。」民间有「探花不值一文钱」之谣.自是而两江士绅，得全者无几。有乡试中式而生员已革，且有中进士而举人已革，如华亭董含者。方光琛为歙县廪生，亦中式后被黜，遂亡命至滇，入吴三桂幕。撤藩议起，三桂坐花亭，令人取素所乘马与甲来，于是贯甲骑马，旋步庭中，自顾其影，叹曰：「老矣。」光琛从左厢出，曰：「王欲不失富家翁乎？一居笼中，烹饪由人矣。」三桂默然，反遂决，军中多用光　琛谋.世璠败，光琛亦就擒，磔于市。光琛，字献廷，明礼部尚书一藻子，皖人也，不应在国治奏销案内。亦以各省厉行此事，国治为尤酷耳。

</div>
    <div class="pagination">
<a href="清稗类钞_page44.html">上一页</a><span>...</span><a href="清稗类钞_page40.html">40</a><a href="清稗类钞_page41.html">41</a><a href="清稗类钞_page42.html">42</a><a href="清稗类钞_page43.html">43</a><a href="清稗类钞_page44.html">44</a><span class="current-page">45</span><a href="清稗类钞_page46.html">46</a><a href="清稗类钞_page47.html">47</a><a href="清稗类钞_page48.html">48</a><a href="清稗类钞_page49.html">49</a><a href="清稗类钞_page50.html">50</a><span>...</span><a href="清稗类钞_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
