<!DOCTYPE html>
<html>
<head>
    <meta charset="UTF-8">
    <title>群书会元截江网 - 第 21 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书会元截江网 - 第 21 页/共 30 页</h1>
    <div class="content">　　皇朝事实
　　平契丹太祖开宝二年亲征太原韩重赟来朝上谓曰契丹知我来必率众来援卿可为朕领兵倍道兼行出其不意破之契丹兵果入冦韩重赟大破其众【长编】三年契丹六万骑冦定州命田钦祚领兵三千御之军中不亡一矢北边传言三千打六万捷奏至上喜谓左右曰契丹犯边我以二十疋绢易一军人首其精兵不过十万人止费我二百万疋绢则敌尽矣　太宗太平兴国二年上将伐契丹取幽蓟六月车驾北征　端拱元年契丹大至唐河北将入冦李继隆与继忠出兵距战契丹大溃斩首万五千级　二年威敌军粮餽不继契丹欲窥取之诏李继伦护送辎重敌将于越谍知之率精锐万骑来迎李继伦领步骑千余人按行塞上正当敌所入道继伦因夜发蹑其后出其不意急击之杀其将一人号皮室者其相也众遂惊乱于越先遁继隆与范廷召追奔过徐河千余里俘获甚众孔守正又与之战曹河之斜村枭其帅大盈相公等三十余级契丹遂不敢大入冦以继伦面黒相戒曰当避黑面大王　真宗咸平二年朱台符上言赦契丹之罪复寻旧盟又自请使敌　五月幸曹彬第何承矩奏契丹谋冦邉土问彬对曰太祖英武定天下犹委孙全兴经营和好陛下初登极时承矩常发书道意臣料北鄙终复成和好上曰此事朕当屈体为天下苍生然须执纪纲存大体即乆逺之利也七月王继英以契丹入冦请车驾北廵诏以边境绎骚取来月暂幸河北十一月甲寅车驾发京师甲子次大名府　三年范廷召等引兵追契丹至莫州破之遣使奏捷上作喜捷诗　四年七月边臣言契丹谋入冦以王显为镇定髙阳闗三路都部管王超副之十一月显奏前事与契丹战破之六年上访御戎之防命两府防议　景徳元年上谓辅臣曰累得边奏契丹已谋南侵冦准曰大兵在外须劳圣驾暂幸澶渊闰九月契丹主与其母举国入冦其统军挞覧引兵掠威虏顺安军魏能败其前锋又攻北平寨田敏击走之又东趣保川不利而北合攻定州王超阵于唐河执诏书按兵不出战敌势益炽初王继忠战败为所获契丹即授以官稍亲信之继忠乗间言和好之利时国母年老颇有厌兵意虽大举深入然亦纳继忠说于是遣李兴等四人持信箭以继忠书至具言北朝愿修旧好于契丹自定州抵瀛州城下势甚盛知州李延渥拒守逾十数日弗能克乃遁去其众犹二十万游骑逼兾州城知州王屿等击走之敌既数失利复令王继忠具奏求和好冦准曰今契丹廹近四方危心陛下惟可进尺不可退寸河北诸军日夜望銮舆至士气当百倍若回辇数步则万众瓦觧彼乗其势金陵亦不可得而全矣髙琼奏曰愿亟幸澶州臣等効死力不难破上意遂决契丹众抵澶州北直犯大阵李继隆等整军成列以御之分伏劲弩控扼要害其统军挞览有机勇所将皆精锐方为先锋异其旗帜躬出督战威逺军头张环守床子弩潜发挞覧中额死敌大挫防退却不敢动但时遣轻骑来觇王师挞覧死时上犹未至澶州上遂幸北城既至登城门楼张黄龙旗诸军皆呼万嵗声闻数十里气势百倍皆相视益怖骇曹利用之再奉使也面议嵗赂金帛之数上曰必不得已虽百万亦可利用辞去冦准召至幄次语之曰虽有勑旨所许不过三十万过三十万准将斩汝利用果以三十万成约而还戊子上作回銮诗　仁宗庆厯二年契丹聚兵幽蓟遣萧英刘六符来致书边吏言契丹泛使至朝廷选可出使者羣臣皆惮行吕夷简荐富弼入对便殿叩头曰主忧臣辱臣不敢爱其死弼徃报契丹至没打河六符馆之弼曰北朝若欲割地此志在败盟南朝决不从有横戈相待尔及见其主弼曰北朝忘章圣皇帝之大徳乎澶渊之役若从诸将言北兵无得脱者且北朝与中国通好则人主专其利而臣下无所获若用兵则利归臣下而人主任其祸其主曰防卿不闻其详弼曰南朝皇帝使臣闻于陛下曰北朝欲得祖宗故地南朝亦岂肯失祖宗故地耶且北朝既以得地为荣则南朝以失地为辱矣兄弟之国岂可使一荣一辱哉退而六符谓弼曰皇帝闻公荣辱之言意甚感悟然金帛必不欲取惟结婚可议尔弼曰南朝嫁公主故事资送不下十万緍尔由是欲结婚之意缓富弼以八月乙未至契丹翌日见其主主曰姻事使南朝骨肉暌离固不若嵗増金帛但无名耳须于誓书中加一献字乃可弼曰献字乃下奉上之辞非可施于敌国况南朝为兄岂有兄献于弟乎其主曰誓书何在取二十万者来弼既与之复遣耶律仁先刘六符赍其誓书以来仍求纳字　先是仲淹受命主西事弼主北事弼条上河北守御十二防【长编】　平西夏太宗雍熙元年九月初李继捧入朝其弟继迁留居银州端拱元年朝廷数以勅书招谕继迁继迁终不肯降益侵盗边境赵普建议欲复委李继捧以夏防故地令圗之召赴阙赐国姓改名保忠授定难莭度使保忠辞之镇赉甚厚　淳化二年李继迁闻翟守素将兵来讨恐惧奉表归顺赐以国姓名保吉　至道二年李继迁冦灵州夏州王超延州范廷召言两路合势破贼于乌白池继迁遁去　三年继迁遣使修贡求偹藩任上虽察其变诈时方在谅闇姑务寜谧因从其请复赐姓名官爵　真宗咸平五年李继迁攻陷灵州复围麟州知州衞居实屡出竒兵突战继迁遁去　仁宗眀道元年赵徳眀生元昊元昊性凶鸷数谏徳眀无臣中国徳眀戒曰吾乆用兵终无益徒自疲尔吾族三十年衣锦绮衣此圣宋天子不可负也元昊曰衣皮毛事蓄牧蕃性所便英防之主当王伯尔何锦绮为徳眀死制授元昊西平王元昊既袭封即隂为叛计　景祐元年元昊始冦府州　保元元年时元昊自称元卒已数年元卒者华言青天子也既杀山遇遂谋僣号甲戌元昊筑坛受册僣号大夏皇帝　二年三月元昊反书闻壬午诏削元昊官爵除属籍十一月西贼冦保安军卢守懃等撃走之又围承平寨许懐徳突围破贼乃觧去　十二月元昊遣贺九言赍嫚书纳旌莭范雍乞早差选官兵共力御贼刘平上攻守之防　康定元年正月元昊盛兵攻保安军奄至金眀寨李士彬父子俱被擒遂乗胜抵延州城下范雍以檄召刘平于庆州平素轻贼昼夜倍道兼行石元孙救延州鄜延都监黄徳和廵检万俟政郭遵各将所部分屯戊寅旦五将合步骑万余至三川口遇贼官军却引二十余步黄徳和居阵后见军却率麾下军走保西南山众军皆溃平与元孙皆被执贼围延州凡七日及失二将城中忧沮不知所为防大雪贼觧去　八月范仲淹知延州贼相戒曰无以延州为意今小范老子腹中自有数万甲兵不比大范老子可欺也大范盖指雍也庚午种世衡知延州青涧城开营田二千顷壬申任福攻西贼白豹城克之丁夘狄青为泾州都监初议边事或曰宜与讲和田京曰贼兵未尝破安肯和也　庆厯元年仲淹又言鄜延入界比诸路最逺若先收复城寨却是逺圗卒城承平等十二寨是月元昊使人于泾原乞和又遣髙延徳诣延州与范仲淹约仲淹察元昊未肯顺事且无表章不敢闻于朝廷乃自为书喻以逆顺　二月西贼再冦刘璠堡刘政将锐卒数千徃援未至贼引去六月元昊冦麟府徙围丰州陷之　十月徙夏竦判河中府陈执中知陕州始分陜西为四路秦凤路韩琦泾原路王防环庆路范仲淹鄜延路庞籍并兼防边招讨使　二年正月范仲淹廵边谓种世衡素得属羌心而青涧城已坚固乃奏世衡知环州以镇抚之诏从所请其后百余帐皆自归莫敢贰因令诸堠置烽火有急举燧介马以待又课吏民财乃不敢复进环州　九月葛懐敏与元昊战没于定川寨于是贼长驱直抵渭州　三年延州言元昊遣贺从勉来纳欵韩琦范仲淹等言元昊屡战屡胜未有挫屈何故乞和有不可许者三亦有大可防者三伏望圣慈于纳和御侮之间审所处置为圣朝长乆之虑余靖言挫北胡之气折西羌之锐不如不和最为得防　四年五月元昊始称臣自号夏国主复遣使议事己丑鄜延经略司言西贼冦青涧城刘岳与战败之　时西北边事甫定吴育因上言今夏人纳欵契丹讲盟朝廷为息肩之计则未可恃以为安也　六年诏西人虽纳欵称臣然元昊之心诡谲难信恐诸路乗罢兵之后渐弛边备其益务练兵卒全城壁常若冦至有不如诏者亟以名闻八年夏国主曩霄卒谅祚立　英宗治平元年谅祚
　　数冦边遣王无忌赍诏诘问　三年谅祚举兵冦大顺城又冦柔逺寨环庆经略安抚使蔡挺知谅祚将入冦即遣诸将分屯要害以大顺城坚不可破不益兵柔逺城急命张玉将重兵守之谅祚攻围大顺三日银甲毡帽以督战挺先选强弩分列于城濠外注矢下射重甲洞贯谅祚中流矢遁去　四年闰三月谅祚遣使谢罪　神宗元丰四年上决意西征孙固曰举兵易觧祸难竟命髙遵裕刘昌祚李宪种谔王中正诸路分道并进遵裕攻麟州十八日不能下遂班师上谕孙固曰若用卿言必不至此　五年将圗再举吕公着谏上不恱徐禧李舜举沈括等发延州蕃汉军十余将凡八万役夫荷粮者倍之既定议种谔还自京师极言城永丰非计禧怒谓谔曰君不畏死乎敢毁成事谔曰城之必败败必死死于此犹愈于防国师沦絶域　九月永丰城成丁夘贼三十万众攻城冦韦等八百余人战没贼遂围城戊戌永丰城陷奏至上涕泣悲愤为之不食早朝对羣臣恸哭莫敢仰视既而叹息曰永丰之举无一人言其不可者蒲宗孟进曰臣尝言之上正色曰何尝有言在内惟吕公着在外惟赵卨言用兵不是好事耳自此之后上始知边臣不可信已厌兵事无意西戎矣哲宗元祐七年西贼大举攻围环州凡七日乃解去初知庆州章楶数遣轻兵出讨斩获甚众并边部族不敢寜居楶防其必报乃料精兵万余统以二骑将使营絶塞而授之防曰贼进一舍彼必谓我怯为自卫计不复吾边垒乃衔枚由间道绕出其后伺间以击其归又以牛圈所潴水足以饮人马乃夜遣置毒贼围环州数日无所获而归所使骁将折可适帅洪徳城贼过识其母梁氏旌旗城中鼔噪而出驰突躏轹贼大败而去过牛圈饮其水人马被毒而死重伤而归者不可胜计戎母防不得脱
　　诸儒至论
　　强弱智愚不在敌君子忧我之弱而不忧敌之强忧我之愚而不忧敌之智国为敌所凌而不能胜者非敌之果强也罪在我之弱也国为敌所陷而不能知者非敌之果智也罪在我之愚也强者弱之对也我茍不弱则天下无强敌智者愚之对也我茍不愚则天下无智术【吕东莱】
　　厯代开边得失秦汉开万里之封而川广悉为郡县隋唐阐海隅之化而闽浙尽为衣冠蠢尔蛮荒变于中华当时既赫厥灵后世亦防其利此则开边之得者也至于晋招五部则变生刘石唐开四镇则祸亟吐蕃汉将屯田于葱岭困重华人唐宗列郡于隂山终为异域此则开边之失者也【吴獬】
　　待敌有三防一曰谋二曰备三曰应何谓谋昼不甘食夜不安寝君臣日夜蹙额相顾以敌仇未灭为大忧以天下未一为大耻以宗庙社稷未有万世不可亡之实为大惧收召豪杰选马厉兵深谋宻计期于必取所谓卧榻之侧岂容有鼻息雷鸣者太祖皇帝所以建混一之业也何谓备谋人而羽翼未成也机防未至也衅隙未生也则遂不谋人也耶我不彼谋彼必我谋是故防之也豫而备之也周修兵刑求人才深沟固垒积粟治兵恐惧警戒常若一日而敌之至也夫是以屹然有不可犯之坚动则可以制人静则可以不制于人孙仲谋之所以走曹操也何谓虑欲谋人而不能举欲备人而不能动政事纲纪守其常兵甲士马因其旧不至于大治亦不至于大乱敌不至则忧其至敌至则徐应其至夫徐应其至者非有万全之策也尽于一决以幸一胜耳故其胜者幸也非计也谢之所以破符坚也吁是可以胜也而不可以必胜也可以幸也而不可以数幸也【杨诚斋】
　　警段
　　制敌当审暇惧訏谟庙堂而谋敌于事机未动之先与其暇也寜惧指授将帅而应敌于事势已动之后与其惧也寜暇宜惧而暇是以暇慆忧也宜暇而惧是以惧夺谋也盖方事机之未动也吴师亟还而豫章之舟未见魏兵敛避而河南之戍皆归柝声暂寂于边陲羽檄未腾于筹幄若可暇矣然而彻桑之谋不早何以为隂雨之防积薪之寝自安何以为火燃之备是故戎噐之除必凛凛乎如大敌之在前军实之讨必兢兢乎如冦至之无日然后可以无愧于好谋之成不然浮梯不戒而倚天险以自寛更帜不惊而愒日月以自玩不防于以暇慆忧乎故曰与其暇也寜惧及事势之既动也胡骑扣闗而甘泉之燧荐通操兵临江而防猎之书倐至警箭屡传于青海驿书旁午于通衢若可惧矣然而阃内之谋先挠何以示阃外之指纵在庭之气先怯何以作在边之大勇是故指授方畧必泰然示之以从容部分将士必恬然处之以镇静然后可以无愧于众整之好不然心怵于虚声而遽为迁许之谋胆悸于警报而亟书请迎之议不防于以惧夺谋乎故曰与其惧也寜暇
　　事证
　　古者人心齐一昔种蠡之在越人知其快报吴之忿雪山栖之辱不知其阃内阃外交任其责彼此叶力不少擕贰而又有六千君子者佐其锋而益其锐则十年之后吴其为沼果如前日之言非心之齐乎李光弼之在河阳人知其守则隠如长城战则有进无退不知其万众齐奋以身率先而置刀鞾中示以必死之意故士卒无不用命所向者摧而所敌者破卒能伸中国之威非心之齐乎田单之任齐人知其以即墨一邑创残之余尽还所失之境不知其身操版锸为士卒先虽老弱女子攘臂挥泣靡不思奋故能复七十之城而报燕人之辱非其心之齐乎
　　结尾
　　当以急处暇窃尝闻之庆厯中西夏归命三边息烽此正君臣上下歌咏太平之日也而韩公琦则曰当此之时便谓太平则后必有大忧若虑及经乆则后必有大利大哉言乎其不以暇忘急而以急处暇者乎执事谓今之势积薪未燃也卧虎未兴也愚谓正当及其未燃而圗茍燃矣而欲自奋于烈熖难矣正当及其未兴而虑其茍兴矣而欲徒手以为搏益难矣惟执事以复于上【庚戌省试】
　　君相尽人事应天时愚愿自今以始通国上下更相儆戒更相勉励有一日之暇则圗一日之事功有一嵗之暇则办一嵗之事功讨军实欤行屯田欤备舟师欤修马政欤荆防当理而蜀道当葺欤两淮当保而海道当防欤无非事者无非可加意者惟吾君卧薪尝胆必尽人事以应天时而勿为梁武之虚无吾相缵戎辅政必尽人事以立天功而勿为蔡谟之议论夫如是则成濮之谷可馆岂特军储之不乏隂山之巢可覆岂特边尘之不惊而已哉不然玩愒以为安偷惰以为习上下相防借天自谕幸其枣红不来则曰天与我以暇豫之嵗月也幸其田宅粗乐则曰天予我以植立之根夲也不思天之予我者何如而我应天者安在愚恐年谷之和熟非子忧秦鄢陵告克士燮虑晋天下事固有可幸而不可恃者矣草茅过计忧同纬惟执事恕其僭







　　羣书防元截江网卷二十三
<子部,类书类,群书会元截江网>
　　钦定四库全书
　　羣书防元截江网卷二十四
　　战守和
　　歴代事实
　　战　尧舜不战屈人兵汤与桀战于鸣条之野【书汤誓】武王戎车三百两虎贲三千人与战于牧野【牧誓】髙祖至蓝田又战其北秦师大败【本纪】击韩王信于铜鞮乗胜逐北至楼烦【本纪】武帝匈奴请和诏上下其议王恢曰击之便单于可禽百全必取【韩安国传】单于能战天子自将待边【本纪】窦宪与北单于战于稽落山大破之遂登燕然山勒石纪功而还【本传】唐太宗七年李靖与吐谷浑战破之李世勣及薛延陀战败之【本纪】帝谓左右曰今惟辽东未宾朕自取之帝使李勣当贼以骑四千趋虏北山虏视勣军少即合战帝自山驰下合围之延寿等降因号山为驻跸山图破阵状勒石纪功【髙丽传】
　　偶句
　　彼竭我盈鲁以克齐
　　怒我怠冦随以谋楚
　　陈无鬭心郑师败之
　　郧无鬭志楚师克之
　　李晟孤军以抗强虏
　　张许百战以全江淮
　　寜郤安国之言而不回马邑之师【汉武帝】寜抵狄山之语而不阻沙漠之行
　　伐蜀之谋非之者哗然而不能阻黄裳指授之畧【唐德宗】
　　擒蔡之举排之者纷然而不能止裴度督战之行【唐宪宗】
　　汉髙之于匈奴其始主于战一阻于平城之衂而遽与之和
　　唐太之于突厥其始主于和一阻于渭桥之辱则又与之战
　　穷兵而絶大漠不足以服匈奴受朝于渭上者非兵之力也
　　亲征而出辽东不足以平韎鞨拓地于安东者非战之力也
　　守　匈奴入冦边陲充国则屯縁边九郡此以兵势规画为守也李龙媒出海道蔡谟则立镇守八所此以形胜规画为守也六国既灭始皇北筑长城为籓篱此以形势规模为守也
　　和　齐宣王问曰交邻国有道乎孟子曰惟仁者为能以大事小是故汤事葛文王事昆夷惟智者为能以小事大故太王事獯鬻句践事吴【孟梁惠王】晋戎子因魏庄子纳虎豹之皮以请和诸戎魏绛曰和戎有五利焉郑人赂晋侯乐晋侯以乐之半赐魏绛曰子教寡人和诸戎曰夫和戎国之福也君之灵也【左襄十二年】髙祖冒顿冦边使娄敬往结和亲【娄敬传】文帝后元二年诏单于新弃细过和亲已定始于今年【本纪】与匈奴结和亲后而背约令边备守【本賛】武帝即位匈奴来请和亲上下其议韩安国曰勿击便【韩安国传】单于怖骇交臂受事屈膝请和【司马相如传】宣帝神爵二年匈奴遣名王贺正月始和亲【本纪】光武二十二年匈奴遣使请和亲【同上】唐髙祖遣刘文静使突厥连和【同上】太宗突厥遣使和亲羣臣咸请许之封伦曰彼谓我不能战乗其怠击之必胜胜而后和威德两全矣【封德彜传】德宗诏大臣以和戎息师之便马燧曰可百年无虏患栁浑曰突厥狡变无常易以兵制难以信结【栁浑传】
　　偶句
　　鸿沟之约方成而固陵之师已防
　　渭桥之盟方结而定襄之捷已驰
　　和戎之説始于魏绛而晋人收五利之全和亲之谋始于奉春而汉边有屡警之患自李唐而有称臣之和而心益横
　　自石晋而有割地之和而势益强
　　髙澄无故而请和所以激侯景之变
　　吐蕃未困而请和所以罢马燧之权
　　后元之世匈奴尝和亲矣而跳梁乎萧闗之强
　　建元之初匈奴尝和亲矣而觊幸乎马邑之利
　　东晋焚币之举意若壮矣莫能终淮阴之业太宗便桥之盟意若怯矣竟能奏定襄之功自汉而有结婚之和若得勾践事吴之遗意而莫能息边民之肩
　　自汉而有遣币之和若得太王事狄之遗法而徒以失国家之体
　　匈奴和亲王恢以为击之便韩安国以为勿击便自击之之説胜而马邑之诈结祸者愈深
　　吐蕃和亲李晟以为勿许便张延赏以为许之便自许之之説胜而平凉之衂遗笑于千古
　　皇朝事实
　　战　太祖干德二年亲征太原北汉人突犯西塞赵賛与战上亲至战所【长编】太宗太平兴国四年契丹入冦刘延翰等分为二阵士众皆喜三战大破之雍熙二年潘美与契丹战胜之曹彬复与敌战乗胜攻其北门克之取涿州端拱元年敌将入冦李继隆与战敌大溃景德元年契丹南侵上幸澶渊射中挞览契丹请和　中兴十三战功【并详见平戎门】
　　偶句
　　契丹南侵冦准决亲征之议
　　西夏不臣范雍破借助之谋
　　韩世忠戮力国难金人走遁足以奏金山之防
　　吴玠死战酣鬭金人不支足以策仙人闗之胜
　　闗南之战赵延进以二阵破敌而斩获数十万
　　代州之战张齐贤以伏兵掩敌而斩获者甚众
　　兵甲精鋭人心忻戴
　　天子神武将相叶和
　　太宗一战而成太原之功
　　真宗一战而成澶渊之捷
　　璘玠诸将在蜀汉必将逐之凤翔破之饶风战之黄牛可以金汤吾三边之首
　　岳飞诸将在荆襄必将既捷于绛再捷于郑又捷于頴川可以长城吾三边之脊
　　韩刘诸将在淮甸则或胜于金山或胜于顺昌或胜于柘臯可以太山磐石吾三边之足
　　守　太祖命李汉守闗南马仁瑀守瀛州韩令坤镇常山贺惟忠守易州何继筠守棣州以拒契丹郭进控西北武守琪戍晋州李谦溥守隰州李继勲镇昭义以御北汉赵賛屯延州姚内斌守庆州董遵诲屯环州王彦升守原州冯继业镇灵武以备西戎真宗康定元年范仲淹知延州西贼相戒曰无以延州为意　种世衡知延州开营田二千顷【并长编余见平戎门】
　　偶句
　　郭进守西山则太祖无北顾忧
　　小范守延州则西人无以为意
　　有吴玠守仙人闗金人不敢窥蜀
　　有宗泽守东京则金人不敢至汴
　　画攻守二策者韩琦所以禀算于朝廷论战守二策者子羽所以挫敌于江北
　　和　太祖开宝七年涿州刺史耶律致书于知雄州孙全兴其略曰两朝初无纎隙若交驰一介之使显布二君之心用息疲民永为邻国全兴以书来上上命全兴答书许修好焉【长编】真宗咸平二年敌谋冦边上以问曹彬对曰臣料北鄙终复成和好上曰此事朕当屈节为天下苍生然须执纪纲存大体即久逺之利也景德元年曹利用再使北冦准语之曰虽有勑防所许不得过三十万果成约而还　上作回銮诗李继隆等曰陛下复念其请盟许其修好安民息战示以好生不令邀击开其归路上曰今得其畏威服义息战安民甚慰朕怀亦卿等之力也　二年李允则知瀛州允则言朝廷不欲困军民故屈己议和但择边将谨守誓约有言和好非利者一切斥去仁宗庆厯二年富弼往报契丹曰朕念两国生民不欲使之肝脑涂地不爱金帛以徇北朝之欲若北边必欲得地是志在败盟弃好朕独能避用兵乎且澶渊之盟天地神祗实鉴之【并同上】髙宗建炎元年李纲上十议一曰议国是谓今日之事欲战则不足欲和则不可莫若一切罢和议专务自守之策绍兴三年常同言先振国威则和战常在我若一意议和则战常在彼　四年魏矼言当罢讲和二字以攻守代之【并小厯】八年上曰有备无患纵和议已成亦不可弛兵备刘大中曰和与战守自不相妨若专事和好则堕敌计中尔【圣政】上谕辅臣曰近殿中侍御史张戒有防论备边当以和为表以备为里以战为不得已此极致之论也【同上】九年上谓大臣曰乗此闲暇广武备以戒不虞足以
　　待强敌矣和议岂足深恃乎【小厯】　十年进呈战守之计上曰战守本是一事可进则战可退则守非谓战则为强守则为弱但当临机应变而已【圣政】孝宗隆兴元年陈康伯汤思退周葵洪遵奏近因北副元帅书来有意求和陛下闻其言喜见顔色正欲休兵息民以答天戒因为自治之计羣臣纷纷乃谓臣等意欲讲和以茍目前之安臣等自今以往尤当信赏必罚以作成人才选将励兵以激昻士气务农重谷均节财用以爱惜公私之力庶几今日之和乃所以成他日之恢复【圣政】　二年汤思退奏万一不和当求机防于他日守御之后不可寻机防于和议未分之前也寜宗嘉定十一年诏侍从台谏两省官集议平戎御戎和戎三策开禧三年诏曰朕寅奉基图遹骏祖武忧勤弗怠敢忘继志之诚寡昧自量尤谨交邻之道【并长编】
　　偶句
　　至和之和不及三年
　　靖康之和不逾期嵗
　　绍兴癸丑之和旋有和尚原之役
　　绍兴壬午之和迄有瓜洲渡之师
　　元昊约和韩琦虑其为欵兵之计
　　金人请和吕诲料其有攻取之谋
　　王伦之使未旋乌珠之师随举
　　秦桧之约虽坚海陵之盟遽渝
　　振纪网存大体则真宗议和之本心也以金帛代租赋则仁宗议和之本心也挞览死而后有景德之和
　　乌珠败而后有绍兴之和
　　以和为名以战为实则曹辅之言于髙宗者然也
　　暂与之和亟为之备则黄中之言于孝宗者然也
　　经传格言
　　战王者之师有征无战【唐苏题传】我能为君约与国战必克【孟子】如以战则玷项渐襟尧舜乎【扬子】守王公设险以守其国【易坎】大道既隠城郭沟池以为固【记礼运】固国不以山谿之险【孟公孙丑】和和戎息师国之大计【唐栁浑传】和亲非御戎善经时事有不得已者【陆贽传】
　　名臣奏议
　　可守未可战绍兴二年洪拟上髙宗曰国势强则战将士勇则战财用足则战我为主彼为客则战陛下前年幸防稽今年幸临安兴王之居未定非如髙祖之在闗中光武之在河南也又迩者诸将虽有邀击小胜未见云合雷发以取大捷又江浙农耕未尽通平日廪给尚艰缓急将何以济又千里饷粮士有饥色今使千里出战则彼逸而我劳凡此皆可言守未可以言战也能战守而后能和绍兴八年张戒上髙宗请外示通和之名目则不忘决战之意而实则严兵据险以守自古能守能战而能和者有矣未有不能守不能战而能和者也使真宗无挞览之捷仁宗非庆厯之盛虽百曹利用百富弼其能和哉
　　不可轻许和绍兴十年陈沙言急于遣使而不及其他则知虏不能无求然我有不可许者盖和战两途彼之意常欲战不得已而后和我之意常欲和不得已而后战或者必欲多与之币以幸其乆而不变则无是理臣愿陛下训所遣之使俾无轻许以误大计以和为战守之权以战为守和之备此至计也
</div>
    <div class="pagination">
<a href="群书会元截江网_page20.html">上一页</a><span>...</span><a href="群书会元截江网_page16.html">16</a><a href="群书会元截江网_page17.html">17</a><a href="群书会元截江网_page18.html">18</a><a href="群书会元截江网_page19.html">19</a><a href="群书会元截江网_page20.html">20</a><span class="current-page">21</span><a href="群书会元截江网_page22.html">22</a><a href="群书会元截江网_page23.html">23</a><a href="群书会元截江网_page24.html">24</a><a href="群书会元截江网_page25.html">25</a><a href="群书会元截江网_page26.html">26</a><span>...</span><a href="群书会元截江网_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
