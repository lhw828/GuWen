<!DOCTYPE html>
<html>
<head>
    <meta charset="UTF-8">
    <title>玉海 - 第 135 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 135 页/共 284 页</h1>
    <div class="content">　　数甚多朕黏之屋壁出入观省　　吴兢传上疏曰太宗好悦至言有上书益于政者黏寝殿之壁坐望卧观宋璟传开元十二年璟为留守帝曰宜有嘉谋以示朕璟因一一极言手制答曰所进当书之坐右出入观省裴耀卿传宗有事岱宗上书数百言帝曰朕置书
　　坐右以自戒
　　唐刺史姓名屏风
　　循吏传序唐兴承隋乱离刬袚荒荼始择用州刺史县令太宗尝曰【贞观二年太宗谓侍臣曰云云见贞观政要通鉴同　防要作三年】朕思天下事丙夜不安枕永惟治人之本莫重刺史故录姓名于屏风卧兴对之得材否状辄疏之下方以拟废置又诏内外官五品以上举任县令者于是官得其人民去愁叹就妥安　通鉴贞观二年上曰朕为养民惟在都督刺史云云【同上】县令尤为亲民不可不择乃命内外五品以上各举堪为县令者以名闻　通典太宗疏督守之名于屛俯仰视焉其人善恶必书其下州郡无不率理　会要贞观十一年八月马周上疏云云太宗因谓侍臣曰刺史朕当自简县令诏京官五品以上举一人
　　唐列女传屏风
　　虞世南传太宗命写列女传于屏风于时无本世南暗疏【一作书】之无一字谬【一云一无遗失】
　　唐眞草书屏风
　　见御书类　梁萧子云上飞白书屏风
　　唐黼扆
　　官志尚舎局奉御大朝防设黼扆施蹑席薰鑪朔望设幄而已　李德裕传文宗指坐扆前示宰相曰此德裕争郑注处
　　唐古今家诫屏
　　房龄传集古今家诫为屏令诸子各取一具曰留意于此足以保躬矣
　　唐五王帐
　　通鉴宗素友爱于殿中设五幄与诸王更处其中谓之五王帐【五王宋申兄也岐薛弟也豳従兄也】　传世谓天子友悌古无有者帝于顺睦盖天性然虽谗邪无以摇
　　唐麟德殿汉名臣屏风
　　见图类【贞元十二年二月】
　　唐连屏
　　李绛传元和二年为学士宪宗称太宗宗之盛欲庶几二祖道德风烈何行而至绛曰陛下诚能正身励已尊道德远邪佞进忠直与大臣言敬而信无使小人参焉与贤者游亲而礼无使不肖与焉去官无益于治则材能出斥宫女之希御则怨旷销将帅择士卒勇矣官师公吏治辑矣法令行而下不违敎化笃而俗必迁如是可与祖宗合德号称中兴言之不行无益也行之不至无益也帝曰美哉斯言朕将书诸绅即诏绛与崔羣钱徽韦景白居易等搜次君臣成败五十种为连屏张便坐帝每阅视顾左右曰而等宜作意勿为如此事论事集四年图画美恶题写其事文王得吕望以兴
　　周桓公得管仲以覇齐宣王诛阿大夫京房对汉元帝周幽二世陈后主梁武帝圣君明主忠臣义士既不敢遗而闇君乱臣亦取鉴戒君臣合体事迹可观录五十条贤愚成败勒为两卷张之便坐　按艺志实録防要君臣事迹十四篇书于六扇屏风自君臣道辨邪正至于简田猎录勲贤与绛等所次五十种详畧之不齐篇数之不类一为绛等所次一为宪宗所制未可合而为一
　　唐前代君臣事迹屏风
　　见杂御制类　防要元和四年七月【实录乙巳朔　会要宰相杂录云三年七月宣示宰臣非】　旧纪元和四年秋七月乙巳朔御制前代君臣事迹十四篇书于六扇屛风【志儒家类十四篇】是月出书屏以示宰臣李藩等表谢之　实录李藩等表贺曰列在玉座分为书屏覩名臣之事业诚所厚顔观圣主之规模我无慙德岂敢于此屏之后辄近谀佞诏答曰卿等徇公献纳正救之益既多朕亦遐想圣贤谏诤之规是渇所以列其事迹文以丹青庶几启发蒙昧辨察正邪　白居易批李夷简贺御撰君臣事迹屏风表云朕思求理化亲阅典坟至于去邪纳谏之规勤政谨兵之戒取而作鉴书以为屏与其散在图书心存而景慕不若列之绘素目覩而躬行庶将为后事之师不独观古人之象【明君直臣前言往事森然在目如见其人】　李绛论事集所载答宰相贺屏风状卿等献纳云云与实录所载诏答之辞叶同但五十种之事如吕望管仲皆绛等所次而事迹十四篇乃宪宗御制固未可合为一也
　　唐政要屏风
　　通鉴宣宗大中二年二月庚子以令狐绹为翰林学士上尝以太宗所撰金镜授绹使读之至乱未尝不任不肖至治未尝不任忠贤上止之曰凡求致太平当以此言为首又书贞观政要于屏风每正色拱手而读之咸平御览御屏风　太宗太平御览【见著书类】
　　咸平中【通畧咸平四年十二月】田锡知通进银台封驳司尝因对曰陛下好古不倦若师皇王之道十年必致太平旧有御览但记分门事类不如钞略经史子集为御览三百六十卷日览一卷周嵗而徧又取经史要切之言为御屏风十卷置御座之侧上嘉纳诏史馆以羣书借之每成数卷即先进内又先上御览三十卷御屏风五卷御览序曰可以铭于座隅者书之于御屏可以用于帝道者录之于御览经语取易晓之意史传取其可行之事或总之于杂录文集或附之于逐篇悉求切当之言用达精详之理御屏风序曰古者帝王之盘盂皆铭几杖有戒轩帝舆几皆铭焉曰吾居民之上惴惴恐不及武王户席必训焉席铭曰无行可悔户之铭曰名难得而易失太公金匮亦曰武王铭于几杖墨子又曰尧舜汤禹书事于竹帛瑑之盘盂曰君子福大而愈惧臣每览经史子集因取其语要总一十卷辄因进献可题于屏置之御座之右则圣德日新矣二书不就而终　天禧五年以赐皇太子梁鼎守吉州太宗记其名于御屏　　杨徽之能诗太宗写其警句十聮御屏上　　吕夷简治开封有声眞宗识其姓名于屏风
　　景祐迩英延义阁无逸屏
　　景祐二年正月癸丑【二十八日】置迩英延义二阁写尚书无逸篇于屏迩英在迎阳门之北东向延义在崇政殿之西南向是日仁宗御延义阁召辅臣观仍命读唐书读春秋既而宴崇政殿后又命王洙书之
　　治平钦明殿洪范屏
　　治平三年六月壬子英宗改清居殿曰钦明殿召直龙图阁【一云直集贤院】王广渊书洪范于屏帝谓广渊曰先帝临御四十年天下承平得以无为朕方属多事岂敢自逸故改此殿名因访广渊先儒论洪范得失广渊对张景所得最深以景论七篇进明日复召对延和殿帝曰景所説过先儒逺矣以三德为驭臣之柄尤为善论朕遇臣下常谦柔听纳之间则自以刚断此屏置之左右岂特无逸之戒也【防要广渊传英宗召对于迩英阁帝曰朕所燕居钦明殿有绨屏朕每读洪范得髙明沉潜之义刚内以自强柔外以应物此人君之体也素爱卿笔札为朕书于屏以备观省岂特开元无逸图也赐广渊御纸笔墨黄金】
　　元丰周官屏
　　元丰五年建尚书省六年十一月十九日临幸苏颂谢表云三朝汉省已叨过辇之恩六典周官愿谨书屏之戒【尚书省诸防壁书周官为屏见叶梦得燕语】七年正月右谏议赵彦若言尚书省写周官一篇此朝廷稽古命官之本也
　　建炎御书旅獒易卦孟子屏　绍兴御屏奏疏图
　　实录建炎二年九月己亥【一作戊戌赐己亥谢】以御书通鉴第四册赐宰相黄潜善等曰【一作建炎二年九月十八日己亥黄潜善谢赐资治通鉴上曰云云】朕近将孟子论治道处手写于绢屏积久自多他日回銮亦留屛于此潜善曰陛下写孟子王道政教之言在左右前后屏障亦古人自警发之意又曰朕每日温习孟子五卷爱其简明知要故乐书之汪伯彦曰陛下留神此书取其宜于今者力行之天下甚幸二十二日癸卯宣示亲书素屏二十三日甲辰潜善致词曰臣等昨晚遣中使宣示御书座右素屏旅獒一篇大有大畜二卦与孟子七篇凡十扇于书取谨德昭度之规于易记有贤畜徳之义盖曰正心诚意以齐家治国者在德立政造事以致君泽民者在贤所摭孟轲当年之格言皆切本朝今日之急务屏帏之内圣贤满前因知心术之接在兹非以字画之好为贵上曰孟子自幼所习至今成诵在口不觉写出如旅獒因叶梦得进读资治通鉴及之又欲写无逸篇但其字多屏狭不能容见别营度游意翰墨朕意殊不倦汪彦伯曰陛下书圣贤垂范之言置诸座右以自警此进德脩业之效又曰孟子言左右皆曰贤又左右皆曰可杀一章详咏斯言欲谨守之夙夜不忘神交尚友如与孟子端拜而议臣寮言引宪宗英宗实录故事绍兴三年四月【一作二月】四日依史馆上十二门分六卷【当攷】　绍兴五年五月辛卯右司谏赵霈奏疏令尚书省将所奏修写成图进入六年八月庚子左司谏陈公辅入对亦以其奏疏写图　髙宗委明珠于巨壑焚翠饰于通衢反驯象于安南却羡金于川陜
　　绍兴中兴君臣事迹屏
　　绍兴六年三月辛未言者请命馆职编纂前古中兴君臣事迹有资治体者分以篇目总为一书写之御屛置之便殿万几之暇得以参验古今鉴戒美恶従之后不克成　髙宗命郑谌书盘庚无逸诗之车攻篇孝经孝治章列于左右尝以谕辅臣
　　乾道选德殿御屏　华夷图【又见殿类】　连屏
　　乾道元年七月癸丑晚御选德殿御坐后有金漆大屏分画诸道各列监司郡守为两行以黄签标识职位姓名上指示洪适等曰朕新作此屏其背是华夷图甚便观览卿等于都堂亦可依此适奏曰唐太宗尝列守令姓名于屏风今日之举逺过前代【内外大小之臣列之屏以待黜陟山川险要之地指诸掌以立防闲】三年三月庚子郑闻奏司马光进五规简当明白乞命翰墨之臣书为连屏如唐太宗以谏疏为屏障又以法仁宗迩英故事上曰当便书之　绍兴间左史楼炤请命従臣举监司上従之已而谓辅臣曰朕当书之屏风以时揭贴　乾道元年十一月十四日执政晚对上出牙牌一面镌吏户兵刑礼工赃吏字疏事目下方上曰朕已令制造数副朝廷事卿等亦当依此以备遗忘
　　杂器
　　黄帝华盖　武王曲盖　汉华盖
　　古今注华盖黄帝所作黄帝与蚩尤战于涿鹿之野常有五色云气金枝玉叶止于帝上有花蘤之象因而作华盖【后汉蔡邕传拥华盖注引上云云】曲盖太公所作武王伐纣大风折盖因制焉汉朝乗舆用四谓之防輗有军号者赐其一【唐大驾卤簿有俾倪十二　今作睥睨】　扬雄传甘泉赋昭华覆之威威注服防曰华盖也　文选西京赋天子驾雕轸六骏駮华盖承辰天罼前驱注薛综曰华盖星覆北斗王者法而作之李善曰刘歆遂初赋奉华盖于帝侧　西京杂记汉祠甘泉华盖中道　晋天文志大帝上九星曰华盖下九星曰杠华盖之柄也　孝经援神契房为龙马华盖覆钩
　　黄帝巾机【详见御铭类】
　　文选刻漏铭注蔡邕铭论曰黄帝有巾机之法孔甲有盘盂之戒　李尤几铭叙曰帝轩作舆几之法
　　黄帝墨海　汉宝跗
　　文房四谱黄帝得玉一纽治为墨海焉其上篆文曰帝鸿氏之砚　西京杂记天子玉几加绨锦以玉为砚以酒为书滴皆取其不冰【玉蟾蜍为盛滴器】进御笔以错宝为跗毛以秋兔之毫官师路扈为之间以玉璧翠羽之饰【杂宝为匣】　太公金匮砚之书比石墨于谗説　鲁国孔子庙石砚一枚甚古朴　傅子曰文犀之植象齿之管丰狐之柱秋兔之翰　女史彤管白笔赤管笔　晋仪注太子纳妃有漆砚　傅有水铭　博古图有蛇水滴　色掩缁帷香含漆简芳松之淳烟【墨】
　　舜陶器
　　考工记有虞氏上陶注舜至质贵陶器甒大是也　史记舜纪陶河濵器不苦窳【定陶西南陶丘亭】作什器于寿丘周书神农作瓦器　尸子黄帝有陶正昆吾作陶【説文吕氏春秋同】　唐书贞观十七年太宗问褚遂良曰舜造漆器禹雕其爼当时谏者十余人
　　舜宝瓮铭
　　拾遗记黄帝码碯瓮至尧时甘露在中谓之宝露以班赐羣臣舜迁宝瓮于衡山之上有宝露坛坛下起月馆以望夕月南至衡山赐百辟露泉秦皇于零陵得赤玉瓮容八斗在舜庙之堂前汉东方朔识之乃作宝瓮铭曰宝云生于露坛祥风起于月馆望三壶如盈尺视八鸿如萦带　左传昭七年燕赂齐以瑶瓮玉椟斝耳【斝耳玉爵也】
　　舜五明扇
　　古今注五明扇舜所作也既受尧禅广开视听求贤人以自辅故作五明扇秦汉公卿士大夫用之魏晋非乗舆不得用殷髙宗有鸣雉之祥服章多用翟羽故有雉尾扇周制王后辇车缉雉羽为扇汉乗舆服之后以赐梁孝王　世本武王作箑　西京杂记天子夏设羽扇冬缯扇
　　禹席
　　初学记韩子曰夏禹为茵蒋席
　　禹贡篚
　　禹贡兖州篚织文注盛之箱篚而贡焉疏郑云贡者百功之府受而藏之其实于篚者入于女功故以贡篚别之诸州无篚者无入篚之物故不贡【汉地理志作棐与篚同竹器】青檿丝徐纤缟织贝荆纁玑组豫纤纩
　　周武王几杖书
　　后汉崔骃传注【见御制类】　文选刻漏铭李善注蔡邕铭论曰武王践阼咨于太师而作席机楹杖杂铭又曰黄帝有巾机之法孔甲有盘盂之戒　隐几拥杖始于神农舆几剏法具于黄帝
　　周庸器
　　春官典庸器【下士四人】掌藏乐器庸器及祭祀飨食賔射帅属设笋虡陈庸器注庸器伐国所获若崇鼎贯鼎及以兵器所铸铭也陈功器以华国　国语臧文仲曰铸名器注钟鼎也
　　周五几
　　春官司几筵【下士二人】掌五几五席之名物左右玉几雕几彤几漆几素几注左右有几优至尊也疏生人则几在左鬼神则几在右　太公隂谋机之书曰安不忘危存不忘亡【选注引之】　楚语衞武公倚几有诵训之谏注工师所诵之谏书之于几
　　周缫席
　　司几筵凡大朝觐飨射封国命诸侯王位设黼依依前南乡设莞筵纷纯加缫席画纯加次席黼纯左右玉几注缫席削蒲弱展之编以五采若今合欢矣次席桃枝席有次列成文五席莞藻次蒲熊疏汉有合欢席汉世以桃枝竹为席王受朝觐席在庙牖间大射席在虞庠祀先王在庙奥及堂酢席在庙室西面自诸侯已下亦皆在庙惟熊席漆几设在野所征之地　左传大路越席注结蒲为席　书正义史游急就篇云蒲蒻蔺席践阼篇武王席铭
　　周金版【详见铭类】
　　秋官职金【上士二人】旅上帝则共金版飨诸侯亦如之注鉼金谓之版所施未闻　文选刘孝标论圣贤镂金版注太公金匮曰屈一人之下申万人之上武王曰请着金版　庄子金版六弢
　　周遂鉴　汉方诸
　　秋官司烜氏【下士六人徒十有二人】掌以夫遂取明火于日以鉴取明水于月以供祭祀之明齍明烛共明水凡邦之大事共坟烛庭燎注夫遂阳遂也鉴镜属取水者世谓之方诸取日之火月之水欲得隂阳之絜气也明烛以照馔陈明水以为酒疏日者太阳之精取火于日故名阳遂取火于木为木遂鉴是镜可以照物取水者汉世谓之方诸明者洁也日月水火为明水明火取日月隂阳之洁气也　春官大祝大禋祀肆享祭示则执明水火而号祝注司烜所共日月之气以给烝享明圭洁也考工记攻金之工金有六齐金锡半谓之鉴燧之齐
　　注鉴燧取水火于日月之器　周纪毛叔郑奉明水汉旧仪皇帝八月酎以鉴燧取水于月以火燧取火于日　唐李靖赐物有火鉴　通鉴外纪遂人氏钻木取火　管子黄帝钻燧生火　明堂位夏后氏尚明水
　　周氷鉴
　　天官凌人掌氷春始治鉴祭祀共氷鉴注鉴如甀大口以盛氷置食物于中以御温气春而始治之为二月将献羔而启氷疏鉴是盛氷之器　氷政着于豳诗备于成周详叙于左氏申丰之説　汉有凌室　晋庾倐有氷井赋　宋孝武大明六年五月丙戌置凌室藏氷唐有氷井上林令掌之　本朝建隆二年始置氷井务以孟夏用币黑牡祭乃开氷　博古图有唐冰鉴汉氷斗
　　周仲丁壶
　　博古图周仲丁壶铭曰惟六月初吉丁亥召仲丁父自作壶用祀用飨多福滂用蕲眉寿万年无疆子子孙孙永宝是尚汉太官壶铭曰太官铜钟容一斛建武二十年工伍舆造考工令史凷丞或令通主太仆监掾苍省绥和壶铭曰绥和元年供王昌为汤官造三十链铜黄涂壶容二斗重十二斤八两涂工乳防级掾临主守右丞同守令宝省
　　孔子缥笔
　　孝经援神契孔子制作孝经使七十二子向北辰磬折曾子抱河洛事北向孔子簪缥笔衣绛单衣向北辰而拜　太公隂谋笔之书曰云云
　　汉金鐀　玉版　石室【又见后】
　　髙纪与功臣剖符作誓丹书铁契金匮石室藏之宗庙注如淳曰金匮犹金縢　晁错传对防曰髙帝之建功业陛下之德厚刻于玉版藏于金匮歴之春秋纪之后世为帝者祖宗与天地相终注如淳曰刻玉版画为文字也　司马迁传迁为太史令防史记石室金鐀之书秦灭诗书故明堂石室金鐀玉版图籍散乱　郎顗传书玉版之防　李固传对防曰陛下宜开石室陈图书招会羣儒引问得失　皇后纪顺帝上母李氏尊諡为防书金匮藏于世祖庙　张衡传永元中宋景以厯纪推言水灾而伪称洞视玉版　文选王文宪集序金版玉匮之书注七略曰太公金版玉匮虽近世之文然多善者【后汉书注并选注引太公金匮】　书正义郑云凡藏秘书藏之于匮必以金缄其表
　　汉栢寝铜器　岐山铜器【见上】
　　郊祀志武帝有故铜器李少君曰此齐桓公十年陈于栢寝已而按其刻果齐桓公器　括地志栢寝台在青州千乗东北韩子曰景公豋栢寝之台
　　汉承露盘　玉盘
　　郊祀志作栢梁铜柱承露仙人掌之属注三辅故事建章宫承露盘髙二十丈大七围以铜为之上有仙人掌承露和玉屑饮之【欲以求仙】　西都赋抗仙掌以承露擢双立之金茎注金茎铜柱也　西京赋立脩茎之仙掌承云表之清露屑琼蘂以朝餐必性命之可度【广记云有铜仙人舒掌捧盘以承云表之露长安记云仙人掌大七围】　应劭汉官仪封禅坛南有玉盘中有玉【文选注引之】　魏曹植露盘颂曰明帝铸承露盘立于芳林园甘露仍降　又有铭曰岧岧承露峻极太清下潜醴泉上受云英　母丘俭有赋铭并叙
　　汉翠被一章
　　西域传赞孝武兴造甲乙之帐落以随珠和璧天子负黼依袭翠被冯玉几而处其中　西京赋大驾幸乎平乐张甲乙而袭翠被　左传楚子皮冠秦复陶翠被豹舄注以翠羽饰被　蔡质汉官仪曰尚书郎入直台中官供青缣白绫被或锦被　　梁武帝防锦被事问刘峻疏十余事
　　汉绮席
　　郊祀志丞相衡御史大夫谭奏议曰紫坛有文章采镂黼黻之饰及玉注师古曰汉旧仪云祭天用六防绮席六重用玉几玉饰器凡七十　初学记汉旧仪曰祭天紫坛绀席　文帝莞蒲为席　史记古者封禅席蒩稭
　　汉青蒲
　　史丹传竟宁中丹直入卧内顿首伏青蒲上注服防曰青缘蒲席应劭曰以青规地曰青蒲非皇后不得进此
　　汉绨几
　　西京杂记汉制天子玉几冬月则加绨锦其上谓之绨几　晋张华有倚几铭
　　汉御唾壶
　　汉官仪武帝时孔安国为侍中以其儒者特听掌御唾壶朝廷荣之　孔丛子孔臧与子琳书云云　梁天监初天竺献瑠璃唾壶
　　汉华胜
　　司马相如传大人赋戴胜而穴处注如淳曰山海经曰西王母挮几而戴胜师古曰胜妇人首饰也汉代谓之华胜
　　汉尚方鉴
　　博古图汉册礼鉴铭四十八字尚方鉴铭五十三字长生鉴铭四十字唐万春鉴铭四十字龙鉴瑞图鉴铭四十三字　黄帝液金以作神物为鉴凡十有五
　　有周治鉴之数亦十有三　　　唐开元间李太
　　进水心鉴背负蟠龙蜿蜒若生仍表其鉴曰龙
　　防所作真龙托于是焉　　　汉髙祖入咸阳得方鉴
　　汉梁山鋗
　　博古图鋗铭曰梁山铜二斗鋗重十斤元康元年造【外复有一扶字】锭铭曰王氏铜虹烛锭字画与汉五鳯鑪相类实汉物也説文以锭为镫
　　汉灵殳
　　见印绶类乗舆双印
　　宋孔雀盖
</div>
    <div class="pagination">
<a href="玉海_page134.html">上一页</a><span>...</span><a href="玉海_page130.html">130</a><a href="玉海_page131.html">131</a><a href="玉海_page132.html">132</a><a href="玉海_page133.html">133</a><a href="玉海_page134.html">134</a><span class="current-page">135</span><a href="玉海_page136.html">136</a><a href="玉海_page137.html">137</a><a href="玉海_page138.html">138</a><a href="玉海_page139.html">139</a><a href="玉海_page140.html">140</a><span>...</span><a href="玉海_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
