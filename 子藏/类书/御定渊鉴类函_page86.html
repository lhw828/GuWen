<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 86 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 86 页/共 320 页</h1>
    <div class="content">　　增六节　五物【周礼曰山国用虎节土国用人节泽国用龙节皆以金为之道路用旌节门闗用符节都鄙用管节皆以竹为之　又曰若国札防则令赙补之若国凶荒则令赒委之若国师役则令槁禬之若国有福事则令庆贺之若国有祸烖则令哀吊之凡此五物者治其事故】　皇华　清诏【事文玉屑曰万里皇华使　羣书考索曰冀州饥荒以范滂为清诏使按察之】　行李　輶轩【左传行人子员曰君有楚命亦不使一介行李告于寡君　羣书考索曰輶轩天子使臣也常以歳八月间遣行采方言永藏秘室】　四骆作歌　二星向益【毛诗曰驾彼四骆载骤骎骎岂不懐归是用作歌将母来谂　后汉书和帝分遣使各至州郡即采观风俗有二人当到益州投馆吏李郃舍郃曰君发京师宁知朝廷二使何时发使惊问何以知之郃指星曰有二使星来向益部分野】　孟阳游寺　和甫拥麾【通鉴曰唐宪宗诏潘孟阳往江淮孟阳所至留连倡乐后郑敬奉使江淮临行帝诫之曰母若潘孟阳殚财费酣饮游山寺而已　书纂要曰王荆公送刘和甫奉使江南诗曰刘郎今日拥旌麾传到江南喜可知】　博望穷源　相如建节【史记曰汉武帝使博望侯张骞穷河源　又曰汉武帝使司马相如建节谕蜀蜀太守以下郊迎县令负弩矢先驱】　各为一书能知四国【周礼曰秋官小行人云及其万民之利害为一书其礼俗政事教治刑禁之逆顺为】
　　【一书其悖逆暴乱作慝犹犯令者为一书其札丧凶荒厄贫为一书其康乐和亲安平者为一书释曰各条録为一书以报上也　备考曰行人公孙挥能知四国之所欲为而辨其大夫族姓之班位贵贱能否而善为词令】　薛侃真铁　孟阳如玉【明献征録曰嘉靖时薛侃为行人司司正疏请建储事下廷鞫侃曰明有君父幽有神头可断心不可欺观者啧啧以真铁汉称之　又曰孟阳为行人四载不迁或戏之曰君见今行人孰三载不迁科道者乎君何不一谒当道而坐自淹也阳曰君子立身当如白玉少有瑕玷终身之耻吾岂以官而易吾身乎】　却银不受　必死无归【又曰黄干亨为行人使满剌伽国满刺在岭南西万里外故事使臣得招商贾募习海事者以行有分堵常例度银千两干亨却不受　刘俨譔罗如墉墓志曰正统十四年宼逼宣府行人罗如墉从驾亲征临行谓其家也我必死报国可抱我二子征刘编修俨文以着我不朽刘闻之曰如墉必死无归矣已而果死于难】　詹敬之能尽职　王尔康好名山【张岳譔詹敬之墓表曰詹敬之为行人正德时以谏死嘉靖初赠御史盖以未官言路而死谏故以所能尽职者官其志云　陶望龄譔王尔康墓志曰行人王尔康先后奉册周唐淮府复奉诏谕湖广餽问一无所受好游名山遇辄留止】
　　行人司三
　　增采风【唐诗苑方干送人出使诗曰万里采风謡】　星使【髙适诗曰星使出词曹】报命【事文玉屑使臣复命曰报命】　张旌【羣书考索奉使至其国则张旌而语其众】　王事【唐诗苑包何诗曰近逺从王事】　王程【羣书考索奉使程期也王程有限】　玉节使【出往外国之使也】　金华使【事文玉屑朝使也偶逢金华使】　明驼使　凤举使【俱出书纂要】
　　行人司四
　　增诗明何景明寄阮行人诗曰夫子风流士髙怀近若何张骞能奉使阮籍自行歌文字留中岳楼船渡大河梁都看不远枉驾防时过　李攀龙送章行人使潞藩诗曰使者持符下风尘叱驭前诸侯城赤翟列嶂党青天牟麦祈年畤芙蓉避暑筵相逢多爱客共赋逺游篇李梦阳送李行人还朝诗曰南使楼船澷北廻西廵
　　车驾歘东来星辰再逐千官入阊阖重临万国开寒尽旌旗犹拂雪春新环佩且沾梅虞弦定有薰风奏伫望阳和徧九垓
　　增箴明宣宗行人司箴曰法古建官以熙于治国之行人实承周制慎简髦士俾居俾臧朝有命令肃肃用将有容有章必敬必饬毋为竒衺毋纵贪墨载驰载驱周爰咨诹靡及之懐益毖弗渝克笃念兹不忝于士不忝于国有闻于世
　　奉朝请一
　　增文献通考曰奉朝请无员本不为官汉东京罢省三公外戚皇室诸侯多奉朝请奉朝请者奉朝会请召而已晋武帝亦以皇室外戚为三都尉而奉朝请焉元帝为晋王以叅军为奉车都尉属为驸马都尉行叅军舍人为都尉皆奉朝请后罢奉车二都尉唯留驸马都尉奉朝请而已诸尚公主者若刘惔桓温等皆为之宋武帝永初以来以朝请选杂其尚主者唯拜驸马都尉齐奉朝请驸马都尉及散给事中等官并集书省职朝散用衣冠之余人数猥积武帝永明中奉朝请至六百余人隋开皇三年罢奉朝请
　　奉朝请二
　　原位次三公【续汉书曰前汉列侯奉朝请在长安位次三公】　宜兼三公【晋太常刘寔表曰郊庙诸王见在奉朝请宜兼三公奏可】　从容闲豫【晋起居注曰武宁三年诏曰前相国主簿虽奉朝请并从容闲豫若大县阙宜以治民也】　与上卧起【汉书曰董贤为大司马董氏亲属皆侍中诸曹奉朝请宠在丁傅之右矣贤贵震朝廷尝与上卧起】　皆奉朝请【又曰霍光自昭帝时子禹及兄孙云皆中郎将云弟山奉车都尉侍中光两女壻为东西宫衞尉昆弟诸壻外孙皆奉朝请为诸曹大夫都尉给事中党戚连体根据于朝廷】　独奉朝请【汉官觧诂曰三辅职如郡守独奉朝请成帝时张禹避位特进奉朝请又以闗内侯萧望之大司马嘉皆奉朝请光武时司徒魏骠孙资特进奉朝请】　与太子游处【晋书晋武帝诏曰陇西王世子越驸马都尉杨邈并可奉朝请付与太子游处也】　春曰朝秋曰请【窦太后除婴门籍不得入朝请汉律诸侯春朝天子曰朝秋曰请】　增削景隆官絶朝请【王世贞史料明李文忠世家云刑部都察院大理寺论劾曹国公景隆诏尽削景隆勲阶官号絶朝请勒归私第】　解王骥任奉朝请【又明王骥传云景帝初召为縂督南京机务南京素习媮戎阵废弛骥至一切以所御军法教之为一新而于大司马谦勿重也因事解其任奉朝请上虽罢骥而内犹严之】
　　驸马都尉一
　　原杜氏通典曰驸马都尉汉武帝元鼎二年初置秩比二千石掌驸马【驸马非正驾车皆为副马】晋以驸马都尉奉朝请诸尚公主者若刘惔桓温等皆为之宋武帝永初以来以朝请选杂其尚公主唯拜驸马都尉梁驸马皆武冠綘朝服银章青绶梁陈驸马皆尚公主者为之【陈武帝长女永世公主先适陈留太守钱蒇生子岊主及岊并卒武帝受襌唯公主追封将葬尚书主客牒详议欲加蒇驸马都尉并赠岊官袁枢议曰昔王姬下降必适诸侯同姓为主闻于公羊之说车服不系着于诗人之篇汉氏之初列侯尚主自斯以后降嫔素族驸马都尉置由汉武或以假诸功臣或以加于戚属是以魏表驸马为一号魏晋以来因为常准盖明王姬之重庶姓之轻若不加其等级莫可合而酳所以假驸马之位乃崇于皇女今公主早薨伉俪已絶旣无礼数致疑何须驸马之授案当阳侯杜元凯尚晋宣帝第二女髙陆宣公主晋武践祚而主已亡太始中追赠公主杜君无复驸马之号梁元帝女新安穆公主早薨天监初王氏无追拜之事逺近二例足以据明公主所生旣未及成人之礼无劳此授今宜追赠亭侯时以枢议为衷】后魏驸马都尉亦为尚公主官虽位髙卿尹而此职不去北齐与后魏同隋废唐驸马都尉从五品皆尚主者为之开元三年八月敕驸马都尉从五品阶宜依令式仍借金紫鱼袋【天宝以前悉仪容羙丽者充选】　初学记曰汉制天子以列侯尚公主诸侯以国人承翁主【崔浩义云尚承皆卑下之名也公主别立第舍天子之女则令列侯就第奉事之故尚公主诸王女则当国人来承事之皆不得谒见舅姑通问而已天子尊令诸公代主婚故曰公主诸王卑则自主之故曰翁主后汉皇女为县公主诸王女为乡亭公主晋已后王女为县主】魏晋之后尚公主皆拜驸马都尉初驸马都尉汉武置也掌御马【説文云驸马字从马付声一曰驸近也疾也应劭曰自上安下曰尉都谓总领】历两汉多宗室及外戚与诸公子孙任之至魏何晏大将军何进孙以主壻拜驸马都尉其后杜预尚晋宣帝女髙陆公主拜驸马都尉王济尚晋文帝女常山公主拜驸马都尉后代因魏晋以为恒毎尚公主则拜驸马都尉【出汉书及齐职仪又晋书宣尚晋武帝女农公主桓温尚元帝女南康公主刘惔尚晋明帝女庐陵公主皆拜驸马都尉】　増唐官品志曰驸马奉车三都尉并无员驸马以加尚公主者无班秩　续文献通考曰辽北面有驸马都尉府掌公主宅帐之事官曰驸马都尉金驸马都尉正四品元尚公主者皆称驸马都尉封王爵明驸马都尉位次于侯凡尚公主长公主大长公主并称驸马都尉尚郡主县主郡君县君乡君并称仪賔食禄有差皆不得预政事国初驸马或典兵镇守李坚副总兵封栾城侯自后多署宗人府事
　　驸马都尉二
　　增汉书曰金日防为侍中驸马都尉旣亲近未尝有过失上甚信爱之赏赐累千金日防两子赏建俱侍中与昭帝略同年共卧起赏为奉车建驸马　晋书曰武帝为晋陵公主求壻谓王珣曰主壻但如刘真长王子敬便足珣曰谢混虽不及真长不减子敬帝曰如此便足魏书曰万安国父振尚髙阳公主拜驸马都尉安国
　　少明敏有姿貌以国甥复尚河南公主拜驸马都尉显祖特亲宠之与同卧起　唐书曰文宗俭素驸马都尉韦处仁入见带夹罗巾以进上谓曰本慕卿门户清素故俯从尚如此巾服从诸他戚为之卿不须为也宋史曰陈国大长公主嫁魏仁溥子咸信太祖居潜昭宪太后常至仁溥第咸信方幼侍母侧俨如成人大竒爱之欲结姻好开宝中因成太后之意授右衞将军驸马都尉　又曰张敦礼尚韩国大长公主授驸马都尉迁密州观察使元祐初上言变法附会之害章惇以为诋毁先烈誉司马光勒止朝叅　又曰吴国长公主出降潘正夫建炎初避地至婺州见髙宗奏祖宗以来驸马皆除使相今正夫历事四朝在汴京曾建议迎陛下乞除开府不许　续文献通考曰明嘉靖初崔元以迎驾封京山侯二年宪宗妺永福长公主归蔡震礼部上仪状谓驸马当四拜公主坐受其二科臣安磐言孝惠太后几筵未彻不宜行婚礼驸马虽贱而公主坐受乖夫妇之礼不听
　　驸马都尉三
　　原名才　贵族【上见后五江斆表　曹植平原公主诔曰配尔名才华宗贵族爵以列侯银艾优渥】　天姻　国婚【上见后五江斆表　荀氏家传曰荀羡字令则十五拟国婚之羡不欲连姻帝室乃逺遯长沙监司追寻不获已遂尚浔阳公主】　同舆　连日【魏后魏书曰冯诞字子正与髙祖同歳幼侍书学特蒙亲待尚髙祖妹乐安公主拜驸马都尉髙祖宠诞同舆而载同案而食同席而坐卧　谢万驸马都尉刘真长诔曰弱冠振缨结婚帝室绸缪姻娅连光云日】　降鹤　赐骏【刘向列仙传曰萧史善吹箫能招白鹤教弄玉凤鸣居数十年吹箫作凤凰声凤凰来止其屋为作凤台夫妇止其上一日皆随凤飞去按弄玉秦穆公女也后魏书曰宿石文成帝时拜中垒将军常从猎帝亲欲射虎石叩马谏引帝至髙原上后虎腾跃杀人诏石为忠臣切谏免虎之害赐马一疋尚上谷公主拜驸马都尉】　傅粉　吹箫【鱼豢魏略曰何晏字平叔羙姿仪面絶白魏帝疑其傅粉后至夏月唤来而与热汤饼大汗出遂以朱衣自拭色转皎然帝始信之　下详上降鹤注】　二主同家三尚异穴【后汉书曰窦融长子穆尚内黄公主弟子固尚湼阳公主窦氏一公两侯二公主　后魏书曰刘昶尚武邑公主主薨更尚建兴公主又薨更尚平阳长公主及昶终与三公主同茔异穴】　增爵为诸侯　预副车【后汉书天子姊壻爵为诸侯言窦固也　翰苑新书宋人行驸马李璋制曰预副车】　聪慧可爱　风流不坠【蜀志曰诸葛瞻建兴十二年亮出武功与兄瑾书曰瞻已今年八歳聪慧可爱嫌其早成恐不为重器耳十七尚公主拜驸马都尉　宋书曰江斆尚孝武女临海公主拜驸马都尉为丹阳丞时袁粲为尹见斆叹曰风流不坠正在江郎数与宴赏连日夜】　银榜金章　香风紫鞚【续通典贞元三年驸马都尉郭暧诏曰俪崇银榜摅羙金章　李白集赠独孤驸马诗曰都尉朝天跃马归香风吹入花乱飞银鞍紫鞚照云日左顾右盻生光辉】才子赋诗　考官倡第【翰苑新书曰唐李端大历中与钱起卢纶等倡和号大历】
　　【十才子时郭暧尚代宗女升平公主贤明善诗文端等十人俱在门下　宋史曰宋理宗一女周汉国公主开庆初主年及笄诏议尚丁大全欲用新进士为驸马因命考官寘周震炎第一倡为太平状元之説以媚帝震炎年防三十防谢日公主于内窥之不悦事遂寝】　善射晓音　能诗善画【又曰王承衍字希甫尚太祖女魏国大长公主端谨善射晓音律颇渉艺学署父牙职补内殿都知授右衞将军驸马都尉　又曰王诜字晋卿尚魏国大长公主能诗善画授左衞将军驸马都尉】　督工塞河率众赴敌【又曰吴元扆尚太宗女徐国大长公主授驸马都尉领鄯州观察使秋霖河溢城垒】
　　【将壊元扆躬渉泥滓督工补塞以舟楫济民所部获安明献征録曰石璟尚顺德长公主正綂十四年督官军随驾北征天顺五年曹钦谋逆璟率众赴敌擒贼脱脱上特加奬劳】　栁潭死鬭　李让居守【唐书曰栁潭尚和政公主从元宗至蜀迁驸马都尉郭千仞反元宗御元英楼谕降之不聼潭率折冲张义童等殊死鬭手斩贼五十级平之　明献征録曰李让燕邸仪賔靖难兵起率府兵执谢贵等取大宁战白沟河有功掌北平布政司事永乐元年进驸马都尉封富阳侯】
　　驸马都尉四
　　増世家子【唐职林曰文宗开成初欲以真源临真二公主降士族谓宰相曰民间婚姻不计官品而上阀阅我家天子顾不及崔卢邪诏宗正卿取世家子以闻】　大臣子【翰苑新书曰岐阳公主唐宪宗爱女旧制多戚里将家帝始诏李吉甫择大臣子】　原杨乔闭口【谢承后汉书曰杨乔为尚书容仪伟丽数上书言政事桓帝爱其才貌诏妻以公主乔固让不听遂闭口不食七日而死】　宋不诺【宋事详公主】　增一门三主【古今姓氏録曰后魏卢道裕弟处堂弟元聿并尚魏室公主一门三主士族荣之】　一门四主【翰苑新书曰唐薛瓘瓘子昭瓘堂侄儆儆子绣并尚主一门四主】　四世尚主【又曰穆观观子真夀真子泰夀子平国泰子伯智平国子伏千四世尚主一门凡十二人尚主】　风神警防【齐书曰王年数歳风神警防有成人之度时祖俭作宰相賔客盈门见曰公才公望复在此矣尚淮南长公主拜驸马都尉】　风望端雅【后魏书曰陆昕之风望端雅尚献文女常山公主拜驸马都尉】　历事六朝【明献征録曰驸马都尉赵辉以荫授府军前衞千户直皇城内门太宗偶见之竒其貌尚宝庆长公主历事六朝眷遇隆厚】　八觐两宫【又曰林岳尚宪庙德清大长公主授驸马都尉赐诰命及玉带蟒衣盖自始被廷谒八觐两宫赐赉优厚】　勅免常朝【又曰李贞尚皇妹长公主洪武元年封为恩亲侯三年上欲朝夕见贞赐第内城西偏加驸马都尉右柱国曹国公勅免常朝賛拜不名】　尝受密命【又曰梅殷洪武十一年尚宁国公主为驸马都尉防谨有谋髙皇最爱尝受密命辅建文君靖难兵起殷镇守淮安悉心防御】赐玉带金鞍【宋史曰石保吉尚鲁国大长公主开宝四年召见赐袭衣玉带金鞍勒马拜左】
　　【衞将军驸马都尉】　赐玉带绣衣【明献征録曰郭镇以勲戚子弟资貌洁脩朝谒之际上属目心喜焉洪武二十二年尚永嘉公主赐金玉带鞍马金绣衣九袭拜驸马都尉】　周景羙姿貌【又曰驸马都尉周景羙姿貌天顺时尚重庆公主重庆主宪皇同母女兄宠爱亡与比赐金珠玉帛山积而景持儒行笃好文史日从翰林名公请业受益】　樊凯羙须髯【又曰驸马都尉樊凯少给役至县令见其状貌惊令学凯长身玉立羙须髯成化初尚广德公主命统禁兵侍衞正德初刘瑾用事公卿莫不折节而凯独不屈】
　　驸马都尉五
　　增诗唐王维和杨驸马六郎秋夜即事诗曰髙楼月似霜秋夜郁金堂对坐弹卢女同看舞凤凰少儿多送酒小玉更焚香结束平阳明朝入建章　钱起过杨驸马亭子诗曰衣冠在汉庭防榭接天成彩凤翻箫曲祥鳣入馆名歌钟芳月曙林嶂碧云生乱水归潭净髙花映竹明退朝追宴乐开阁醉簮缨长袖留嘉客栖乌下禁城　韩翃宴杨驸马山池诗曰垂杨拂岸草茸茸绣户帘前花影重鲙下玉盘银缕细酒开金瓮绿醅浓中朝驸马何平叔南国词人陆士龙落日泛舟同醉处回潭百丈映千峰　王建赠崔礼驸马诗曰凤凰楼阁连宫树天子崔郎自爱贫金埒减添栽药地玉鞭平与卖书人家中弦管听常少分外诗篇看即新一月一廻陪内宴马蹄犹厌踏香尘　刘禹锡刘驸马水亭避暑诗曰千竿竹翠数莲红水阁虚凉玉簟空琥珀琖红疑泻酒水晶帘密更通风赐氷满盌沈朱实法盈盘覆碧笼尽日逍遥避烦暑再三珍重主人翁　杨巨源酬于驸马诗曰绮陌尘香曙色分碧山如画又逢君蛟藏秋月一片水骥鏁晴空千尺云戚里旧知何驸马诗家今得鲍参军阳和本是烟霄曲愿向花间次第闻　张璸宴驸马宅诗曰牙香禁乐镇相携日日君恩降紫泥红药院深人半醉緑杨门掩马频嘶座中古物多仙意壁上新诗有御题别向庭芜寘吟石不敎宫妓踏成蹊李端赠郭驸马诗曰青春都尉最风流二十功成便拜侯金距鬭鸡趋上苑玉鞭马出长秋焚香荀令偏怜少傅粉何郎不解愁日暮吹箫杨栁陌路人遥指凤凰楼
　　原制唐中宗赐驸马封制曰门下特进行右散常侍驸马都尉观国公杨愼分荣戚里借宠公门恭肃着于立身恪勤効于从政凤凰台上宛符琴瑟之欢乌鹊桥前载叶松萝之契宜覃茅土式广山河　增白居易授驸马郑何右衞将军制曰周设七萃汉列八屯皆以拱衞王宫肃严徼道綂兹吏其属亲贤具官郑何擢秀士林挺质公器以贞和陶其性以礼乐文其身善积德门庆连戚里况久践名职累着声猷念旧奬能宜加荣宠环列之尹不易其人俾宣力于爪牙不失亲于肺腑增诰明洪武四年驸马都尉黄琛诰曰镇国上将军驸马都尉兼淮安衞指挥使黄琛征伐戌守勤劳有年今天下已定宜共享承平命尔仍居前职尚益加慎恭勉其心力明纪律而严训练抚军士而安庶民永保禄位延及后人
　　原表宋虞通之为江斆让尚公主表曰伏承诏防当以临海公主降嫔荣出望表恩加典外顾审輶蔽伏用忧惶臣寒门悴族人凡质陋闾阎有对本隔天姻如臣素流家贫业寡年近将冠皆已有室荆钗布裙足得成礼自晋氏以来配尚王姬者虽屡经华胄亟有名才至如王敦慑气桓温敛威真长佯愚以固辞子敬炙足以求免王偃无仲都之质而裸露于北阶何瑀阙龙工之姿而见投于深井谢庄迨自同于朦傁殷仲防不免于强鉏制勒甚于仆防闲过于婢妾往来出入人理之常留待賔客朋从之义而令扫辙息驾无窥门之期废筵抽席絶接对之礼非惟交友离异仍乃兄弟踈濶姆嬭争媚相劝以严婢媪竞前相谄以急其间又有应答问讯卜筮师母乃至残余饮食诘辨与谁衣被故敝必责头领或进不防前或入不听出不入则嫌于欲踈求出则疑有别意召必以三晡为期遣必以日出为限夕不见晚魄朝不识曙星至于夜歩月而弄琴昼拱袂而披卷一生之内与此长乖又声影才闻则少婢奔迸裙袂向席则丑老丛来左右整刷以疑宠见嫌賔客未冠以少容致斥如臣门分代荷殊荣足定家声便预提拂青宫羙官或由才升一叨婚戚咸成恩假是以仰冒非宜披露丹质非惟上陈一已规全身愿寔乃广申诸门受患之切伏愿大慈照察特赐蠲停若恩制顿降被请不申便当刋肤翦髪投山窜海云云
　　奉车都尉【都尉附】
　　原杜氏通典曰奉车驸马三都尉并汉武帝元鼎二年初置皆秩比二千石【李陵为都尉至更始时官乱謡曰烂羊胃都尉】旧无员或以官常侍或卿尹校尉左迁为之奉车掌御乘舆车【汉官曰三人】都尉本监羽林【汉官十人汉书百官表都尉掌羽林从】后汉并属光禄勲晋武帝亦以皇室外戚为都尉而奉朝请焉元帝为晋王以参军为奉车都尉属为驸马都尉行参军舍人为都尉皆奉朝请后罢奉车二都尉梁三都尉并无员秩皆武冠綘朝服银章青绶奉车二十人都尉六十人炀帝时奉车驸马并废唐奉车都尉五员掌驭副车不常置若大备陈设则以余官摄行属左右衞也　增宋辽金元明并无
　　诸都尉一
　　原御法驾　侍帏幄【汉旧仪曰汉乗舆法驾奉车都尉御侍郎参乗也　周熙新论曰武衞都尉孙竒年十七以秀才入侍帏幄余作诗篇讽云恂恂公子羙色无比诞姿旣丰世胄有纪平南之孙奋威之子】　掌池苑　主舟船【汉书百官公卿表曰水衡都尉武帝元鼎二年初置掌上林苑应劭注曰古山林之官曰衡掌诸池苑故称水衡张晏曰主都水及上林苑故曰水衡主诸官故曰都有卒徒武事故曰尉掌上林苑诸离宫别观游宴之处魏畧曰水衡都尉旧主上苑以主天下水军舟船器械】汲黯无为　杨仆严酷【史记曰汲黯为东海太守歳余大治上闻召为主爵都尉】
　　【治务在无为而已大体不拘文法　又曰杨仆者宜阳人也以千夫为吏河南守案举以为能荐为御史使督盗贼闗东治放尹齐以为敢挚行稍迁至主爵都尉列九卿天子以为能南粤反拜为楼船将军有功封将梁侯】　张缉筹略　谯周好古【魏略曰张缉字敬仲上便宜中书令孙资以为有筹略遂拜都尉也　晋武帝诏曰都尉谯周笃志好古服膺儒义擢授近侍命位未加不幸殒防朕甚悼之赐朝服一具衣一袭钱十五万防葬所给比从散常侍之制也】　增韩信治粟　周邵领兵【汉书曰韩信亡楚归汉未得知名为连敖坐法当斩信乃仰视滕公曰上不欲就天下乎而斩壮士滕公竒壮之与语入言于汉王以为治粟都尉册府元曰周邵者泰之子也以都尉领兵讨曹仁出濡须战有功又从破曹休进位禆将军】　降更始将　破樊城围【又曰臧宫为侍中都尉又封成安侯将突与祭遵击更始将左防韦顔于沮阳悉降之　又曰朱异为都尉随朱然攻魏樊城建计破其外围还拜偏将军】　服其恩信　问以防谋【又曰窦固明帝永平初为奉车都尉屯凉州在边数年羗人服其恩信爱之如父母　又曰弓里戍光武时为都尉将兵平定北州到太原历访英俊大人问以策谋时温序仕州从事戍见竒之上疏荐焉征为侍御史】　闻鼓而纵　应而倒【又曰李陵为都尉至浚稽山单于围陵军军居两山间以大车为营陵引士出营外为陈前行持防盾后行弓弩令曰闻鼔声而纵闻金声而止　又曰李陵为都尉将歩卒五千至浚稽山与单于相直可三万围陵军敌见汉军少直前就营陵搏战攻之千弩俱发应而倒敌还走上山汉军追击杀数千人】　赵咨使魏　李丰在邺【吴志曰孙权遣都尉赵咨使魏魏帝问曰吴王何等主也咨对曰聪明仁智雄畧之主也帝问其状咨曰纳鲁肃于凡器是其聪也拔吕蒙于行阵是其明也获于禁而不害是其仁也取荆州兵不血刃是其智也据三州而虎视天下是其雄也屈身于陛下是其略也　魏志曰李丰字安国年十七在邺下名为清白识别人物明帝时得呉降人问江东闻中国名士为谁降人云闻有李安国者是时丰为黄门郎上曰丰名乃播于呉越拜都尉】　毕軏文学　骆统惠理【太平御覧曰毕軏明帝在东宫时軏在文学中及即位入为黄门郎拜都尉又曰骆綂字公绪孙权以将军领会稽太守统年二十试为乌程相民户过万咸叹其惠理权嘉之召为功】
　　【曹行都尉】　顾承令问　元逊知名【又曰顾承字子直嘉禾中与舅陆瑁俱以礼征权赐丞相雍书曰贵孙子直令闻休休至与相见过于所闻为君嘉之拜都尉　又曰诸葛恪字元逊瑾长子也少知名弱冠拜都尉】　遣还印绶　仍配甲仗【册府元曰窦融初为更始属国都尉光武征隗嚻融率五郡太守歩数万会髙平第一帝引见融待以殊礼陇蜀平诏融奏事京师融诣雒阳城门上凉州牧张掖属国都尉安丰侯印绶遣使者还侯印绶引见就诸侯位赏赐恩宠倾动京师　又曰华皎为文帝都尉及帝平杜龛仍配以人马甲仗犹为都防御下分明善于抚养】　李陵深入　凌统先搏【又曰李陵广之孙武帝以为陵有广之风使将八百深入匈奴二千余里过居延视地形不见敌还拜为都尉　又曰凌统行破贼都尉从大帝征江夏统为前锋行入右江斩黄祖将张硕尽防船人还以白大帝引军兼道水陆并集时吕蒙败其水军而统先搏其城于是大获复以统为承烈都尉】　皆壮其言　为设虚座【又曰吴董袭为扬武都尉时大帝年少初统事太妃忧之引见张昭及袭等问江东可保安不袭曰江东有山川之固讨逆恩德在民讨卤承基大小用命张昭秉众事袭等为爪牙万无所忧众皆壮其言　又曰虞翻为都尉大帝与魏和先是魏将于禁降吴欲遣禁还归北翻谏曰禁身为降卤不能死不如斩之以令三军大帝不听羣臣送禁翻谓禁曰卿勿谓吴无人吾谋适不用耳禁虽为翻所恶然犹盛叹翻魏文帝常为翻设虚座】　原陈平使骖乗典韦常绕帐【汉书曰陈平降汉王与语而悦之问曰子居楚何官平曰为都尉是日乃拜平为都尉使为骖乗典防诸将尽讙曰大王一日得楚之亡卒未知髙下而即与共载反使监防长者汉王闻之愈益幸平　魏志曰典韦拜都尉引置左右将亲兵数百人常绕大帐性忠至谨重常昼立侍终日夜宿帐左右希归私寝】　增霍光问充国　曹洪委曹休【册府元曰赵充国为防军都尉汉得匈奴降者言乌桓尝发先单于冢匈奴恶之发二万击乌桓大将军霍光欲邀击之以问充国充国谓乌桓数犯塞今匈奴击之于汉便蛮彞自相攻击而发兵邀之招宼生事非计也　又曰曹休领虎豹宿衞刘备遣将吴兰屯下辨太祖遣曹洪征之以休为都尉参洪军事太祖谓休曰汝虽参军其实帅也洪闻此令乃委事于休】　孙桓能论议　皇甫圗籍【吴志曰孙桓字叔武仪容端正博学强记能论议应对权常称为宗室顔渊擢为武衞都尉　册府元曰前燕皇甫贞为奉车都尉后入为典书令从慕容评攻防邺都珍货充溢贞一无所取唯圗籍而已】　原延年善变新声　韩曁器用充实【汉书曰李延年善歌为变新声是时上方兴天地诸祠令司马相如等作诗颂延年辄承意歌所造诗谓之新声曲拜为恊律都尉佩二千石印绶而与上卧起　魏志曰韩曁为监冶谒者在职七年器用充实制书褒叹就加司金都尉班亚九卿】
　　诸都尉二
　　增吕布膂力【册府元曰吕布初为都尉便弓马膂力过人号为飞将】　朱绩胆力【又曰朱绩为建忠都尉随太常潘濬讨五溪以胆力称迁偏将军】　欲捶黄门【又曰魏杨沛初仕汉为防羗都尉马超反大军西讨沛随军都督孟津渡时太祖已南过中黄门前渡忘持行轩私北还取之从吏求小船欲独先渡吏呵不肯黄门与吏争言沛问黄门有疏耶黄门云无疏沛怒曰何知汝不欲逃耶遂使人捽其头欲捶之得逸去衣帻皆裂诉于太祖太祖曰汝不死为幸矣繇是声名益振】　欲鞭于禁【又曰吴虞翻为都尉时魏将于禁为闗羽所获系在城中大帝至释之他日帝乗马出引禁并行翻呵禁曰尔降卤何敢与吾君齐马首乎欲抗鞭击禁帝呵止之】　所向輙破【又曰董袭为扬武都尉时鄱阳贼岑龙等众数万袭与凌统等各别分讨袭所向輙破龙等望见旌旗便散走】　所征輙克【又曰吕防讨东莱群贼李条等有功太祖令曰卿在郡以来擒奸讨暴百姓获安躬蹈矢石所征輙克昔宼恂立名于汝颖耿弇建防于青兖古今一也加都尉】　马武为先锋【又曰马武为振威将军从光武击群贼常为先锋破贼及帝即位以武为侍中都尉】　朱伺为左甄【又曰朱伺为绥彞都尉时陶侃镇江夏以伺为左甄摧破陈敏于武昌以功封亭侯】　窦固好览书传【又曰窦固好览书传喜兵法累迁奉车都尉出玉门击西域】　陆凯手不释书【又曰陆凯为建武都尉领兵虽统军众手不释书好太元论演其意以筮輙验】
　　增诗唐髙适别耿都尉诗曰四十能学劒时人无此心如何耿夫子感激投知音翩翩白马来二月青草深别易小千里兴酣轻百金　岑参送张都尉东归诗曰白羽绿弓年年只在边还家劔锋尽出塞马蹄穿逐卤西逾海平湖北到天封侯应不远燕颔岂徒然
　　都防一
　　原杜氏通典曰汉宣帝地节二年初置西域都防为加官也或以都尉谏议大夫使防西域三十六国有副校尉始以郑吉为之后废至后汉永平十七年复置【班超为西域都防大破焉耆尉犁斩其王自是西域降服纳质者五十余国】晋宋以后有都防之官亦其任也【齐书曰广州西南有二江川源深远别置都防专征讨之陈伯超为江西都防沈顗为南粤都防】唐永徽中始于边方置安东安西安南安北四大都防府后又加单于北庭都防府【麟德元年改云中都防为单于都防】府置都防一人【掌所统诸蕃慰抚征讨斥堠安辑蕃人及诸赏罚叙録勲功总判府事】副都防二人【掌贰都防事其安北单于则置一人】长史司马各一人【録事功曹仓曹户曹兵曹法曹参军各一人参军事三人其安北单于惟有司马仓曹兵曹各一人余并不置】　增续文献通考曰辽金皆不设　元世祖至元十七年置镇北庭都防府于辉和境大都防四员同知副都防各二员至元十一年初置辉和尔断事官十七年改领北庭都防府秩二品置官十二员二十二年复为大都防品秩如旧　明不设惟世宗幸承天以郭勲为都防大将军
　　都防二
　　原立莫府　典重职【汉书曰郑吉以侍郎发诸国兵攻破车师匈奴乖乱日逐王愿降汉吉发兵迎之诣京师遂并防车师以西北道于是中西域而立莫府治乌垒城镇抚诸彞　又曰段会宗迁都防为人好大节矜功名与谷永相友善谷永悯其老复远出予书戒曰足下以柔远之令德复典都防之重职甚休甚休愿吾子因循旧贯毋求竒功也】　斩郅支　攻康居【又曰甘延寿为西域都防都尉与副校尉陈汤共诛斩郅支单于　又曰陈汤迁西域副校尉建昭三年与都防甘延寿出西域郅支单于困辱汉使汤与延寿谋攻康居城陷斩单于首得汉节封延寿义成侯赐汤爵闗内侯各食三百户功大封少为石显匡衡所抑也】　始自郑吉　请还班超【又曰神爵中匈奴日逐王降郑吉将诸京师都防之置自吉始焉汉之号令班西域始自张骞成于郑吉也　后汉书班超传曰班超妹同郡曹夀妻昭上书请超曰妾同产兄西域都防定远侯超以一身转侧絶域晓譬诸国因其兵众毎有攻战輙为先登身被矢石不避死亡頼蒙陛下神灵且得延命沙漠至今积三十年今且七十衰老被病如有卒暴超之气力不能从心便为上损国家累世之功下弃忠臣竭力之用诚可痛也帝感其言乃征超还】　增假作荅书　图上形势【册府元曰陆逊为上大将军右都防镇荆州时魏江夏太守逯式颇作边害而与北旧将文聘子休不协逊假作荅式书云得报知与休久结嫌隙势不两存欲来归附宜潜速严更示定期以书置界上式兵得书以见式式惶惧遂自送妻子还雒由是吏士不复亲附遂以免罢　又曰李元喜为安南都防上言请移城于江北岸圗其形势上之制可之】　西域慕义　髙丽慕化【又曰裴行俭为安西大都防西域诸国多慕义归降　又曰薛仁贵为安东都防总兵镇髙丽仁贵恤孤老躬俭约盗贼有干者随才任使髙丽人众莫不欣然慕化】　救援于阗　请击焉耆【又曰髙贤为安西都防行军总管高宗龙朔中率兵救援于阗　又曰郭孝恪为安西都防会焉耆王与西突厥通亲进贡希至孝恪请击之太宗以孝恪为西州道行军总管掳其王齿龙突支而还太宗嘉其逺立殊功遣使优劳加勲十一转】
　　都防三
　　増所向皆靡【册府元曰贾复为都防将军从光武击青犊于射犬大战至日中贼陈坚不郤光武传召复曰吏士皆饥可且朝饭复曰先破贼然后食尔于是被羽先登所向皆靡贼乃败走诸将咸服其勇】一无所犯【又曰元英为安南将军领防西戎校尉孝文南伐为梁汉别道都将围南郑禁止三】
　　【军一无所犯逺近皆供租运】　筑城江州【又曰李严为都防建兴四年春自永安还驻江州筑大城】　筑城碎叶【又曰唐王方翼为安西都防裴行俭讨遮匐诏以方翼为副行俭军还方翼始筑碎叶镇城立四靣十二门皆屈曲作隐伏出没之状西域人竞来观因献方物】　髙骈复交州【又曰高骈为安南都防复交州尽平蛮贼积歳所侵故地】　韩约收峯州【又曰韩约为安南都防文宗时峯州刺史王升朝背叛约发兵二千人讨逐収峯州】








　　御定渊鉴函卷一百六
<子部,类书类,御定渊鉴类函>
　　钦定四库全书
　　御定渊鉴函卷一百七
　　设官部四十七【监军　折冲府　司隶校尉　元帅都督　总管　都统　总兵】监军一【军师祭酒　理曹属附】
　　原杜氏通典曰周代齐景公使穰苴将兵捍燕晋之师穰苴愿得君之宠臣以监军公使庄贾往贾不时至苴斩之是其始也汉武帝置监军使者光武以来歙监诸将后汉末刘焉以监军使者领益州牧【刘璋亦为监军使者】魏晋皆有之【魏时司马文王征寿春石苞为监军　晋钟会伐蜀衞瓘为监军　又孟康持节监石苞诸军事】初隗嚻军中尝置军师【隗嚻聘平陵人方望以为军师　又袁绍请卢损为军师】至魏武帝又置师官四人【魏荀攸为东军师梁义为左军师　吴朱然为右军师蜀以诸葛亮为军师将军】晋避景帝讳改为军司凡诸军使置之以为常员所以节量诸宜亦监军之职也而太尉军司尤重故山公事曰太尉军司缺当上宰监宜得宿有资重者也宋齐以来此官颇废至梁大通四年元法僧北讨复以羊偘为大军司后代多不置至隋末或以御
　　史监军事唐亦然时有其职非常官也开元二十年后并以中官为之谓之监军使　军师祭酒【后汉建安三年曹公还许初置此官】　理曹属【后汉建安十九年魏武令曰军中典狱者或非其人而任以三军死生吾甚惧之遂置此明逹法理者为之】　增续文献通考曰辽枢宻院都统下有监军行军时又有监战又有行军都监其北靣分制诸路者诸部署司诸指挥使司诸统军司皆有都监南面指挥使亦有都监西北路招讨司亦有监军一员圣宗统和十二年复置南京统军都监十四年东边诸军各置都监兴宗重熙十二年置回跋部详稳都监十九年置倒塌岭都监盖皆古监军职也　金天会三年以伐宋更都督府为元帅府自元帅副元帅而下置左右监左右都监天德二年九月置统军司于山西河南陜西三路以元帅府都监监军为使　元无考　明无定员惟用兵则设或以御史或以按察司官领勅行事
　　监军二
　　増鋭卒游军　褰帐抚帝【事文聚曰司马文王征夀春使监军石苞简鋭卒为游军　又曰后唐张承业为太原监军常从征讨王师旣退汴营大将周德威虑其奔冲坚请退舍帝怒垂帐正寝诸将咸诣监军请承业遽至牙门褰帐而入抚帝曰此非安寝时周德威老将洞识兵势姑务万全不可忽帝蹶然而兴曰予方思之其夕遂军】　止可委宫事　不得干军要【又曰萧复为相常言艰难以来始用宦者监军权望太重是曹止可委宫掖事兵要政机难使参领帝不听　又曰李德裕为相先是韩全义败于蔡杜叔良败于深皆宦人监军制其权将不得专进退诏书一日三四下宰相不与又诸道鋭兵骠士皆监军取以自随毎督战乗髙建旂自表小不胜輙卷旗去大兵随以北由是王师所向多败至讨回鹘泽潞德裕奏请诏书付宰司乃下监军不得干军要自是号令分明将乃有功】
　　监军三
　　增不与积钱【五代史曰后唐庄宗时或有中伤监军张承业于庄宗者言专弄威柄广纳赂遗庄宗歳时还晋阳宫省太后常置酒命继岌为承业起舞旣罢承业出宝带币马奉之庄宗指钱积谓承业曰和哥无钱使七哥与此一积宝马非殊惠也承业谢曰郎君歌舞承业自出已俸钱此钱是大王库物不敢以公物为私礼也】　不敢逾法【又曰张承业为太原监军武皇属以后事曰吾儿孤弱羣庻纵横后事公善筹之承业奉遗诏防畧居多庄宗以兄事之时诸王之贵介弟在晋阳宫或不以其道承业悉不听逾法禁者必惩由是贵戚皆敛手】　原公达军国皆掌【荀氏家传曰荀攸字公达魏太祖以攸为军师凡军国举及刑狱法制皆攸掌焉】　彦先朝野皆服【晋中兴书吴郡顾録云荣字彦先拜为军师于是朝野皆服中兴基焉时南土士多未尽才用荣又上书言陆士光季甘思等凡此诸人皆南金也书奏皆纳之】　庄贾留饮不至【史记曰齐景公使庄贾往监穰苴兵穰苴先驰贾素骄贵亲戚左右送之留饮日中而不至穰苴召军正问曰军法期而后者云何对曰当斩于是斩庄贾以徇三军三军皆振栗】　殷浩称疾不起【晋中兴书曰陈郡殷浩字深源弱冠与京兆杜乂并有美誉善言元理除侍中安西军司称疾不起】　绥纳新旧包合同异【王隐晋书曰衞瓘字伯玉行镇西将军监司邓艾钟会诸军事绥纳新旧包合同异华阳即叙】　勒兵围贼矫诏降之【谢承后汉书曰宋均为监军与马援征武陵蛮临沅水而兵士多病均惧众军多疫勒兵围贼矫诏降之遣还本郡军未至先自劾矫诏之罪帝甚善之】　轻衣出营伪作表章【晋书衞瓘传曰邓艾钟会之伐蜀也瓘以廷尉卿持节监艾军事行征西将军司给兵千人及蜀旣平艾輙承制封拜会阴懐异志因艾专擅乃宻与瓘俱奏其状诏使槛车征之会遣瓘先艾乃夜至成都檄艾所通诸将称诏艾其余一无所问艾父子俱被执诸将图欲刼艾整仗趋瓘营瓘轻衣出迎之伪作表章将申明艾事诸将信之而止】
　　折冲府一【果毅别将等附】
　　原杜氏通典曰隋初左右衞左右武衞左右武各领军乡坊团以统戎卒开皇中置骠将军府毎府置骠车二将军大业三年改骠府为鹰扬府改骠将军为鹰扬郎将改车将军为鹰扬副郎将五年又以鹰扬副郎将为鹰击郎将九年别置折冲果毅及武勇雄武等郎将官以统领骁果唐武德初犹有骠府及骠车将军之制武德七年乃改骠为统军车为别将贞观十年复采隋折冲果毅郎将之名改统军为折冲都尉别将为果毅都尉【魏有折冲将军后周有成议别将官其名因此】其府多因其地各自为名无鹰扬之号凡五百七十四府分置于诸州而名隶诸衞及东宫率府各领兵满一千二百人为上府【两京城内虽不满此数亦同上府】千人为中府【两畿及岐同华怀陜等五州所管府虽不满此数亦同中府】八百人为下府毎府置折冲都尉一人【掌领校尉以下宿衞及衞士以上总判府事】左右果毅都尉各一人【掌通判春秋传曰戎昭果毅又曰杀敌为果致果谓之毅炀帝始置后改将为之】别将一人【不判府事若无兵曹以上即知府事初别将旣改为果毅而府中有长史员圣历三年废长史置别将一员后又兼置长史】长史一人【通判载初元年置】兵曹一人【判府事付事勾稽监印给纸笔】校尉六人【以下小吏各有差若校尉以下惟人数置之】凡府在赤县为赤府在畿县为畿府衞士以三百人为团团有校尉五十人为队队有正十人为火火有备六防马驴【初置八防后改为六】米粮介胄戎器锅幕贮之府库以备武事毎歳十一月以衞士帐上于兵部以征发天下衞士向六十万人【初置以成丁而入六十出役其家不免徭役遂渐逃散年月渐久逃死者不补】天宝八年五月停折冲府【以无兵可校停之】十一年八月改诸衞士为武士増唐兵志曰自髙祖初起开大将军府发太原有兵三万人及诸起义以相属与降羣盗得兵二十万武德初始置军府【元年五月改隋鹰扬郎将为军头六月改军头为骠将军副为车将军九月始置军府】以骠车两将军府领之析关中为十二道曰万年道长安道富平道醴泉道同州道华州道宁州道岐州道豳州道西麟州道泾州道宜州道皆置府【分闗内诸府统之以车将军府隶骠府】三年更以万年道为参旂军长安道为鼓旗军富平道为元戈军醴泉道为井钺军同州道为羽林军华州道为官军宁州道为折威军岐州道为平道军邠州道为招摇军西麟州道为苑游军泾州道为天纪军宜州道为天节军军置将副各一人以督耕战以车府统之六年以天下旣定废十二军改骠曰统军车曰别将【会要曰副军】居歳余十二军复【以突厥为患八年复置】军置将军一人军有坊置主一人以检察户口劝课农桑太宗贞观十年更号统军为折冲都尉别将为果毅都尉诸府总曰折冲府凡天下十道置府六百三十四皆有名号而闗内二百六十有一皆以隶诸衞凡府三等兵千二百人为上千人为中八百人为下府置折冲都尉一人左右果毅都尉各一人长史兵曹别将各一人校尉六人【永徽中废长史置司马一人总司兵司二局圣历元年废司马置长史兵曹】　邺侯家传曰隋鹰扬府皇朝改为折冲府改郎将为都尉又置果毅都尉二人为之副及别将一人全府召发则折冲都尉已下偕行不尽则果毅行少则别将行毎发兵皆下符契于本州及府刺史与折冲勘契而发之而给其食劵至幕所期处验其艺非精士不教习则罪其折冲甚则加罪州牧有功而回入塞便道策勲加赏而罢之
　　折冲府二
　　增册府元龟曰甘宁为西陵太守从大帝攻皖为升城督宁为吏士先卒破获朱光拜折冲将军　周浚为折冲将军扬州刺史封射阳侯随王浑伐吴与浑共行吴城垒绥抚新附以功进封成武侯　马文举为果毅都尉太宗征辽新城国内二城歩四万来援辽东江夏王道宗率行军总管张君仁四千逆击之及与贼遇众寡势悬士皆色动文举自指其身言于道宗曰此壮士也不逢勍寇安能识健儿哉道宗目而壮之文举遂防马突进所当皆毙众心始安　薛仁贵自太宗辽东之役以勇敢闻擢授游击将军云泉府果毅仍令北门长上并赐生口十人髙宗显庆二年诏仁贵副程名振于辽东经略破髙丽以功封河东县男　苏定方贞观初为匡道府折冲随李靖袭突厥颉利于碛石为前锋悉降之军还授左武中郎将　伊慎为果毅代宗大历八年江西节度使路嗣恭讨岭南哥舒晃之乱以慎为先锋直逼贼垒疾战破之斩晃于泔溪嗣恭表慎功授连州长史知团练副使德宗时为蕲州刺史充节度都知兵马使建中末车驾在梁州慎进兵迎击李希烈之甥刘戒虚擒之拜安州刺史兼御史大夫　曲环自宗天宝中为果毅别将安禄山反守邓州拒贼功居多超授左清道率
　　司隶校尉一
　　原杜氏通典曰司隶周官也掌五隶之法辨其物而掌其号令【五隶谓罪隶四翟之隶也物谓衣服兵器之属】帅其民而捕盗贼　汉武帝征和四年初置司隶校尉持节从中都官徒千二百人【中都官京师诸官府】捕巫蛊督大奸猾【督谓察视之】后罢其兵察三辅三河农【晋志曰汉武帝初置十三州刺史各一人又置司隶校尉察三辅三河农七郡】元帝初元四年去节后诸葛丰为司隶又加节寻复去之司隶去节自丰始也【诸葛丰为司隶无所廻避京师语曰间何阔逢诸葛言间者何久阔不相见以逢诸葛故也侍中许章以外属贵幸賔客犯法与章相连丰欲劾奏适逢章出丰驻车举节招章曰下欲収之章驰去丰奔车逐之章突入殿得免因此成帝遂丰节】成帝元延四年省绥和二年哀帝复置但为司隶除校尉字冠进贤冠属大司空比司直司隶掌察皇太子以下行马内事皆主之专道而行专席而坐初除皆谒两府【两府谓丞相御史也　又王骏为司隶校尉奏免丞相匡衡又盖寛饶为司隶亦无所廻避】　后汉复为司隶校尉所部河南尹河内右扶风左冯翊京兆尹河东农凡七郡治河南洛阳【北齐书曰后汉皇族不得典三河盖忌其亲而惜形迹之地】无所不糺惟不察三公【后汉江冯上言宜令司隶校尉督察三公陈元议以为不宜使有司省察公辅乃止】廷议处九卿上朝贺处九卿下【鲍永为司隶子昱复为司隶初拜使封胡降檄光武遣问昱曰有所怪否对曰臣闻故事通官文书不着姓又当司徒露布怪使司隶下书而着姓也上曰吾欲令天下知忠臣之子后为司隶　又中常侍王甫曹节等用事尚书令阳球尝唾手拊髀曰倘令阳球作司隶此辈敢尔及后拜为司隶球列车导从当入司隶府雒阳贼捕皆故墨绶公府孝廉也见道侧球怒曰雒阳郡邑当得熊虎敢搏噬者乃用鼷防当校尉车耶不足汚鞭杖且举扑之于是威风振烈】凡司隶属官有从事史十二人其都官从事史最为雄剧主察百官之犯法者【胡腾字子升辟荆州部南阳从事遇桓帝南廵至南阳千万乗呼召求索不可堪腾奏曰天子无外乗舆所在即为京师请荆州刺史比司隶臣比都官从事南阳守比河南尹宛令比雒阳令许之于是大将军士马西曹召腾腾乃作都官从事叩头召乃觉行辞谢由是不敢輙有呼召】　魏晋司隶与二汉同【刘聪僣号置左右司隶】司隶于端门外坐在诸卿上絶席其入殿按本品秩在诸卿下不絶席初以司隶官属制置如周仪而俗称之司州【见太康记】及魏晋乃以京辅所部定名置司州以司隶校尉统之及东晋渡江罢司隶校官变其职为扬州刺史后魏北齐为司州牧　后周有司隶下大夫掌五隶及徒者捕盗贼囚执之事属大司宼　隋初有雍州牧后炀帝置司隶台有大夫一人掌诸巡察薛道衡为司隶大夫别驾二人分察畿内一人按东都一人按京师后又罢司隶台【裴蕴为御史大夫欲重己权令虞世基奏罢司隶刺史以下官属】而留司隶从事之名不为常员临时京官清明者权摄以行唐无司隶而有京畿采访使亦其职也　增续文献
　　通考曰辽无司隶校尉之名五京各置警廵院官曰警廵使东京别置军廵院官曰东京军廵使中京别置廵逻司官曰中京廵逻使所掌皆司隶校尉事也兴宗重熙十三年又置契丹警廵院　金诸京置警廵院使一员掌平理狱讼警察别部总判院事副一员掌警廵之事　元上都留守司属有警廵院达噜噶齐警廵使各一员副使二员大都兵马都指挥使司属有左右警廵院达噜噶齐及使各一员副使判官各三员　明巡警改置中东西南北城兵马指挥司初设兵马指挥司都指挥副都指挥知事寻改兵马指挥司指挥使副指挥知事城门设兵马洪武十年改为指挥副指挥革知事二十三年定为兵马指挥司建文中改为五城兵马司指挥副指挥为兵马副兵马靖难后复故本司各指挥一人副指挥五人指挥掌廵捕盗贼街道沟渠囚犯火禁之事副指挥为之贰
　　司隶校尉二
　　原主徒隶　察公卿【环济要畧曰司隶主徒隶　又曰司隶董领京师察案公卿以下】从缇　乗骢马【又曰司隶出从缇　列异记曰鲍宣子永孙昱俱为司隶乗骢马】
　　【京师歌之曰鲍氏骢三入司隶再入公马虽痩行歩工】　增察七郡　掌六条【上见通典注　隋书百官志曰司隶台大夫正四品掌诸廵察其所察六条一察品官以上政理二察官人贪残三察豪彊侵害下人等四察水旱不以实言及无灾妄蠲者五察部内盗贼六察茂才异行隐而不贡者毎年二月乗轺廵郡县十月入奏】　原督二千石　号三独坐【汉旧仪曰司隶校尉武帝初置后诸侯王贵戚不服乃以中都中官徒奴千二百人属为一校尉部刺史督二千石也　东观汉记曰司隶校尉与尚书令御史中丞朝会皆专席而坐故京师号曰三独坐】　时惟鹰鹯　旧号卧虎【上见下崔瑗司隶校尉箴　傅咸集曰司隶校尉旧号卧虎诚以举纲而万目理提领而众毛从者也】　奏尹模　重据阮籍【王隐晋书曰何曾字颖孝为司隶校尉抚军都尉尹模因校事作威奸利盈积曾劾奏之罪甚狼籍　又曰阮籍才放诞居丧无礼何曽因言于帝曰公方以孝治天下而听阮籍以重哀饮酒食肉于公座宜摈四裔无令汚染华夏帝曰此子羸病若此君不能为吾忍耶曾重引据辞理甚切帝虽不从时人敬惮之】　权贵改服　彊族敛手【谢承后汉书曰刘祐字伯巨为司隶校尉时权贵子弟罢州郡还京师者毎至界首輙改易舆服隐匿财宝　又曰孙华字春光为司隶校尉下车减损随车坐席不迁豪杰贵戚賔客絶其书疏案法捕治无所廻避京师晏然彊族敛手】　令长去官　守令投印【又曰许永为司隶校尉中官子弟为令长官者并弃官去威烈风行于是深见怨于幸臣也　王隐晋书曰刘毅字仲雄为司隶校尉奏太尉何曽尚书刘寔父子及羊琇张佗所犯狼籍司部守令事相连及望风投印绶者甚众贵戚敛手众以为毅能继诸葛丰盖寛饶】摧辱宰相　贱易上卿【汉书曰鲍宣字子都为司隶校尉时丞相孔光四时行园】
　　【陵官属以令行驰道中宣出逢之使吏钩丞相史没入其车马摧辱丞相事下御史中丞侍御史至司隶官欲捕从事闭门不肯内宣坐距闭使者亡人臣礼大不敬不道下廷尉狱博士弟子济南王咸举幡太学下曰欲救鲍司隶者会此下诸生会者千余人朝日遮丞相孔光自言丞相车不得行又守阙上书上遂抵宣罪减死一等　又曰翟方进字子威为丞相司直时涓勲初拜司隶不肯谒丞相御史大夫后朝会相见礼节又倨方进举奏勲轻慢宰相贱易上卿不宜处位臣请下丞相免勲】　增台阁生风　官舍奉祭【晋书曰傅休奕转司隶校尉天性峻急不能有所容毎有劾奏或值日暮捧白简整簮带竦踊不寐坐而待旦于是贵游慑伏台阁生风　臧荣绪晋书曰傅咸以议郎长兼司隶校尉咸前后固辞甚恳切上不听切勅使者逼就拜授咸悲咽以身无兄弟到官之日丧祭无主重自陈乞遂不见听听于官舍设灵坐朔望奉祭咸卧病治职】　成败无忧　明智有余【十六国春秋曰王猛望燕师之众谓邓曰今日之事非将军莫可以偼也成败之机在斯一举将军其勉之曰若以司隶见与者公无以为忧英雄记董卓谓王允曰欲得一快司隶校尉谁可作者王允曰惟有盖勲元固京兆耳卓曰此明智有余不】
　　【可假以雄职】　讳忌不防　声名遂显【汉书曰司隶校尉下邳赵兴亦不防讳忌毎入官舍辄更缮脩馆宇移穿改筑故犯妖禁而家人爵禄益用丰炽官至颍川太守子峻太傅以才器显孙安代鲁相三叶皆为司隶时称其盛　列异传曰故司隶校尉上党鲍子都少上计于道中遇一书生独行无伴卒得心痛子都下车为按摩奄忽而已不知姓名有素书一卷银瓶二即卖一瓶以殡其余及素书着履上呪之曰若子灵有知当令子家知子在此今使命不获久留遂辞而去至京师有骢马随之人莫能得近惟子都近得子都归行失道遇一闗内侯家日暮往宿见主人呼奴通刺出见马入白侯曰外客盗昔所失骢马侯曰鲍子都上党高士必应有説侯曰此乃我马昔年无故失之子都曰昔年上计遇一书生卒死道中具述其事侯乃惊愕曰此吾儿也侯迎防开椁视银书如言侯乃举家诣阙上荐子都声名遂显至子永孙昱并为司隶】　持节察百僚　凌波从帝船【续汉书百官志曰司隶校尉一人比千石孝武时持节常察举百僚以下及京师近都犯法者　魏志曰徐宣迁司隶校尉从至广陵大军乗舟风浪暴起帝舩廻到宣船在后凌波而前羣僚无至者帝壮之】　原走马奏赵王权威挫折　奔车王甫权门惶怖【续汉书曰鲍永字君长为司隶校尉上叔父赵王良送来歙防还入夏城门右中郎将相逢道廹良怒召门诘责使走马前永奏良大不敬由是权威挫折百僚肃然数举奏非法朝廷善之永辟右扶风平陵鲍恢以为都官从事恢亦抗直不避强御诏勅曰贵戚且敛手以避二鲍其见重如此　収王甫事详三】　虞诩言常侍论输左校　许永言奄侍当下廷尉【北堂书钞曰后汉虞诩字升卿为司隶校尉时中常侍张防特用权势毎请托受取诩輙案之而屡寝不报诩不胜其忿乃自系廷尉奏言曰今者张防复弄威柄国家之祸将重至矣臣不忍与防同朝谨自系以闻无令臣袭杨震之迹书奏防流涕诉帝诩坐论输左校防必欲害之二日之中傅考四狱狱吏劝诩自引诩曰宁伏欧刀以示逺近宦者孙程张贤等知诩以忠获罪乃相率奏得免谢承后汉书曰许永为司隶校尉言奄侍在内并贵幸用势于外见怨于宰臣遂见诬譛当下廷尉永谓友人曰永年七十庶防以忠义致身未得歼奸人之首而先贼受害何能复入奏对刀笔吏乎遂仰药而死】
　　司隶校尉三
　　原察举百僚【后汉书百官志曰司隶校尉一人比二千石孝武帝初置持节掌察举百官以下及京师近郡犯法者】　内正百僚【王隐晋书曰李领司隶校尉屡自表让忝傅储宫不宜兼监司之官武帝以二职并须忠贤故毎不许咸宁初皇太子出居东宫帝以司隶内正百僚外督畿事任峻重而少傅有旦夕辅导之务素羸不宜久劳之乃转拜侍中加特进】　无所不统【汉旧仪曰司隶校尉统皇太子三公以下旁州郡无所不统也】　无不综典【魏志曰钟会字士季迁司隶校尉虽在外司时政损益当世与夺无不综典】　督察奸邪【续汉书曰康宣字巨公迁司隶校尉奉法遵典督察奸邪务举宏纲正大体阔畧细防其政严而不苛百官肃然京师清静】　典司京师【又曰牟融字子优拜司隶校尉典司京师执直持平多所举正百僚莫不敬惮】　捕治奄侍【谢承后汉书曰许永为司隶校尉是时奄侍用势永举法治之】　奏免送官【干宝晋总记曰傅咸兼司隶校尉时朝廷寛弛豪右放恣郡县从容宼贼充斥交私请托朝野溷浊咸于是数日之间三奏免送官奏案蹇谔终无曲挠有司肃然】　无所廻避【谢承后汉书曰许永字永先为司隶校尉是时奄寺在内贵幸用势永举法无所廻避京师号曰许游光也】　民无侵寃【益部耆旧传曰赵祈字伯鸾为司隶校尉枹鼓不鸣民无侵寃】　宦侍屏气【后汉书曰李膺拜司隶校尉时张让弟朔为野王令贪残无道至乃杀孕妇闻膺厉威严惧罪逃还京师因匿兄让第舍藏于合柱中膺知其状率将吏卒破柱取朔付洛阳狱受辞毕即杀之让诉寃于帝诏膺入殿御亲临轩诘以不先请便加诛辟之意膺对曰昔仲尼为鲁司寇七日而诛少正卯今臣到官已积一旬私惧已稽留为諐不意获速疾之罪诚自知衅责死不旋踵特乞留五日克殄元恶退就鼎镬如生之愿也帝无复言顾谓让曰此汝弟之罪司隶何諐乃遣出之自此诸黄门常侍皆鞠躬屏气休沐不敢复出宫省帝怪问其故并叩头泣曰畏李校尉也】　奸慝自弭【楚国先贤曰黄尚字伯竒为司隶校尉奸慝自弭】　权门雀目防歩【东观汉记曰阳球字方正为司隶校尉诣阙谢恩表言常侍王甫罪过奔车収送诏狱自临考之父子皆死于杖下乃磔甫尸署曰贼臣王甫于是权门震怖莫不雀目防歩京师肃然曹节见甫尸乃泪入言球罪帝徙为衞尉球叩头曰愿假臣一月必令狼鸱枭悉服其辜】　京兆晚开早闭【谢承后汉书曰公孙晔为司隶校尉时京兆晚开早闭】　石鉴再为司隶【臧荣绪晋书曰石鉴以才干习于从政敢断无疑乃再为司校尉】　刘暾五为司隶【又曰刘暾字长叔五为司隶以允协物情故也】闭閤不通私书【谢承后汉书曰华松为司隶校尉是时贵戚专势松下车闭閤不通私书不与豪右相见奸慝犯者輙奏豪羣敛手由是深见非恨】　闭閤不通豪右【又曰任防字文始为司隶校尉尝食干饭十日一炊闭閤不通豪右施设禁令贵戚敛手致相约勅不敢干越】　司隶周官银章青绶【晋百官表注曰司隶校尉周官银章青绶五时朝服佩水苍玉】　纠上检下贵戚惮之【应劭汉官仪曰司隶校尉初置惟王章盖寛饶鲍宣纠上检下严刑必断贵戚惮之京师政清】　矜严公正百僚忌难【续汉书曰鲍永为司隶校尉永性矜严公正百僚忌难毎朝各加戒慎也】
　　司隶校尉四
　　原诗魏应璩诗曰司隶鹰扬吏爪牙旋耀空折翅挫毛距宛颈还入笼世人指为戒谁复厉严冬
　　原箴汉崔瑗司隶校尉箴曰煌煌古制分划五服翼翼封畿四方之极牧监匡设是谓王国大汉通变崇简易吞舟之网以济艰阨自时厥后或慢或迟绣衣四出祸起宫闱江充作乱辱于戾园率隶掘蛊以诘其奸旣定旣宁爰遂其官俾督京甸时惟鹰鹯必正必式国之司直乃回乃邪实为谗慝毁于贞贤悔其何及昔唐虞晏晏庶绩以熙嬴氏惨惨怨毒用滋是故履上位者无云我贵茍任激讦平阳元黙以式百辟画一之歌岂犹遐逖使臣司隶敢告执役
　　元帅一
　　增事文类聚曰元帅旧无其名左传晋作三军谋元帅虽有元帅之称而非官名后周大象元年诏以上柱国为行军元帅隋以亲王为之唐凡亲王总戎曰元帅文武官总统则曰总管髙祖定京师置左右元帅太原道行军元帅西讨元帅天宝末置天下兵马元帅皆以亲王领之又以大臣爲副元帅大历八年罢天下兵马元帅建中四年以李希烈反置诸军行营兵马都元帅会昌中置灵夏六道元帅天复六年置诸道兵马元帅寻复改曰天下兵马元帅五代长兴间加爲天下兵马大元帅钱俶在汉朝爲东南面兵马都元帅宋建隆元年加爲天下兵马大元帅　续文献通考曰辽北面有天下兵马大元帅府以太子亲王总军政官曰天下兵马大元帅曰副元帅有大元帅府以大臣总军马之政官曰大元帅曰副元帅有都元帅府以大将总兵马之政官曰兵马都元帅曰副元帅曰同知元帅府事　金元帅府天会三年伐宋更西南西北两路都统府为元帅府官曰元帅曰左副元帅曰右副元帅曰左监军曰右监军曰左都监曰右都监其都元帅必以安班贝勒爲之恒居守不出　元初于北庭楚实勒达林蒙古军征东等四处立都元帅府置都元帅副元帅元帅府置达噜噶齐元帅同知副元帅又有吐蕃宣慰司元帅府宣慰司掌军民之务分道以总郡县行省有政令则布于下郡县有请则爲达于省有边邮军旅之事则兼都元帅府品秩员数各有等差【按世祖至元十三年平宋置五道宣慰使浙东西江东西湖南也十八年置南宣慰司二十九年以汪惟和爲巩昌二十四处都总帅亦元帅职也】　明初设元帅府有翼元帅都元帅副元帅等官后改五军都督府以统戎事遂革元帅之职
　　元帅二
　　増诗书元帅　节度元勲【左传曰晋作三军谋元帅赵衰曰郤縠可臣亟闻其言矣说礼乐而敦诗书诗书义之府也礼乐德之则也　事文聚曰唐诏郭子仪李光弼等九节度之师讨安庆绪帝以子仪光弼俱是元勲难相统属故不立元帅】　临轩授钺　上楼行礼【又曰唐德宗幸山南以浑瑊充朔方邠宁振武等道兼永平军奉天行营兵马副元帅上临轩授钺用汉拜韩信故事　又曰郭子仪自泾阳入朝帝御安福门待之命子仪楼上行朝见之礼宴赐隆厚也】　清河江神　两浙尚父【又曰隋杨素爲行军元帅伐陈率水军东下素坐平乗大舩容貌雄伟陈人望之曰清河公即江神也　又后唐诏曰朝廷每有将相恩命准往例列衔于勅牒后侧书使字今两浙节度使钱镠是元帅尚父与使相名殊不合列署敕尾今后每署将相勅牒宜落下官位仍永爲式】　诏置僚属　遣誓将帅【又曰梁贞明三年诏授钱镠诸道兵马元帅四年置元帅府僚属　又曰钱佐授东南兵马都元帅李孺赟求救佐召诸将集议言山水险恶不可兴兵佐曰唇亡齿寒古之明戒吾爲天下元帅岂不能卹邻若有异议者斩乃遣将誓师果有成功】
　　元帅三
　　增征讨元帅【事文聚曰唐荣士琬爲征讨元帅髙仙芝爲副琬风格秀整士庶咸服焉】抚军元帅【又曰唐建宁王倓有才畧善射时元宗幸蜀肃宗即位灵武欲以广平王爲元子以倓爲兵马元帅李泌曰艰难时人属望元帅况太子从曰抚军守曰监国今之元帅抚军也广平爲宜遂以广平爲元帅】　玉册金印【又曰同光中以钱镠爲天下兵马都元帅尚父尚书令封吴越国王赐玉册金印】　手诏勅书【又曰唐代宗即位内官程元振忌郭子仪请罢副元帅子仪上表进肃宗所赐诏勅因自陈诉曰陛下念及勤劳贻臣诏书一千余首诚子孙万代之宝自灵武河北河南等处赐手诏勅书凡二十卷昧死上进诏答曰朕不德不明俾大臣忧疑朕之过也】　有功遥统【又曰开元时奚契丹犯塞肃宗爲忠王乃授河北道元帅信王袆爲副帅讨之及诸将大破奚契丹肃宗以遥统之功加司徒】　竟不临戎【又曰隋开皇时以汉王谅爲行军元帅伐髙丽谅至辽水师遇疾疫不利而还突厥犯塞又以谅爲行军元帅竟不临戎】　图凌烟阁【又曰唐德宗初爲天下兵马元帅时史朝义据东都代宗遣德宗会诸军破贼于洛阳朝义走河北分命诸将追之俄而贼将斩朝义首以献河北平以元帅功拜郭子仪等八人圗形凌烟阁】　公祏授首【又曰唐辅公祏据江东反命河间王孝防爲行军元帅击之将发宴诸将取水忽化爲血在坐失色孝防饮之曰此公祏授首之征也后果擒公祏】
　　元帅四
　　增诗元朱德润送达兼善元帅赴浙东诗曰伏波将士出鄞东夜斩鲸鲵碧海中虎帐防寒云蔽日龙旂催晓浪翻风帆开鹢羽桅星白箭拂髦头血防红洗手便听歌凯防大藩文帅作元功　郑元祐寄云南萧元帅诗曰南望元戎玉帐寒炎炎桂海息狂澜牵狮入贡金连索象来朝罽织鞍丞相渡泸先白将军标柱独心丹春波涸尽思霖雨箕毕星夜夜看　张宪投赠周元帅十韵诗曰玉帐临江近金城镇海遥鼓声秋动地劒气夜冲霄露下星河白风髙草木雕山寒旗猎猎沙静马萧萧左广初传驾西舩已畏烧五离才散防六博又成枭豪杰乗时奋贤才早见招紫枢虚上座黄闼待清朝会见擒奸操归来醉小乔恩波门外栁长拂富春潮　耶律楚材赠富察元帅诗曰闲白马思无穷来访西城緑发翁元老规模妙天下锦城风景压河中花开杷榄芙蕖淡酒泛葡萄琥珀浓痛饮且圗容易醉欲凴春梦到卢龙
　　增制唐贾至郭子仪兵马副元帅制曰昔伊尹与汤合傅说与髙宗合尚父与周合故哲后良臣莫不至合非贤不乂有开必先久大之业也公上略宏才惇信明谊受我旄钺辑宁区夏典器铭勲髙视前古实家之杰岂独爲予社稷之衞可独弼予节制咨谋安危斯属惧朕之不称也往钦哉　常衮李抱玉河西等道副元帅制曰周以元老监方伯汉以丞相抚四彛则军国之务中外一体自华阳而西至于陇坂渉河之右兼控五原总三将之师专万里之寄诘禁经武宜有统制忧边谋思深仗辅臣具官李抱玉文以经徳以镇俗孝友忠信人之模表礼乐刑政朝之训式以道匡朕允升大猷叅听断之可否载清浄以宁一兼委戎旅屛于方夏知谋变化潜合神明将校恱从亲如父子事出韬钤之外功成战伐之前勤劳王家以衞社禝有致君庇人之绩冠旂常彞鼎之铭顾以国之凭倚久任忧患兵车之半悉以咨之当不惮烦以时镇定　陆贽授马燧浑瑊副元帅招讨河中制曰具官马燧操业端亮器宇闳逹秉难夺之节负不覊之才恒持至诚深识大体感激而三军有勇弥纶而庶绩允谐威声所临郡邑皆复殿于北土隐若长城具官浑瑊淳粹积仁厚成性本寛大以容众着诚信以抚人事必沉详临危益办节惟贞固在险逾彰济艰难茂昭勲阀出纳朕命光膺具瞻并文武全才安危注意副我忧瞩时惟二臣比德叶谋往济多难　又授李晟凤翔陇右节度使兼泾原副元帅制曰周之元老以分陜爲重汉之丞相以忧边见称故方岳克宁疆场不耸安人保大致理之端今所以重烦上台作鎭西土具官李晟励精刚之操体博厚之德识时通变而大节不夺虚受广纳而独断自明奉法以律身推功以及下众无犯命人用乐推誓羣帅于危疑之际驻孤军于版荡之中气凌风云诚动天地一鼓而凶徒折北再驾而京邑廓清师皆如归人不知战载安社稷功格皇天朕以汧陇近郊扶风右地川阜连亘抵于回中限界诸彞藩屛王室所属诚重付之元臣兼二将之甲兵崇十连之统帅宣威耀德罢警息人俾予仰成时乃丕烈
　　都督一
　　原杜氏通典曰后汉光武建武初征伐四方始权置督军御史事竟罢建安中魏武爲相始遣大将军督之而袁绍分沮授所统诸军爲三都督【绍以沮授郭圗淳于琼各典一军】魏武征孙权还又使夏侯惇督二十六军魏文帝黄初三年始置都督诸州军事或领刺史又上军大将军曹眞都督中外诸军假黄钺则总统内外诸军矣明帝太和四年司马宣王征蜀加号大都督髙贵乡公正元二年司马文王都督中外诸军寻加大都督及晋受禅则都督诸军爲上监诸军次之督诸军爲下使持节爲上持节次之假节爲下使持节得杀二千石以下持节杀无官位人若军事得与使持节同假节惟军事得杀犯军令者及伐吴之役以贾充爲使持节假黄钺大都督总统六师兼给羽葆鼓吹缇幢兵万人二千置左右长史司马从事中増参军司马各十人帐下司马各二十人大车官各三十人太康中都督知军事刺史理人各用人焉惠帝末乃并任非要州则单爲刺史【庾翼都督征讨诸军事镇襄阳绥懐招纳立客馆置典賔参军】江左以来都督中外尤重惟王导等权重者乃居之宋氏人臣则无居者惟江夏王义恭得假黄钺假黄钺则专戮节制非人臣常器又有都督诸州军事者则爲常职旧曰监某州诸军事文帝即位改监爲都督　后魏有都督中外诸军事永安以后近逺多事置京畿大都督总摄军人立府置佐后周改都督诸军事爲总管则总管爲都督之任矣又有大都督帅都督都督至隋三都督并以爲散官炀帝改大都督爲校尉帅都督爲旅帅都督爲队正【唐武德七年改上大都督爲骁尉大都督爲飞尉帅都督爲云尉都督爲武尉】按此则都督之名微矣　隋文帝以并益荆扬四州置大总管【并益扬三州以亲王临统惟荆州以韦世康爲之时论以爲美】其余总管府置于诸州列爲上中下三等加使持节炀帝悉罢之　唐诸州复有总管亦加号使持节【刺史加号持节】武德元年诸州总管亦加号使持节五年以洛荆并幽交五州爲大总管府七年改大总管府爲大都督府总管府爲都督府【旧洛州已置都督府武徳四年废府置大行台】复有行军大总管者盖有征伐则置于所征之道以督军事自武德以来亦有元帅之号太宗爲秦王加西讨元帅中宗爲周王爲洮河道元帅睿宗爲相王爲并州道行军元帅代宗爲广平王时充天下兵马元帅亲总师旅克定祸乱以大臣宿将郭子仪李光弼等随其方面以爲副谓之副元帅以督诸道事及皇帝践祚以雍王爲之王升储宫而元帅阙【安禄山反后天宝十五年哥舒翰爲诸道兵马元帅李峘李若幽李勉又爲兵马都统盖从其宜也】太极初以并益荆扬爲四大都督府开元十七年加潞州爲五焉其余都督爲上中下等【上都督府五中都督府十三下都督府十六】前后制置改易不恒难可备叙凡大都督府置大都督一人【掌所管都督诸州城隍兵马甲仗食粮镇戍等】亲王爲之多遥领其任亦多爲赠官长史居府以总其事【各有长史司马録事功曹以下官属但员数多少与诸州府有差其职事不异详郡佐】江左四中郎将近代行军总管之任【凡将帅出行兵满万人以上则置长史司马仓兵等曹参军若万人以下员数逓减】　增合璧事曰唐大府皆置都督景云二年置二十四人察刺史以下善恶益并荆四州爲大都督汴兖魏冀蒲绵秦洪润越十州爲中都督皆正三品齐鄜泾襄安潭遂通果夔十州爲下都督从三品当时以爲权重难制奏罢之惟四大都督府如故自唐以后不置　宋绍兴初吕元直复相谋进取秦会之欲夺其权乃共议令元直以左仆射都督江淮荆浙诸军事置司镇江元直觉之遽归而命孟富文以参政权同都督已而落权字四年赵元镇自知枢密院爲川陜宣抚处置使元镇以与吴玠共事爲嫌仍改都督川陜荆襄诸军事五年春元镇与张德并相遂带兼都督诸路军马之衔秋纥石烈志宁入寇诏汤进之以左仆射爲之进之逗遛不行乃命王瞻叔以参知政事爲同都督瞻叔亦丐免于是遂命杨存中代爲都督非宰相而爲都督自存中始督视军马者绍兴三十一年冬叶审言始以枢宻院爲之朝议以审言非相臣故其名下都督一等盖不考赵丰公故事失之也隆兴初张魏公爲江淮都督乃命汪明逺以参知政事督视湖北荆西军马方城失守汪谪台州遂并令魏公督之张魏公之初爲都督也以行府爲名凡事干朝廷则关三省枢宻院孟庾富文时在政府大不平曰三省枢宻院乃奉行行府文书耶因称疾求去兴初再爲都督宰相主和议所行多与督府异魏公乃言进退调发当从督府取防施行日令主兵官及帅守监司辄以军期事务径申朝廷已劄下依本府指挥仍取军令状上曰岂有不申朝廷之理乃诏江淮军马调发应援从督府取旨施行其余事并令申奏如旧开禧用兵除邱宗卿佥枢督视军马阅月而免数月吴曦反乃复命李季张以参知政事督视四川军马既而有裂土之议又罢行自是不复除都督矣　续文献通考曰辽南面有辽阳大都督府　金海陵南伐时立左右领军大都督将三十二总管　元初有山东河北蒙古军大都督府至元二十一年罢统军司统元帅府立蒙古军都万戸府大德七年改山东河北古军都万戸府延祐五年罢天历二年改立爲大都督府定置大都督同知副都督佥都督事经历都事管勾照磨　明置中左右前后五军都督府毎府左右都督各一人都督同知二人都督佥事二人恩功寄防无常员其属经歴司经歴一人都事一人吾学编曰明初置统军大元帅府枢宻院甲辰革枢宻总管万戸定爲指挥千百戸总小旗又革都防统军元帅万戸府辛丑立大都督府又设左右都督都督同知都督佥事及断事官洪武十三年分中左右前后五军都督府又设左右断事官十五年置五军十衞叅军府二十三年置五军断事司曰稽仁稽义稽礼稽智稽信建文中革断事官及五司官靖难后复旧官而断事五司遂不复设永乐元年置行后军都督府于北京已而分五府称行在某军都督府罢行后军都督府十八年除行在在应天者加南京字洪熙元年复称行在仍设行后军都督府宣徳三年又革行后军都督府正统六年复除行在
　　都督二
　　增晋书曰羊祜字叔子都督荆州诸军事祜出镇南夏开设庠序与吴人开布大信降者欲去皆听之于是翕然恱服称爲羊公　又曰杜预字元凯拜镇南大将军都督荆州诸军事江汉懐德化被万里南土歌之曰后世无叛由杜翁孰识智名与勇功　又曰陶侃字士行迁都督荆雍益梁州诸军事勤于吏职阃外多事千绪万端防有遗漏逺近书疏莫不手答引接疎逺门无停客　又曰刘字和季爲荆州都督威行南服凡有兴废手书守相丁宁款宻人皆恱服争赴之咸曰得刘公一纸书贤于十部从事　又曰郗鉴字道徽金乡人时天下饥荒鉴分赡宗族及乡曲孤老赖而全济者甚众遂共推鉴为主众至数万帝就加都督兖州诸军事又曰庾亮字元规都督江荆等州军事在武昌诸佐吏殷浩之徒乗秋夜共登南楼俄而亮至诸人将起避之亮曰诸君少住老子于此处兴复不浅　又曰温峤字太真都督东安北部诸军事时王敦搆逆钱鳯等奄至都下峤烧朱雀桁以挫其锋自率众与贼夹水战击败之　又曰符坚入宼次于项城众号百万诏以谢元为前锋都督诸军事率兵距之列阵临肥水元以精锐八千渡肥水决战坚中流矢众奔溃投水死者不可胜计肥水为之不流　又曰晋永和中以桓温为征讨大都督讨姚襄师次伊水姚襄距战温结阵而前亲被甲督弟冲及诸将奋击大败之　通鉴曰唐武德中以张镇周为舒州都督镇周舒州人到州召亲故酣饮赠以金帛与别曰今日张镇周犹得与故人欢饮明日则舒州都督治百姓耳自是亲故犯法一无所纵境内肃然又曰唐贞观中李大亮为凉州都督帝遣使至凉州大亮有佳鹰使者讽使献之大亮宻表曰陛下久絶畋游而使者求鹰若陛下之意深乖昔防如其自擅则使非其人帝恱手诏襃美赐以荀恱汉纪　翰苑新书曰宋张浚都督诸路兵马往江上视师至鎭江召韩世忠谕上防使前屯楚州至建康抚张俊至太平州抚刘光世军将士无不踊跃思奋
　　都督三
　　增脩废堰　饮贪泉【白孔六帖曰张守珪为州都督州地沙瘠不可艺时渠堰为卤毁材木无所出一夕水暴至大木千章塞流而下因取之修复堰坊州人神之刻石纪事　又曰冯立拜广州都督前后作牧者多以黩货致蛮怨叛立至不营产业尝至贪泉叹曰此岂隐之所酌耶吾虽日汲此水庸易吾性哉遂极饮而去】　务清净　尚严肃【又曰汉阳王瓌为荆州都督政务清净岭外酋豪数相攻伐瓌使谕威徳皆如约不敢乱　又曰张嘉贞历秦州都督为政尚严肃甚为人吏所畏惮】指授当任　规模出人【玉海曰谢安都督豫等州诸军事假节苻坚次淮肥加】
　　【安征讨大都督指授将帅各当其任　太平御览曰庾翼都督江荆益三州刺史制度规模每出于人数年之中军国充实人情翕然称其才明由是河南皆懐归附】　得江汉心　开洱河地【晋书曰晋帝将有灭吴之志以羊祜为都督荆州绥懐逺近甚得江汉之心　玉海曰韦仁夀加检校南寕州都督将兵五百循西洱河开地数千里酋豪賔见授以牧宰威令简严】　吹笳觧围　陶瓦免患【山堂肆考曰刘琨为并州都督在晋阳敌围之数重琨乘月登楼清啸敌闻之凄然长叹中夜奏邉笳敌欷歔有懐土之思向晓复吹便弃围走白孔六帖曰宋璟徙广州都督广人以茅结屋多火患璟教人陶瓦又筑堵列邸肆越俗始知栋梁利】　士女相庆　儿童亦知【山堂肆考曰陶侃都督荆湘等州军事复镇荆州士女相庆　翰苑新书曰张浚视师江上四方之士莫不倾心下至儿童亦知有张都督每使者至金其国必问浚仐何在】　赐锦表政　刻石颂徳【白孔六帖曰王方庆迁广州都督南海舶市珠琲前都督冒取其货方庆至秋毫无索议者谓其治广第一诏赐瑞锦杂防以表善政　又曰王晙授桂州都督开屯田数千顷以息转漕百姓刻石颂徳】　道不拾遗　众皆趋本【又曰郭元振迁凉州都督治凉五嵗道不拾遗　又曰窦为洛州都督周洛间人不土著下令诸县有游手者按之由是威信甚行众皆趋本】　示贼祸福　谕国威灵【又曰冯元常拜广州都督安南酋领李嗣仙杀都护刘延祐诏元常讨之元常航海驰檄先示祸福贼党多降乃斩其首恶而还　又曰胶东王道彦拜岷州府都督间遣人入党项谕国威灵】　先择最吏　再破巨贼【又曰阳峤等议建都督府先择最吏遂以峤为泾州都督　又曰宗室孝防为扬州行防大都督再破巨贼北自淮东抱江度岭而南尽统之】　吴主执鞭　司马与铠【玉海曰吴陆逊假黄钺为大都督吴主亲执鞭以送之　太平御览曰陈勰为陶侃广州长史侃梦有司马以铠与侃勰以为司马国姓铠者捍国之噐节下当进位果除都督交州】　専治军旅赐劳玺书【翰苑新书曰宋吕頥浩与秦桧同秉政桧令其党建言今二相宜分任内外之事遂】
　　【除頥浩都督江淮等路诸军上谕之曰頥浩専治军旅桧専理庻务如种蠡之分职乃诏頥浩总师北向置都督府于镇江　白孔六帖曰宗室晦为营州都督以治状闻玺书赐劳】　营府旧城　置牙行在【玉海曰营州都督寄治于渔阳城开元时奚契丹款附上欲复营府于旧城诏宋庆礼与姜师度更栁城筑营州城拜庆礼营州都督开屯田八十余所　翰苑新书曰赵忠简公鼎与张浚俱带都督诸路军马置牙行在浚出视师江上以行府为名而鼎居中总政事表里相应】　不受赠金　窃慕箴阙【白孔六帖曰李尚隐迁广州都督及还人或裒金以赠不纳曰吾自性分不可易非畏人知也太平御览曰张寔都督凉州下令曰比年饥旱殆由庻事有阙窃慕箴诵之言以补不速自今有靣刺孤罪】
　　【者酬以束帛翰墨陈孤过者荅以筐篚谤言于市者报以羊米】　假以黄钺　倚如长城【玉海曰王导假节都督诸军石勒侵阜陵成帝诏加导大司马假黄钺出讨之帝亲饯于郊后转中外大都督　翰苑新书曰张浚为枢宻使督师江淮上召督参陈俊卿问浚饮食言貌曰朕倚魏公如长城不当为浮言摇夺】　张俭建平籴　方翼造人耕【白孔六帖曰张俭徙代州检校都督劝垦田力耕嵗数稔私蓄富实俭建平籴法入之官由是储斛流赢　太平御览曰王方翼为夏州都督属牛疫无以营农方翼造人耕之法施关键使人推之百姓利焉】　视师　督戎　倚重宗臣　肇开督府　万里声　百蛮褫魄　运筹决帷幄之胜遂定庙谟　假钺督中外之军仍専阃寄东征若周公将是皇于四国　北伐如吉甫本为宪于万　养天下之大老当居论道之尊　运堂上之竒兵正頼折冲之重　东晋独王导首専其权　南京在义防常假其节
　　都督四
　　增诗唐王维送赵都督赴代州诗曰天官动将星汉上栁条青万里鸣刁斗三军出井陉忘身辞凤阙报国取龙庭岂学书生軰窗间老一经　韩翃留别孟都督诗曰平芜霁色寒城下羙酒百壶争劝把连呼寳剑锐头儿少驻金覊大头马一饮留欢分有余寸心懐思复何如他时相忆如相问青门前开素书　明张时彻徐氏东园访马都督诗曰锦衣骢马霍嫖姚春日鸣独射雕芳草池塘涵日月青山台榭乱云霄虬龙倒挂东林树乌鹊晴飞白石桥隂洞花深人不到江城何处夜吹箫
</div>
    <div class="pagination">
<a href="御定渊鉴类函_page85.html">上一页</a><span>...</span><a href="御定渊鉴类函_page81.html">81</a><a href="御定渊鉴类函_page82.html">82</a><a href="御定渊鉴类函_page83.html">83</a><a href="御定渊鉴类函_page84.html">84</a><a href="御定渊鉴类函_page85.html">85</a><span class="current-page">86</span><a href="御定渊鉴类函_page87.html">87</a><a href="御定渊鉴类函_page88.html">88</a><a href="御定渊鉴类函_page89.html">89</a><a href="御定渊鉴类函_page90.html">90</a><a href="御定渊鉴类函_page91.html">91</a><span>...</span><a href="御定渊鉴类函_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
