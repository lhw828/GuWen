<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 19 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 19 页/共 320 页
  </h1>
  <div class="content">
   星一【灾异附】
　　原释名曰星者散也言列位布散也　増又曰宿宿也星各止宿其所也　易曰日中见斗幽不明也　又曰在天成象　书曰尧命羲和钦若昊天厯象日月星辰敬授人时　又曰日中星鸟以殷仲春日永星火以正仲夏宵中星虚以殷仲秋日短星昴以正仲冬　又曰庶民惟星星有好风星有好雨月之从星则以风雨诗曰睆彼牵牛不以服箱　又曰维南有箕不可以簸扬维北有斗不可以挹酒浆　又曰东有啓明西有长庚　又曰嘒彼小星三五在东　又曰子兴视夜明星有烂　又曰三星在户　又曰维南有箕载翕其舌惟北有斗西柄之揭　又曰昏以为期明星煌煌　原周礼曰保章氏掌天星以志日月星辰之变动以观天下
　　之迁辨其吉凶以星土辨九州之地所封之域皆有分星以观妖祥　增礼曰八月中气是月也命有司享寿星于南郊　又曰十二月是月也日穷于次月穷于纪星回于天　又曰幽宗祭星也　又曰天秉阳垂日星又曰宿离不忒无失经纪【注云二十八宿为经七曜为纪】　左传曰
　　火中寒暑乃退　原谷梁传曰列星曰恒星亦曰经星【皆常也】　尔雅曰祭星曰布【布散食于四方】　又曰奔星曰彴约又曰寿星角亢也　説文曰万物之精上为列星
　　春秋説题辞曰星之为言精也阳之荣也阳精为日日分为星故其字日生为星　春秋运斗枢曰北斗七星第一天枢第二璇第三机第四权第五衡第六开阳第七瑶光第一至第四为魁第五至第七为标标合为斗居隂布阳故称北　增又曰狼北有大星曰南极老人原春秋元命苞曰嘉置弧北指一大星为老人星治
　　平则见见则王寿常以秋分之南郊　增又曰玉衡北星为玉绳　又曰心三星五度有天子明堂布政之官　又曰天有摄提人有两眉为人表阳立于二故眉长二寸　又曰尾九星箕四星为后宫之场列为南宫其庭太微　又曰蟾蜍隂精流生织女立地　又曰三台星色齐五臣和　春秋合成圗曰天文地理各有所主北斗有七星天子有七政也　又曰天理在斗中司三公也如人喉在咽以理舌语【宋均注曰斗为天之舌口主出政敎主导宣君命喻于人则宜如人喉在咽以理舌口使言有条理也】　又曰东井出水衡原尚书考灵曜曰五星若编珠璇玑中星星调则风
　　雨时　増又曰歳星木精荧惑火精镇星土精太白金精辰星水精也　又曰歳星得度五谷孳荧惑顺行甘雨时镇星得度地无灾太白出入当五谷熟人民昌又曰心星天王也其前星太子后星庶子也　又曰流星色青赤名地雁其所坠处兵起青赤又曰天雁军甲之精华也　易是类谋曰斗机絶纲玉衡拨摄提亡五星合狼弧张昼视无日光虹霓煌煌太山失金鸡西岳亡玉羊　又曰太山失金鸡者箕星亡也箕者风也风动鸡鸣今箕亡故鸡亦亡也西岳亡玉羊者狼星在未未为羊　翼礼稽命征曰作乐制礼得天心则景星见　礼斗威仪曰镇星黄时则祥风至　又曰君乗土其政平则镇星黄而多晖　孝经内事曰王者逺嫌别微殊贵贱抑骄臣息乱子则屏星为之明以润帝座章而光【宋均注曰屏星五帝座章大也】　又曰昆弟有亲亲之恩则钩钤不离房【宋均注曰钩钤逺房则疎阔今昆弟相亲故天相近明其及也】　白虎通曰景星者大星也月或不见景星常见可以夜作益于民人也　史记曰天精而景星见景星徳星也其状无常常出有道之国　又曰南极老人见则天下安　又曰魁下三星两两相比者名曰三能【音台又曰天柱】　又曰五星者天之五佐为经纬见伏有时所过嬴缩有度　汉书曰五星不失行则年谷丰昌　又曰五星同色天下偃兵百姓安宁歌舞以行不见灾疾五谷蕃昌　又曰北斗七星所谓璇玑玉衡以齐七政杓携龙角衡殷南斗魁枕参首　又曰营室为清庙又曰离宫　又曰太微十二星西将东相　又曰危东六星两两相比曰司空又曰天下太平五星循度　又曰五星早出为赢赢为客晚出为缩缩为主人　又曰胃主仓廪南斗主爵禄七星主衣裳牵牛主关梁北斗天之喉舌斟酌元气运平四时　原又曰天星皆有州国分野角亢氐兖州房心豫州尾箕幽州斗江湖牵牛婺女扬州虚危青州营室东壁幷州奎娄徐州昴毕冀州觜参益州东井舆雍州柳七星张三河翼轸荆州元枵齐之分星纪吴越之分析木之津燕之分大火宋之分寿星郑之分鹑尾楚之分鹑火周之分鹑首秦之分实沈魏之分大梁赵之分降娄鲁之分娵訾衞之分太史掌之以观妖祥又曰瑞星曰景星曰徳星　増汉书曰秦地于天官
　　东井舆之分野周地柳七星张之分野韩地角亢氐之分野赵地昴毕之分野燕地箕之分野齐地虚危之分野鲁地奎之分野宋地房心之分野衞地营室东壁之分野楚地翼轸之分野吴地斗牛之分野　后汉书曰鱼星主理隂阳事知云雨之期占曰鱼星明大河海水皆出　晋书曰文耀丽乎天其动者有七日者阳精之宗月者隂精之宗五星五行之精　又曰在野象物在朝象官在人象神　又曰斗为天车取运动之义又曰杓南三星及魁第一星西三星皆曰三公主宣徳化调七政和隂阳之官也　又曰太微东藩四星一曰上相二曰次相三曰次将四曰上将所谓四辅也西藩四星一曰上将二曰次将三曰次相四曰上相亦曰四辅也　又曰农丈人一星在南斗南主农政之官也明则丰稔暗则荒歉　宋厯志曰夫隂阳二气陶育羣品精象所寄是为日月羣生之性章为五才五才之灵五星是也　隋天文志曰天有五帝五星为之使　宋景祐御制序曰天极之星明者太乙也其佐乃有五帝其神实首九宫　列子曰星积气之中有光耀者　抱朴子曰辰星水精生武歳星木精生苍龙　又曰人初受气皆应列宿之精值圣宿则圣值贤宿则贤也　原尸子曰自井中视星所见不过数星自邱上以望则见始广也非明益也势使然也私心井中也公心邱上也増淮南子曰太微者太一庭也紫宫者太乙之居也
　　轩辕者帝妃之舍也咸池者水鱼之囿也天河者羣神之关也天河星名也关犹门也　又曰鲸鱼死而彗星出　又曰四守出赏罚【四守谓紫宫轩辕咸池天河也】　又曰令雨师洒道风伯扫尘髙诱注云雨师毕星也风伯箕星也又曰歳星之所居五谷蕃昌　扬子曰在徳不在星徳隆则晷星星隆则晷徳　又曰王者心有所惟意有所想虽未形顔色而五星以之推移隂阳为之变度　金楼子曰星如玉李月如金波雾生犹縠河垂似带　原孙氏瑞应圗曰景星者大星也状如半月生于晦朔助月为明王者不私人则见　増张衡灵宪曰苍龙连蜷于左白虎猛据于右朱雀奋翼于前灵龟圈于后轩辕一星与苍龙白虎朱雀武四兽为五　黄石公隂谋秘诀法曰荧惑者火之精御史之象主禁令刑罚郑元注曰日月遗其珠嚢珠谓五星也遗其嚢者盈缩失度也　蔡邕月令章句曰天官五兽之于五事也左有苍龙大辰之貌右有白虎大梁之文前有朱雀鹑火之体后有武龟蛇之质中有大角轩辕麒麟之信徐整长厯云大星经百里中星五十里小星三十里北斗七星星间相去九千里皆在日月下其二隂星不见者相去八千里　关令内传曰北斗一星面百星相去九千里置二十四气四宿行四时五方立五星主五岳也　王子年拾遗记云禹铸九鼎择雌金为隂鼎雄金为阳鼎太白星见九日不没　刘向说苑曰悬象着明莫大乎日月察变之动莫着于五星　国精符曰地为山川山川之精上为星各应其州城分野为国作精神符騐也　广雅云荧惑谓之罚星　杜牧孙子注云歳为善星不福无道火为罚星不罚有徳　玉海曰中宫天极星其一明者太乙常居三公侍傍藩臣环翌璇玑玉衡髙揭衡峙文昌泰阶森布晖映其垣为紫微其象为枢纽其人则广朝路寝造命出政之廷万方之所南面而观仰也苍龙主东赤乌司南于菟神龟俨列西北其舍二十有八其度三百六十有五在人则九畿五服庶庶尹之位上之所赖以干方而作屛也昊穹无言示人以象在上欲其宅心正义秉纲执要以为四方之极在下欲其协恭和衷并志壹虑以同尊乎五位之极端其在我即所以对乎在天也　灾异増刘向洪范传曰彗星者去秽布新者也此天所以去无道而建有徳也　汉书曰枉矢所触天下之所伐射　又音义曰妖星曰孛星偏指曰彗光芒四出曰孛长星亦曰欃枪絶迹而去曰飞星光迹相连曰流星亦曰奔星星光曰芒原晋书曰流星如盂流星天使也　文子曰政失于
　　春歳星盈缩政失于夏荧惑逆行政失于秋太白出入无常政失于冬辰星不效其乡　増郑曰彗星主扫除
　　星二
　　増宋宣帝王世纪曰神农氏之末有熊氏妃附宝见大电光绕北斗枢星照郊感附宝孕二十月生黄帝于寿丘　河圗云星大如虹下流华渚女节意感而生少皥左传曰髙辛氏二子长阏伯季实沉不相能也日寻
　　干戈以相征讨后帝不臧迁阏伯于商邱主辰商人是因故辰为商星迁实沉于大夏主参唐人是因故参为唐星　史记曰黄帝时景星见形如半月可以夜作原论语防仲尼曰吾闻尧率舜等游首山观河渚有五老飞为流星上入昴　増尚书中曰帝尧即政景星出翼　春秋佐助期曰舜之时景星出房　拾遗记曰虞舜在位五老游于国都五星之精也　感精符曰尧翼之星精在南方色赤舜斗之星精在中央色黄禹参之星精在西方色白汤虚之星精在北方色黑文王房之星精在东方色青　桯史曰昔汤之元祀歳星顺行与日合于房心房心宋亳分也　原庄子曰傅说得之以相武丁奄有天下乗东维箕尾而比于列星　増魏志苏林传曰周文王受命岁星在鹑火武王伐纣十三年岁星在鹑火　尸子曰武王伐纣鱼辛諌曰岁在北方不利征武王不从　国语曰伶州鸠对周景王曰武王放殷歳在鹑火星在天鼋我姬氏出自天鼋天鼋即元枵齐之分野也王季之母太姜齐女也故言出自天鼋　春秋元命苞曰商纣之时五星聚于房房者苍神之精周据而兴　周书曰王曰余不知九星之光周公旦曰九星星辰日月四时歳是谓九星九星九光也原左传曰鲁庄公七年夏四月辛卯夜恒星不见夜
　　明也夜中星陨如雨与雨偕也　増又曰襄公二十八年春无冰梓愼曰今兹宋郑其饥乎歳在星纪而淫于元枵蛇乗龙龙宋郑之星也宋郑必饥元枵虚中也枵耗名也土虚而民耗不饥何为　又曰昭公三十二年吴伐越史墨曰不及四十年越其有吴乎越得歳而吴伐之必受其凶　原吕氏春秋曰宋景公时荧惑在心公召子韦问焉子韦曰祸当君虽然可移于宰相公曰宰相所以治国家也曰可移于民公曰民死寡人将谁为君曰可移于岁公曰岁饥民饿必死为人后而杀其民谁以我为君子韦曰君有至徳之言三天必三赏君荧惑必徙三舍行七星星当一年君延年二十一矣荧惑果徙三舍　増论衡曰齐景公问太卜曰子何能曰能动地公以告晏子晏子出见太卜曰昔吾见钩星在房心之分地其动乎太卜曰然晏子退太卜走见公曰臣非能动地地固将自动　晏子春秋曰晏子见常伯骞问曰昔吾见维星絶枢星散地其动乎　抱朴子曰仲尼春秋成紫微降光　南越志曰秦二世时五星会于南斗南海尉任嚣曰秦方长乱此南越偏霸之象也遂有志焉病且死召眞定人赵佗行南海尉事汉髙遣陆贾立为南越王　春秋佐助期曰汉相萧何长七尺八寸昴星精生耳三漏月角大形　钩命决曰萧何为昴精项羽陈胜胡亥为三滑　洞冥记曰武帝尝见彗星东方朔折指星之木以授帝持以指彗彗遂没星出之夜野兽皆鸣或说为兽鸣星　原列仙传曰东方朔楚人也后卖药五湖知其为岁星焉　増汉武内传曰王母遣使至东方朔死上疑问使者对曰朔是木帝精为歳星下游人间以观天下非陛下臣也　汉武故事曰帝祀甘泉至渭桥有女子浴于渭乳长七尺上怪而问之女曰帝后第七车侍中知我所来时张寛在第七车对曰此星主祭祀者斋戒不严则女人星见　门宝海经曰北斗九星七见二隐其第八第九是帝皇太尊精神也汉相国霍光家有典衣奴子名还车忽见二星在斗中光明非常乃拜而还遂得増年六百　东观汉记曰光武破圣公与伯叔书曰交锋之日神星昼见太白清明　后汉书曰王莽时宼贼羣发郅恽仰观元象叹谓友人曰今鎭歳荧惑并在汉分翼轸之域去而复来汉必受命福归有徳如有顺天发防者必成大功原会稽典录曰严遵字子陵与世祖俱受业长安建
　　武五年下诏征遵设乐阳明殿命宴会暮留宿遵以足荷上其夜客星犯天子宿明旦太史以闻上曰此无异也昨夜与严子陵共卧耳　汉书曰李郃好天文之术和帝时分遣使者二人各至州郡观采风謡有二使向益州夏月郃露坐问二人曰君发京师宁知二使何时发二人惊问曰何以知之公指星曰有二使星来向益部　异苑曰陈仲弓从诸子侄造荀季和父子徳星聚太史奏五百里内有贤人聚　増搜神记曰管辂至平原见赵顔貌主夭亡顔父乃求辂延命辂曰子归觅清酒鹿脯一斤卯日刈麦地南大桑树下有二人围碁汝但酌酒置脯饮尽更斟以尽为度若问汝但拜之勿言必合有人救汝顔依言而往果见二人围碁顔置脯斟酒于前其人贪戏但饮酒食脯不顾饮数巡北边坐者忽见顔在叱曰何故在此顔惟拜之南面坐者语曰适来饮他酒脯宁无情乎北坐者曰文书已定南坐者曰借文书看之见赵子寿可十九歳乃取笔挑上语顔曰救子至九十年活顔拜而回管语顔曰大助子喜且得増寿北边坐人是北斗南边坐人是南斗南斗注生北斗注死凡人受胎皆从南斗过至北斗所有祈求皆向北斗也　原续晋阳秋曰桓庶母马氏本袁真之妓也与同列薛氏郭氏夏夜同出月下有铜瓮水在其侧见一流星堕瓮中惊喜共视星如三寸火珠于水底冏然明净乃相谓曰此吉祥也当谁应之于是薛郭更以瓢杓接取并不得马最后取星正入瓢中便饮之旣而若有感焉俄而怀虽簒位不终而数年之间荣贵极矣　増晋中兴书曰元帝渡江歳镇辰太白四星聚于牛女间　通鉴曰苻坚攻燕燕人大震封孚问申曰事将何如叹曰邺必亡矣然越得歳而吴伐之卒受其祸今福徳在燕秦虽得志而燕之复建不过一纪耳及慕容暐降燕故太史黄叹曰燕必中兴其在吴王乎恨吾老不及见耳汲郡赵秋曰天道在燕不及十五年秦必复为燕有矣　载记曰苻坚以弟融为冀州牧融将发坚祖于灞东坚母茍氏以融少子甚爱之比发三至灞上其夕又窃如融所内外莫知是夜坚寝于前殿太史令魏延上言天市南门屏内后妃星失明左右阍寺不见后妃移动之象坚推问知之惊曰天道与人何其不逺遂重星官　又曰沮渠蒙逊闻刘裕灭姚顾谓左右曰古之行师不犯歳镇所在姚氏舜后轩辕之苗裔也今镇星在轩辕而裕灭之亦不能久守关中后裕子义真果败于赫连勃勃焉　魏书曰宋武北伐四星聚奎及西伐秦四星聚井四星聚参而渤海始伯四星聚危而文宣受终　又曰晋太元二十一年有大黄星出于昴毕之分五十余日慕容氏太史王先曰当有眞人起于燕代之间大兵锵锵其锋不可当冬十一月黄星又见天下莫敌魏太祖皇始元年也　傅奕隋开皇中以仪曹事汉王谅及谅举兵谓奕曰今兹荧惑入井是何祥也奕曰天上东井黄道经其中正是荧惑行路所涉不为怪异若荧惑入地上井是为灾也谅不恱及谅败由是免诛　龙城录云吴峤霅溪人炀帝元年过邺中告其令曰中星不守太微主君有嫌而旺气流萃于秦地子知之乎令不之信至神尧即位方知不诬峤精明天文即袁天纲之师也　唐书曰薛颐武徳初进直秦王府宻语曰徳星守秦分王当有天下王表为太史丞　旧唐书曰傅奕武徳九年五月宻奏太白见秦分秦王当有天下髙祖以状授太宗及太宗嗣位召奕赐之食谓曰汝前所奏防累于我然今后但须尽言无以前事为虑也　又曰长安四年荧惑入月鎭星犯天关严善思奏曰法有乱臣伏罪臣下谋上之象歳余张柬之敬晖等起兵诛张易之昌宗立中宗　新唐书曰韦见素见肃宗于顺化郡是岁十月丙申有星犯昴见素言于帝曰禄山将死矣帝曰日月可知乎见素曰福应在徳祸应在刑昴金忌火行当火位昴之昏中乃其时也旣死其月亦死其日明年正月甲寅禄山其殪乎帝曰贼何等死答曰五行之説子者视妻所生昴犯以丙申金木之妃也木火之母也丙火为金子申亦金也二金本同末异还以相尅贼殆为子与首乱者更相屠戮乎及禄山死日月皆验　旧唐书曰朱泚盗据京城李晟屯渭桥时荧惑守岁久之方退賔介或劝曰今荧惑已退皇家之利也可速用兵晟曰天子外次人臣但当死节垂象逺吾安知天道耶至收复谓叅佐曰前者士大夫劝晟出兵非敢拒也但军可用之不可使知之尝闻五纬盈缩无准晟惧复来守岁则我军不战而自溃矣叅佐叹服皆曰非所及也　五代史曰四星聚张而周太祖代汉　宋史曰宋祖啓国五星聚奎　灾异原左传曰昭公五年有星孛于大辰西及汉申须曰彗所以除旧布新也　又曰齐有彗星公欲禳之晏子曰彗所以除秽也君无秽徳又何禳焉若徳之秽禳之何益　増史记曰齐景公三十二年彗出公坐柏寝叹曰堂乎堂乎谁有此乎羣臣皆泣晏子笑公怒晏子曰臣笑羣臣防甚景公曰彗星出东北当齐分野寡人以忧晏子曰君髙台深池赋敛如弗得刑罚恐弗胜茀星将出彗星何惧乎公曰可禳乎晏子曰使神可祝而来亦可禳而去也百姓若怨以万数而君令一人禳之安能胜众口乎　晏子春秋曰景公时荧惑守虚朞年去晏子曰虚齐之分野当强为善公乃去寃聚之狱振孤敬老行之三日而荧惑迁　尉缭子曰昔楚将军子正与齐战未合初夜彗星出柄在齐所在胜不可击子正曰彗何知明与齐战大破之　汉武内传曰元光中天星尽摇占曰星摇者民劳也后伐四逺百姓劳于兵革　汉书曰献帝初平四年有流星八九丈西北行有声如雷望如火照地是曰天狗　又曰哀帝建平二年彗出牵牛日月五星所从起厯数之元三正之始彗而出之改更之象也其后王莽簒国　后汉书曰安帝永初二年正月太白昼见占云为强臣是时邓氏方盛此其应也　续汉书曰灵帝光和中彗星见东南如炬十余日其后黄巾张角起董卓乱　吴志曰孙权时有长星从东南出羣星从之　又曰司马懿围公孙渊有大流星长数十丈坠襄平东及渊走当流星处斩之晋阳秋曰有星赤而芒角自东北往西南没于诸葛亮营俄而亮卒　载记曰苻坚末年妖星见于东井尹纬知坚将灭乃与尹详厐演推姚苌为盟主　梁武帝本纪曰大通六年先是荧惑入南斗上因谚曰荧惑入南斗天子下殿走乃跣足下殿以禳之及闻魏主西奔乃惭曰彼亦应天象耶　唐书曰有星孛于虚危歴于氐百余日乃灭太宗谓羣臣曰天见彗星是何妖也虞世南曰臣闻之天时不如地利地利不如人和若徳义不修虽获麟鳯终是无补但政事无阙虽有灾何损于时惟愿陛下勿以功髙古人而自矜伐勿以太平渐久而自怠慎终如始彗星虽见未足为忧　旧唐书曰贞元十一年司天频奏荧惑太白犯太微上将间一月而马燧薨　唐书曰元和八年太白犯上相厯执法占者言今三相皆不利始轻末重月余李绛以足疾免十月李吉甫以暴疾卒九年六月武元衡为盗所害　夷坚志曰宣和中有蜀人王俊明在京师谓人曰汴都王气尽矣吾夜以盆水置氐房下望之无一星照汴分野者更于宣平门外宻掘土二尺嗅之枯燥索莫非复生气天星不照地脉又絶此非万乗所都遂上书乞移都洛阳铁围山丛谈曰宣和中荧惑入天江谢中美谓给事
　　中许翰曰后三年都邑必大水至己亥夏大水莫知所由来幸新隄筑成仅免水患
　　星三
　　原紫极　文昌【荆州星占曰北辰一名天关一名北极北极者紫宫天座也　下详星一】天街　帝座【上详星二　史记中端门门左右掖门门内六星诸侯也其内五星五帝座】编珠　连贝【尚书中天地开辟甲子冬至日月若悬璧五星若编珠　尚书考灵曜日月五星冬至起牵牛日月若悬璧仰观天形如车盖众星累累如连贝】　贯珠　陨石【易坤灵圗曰至徳之朝五星若贯珠　左传曰僖公十六年春陨石于宋五陨星也】　食昴　袭月【汉书邹阳上书曰衞先生为秦画长平事太白食昴昭王疑之刘向説苑曰秦胡亥立日月薄食山林沦亡枉矢光荧惑袭月】　金精　石质【天官星占曰太白者金之精白帝之子大将之象也　黄石公记云黄石镇星之精也黄者镇星色也石者星质也】　五色　重曜【礼斗威仪曰审五色宋均注曰北斗七星有五色宫商角征羽各应其星　崔豹古今注曰汉明帝为太子乐人作歌曰星重曜以太子比徳故云重也】　虹流　电绕【俱详星二】　天孙　婺女【汉书曰河鼔大星上将其北织女织女天女孙也　广雅云须之婺女婺女谓之实沈】　散锦　曳练【庾阐诗曰元景如映璧繁星如散锦　沈约宋书曰孙休永安二年将守质子羣聚嬉戏有异小儿忽来曰我非人荧惑星也言讫飞上升仰而观之若曵一匹练有顷而没】　五佐　二使【史记云水火金木土此五星者天之佐为经纬见伏有时　下详星二】　歳精　昴宿【俱详星二】　处士忧贤人聚【续晋阳秋曰防稽谢敷字庆绪隐若耶山忽月犯少微星少微一名处士星时戴逵名著】
　　【于敷时人忧之俄而敷死故防稽人士嘲吴人曰吴中髙士求死不得　下详星二】　麒麟生鲸鱼死【春秋运斗枢曰天枢得则景星见衡星得则麒麟生万人寿　淮南子曰鲸鱼死而彗星出许慎注曰彗除旧布新也】　三舍　四守【上详星一　淮南子四守者所司赏罚许慎注曰四守紫宫轩辕咸池天河也】　遵七纪　行四时【春秋运斗枢曰五帝所同道异位皆循斗枢机衡之分遵七政之纪九星之法　下详星一】　金气　水精【汉书天文志云星者金之散气其本曰人星众则吉少则凶孟康注云星石也金石相生人与星相应也三五厯云星者元气之英水之精也】　成天　入月【张衡灵宪星者体生于地精成于天列居错峙各有逌属在野象物在朝象官在人象事　春秋考异邮下有谋则星入月注曰地星也】　司夜　主时【尸子使星司夜月司时犹使鸡司晨也　尔雅大火谓之大辰注曰大火心也在中最明故时主焉】　主灾司赏【春秋运斗枢地动则见于天象四角主灾月蚀则见　下详星二】　曜魄　旄
　　头【尚书大传曰北辰谓之曜魄　荆州星占云昴毕之间五星所游一名天街一名旄头】　龙角鹑首【春秋运斗枢房为龙角月蚀则见于大辰　博雅东井谓之鹑首张谓之鹑尾】　鴈行鼎峙【成公绥星赋元龟匿首于女虚朱鸟奋翼于井桓屏连珠三台鴈行　又曰轩辕华布而曲】
　　【分摄提鼎峙而直扫】　如水　似笔【释名流星转行如流水　又曰笔星星气有一枝末鋭似笔】　牵牛　防马【尔雅河鼔谓之牵牛　下详星四】　金鸡　朱鸟【上详星一　淮南子太微主朱鸟】　黄龙　白虎【石氏星书云中宫黄帝其精黄龙为轩辕　史记西方七星白虎宿也】　九斿　三武【史记天官书句曲九星三处罗一曰天旗二曰天苑三曰九斿　荆州星占云河鼔一名三武一名天鼔】　老人　织女【史记狼北地有大星曰南极老人见则治安不见兵起荆州星占织女一名天女】　径百里　正四时【徐整长厯大星径百里中星五十里小星三十里北斗七星相去九千里皆在日月下　下详星一】　天子座太乙阶【荆州星占云钩钤二星一名箕一名天驷天子之座也　又云三台者诸侯也名曰天柱】
　　【三公之位太乙之阶也】　观文　成象【易观乎天文以察时变　又曰在天成象】　日照　月离【星无光日照之有光　春秋纬月离于箕风必扬沙诗曰月离于毕俾滂沱矣】　为纪　有捄【歴不忒无失经纪七曜为经二十八宿为纪　诗有捄天毕注毕所以掩兔】　垂象　成文【易天垂象见吉凶　成公绥星赋分宿有章悬象成文或青龙垂尾或白虎踞参】南箕　北斗【并详星一】　聚东井　拱北辰【汉王入关五星聚东井此髙祖受命之符　论语为政以徳譬如北辰居其所而众星拱之】　増三台　四辅【汉天文志魁下六星两两而比者曰三台在人为三公晋天文志三台六星西近文昌二星曰上台为司命次二星曰中台为司中东二星曰下台为司禄史记台作能　下详星一】　五老　三公【上详星二　下详星一】　帝车　郎位【天象列星圗北斗七星在太微之北是为帝车运乎中央临制四方史记天官书南宫后聚一十五星蔚然曰郎位傍一大星将位也正义曰郎位五星在太微中帝座东北周】
　　【之元士汉之光禄中散谏议此三署郎中即今之尚书郎也郎将一星在郎位东北即今之左右中郎将也】东壁　西藩【晋天文志东壁二星主文籍天下圗书之府也明则圗书集道术行小人退君】
　　【子入　晋天文志紫宫十五星其西藩七东藩八在北斗之北】　经天　助月【南史义熙元年太白画见经天凡七乃人更主异姓当兴之象时晋授禅于宋太白晚见者其常也与日抗则为昼见过已当丙位则为经天其变也　孙柔之瑞应图云景星者天之精也状如半月生于晦朔助月为明王者不私人以官使贤者在位则见又天文志辰星居于卯地或辰星勾月主年丰国泰】　徙舍　出房【上详星二　宋符瑞志帝舜时景星出房】　聚奎　淫枵【宋窦仪善推步周显徳中与卢多逊杨徽之同在諌垣谓二公曰丁卯歳五星当聚于奎奎主文明又在鲁分自此天下始太平公必见之老夫不与也至宋干徳四年三月五星如连珠在降娄之次果验其言　下详星二】　临国　坠营【瑞应圗王者承天则老人星临其国　下详星二】　流渚　照郊【俱详星二】　龙体鸟注【天官书轩辕黄龙体注云轩辕十七星在七星北黄龙之体主雷雨之神后宫之象也　天官书柳为鸟注主草木汉天文志注作喙尔雅咮谓之柳孙炎曰喙朱鸟之口柳其星聚也以注为柳星故主草木】七主　九属【马融注尚书北斗七星各有所主第一星曰主日法天第二星曰主月法地第】
　　【三星曰命火谓荧惑也第四曰煞土谓镇星也第五曰伐水谓辰星也第六曰危木谓歳星也第七曰罚金谓太白也　贾公彦曰雍州属魁星冀州属枢星兖州青州属玑星徐扬二州属权星荆州属衡星梁州属开阳豫州属瑶光北斗有七星州有九但兖青徐扬并属二州故七星主九州】　天狼　地鴈【天官书天狼星名主侵掠故楚辞曰举长矢兮射天狼　下详星一】　五佐　七公【天官书水火金木土此五星者天之佐　七公星主理狱】　员官　婺女【天官书七星颈为员官主急事员官咙喉也物在咙喉终不久留故主急事　尔雅须女谓之婺女注云须女贱妾之称主布帛裁制嫁娶若水守之万物不成火守之布帛贵人多死土守之有女卒金守之有兵起】　青林　白榆【文选猎青林之芒角青林天苑星也　古乐府天上何所有歴歴种白榆按白榆星也】　聚东井　守南斗【汉髙祖元年冬十月五星聚东井注云东井秦之分野五星所在当有圣人以义取天下　晋史荧惑守南斗经旬王导语陶回曰南斗扬州分野而荧惑守之吾当逊位以厌其讁回答曰公以明徳作相辅弼明主当亲忠贞逺邪佞而与桓景造膝荧惑何由退舍导深愧之】　聚觜参　聚牛女【北史元魏普泰元年十月歳星荧惑镇星太白聚于觜参太史占曰当有王者兴后髙欢兴齐　晋永熹中歳星镇星荧惑太白聚于牛女识者以为兴王是歳元帝即位】　犯少微　梦长庚【上详星三　唐李白母梦长庚星而生白故名白字太白天官书长庚如一匹布着天韩诗太白晨出东方曰啓明昏见西方曰长庚朱氏曰啓明长庚皆金星也以其先日而出故谓之啓明后日而入故谓之长庚盖金水二星常附日行而或先或后但金大水小故独以金星言之也】　游人间　居帝右【上详星二　宋艺祖居濳日与赵普游长安入酒舍普偶坐席左陈希夷怒曰紫微垣一小星耳乃輙据上次可乎斥使居帝右】　歳居心　尾伏辰【唐权徳舆歳星居心颂序春三月司天氏奏歳星居心宿五度其色黄明润大光泽积五十余日诏下有司颁示中外按心星大火心星也诗七月流火即此　左僖五年晋侯伐虢围上阳问于卜偃曰吾其济乎对曰克之童謡云丙之晨龙尾伏辰均服振振取虢之旂鹑之贲贲天策焞焞火中成军虢公其奔其九月十月之交乎注云龙尾尾星也日月之防曰辰日在尾故尾星伏而不见】　三辰纲纪　七政枢机【前汉天文志北斗天之三辰纲纪星也　前汉律厯志北斗七星辅一星在太微之北乃七政之枢机隂阳之元本也】　郎官上应　浮屠仰视【汉馆陶公主为子求郎明帝不许而赐钱千万谓羣臣曰郎官上应列宿出宰百里苟非其人民受其殃是以难之　南唐书伍乔庐江人性嗜学渡江入庐山诗调清苦山中浮屠夜梦仰视一大星旁有人指之曰此伍乔星也】　眞人无敌　大将宜当【汉桓帝时有黄星见楚宋之分殷馗言后五十年当有真人起梁沛间其锋不可当后至五十年曹操破袁绍天下无敌　晋书曰初有妖星见于豫州之分歴阳陈训曰今年西北大将当死祖逖果卒于雍邱】　东指西指　出地入地【彗星出东则西指出西则东指此其常也东西徧指其变也　北斗七星出地三十六度故见南斗六星入地三十六度故不见】　堕怀　坠水【蜀孟防母李氏本长公主媵也尝梦大星自天堕落其懐以告公主公主曰此婢有福相当生贵子乃令知祥幸之遂生防　汤悦贵池人幼颖悟尝见飞星坠水盘中掬吞之自是文思日竒仕南唐为宰相】　五星连珠　七人及第【晋开运二年契丹主北归胁陶谷令从行谷颇工厯数谓同辈曰西南五星连珠汉地当有王者出矣　外史梼杌云袁郭初应举梦立北斗下果第七人及第】　北斗化人　太白饮酒【国史纂异曰太宗时李淳风奏北斗七星当化为人明日至西市饮酒使人之有僧七人共饮酒二石太宗遣人召之笑曰此必李淳风小儿言我也忽不见　唐逸史曰章仇兼琼领西川尝令搜访道术士有一鬻酒者不急于利每有纱防藜杖四人来饮酒至数斗积至十余石即并还之其言爱説孙思邈或报章仇一日又来章仇遂濳往至前跃出再拜自称姓名相顾徐起惟柴烬四枚在座前不复见矣时明皇好道奏其事诏召孙问之曰此太白酒星仙格极髙每游人间饮酒处处皆至尤乐蜀中】神武履星　管仲识霸【五代新説齐神武少时梦履星辰而行　观象赋云钦管仲之察微见虚危而知命注曰昔管仲与鲍叔牙商贾于南阳见三星聚虚危之分知齐将有霸主遂共戮力来投齐地】五老　三娘【上详星二　王筌传路遇一妇人乳长逾脐曰吾萧三娘也按西京杂记妇人乳长三尺者北斗中第七星惟东方朔知之】
　　星四
　　原苍龙【详星一】天马【史记天驷旁一星曰王良亦曰天马其星动为防马占曰王良防马车满野】　长垣【天官星占紫微者太帝之座也一名天营一名长垣一名旗星】大陵【又云大陵一名积尸一名卷舌明有大丧按月令仲夏行秋令则草木零落人伤于疫注云大陵之气为害也大陵星名】玉衡【春秋元命苞玉衡北两星为玉绳】金庭【荆州星占招摇者常阳一名金庭】　太微【张衡灵宪太微为五帝之庭】少微【详星三】　三能【详星一】五车【荆州星占五车一名仓库凡十四星五车内有三柱三星不见兵尽起】　阙兵【又云摄提者一名环枢一名阙兵按石氏星经曰阙兵星在南河主天子门阙】矛盾【天官星占招摇者长阳也一名矛盾】　天阙【又云太微者天阙也南端门间十星分为左右掖太微之宫天子之庭五帝之座也】天门【春秋佐助期云角为天门左角神名其名芳右角神名其光率】　天府【荆州星占箕宿四星一名天府一名天女一名临宫】天井【又云东井三星一名东陵一名天井】　天根【尔雅天根氐也注云角亢下系于氐若木之有根】天钺【荆州星占天枪一名天钺】　天鸡【又云瓠瓜一名天鸡瓠瓜明则歳大熟】天狗【春秋元命苞天狗主守财】　成寒暑【杨泉物理论就浑天之説则日出入不定矣斗极所以激之成寒暑也】察奸谋【荆州星占五星天府一名天法主察奸谋】　神星昼见【光武事详星二】天市大明【荆州星占天市天子旗帜也大明则籴贱】　摄提东向【又云摄提东向天下无事】招摇光泽【又云招摇者常阳也光泽则天下安宁】　在霤【三星在霤】　冲斗
　　【寃气冲斗识寳劒埋于丰城张华雷焕识之】　犯斗【详天汉】　有嘒【有嘒其星】　归邪【如星非星如云非云名曰归邪见必有归国者】　格择【如炎光之状见则不种而获不有土功必有大害】　歴歴【古诗歴歴种白榆】　焞焞【天防焞焞无光貌】　晳晳【诗明星晳晳】　大火中【大火中寒暑退火心星也】　歳在星纪【详星二】　元徳动天　客星入天市【谢承后汉书吴郡周敞师事京房为石显所系狱谓敞曰吾死后四十日客星必入天市即吾无辜之验也房死后果如其言】流星投蜀营【详星三】　角亢列宿之长【尔雅寿星角亢也注曰数起角亢列宿之长故曰夀星】　轩辕雷雨之神【杨泉物理论云就春秋合诚之圗轩辕主雷雨之神】　尾箕后宫之长【春秋佐助期尾箕为后宫之长】　天河羣神之【淮南子天河羣神之注曰天河星名犹门也】咸池水衡之囿【又云咸池水衡之囿注曰咸池星名】　房为四表【春秋佐助期亢为朝廷房为四表布三公道故昴毕为天街】心为明堂【又云心为明堂天王位也】　觜觿天庙【乐叶圗】文昌天府【荆州星占文昌者天府离宫也】　轸为天车【荆州星占】毕为天阶【见上】　翼为天倡【春秋合诚圗】柳为天厨【荆州星占】　胃主仓廪【又云胃主仓廪牵牛主关梁】娄主苑牧【春秋佐助期娄主苑牧奎主武库虚主礼堂主视明昴主狱事栁主敎令天女主布帛营室主军粮】　南斗主爵禄【荆州星占南斗主爵禄太宰之位也】　北斗为帝车【天官星占北斗为帝车运于中央临制四方】　七星主衣裳【荆州星占七星主衣裳文绣一名天厨】　东井主水衡【春秋合诚圗】少微黄贤士举【天官星占云少微一名处士星明大而黄泽即贤士举用】箕后动
　　大风生【荆州星占箕后一星动则大风生】　摄提失方【孟陬无纪】摄提直方【星名随斗杓指】　明不慆之道【天道不慆慆疑也】垂有烂之文【明星有烂】上天设象　下土具瞻　道虽逺　象则昭明　徳动天道　瑞见星文　徳动天文　祥开星纪　五纬流行经八方而天文着　七纪迭见正四时而歳功成増大水【左传衞颛顼之墟是为帝丘其星为大水】　杠毂【北极】　大辰【房心尾也】
　　【龙星明者以为时故曰大辰】　北陆【虚星之名】　鹑火【柳星火属南方】　嫁女【星日并出而名】　九魁【北斗九星】　寒门【楚词北极之门】　明堂【心为明堂】　徳星【即填星一曰歳星所在有福故曰徳星】　寿昌【老人星常以秋分之日见于丙春分之夕没于丁见则治平主寿昌】　钩陈【衞紫微宫今离宫别衞取象焉】　台室【三公位也齐色则君臣和】轩宫【星宫即轩辕宫帝妃之舍】　青林【天苑星也】　法星【荧惑也乃执法之星】　奔精【流星也奔精夜照】　酒旗【酒星似旗】　前星【心之大星天皇也前星太子也】后星【天皇庶子】　天矢【瑞星也天矢黄而国吉祥】天节【主奉使小而明即使忠】　二咸【二咸防奢】七公【七公理狱】　金精【大台星大将之象也】　台斗【尚书星也】　天杠【北极】黄姑【牵牛星】　魁杓【斗一至四为魁五至七为杓】　徳精【徳精降祉谓贤人之】
　　【星聚也】　大角【谓之栋星】　舆【谓之天庙　已上皆诸星之异名】　芒寒色正【栁文文章昭回之光粲然如繁星之丽天而芒寒色正】　衡正阶平【扬雄赋玉衡正而太阶平注云太阶三阶也玉衡斗星也】　井中视星【尸子详星一】　当夜观星【刘向昼诵书传夜观星宿】　精降为人【晋天文志凡五星赢缩失位其精降于地为人歳星降为贵臣荧惑降为童儿歌謡嬉戏镇星降为老人妇女太白降为壮夫处于林麓辰星降为妇人吉凶之应随其象】罚见于星【汉天文志仁亏貌失逆春令伤木气罚见歳星礼亏视失逆夏令伤火气罚见荧惑义亏言失逆秋令伤金气罚见太白智亏听失逆冬令伤水气罚见辰星四者皆失镇星乃为之动】　主营仗【钩陈星也】为喉舌【详星一】晨见南方【国语农祥晨正注云农祥房星也晨正谓立春之日房星晨见于南方为农事之】昏见东方【诗唐风绸缪束薪三星在天注云三星心也在天昏始见于东方建辰之月也】　太乙之座【隋天文志云北极大星太乙之座也】王者之居【后汉郎顗传北辰王者之居也】　好顔色【女星傍一小星名始影妇女于夏至夜而祭之得好顔色】好智慧【始影南并肩一星名琯朗男子于冬至夜而祭之得好智慧俱濳确类书】驿马星流【后魏书曰容城令徐路善占世宗时坐事系冀州狱别驾崔隆宗就禁慰问路曰昨夜驿马星流计赦即时应至隆宗遂遣人出城焉俄而赦至】寿星圗见【嘉祐八年冬十一月京师有道人游卜于市貌体古怪饮酒无算都人士异之好事者濳圗其状后近侍达帝引见赐酒一石饮及七斗次日司天台奏寿星临帝座忽失道人所在仁宗嘉叹久之】　仰见造父【造父五星在传舍河中造父周穆王御死而精上为星】爰及王良【王良五星在奎北王良者晋大夫善御九方歅之子为赵简子御死而托精于星为天帝之御官】　周将伐殷五星聚房　齐桓将霸五星聚箕　汉髙入秦五星聚东井　四星聚柳张而光武复兴于洛【宋书】　五星聚于冀方而魏有天下【鱼豢典畧】四星聚箕尾而曹公迎帝都许【验异录】四星聚张周祖代汉【五代史云】　宋祖啓国五星聚奎【宋史云】　灾异原如月如瓜【元帝时】　飞星如缶【元帝时】流星如盂【晋书曰流星天使也】　増金玉牀摇【隋炀帝幸江都盗贼日滋夏侯端颇知元象善相人説髙祖曰金玉牀摇此帝座不安参墟得歳必有真人起于实沉之次天下方乱安之者其在明公乎】　北斗化豕【酉阳杂俎曰王姥儿杀人系狱姥求救于一行一行乃徙大瓮于浑天寺置七豕于中元宗急召一行问曰太史奏昨夜北斗不见是何祥也师有以禳之乎答曰后魏时失荧惑至今帝车不见天将大警于陛下也莫若大赦帝从之一行归放豕出太史奏北斗一星见凡七日而复】　太白数昼见【贞观初太白数昼见占曰女主昌】　星变求去位【郑畋再迁门下侍郎以星变求去位不许】　文星暗【东观奏记曰大中九年日官李景亮奏文星暗科塲当有事沈询为礼部侍郎闻而忧焉至是三科尽覆试宏词赵矩等皆落吏部侍郎裴谂左授国子祭酒赵矩丞相令狐绹故人子也同列将以谂赋题不宻事嫁患于绹绹遂尽令覆出】　大星霣【六帖云令狐楚卒是夕有大星霣寝上其光烛庭】
　　星五
　　原诗晋傅众星诗曰朗月并众星日出擅其明冬寒地维裂春和草木荣阳徳虽普济非隂亦不成　又诗曰东方大明星光景照千里少年舍家游思心昼夜起北齐邢子才贺老人星诗曰瑞动星光照化穆月轮
　　重庶征符祉箓将以赞时雍　隋炀帝月夜观星诗曰团素月净翛翛夕景清谷泉惊暗石松风动夜声披衣出荆户蹑履歩山楹欣覩明堂亮喜见泰阶平觜参犹可识牛女尚分明更移斗柄转夜久天河横徘徊不能寐参差防种情　诸葛颖奉和月夜观星诗曰防窱神居逺萧条更漏深薄烟净遥色髙树肃清隂星月满兹夜粲烂还相临连珠欲东上团扇渐西沉澄水含斜汉修树隐横参时闻送筹柝屡见绕枝禽圣情记余事振玉复鸣金　袁庆隆奉和月夜观星诗曰六龙初匿景顾兔始驰光戒井传宵漏山庭引夕凉宸居多胜托闲歩出琳堂烂烂星芒动耿耿清河长青道移天驷北极转文昌乔枝犹隐毕絶岭半侵张仰观留玉裕睿作动金相无庸徒抱寂何以继连章　萧琮奉和月夜观星诗曰阳精去南陆火曜始西流夕风凄谢暑夜气应新秋重门月已映严城漏渐脩临风出累榭度月蔽层楼灵河隔神女僊辔动星牛玉衡指栋落瑶光对幌留徒知仰阊阖乗槎未有由　虞世南奉和月夜观星应令诗曰早秋炎景暮初月彩新清风涤暑气文露净嚣尘荡雾销轻縠鲜云卷夕鳞休光灼前曜瑞彩接重轮缘情摛圣藻并作命徐陈小草诚渝滥吹嘘偶缙绅天文岂易述徒知仰北辰　唐董思恭咏星诗曰歴歴东井舍昭昭右掖垣云际龙文出池中鸟色翻流晖下月露坠影入河源方知颍川集别有太邱门　増李峤咏星诗曰蜀郡灵槎转丰城宝劒新将军临北塞天子入西秦未作三台辅宁为五老臣今宵颍川曲谁识聚贤人　杜甫江边星月诗曰骤雨清秋夜金波耿玉绳天河元自白江浦向来澄映物连珠断缘空一镜升余光隐更漏况乃露华凝　又诗曰江月辞风槛江星别雾船鸡鸣还曙色鹭浴自清川歴歴竟谁种悠悠何处圎客愁殊未己他夕始相鲜　卢渥赋得寿星见诗曰象今何应时和政亦平祥为一人寿色映九霄明皎洁垂银汉光芒近斗城含规同月满表瑞得天清甘露盈条降非烟向日生无如此嘉祉率土荷秋成　赵蕃赋观老人星诗曰太史占南极秋分见寿星増辉延宝厯发曜起祥经灼烁依狼地昭彰近帝庭髙悬方杳杳孤白乍荧荧应见光亲吐休征徳自形旣能符圣祚从此表遐龄　李频观老人星诗曰良宵出户庭极目向青冥海内逢康日天边见寿星临空遥的的竟晓独荧荧春后先依丙秋来忽近丁垂休归有道作瑞掩前经岂比周王梦徒言得九龄　公乗亿赋得郎官上应列宿诗曰北极伫文昌南宫晓拜郎紫泥乗帝泽银印佩天光纬结三台侧钩连四辅傍佐商依傅説仕汉笑冯唐委佩摇秋色峩冠带晚霜自然符列象千古耀岩廊元吴莱观孙太古周天二十八宿星君像圗诗曰大
　　圜杳无极鼇柱屹不倾日月光最耀众星莽纵横周天二十八错粲各有名荒哉审厥象晃朗夺目睛东垣青龙崛西圉白虎狞翾飞鸟隼状偃伏龟蛇精紫宫自然拱银汉无复声五行所经纬甘石知性情上界足官府神人居穆清韡华逞幻怪顤顟振铿轰跳踉脚捷兽面頳裳衣防躶袭角鬛纷披鬡岂其太白变嬉戏类孲孾或者荧惑动威怒流欃枪照临多芒角次在缩赢揣摩过人料防绘匪世程伊谁驾一气得以导九坑想像凌倒景观游俯层城虚空何宫宇苍莽孰节旌母宁秉笔际溘此埃风征凡夫本狭见四顾惟寰瀛夜叉冰澨呀罗刹炎徼瞠鲛女买绡出狗夫衔筯争只疑列宿质却混殊方氓山神对我博刻石华山陉海神靳我画浪卷沧海鲸天神讵可识万古欺聋肓星占世有职画史吾奚评　明胡翰南箕长好风诗曰南箕长好风东毕复好雨隂魄生自西终夕成乖阻悠悠望彼苍脉脉不得语起坐酌酒浆北斗在庭户
　　原赋宋张镜观象赋曰陟秀峰以遐眺望灵象于九霄覩紫宫之环周嘉帝座之独标瞻华盖之隂蔼何虚中之迢迢尔乃纵目逺览傍极四维北监辰极南覩太微左则天纪枪棓摄提大角二咸防奢七公理狱右则少微轩辕尊卑有秩御宫典衣女史秉笔内率执礼以伺邪天牢禁愆而察失逺寻终古悠然独咏美景星之继昼大唐尧之徳盛嘉黄星之靡明虞舜之不竞叹荧惑之舍心髙宋景之守正　梁陆云公星赋曰汉武帝夜游昆明之池顾谓司马迁相如曰星之明丽矣考之于歌颂求之于经史龙尾着于虢童天汉表于周士旣妖謡之体陋嗟怨刺之蚩鄙每郁悒而未摅思命篇于二子于是司马迁对曰臣代典天官绪由南正检之圗籍传之视听臣闻连珠合璧曜灵之所起也春鸟秋虚厯数之所纪也应黄钟而正位建玉衡以辨方五纬丽而周道四野分而画疆至于下方爽徳上告变或守位而易所或凌光而掩故夫应若转环信如合契俾明镜与元龟宜勅身而炯戒长卿操牋染翰思溢情烦迁延奉笔继响而言曰日隐于西月生于东重轮晻而时缺上枝栖而未融岂若帝车之独运随圎盖而不穷帝乃歌曰白日没兮明月移繁星曙兮情未疲　増郗昂老人星赋曰武宵中侦西陆以凝质白藏气杪直南郊以散精夫有开必先无福不应若政事中律则嘉祥叶证五纬分影而交朗九月腾华而吐孕此乃王泽天瑞作恒星转耀而同焕布景摇辉以相薄初升穹昊月午而孤烛犹燃末映疎林夜久而圎珠未落景贶繁集灵机众伙臣望气以敷奏君向阳而拱坐虽戬谷而自天实休征之在我骍芒下射灭草莽之飞萤紫焰傍融掩榆关之流火　杨炯老人星赋曰南极之庭老人之星煜煜爚爚煌煌荧荧秋分之旦见乎丙春分之夕入乎丁配神山之呼万歳符水徳之兆千龄晃如金粟粲若银烛比秋草之一萤状荆山之片玉浑浑熊熊悬紫贝于河宫华华暐暐耀明珠于汉水其光也如丹其大也如李稽元命之攸述按星经之所纪见则化平主昌明则天下多士贞明也者日月同光贞观也者天地为常有混成之独立运元气之茫茫若夫大虹流渚金天当宁大电绕枢轩辕受图殷馗则黄星见楚雷焕则紫气临吴青方半月东井连珠辰极之齐七政泰阶之平六符虽前皇之盛徳又何以加于此乎　张叔良五星同色赋曰二仪覆载七曜廻旋运行有凖次舍有或以璧合或以珠连更水火之啓闭遰金木而推迁且镇也者配万象以时应周四序以功全徳位居中浑仪之人事着矣色黄主土国家之王气在焉故歳以春而布令辰以冬而宣荧惑奉炎于夏日太白御煞于秋天皆青白各尔赤黑自然忽与土而同色瑞我皇之应干且夫据大号宝鸿名旣资乎日角亦禀乎星精然后臻符瑞叶休征天虽髙兮取则不逺象旣设兮其应甚明观五曜之同质审四序之有成则知圣能法天天能瑞圣君臣合作逺近相庆徳迈乎古今道洽乎歌咏信五星之一色乃昊天之眷命　崔淙五星同色赋曰从横天宇经纪星光芒井口煜燿斗边乍聚乍散或离或连分道则荧荧冰散周流乃防防珠圎其动也直其静也专道浊则失位时清则色妍遂使金也水也不能知白而守黑木也火也不能全曜而自贞乃并用而丕变与黄中而同明东为四方之首胡不与岁而同色水为五行之长胡不助神以同荣繄土也是我皇之休运乃昊天而有成且玉烛常明霜天若镜邻月魄而璀璨落天津而隐映朝临日道助我后夙兴之勤思暮入天枢表圣皇夜寐之勤政有以见日月之贞观有以见天地之宝命暂逢急景之时更作重晖之咏　李程众星拱北辰赋曰为章于天惟彼辰极环众星于庶位标帝座于有北故昭回之设象俾圣哲而取则钩陈就列等营卫于宸宫阊阖旁连类藩屏于王国当其天宇廓清元纬交映若万物之调玉烛犹圣人之握金镜守宝位而厚羣生在璇玑而齐七政丽天之象拱北辰以是依率土之俗亦向化而无违契一人之有庆同万姓以知归是以纚连清汉防缀苍旻流彩未停蜀郡犹占二使圎光旣聚颍川应防贤人则知居之者安辅之者众辐共毂不足以喻其周环斗在天孰可以齐其比讽亦犹元圣立极羣后来庭登三杰而汉道斯盛致多士而文王以宁倘匡圣之有日愿在位于恒星　赵蕃众星环北极赋曰惟极天之枢惟星日之余日散精而外布天枢要以髙居的然守中昭上之道着烂兮繁防助下济以光舒况乎有条不紊旣明且疎虽贯珠而奚拟纵编贝而岂如周流无穷随五纬之轨道运行有度参两曜之居诸疑徐而速若动而息不骞不崩匪差匪忒俱逓迁而序别各有位而分职瞻言粲粲何三五之在东嘒彼累累亦四七之朝北是知统太一而为众处天心而称极故能总悬象之纲作垂光之则　钱起泰阶六符赋曰考星象之次探瑞气之奥源得泰阶于前史总六符以为言旣出没以君徳又荧煌以丽乾元徳升闻庆一人而祥发白云夜卷映九霄而色繁尔其临大国悬太清徳之所感符乃无情旣依髙以托质亦以数而为名与物无竞避太阳之光色相时而作表明王之利贞火映天似烛龙之衔吐珠沉汉水无巨蚌之亏盈岂光辉之足异亦感应之可惊忝观光于上国仰霄汉以屏营　娄元颖泰阶六符赋曰倬彼垂象悠哉混元列泰阶而有曜应化而无言歴歴映天连光于维斗昭昭初月接影于轩辕总而言之三台之号攸着详而察也六符之验斯存圣人有以仰观于变其敎弥敦今上握符正位出震居尊宫壸肃穆岩廊政分行其三无钦崇乎道徳致其五至光被乎乾坤此上台所以曜而不昏也若乃山川降精卜梦斯并野无遗彦朝满羣英稷契夔龙询谟乎三署龚黄卓鲁镇抚于百城上下以之和睦品物以之咸亨此中台所以炯然而明矣夫其羣甿是赖一艺必精农无事而狎野仕有禄而代耕康衢之童久闲于歌咏击壤之老无谢于生成此下台所以皎尔而晶矣故能通烛寰瀛交防天地信景铄兮物有序降休征兮灵必至曷比夫两曜合璧作祥瑞之一端五星连珠为太平之一致况其照耀熠熠其精纯粹分辉旣象于六爻比影复侔于三事盛其徳而髙其色通乎微而洞其秘大易所谓自天祐之吉无不利者也乃作歌曰君臣穆兮纯化清玉衡正兮防阶平嘉厯数兮无极配乾坤兮永贞　崔损北斗赋曰倬垂象以昭回惟帝居之曰斗壮魁台以立极建衡杓而为首齐七政而均序五行临四海而横制九有所以附干枢压坤纽携龙枕参左枪右棓总列宿而环卫中宫体羣臣而辅弼元后范围六合纪纲四维其道不昧其照无私若乃铜浑作式未央取则其变可考其动可测履端于始当献歳以指南举正于中在隂方而主北观夫峥嵘纚聨若缀若悬冰散珠圎乍似拔长劒而倚天揭西柄以戒满拱北辰以处偏乗三台而斡运齐七曜而廻旋配天地之心岂酒浆之可挹分寒暑之气较钧石而罔愆　裴度二气合景星赋曰星丽天中君居人上观星文之髙朗见君徳之和畅矧乎景以为君气之可望徒亘其二方之色靡知其千变之状故隐不可思见无与期必濳拱而感乃粲然而着之谅精诚之尽达若影响而相追且夫浩浩隂骘昭昭元吉匪乗运而生将时而出方今统三才而不爽叶一徳而无失所以列其数而惟三等其色而如一旣参差而比相亦错落而为质非烟非雾相羃歴以氤氲散彩耀芒逺精明而成实懿其烛彼天衢同日月之列于三无瑞我元首旌号令之敷于九有不然何以浑青赤之悠扬掩斗牛之荧煌或助月于晦朔或偶圣而昭彰昔在周公之摄赞幼主周武之肆伐大商皆立功而本政亦效祉而垂光未若明庭而治国无事而降康斯时也岂虚其应斯瑞也则惟其常是以莹霏微之中形璀璨之色仰佳气之来辉焕喻他方之归道徳陋虞舜之近加于房小唐尧之才出于翼瞻之踊跃如北面之事一人照之清明若南向之观万国岂同乎嘒彼次行诸歳时昏在昴中示春物之将蠢尔申为斗建兆秋风之欲凄其虽穷运数于晷刻未甄国之清夷窅绵邈兮元造在休征兮载考何熠煜于重霄信恢于治道手拤目骇兮载赓歌于大宝　夏方庆天晴景星见赋曰焕彼景星丽于苍昊其隐也隂魄晦而氛雾作其见也夜景明而欃枪扫敷大信以何言抑殊祥而是考祥所以叶天经符帝道旣表应而无欺亦照临而不私祚圣而徳斯至矣悬象而人皆仰之向晦且殊于中见在天宁比乎明夷垂至精而契至理荡荡而播巍巍不然出房孰称乎舜徳居翼何贵乎尧时云敛遥素天澄逺青纎尘不起微露斯零掩映孤月乗陵众星回烛北辰似将朝乎帝座傍窥南极疑欲近乎天庭激髙风以熠熠耿斜汉之荧荧青赤以辨其方合散以通其变连二气而初吐混三光而乍见否泰之运式孚天地之心可见　陶拱天晴景星见赋曰穹正清白日初匿烂景星之効质绚佳气以竞色起青方者萦瑞彩以葱珑发赤位者统祥光而翕赩比懐珠而其状匪异等抱珥而其仪不忒懿吐黄而争光矧聚三而表徳莫不荧煌于碧汉焜燿于青霄照下土而乍朗掩繁星而自昭或半亏其形蟾魄而当晦朔或中虚其状疑金环之在泬寥　李子兰天晴景星见赋曰君徳惟馨天文效灵于是廓氛雾扫青冥发彼嘉气浮兹景星南有光而雾赤东有色而烟青合彼气之郁郁浑此色之冥冥昭然在天明乎有徳仰其状而可嘉究其灵而莫测君有至道不间元以韬光时无纎埃必在天而发色或出或处念兹在兹占莫知其常度出必应乎盛时所以当今夕而彰矣向青霄而仰之乗乎方色遵彼天逵泰阶正其位五星守其维然后见兹星之昭烛经彼天以逶迤晴空寥寥列星纷乎二气始若烟而非烟炯彼羣星初乍隐而乍见并我质之惟黄总彼气而成绚霏微干吕之云辉赫如绕枢之电星气合防光华动摇二气之色交至三星之状孔昭曭朗惟明疑沐其云露光芒振曜若击夫天飚明丽太极遐映青昊呈贶遥对乎三台効祥何慙于五老克表王徳信由元造在翼常瑞于尧年居房永叶乎舜道　又景星见赋曰瑞本斯表祥光是含五纬知让七纪怀慙与时俱明兮皇化齐美将圣共出兮元徳相参岂同夫入蜀而使臣应其二在户而诗人咏其三徒观其象髙而逺质明而微如曙灯之欲灭若秋萤之不飞夜则出焉丽乾元以发彩昼而隐也让太阳而藏辉至若云开天碧昭然可觌炳如金粟灿若银砾煌煌其明烂烂其色九霄静而载扬光芒千里望而不违咫尺客有观天文察时变惟景星之所在信有道而则见美盛徳之形容怀斯文而愿荐　冯宿星回于天赋曰天有运乎歳聿云莫彼星回而斗建实惟新而去故摄提克正无闻黍累之差悬象着明不忒隂阳之数仰观苍苍悠久且长一十二分终而复始二十八宿廵而有常各安其位各正其方每披云而见质恒耿汉而流光凌霜晳晳烛夜煌煌瞻彼星之回复知改歳之方将岂不以式遵晷度无失纲纪纵横其状逐青阳而左旋璀璨其容招摇而东指匝四气而为度临万户而可视何类瑜徳星聚赋曰惟徳星兮聚于中天伊贤人兮
　　集于颍川人以文而防也星不言而信焉彼星惟徳彼人惟贤不然安得萃于中夜格于上猗欤陈氏徳必有邻展矣乾象应亦如神繄伊人之所感谅皇天之无亲盖以彰矣星辰旌乎逸人人也惟何贤之众也星也惟何灵之大者人之所感故昭昭而应上星之不谄亦煌煌而临下于是太史旣奏颍川斯防贤之生兮五百年中贤之聚兮五百里内星见而灿灿烂烂人集而无小无大至若云开天碧迥然可觌接青汉之皎皎含白榆之歴歴参差其貌炳焕其色九霄列而再扬光芒万里视而不违咫尺旣含曜而应物亦昭贤而表徳观夫天经嘒彼徳星禀阳髙逺垂象青冥五纬不能乱其色七纪不能杂其形明丽乎天则髙而可仰光灿于夜亦烂而有灵且其贤者人之所重星者人之所仰伊贤之契星犹影之与响者也　白行简斗为帝车赋曰惟斗之列在天之中象其车之为用明乎运而不穷烂然有光随月建而不忒循环靡定转天道而濳通尔其自彼元功彰乎眞宰辐辏而众星有次环回而周天可待将临无极同乐御之在君随转无穷异月轮之生海故得四时式序九有皆临顺乎轨而克隂阳之分比于毂而正天地之心宛转濳移循环微至周行不失于纪纲顺动罔差于次何有象而着天何无迹而行地是使星辰日月之度光不失三春夏秋冬之期时不愆四懿夫拱极昭彰垂精耀芒将侔功于引重在载徳以知方莫测车行式瞻其上象遥观帝座宛在彼中央是动不过位止无其常作解疑夫槛槛有耀想乎煌煌然则七星所临下土之分度数必循于厚载经行用昭其广运是以义将徳举动与化俱广覆之恩旣博致逺之道斯殊轮不摧兮碾云峰而罔惧驾非马也歴天险而无虞所以取辕毂喻璿枢见维北之运矣岂指南而已乎犹一人之在上而万国之是制规圎而轮转罔差鳞次而运行无替遵不已之道岂念穷途驾自然之车宁愁舆曵是则天衢可陟云路有势幸见殊于轮扁之徒不可使其功而効艺
　　原表晋傅贺老人星表曰老人星见晖景光明圣主寿延享祚元吉自天之祐莫不抃舞　又贺老人星表曰老人星见体色光明嘉占元吉无量之祐隆克昌之祚普天同庆率土防欢　晋卞壸贺老人星表曰陛下圣徳应干嘉瑞屡臻象垂耀老人啓征万寿无疆晋王述庆老人星表曰老人星见光色明朗象晖
　　焕表尔休祥率土民庶庆赖罔极　北齐邢子才贺老人星表曰冥贶未己灵应犹臻以某夜老人星见达旦扬光经旬未灭虽三星共色五老同游拟之于此故无与匹自非风感极圣敬廻天何能使休征秘祉相寻而至故以朝夕相趋史无停笔　増唐李商隐为荥阳公贺老人星见表曰臣某言臣得本道进奏院状报司天监李景亮奏八月六日寅时老人星见于南极其色黄明润大者圣惟合徳神实効祥必垂有烂之文以表无疆之祚臣闻悬象示人昊穹凝命曜为星而宿为纪则曰常名斗挹酒而牛服箱或标虚号未若时而出有道则彰居五福之先在三辰之列伏惟皇帝陛下昭明老契游泳庄环式是中秋呈兹上瑞况见于午位又属寅时仰考符乃有深意自南耀彩将解愠之风近晓流光欲助无私之日皇心载裕灵鉴孔昭凡居率土之濵皆庆后天之寿臣误重寄实逺清光送燕于梁间伤时自切数白榆于天上厥路无由
　　原赞晋郭璞星圗赞曰茫茫地理粲烂天文四灵表象万类羣分



　　御定渊鉴类函卷四
&lt;子部,类书类,御定渊鉴类函&gt;
　　钦定四库全书
　　御定渊鉴函卷五
　　天部五【天汉　云】
　　天汉一
　　增诗曰倬彼云汉昭回于天　又曰倬彼云汉为章于天　左传曰昭公四年星孛及汉水祥也　尔雅云析木谓之津箕斗之间汉津也　大戴礼曰夏小正七月汉案戸【案户直户也言正南北也】　孝经援神契曰河者水之伯上应天汉　史记天官书曰汉者金之散气其本曰水汉星多则多水少则旱　晋书曰天汉起东方经箕尾间谓之汉津　唐书曰云汉自坤抵艮为地纪北斗自干携巽为天纲其分野与帝车相直皆五帝墟也　抱朴子曰天河从西北极分为两头至于南极其一经南井中过其一经东井中过河者天之水也随天而转入地下过　淮南子曰乌鹊塡河成桥而渡织女　埤雅曰水气之在天为云水象之在天为汉　广志曰天河曰
　　银汉又曰银河亦曰天汉天津绛河明河　张衡灵宪曰水精为天汉　纬书曰王者有道则河直如绳
　　天汉二
　　增三辅黄圗曰秦皇都咸阳端门四达以象紫宫渭水贯都以象天河横桥南渡以象牵牛　荆楚嵗时记曰汉武帝令张骞使大夏寻河源乘槎经月而至一处见城郭如州府室内有一女织又见一丈夫牵牛饮河骞问曰此是何处答曰可问严君平织女取搘机石与骞俱还后至蜀问君平君平曰某年某月客星犯牛女搘机石为东方朔所识　幽明録曰晋宋黄祖奉亲至孝母病笃天汉明开有一老父将小儿持箱自通即以两丸药赐母服之患顿消因以停宿夜中厅事上有五色气际天琴歌清好祖往视之见坐帐里四角及顶上各有一大珠形如鸡子明彩燿　南墅闲居录曰元丰末有人携支机石投进者广可二尺许不圎微峩而碧色天汉左界北斗经其上　搜神记曰谢端少丧父母为邻人所养年十七未娶后于海中得一大螺贮瓮中每自野还见有饮饭汤火端疑之于篱外窥见一少女从瓮中出炊便入问之答曰妾天汉中白水素女也天帝哀卿孤贫恭顺使我相为守舍待卿取妇当还去今无故相伺不宜复留今留此贮米谷可得不乏忽有风雨而去
　　天汉三
　　原案户　乘槎【上详汉一下详汉二】　左界　南【左界褒斜歴也见文选】　疏派　为章【疏派天潢为章于天】　昭回　清浅【诗曰昭回于天注昭回光转也　古诗曰河汉清且浅相去讵几许盈盈一水间脉脉不得语】　鹊桥　星石【上详汉一　下详汉二】　耿耿　昭昭【秋河曙耿耿昭昭清汉辉】　増金精　水气【汉天官书汉者金气之精　毛诗云笺天河水气也精光转逹于天】　天潢　地纪【天官书汉中四星曰天驷旁有八星絶汉曰天潢　下详汉一】　含星　让月【左思蜀都赋云汉含星而光耀洪流杜诗含星动防阙伴月落邉城　下详明河篇】　上浮　南转【上详汉四　下详汉一】　红墙　银汉【李商诗本来银汉是红墙隔得卢家白玊堂】　女子授石　壮士洗兵【上详汉二　杜诗安得壮士挽天河净洗甲兵常不用】　老父赐药　少女代炊【俱详汉二】
　　天汉四
　　原河精【河圗括地象河精上为天汉】水精【杨泉物理论水之精气上浮宛转随流水名曰天汉】象天河【详汉二】渉天汉【抱朴子若浮南濵而渉天汉】　维天有汉【诗曰】
　　【维天有汉监亦有光】　对彼云汉【韩诗对彼云汉注宣王遭乱仰天也】　箕斗之间汉津【尔雅注箕龙尾斗南斗天汉之津梁】　天官髙为五汉【乐叶圗】　隠见廻旋　通海　竟天　天汉　天津　银汉　绛河明河　斜汉　浅河　星汉　河汉　增南倾【选诗招摇】
　　【西北指天汉东南倾】西流【魏文帝诗云汉西流夜未央牵牛织女遥相望杜诗迢遥秋夜永河汉正西流】无梁【陆士衡诗怨彼河无梁】如埽【杜牧诗初旭红可染明河澹如埽】　绕塞【杜诗】
　　【明河绕塞微】带天【晋天文志河汉委蛇而带天】　银湾　银浦【鸡跖集许洞谓银河为银湾李贺谓为银浦】　星孛及汉【详汉一】钩星在汉【何平叔云列若钩星汉】银河　云汉　银汉　金汉　星河　倾河【言天汉将斜而】
　　【倾之也】　绳河【言如绳之直也】　银河倒列星【杜甫诗】银河倒泻三石梁【李白诗】
　　天汉五
　　原诗陈张正见赋得秋河曙耿耿诗曰耿耿长河曙滥滥宿云浮天路横秋水星桥转夜流月下姮娥落风惊织女秋德星犹可见仙槎不复留　唐宋之问明河篇曰八月凉风天气清万里无云河汉明昏见南楼清且浅晓落西山纵复横洛阳城阙天中起长河夜夜千门里复道连甍共蔽亏画堂琼户特相宜云母屏前初泛滥水精帘外转逶迤倬彼昭回如练白复出东城接南陌南陌征人去不归谁知今夜捣寒衣鸳鸯机上疎星度乌鹊桥邉一雁飞雁飞萤度愁难歇坐见银河渐微没已能舒卷任浮云不惜光辉让流月明河可望不可亲愿得乘槎一问津更将织女支机石还访成都卖卜人　增陈润赋得秋河曙耿耿诗曰晓镜髙秋夜微明欲曙河桥成鹊已去机罢女应过月上殊开练云行动波寻源不可到耿耿复如何　杜甫天河诗曰常时任显晦秋至最分明纵被微云掩终当永夜清含星动防阙伴月落邉城牛女年年渡何曽风浪生　张仲素赋得玉绳低建章诗曰迢迢玉绳下芒彩正防干稍复临鳷鹊方疑秋露寒微明连粉堞的皪映仙盘横接河流浅低将夜色残天榆随影没宫树与光攒遐想西垣客长吟欲罢难　元刘因赋得明河秋夕圗诗曰明河澹澹纵复横行云悠悠度疎星鳯媒不来乌夜惊琼枝玉佩迟所托画中隐隐闻机声秋来秋去今犹古此恨不随天宇青昆崘西头风浪平办我一舟莲叶轻浩歌中流击明月九原唤起严君平人间此水何时清増唐谢偃明河赋曰月初回于夕阳日夜没于天纲
　　歩庭砌以游衍觉云霄之杳茫气象万殊缅星河而尽列光辉一道罗银汉之灵长徒观其粲兮如磋洁兮如磨明月照而不失其素飘风惊而匪扬其波莫测其深含天际之四气莫度其逺掩人间之众河及夫歳入三秋势直千里度龙驾而容曵构鹊桥而迤逦霞妆星靥知婺女之不如杂佩明珰必姮娥之相似七夕作之以良防羣方于是而仰止固能流不可准涯不可度既莫见乎端倪亦焉知其厚薄夫其为谦也太阳曜而不争其光夫其为德也巨海枯而莫之能涸夺凝霜之漫漫方白石之凿凿居崇髙而不危体虚无而自若名连地脉影杂天文当霁夕而逾晓凝微雨以暂曛明白可称则皓如曵练正平可缉亦矗似长云亘紫极以斜转横碧空而中分吐宵光而澹灔含曙色而氤氲将欲问之于槎客如何欲决于严君　张环秋河赋曰倬彼昭回凿天而开含秋耿耿积曙皑皑水清浅而不落光逶迤而屡廻非碧海之分上即黄河之转来万里直绳九霄横带奕奕髙影汤汤连濑透垂帘于户前飞瀑布于云外黯如平江不动矗似长云欲销映东呉而写练挂南斗而成桥气象晶明波澜澒洞泛滥星照纡余月弄界黄道而宵迎落青山而晓送虽滔天而作限乃沃日而为节识示盈而必谦恒昏凝而昼灭亦犹灵乌之谢顾兔之缺适足明其舒卷夫何累乎昭晰于是张平子仰而叹曰此何灵辉若有若微杳杳廻薄茫茫是非鹊填银而何去人取石而何依乘槎之子兮上不上防杼之女兮归不归坐廻遑而晓失空白露兮霑衣　卢肇天河赋曰惟天有河是生水德凌浩之元气挂峥嵘之逺色所以正辰极奠南北其清莫挹濯星斗以滋上其恶可流荡云霓而临下国赫赫融融自西自东沿大象而其源不竭横终古而其运无穷磅礴九霄浸润岂沾于土宇轻清一气波澜宁动于天风匪荡荡而就下但耿耿而浮空处昼则濳由昏则见俟良夜之延瞩故幽明而自擅光连月窟何慙媚以懐珠影照天津岂愧静而如练至若白榆风劲析木烟秋吹玉叶而将落泛金波而共流皎皛无际阑干自浮渡蟾魄之孤轮不闻濡轨涨鹊桥之逺岸讵见操舟莫识髙深孰能揭厉演漾必滋于若木氤氲更袭于丹桂映苍天而渐出想积石于河源拂逺树以将低误一苇于天际遥思濯手逺忆乘槎流合璧之辉几疑沉玉映散金之气或披沙辨牛岂见其津涘闻鸡遽隠于云霞是宜以河之名居天之大阁道蛇横于曲渚骊珠蚌剖乎浅濑源流自逺清无可羡之鱼分野甚明皎若誓封之带凿自太古疏于囿灵奔注肯随于川渎髙明自贯于日星夫其济黄道决青冥防地轴洒天经悠矣久矣配吾君之永宁王损之曙观秋河赋曰邈彼斜汉丽于中天遇良宵之已艾与清景而相鲜势则昭回既防干而逺映时方萧瑟亦泛滥而髙悬的尔遥分凄然仰眺澄奕奕之浮彩临苍苍而引耀孤星廽泛状清浅之沉珠残月斜临似沧浪之垂钓轻晖羃羃逺景萧萧色分隐映光凝泬寥疑瀑布而不落似轻云之欲销夜景将分清光向晓萦碧落以廻薄澹晴空而缥缈跻攀不及限一水以心遥瞻望空劳邈九霄而思杳发迹无际凌虚不倾积曙色之牢落涵爽气之凄清疑曵练而势逺讶残虹而体轻逺想牵牛渐失迢迢之状遥思弄杼无闻轧轧之声景气濳昭氛埃逺屏宁在地以为状信滔天而挂影可以玩清光狎余景分晖爽亮向晓色而亭亭逺势纵横带秋光之耿耿伟兹垂象倬彼青霄映星之的的出云路以昭昭想穿凿之初悠然莫测稽源流之始邈矣方遥则知匪自人功实惟天设自虚无而想像界寥廓而昭晰意天邉之横注逺若波澜想空里之濳流遥疑呜咽宜其临清泚挹澄澈傥天路之可升与清漪而比洁
　　云一【瑞云并入】
　　増释名曰云犹云云众盛也　春秋说题辞曰云之为言运也触石而起谓之云含阳气而起以精运也　易曰云行雨施品物流形　原又曰云从龙风从虎圣人作而万物覩　又曰宻云不雨自我西郊　又曰坎为云　毛诗曰英英白云露彼菅茅　又曰荟兮蔚兮南山朝隮【荟蔚云兴貌】　増又曰上天同云雨雪雰雰　原礼记曰天降时雨山川出云　増又曰山陵川谷丘陵能出云为风雨　原周礼曰保章氏以五云之物辨吉凶水旱丰荒之祲【至分观云色青为虫白为丧赤为兵荒黑为水黄为丰】　左传曰黄帝以云纪官故为云师而云名　又曰凡分至啓闭必书云物为备故也　公羊传曰触石而出肤寸而合不崇朝而徧雨乎天下者其泰山之云乎　易通封验曰冬至初阳云出箕如树木之状立春青阳云出房如积水春分正阳云出轸如白鹄谷雨太阳云出张如车盖立夏初隂云出觜如赤珠夏至少隂云如水波寒露正隂云如冠缨霜降太隂云出上如羊下如磻石　京房易飞候曰视四方常有大云五色具其下贤人隠也青云润泽在西北为举贤良黄云如覆车大丰也　増又曰凡候雨有黑云如羣羊奔如飞鸟五日必雨　又曰凡候雨以朔望晦有苍黑云细云如杼轴蔽日月五日必雨　原尚书大传曰于时俊乂百工相和而歌卿云乃倡之曰卿云烂兮糺缦缦兮日月光华旦复旦兮　春秋运斗枢曰天枢得则景云出　増又曰天子孝则景云出　原春秋元命苞曰隂阳聚为云　増春秋说题辞曰云师曰丰隆　原礼统曰云者运气布恩普也　礼斗威仪曰其君乘水而王为人黑色大耳其政和平时则景云至　増又曰景云景明也言云气光明也　原孝经援神契曰天子孝天龙负圗地龟出土天孽消灭景云出游　増又曰王者德至山陵则景云见　原史记曰若烟非烟若云非云郁郁纷纷萧索轮囷是谓卿云庆云见喜气也　増又曰凡望气阵云如立垣舒云杼轴　国史补曰暴风之候有炮车云原庄子广成子谓黄帝曰汝治天下云气不待族而雨又曰华封人谓尧曰夫圣人鹑居而鷇食天下有道
　　与物皆昌天下无道则厌世上仙乘彼白云至于帝乡【详圣】　増又曰云将东游过扶摇之枝而适遭鸿蒙曰天气不和地气鬰结六气不调四时不节今我愿合六精以育羣生【注云云将云主帅也】　淮南子曰先王之政四海之云至而脩封疆注云立春之后四海出云也　又曰八极之云是雨天下八门之风是节寒暑八纮八寅大泽之云以雨九州而和中土　又曰周云之笼苁辽巢澎濞而为雨注云周宻也笼苁聚合也辽巢澎濞蕴借貌又曰山云蒸柱润础【音楚石碣也】　又曰伯益作井而龙登云注云龙在黄泉下恐害及故也　抱朴子曰千嵗之龟五色具焉浮于莲叶之上或在丛蓍之下其上时有白云　又曰俗有见游云西驰而谓月之东行　原吕氏春秋曰山云草莽水云鱼鳞旱云烟火雨云水气无不比其所生以示人　増相雨书曰四方有濯鱼云疾者立雨迟者雨少难至江汉云疾者即日雨　原说文曰云山川气也从雨云象回转形也霒【一金反】云覆日也　増又曰圛圛升云半有半无圛回行也　原河圗曰昆崘山有五色云气　増又河圗帝通纪曰云者天地之本也　又河圗始开曰黄泉之埃上有黄云青泉之埃上有青云赤泉之埃上有赤云白泉之埃上有白云泉之埃上有云原孙氏瑞应圗曰景云者太平之应也一曰庆云非气非烟五色絪缊谓之庆云増又曰梢云瑞云人君德至则出若树木梢梢然也原西京杂记曰瑞云曰庆云曰景云【云五色曰庆】　庆云
　　或曰卿云云外赤内青谓之矞【以律反】云【云二色曰矞亦瑞云也】雪云曰同云【云隂竟天同为一色】　吕氏春秋曰云师曰屏翳増又曰太平之时云则五色而为庆三色而成矞　原楚辞曰云霏霏而承宇　又曰青云衣兮白霓裳　又曰冠青云之崔嵬　东方朔别传曰凡占长吏下车当视天有黄云来覆车五谷大熟青云致兵白云致盗黒云多水赤云多火　陆贾新语曰邪臣之蔽贤犹浮云之鄣日月也　晋书曰韩云如布赵云如牛楚云如日宋云如车鲁云如马卫云如犬周云如轮秦云如行人魏云如防齐云如绛衣越云如龙蜀云如囷　増又曰有云如丹蛇随星后大战杀将　又曰云如雄雉或如雄鸡临城其城必降　兵书按要曰孙子称司云气非云非烟非尘非雾形似禽兽客吉主人忌　黄帝素问曰清阳为天浊隂为地地气上为云天气下为雨雨出地气云出天气注云隂凝上结则合以成云阳散下流则注而为雨雨从云以施化故言雨出地气凭气以交合故言云出天气　又曰初出为云繁云为翳　山海经曰符阳之山怪云所出　洛书曰苍帝起青云扶日赤帝起赤云扶日黄帝起黄云扶日白帝起白云扶日军国占曰若壬子日有黑云如一匹布其国兵起天文要集曰河有云黑状似船若一匹布维河十日
　　内大雨　又曰北斗者不欲云覆之有黑云覆之天大雨　感应从曰芦灰投地苍云自灭　物相感志曰防阳石梁山出云应騐符合乡人候之若白云起定雨黄云起则风黑云起则多病　王子年拾遗记曰昆崘山有九层每层相去万里有云气五色从下望之皆有城阙之象　又曰昆崘者西方曰须弥山有九层其第七层有景云以映朝日　又曰峤山一名环丘有云石驳骆如锦川扣之则片片蓊蓊然云出俄而遍润天下西有星池有烂石常浮于水边其色红质虚似肺烧之有烟香闻数百里烟气升天则成香云遍润则成香雨　刘澄之扬州记曰娄县有马鞍山天将雨輙有云来映此山山出云应之乃大雨　风土记曰乌程县有卞山望气云有黄气紫云　张野庐山记曰有白云冠带岩岩谓之山带　洞冥记曰吉云之国俗常以云占吉凶　京房风角要诀曰候雨法有黑云如一匹帛干日中即日大雨二匹为二日雨三匹为三日雨　司马相如封禅颂曰自我天覆云之油油　邵康节曰水云黑火云赤土云黄石云白　黄帝岐伯经云岐伯乘绛云之车驾十二白鹿游于蓬莱之山　华严经云妒罗云云如罗也妙鬘云云如美人发也楼阁云云如楼台殿阁也
　　云二
　　原春秋孔演圗曰黄帝之将兴黄云升于堂　増史记曰黄帝合符釜山洞冥记云东海大明之墟有釜山山出瑞云应王者之符命盖黄帝黄云之瑞故曰合符应于釜山也　古今注曰黄帝与蚩尤战于涿鹿之野常有五色云气金枝玉叶止于帝上有花葩之象因作华盖　原春秋合诚圗曰尧母庆都盖大帝之女生于斗维之野常在三河东南天大雷电有血流润大石之中生庆都长大形象大帝常有黄云覆盖之蔑食不饥年二十寄伊长孺家无夫出观三河奄然隂风赤龙与庆都合有娠而生尧也　尚书中候曰尧沉璧于河白云起廻风摇落　増春秋孔演圗曰文命之候龙御云天命于汤白云入房【注白云金精入汤房也】　尚书中候曰周成王观于洛河沉璧礼毕王退俟至于日昧荣光并出幕青云浮洛　埤史曰穆天子传云天子觞西王母于瑶池之上王母为謡曰白云在天丘陵自出道路悠逺山川间之　春秋文曜钩曰楚有苍云如霓围轸七蟠中有荷斧之人向轸而蹲太史唐勒以葭灰遗于地乃更灭拂之其苍云为之半灭又遗灰乃尽去之故曰唐史之防上灭苍云　襄阳耆旧传曰赤帝女姚姬未行而卒于巫山之阳故曰巫山之女楚懐王游于髙唐昼寝梦与神遇去而辞曰妾在巫山之阳髙丘之岨朝为行云暮为行雨朝朝暮暮阳台之下旦朝视之如言故为立庙号曰朝云　汉书曰髙祖隠于芒砀山泽间吕后与人俱求常得之髙祖怪问之吕后曰季所居上常有云气故往从常得季　原又曰武帝封泰山夜有光昼有白云起于封中　増又曰武帝时汾隂得寳迎至甘泉宫黄云盖其上　原汉武帝故事云上幸梁父祠地上亲拜用乐焉其日上有白云又有呼万嵗者禅肃然白云为盖　増汉武内传曰帝于寻真台七月七日夜见西王母乘紫云辇来云气勃鬰尽为香气　十洲记曰天汉三年月氐国献神香使者曰国有常占东风入律百旬不休青云干吕连月不散意中国有好道之君故贡神香　洞冥记曰东方朔至东极过吉云之泽云起五色草木皆成五色露帝得之遍赐羣臣　原汉书曰宣帝祠甘泉紫云从西北来散于殿前　増封禅仪曰光武封泰山云气成宫阙百官并见之　后汉书曰樊英隠于壶山之阳曽有暴风从西方起英谓学者曰成都市火甚盛因含水西向漱之时客有从蜀郡来者云是日大火有黑云从东方起须防大雨火灭原搜神记曰蓟子训至洛公卿以下候之者恒数十人后因遁去初去之日惟见白云腾起如是数十处　魏志曰文帝生于沛县谯国时有云气青色圎如车盖当其上终日望气者以为至贵之证非人臣之气　増蜀志曰先主儿时戏于桑树下上有云覆如车盖　晋书曰咸和元年云鬭声如暴风雨　南北史曰宋武帝大明八年宣太后陵前后俱有光及五色云芳香四满又五彩云在松上如车盖　又曰宋髙祖北征至洛阳常有紫云见于军上　又曰孝康建元二年二月乙未日有云如锦文光色润泽　又曰北魏世祖在江州起义建牙军有紫云二段落于身上　原车颖秦书曰苻坚立有黄云五色廻绕台观时以为景云　増新唐书曰狄仁杰为并州法曹其亲在河阳别业赴任于并登太行望白云孤飞曰吾亲舍所居近此云下悲泣伫立乆之　又曰肃宗自奉天而北夕次承寿有白云起西北长数丈如楼阁之状识者以为天子之气　又曰拾遗崔希乔转冯翊令有云如盖当其防事前须防五色错杂徧于州郭　唐贞元壬午有五色云见长安太史张璇曰在宋分后一百六十年有圣人兴其地至天成丁亥宋祖生洛阳　宋史曰祥符元年封泰山十月壬辰天文院言紫云如盖黄云如龙鳯青云如竹木名梢云韩琦家传曰天圣五年仁宗初临轩试进士琦名在
　　第二时唱名第一甲方终太史奏日下有五色云见齐东野语曰宣和中艮岳初成令近山各造油绢嚢以水湿之晓张于危峦絶巘之间既而云尽入遂括嚢以献名曰贡云每车驾所临则尽纵之须臾滃然充塞如在千岩万壑间
　　云三
　　原尧璧　汉鼎【俱详云二】　沛歌　汾辞【史记髙祖过沛击筑自为歌曰大风起兮云飞扬　汉武帝秋风词曰秋风起兮白云飞】　赤鸟　丹蛇【左传哀公二年有云如众赤鸟夹日以飞三日　下详云一】　从龙　翼鳯【上详云一　陆士衡云赋翼灵鳯于苍梧起滞龙于潢污】　鹏翼　鱼鳞【庄子大鹏抟扶摇而上九万里翼若垂天之云　下详云一】扶日　干吕【上详云一下详云二】　金枝　玉叶【俱详云二】　触石润础【俱详云一】　冠缨　车盖【俱详云一】　肤合　寸并【上详云一　袁豹秋霖赋元云四集肤合寸并光幕六合庵蔼杳冥】　如缯　似布【易通卦验立秋浊隂云出如赤缯处暑赤云出南苍北黄　下详云一】　若烟　非雾【俱详云一】　围轸干日【上详云二下详云一】　军精　雨具【兵书云如日月有赤气绕地不可攻城内】
　　【有黒云大如火星名曰军精勿犯　张璠汉纪荀顗上书顺帝曰自入正月久隂不雨云者雨之具也】弥天　贯月【洪范五行传云者起于山弥于天　京房易要占阵云贯月韩魏以此云为占】含水　得气【楚国先贤传天旱有含水云从西方起则焚香祝之　归藏虽有丰隆茎得云气而结核】　翳日　袭霞【何晏诗浮云翳皎日微风起轻霞陆机云赋内扬緑祲外袭紫霞】泉埃　山带【俱详云一】　羊奔　鸾舞【上详云一　下见陆机赋】　雄雉奔牛【上详云一　兵书城上云如奔牛兵不可徃】　緑翘　玉叶【并见陆机浮云】
　　【赋】　垂天　出岫【上详庄子　陶濳云无心而出岫】　书瑞　纪官【有瑞必书　下详云一】　似虎　如羊【兵书猛将之云气似虎也诗惟度灾云外规有云内有如羊而黄者京云也】　不兴　可望【文选朝云不兴而黄潦独臻　尧望之如云】　巫峡　阳台【俱详云二】　泛滥　窈窕【楚辞泛滥之浮云又云渉青云以泛滥游兮忽临睨夫旧　曺植飞龙篇晨游泰山云雾窈窕】　天地本　山川气【河圗记云者天地之本也下详云一】　覆四海　弥八方【上详成公绥云赋下详刘桢诗】　归故山　起髙岳【应玚诗朝云流四海暮云归故山　下见刘桢诗】　火灭灰散氷消瓦离【陆机云赋日赫奕而照耀云火灭而灰散　下详成公绥云赋】　増升屋浮河【春秋孔演圗舜兴黄云升屋　礼斗威仪周成王观于河青云浮河】　画灰　擘
　　絮【上详云一　苏诗岭上晴云如擘絮】　収笼　落槛【苏东坡曰余自城中还道中云气自山中出如马奔突以手掇开笼収其中归家云盈笼开而放之作云篇　宋章惇谪雷州过小贵州南山寺与僧奉恕倚槛看云曰夏云多竒真善比恕曰相公曽见夏云诗否诗曰如峰如火复如绵飞过防云落槛前大地生灵干欲死不成霖雨漫天盖讥惇也】　轮囷　炮车【上详云二文选舟人占云若炮车起急避之乃大风也东坡诗炮车云起风欲作张文濳诗喜逢山色开眉黛愁对江云起炮车】如牛　随马【赵云如牛详云一　唐元宗天寳十三年封太山有庆云随马】　求季生丕【上汉髙祖事　下魏文帝事俱详云二】　蔽月　随风【郭震诗聚散虚空去】
　　【复还野人闲处倚笻看不知身外无根物蔽月空作万端　于季子诗随风乱鸟足泛水结鱼鳞】　为霖　抱石【崔涂诗得路直为霖济物不然闲共鹤忘机无端试向阳台畔长送襄王暮雨归　余济诗几时嗟抱石今日喜从龙】　玉马　绛车【王介甫诗风力引云行玉马水光连日动金蛇合璧事下详云二】　覆苑　倚峰【崔颢诗傍花初防缀覆苑更峥嵘　僧齐已诗倚峰触石湿苔钱便逐髙峰离瀑泉】　覆鼎　成宫【俱详云二】　待族　思山【上详云一张孟阳诗流波恋旧浦行云思故山】　赤珠　红石【俱详云一】　绛衣　油
　　绢【上详云一下详云二】　美人发　王母车【上详云一下详云二】　求宓妃望玉宸【离骚吾令丰隆乘云兮求宓妃之所在　修真诀立春日北望有紫绿白云者为三素飞】
　　【云三元君以是日上诣天帝当再拜陈乞得给侍轮毂三过见元君之声者白日升天故苏东坡妃子阁门帖云万年枝上看春色三素云中望玉宸】　山头望　岭上多【上狄仁杰事详云二　梁陶景隐居华阳髙祖问之曰山中何所有景赋诗答曰山中何所有岭上多白云只可自怡悦不堪持赠君】　占圣人兴　知王者起【上详云二　明太祖通纪曰明刘基字伯温常游西湖有五色异云起西北光映湖水诸同游者皆以为庆云将分韵赋诗基独纵饮不顾大言曰此天子气也应在金陵十年后有王者起其下我当辅之】　色红似肺　气白如绵【上详云一　谢氏诗源更瀛之妻能作琐云嚢佩之陟髙山有云处不必开嚢而自然有云气入其中归至家啓视皆有云气如绵自嚢而出】
　　云四
　　原不解【傅元诗屯云结不解轰雷动四阿】不形【傅咸神泉赋樛木无防纎云不形】　苍云【易通卦验大寒降雪苍云生】云【楚词广开兮天门纷吾乘兮　云】　赤如兎【京房易传赤云如兎蜀国当富】形如鸟【京房易要占云形如鸟其下主兵】　大如席【京房易传汉川有黑云大如席不出五日必雨名曰海云】形如帚【京房易要占云形如帚其下有兵】　王母辇　巫女行【俱详云二】　暗天文【陆机云赋蔽阳光于旸谷暗天文乎帝居】厠藻气【又曰集轻浮之众彩厠五云之藻气】　卿云聚　景云见【俱详云一】　飞扬【汉髙祖歌】泱漭【五色呈祥氤氲泱漭】　保章氏【周官观云气】云中君【汉志巫山祠云中君】　辨丰凶　卜水旱【详云一】　四塞微雨【京房易传青白赤黒云在东西南北名曰四塞之云见即有雨】　彭薄为雨【淮南子详云一】　声如暴雷【详云二】圎如冠珥【东方朔别传武帝时云气青色而圎如冠珥】　结曜増晖【陆机云赋绕蓬莱而结曜薄昆仑而増晖】扬芒垂颖【又若秬鬯扬芒嘉谷垂颖】　山既出云【山川出云】天必降雨【云行雨施】　赤为兵验　黄乃时丰【周礼】　霏霏承宇【楚词】英英露茅【诗】　凄凄祁祁【诗】　纷纷郁郁【史记】李陵视【李陵赠苏武诗仰视浮云翔奄忽互相逾】靖节思【陶靖节诗序云停云思亲友也】邴生之鹤【邴原北海人遭汉乱隐于辽东徴召不仕时人谓之云中白鹤】陆氏之龙【世说陆云尝在张华席上自称云间陆士龙】　德动天心　瑞开云物　不崇朝而徧天下　不待族而润寰中　増朝隮【荟蔚云兴貌】朔云【朔方云也】　庆霄【庆云】　愁云【隂云也瀚海愁云生】　阳云【即阳台朝云也】重隂【云雨谓之重也反亢阳于重隂】　天衣　翠鸟　雕云【庆云】　云
　　峰【夏云似峰】　汉陌【云路】　游丝【云中游荡之丝】　火云【旱云】　素练【江云飘素练】　云叶【即片云也】　南云【心逐南云逝】　云涛【云簇如涛也】　瑞霱【卿云也五色为瑞三色为霱】　龙气【韩愈曰龙嘘气成云龙弗得云无以成其灵】　玛瑙叶【云开玛瑙叶】　青云城【韵府玉皇居青云为城】　姣姬扬袂【云赋其少进也晰兮若姣姬之扬袂鄣日而望所思注云晰白也】　黮黮重云【黮黮黒貌】　矞云翔龙【矞云赤色云飞龙所出也】　层楼髙观　重楼叠阁【详陆机赋】　郇公云体【韦陟自谓所书陟字若五朶云号郇公五云体】　云大如箕【呉越备史大顺二年六月朔师与宣州兵败孙儒于宣城初行宻军师张颇善占前一日谓行宻曰明日当水亭午可获孙儒及诘旦北有大云如箕渐次弥漫俄而澍雨大水暴至乃迳出兵以击儒营他营皆不救因获儒】　变化【文选既变化以无穷】舒卷【成公绥赋舒则弥纶覆四海卷则消液入无形】　朝飞【滕王阁诗畵栋朝飞南浦云】暮合【文选日暮碧云合佳人殊未来】　沮洳【杜诗岭云春沮洳江月夜晴明】缤纷【惨澹天同色缤纷雪共寒】　去来絶迹　隐显两忘【司马光诗】
　　云五
　　原诗魏文帝浮云诗曰西北有浮云亭亭如车盖惜哉时不遇忽与飘风防吹我东南行行行至呉防　魏刘桢诗曰云起髙岳终朝弥八方　晋傅诗曰白云翩翩翔天庭流景髣髴非君形白云飘飘舍我髙翔青云徘徊为我愁肠　梁简文帝咏云诗曰浮云舒五色玛瑙映霜天玉叶散秋影金风飘紫烟　梁沈约和王中书白云诗曰白云自帝乡氛氤屡廻没蔽亏昆山树含吐瑶台月秋风西北起飘我过城阙城阙已参差白云复离离皎洁在天汉倒影入华池将过丹丘野时至碧林垂九重迎飞鷰万里送翔螭　梁呉均咏云诗曰飘飘上碧虚蔼蔼隐青林氛氤如有意萦郁讵无心又咏云诗曰白云苍梧来过拂章华台逢河散复卷经风合且开　陈张正见赋得题新云诗曰西北春云起遥临偃盖松根危才吐叶气浅未成峰风前飞未防日处影疑重体轻无五色讵是得从龙　又赋得白云临酒诗曰白云盖濡水流彩入渑川疎叶临嵇竹轻鳞入郑船菊泛金枝下峰断玉山前一朝开五色飘飘映十千　陈蔡凝赋得处处春云生诗曰春色遍空明春云处处生入风衣暂敛随车葢转轻作叶还依树为楼欲近城含愁上对影似有别离情　隋孔范赋得白云抱幽石诗曰白云浮逺盖飘飘绕石飞带莲萦锦色拂镜下僊衣阵结香炉隠罗成玉女微能感荆王梦阳台杂雨归　唐太宗赋含峰云诗曰翠楼含晓雾莲峰带晩云玉叶依岩聚金枝触石分横天结阵影逐吹起罗文非复阳台下空将惑楚君　于季子咏云诗曰瑞云千里暎祥晖四望新随风乱鸟足泛水结鱼鳞布叶疑临夏开花讵待春愿得承嘉景无令掩桂轮　董思恭咏云诗曰帝乡白云起飞葢上天衢带月绮罗映从风枝叶敷参差过层阁倐忽下苍梧因风望既逺安得久踟蹰　増李峤咏云诗曰英英大梁国郁郁秘书台碧落从龙起青山触石来官名光邃古盖影耿轻埃飞感髙歌发威加四海廻　又曰大梁白云起氤氲殊未歇锦文触石来盖影凌天发氤氲万年树掩映三秋月防入大风歌从龙赴员阙　骆賔王赋白云抱幽石诗曰重岩抱危石幽涧曳轻云绕镇仙衣动飘蓬羽盖分锦色连花静苔光带叶薰讵知呉防影长抱谷成文　又咏秋云诗曰南陆铜潭改西郊玉叶轻泛斗瑶光动临阳瑞色明盖隂连鳯阙阵影翼龙城谁知时不遇空伤留滞情　杜甫咏云诗曰龙以瞿唐防江依白帝深终年常起峡每夜必通林収获辞霜渚分明在夕岑髙斋非一处秀气豁烦襟　钱起赋得归云送友人归华山诗曰秀色横千里归云积几重欲依毛女岫初卷少姨峰盖影随征马衣香拂卧龙祗应函谷上眞气日溶溶李绅庆云见诗曰礼成中岳陈金册祥报卿云冠玉峯轻未透林疑待鳯细非行雨讵从龙卷风变彩霏防薄照日笼光隐映重还入九宵成沆瀣夕岚生处鹤归松又山出云诗曰杳霭祥云起飘飏翠岭新萦峰开石
　　秀吐叶间松春林静翻空少山明度岭频廻崖时掩鹤幽涧或随人姑射朝凝雪阳台晚伴神悠悠九霄上应坐玉京賔　韩琮咏云诗曰深惹离情霭落晖如车如盖早依依山头触石应常在天际从龙自不归莫向隙窓笼夜月好来仙洞湿行衣春风淡荡无心后见说襄王梦亦稀　吕温赋得白云起封中诗曰封开白云起汉帝坐斋宫望在泥金上疑生秘玉中攒柯初缭绕布叶渐朦胧日观祥光合天门瑞气通无心以出岫有势欲风倘遣成膏泽从兹遍太空　李季何立春日晓望三素云诗曰霭霭青春曙飞仙驾五云浮轮初缥缈承盖下氤氲薄影随风度殊容向日分羽毛纷共逺环佩杳犹闻静合烟霞色遥将鸾鹤羣年年瞻此御应许从元君　邓倚春云诗曰摇曳自西东依林又逐风势移清道里影泛緑波中夕霁方明日朝隂复蔽空度闗随去马出塞引归鸿色任寒暄变光将逺近同为霖如见用还得助成功　裴澄春云诗曰漠漠复溶溶乘春任所从映林初展叶触石未成峰旭日消寒翠晴烟防净容霏微将似灭深浅又如重薄彩临溪散轻隂带雨浓空余樵者岭上自相逢　曺松夏云诗曰势能成岳仞顷刻长崔巍暝鸟飞不到野风吹得开一天分万态立地看忘回欲结暑宵雨先开江上雷　张复山出云诗曰山静云初吐霏微触石新无心离碧岫有意占青春散如虹气轻同不让尘空还似翼映涧欲成鳞异起临汾凝随出峡神为霖终济旱非独降贤人陈希烈赋得云生梁栋间诗曰一片苍梧意氤氲生
　　栋梁下帘山足暗开户日添光偏使衣裘润能令枕簟凉无心伴行雨何必梦荆王　释皎然咏溪云诗曰舒卷意何穷萦流复带空有形不累物无迹去从风莫怪长相逐飘然与我同　宋王安石咏云诗曰云从东山起却入钟山去借问山中人云今在何处　元马祖常春云诗曰髙云起城阙流离度庭树依风拂廻塘波缬光影注荒林带疎烟照日乱萦缕婉娈连浮阳空明映凄雾岚翠含玉晖景采满岩屿逍遥幽赏谐缅邈世娯阻
　　原赋楚荀况云赋曰有物于此居则周静致下动则綦髙以钜圎者中规方者中矩大齐天地德厚尧禹精防于毫毛充盈于天宇冬日作寒夏日作暑　晋陆机浮云赋曰有轻虚之艳象无实体之眞形原厥本初浮沉混并六律籥应八风时迈隂触石甘露霶霈势不崇朝覆被无外若层台髙观重楼叠阁或如钟首之郁律乍似塞门之寥廓金柯分玉叶散緑翘明岩英焕鸾翔鳯翥鸿惊鹤奋鲸鲵泝波鲛鳄冲遁朱丝乱纪罗袿失领飞仙凌虚随风游骋有若芙蓉羣披蕣华总防车渠绕理玛瑙缛文　又白云赋曰摅神景于八幽合洪化乎絪緼充宇宙以播象协元气而齐勲发愤灵石擢性洪流兴曜曽泉升迹融丘盈八纮以余愤虽弥天其未泄岂假期于迁晷迈崇朝而倐忽红蕊发而菡萏金翘援而含葩神収化弼性违序鸟殊而比栖兽异迹而同处蛟引翳而并濳龙攀鸿而防举鸾舞角以轩罢鸷企翮而延伫长城曲婉采阁相扶耸瑶台之嶻嶭构琼闼之离娄雄虹桥而垂天翠鸟轩而扶日　晋成公绥云赋曰于是元气仰散归云四旋冰消瓦离奕奕翩翩去则灭轨以无迹来则幽闇以杳防舒则弥纶覆四海卷则消液入无形或狎猎鳞次参差交错上防业以倚梁下垒峗而相薄状崴嵬其不安吁可畏而欲落或粲烂绮藻若画若规繁缛成文一续一离或绣文锦章依微要妙绵邈凌虚轻翔浮漂　晋杨乂云赋曰天地定位淳和肇分刚柔初降隂阳絪緼于是山泽通气华岱兴云则缥缈翩绵郁若升烟蹇槃萦以结屈兮若虬龙之蟠蜿嶷岐岐以鹤立兮状有似乎列仙东西络绎南北油裔随风徘徊流行庵蔼豁兮仰披杳兮四防凝寒冰于朱夏飞素雪于元冥洒膏液于天汉腾鸿泉于泰清乾坤以之交泰品物以之流形江湖以之深满川谷以之丰盈毛羽以之光泽草木以之葩荣萌芽以之挺殖苗秀以之积成始于触石而出肤寸而征终于霑濡六合浸润羣生荡涤尘含吐嘉祥施畅凯风恵加春阳拟干化于后土与三曜兮齐光　増唐彭朝曦勤政楼视朔观云物赋曰防县升平朝廷无事辟珠楼于晓日垂紫旒于空翠至诚必应果呈证圣之祥至感必通遂有效明之瑞乍异色而抱日或神光而覆地是知昊穹成命必在于昌期元象着明讵违于次万国来朝十月之交时当盈数气发隂爻晴色俯临逺接黑龙之水清辉四散仍萦彩鳯之巢　元稹郊天日五色祥云赋曰臣奉某日诏书曰惟元祀月正之三日将有事于南郊直端门而云出天锡余以云瑞是何祥而何吉臣稹稽首敢言其实陛下乘五位而出震迎五帝以郊天五方腾其粹气故云五色以相宣排空乍直捧日初圎兽蹲而龙鳞熠熠鸟跂而鳯翼翩翩羽盖凝而轩皇暂驻风马驾而王母欲前影带其彩疑错绣之遥属光照乎物比摛锦之相连观之者无小无大观之曰非烟若烟昔者卿云作歌于虞舜白云着词于汉武皆跂望而为言非仰观而遂覩今陛下徳至天地恩覃草莽当翠辇黄屋之方行见金枝玉叶之可数陋泰山之触石方出鄙髙唐之举袂如舞昭示于公侯卿士莫不称万嵗者三并美于麟鳯龟龙可以与四灵而五于是载笔氏书百辟之词曰郁郁纷纷维庆霄之云古之尧舜幸得以为君象胥氏译四彛之歌曰炜炜煌煌天宇之祥唐有神圣莫敢不来王帝用愀然曰予何力泽未周于四海云何为乎五色来以羣后举尔众职由五行以修五事遵五常而厚五徳正五刑以去五虐繁五稼而除五贼茍顺乎人理之父子君臣则安知云物之赤黄苍黑进我辇路就我钧陶虽有光华之万状不若丰穣于四郊凡百庻僚相趋而顾稍疑江上之竒果异封中之素补天者虽欲抑之而不出簪笔者安可寝之而无赋越明日臣稹咏霈泽于鸡竿之前覩斯云散之为五彩之湛露　崔立之南至郊坛有司书云物赋曰宇宙氛氲晴郊景曛宗伯司礼保章辨云荣光烛于九野佳气覆乎六军飘飘飖飖郁郁纷纷足以昭上帝瑞吾君时谓唐时歌卿云之五色德称虞徳咏南风之再薰是以惟圣惟寿可大可久既丰稔之足徴复灾疠之何有既而旋天歩廻象舆大孝是展皇情未摅将欲超羲轩于上古方淳朴于太初俾时和俗阜涂謡史书土阶攸则而琼室靡居且虑乎贤哲尚屈所以敦乎云物乎徳化未覃所以交于国南祈动植之攸济非娯乐而是甘郭遵南至郊祭司天奏云物赋曰当此和煦静无纎
　　氛照耀兮天垂爱景霏微乎山出祥云度清霄而匪徐匪疾向丹阙而乍合乍分应乎一阳之始焕乎五彩之文氤氲摇曳去来无际望之虽曰崇朝庆之知其嗣嵗谁谓其有叶本乎触石而来谁谓其无心偏舒捧日之势岂非夫表王者之殊祉答泰坛之亲祭　王諲南至云物赋曰于赫至化时惟大君推厯比夫轩后授人齐乎放勲北风戒节南至司分验律飞灰遥应乎悬炭登台视祲必在乎书云丽乎时方别色天敛残氛星连珠而候晓日合璧而成文众瑞咸集祯祥洊至云散黄光天浮喜气金柯郁郁而蔽野玉叶飘飘而委地廻纪天表永无兵意灾沴靡作罢札瘥之虞水旱不行咏京坻之事得此先甲还同汉日之观报以丰年不假春秋之备　乔潭秋晴曲江望太乙纳归云赋曰秦称百二鎭为太一合沓横空嵚岑蔽日岂瓌寳之攸产盖雷云之自出宜其宻尔王甸雄兹帝京败叶风轻髙秋气清时雨夕歇归云晚晴俯枕曲水前临直城山半隠而半见云乍低而乍倾其趣可赏而不极其容可状而难名尔其沉隂始解霭防初归廻日犹重因风则飞其始也峩峩巍巍千岩万岭稠叠而相依其渐也纷纷霏霏齐童赵女并舞而垂衣忽天澄而地廓郁氤氲于翠微别有容与之势轻盈之状日下空笼天邉引飏始悠悠于緑野渐羃羃于青嶂洛川神女何以逾巫峡佳人不能上虽更仆而非久仍移景而堪望落日将曛山衔断云緑气隂郁岚光氤氲横截髙岩惊数峯之顿失却临幽石与残雪而俱分乃为歌曰节彼南山兮人所瞩施此云雨兮济君欲信轨物之无奚百姓之不足徘徊不去乃赋归云之曲曰归云之状兮不一归云之趣兮难俦云不以朝晡而异赏士不以前后而异求诚在位之如是知夫鸿渐之髙秋　张何早秋望海上五色云赋曰升重轩以徙倚目平海而踟蹰见五云之间出绕三山而忽诸映乌精之曭朗涵蜃气之纾余光泛泛而逾净影离离而不踈懿夫腾碧海瑞皇家金柯玉叶兼杂花文璀璨光纷华况夫罗帏锦帐绕香车防虹宛转萦翠霞及夫倐而聚忽而散霓裳羽斾相凌乱倚长空浮廻岸宛若琼楼金阙横天半美人濯锦春江畔既而丛彩可望竒状难名羣象紏纷疑绮罗之绣出五色明媚若丹青之画成影沉波而海晏气羃岫而山晴嗤砀岭之光浅耻汾川之色轻壮瑞圗之旧箓应乐府之新声似帝乡之迢遰冀有司而见行　又五色云赋【撰人名阙】曰于穆圣唐建其皇极通三微而昊穹降祉禔万福兮隂阳不测答禧祥于一人见彩云之五色其为状也乃从龙以分气其为势也若抟鹏之垂翼荟蔚非触石而兴缥缈盈画工之饰葱翠炯晃萧索氤氲廻合斐亹散聚分文转光风则动而愈出冲霁日则灿然皆分古之函闗紫气帝乡白云岂比澄鲜流庆作瑞吾君夫德施者帝王之所崇云行者天地之所溥惟帝德之动天谅卿云之飞吐光浮碧落夺虹彩于太虚影下清潭照锦色于曲浦将以发挥明时腾迈前古　韦执中白云无心赋曰英英白云合漠为质义则难防覧之不一观其发虽有于知机稽其理乃无心而自出盖元造之濳运而神功之隠隲时止时行或徐或疾结自元气生乎群山将离兮孰制而合既徃兮孰召而还非欲恢自覆乎大荒之际焉知酌损不逾于肤寸之间徒见其纡余上汉缭绕飞天形不常而屡易居靡定而频迁谓变通之不倦将有志于必然斯乃生有于无假虚为实势乍分于逐火色暂渝于带日油油裔裔虽在空而可观杳杳冥冥考攸往而无必触石苍野扬埃白泉不恒厥所有开必先摇飏萦空灭烟光于逺峤轮囷委地杂波景于遥川氤氤氲氲或聚或分其散也气其兴也云忽羡溢以洪舒若练之曳乍萦纡而交错如丝之棼所谓化于无象着于无为匪知咎于进退惟契道而推移夕随重隂则黯以霮防昼混阳景则焕然赫曦歘上腾而蓊蔚俄叠影以参差既有遇而必变则无心兮可知　又赋【撰人名阙】曰触石起于肤寸散逺天以逶迤既轮囷而合道澹摇曳以无为缀广莫以霜净凝太虚以缨垂出处靡恒同至人之无着卷舒防防君子之不羁翘玊叶以缭绕耀金柯而陆离其兆无质其形罕一匪润础以上升或从龙以逈出入房呈贶偶作瑞于殷王登封效祥谅无情于汉室影遥连于汉水光俯接于平川几徘徊以暂散倐迤逦而相连分至必书验其文而有则荆棘不别表兹性之无偏势出塞以缤纷色莹空以氤氲被漫漫之精气成英英之白云抱翠石以流彩入清池而写文或假势于重岭或隔阂于孤山挺竒峰于天末亘横阵于岩间顺细雨以低举随轻风而往还哂鱼鳞之覆地轻鹏翼以垂天诚莫察其所感亦安知其所然姜公辅白云照春海赋曰白云溶溶摇曳乎春海之中纷纭层汉皎洁长空细影参差匝防明于日域轻文燐乱分炯晃于仙宫始而干门辟阳光积乃缥缈以从龙遂轻盈而拂石出穷峦以髙翥跨横海而逺摭故海映云而自春云照海而生白或杲杲以积素或沉沉以凝碧圎虚乍啓均瑞色而周流蜃气初収与清光而激射云信无心而舒卷海宁有志于潮汐彼则澄源纪地此乃泛迹流天影触浪以时动形随风而屡迁入洪波而并曜对緑水而相鲜时惟孤屿冰朗长汀云净辨宫阙于三山总妍华于一镜临琼树而昭晰覆瑶台而萦映鸟颉颃以追飞鱼从容以涵泳莫不各得其适咸悦乎性登夫爽垲望兹云海云则连锦霞以离披海则蓄玫瑰之翠彩　髙孚白云起封中赋曰德以静人威以平难廓清诸夏光啓大汉俗既和兮考时廵礼既备兮登日观惟天辅圣无雨则其明徴惟岳通出云所以幽赞乘元气而出冠灵坛而浮不漠漠以四散直亭亭于上头祥光内朗瑞色旁流既表庆于兹日复増华于介丘　张随云从龙赋曰山川之气曰云寂尔虚无倐尔韬映虽无心而既出终有感而协庆鳞虫之长曰龙道符于神德合于圣时变化于无极在隂阳而应令是知云为佐龙为主龙无云不可以陟烟霄云无龙不可以降时雨始霭霭于山泽俄骙骙于天宇有若鱼水相须君臣夹辅而已原夫或跃在泉道契渊黙未始出岫时有通塞及夫顺天地之功赞生成之德吟空山而奋扬其状触幽石而蓊勃其色然后蹈乎寥廓自彼南北何往而不济何施而不得润万物岂待崇朝控千里才逾瞬息　刘元淑夏云赋曰崇山作鎭峩峩秀絶暑气濳蒸夏云孤曳其稍进也间古木以深沉其上升也镂太阳而明灭其质散漫其光氤氲抱翠石而留影入明水以写文粲粲烂烂摩太虚而歴汉郁郁纷纷从皓景而横分美其任运髙下与时消息似大道之无心同达人之有识时康则应伴雨足于一旬主圣乃浮变歌声于五色俄顷万里不资天地之功肤寸九霄岂假隂阳之力尔乃含精飘扬逐吹低举周游散适不常其所出塞逦迤暮为隂山之阵入梦婵娟朝是阳台之女别有孤陋沉沦文章日新既作凌云之赋未为天子之臣　明屠隆五色云赋曰五月既望遵湖而西驱车髙原饮马空陂娟娟者湖秀絶而孤緜亘千里映带城隅沙长水明沉鸥浴鳬青浦照人緑野平铺乃税驾于湖漘吊昔贤之遗迹余钦斯人兮髙旷俯大湖而叹息叹息自天俛仰今古何彼卿云烂焉以巨廻合朗映皦日微吐蔽天者半厥色维五厥状瑰丽黄杂组或如圭或如白珂或如灵芝或如玉禾或如绛绡或如紫紽或如文杏之叶或如含桃之颗或如秋原之草或如春湘之波澹脩眉之连睠呈冶态而婀娜又如万花竞开百鸟齐飞竒姿窈窕秀色离披威鳯之彩葳蕤锦鸡之翼差池屑屑霏霏纚纚褷纷乎若缬矗乎若髢又如仙人制锦借色云君濯彼天河五彩成文丹霞失丽明星载昏长天绀碧遥光深靓羣山并朗回浦独映芙蕖相鲜下烁紫荇大物矜变幻靡穷乍散乍合若淡若浓廓乎若啓窅兮若蒙嗟此璀粲雕彼太素神乎巧哉天孙所妒何文章之绮靡恐大帝之是怒畴驱真宰泄秘抽元东璧献圗丹甲命篇掞河汉以布彩走五星于毫端振藻耀日鸿思写天篲妖红而直上扪列缺而倒悬洵天章之巨丽何人工之能为相如公麽子云无竒锦心莫吐彩笔藏辉雕龙刻鳯之技黼黻藻火之形莫不销其文彩遁其精灵金阙洞开高敞玉楼丹青错落栋宇雕锼阁道玲珑列仙出游引以雕舆夹以华辀霞成削环佩相纠纷朱幢与紫盖嵌七寳而杂琳球朗焉翕赩六合晶荧绘山川绚日星掩闗门之紫气夺霞标于赤城有烂其光灼灼其英王之所不能謡羣臣之所不能赓是诚乾坤之上瑞兆国家之文明焉神爽怳矣骨惊余安得蹑层云而上驰下覩大地之与蓬瀛聊申意于斯文怅独立而屏营原赞魏曹植吹云赞曰天地变化是生神物吹云吐润浮气蓊郁　宋孝武帝景阳楼庆云赞曰非烟非云曳紫流光悬华曜藻奄郁台堂粤予休明震乎珍祥积庆有文灵贶无疆
  </div>
  <div class="pagination">
   <a href="御定渊鉴类函_page18.html">
    上一页
   </a>
   <span>
    ...
   </span>
   <a href="御定渊鉴类函_page14.html">
    14
   </a>
   <a href="御定渊鉴类函_page15.html">
    15
   </a>
   <a href="御定渊鉴类函_page16.html">
    16
   </a>
   <a href="御定渊鉴类函_page17.html">
    17
   </a>
   <a href="御定渊鉴类函_page18.html">
    18
   </a>
   <span class="current-page">
    19
   </span>
   <a href="御定渊鉴类函_page20.html">
    20
   </a>
   <a href="御定渊鉴类函_page21.html">
    21
   </a>
   <a href="御定渊鉴类函_page22.html">
    22
   </a>
   <a href="御定渊鉴类函_page23.html">
    23
   </a>
   <a href="御定渊鉴类函_page24.html">
    24
   </a>
   <span>
    ...
   </span>
   <a href="御定渊鉴类函_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
