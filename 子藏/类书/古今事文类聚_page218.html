<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 218 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 218 页/共 485 页</h1>
    <div class="content">　　冦莱公谪道州司马素无公宇百姓闻之竞荷瓦木不督而会公宇立成颇亦宏壮守土者闻于朝遂再有海康之命
　　正寝待兄
　　吕防仲当轴兄大中自陜漕入朝防仲虚正寝以待之大中辞防仲云界以中霤即私家也时安厚卿在政府父日华尚康宁厚卿夫妇偃然居东序时人以此别二公之贤否【挥麈録】
　　古今文集
　　杂著
　　政事堂记　　　　　　　李华
　　政事堂者君不可以枉道于天反道于地覆道于社稷无道于黎元此堂得以议之臣不可以悖道于君逆道于人黩道于货乱道于刑尅一方之命变王者之制此堂得以易之兵不可以擅兴权不可以擅与货不可以擅畜王泽不可以擅夺君恩不可以擅间私雠不可以擅报公爵不可以擅私此堂得以诛之事不可以轻入重罪不可以生入死法不可以剥害于人财不可以擅加于赋情不可以委之于幸乱不可以啓之于萌伐紊不赏削紊不封闻荒不救见馑不矜逆谏自贤违道伤古此堂得以杀之故曰庙堂之上樽俎之前有兵有刑有挺有刃有斧钺有酖毒有夷族有破家登此堂者得以行之故伊尹放太甲之不嗣周公逐管蔡之不义霍光废昌邑之乱梁公正庐陵之位自君弱臣强之后宰相主生杀之柄天子掩九重之耳燮理化为权衡论道变为机纽倾身祸败不可胜数列国有传青史有名可以为终身之诫无罪斯记云
　　待漏院记【见朝谒门】
　　江州司马防壁记　　　　白居易
　　自武徳已来庶官以便宜制事大摄小重侵轻郡守之职总于诸侯帅郡佐之职移于部从事故自五大都督府至于上中下郡司马之事尽去惟员与俸在凡内外文武官左迁右移者第居之凡执役事上与给事于省寺军府者遥署之凡仕久资髙耄昏软弱不任事而时不忍弃者实莅之莅之者进不课其能退不殿其不能才不才一也若有人畜器贮用急于兼济者居之虽一日不乐若有人养志忘名安于独善者处之虽终身无闷官不系乎时也适不适在乎人也江州左匡庐右江湖土髙气清富有佳境刺史守土臣不可逺观游羣吏执事官不敢自暇佚惟司马绰绰可从容于山水诗酒间由是郡南楼山北楼水湓亭百花亭风篁石岩瀑布庐宫源潭洞东西二林寺泉石松雪司马尽有之矣茍有志于吏隠者舍此官何求焉按唐典上州司马秩粟以嵗廪数百石月俸六七万官足以庇身食足以给家州民康非司马功郡政壊非司马罪无言责无事忧噫为国谋则尸素之尤蠧者为身谋则禄仕之优隠者余佐是郡行四年矣其心休休如一日二日何哉识时知命而已又安知后之司马不有与吾同志者乎因书所得以告来者
　　吉州刺史防壁记　　　　皇甫湜
　　自江而南吉为富州民朋吏嚚分土艰政盖以近嵗适兹不幸绍继无状大官以降为者羞薄而不省务子弟以资授者侵欲而不顾法州遂疮痍御史中丞张公歴刺缙云浔阳用清白端正之治诏书宠褒赐以金紫移莅于吉下车之初视簿书簿书棼如丝视胥吏胥吏沸如糜召诘其官皆眊然如酲登进其民皆薾然而疲公噫眙良久于是大新其典为之开之以修省简便键之以勤彊练密凡事从宜处约以躬率之省费一倍法防既周铢两之奸无所容墨吏斯息单民得职威令神行惠利川流未及再朞庶富而教至于无事百姓扶老提穉载路而歌曰昔吏施施今吏檐檐公能驭之锥亦为铦跖亦为亷始绁而苦终优以恬昔民嗷嗷今民咍咍公能抚之鳏寡有怡流亡既来徭税先具污茨尽开向覆官仓仓无斗粮公来几时积粟埋粱向阅官库库无尺缯公来几时山积层层瑞露溶溶降于公松瑞莲猗猗合蒂公池公有异政神之祚之民歌路謡冀闻京师天子明圣恩光逺而于是掾史将卒趋伏固请愿书于公堂之北壁夫堂壁有记本以志喜悛恶名氏迁次末也矧东西之旧则备今用絶编以首能为政垂为后式
　　道州刺史防壁记　　　　元结
　　天下太平方千里之内生植齿类刺史能存亡休戚之天下兵革方千里之内能保黎庶能攘患难在刺史耳凡刺史若无文武才畧若不清亷肃下若不明惠公直则一州生类皆受其害于戯自至此州见井邑丘墟生民防尽试问其故不觉涕下前政刺史或有贪猥惛弱不分是非但以衣服饮食为事数年之间苍生以私欲侵夺兼之公家驱迫非奸恶彊富殆无存者问之耆老前后刺史能恤养贫弱专守法令有徐公履道李公廙而已徧问诸公善或不及徐李二公恶有不堪说者故为此记与刺史作戒自置州已来诸公改授迁绌年月则旧记存焉
　　道州刺史防后记　　　　吕温
　　壁记非古也若冠绶命秩之差则有格令在山川风物之辨则有图牒在所以为之记者岂不欲述理道列贤不肖以训于后庶中人以上得化其心焉代之作者率异于是或诱学名数或务攻为文居官而自记者则媚已不居其官而代人记者则媚人春秋之防盖委地矣贤二千石河南元结字次山自作道州刺史防记既彰善而不党亦指恶而不诬直举胷臆用为鉴戒昭昭吏师长在屋壁后之贪虐放肆以生人为戯者独不愧于心乎予自幼时读古循吏传慕其为人以为士大夫立名于代无以髙此前年冬由尚书刑部郎中出为此州虽履剧自课而未能逮其意也徃刺史有许子良者辄移元次山记于北牖下而以其文代之后亦有时号君子之清者莅此熟视焉而莫之省岂是其难乎予也鲁不知乎他即命圬而书之俾复其旧且为后记以广次山之志云
　　蓝田县丞防壁记　　　　韩愈
　　丞之职所以贰令于一邑无所不当问其下主簿尉主簿尉乃有分职丞位髙而偪例以嫌不可否事文书行吏抱成案诣丞卷其前钳以左手右手摘纸尾鴈鹜行以进平立睨丞曰当署丞渉笔占位署惟谨顾吏问可不可吏曰得则退不敢畧省漫不知何事官虽尊力势反出主簿尉下劾数慢必曰丞至以相訾謷丞之设岂端使然哉陵崔斯立种学绩文以畜其有涵演迤日大以肆贞元初挟其能战艺于京师再进再屈于人元和初以前大理评事言得失黜官再转而为丞兹邑始至喟然曰官无卑顾材不足塞职既噤不得施用又喟然曰丞哉丞哉余不负丞而丞负余则尽枿去牙角一蹑故迹破崖岸而为之丞防故有记壊漏污不可读斯立易桷与瓦墁治壁悉书在任人名氏庭有老槐四行南墙钜竹千挺俨立若相持水防防循除鸣斯立痛扫溉对树二松日哦其间有问者辄对曰余方有公事子姑去
　　古诗
　　郡中与诸文士燕集【见燕饮门】
　　同安官舍夜作　　　　　朱元晦
　　官署夜方寂幽林生月初闲居秋意逺花香寒露濡故国异时节欲归懐简书聊从西轩卧尘思一萧踈防户纳凉气吏休散朱墨无事一翛然形神罢拘役暂愒岂非闲无论心与迹
　　题太和主簿赵昌父思隠堂
　　杨廷秀
　　西昌主簿如禅僧日飡秋菊嚼春氷西昌官舍如佛屋一物也无惟有竹俸钱三月不曽支竹隂过午未晨炊大皃叫怒小儿啼乃翁对竹方哦诗诗人与竹一様瘦诗句与竹一様秀故山苍玉摇緑云月梢风叶最关身勤渠未要思旧隠且与西昌作好春
　　律诗
　　城南县尉水亭　　　　　苏子瞻
　　两尉郁相望东南百歩场插旗满栁市伐鼓水云乡已作观鱼槛仍开射鸭堂全家依画舫极目乱红妆潋潋波头细疏疏雨脚长我来闲濯足溪涨欲浮牀泽国山围里孤城水影旁欲知归路处苇外明风樯
　　金陵郡斋　　　　　　　王介甫
　　谈经投老悠悠为吏文书了即休深炷炉香闭斋阁卧听檐雨泻髙秋













　　古今事文类聚续集卷五
<子部,类书类,古今事文类聚>
　　钦定四库全书
　　古今事文类聚续集卷六
　　宋　祝穆　撰
　　居处部
　　馆驿
　　羣书要语馆客舎也【说文】十里一长亭五里一短亭【六帖】凡国野之道十里有庐庐有饮食三十里有宿宿有路室路室有委五十里有市市有馆馆有积注以待朝聘之官也【周礼地官】凡诸侯入王则逆劳于畿及郊劳视馆致馆【秋官司冦】克胜则使传遽告功于王释文云以车曰传以马曰遽【江汉诗注】见人不能馆不问其所舎【曲礼】子曰生于我乎馆死于我乎殡【礼】嵗癸未之迁逐旅蛊蛇于海陬遇夫人之来使辟公馆而罗羞【韩别知赋】
　　诗句风帆数驿亭【杜】天下伤心处劳劳送客亭【李】麏鼯号古戍雾雨暗破驿【坡】无限居人送独醒可怜寂寞到长亭【栁】至今归计负云山未免狐裘眠客舎　章台折尽青青桞【坡】
　　古今事实
　　适馆授粲
　　缁衣美武公也缁衣之宜兮敝予又改为兮适子之馆兮还予授子之粲兮
　　宾至如归
　　子产相郑伯以如晋晋侯以我防故未之见也子产使尽壊其馆之垣而纳车马焉士文伯让之曰敝邑以政刑之不脩冦盗充斥无若诸侯之属辱在寡君者何是以令吏人完客所馆髙其闬闳厚其墙垣以无忧客使今吾子壊之虽従者能戒其若异客何对曰侨闻文公之为盟主也宫室卑痹无观台榭以崇大诸侯之馆馆如公寝圬人以时塓馆宫室诸侯賔至甸设庭燎仆人廵宫车马有所宾従有代巾车脂辖人牧圉各赡其事賔至如归无寜菑患不畏冦盗亦不畏燥湿今铜鞮之宫数里而诸侯舎于人门不容车而不可逾越盗贼公行而夭厉不戒若又勿壊是无所藏币以重罪也若获荐币脩垣而行君之恵也赵文子曰信我实不徳而以人之垣以赢诸侯是吾罪也乃筑诸侯之馆【襄三十一年】
　　有壊必葺
　　叔孙昭子聘于晋晋受邾人之愬执昭子寘于箕使吏藩之昭子不以拘为意止之舎有壊必葺去之日如始至【昭三十二年】
　　致饩授馆
　　单襄公过陈膳宰不致饩司里不授馆【国语】
　　假馆受业
　　曹交问曰交得见于邹君可以假馆愿留而受业于门孟子曰夫道若大路然岂难知哉子归而求之有余师
　　舎馆未定
　　乐正子従于子敖之齐乐正子见孟子孟子曰子亦来见我乎曰先生何为出此言也曰子来几日矣曰昔者曰昔者则我出此言也不亦宜乎曰舎馆未定曰子闻之也舎馆定然后求见长者乎曰克有罪
　　传车驿骑
　　田横惧乗传诣雒阳如淳曰律四马髙足为置传四马中足为驰传四马下足为乗传一马二马为轺传急者乗一马曰乗传师古曰传者若今之驿古者以车谓之传车其后又单置马谓之驿骑【髙祖纪】
　　孙起客馆
　　公孙既相于是起客馆开东閤以延贤人一曰钦贤馆以待大贤次曰翘材馆以待大才次曰防士馆以待国士躬自菲薄俸禄皆以给之【西亰杂记】公孙起徒歩数十年至宰相封侯于是起客馆开东閤以延贤人后李蔡严青翟赵周石庆继踵丞相者客馆丘墟而已至贺屈防时壊以为马廐库奴婢室矣
　　置驿迎宾
　　郑当时置驿马日郊迎宾客县次与给食注次路也
　　第如传舎
　　许伯入第盖寛饶谓曰此如传舎阅人多矣【详见里第门】
　　亭长不知
　　赵孝平王莽时父为田禾将军以父任为郎尝告归歩担欲止邮亭亭长不纳问曰闻田禾将军子当过何时至孝平曰寻将到　刘宠免太尉归清俭出亰师欲息亭传舎亭吏止之曰整顿以待刘公宠不言而去时人称其长者
　　饰厨传
　　汉宣帝元康诏吏或餙厨传称过使客以取名誉昭曰厨谓饮食传谓舎言脩餙意气以称过使而已师古曰使人及宾客来者称其意而遣之令过去也
　　谪使代邮
　　杨震传云谪震诸子代邮行书注说文云邮境上行书舎
　　亭有鬼
　　东汉王忳除郿令到官至漦【音台】亭亭长曰亭有鬼数杀过客不可宿忳曰仁胜防邪徳除不祥何鬼之避即入亭止宿夜中闻女子称寃为亭长所杀眀旦召防檄诘问具服罪即收系【本传】
　　虚馆以待
　　管寜与王烈至辽东公孙度虚馆以待之
　　移牛屋下
　　禇公裒为章安令迁太尉记室参军名字已显而位微人多未识公乗估客船送故吏数人投钱塘亭住尔时吴兴沈县令尝送客至浙江客至亭吏驱公移牛屋下潮水至沈令起徬徨问牛屋下是何牧人吏云昨有一伧父来寄亭中有尊贵客权移之令有酒色因遥问伧父欲食饼不姓何等可共语禇因举手答曰河南禇季野逺近久承名令于是大慙遽不敢移公便于牛屋下脩刺诣公更宰杀为馔具于公前鞭挞亭吏欲以谢慙公与之宴酌言色无异状如不公送至界
　　投驿不让
　　唐元为御史自东都召还次敷水驿中人仇士良夜至不让中人怒击败面宰相以年少轻树威失宪臣体贬江陵参军
　　视事于
　　李吉甫改郴饶二州防前刺史继死吉甫命菑除其以视事
　　擅乗驿马
　　髙元裕以右补阙召道商州防方士赵归真擅乗驿马元裕诋曰天子置驿尔敢疾驱邪命左右夺之还具以闻
　　驿舎美妇
　　广州押衙崔庆成辖香药纲诣内库抵皇华驿舎夜见美妇人曰今日见君必有疑俟君回辕别图后防掷书云川中狗百姓眼马扑儿御厨饭丁晋公曰此乃独眠孤馆四字也
　　古今文集
　　杂著
　　管城新驿记　　　　　　刘禹锡
　　太和二年閠三月荥阳守归厚上言臣治所直天下大逵肘武牢而咽东夏谁何宜谨唘闭宜度先是驿于城中驲逓不时四门牡键通夕弗禁请更于外隧永永便安制曰可守臣奉诏无徴命无夺时縻羡财募防手逮八月既望新驿成郑人胥说琢石而记曰在兊之方面负阳门衘周道墙隂行桑境胜于外也逺购名材旁延世工塈涂宣晢瓴甓刚滑术精于内也蘧庐有甲乙牀帐有冬夏庭容牙节庑卧囊槖示礼而不慁也内庖外廐髙仓库积薪就阳峙刍就燥有素而不愆也主吏有第役夫有区师行者有飨亭孥行者有别邸周之以髙墉乃楼其门劳迎展蠲洁之敬饯别起登临之思溱洧波澜嵩丘云烟四时万象来贶于我走毂奔蹄遄征急宣入而忘劳出必屡顾其传舎之尤乎太守姓杨氏字贞一华隂农人郑为雄州非闻人大吏不得在其选夫驿之宜迁于外也前此二千石尝言之而重改作若贞一可谓果于従政而决行其言者乎
　　褒城驿记　　　　　　　孙樵
　　褒城驿天下第一及得寓目视其沼则浅混而茅视其舟则离败而胶庭除甚芜堂庑甚残乌覩其所谓宏丽者讯于驿吏则曰忠穆公尝牧梁州以褒城控二节度治所龙节虎旗驰驲奔轺以去以来毂交蹄劘由是崇侈其驿以示雄大盖当时视他驿为壮且一嵗宾至者不下数百軰苟夕得其庇饥得其饱皆暮至朝去者寜有顾惜心耶至如棹舟则必折篙破舷碎鹢而后止鱼钓则必枯泉汨泥尽鱼而后止至有饲马于轩宿隼于堂凡所以污败室庐糜毁器用官小者其下虽气猛可制官大者其下益暴横难禁由是日益破碎不与曩类某曹八九軰虽以供馈之隙一二力治之其能补数百人残暴乎语未既有老甿笑于旁且曰举今州县皆驿也吾闻开元中天下无金革之声而戸口日益破疆场无侵削之虞而垦田日益寡生民日益困财力日益竭其故何哉凡与天子共治天下者刺史县令而已以耳目接于民而政令速于行也今朝廷命官既已轻任刺史县令而又促数于变易且刺史县令者三嵗再更故州县之政茍有不利于民可以出意革去者其在刺史县令则曰我即去何用如此当愁醉醲当饥饱鲜囊帛匮金笑与秩终鸣呼州县者真驿耶矧更代之隙黠吏因縁恣为奸欺以卖州县者乎如此而欲望生民不困财力不竭户口不破垦田不寡难哉予既揖退老甿条其言书于褒城驿壁
　　古诗
</div>
    <div class="pagination">
<a href="古今事文类聚_page217.html">上一页</a><span>...</span><a href="古今事文类聚_page213.html">213</a><a href="古今事文类聚_page214.html">214</a><a href="古今事文类聚_page215.html">215</a><a href="古今事文类聚_page216.html">216</a><a href="古今事文类聚_page217.html">217</a><span class="current-page">218</span><a href="古今事文类聚_page219.html">219</a><a href="古今事文类聚_page220.html">220</a><a href="古今事文类聚_page221.html">221</a><a href="古今事文类聚_page222.html">222</a><a href="古今事文类聚_page223.html">223</a><span>...</span><a href="古今事文类聚_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
