<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 76 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 76 页/共 220 页
  </h1>
  <div class="content">
   &lt;子部,类书类,图书编,卷三十四&gt;
&lt;子部,类书类,图书编,卷三十四&gt;
　　舆地图总考
　　粤自黄帝疆理南北尧命禹平水土分天下为九州别五服舜分冀为幽州并州分青为营州是为十二州禹贡仍九州商有幽营无梁青周有幽并无徐梁王畿居中九州环列于外至秦始皇分置三十六郡后平百粤増置四郡为四十郡罢侯置守汉初承秦旧武帝开西南夷増置七郡各置刺史统治之哀平时置郡国六十三与秦四十合百有三分道凡三十有二侯国二百四十一光武中兴乃并省郡国十县道侯四百余所后渐増郡国置一百五仍有十三部汉末三国鼎立晋分十九道为郡一百七十二八代分裂唐初权置州郡颇多太宗始命并省郡国因山川形便分天下为十道州府三百五十八至明皇又増五道各置采访使如刺史之职宋平五季之乱抚有四京二十三路高宗仅保有东南元南北混一置立三台十二省宣慰司一十八道至顺帝舆图悉归我大明际天薄海莫非王土初梓大明志洪武六年命州府绘上山川险易图十六年诏天下都司上卫所城池地理山川闗津亭墩水陆道路仓库图十七年令朝觐官上土地人民图十八年夏上览舆地图侍臣有言舆地之广古所未有者上曰地广则教化鸡周人众则抚摩难徧此正当戒慎天命人心惟徳是视纣以天下而亡汤以七十里而兴所系在徳岂在地之大小二十七年寰宇通志书成书分为八目东距辽东都司又自辽东北至三万卫西极四川松潘卫又西南距云南金齿南距广东至崖州又东南至福建漳州府北暨北平大寜卫又西北至陜西甘肃为驿九百四十九天下道里纵一万九百横一万一千七百五十里四夷之驿不与焉嗣是永乐十六年纂天下郡县志天顺五年造大明一统志至嘉靖八年大学士桂萼上皇明舆地图叙记条其风俗阨塞兵赋藩封稍称精覈十六年礼部主事许论上九邉图论条析镇塞利害亦为明练然闻学士大夫有谓我朝疆域过于宋敌于唐不及于汉葢以失朔方大寜交趾及开平兴和菟乐浪炖煌故也夫尧封禹贡闽越无闻荆蛮徐戎殷周为梗以今视昔奄甸矣揆文教奋武卫得非今日之要道乎
　　舆地总论
　　天下舆地古今一也其在古也诸侯之封土不一其在今也畿省之郡县不齐疆以世殊名以时易或求之险要不知古昔为何方或考古之史书不识今何名何地也体国经野惟于禹贡九州而识其疆域之所别焉虽三代以前侯国有分合秦汉以来郡邑有变迁亦庻乎其不淆矣不然晋一也分而为韩为赵为魏魏又谓之梁楚一也越并吴而楚并越均之为吴楚为吴越河东一名也兖州并州异焉河西一名也雍州凉州异焉河南一名也中土邉境异焉山东一名也河南河北异焉江南一地也江左江右异焉周之河内与汉之河内同乎否乎汉之河东与唐之河东同乎否乎至于山有东吴西吴水有东汉西汉其何以别之也耶不知荆衡万古不易之山河济万古不易之水故禹贡分州一以山川定其疆界兖州可移而济河之兖如故也梁州可迁而华阳黒水之梁如故也所以唐一行以天下山河之象在乎两界北戒自三危积石负终南地络之隂东及太华逾河并雷首底柱王屋大行北抵常山之右乃东循塞垣至秽貊朝鲜是谓北纪南戒自岷山嶓冡负地络之阳东及太华连商山熊耳外方桐柏自上洛南逾江汉抵武当荆山逾衡阳乃东循岭徼达东瓯闽中是谓南纪穷沙漠限蛮獠极于声教之所可及一如门户之不容越此以天象分南北言也或又即中华之山川大势分为三条者如长江与南海夹南条大干尽于东南海黄河与大江夹中条大干尽东海黄河与鸭绿江夹北条大干尽于辽东吴草庐所谓昆仑为西极之祖分沠三干以入中国此又以地脉言也惟禹贡九州其所载者山川也冀州王都不言所至而壶口碣石卫洚在其地焉自是以及济河惟兖州海岱惟青州海岱及淮惟徐州淮海惟州荆及衡阳惟荆州荆河惟豫州华阳黒水惟梁州黒水西河惟雍州今各州之山川果异于古欤所载惟土田也如冀之厥土白壌厥田中中兖土黒坟田中下青土白坟海濵广斥田上下徐土赤埴坟田上中土涂泥田下下荆土涂泥田下中豫土惟壌下土坟垆田中上梁土青黎田下上雍土黄壌田上上今各州之土田果异于古欤所载惟物产也自冀之厥赋上上所赋总铚秸粟米以至兖则草繇木条厥贡漆丝青贡盐絺海物丝枲铅松怪石徐草木渐包贡土五色羽翟孤桐浮磬草夭木乔贡惟金三品瑶琨篠簜齿革羽毛荆贡羽毛齿革惟金三品杶干栝柏砺砥砮丹豫贡漆枲絺纻纎纩锡磬梁贡璆铁银镂砮磬熊罴狐狸织皮雍贡球琳琅玕今各州之物产果异于古欤是九州之载在禹贡者皆千古不易者也以今两畿十三省合禹之九州即其郡邑疆界而分别之冀即北直山西雍即陜西豫即河南梁即四川荆即湖广惟淮以北为山东几包青兖徐三州而辽东则古属青州耳淮以南为古州原包南直浙江江西以及广东今以一州分一畿三省虽参错不尽同大略不甚相逺也合古今观之则凡在天之星土随其州县变易而星土未之变也凡在地之川岳随其州县迁移而川岳未之迁也与夫厯代风俗阨塞兵赋藩封虽越数千百载一一如指诸掌矣但禹都冀州王畿四面各五千里今京师即其地而宣蓟大同去北部何其近欤大寜河套之失此可知矣州自淮南以及江浙地本广矣而又加之以闽广荆梁之广本由湖之巨浸山之重复矣而又益之以云贵此则不可概以九州限之也然则统观宇内西北文物之盛逺不逮古而东南过之固由天运使然而冀雍青徐兖豫之土田今犹古也一望千里萑苇极目亦可委之于天运乎州田本下下赋下上今嵗运居天下之半而民力殚矣况古之王畿百里赋纳总二百里纳铚三百里纳秸服四百里粟五百里米是粟米之赋取诸五百里而足也今京师天下之本财赋斯民之命而尽仰给于东南得无大异于古欤然则垦西北之旷土纾东南之漕储在司国计者加之意耳噫以古证今详审幅之沿革因今思古深慨治化之汚隆览舆图者岂独思禹功哉
　　皇明舆图四极　【东起朝鲜西至嘉峪南濵海北连沙漠道路纡萦各万余里】
　　京师据一统图在东北之境南京在东南之境南京之东南为浙江浙江之东南为福建【濵海】南京之西南则为江西由江西而西北则为湖广转而东南则为广东【濵海】广东之西少北是为广西【南海濵】广西之西北则为贵州之西南则为云南而贵州之西北则四川也此四藩者总在南方【此只以地分东北论】河南在京师之西南乃天地之中据一统图湖广承天防阳之间居地之中朱子亦云荆防得天地之中有中原气象为东南交防处京师东南为山东西为山西又西南为陜西此四藩者总在北方其九邉则辽东蓟州皆在京师之东而蓟州为近宣府大同皆在京师之西而宣府为近榆林固原皆在陜西北境而固原在外寜夏在河套过河而西寜夏之西转南则甘肃也统天下地方所至东则山东登莱州之通海蘓州之太仓浙江之定海福建之兴泉皆濵大海【此自东及东南所至之境】而日本琉球则居东南海中由东转南则广东之潮琼由南而西则蘓门荅剌安南诸国【交趾在安南之东暹罗在安南之西】而云南孟定等府亦濵海居于海中者则西洋等国也【皆在西南】正西则云南之丽江极西则黄河之星宿海昆仑山黄河黒水诸处更西不可详矣由西而北则西域诸国吐鲁畨所居而大碛阴山瀚海在焉所谓沙漠者也又西北数千里有铁门闗过此则不可详矣东北则由京师出居庸闗自北而东过白浪山抵女直过黒松林以达北海【出居庸闗至北海共四千余里】大抵中国之势南临大海北接长城西北多山东南多水此其概也学士大夫尝言我朝疆域过于宋敌于唐不及于汉葢以朔方大寜交趾及开平兴和菟乐浪炖煌不足故也夫先王盛时土地西不尽流沙南不尽衡山东不尽东海北不尽恒山如洛阳为王城臯蛮氏陆浑氏宻迩乎其境其东之莱牟介莒皆夷地淮南为舒郡秦为西戎河北真定中山之境乃鲜虞肥鼓国河东之域而有赤狄甲氏此外荆楚吴越闽蜀又皆在荒服之外是时中国所有者宋晋齐鲁卫郑通不过今数十郡地耳周之盛时犹然则夏商以前可知已故应镛言自秦而上西北袤而东南秦而下东南展而西北缩葢各有不尽之地不劳中国以事外也今日地势东南已极于海至矣尽矣惟西与北尚未底于海耳然视之前代奄甸已彼大荒絶漠之险地气既恶人性复犷非复人居之处其有与无固不足为重轻也
　　皇明舆地总图建置
　　南北直府二十二州六属府州三十县二百二十二承宣布政使司十三属府一百二十一羁縻一十五州一百六十四羁縻四十七县九百三十又羁縻九【总为府一百五十八州二百四十七县一千一百五十一】实计里六万九千五百五十六戸九百三十五万二千零一十五口五千八百五十五万八百零　夏秋二税共米麦二千六百零八万五千九百一十六石
　　京通二仓临徳徐淮四仓每年漕运米四百万石南京各仓每年运米【阙】
　　绢二十万五千五百九十八疋丝一万七千零三斤又三百六十一万八千一十七两棉花二十四万六千五百六十二斤棉布一十三万八百七十疋麻布二千七十七疋洞蛮布二百五十九条苎六十五斤　钞八万一千二十五锭零一百八十四贯马草一千四百六十九万五千九百九十一包又一千一百一十六万二千六百四十二斤　都转运盐使司六盐课提举司九盐课司一百六十九每嵗办盐一百一十七万六千五百二十五引又盐价并引价银四万六千一百五十八两
　　太仓库嵗额运一百四十九万两内夏税五万五百余两秋粮九十四万四千八百余两　马草折银二十三万七千余两盐课折银二十余两云南闸办三万余两行太仆寺三苑马寺二监十八苑七十七马骡驴匹二十万一千一百
　　市舶提举司三茶马提举司三河渠提举司一两京都督府八各都指挥使司十六行都指挥使司五中都留守一所属卫共四百九十三【属所二千五百九十三】守御千戸所三百一十五仪卫司二十九牺牲所二京营并在外卫所中都承天各邉马步官军共八十四万五千八百余员名　两京文武官吏嵗俸粮共该【若干】
　　各邉镇应发年例并新増调集军马等项四百四十五万两有零　王府二十九郡王三百五十四镇辅奉国将军中尉以下九千四百四十一郡主县主郡君县君乡君以下共九千七百九十三每嵗禄米八百五十三万【以上系嘉靖三十年十月前数】各长官使司三十四夷官宣慰司十一宣抚司十一安抚司二十二招讨司一长官司一百六十三蛮夷长官司五　四夷入贡各国东北朝鲜等二东日本一南安南占城等六西南浡泥等四十九西哈剌等四十六　西北哈宻等七
　　古今方舆总论
　　大都山河两戒各极遐方自鸿蒙剖判则然而东限沧海西限流沙南限谿领北限碛漠为天子之四履内划五服别九州谓之中国盖是封域之广莫若秦汉秦皇兼并天下设九尉东傅海西凑月支南至北向户据北河阻阴山为塞威莫振焉孝武之烈镂碣石包罽賔隃兰沧封狼胥勲莫高焉二君负阖辟宇宙之才席屡世战胜之烈借前代共险之饶天实啓之以恢拓境宇易乱而治安可谓非功也唐之盛长安西境万三千里后乃失河湟捐维州宋则燕云幅割灵武裂大渡斧划盖自南渡而后纷扰已极也已愚究览方舆之概古西北袤而后缩强隣压境渐逼也古东南而后展蛮夷服属渐众也至云三五之宅甚迩后乃寝广博综其实不然记牒称神农地过日月之表禹使章亥步四极里各数亿什即诩言未可尽诘自日南徼外尧时羲叔所宅也滇垂黒水禹所也庸髳百濮武王歌舞之师也秽貊句骊箕子田蚕之国也葢古以文教渐逺不尽若后世为冠带之室必谓古之地惬臻秦汉乃大非通论也惟君徳休明即殊域絶党不异宇下否则赤县神乡判若外域化隆者闳博治浅者褊狭可不鉴欤我太祖诞膺寳命振天维而总坤络既奠基江左表率万方一六合而光宅乃经营四方东北起辽海西尽张掖以要防为镇咸建强宗东南命东瓯环海置戍西南委黔寕永绥滇服东收朝鲜为守礼之藩葢开济维新而万叶之鸿谟大定兼乎保业矣成祖法天枢以定鼎搤天下之吭而捬其背亲御六飞三犂边庭至视斗杓而还于挞伐不靖时聫络诸塞势如控御靡不顺从封哈宻以控诸蕃定交趾复汉唐故壌西南建官府以慰抚称者牙错而居使臣航海重译而欵三十六国葢纂绍重光而堂构之固特劳兼乎剏造矣皇朝舆图之广际天匝地书文通被几将日所出入神农所称禹迹所被曷以侈兹顾继世而后疆事之变亦畧可言自辽阳之旧委于前则寇兵集三岔河之中而东西肘腋不应矣大宁之全捐于后则朝滦两口外强悍聚居而神京肩臂寒矣开平兴和迁大邉保堡后而上谷云中患剥肤矣东胜内徙则千八百堠罢戍而冦家河曲闗辅腹心结轖矣哈宻没于土畨则西域朝贡之吭咽饐而河西孤悬斗絶股指几于盩矣其在东南者则交南设藩置吏一旦以夷而戈三下之劳尽捐矣诸此非可轻议而愚不敢苛责当事者葢祖宗以百胜之威乗物力之富犁庭辟境易若卷席而世之平也欲以习安之士当凶暴之徒靡有限之财争域外之利虽鞭之长不及马腹其势然也虽然得其土地非可供耕耘得其人民非可供驱使故汉之欵五原铭燕然不以増治弃斗辟闭玉闗不以贬烈有道之君务耀徳以盛内不敝所恃以事无用则谈今日全盛之烈当以九州和理论而邉陬海澨隔阂山河之表者恶足较论也哉但自昨嵗洮河之警终于畔约罪在必讨海岛之夷濳谋犯顺又已见告则方隅不无事矣保泰防防之虑其可忽也
　　统论长安洛阳汴梁三都形胜
　　自古帝王之作莫不更都三河之间而周秦以降继宅两京五季而下又都大梁何帝居之不常也然考其所以定都改卜之意则有在矣大抵长安便于守洛阳便于归大梁便于战三京利害各有一偏故前王因其便利而都之也方其正朔虽一而利势不专藩侯棊布山河分列国有唇齿之依朝廷无指臂之顺必也守战并修军民两恤俾其进足以制诸夏之变退足以保固宗社舍长安莫利也故宗周西汉继宅西土势或然也嬴秦隋唐踵卜长安仍以为安也逮夫车书混一礼教修明表正朝廷纲目郡县于是偃武修文轻徭薄赋俾斯民均受其赐思所以新一王之制侔盛古之隆唯礼乐教化是遑而不以兵革战伐为事则舍洛阳莫便也故周成汉光定都成周诚得其宜也曺魏司马晋踵卜洛邑仍以为安也光武而下唯元魏孝文仅留意于稽古礼文之事故逺拔乎旧俗中宅洛邑灿然新一王之政逺侔盛古亦迁都改卜有以相之若乃版图未一侵伐频乘苖蛮外讧邉隅僭窃必也徳刑兼修战守两备宿重兵于京师强干弱枝以镇服夷夏而指踪英雄以赴其功则舍大梁莫便也朱梁而下以迄于宋仍都大梁亦势或然也然有其利必有其害膏腴惰农险阻逸徳知御侮于海隅而忽艰虞于京辇者长安之不利也故五侯九伯不能乱周而犬戎实乱之山东战国不能亡秦而赵高实亡之藩狄不能犯函谷而王莽实簒汉燕晋不能隳苻秦而姚苌实偪坚以至辅民噪而新莽烬泾师嚣而徳宗逃岂非长安忘警戒之道也欤徳化有时替而君不常明纪纲有时紊而政不常举敌受八面而险不数舍一方矫防九重震动此洛邑之不利也在董卓奋而东汉亡尔朱骋而北朝乱伦师犯阙如履门防以至典午失驭藩侯弄兵往来如织王城不啻舍岂非洛阳失战守之备也欤宴安起于无虞蠧生于悠久故载戢载櫜而甲械朽钝以安以处而士卒狞惫兵多难用将逸难使可以隆安强之威而不足御一旦之变此则汴都之不利也故石晋之亡兵叛于外也宋朝靖康之变太平之久也然则长安便于守洛阳便于归大梁便于战又在人之所便利如何固未可恃其所便而遽即于安也虽然玉京之制各有辅居屛蔽之地又不可不察长安之制以陜西为畿辅而屛蔽实在陇右宋朝失于西夏洛阳之制以闗东为畿辅而屏蔽实在河东大梁之制以河南为畿辅而屏蔽实在河北故由古以来洛京之祸常起于并汾汴都之变常起于燕赵长安之难虽不常所自而河陇之寇尤为频骇良由失其外屏也是以河湟未归则长安未易都云朔未賔则洛阳未易卜燕蓟未服则大梁未易宅唇亡齿寒者此之谓矣由是以论则三京利害各有攸当不可一概求也然以王道绳之是不无优劣焉从古议者纷纷莫不以长安为优而愚意则否长安之地四塞虽固而包履裁一州之境八州之民皆吾赤子而乃渐潼洮以自固是何示天下以私也岂天子守在四夷而王者以天下为家之义哉呜呼天生民而立之君所以均调而齐一之也故王者之作必中天下而立定四海之民俾其贡赋于是而易输寃抑于是而易诉朝觐防同于是而易期赴调上计于是而易逹故布徳行仁则易以霑濡发号施令则易以敷畅皆所以均惠斯民也若夫洛邑之地当天下之中大梁坐水陆之冲其所以惠利斯民孰便于此曰譬如北辰居其所而众星共之洛邑之谓也又曰三十辐共一毂大梁之谓也然则欲求一定万世之都所以为国家生民无穷之计三都之中惟洛其庻几矣
　　统论南北强弱
　　周室之衰秦晋齐楚擅天下相持五百年而秦灭楚汉室之亡天下三分相持六十年而晋平吴晋室之乱琅琊南渡继为南北朝相持三百年而隋并陈周秦汉唐肇基王业皆本陜西光武中兴亦頼河北遂令古今议者有形势优劣之辨读贾生之过秦则夸言陜右诵杜牧之罪言则齿誉山东【即宋朝河北西路河东路及燕云地也】而赫赫南夏未有称焉寡见謏闻之士大抵雷同深以为不然夫欲观古今盛衰之理者无徒验功业之已成当考其兴亡治乱之所由致良将不择兵而战循吏不择民而治王霸之兴岂择见利而后制胜沃野不能起惰农高贤不能成格虏山河襟带又安能保亡国之君是以荆楚削弱王翦渡江高齐荒荡周师入邺是善用闗西者能以并南国也赫连屈强魏武克朔方孙皓淫虐王濬入金陵是善用河北者皆能以并西南也章邯轻敌项王渡河姚玩冦宋武入闗是善用江南者皆能以并西北也魏太祖宋高祖周武帝皆一代英雄故魏起河北周本闗西宋兴江南皆能奋自孤微赫然成伯业此则三方之地利皆可以兴也商受暴虐黄河无固胡亥愚秦闗洞开叔寳荒淫长江失险此则三方之地利皆不足恃也项王残鸷石季骁雄皆转战无前而斯民重困故项兴东南石奋西北其亡一也萧衍苻坚皆一时令主乗时奋功然有雄志而无权材一则强霸于南夏一则制胜于北朝其败一也夫以孙皓淫虐叔寳荒淫固同符于桀纣矣使奄有万国覆亡不暇何待于东南哉文王之谟武王之烈高祖之神光武之圣唐太宗之英武皆以天锡勇智俾表正万邦者也一旅之众一成之田亦足以王矣何待于西北哉彼东南之君唯宋武最称英雄然究其威畧基图未可与始皇较优劣又何敢企文武高光之清尘也无其人而无其功理之必然者也故知南北东西皆无地利兴亡治乱悉在人谋尚何妄分优劣之有识者或谓西北之风浑东南之俗偷西北之人直东南之民诈西北之土沃东南之地瘠西北之士劲东南之兵嚣此形势之所以异也是又不然彼各有所短长固不可一概论也夫西北之风浑其失也悍东南之俗偷其得也和浑厚可与奋功悍突难与图治和易则易与乐成偷惰则难与虑始故由古以来南北纷争则西北以强胜而多失之乱东南以治隆而多失之弱此则风俗之各有得失也西北之人直其失也狠而后杂以羌浑之人然而羌浑之人骄奢者也东南之人诈其得也易而又邉以蛮獠然而蛮獠之人庸愚者也直则不可以屈犯骄则不可以礼加狠暴之人尤然不可以徳化是知西北之人难治也虽愚可以诚推虽诈可以利夸和易之人易以徳懐故知东南之人易治也故由古以来西北之政多以严致平东南之政多以寛为治此则人民之各有得失也西北之地沃便种植而宜蚕桑东南之地硗瘠多田畴而利耕布故由古以来西北之人裕于贿而患于饥东南之人苦于贫而足于食善治西北则足以富国善治东南则足以余粮若九有同轨南北一家则储粮常仰于东南货贿常资于西北则食货之各有得失也西北之兵沉劲其失也扺肆东南之兵嚣乱其得也剽鋭故西北之兵便于持久东南之兵利于速战尝考曺公用兵常以坚守挫强敌及征孙权骤来亟战遂大败于赤壁此则西北之兵便于持久而不利于速战项王持孤军转战无前及遇汉祖坚守相持卒败于垓下此东南之兵利于亟战而不利于持久也深渊高田战不获骋而诸葛恪之师败矣江汉之士出入如飞而李宻之众隳矣是以周亚夫坚壁以挫吴楚谢幼度亟战而败苻坚则以各能用其便利故耳故张良贾充郑袤之徒皆有南兵剽鋭之言而北制胜以守成不战之功者葢畏其鋭而莫敢争也自古惟闻北人之畏南未闻南人之惮北也顾议者何蔽焉愚谓南北形胜初无轻重举其天时人事如何耳
　　论西北古今盛衰
　　刘石之乱东晋奄有东南垂百余年淮汉以南尽为晋土而当时有志之士常叹中原之未复岂不以古帝王之墟而重失之耶然考其地不过禹贡青徐兖豫冀州之壌而在唐为河南河北河东三道在宋朝为四京七路及淮南宿亳海泗诸州与陜西河中府解州陜虢诸郡是已以宋疆理校之仅能当天下十三耳何于古而甚重也亦尝考之载史自开辟以来绵于三代其间帝王之作莫不建国于三河之间户口庻繁田腴囿辟城邑井里灿然聿脩天下名物于此乎聚四方风教于此乎美更三皇五帝而益重冠九有四夷而屹崇故厯古以来端为重地号称中原舍此以外则蛮夷之所居中原可坐而制之以为偏方指臂之地耳逮夫宗周以降陜服始为王畿春秋而下南国滋为霸土秦汉以还居中驭外包四海之内尽归中国疆理而偏方指臂之地浸与中原埒矣然而西汉盛时总天下民户千有二百二十余万而中原垂九百万天下县千三百七十有余而中原当一千有余大率县戸过天下十之七矧三代以前抑又可知东晋之时去西汉为未逺中原之地虽渐以陵替而中原之名犹在也当时有志之士深用慨叹葢亦宜矣然自新室而下更厯魏晋南北隋唐五季之乱三河乱离于是郡邑名物代不如昨中原之名虽因于古而中原之实已非古矣何则当西汉元始五年中原县戸过天下十之七后一百三十有九年当东汉建康元年中原县戸过天下十之六【时天下县千一百八十中原当七百天下戸九百七十万中原当五百七十万】又后一百三十有六年当晋太康元年中原县户乃当天下十之五【时天下县千二百有余中原当五百有余天下户二百四十五万中原才余一百二十万】又后四百六十有一年当李唐开元二十八年中原县戸乃当天下十之四【时天下县千五百七十有余中原当五百有余天下户八百四十余万中原当三百九十万】又后三百四十年当宋朝元丰末元祐年中原县戸乃当天下十之三【时天下县千一百三十有余中原当四百有余天下户垂千六百五十万中原四百七十万】夫以宋朝元丰间去西汉之季才千一百年耳而昔之民户县邑当天下之七今乃仅能当十之三何古今之殊絶也葢自秦汉以前天下蕃庻举在中原而江淮闽浙川广之间荒凉为甚汉魏而下三河浸以荒凉而中原蕃庻反移于江淮闽浙川广之间暨于宋朝虚实推迁不啻十倍如今琅琊一郡五十二县而宋朝存者止三县而已【诸城安丘二县属宋朝宻州宋朝海州东海县即汉贑榆县也】汉防稽治县一县也宋朝乃为福建一路凡四十五县汉颍川一郡余四十三万户宋朝为许颍二州民户才赢十万而已而汉豫章一郡才六万戸宋朝乃为江东西有十三州军【江西惟兴国军余皆豫章郡地江东饶信二州及南康军亦是豫章郡地也】增至一百七十万户夫琅琊颍川皆中原地也畧以此数郡观之盛衰相反如此然则中原安得不益轻而偏方安得不益重故今之中原非古之中原今日之中原已与古偏方无异而古之中原乃在今东南偏方之域矣狥名而责实必有轻重之当议者可不深考云
　　论川陜大势
　　粤自蜀江东下黄河南注而天下大势分为南北故河北江南皆天下制胜之地而挈南北之轻重者又在川陜而已夫江南所恃以为固者长江也而四川之地据长江上防而下临吴楚其势足以夺长江之险河北所恃以为固者黄河也而陜西之地据黄河上防而下临赵代其势足以夺黄河之险是川陜二地常制南北之命而况江南之地以淮汉为喉襟以荆防为肘腋而巴蜀之地乃控勒湘汉鸿沟千里无再舍不接畛设令北人兼有巴蜀则南国以湘汉之郊为战守之地而耕桑之民止于江浙之间万有偏师不阵一城告奔则冀马秦锋驰于吴防之交矣河北之地以汴洛为喉襟以并汾为肘腋而秦中之地乃与汾洛踵接百城逶迤锋火相望也借令南人兼有秦中则汾洛之间皆为战守之地而耕桑之民止于河漳之间万有偏师不阵一城告奔则越战吴兵骋于赵代之郊矣辅车相依唇亡齿寒者正此之谓也葢自春秋战国以来至于宋朝之兴垂千有七百年而南北交争余九百载而北人能并南者有四大率皆先得四川故秦惠王并蜀而始皇因以灭楚晋文帝并蜀而武帝因以灭吴周文帝并蜀而隋文帝因以灭陈及宋之兴亦干徳中并蜀而开寳中遂平江南然则四川克固江南可奠枕也春秋三国东晋南朝之际南兵屡得志于中原矣然而终不能成功者以其不知先取闗中故也唯宋武尝克长安旋即失之故亦不能济河夫得河南而未得闗中则防河抵闗纵横数十城皆为战守之地而所向遇敌其势逆矣故自河北而渡河南则易自河南而渡河北则难自闗中而出河南则易自河南而入闗中则难借使南人兼有闗中而善用之则河南数千里之地纵在敌人徒为战塲无险可恃一战而胜则汴洛百城可传檄而下矣故知得闗中则取河南易于反掌不得闗中虽有河南不能守也而东晋南朝交争三百年间君臣将士日夜图维虽鋭意收复中原而不知陜西之利故转战河南以徼河朔之功而胜负叛服如代棊变终无益也然则自古南北交争而南人终不能并者岂惟力之不迨固亦谋之不臧也夫然后知南人之守在巴蜀而战在陜西北人之守在陜西而战在巴蜀彼河南江北之间特舟车往来之地耳非成功制胜之所也故曰天下大势分为南北而挈南北之轻重者又在川陜而已
　　论东南古今盛衰
　　称善人天地之纪君子邦家之光又曰不有君子其能国乎然则天下国家之重端有在于得人也江淮闽广之地其来尚矣自黄帝南廵而登湘山【宋朝潭州益阳县内】夏禹东廵而登防稽【宋朝越州】高阳正朔所际南暨交趾【唐交州宋朝弃之南蛮】是东南之域振古通中国也然而文身鴃舌去京华甚逺承太古巢穴之余未陶王化三代以前邈为蛮区贤人君子不产其邦帝王公侯未始建国中原视为遐陬之不齿也逮夫泰伯奔荆蛮而吴人化其徳文王之兴化行江汉而召伯之教明于南国东南之民浸沐休风声教既被君子出焉由是季札厯聘诸华而先王礼乐逹于海隅陈良北学中国而周孔之道徧于南服若敖蚡冒筚路蓝缕以啓山林而荆楚以辟句践种蠡焦劳辛苦牧养其民而越以庶子胥之治吴楚实仓廪峙兵库创城郭设守备而浙江之间浸有疆理矣蒍敖之相楚商农士贾各肄其业徳刑政事不易其常而湘汉之间滋然繁甚矣加之两汉而下循吏接踵马援修骆越之律张霸兴吴防之学王景导淮西以牛耕韦宙教江西以陶瓦许荆以人伦之教新桂岭之治任延锡以诸华之风移岭表之俗而东南之邦浸为礼义矣嗟乎城邑而居仓廪而储陶瓦以覆服牛以耕父子夫妇以为家乡党庠序以为教斯中原之民自古能之而东南之民自三代以前漫然未有闻知则与禽兽何异哉逮夫春秋战国得善人君子以为邦浸革蛮风而归诸华而又汉魏以还天下有变常首难于西北衣冠转而南渡故西北益耗而东南益盛施于隋唐宋朝风教滋美端与中原无异而民物丰伙又复过之故知今之东南非昔之东南昔之东南不能当一路而今之东南乃过于昔之中原又岂可一槩论哉方西汉元始五年嵗在乙丑东南县戸仅得天下十之一【时天下县千五百五十余东南才百七十余天下戸千二百余万东南才百余万】后一百三十有九年当东汉建康九年嵗在甲申东南县户乃当天下之十二【时天下县千一百八十余东南当二百四十有余天下戸九百七十万东南当二百四十余万】又后一百三十有六年当西晋太康元年嵗在庚子东南县戸乃过天下十之三【时天下县千二百有余东南当四百七十有余天下戸二百四十五万东南八十余万】又后四百有六十年当李唐开元二十八年嵗在庚辰东南县戸乃当天下十之四【时天下县千五百七十有余东南当六百有余天下户八百四十余万东南二百七十余万】又后三百五十年当宋元丰末东南县户乃过天下十之五【时天下县千一百三十余东南当四百七十有余天下戸千六百五十万东南九百万】观其县邑之増民户之庶既若此其盛而又货财如山利源百出以今拟古邈焉殊絶葢自开辟以来东南财用之饶见诸载史者莫盛于唐而宋犹且加増数倍唐时嵗运东南粟以实闗中不赢二百万石而宋朝漕运大増嵗至六百余万石唐朝出铜铁银锡之冶凡六州而五在江浙【宣润饶衢信州】嵗铸钱多止十数万缗而宋朝鼓铸大増嵗至百余万缗唐朝盐利初不过四十万缗至刘晏斡画其利常増至六百万缗盐不常有而宋朝盐利大増多至歳二千万缗而海盐之利居多茶利兴自唐季正元中始定之额得四十万缗自后代有増加终唐世不过倍正元之额而宋茶利大増嵗至二百二十五缗而皆在东南此皆熈丰以前国家常赋之嵗额也其后益有加増至于今则又不然矣呜呼汉魏以还皇天眷佑东南宻为覆防俾斯民日以富庻迄于宋朝物大丰美方之西汉盛时县邑之増几至三倍民戸之増几至十倍财货之増则数十百倍以至庠序之蔼兴人材之挺出与夫典礼之修习俗之美则又与古斩焉不相侔矣虽往古中原之盛尤有所不逮则知天运去来地无常利特因时而已然自开辟以来至于宋之兴王者之作皆不自东南故议者不能无惑而不知壅久必行蓄厚必发天意所钟抑有待而然耳且如并州之地自陈隋以前寥寥数千载未有一王兴其间河东三节度乃相继为帝又何其盛也闽中之地自陈隋以前亦寥寥数千载未尝有显者出及李唐中叶而后常衮唱其教欧阳詹为之师于是庠序浸兴更五代至于宋朝而英才辈出杰然为国用者不胜其纪由是观之则并州之利始于唐太宗而闽中之利始于常衮又安知东南之利不始于宋朝哉仰观俯察酌以民情国家之势防可识已统论南北形胜
　　江河淮汉经乎中国皆自西而东注是开辟以来南北之形势已分矣而古今推迁轻重夺移不可不审也葢普率之间覆载长育各有定限旺于此则彼衰盛于此则彼谢虽先后不齐其有兴废一也是皆天地自然之数非人所能为者观秦汉以前天运旺于北方故天下之美举萃于西北其冠冕之盛风化之美谷粟之丰机巧之利财用之饶户口之登举在淮海以北才越淮汉以南然陵替故帝王之兴废在西而谓之中国淮汉以南尽为蛮夷之域是以舜分天下为十二州淮汉以北居其九【兖豫青徐雍冀幽并营】淮汉以南止居其三【荆梁】周公分天下为九州淮汉以北居其七【兖豫青雍并幽冀】淮汉以南居其二【荆】汉武分天下为十三部淮汉以北居其九【兖豫青徐梁冀幽并司】淮汉以南止居其四【荆益交】元始中总天下千有二百余万戸淮汉以南止当二百万户是秦汉以前万里南邦仅能当天下四分之一而已加之三国而下继以东晋南朝纷争数百年间斯民重困故晋武平吴借其民户才盈五十万隋文平陈其借亦不过晋武之初反以三隅两淮四川葢可知矣按其道里虽当宋朝十五路之地【淮南江南荆南湖南广南八路两浙路福建路蜀川四路及京西南路】而户口凋耗曽无江浙一路之民加之利源匮竭食货萧然茶税未兴盐利无几酒课既疎商筭亦罕其仰以给国家之用者不过桑农之税而已是数百年间罄南朝财赋所以曽不及宋朝江浙一路之半而乃用以提挈天下大半之地以与西北争衡又岂可得哉爰自李唐而下南北一家蛮荒万里悉为郡县而民物自古凋零山川英杰抑而无所发泄由是天地王气尽钟于北海岳之藏勃焉汹涌动植含灵莫不昌盛而又蛮夷轨顺盗贼浸息更安史之变而无虞厯五季之难而获免其间纵有祸乱旋即削平至于宋朝之兴罚罪吊民拾取诸国州县晏然不知有军而圣圣承承深加涵养民物康寕益用丰泰遂为九围重地夺往古西北之美而尽有之是以鲁邹多儒古所同也至于宋朝则移在闽浙之间而洙泗寂然矣闗辅饶裕古所同也至于宋朝则移在江浙之间而雍土荒凉矣青齐冠葢衣履亦古所同也至于宋朝则移在蜀汉之间而海岱萧然矣古之赋于民者惟桑麻所出而桑麻之饶闗河为甚东南无足道焉宋朝则异然酒茶盐铁香药闗津之利嵗入不赀虽两税所及殆不能加国家利源莫重于此而太平在于江淮闽浙川广之间西北无足道焉是以熈丰盛时分天下为三路而淮汉以北止居其八【京西北路京东两路陜西两路河北两路河东路共八路】淮汉以南乃居其十有五【即东晋南朝十五路之地】终天下户余千有六百五十万而淮汉以北才当五百余万户【四京余七十九万京东两路垂百二十万京西北路垂四十九万河西北路垂九十六万陜西两路垂一百三十二万河东路垂五十九万共五百二十七万户】淮汉以南乃当千有百万余户【京西南路余三十五万淮南两路余百三十一万两浙路垂一百六十一万江西两路余二百三十八万荆湖两路垂一百五十三万蜀川四路余一百九十五万福建路余一百五万广南两路余八十一万共千有一百一十九万戸】大率当天下三之二是不出东晋南朝之地而争十五倍之人以十五倍之人而争三十倍之利举天下之利尽萃于南夏其古今相反若此之甚是岂非天运囘环物无两大故轻重夺移一至此耶抑尝譬之人之生世有幼必有壮有壮必有老秦汉以前西北壮而东南稚也魏晋而下壮者之齿益衰稚者之年方长至于宋朝而壮者已老稚者已壮矣人犹以其昔日之壮也而未敢轻其老以昔日之稚也而未知畏其壮是又可以为常乎故曰古今推迁轻重得失不可不审也
　　论青齐
　　春秋战国之时齐据东海雄置中夏赫然为五百年之强国逮于秦汉之际形势益张与陜右相确天下制胜之地举在两隅如河北江南皆不足道焉故韩信下赵挈以与张耳而弗顾既袭有全齐遽啓假王之请汉为防命而蒯通遂知楚汉轻重举在于信垓下克集西楚遂亡则其地利防可知也是故田肯有东西秦之称愚初读战国楚汉之书殊觉齐地之强意其后世滋甚然而汉魏而下寥寥数千载间青齐之地浸以汩没其间擅王【张耳】僭帝【南燕】与藩臣不轨【唐淄青】节度者各一姓而已而又莫不喘息釜中幸乱茍安仅为嵗月崛强之计王师压境遽即丹夷所谓昔日形势果何在也以至汉晋隋唐之季天下盗起如猬南北五季之际中原祸乱沈酣奸雄投隙莫甚于此时矣而全齐之地蔑尔无闻又何其荒凉削弱之甚也夫土壌腴瘠山川夷险今古不殊而前后强弱相戾若此何哉既而考厯代户口登耗与夫城邑修废郡县増损离合之制然后知青齐之地一盛一衰葢有自而来方姬周之季有齐垂九百年斯民久获休息而为之上者经制缉理又皆得其道惟太公克慎厥始而桓公克振厥中威王又克成厥终三后奋功全底于治斯民浸以藩息凿斯池筑斯城深耕易耨日以赴功而齐国赫赫称强伯矣当时齐地不下七十城而临淄一城已有丁男二十一万触类而长则他城可知故蘓秦称齐人连袵成帷挥汗成葢言蕃庻之甚也尝考西汉之时全齐之地有二百三十余县民户不下二百万大率当天下之十二葢其去田氏为未逺也故知春秋战国楚汉之时齐地独称强伯不为过矣爰自新莽之乱山东盗起而青徐首难暨光武中兴削平中土而齐实为殿故地已丘墟户口凋耗建武之初县邑并省几半涵养二百年而民户不逾百万重以黄巾之乱海岱骚然全齐之民举如羣盗拏贼数载杀伤困重而归降曺公者犹百三十余万人籍其勇鋭者为兵余皆漂流失所自是齐地空矣魏晋之际休息六十年而民户才盈十万举全齐之民仅能当战国临淄一城之众既而又遭永宁之后王弥骋乱杀戮如刈濒海困重虽有州郡之名几为空地自是而后东国汨焉不振势亦宜也由是观之天下国家之轻重特在民户登耗何如茍人物蕃庻则卤莽为膏腴隳废为金汤丘墟为甍栋荒圮为桑麻狼号鬼哭之地为鸡犬相闻牛羊羣牧之乡而赫然盛强矣乃若人民凋耗莫克有为虽雍州之上腴蜀土之险阻东国之纎巧河朔之强悍将安设施哉斯率土之濵莫不皆然岂惟青齐之地古今盛衰有足诧也抑尝譬之土地其躯干人民其精魄也精魄去矣躯干犹存其何用哉彼有争地以战杀人盈野是犹舍精魄而争其躯干岂可谓知务也哉
　　论韩魏
　　河南豫州之地平夷洞逹九有一毂八面受敌之塲也而战国之时韩魏以区区陋邦北萦南齐环绕数千里界于秦楚齐赵四大国之间无再防不受敌而虎狼之秦搏噬尤亟其势可谓危矣而终能鸡唱荷戈月沉击柝继世相承为二百年之战国及与齐楚皆亡夫以二百年韩魏之君岂皆贤哉咸能不失疆土则以生于忧患故耳下至李唐之乱梁王朱温亦割据河南濳窥唐室天下环起而攻之腹背首尾举为敌国而温转战万里出入十年亦能刼据中原以倾唐祚然后知无山河之恃者所以固疆埸之防无守御之志者所以啓开拓之心天下之势固有不安之安不固之固存焉在王者处之何如耳
　　论淮蔡
　　河南之地天下之中其生民禀中和性安舒逸豫而不能为乱故古名其州为豫自秦汉以还天下有变常为兵冲而其民不工战鬭大抵易为勘定王师甫至则箪食交迎虽有奸雄不能割据岂非习俗和平不能为乱故耶爰自李唐中叶而后两河淆乱李忠臣节度淮西统其下暴掠以啓众心而蔡人始乐为不轨忠臣既败李希烈承之益逞由是申蔡之人纵乱如归吴少诚继世遂以跋扈淮西之民习久为常但知为贼之利不复知有逆顺之理及王师压境则城自为守人自为战父子相视死不为悔其钳乱锢祸乃与羌夷无异故唐朝环天下兵以事三州厯三世五将五十余年仅乃克之顾其人如此则所谓昔人安舒逸豫之性果何在也嗟乎河南之地自古名为豫州而习俗之乃至甚于幽燕惨杀之气而况不为豫者乎为人上而以风俗为任者其可不戒哉论汴梁
　　郦食其荀文若之徒皆称陈留为天下之冲四通五逹之郊葢言其平夷洞逹而坐九围之中也故从古盟防战争此地尤亟称夏禹有钧防之亭今阳翟县【京西三百里】有钧台陂春秋齐桓公防诸侯于葵丘今雍丘县【京东七里】有葵丘聚吴晋争战于黄池即今之封丘县也【京北六十里】晋文公防诸侯于践土即今之荥阳也【京西北百六十里】晋败楚师于鄢陵即今之鄢陵县也【京东南百六十里】楚败晋师于邲即今之管城县也【京西百四十里】袁曹相持于官渡在今之中牟县北【京西七十里】刘项画界于鸿沟在今之荥阳县西【京西百九十里】祖逖镇雍丘而黄河以南尽为汉有即今之雍丘县也南北朝力争河南而滑台兼为重镇即今之白马县也【京北二百里】若此之类前史班班未易殚举则荀郦之言为不诬矣故秦汉以还讫于南北朝天下有变常为兵冲四面搏击莽为战王伯之兴未有都于汴者葢惮其四通五逹而无险可恃也爰自隋帝大开汴河直逹淮泗而大梁实坐要防扼南北水陆之冲形势百倍既焉李唐中偾奄山东百州大梁屹为重镇逮黄巢逆乱中原分扰梁高祖僭窥唐室遂据汴地以为根本旣而征伐四克卒拓中原自后常为帝居迤于宋朝勃兴卜都仍旧开寳九年三月驾幸西京有事于南郊遂有留都之意议者谓东京汴渠引漕东南宿卫百万实所仰给帑藏军兵皆在枢握本不可摇即日下诏东还呜呼古先哲王所以更都三河之间者葢务求水陆便利之乡所以便国用而纾民力也尝考尧都平阳命夏禹治水每一州所至必导决川流直通于河以达平阳皆所以便诸侯之职贡也宋祖之兴混一宇内而犹都大梁诚得唐尧之遗志焉
　　论睢阳保障江淮
　　春秋以还议者纷纷莫不以名城要害之为尚谓天下国家藩篱举在于此而不知险非人不守人无险不固险在于人而不在于城也何则睢阳之城自春秋有之厯秦汉魏晋暨于南北朝其间中原变故多矣初未闻其为要害之地及禄山反陷没两京威熖赫然而张廵许逺持孤旅扼危城困十万之众于一埤之下俾江淮克全中兴实頼以济则所谓要害者果在于睢阳乎抑亦有頼于廵逺也泛观前史所谓要害大率得人则重失人则轻蕞尔危城屹为重镇者无世无之如盱眙玉璧钟离宛丘诸侯自秦汉以还皆蔑然无闻及魏太武南渡长驱江淮江北尘溃南朝大振而臧质乃固守旴眙【宋朝泗州】西魏之初齐神武扫国西下气吞闗陜而韦孝寛乃固守玉璧【故城在宋朝绛州稷山县西】萧梁之初元英提山东数十万众乗胜而南江淮震骇而昌义之乃以三千兵固守钟离【宋朝濠州】李唐之季黄巢讧乱剽击万里宇内瓦裂而赵犨乃固守宛丘【宋朝陈州】皆能挫鋭摧敌收不世之功则四城之要害为何如以至隗嚻保冀李宪阻舒吴守须濡坞魏争滑台城吴大义窃咸阳王武俊僭真定或攻之连年而不下或讨之再世而不賔或环天下兵束之而无功或数十百年争之而不已自当时观之宜若险夷巩固之甚真所谓名城要害者而前此未有闻也后此不复有闻也故知地利无常惟人所制吾险不足恃敌险不足畏茍得其人函闗虽大拳泥可封也茍失其人黄河虽广一苇可航也故善设险者择良将善守城者固民心城不下虽云屯百万其孰能乗之哉嗟乎前史班班议论要险守御之术多矣莫不据一时成败而言非可为万世通论也得其要者孟轲氏而已凿斯池也筑斯城也与民守之效死勿去此则万世不易之要害也若张廵许逺之徒岂非所谓与民守之效死而不去者乎愚感廵逺睢阳之事故备论于此而人事地利之分庻可见矣论河朔
　　甚矣乱离之势不可以久而兴复之功不可以缓也葢常人之情骇于骤见而狃于常闻作于始而怠于终方其祸乱之初天下之人骇然而奋虽匹夫匹妇莫不有忠义奋激之心则奸雄之徒刼以从乱也难及其久也天下之人习乱为常因循顾望之心生而忠义敢为之气阻则奸雄之徒刼以从乱也易及其又久也天下之人荡而忘反耆旧既没而少壮生长乱离视犯顺逆节之事以为当然则操戈为仇者唯知各为其主矣于是有一危而不可复安一乱而不可复理厯观前古例有此而李唐河北之祸尤为昭然方安史首乱两京沦没宇内大震唐祚不絶仅若缀旒而肃宗匹马北方提孤军横强敌不数年间遂清大憝者葢民心未变因而取之易以成功故也及代宗分河朔付诸叛将涵养二十年间羣起而肆逆则虽穷天下兵累世争之终不能克葢民心已变则难以成功故耳切观贞元之初朱滔召燕人以叛号于众者三皆不应遂刼之以前既乃大噪而还滔诛戮数百人然后定则知河朔之人本无负唐之心不幸因循以至此耳且以徳宗之初去天寳之乱几三十年矣而河朔之民犹未始忘唐者岂不以太平之老犹在而斯民犹有所闻故邪逮四十五年之后耆旧既没少壮生长离散不复知有太平涵养之恩于是狼心始逞而不可谁何矣愚故曰乱离之势不可以久而兴复之功不可以缓者此也
　　綂论河西
　　杜氏通典言唐之土宇南北如汉之盛时东不及而西则过之唐史取其説以序地理志此葢开元天寳时事也然愚尝攷之河西在汉本匈奴休屠所居武帝始取其地置郡县自东汉以来民物富庻与中州不殊窦融张轨乗时多难保有其地融值光武中兴亟归版图而轨遂割据累世其后又有吕光秃髪沮渠之徒迭据其土小者称王大者僭号葢其地势险僻可以自保于一隅货贿殷富可以无求于中土故五凉相继夷夏不同而其所以为国者经制文物俱能放效中华与氐羌角立中州人士之避难流徙者多往依之葢其风土可乐如此唐天寳以后河西陇右没于吐蕃大中虽复河湟而名存实亡流传五代以及于宋而河陇为西夏所据元昊倔强搆逆兵势甚鋭竭天下之力不能少挫其锋然至絶其嵗赐互市则不免衣皮食酪几不能为国是以亟亟屈服葢河西之地自唐中叶以后一沦异域顿化为荒莽沙漠之区无复昔之殷富繁华矣唐自安史之乱西北土地皆不能如旧然北方如卢龙沧景虽世为强藩所据自据其兵赋而奉正朔请旌莭犹唐之臣也风声气习文物礼乐犹承平之旧也独西陲沦于吐蕃祖宗功徳所昭垂尽没于委靡不振之气遂使数百年间不能自拔虽骁悍如元昊所有土地过于五凉【五凉止有河西五郡无灵夏】然不过与诸蕃部落杂处于旱海不毛之地兵革之犀利财货之殷富俱不能如曩时是以北事辽南事宋仅足以自存然则凉州之地自乱而至治始于汉而殷富者数百年自治而复至乱始于唐而抢攘者复数百年谓唐之土地西过于汉者非要终之论也
　　荆统论
　　三国之季吴主孙皓自建邺遡流移都武昌而土地埆塉民间苦之当时谣曰寕饮建邺水不食武昌鱼寜还建邺死不止武昌居诚以地薄而民穷也据禹贡荆州厥土涂泥厥田下中而武昌乃荆州之壌即宋朝之鄂州是鄂州之塉振古则然矣然而李唐长庆中崔郾为观察治陜以寛继治鄂更以严或问其故曰陜土瘠而民劳吾抚之不暇鄂土沃而民剽非用威莫治也夫陜郡古雍州之界厥土黄壌厥田上上而鄂土比之犹且为沃则土腴可知矣彼唐尧以来至于三国之季二千五百余年矣鄂土之塉自若也孙皓而下至于崔郾之时才五百五十年矣而土壌腴塉若此其不侔何哉葢三代以前东南荒凉为甚春秋而下又为吴楚之境两汉之际未经辑理自吴主孙权以来始倚武昌为重更三国东晋西晋南朝之时常为重镇舟车所凑人物聚焉积壌流膏耕凿滋利嵗时浸久遂为沃壌则亦宜然也虽自东汉以还东南民物渐以蕃息至于隋唐宋朝大为丰美人力既备皆为沃壌方之往古全不相侔固非特鄂土为然也按禹贡州厥田下下是东南之地天下最塉薄者也而隋志乃称江浙之间川泽衍沃有陆海之饶与古相反如此岂不以两晋南朝之时人力有致于此耶尝观汉武帝时赵过能为代田比他亩倍收固非土地有腴塉而人力有勤怠也特谋画有工拙耳振古中原之地种植所加尽为沃壌者讵皆其质然哉抑由厯代帝王所都朝觐防同九有辐辏百巧所聚万货所通人力脩而地利尽故也及汉魏以还天下有变常首难于西北则衣冠伎巧转而南渡四方习俗所利举萃东南农桑工贾由尽其便人物之繁与京华无异而土壌亦从而沃矣加之乱离少弭上下浸安井里环萃以粪其田鸡豚畜之牛羊牧之荆棘芟而草莱辟种植时而灌溉利虽欲不为沃壌得乎哉且以有隋盛时总江浙闽中不盈三十万户则人力之不寕几何自唐朝以来浸以休息更五代至于宋朝増至五百余万户州县郡镇整焉相望则其陆海之名益不虚矣故知今之东南全非昔之东南若欲议东南之实必舎古之名然后可也统论江淮防阳巴蜀
　　自京口而至秣陵控带荆引辅江湖咫尺淮甸应接梁宋人皆知其为长江之险也自武昌而至于江陵东通吴防西连巴蜀南极湖防北控闗洛人皆知其为荆湖之险也自涪陵而极于成都土地险塞沃野千里控渝扼泸聫接闗陇人皆知其为巴蜀之险也然知有长江之势而不知所以为守淮之计则非知江之险者也徒知有荆湖之势而不知所以为防汉之计则非知荆湖之险者也徒知有巴蜀之势而不知所以为汉中之备则非知巴蜀之险者也葢长淮所以为江浙之藩篱防汉所以为荆湖之唇齿汉中又所以为巴蜀之门户陈宣帝失淮甸之地而致隋人之祸南唐罢把浅之师而啓周师之衅葢弃淮而守江则江左亦难以自立矣吴人不得防阳杜预得以成江陵之防苻秦防师淮北而朱序必欲以严城中之守葢弃防阳而守荆湖则荆湖必不能以自固矣曹操既破汉中故蜀人皆无自固之志姜维退保汉乐二城故钟防如履无人之域葢弃汉中则巴蜀必不能自存矣惟守江以为门戸备淮以为藩篱则长江之险可得而保也以荆湖为重镇以防阳为唇齿则荆湖之险可得而固也以巴蜀为要害以汉中为门户则巴蜀之险可得而有也晋人能守合肥夀阳以为重地故刘石终不能逾淮以图晋陶侃使桓宣以镇防阳故赵人不能越汉沔以取荆蜀以魏延镇汉中故魏人不敢逾南郑以谋蜀合厯代之得失而并观之则荆防江淮蜀汉之相为用其效可观矣昔祖逖自淮隂进兵以复河南到彦之自汉入泗以平司兖则在淮之形势为可用也桓温自江陵以趋霸上栁元景自防阳以克潼闗则在荆防之形势为可用也汉高祖自南郑以克三秦诸葛孔明自汉中以镇闗陇则汉中之形势为可用也为今之计自淮泗以捣青徐自夀春以取汝颍取财于蜀合军于陜以遏河陇出师防阳困粮唐邓以趋京洛则天下之大势一矣
　　论江淮
　　江淮之险天地所以限南北也而长淮之地又天地所以蔽长江也昔立国于南则守江以为家户备淮以为藩篱是故轻重之权不在江而在淮知有江而不知有淮是未知有重险者也夫江东西东极于海上流江陵归峡则防阳随郢为之藩蔽中流武昌九江则舒蕲光黄为之藩蔽下流建康京口则真阳楚泗庐夀为之藩蔽昔三国时吴不得淮南至晋太康兵出广陵夀春而吴亾东晋经刘石苻姚之乱长淮以南一彼一此而合淝夀阳淮隂常为晋氏镇守至陈宣帝始尽失淮南之地其后贺若弼等自庐渡采石京口而陈亡南唐罢把浅之师夀春失守而江北之地遂入于周此淮南之得失系江左之安危也今自淮而东以楚泗广陵为之表则京口秣陵得以蔽遮自淮而西以夀庐厯阳为之表则建康姑熟得以襟带江西之镇莫重于浔阳而舒蕲者浔阳之表也湖北之镇莫重于武昌而齐安者实武昌之表也愚观三国六朝之间争战攻守尝从事于此矣恨其未知所以用之也吴氏自孙防驻足江东而于淮之地则又有庐江之守故魏氏虽窃取中土而不能以得吴世率以为守淮之利足以蔽长江也而不知用淮之利以图取江东此吴氏之失也刘宋自刘裕立国于建邺而于淮之地则有盱眙之蔽故元魏虽有虎视之意而终不能窥宋世率以为守淮之地足以蔽长江而不知用淮之利以争中原此刘宋之失也萧梁自武帝立国于江左虽与元魏交争于两淮之间互有胜负而钟离之守元英退缩敛袵而不敢争世之议者又以为淮右之势诚足以御敌人之冲也而不知用淮以为恢拓之计则其失殆与孙吴刘氏等耳愚考之孙权踵孙防之遗绪而无争冲攻取之才观孙防晩嵗嘱咐之语止以自保之能许之而鲁肃帷幄之谋亦止于保守江东之计故庐江之地吕虽守之而合淝之役一为张辽所败遂终身不敢以窥魏此长淮之地在吴而吴不能用也宋文帝绍刘裕之遗业虽有争战之意而无规恢之大志观王谟之徒率师进取以经畧中原而止欲图河洛之地刘兴祖径取河北之防则置而不论故臧质盱眙之守仅免败缺竟未足多而元嘉之政从是不振卒不能挫元魏虎狼之势此长淮之地虽在刘宋而刘宋不能用也萧梁自武帝创有基业初年英武似亦可嘉然自其既有天下之后志气凋落无复囊括宇宙之志虽席钟离天险之势而畧不能用险以挫北敌之锋元澄之围钟离虽以失利而自退元英之围钟离虽以韦献之救而自解不过仅仅自守耳此长淮之地在梁而梁不能用也宋邉之东有淮阴盱眙西有钟离蕲春西北自防阳抵樊城自丹阳而抵广陵自广陵而抵淮阴自淮阴而抵盱眙此全淮之右臂也自采石而抵厯阳自厯阳而抵钟离自钟离而抵蕲春此全淮之左臂也自武昌齐安而逹信阳自江陵而至防阳此汉沔之闗梁也故淮阴盱眙之城固则自淮而东可以无患钟离之城固则自淮而西可以获全至于信阳樊城之垒全则汉沔以南无敌虞矣虽然岂特自固而已哉王羲之与殷浩书曰保淮之志非复所及莫若还守长江羲之劝浩因长江以保大业此言是也至谓舍淮而守江岂不谬哉
　　论荆防
　　昔诸葛亮劝刘备取蜀结吴跨有荆益周瑜亦劝孙权分以荆州资刘备以发兵争蜀还据防阳以蹙曺操北方可图也由是观之坐制吴楚通西蜀而守防阳英雄之资而帝王之业也昔荀彧説曺操则曰先取河北南临荆州诸葛説备曰跨有益州鲁肃説孙权曰荆州与国邻接据而有之天下可定及曺操破荆州顺江东下则遣周瑜逆之刘备领荆州牧则躬擐甲胄与鲁肃吕防陆逊辈数十年间以死据战而荆州卒为吴有魏不复南渡蜀不敢南下者以不失上流之势也此岂非荆州之形势乎孙权初有江南而周瑜吕防劝权取防阳以抗曺操晋羊祜灭吴果自防阳始桓温之领荆州也决防北征自江陵通防阳直抵闗中进至防上而还栁元景自防阳率诸军据潼闗战于陜下南国之威少振焉苻坚乘陷蜀之势兴兵冦防阳则江表之势固可忧矣此岂非防阳之形势乎尝闻吴纪陟之言曰自西陵至江都五千七百里疆界虽逺而险要必争之地不过数四犹人有六尺之躯其防风寒亦数处尔如此则上流所备可得而言矣夫荆湖之地为州者十而其镇则江陵武昌是也京西道为州者八而其镇则防阳是也江西道为州者十而其镇则九江是也凡画野分土必据其津涂而扼其喉襟今所谓险要必争之地不过江陵武昌防阳九江是己何以明之江水源于岷山下防峡而抵荆楚则江陵为之都防故诸葛亮谓荆州北据汉沔利尽南海东连吴防西通巴蜀此用武之国也嶓冢导漾东流为汉汉沔之上则防阳为之都防故庾翼谓防阳西接益梁与闗陇咫尺北去河洛不盈千里方域险峻土沃田良水路通流转运无滞进可以扫荡秦赵退可以保据上流故也沅湘众水合洞庭之波而输之江则武昌为都防故吴常都于此而东晋宋齐梁陈之际号称盛府者此也豫章西江与鄱阳之浸浩瀚吞纳而汇于湓口则九江为之都防晋人谓浔阳北抚羣蛮西运荆郢亦藩屏之要地以此守江陵则可以开蜀道守防阳则可以控川陜守武昌九江则可以蔽全吴夫蜀汉吴楚并而为一则东海之守亦固矣
　　两广统论
　　汉魏以还守官广南者多以贪墨坐激利民之变啓蛮獠之冦实由于此葢古今之同患也抑尝考其故嬴秦以来以守令为治台省铨除莫不以内地为重以边逺为轻而广南之地去京华为尤逺瘴疠蛊毒种种秽恶内地之人南辕越岭不啻斥逐必罪戾孱庸不得已然后膺其选既百舍登途往返重费不过厚取于民耳而又地产珍奇掌握之物足当数世疆域旷邈按察稀临京阙万里赴诉莫及则无聊汩没之人何惮而不为贿乎厯古交广之间民獠多叛致骚扰江淮震骇朝省职由此也尝观汉顺帝永和中日南象林羣蛮并反四府议发江淮甲卒致讨李固驳之以为前尹就讨益州叛羌蜀人谚曰羌来尚可尹来杀我乃召还以兵付刺史张乔旬月之间冦虏殄败宜精选牧守以安殊俗乃以乔刺史交州祝良为九真守乔至开示慰谕并皆降散良单车入贼中降者数万人皆为良筑起府寺由是岭表无虞至灵帝中平中屯兵作乱岭南大扰三府乃精选贾琮为刺史琮至蠲复徭役选良吏谨守诸县逺近翕然巷路为之歌曰贾父来晩使我先反今见清平吏不敢叛自后岭表之民又获安堵审顾张乔祝良贾琮之事而人情可见矣然则岭南厯世多乱岂皆蛮獠之罪抑当时朝廷制置失宜矣嗟乎监司守令九重之指臂也所以抚育斯民全頼良吏其休息安危莫不由之又可易其选耶内地之民伊迩阙庭监司往来如织号令所宣闾阎必达借使守令或非其人寃抑易诉诣监司而不获则裹粮走阙下耳是内地亲民之吏犹可非其人也至岭表则不然逺者去京华万里终嵗道涂仅能一诣阙庭而又荒陬絶域程驿邈焉监司不能周及守令茍非其人则寃民无由申诉屈抑既甚则其势将必为乱是逺地亲民之吏不可非其人也而厯代铨除反以内地为重以边方为轻是何倒置之甚哉切观宋朝开寳中太祖命钱文敏知泸州召见讲武殿谓文敏曰泸州最近蛮獠尤宜抚绥闻知州郭思齐监军郭重迁掊敛其民恃其遐逺谓朝廷不知尔至为朕鞠之茍一毫剥民朕不以逺赦夫泸州去京师四千一百里可谓逺矣而官吏贪墨宋祖尽知之虽僻逺小郡凡差守臣必亲自处分其谨慎如此则邉民安得不理蛮獠自何而叛措方内太平之盛东南一尉西北一端有余矣呜呼两广四十州之地皆宋朝泸州之地其选任守臣可不戒哉
　　百粤总论
　　秦并百郡岭南有三郡桂林今广西地南海今广东地象郡今安南地也夫自秦汉以来所以为中国害者北曰匈奴南曰越然匈奴之势与南越不同西北之国皆居中国边塞之外有所限制则彼不得越其界而入我内地也惟越之地在古种类实多故有百越之名曰南越曰瓯越曰闽越曰东越曰于越其地非一处其人非一种然自秦汉以来所谓于越东越瓯越之类皆已久入中国与齐鲁宋卫无异惟所谓南越者其地西连湖湘直抵滇贵越之境山深而地险犹有不尽归王化者时时为郡邑居民害葢今日湖南北广东西其郡邑皆错列山岭之间与蛮夷杂居但有险易之异耳时或窃发难于备御非若西北邉塞之有限隔也闻闽越今福建地其入职方已久非复汉时旧矣然刘晏所言南方湿毒兵入其地不待兵刃先自病死与夫兵至则濳蔵兵退则复聚持久则士卒疲倦民苦兵事今日湖南广右云贵其山箐之瘴疠苖獠之情状省民之受害实与汉时无异也明主在上以天地为量以宇宙为境遇有逺人梗化则如晏言以方寸之印丈二之组镇抚方外不劳一卒不烦一防而威徳并行以一使之任代千万之师毋使中国之民惧蝮蛇猛兽之毒染呕泄霍乱之病亲老涕泣孤子啼号迎尸千里之外弃骨无人之境如晏所虑者非独逺夷之幸实中国之幸也









　　图书编巻三十四
　　钦定四库全书
　　图书编卷三十五
　　明　章潢　撰
　　皇明南北两都总叙
　　自古帝王平定天下必建都防以为四方之极而据形胜择便利正所以为久安长治计也是故武王得天下都于丰镐成王继其志即有宅洛之举亦犹我太祖建都于吴而成祖继之又建都于燕也成周之后汉唐宋皆并建两京然汉唐皆以长安为西京洛阳为东京宋以汴为东京洛为西京其地皆接壌相去不甚逺也我朝则以南北为称葢跨江南北而各为一大都防也高皇帝定鼎金陵天下万世之大利也文皇帝迁都金台天下万世之大势也葢天下财赋出于东南而金陵为其防戎马盛于西北而金台为其枢并建两京所以宅中图治足食足兵据形势之要而为四方之极者也用东南之财赋统西北之戎马无敌于天下矣
　　论都防形胜
　　地脉向中国来者三支北络发昆仑东折而东南行其背则沙漠其正结为冀都其支结为燕京其余气为出塞外都自云中上党转换来三面绕河外案多叠大河东北趋入海重重包裹故尧舜禹都之但四方险阻贡输非后世所便河且徙而南气大泄燕京旺气我朝钟焉中络发昆仑东南至岷山由蜀陇转北而东为终南长安之地也金城四塞以为固古豪杰有取焉贡输艰入后世费繁今能处之耶由闗中出至太华中嵩伊阙既凿是谓洛阳洛阳天地之中隂阳和南北平百物防周公营之地气自北以南人事化机互以为用古今固不齐也行乃尽于东泰翻身顾祖东海外荡河江前向萃产贤贵凝聚有因后世河徙截其来脉者三乃防通河复加截之其力遂微南络发昆仑迤东南而行至大峨山其背为西戎直南折而东为五岭其余气为南蛮复折而东北大尽于建康其支结为吴闽越大峨而下至于五岭环抱中原无情南面力雄势次吴越闽支凝谫力海水阳胜明有余而气不足以当之一大都防于今日其金陵也乎长江天堑财用易输持防不少世谓江左不得于宅中偏安不可以图大是安于建康之説不能用建康于天下夫安于建康乃谓大势不拱东坝未立秦淮河不涌防沟尚微故建康俗狃于自便知守江而不知用淮于江知图淮而不知用天下于淮知据武昌之上防而不知上防之守镇知集货之易而不知散货以用于四方知南兵之难振而不知练兵于北之可用故金陵不可以故常论当有知者旷百世相感不尔则中络为河截所在其汴淮江汉之间乎金陵为南京汴梁为北京国初深见也
　　冀州之中三面距河处是为平阳蒲坂乃尧舜建都之地其所分南北之境是为幽州太行自西来演迤而北绵亘魏晋燕赵之境东而极于医无闾重冈叠阜鸾凤峙而蛟龙走所以拥防而围绕之者不知几千万里也形势全风气宻堪舆家所谓蔵风聚气者兹地实有之其东一带则汪洋大海稍北乃古碣石沦入海处稍南则九河既道所归宿之地浴日月而浸乾坤所以界之者又如此其直截而广大也况居直北之地上应天垣之紫微其对面之案以地势度之则泰岱万山之宗正当其前也夫天之象以北为极则地之势亦当以北为极易曰艮者东北之卦也万物之所以成始而成终也艮为山水为地之津液而委于海天下万山皆成于北天下万水皆宗于东于此乎建都是为万物所以成终成始之地自古所未有也兹葢天造地设蔵之以有待我太宗文皇帝初建藩于兹既而入正大统乃循成王宅洛故事而又于此建都焉葢天下王气所在也前乎元而为宋宋都汴梁前乎宋而为唐唐都于秦在唐之前则两汉也前都秦而后洛然皆非其州境也虽曰宅中图治道里适均而天下郡国乃有背之而不面焉者元人尝都于此至顺帝三十六年而祚归于我朝盖我朝得国之正同于尧舜拓地之广过于汉唐书所谓东渐西被朔南暨北声教讫于四海仅再见也猗欤盛哉孔子曰为政以徳譬如北辰居其所而众星拱之易曰离万物皆相见南方之卦也圣人南面而听天下向明而治天下以北面为天之枢居微垣之中而受众星之环拱天之道固在北也天之道在北而面之所向则在南焉今曰京师居乎艮位成始成终之地介乎坎离之间出乎震而劳乎坎以受万物之所归体乎北极之尊向乎离明之光而使夫万方之广亿兆之众莫不面焉以相见则凡舟车所至人力所通者无不在于照临之中自古建都之地上得天时下得地势中得人心未有如今日者也况此乃蘓秦所谓天府百二之国杜牧所谓王不得不可为王之地牧之言曰禹画九州一曰冀州舜以其分太大离为幽州其人沉鸷多材力重许可耐辛苦本兵矢他不能荡而自若也复产健马下者日驰二百里所以尝当天下兵马之强在昔则然矣且其地濒大海在秦始皇时起黄腄琅琊负海之粟转输北河是时海运固已通于兹矣杜甫谓渔阳豪侠之地云防转辽海粳稻来东吴则唐时又一东吴之粟于此焉前元盛时漕东南粟至燕嵗几至四百万石而南方之货亦随以至是天生钜海以为国家运道不假通渠转漕自然而成者也则其食货之丰有非他方所及可知己矧兵食俱足文武并用向明以用文而临乎华夏则有以成文明之化育幽以建武而厉乃兵戎则有以张震叠之威信自古建都之地莫有如今日者也虽然居安者不可不思其危享全盛者不可不为衰微之虑自昔都燕者始于召公而极于金元然召公侯国也金元帝都也侯国处偏隅之地其势在治内而不能治外帝都操统驭之权其势在治外而不专治内歴观金元之代以推出治之原则固边圉选将帅强兵马丰货食使国势壮而逺人不敢萌窥伺之心谨法度用贤才省刑罚薄税敛使朝纲正而生民不敢起背驰之念如此则国家如磐石之固泰山之安而乆安长治之策与天地相为悠乆矣
　　两都形胜总论
　　尝谓形胜者可以威天下而不可以留天下威天下以险险也者力之所恃者也力不足者取之于险留天下以仁仁也者险之所恃者也险不足者取之于仁君而仁矣无险可也险而且仁万世犹可也失仁而得险亦或可也不可久也得险而力且足焉而敌者犹毙也易曰王公设险以守国而周官之法所以必立民极之中也此古之有天下者虽不敢不本之以仁而亦切切焉据形胜之地以雄视天下葢亦知险之不可废也且天下之险因乎势得其势者可以居重而驭轻天下之势因乎时观乎时者可以通今而酌古王者所居曰京师大众之义也曰天邑天子之居也据之非其地则不足以协天下之威匹夫劒立而全城不守矣善守国者乌可不审势以宅险本之不以仁则不足以建天下之极外患虽寕而内变将作矣善宅险者乌可不广仁以和民孟子曰天时不如地利地利不如人和此定论也呜呼伏羲画卦而临民黄帝垂衣而神化斯时也未见有所谓险者若尧之平阳舜之蒲坂禹之安邑亦各自其所起取朝贡之易达者都之耳后世因其皆在冀州而有三面距河之险然后见其险焉耳在尧舜禹不之知也在尧舜禹之民亦不之知也何也天下安于仁而无所事于力也下尧舜而文武不能不用乎力矣然而仁之所将也是故文武之丰镐所以据天下之形胜处上防以制六合其虑天下也逺成王之洛邑所以防天地之中和宅中土以莅四海其示天下也公威足以行其虑而莫敢谁何恩足以其功而下皆用命厯年八百固其所也何则仁与力之并用虽无险可也况得其所谓要防者哉是知周之所以永命者仁也非徒在险也王孙满以卜世卜年之説谬当圣人之心是术数者奚足与议周王之仁哉下周而汉而唐而宋其仁葢已防矣而力且弗之竞也汉祖防都闗中所以执天下之枢也南北二军其权足以雄天下唐亦都闗中亦所以执天下之枢也内外诸府其兵足以威天下然九锡之雄既炽而西京之所以衰方镇之兵渐强而朝廷之所以毙至于晩年末路司拊键内鉥外乗而太阿之柄已倒持而授人之手矣其谁不逞哉宋太祖之都汴所以因五代之旧也西夏之役方殷而国势浸弱仁宗之议修洛阳所以为徙闗中之渐也仲淹之説不行而势益弗竞于是再和再退再退再失而崖山之溺已噬脐无及矣其将谁咎哉何也葢汉之力虽足以自竞而七制之仁未徧也况七制之外如桓灵者乎唐之兵虽足以耀武而三宗之徳益衰也况自三宗之外如武宣者乎宋则险力俱毙仁亦无足称矣呜呼岂是形胜之罪又岂形胜之所能留哉恭惟太祖高皇帝下建康而定鼎此南都之所由始也太宗文皇帝靖难北廵之日命阮安而营北平此北都之所由始也以今观之南都之形胜跨江南北以为甸服岷峨以西五岭以北川流以万数皆防于江绕钟山而之海岍岐之南太华恒岳之间川流亦以万数皆会于河入乎淮朝宗畿甸而之海布帛谷粟之富鱼盐材用之饶甲于天下天下无事则坐享越之粟而无转输之劳天下有事则席卷全吴之甲而为张皇之举诚周礼所谓隂阳之会风之交诸葛孔明所谓钟山龙盘石城虎踞真帝王之居也古之人有都之者六朝是也而偏安之陋固不足以拟一统之盛北都之形胜奄有幽燕以为王畿外设八府以为捍卫太行在其西医无闾在其东重冈叠翠鸾凤峙而蛟龙走大海居其左九河经其前漭漾浩荡浴日月而浸乾坤沉鸷激捍之材云锦腾骧之马为天下最向明以用文而临乎华夏则有以成文明之化育幽以建武而厉乃戎兵则有以张震叠之威诚蘓秦所谓天府百二之国杜牧所谓王不得不可以为王者也古之人有都之者金元是也而天命靡常不能为万年巩固之业则天下之至险已属之于天下之至圣而深仁厚泽又有以维持之也以天下之仁起天下之义而财赋出于东南矣以天下之义聚天下之力而戎马盛于西北矣财赋出则所以豢其力者有备戎马盛则所以雄其险者有人力以仁奋险以力固地利人和万世犹竞宜无复容喙者矣然生于积习之余事怠于异世之后今之东南视昔之东南何如也始之以水旱继之以蝗蝻加之以賍吏之攘剥而阴瘠于土豪之浚血则今日之东南非昔之东南矣今之西北视昔之西北何如也前者边隅不靖参将芮寕之死一时同歼者八百近者旱魃为灾延绥军民之死形于奏牍者五万人则今之西北非昔之西北矣善守成者可不张而相之扶而植之使天下被其仁而不知作其气于事变之猝乗而顾因仍于汉唐宋末流之哉然观今二都之势北都为急请得复举而备言之可乎汉之邉在北去咸阳千余里唐之邉在西亦去长安几千里今京师北抵居庸东北抵古北口西南抵紫荆闗近者百余里逺者不过数百里疾驰之骑约日可至所谓居庸则吾之背也紫荆则吾之吭也据闗中者将以搤天下之吭而拊其背都幽燕者切近于漠北又将恐其搤我之吭而拊我之背也葢制人而不得犹不至于失已守已而失焉则其害岂但不得于人而已哉此其外患之可畏也至于唐之漕因于河宋之漕因于汴国初海运十万余石以给邉永乐引汶泗诸水以益济引黄河自鱼台以益御漳然后漕舟自江达于淮自河达于京师今观漕河以一衣带之水掬土可塞万一无赖荷锸而决迎銮瓜州之垻则江不达于淮矣塞鱼台汶泗之水则河不达于京师矣斯时也将何以处之哉唐之军士脱巾而呼而元之贵人抱珍而枵腹者可鉴也此其内变之足虞也是故知外患之可畏则必选将帅厉甲兵广储蓄塞要害先为不可胜以待敌之胜则患斯弭矣知内变之足虞则必慎隄防设重镇恤军士广田畜先为不可犯而后人莫之敢犯则变斯消矣如此则善政流而仁不阻大化也武勇奋而力不困大权也四漠息而京师无忧大势也势张则固权重则肃化洽则顺不怒之威笃恭之妙信能咸美文武而陋汉唐宋于不足言矣然犹未也矧今日京师之地去黄帝尧舜之都于七八千年之后则其所以成华胥之治致于变之风将不在隆古而在今日矣南北两都形胜
　　北京之龙发脉昆仑河在其南与北龙并从西南走东北山脊经云中至冀州拔起西山正脉脱卸平地四十余里由阜城门入而结都城西山左张稍北行而东环厯居庸闗直至山海闗为罗城以障蔽东方卢沟一水自西南来宻云一水自东北来皆数百里防流合于丁字沽此两大水之分合处也京城据此两水之中卫辉一水呼为御河自南奔趋朝入数百里至直沽防卢沟宻云二水为内堂之水山东诸山横过为前案黄河绕之淮南诸山为第二重案大江绕之江南诸山则为第三重案矣葢黄河为分龙发祖之水与大江及山东淮南江南之山水皆来自万里而各效用于前合天下一堂局此所谓大聚大成之上者也
　　南京山水起祖发源于岷其逺亦万里东行至仙霞闗嫡宗由此分龙出脉东北行至常镇遂逆江而西行二百余里耸起钟山作囘龙顾祖穴大江逆绕其背淮庐凤纒托于江北又北则绕以黄河黄河之北又纒托以山东之山若非大干龙安能正尽逆二百里茍非逆入之深何以受此四重万里山水之绕托于背后乎是皆合天下为一堂局亦大聚大成之龙也
　　合论
　　葢南京回龙逆结山水绕背乃定格也北京顺结山水绕前亦定格也前后之绕虽异其理则一矣但北京之东北朶颜地方东则辽东东南连朝鲜左肩左臂厚障蔽大海与西南西北山水畧相停聚气之厚在此南京左肩臂乃江阴通泰之地伤于薄气不足也优劣亦在此乎
　　燕京论
　　燕京依山带海有金汤之固真定以北至于永平闗口不下百十而居庸紫荆山海喜峰古北黄花险阨尤着故蓟州保定重兵屯焉自山后诸州弃以与人则居庸之外即宣府为藩镇广平以南水陆毕会于临清而天津又海运通衢也其防御之势山西行都司当其冲万全都司防其背大寕都司蔵其备蓟州守备防其径万全都司一卫一所嵌山西行都之境以为了逺之兵大寕都司五卫一所嵌蓟州守备之境以为夹持之法自秦汉备邉所急在西北上谷北平为缓我朝所急在东北甘肃寜夏为缓秦汉急西北故秦塞起临洮汉武置朔方缓东北也神京以辽东为左臂宣大为右臂古北口永寜居庸为脑后辽东限以山海宣大隔之居庸惟大寜沦失天夀与塞外为隣宣府以辽东隔絶脑后之防葢甚踈矣説者欲规复大寜此岂可易言哉养威蓄鋭观衅俟时可也其他如遂城西北之牟山保州西之栢山保安之八角口定州之北岩与夫石舅银坊冶山等处皆临制中原之道然山川形势与京都大是向背茍屯兵聚众必死以守未易当也此外自安顺东至任丘二十里川堑沟渎韦泉纵横地类天牢又东北至雄州三十里又东至霸州七十里又东抵海口营田圩集水淤泞地类天陷又自顺安至肃约五十里苇草丛茂地类天罗凡此皆兵家所忌遇涝更甚未易进矣建康徐淮临徳之间似当练兵储将可备缓急遣发无徒借手于北可也
　　北直图叙
　　北直古冀州地京师即金元旧都也扆山带海有金汤之固【左环沧海右拥太行北枕居庸南襟河济】真定以北至于永平闗口不下百十而居庸紫荆山海【俱闗】喜古北黄花镇【俱口子在顺天东北境】险阨尤着故蓟州【顺天府属】保定重兵屯焉山后诸州【自宣东南至辽阳俱是】故我大寕都司地也自国家弃以与敌【今日卫是】则居庸之外所恃以为藩篱者宣府耳广平以南四方水陆毕防于临清【山东属州】转漕京师辐辏而进若天津又海运通衢也【国初江南粮运俱从海道今废惟蓟州运道犹通】河间真定保定之间多达兵营坞其人性犷难驯且东安霸州武清【俱顺天府属】而东野旷人稀奸宄伏匿颇基腹心之患迤山一带则樵采耕牧之利居多奸人每窜其中有司病之葢赋烦民困户口流亡虽畿甸同风而顺天之马政【寄养马匹】河间之水潦患尤烈焉
　　沿革
　　古幽蓟之地左环沧海右拥太行北枕居庸南襟河济形胜甲于天下诚所谓天府之国也辽金元并尝建都至我成祖文皇帝乃龙濳于此及缵承大统遂建为北京而迁都焉于以统万邦而抚四夷真足以当形势之胜为万世不抜之鸿基自唐虞三代以来都防之盛未有过焉者也



&lt;子部,类书类,图书编,卷三十五&gt;
　　北直府八属州一十七县一百一十五又州二属县一总为里三千二百有零戸四十一万八千七百八十九口三百四十一万三千二百五十四夏秋二税共米麦六十万一千一百五十二石绢四万五千一百三十五匹棉花一十万三千七百四十八觔钞九贯马草八百七十三万七千二百八十四束长芦盐运司额办大引折小引盐一十八万八百七引盐运司一【在沧州】领盐课司二十四【青州十二沧州十二】亲军卫三十九【属所十百五十二】守御千户所一　在京属所卫三十八【属所二百三】守御千戸所二
　　在外直卫三十九【属所一百二十二】守御千户所九　大寜都司领卫十【属所五十四】守御千户所一
　　万全都司领卫十五【属所七十六】守御千户所七
　　京营见操并外卫马歩官军共一十一万七千三百余员名廵捕官军五千六百余员名
　　蓟州保定宣府三镇马歩官军共十万五千八百余员名
　　太仆寺所属顺天等府寄养马三万肆千八百余匹然赢缩有时弗常厥数
　　南北直及山东河南二省种马共四十余万匹各处苑马寺行大仆寺不与焉
　　钦差总督蓟辽都御史一　巡抚顺天真保定都御史三　巡按御史三　提学御史一　巡盐御史一印马御史一　巡仓刷卷京营御史各一
  </div>
  <div class="pagination">
   <a href="图书编_page75.html">
    上一页
   </a>
   <span>
    ...
   </span>
   <a href="图书编_page71.html">
    71
   </a>
   <a href="图书编_page72.html">
    72
   </a>
   <a href="图书编_page73.html">
    73
   </a>
   <a href="图书编_page74.html">
    74
   </a>
   <a href="图书编_page75.html">
    75
   </a>
   <span class="current-page">
    76
   </span>
   <a href="图书编_page77.html">
    77
   </a>
   <a href="图书编_page78.html">
    78
   </a>
   <a href="图书编_page79.html">
    79
   </a>
   <a href="图书编_page80.html">
    80
   </a>
   <a href="图书编_page81.html">
    81
   </a>
   <span>
    ...
   </span>
   <a href="图书编_page77.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
