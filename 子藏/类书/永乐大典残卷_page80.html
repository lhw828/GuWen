<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 80 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 80 页/共 331 页</h1>
    <div class="content">　　《系辞》：变而通之以尽利，鼓之舞之以尽神，注曰：变通鼓舞，以事而言。
　　【张子正蒙】
　　天下之动，神鼓之也。辞不鼓舞，则不足以尽神。
　　即物尽神
　　【关尹子】
　　《一宇篇》：无一物非神，是以善吾道者，即一物中尽神。
　　乐以颐神
　　【罗泌路史发挥】
　　《九锡备物霸者之盛礼篇》：锡也者，赐也。上公九命，数已崇极，勋业更茂，蔑以加矣。是故，制之褒锡以宠绥之，车马以代其劳，衣服以章其德，乐器以颐其神。
　　妙世颐神
　　【晋二俊集】
　　《陆云登遐颂》：遗物执一，妙世顺神，思我玄流，浩若无津。
　　垂拱颐神
　　【唐颜鲁公集】
　　《贺上皇表》：伏愿陛下，垂拱颐神，以睹廓清之庆。
　　养神
　　【庄子】
　　《刻意篇》：形劳而不休则弊，精用而不已则劳。劳则竭，水之性，不杂则清，莫动则平。郁闭而不流，亦不能清，天德之象也。故曰：纯粹而不杂，静一而不变，淡而无为，动而以天行，此养神之道也。夫有干越之剑者，押而藏之不敢用也，宝之至也。精神四达并流，无所不极，上际于天，下蟠于地，化育万物，不可为象，其名为同帝。纯素之道。唯神是守，守而勿夫。与神为一。一之精通，合于天伦。野语有之曰：众人重利，廉士重名，贤士尚志，圣人贵精。故素也者，谓其无所与杂也。纯也者，谓其不亏其神也。能体纯素，谓之真人。
　　【曾类说】
　　夫欲养神，先须养气，养气先须养脑，养脑先须养精，养精先须养血，养血先须养唾，养唾先须养水凹。九还七返者，大而论之一年，小而论之一日。北斗一日一夜一周天，天降地腾，从寅至申为七返，却到坤为九还。
　　含精养神
　　【魏伯阳参同契】
　　含精养神，通德三元。三元，上中下之三田也。含精之久，力到功深，则精神内藏，和气充周于一身，而百骸万窍无不贯通，自然如天河之流转。
　　忘气养神
　　【采真集】
　　《宋齐丘化书》：圣人穷通塞之端，得造化之源。忘形以养气，忘气以养神。
　　俭视养神
　　【采真集】
　　香溪先生云，俭于听，可以养虚。俭于视，可以养神。
　　葆气养神
　　【涧泉日记】
　　葆气者寿，养神者无往而不自明。神气相宣而万化举。
　　啬气养神
　　【宋苏颖滨集】
　　《再祭张宫保文》：啬气养神，以终其身。中忘我以发照，外忘物而远尘。至于委化之日，泊然天真。
　　保形以养神
　　【云笈七签】
　　《修真经告》曰：有者因无而生，形者须神而立。故有无为之宫。形乃神之府，莫不全宅以安主，保形以养神。
　　恬和养神
　　【云笈七签】
　　《修真品》曰：神静而心和，心和而形全。神躁则心荡，心荡则形伤。将全其形，先在理神。故恬和养神，则自安于内。清虚栖心，则不诱于外也。又参同契曰：含精养神，道德三元。
　　真道养神
　　【老君宝绿】
　　老君谓尹喜曰：伪道养形，真道养神。神真道通，能亡能存。神能飞形，亦能移山。形为灰土，其可识焉。耳目声色，为子留愆。鼻口所喜，香味是冤。身为恼本，痛痒寒温。意为形累，愁毒忧烦。弗疾去，则志气日耗。寿命不延，其来久矣。子当先损诸欲，莫令意逸。闲居静处，精思斋室。丹书万卷，一如守一。常以虚为身，以无为心，无身之身，无心之心，可谓守神。守神玄通，是谓道同。其犹高山大泽，非欲虫鱼鸟兽。而虫鱼鸟兽归之，人能虚无无为。非欲于道，道自归之矣。
　　摩火养神
　　【关尹子】
　　摩火以养神，神之所以不穷也。
　　吸风养神
　　【关尹子】
　　吸风以养神，精之所以不穷也。
　　忘机养神
　　【会真记】
　　绝念忘机，可以养神。
　　太上养神
　　【文子】
　　《下德篇》云：老子曰：治身，太上养神，其次养形。神清意平，百节皆宁，养生之本也。肥肌肤，充腹肠，供嗜欲，养生之末也。
　　出神
　　【吴中旧事】
　　范文正公长子监簿纯佑，自幼警悟，明敏过人。公所料事，必先知之，善能出神。公在西边，凡虏情机事，皆预遥知。盖出神至虏廷得之，故公每制胜，料敌如神者，监簿之力也。一日因出神为人所惊，自此神观不足，未几而亡。时甚少也。张子贤闻之公之族子门言彦和云。
　　【盘山语录】
　　昔有道人，坐中忽然神出外游。数百步复回，乃见本形依然端坐。如是数次，亦不为奇特。乃与平常念头出外一般，只为些子分明。若认为功，便是着邪也。
　　【悟真篇】
　　夫炼金丹，忘机绝虑勤而行之，定出神也。
　　酒乱其神
　　【荀子】
　　《解蔽篇》：醉者越百步之沟，以为步之浍也。，与跬同，半步曰跬。浍，小沟也。俯而出城门，以为小之闺也。酒乱其神也。闺，小门也。
　　酒浊其神
　　【淮南鸿烈解】
　　《汜论训》：夫醉者俯入城门，以为七尺之闺也。超江淮，以为寻常之沟也，酒浊其神也。
　　知几其神
　　【张子正蒙】
　　知几其神，由经正以贯之。则宁用终日断可识矣。几者，象见而未形也，形则涉乎明，不待神而后知也。吉之先见云者，顺性命，则所先皆吉也。
　　人服其神
　　【临川志】
　　陈儒，字汉卿，临川人。幼聪慧，刻志于学。登绍兴十八年第，授明州推官。有盗穿库藏，久弗获。连逮无辜，公疑必守藏者。讯之果然，人服其神。
　　常拘其神
　　【胎息经】
　　学道人之，常拘其神以为身主。主既不去，身岂倾坏也。
　　内养其神
　　【仙传】
　　崔希范曰：外忘其形，内养其神，是谓登真之路。
　　谷神
　　【老子】
　　《成象章》：谷神不死，是谓玄牝。谷，养也。
　　【张子正蒙】
　　谷之神也，有限，故不能通天下之声。圣人之神，惟天，故能周万物而知。
　　【朱子语类】
　　正淳问谷神不死，是谓玄牝。曰：谷虚，谷中有神。受声所以能响，受物所以生物。
　　【采真集】
　　作复之证，则为刍狗。消息之机，则为橐。生化之原，则为谷神。又谷神之能虚能应，是生生化化之原也。无应则无生，无虚则无化。有生有化，故橐受之以为嘘吸，而刍狗随之以为新陈。
　　【沈明远寓简】
　　夫天谷者，泥丸者也。泥丸之神，是曰谷神。谷神主以天真之气为体。
　　【黄氏日抄】
　　谷神不死，是谓玄牝。谷云虚也，声达焉则响应之，乃神化之自然也。玄，妙也，牝是有所受而能生物者也。至妙之理，有生生之意焉。
　　【上阳子】
　　外鼎者，亦名谷神，亦名神器，亦名玄关。
　　丧妻伤神
　　【韵府群玉】
　　魏荀粲妻亡，不哭而伤神，岁余亦卒。
　　典选伤神
</div>
    <div class="pagination">
<a href="永乐大典残卷_page79.html">上一页</a><span>...</span><a href="永乐大典残卷_page75.html">75</a><a href="永乐大典残卷_page76.html">76</a><a href="永乐大典残卷_page77.html">77</a><a href="永乐大典残卷_page78.html">78</a><a href="永乐大典残卷_page79.html">79</a><span class="current-page">80</span><a href="永乐大典残卷_page81.html">81</a><a href="永乐大典残卷_page82.html">82</a><a href="永乐大典残卷_page83.html">83</a><a href="永乐大典残卷_page84.html">84</a><a href="永乐大典残卷_page85.html">85</a><span>...</span><a href="永乐大典残卷_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
