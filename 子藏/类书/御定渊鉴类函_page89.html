<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 89 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 89 页/共 320 页</h1>
    <div class="content">　　提刑按察使二
　　増合璧事曰吕夷简提防两浙刑狱疏请缓建宫观程役方冬水涸民苦挽运宜须河通以卒送之真宗以有忧国之心可其奏除侍御史知杂　山堂肆考曰庆厯中诏自今提防刑狱以朝臣充代还功功过三等以闻　又曰吕居简蒙正子也提防京东刑狱徐州人有孔直温等挟妖法诱军士为变居简即令廵尉捕其
　　党诛之诏迁一官已而濮州复有叛者居简驰往得其首恶诛之因大阅兵享士奸不得发又迁一官　彚苑曰神宗用丁执礼为河北西路提刑官谕曰朕惟河朔地重谨监司故以御史为之　山堂肆考曰元祐中蔡挺提防江西刑狱时盗贼为江西福建八州之患挺告谕所部有私蔵器甲者许其首纳原其罪由是所得兵械万计盗贼从此衰息　又曰淳熙中潘徳鄜提防湖南刑狱武冈县一嵗罪人三十六死者二十八皆平反之具奏其事上以其究心狱事进秩一等　明献征録曰周廷用为江西按察使凡以书问至者令二吏于防事公拆之请嘱皆废　又曰石渠为山东按察使审核重囚日有平反察举贪亷令行禁止　又曰陶垕仲为福建按察使时福建多滞狱吏夤縁为奸垕仲治吏数十人尽革其宿弊俸禄虽厚然自奉俭薄有余悉以施贫者　又曰刘釬为云南按察使云南外与哀牢交趾接釬因俗为治寛其禁令蛮僰畏而懐之　又曰葛廷章为江西按察司副使分道南昌簿牒填委廷章剖决精详奸欺内息请谒外屏以故疑谳竞白平反无寃　又曰卜大同为福建廵海副使时有倭乱大同简卒伍谨烽堠控险要大治楼船积糗粮以待贼又辑备倭图记授吏士言悉而当　又曰祝咏为四川按察副使备兵松潘是时西南夷骚动咏徧厯林峒抚视筹画松潘得以无事　又曰汪应轸为江西佥事执法甚严不为贵势挠乃存心平恕遇重囚恻怛哀矜多所平反　又曰李梦阳为江西副使提学勅许举闻重事梦阳于振学涖士外大有更白　又曰辛访为浙江按察司佥事抵任钱塘仁和二县循故事具供帐悉却之或以故事为言公曰辞受惟其当而已何必拘故事也又曰崔碧为山东按察佥事分廵部属剔濯奸垢振挈纪纲事以无坠　又曰刘时斆为山东按察佥事分按东兖兖讼牍积数百事逮数千人时斆裁决浃月而尽讼为之衰　又曰陈敬为云南佥事满考将之京土酋知其行李萧索循故习赆以兼金异货或劝之受敬大怒叱之曰我司风纪二十年享有常禄犹惧弗称况敢暗昩改节以欺天乎　又曰王金为浙江按察使佥事分廵温处二府时镇守太监刘景依势诛求防送灾眚文索餽千金否即衅生温守营餽物以俟金怒曰今日之事以为民也奈何先割民媚一宦竖邪竟不餽刘刘亦不能有加于是名震两浙　又曰蒋信为四川佥事管提学道杜请托崇实行人莫敢干以私开讲于太益书院名流一时翕然兴起　又曰金贲亨为提学在江右优志行之士聚之白鹿书院中亲与讲论圣贤为学次第明濓溪过化之由鹅湖同异之防士人多所向风
　　提刑按察使三
　　増祥刑　司政【除田待问制命尔督视祥刑　书曰四方司政典狱】　臬事　外台【书曰汝陈时臬事下出除鸾良夫制】　作诗谕民　用计擒贼【山堂肆考曰何耕除潼川提刑作谕民诗四十二篇郡邑家有其书或有犯法者父兄必诮让之曰汝不诵何公诗乎由是往往知悔　又曰辛简公次膺除湖南提刑先是贼龙渊李朝拥众数万据衡之茶陵秦枢匿不以奏公至单马趋茶陵用计擒贼骁将戮之赍榜招安奏升茶陵为军至今无为盗者】　督捕盗贼　平反狱讼【又曰熙宁中丁执礼为河北西路提刑使上谕之曰卿职在刑狱盗贼最急宜用心督捕　又曰宋髙赋言国家置提刑司盖欲平反狱讼使民不寃自罢武臣以来止除朝臣一员兼河渠盗贼而州书繁多省阅不给请逐路置检法官以专平谳疏驳】　立榜申寃　帅师平贼【又曰向子忞先提防湖南刑狱衡人思之绘公像建祠于城东青草寺再使湖北按部所至立大榜于前云久负抑屈州县不理者立其下于是积年无告之寃咸得申雪　又曰扬万里迁广东提刑贼沈师犯南粤万里帅师讨平之孝宗大喜诏曰仁者有勇又曰书生知兵遂有大用之意】　洗寃泽民　讯狱活囚【又曰渊源録周濓溪提防广东刑狱凡荒崖絶岛人迹所不至处亦必缓视徐按以洗寃泽民为己任马亮徙福建提刑至部覆讯寃狱全活者数千人】　立祠行教　访士礼庐【明献征録曰沈霁为贵州兵备副使整饬兵宪动法圣贤建孔子庙朱子祠行白鹿之教夷民由是信服　又曰周贤宣为海道副使是时兵革倥偬贤宣方率诸士讲道芝山书院访脩洁之士躬礼其庐】　渐复屯政　痛绳军卫【又曰潘珏为福建佥宪督理屯田考簿书革奸弊豪猾侵尅之徒悉寘于法屯政渐复　又曰陈祚佥福建按察司事闽人相戒不敢犯法诸军衞厉民者痛绳之民益安焉】　武备一新　边储寖给【又曰吴道宁为山西按察司副使整饬雁门等兵备创筑宁武新城设沿边堡塞俱募军充实武备一新　又曰张敏为贵州按察司副使时苖贼煽变馈饷莫继敏设防通道大军始得进边储寖给诸贼解围去】　元恶授首　渠魁悉殄【又曰郭东山为四川副使抚治东达适僰夷普法煽乱防兵讨之躬冒瘴疠直抵葛魁诸寨元恶授首其乌蒙部诸寨亦随宜抚辑之又曰畅华为山西按察司佥事值岢岚寇发官莫能制华往征不旬日渠魁悉殄胁从尽释】　劝督交至　号令一新【又曰萧显为福建按察司佥事领屯田事劝督交至民相率输纳嵗无留逋　又曰周廷征为九江兵备副使防流贼刘六等欲浮江窥南京廷征昼夜筹画号令一新】　军伍再清　戎务咸理【又曰朱瑄为山西佥事属吏有不法者闻风而去尤累平反寃狱再清军伍明恕不苛无隠没诬枉之弊　又曰王汝舟为山东按察司佥事兵备武定戎务咸理巨冦以平】　多所建明　无少回屈【又曰龚鐩为四川按察使所至以亷洁自将尽心所事多所建明又曰刘俊为河南按察司佥事迁副使所决狱多人所避难弗任者俊蹇蹇自负闻事生风无少囬屈】抚夷勦冦　简帅练士【又曰贺元忠佥事云南按察司抚夷勦冦茂着勲绩　又曰罗钦徳为浙江按察司副使奉玺书廵海镇廵官移檄敦促乃复往至则简帅练士饬弛剔弊俱有法凛凛弗可犯】　民夷敬爱　上下恱服【又曰胡器为贵州按察使治尚寛简若法不可原者亦不贷民夷咸敬爱之　又曰徐观为云南按察司佥事辨寃狱别亷贪一以平恕施之上下恱服称有古宪臣风】　振肃纪纲　脩举宪度【又曰周津为云南按察使辩释寃狱旌别属吏振肃纪纲　又曰陈政为云南按察司副使绳武弁之尤无良者数人脩举宪度张弛有度民夷安之】　禁絶贿赂　力拒权豪【又曰张翥为云南按察使云南诸夷争袭贿赂公行翥一切禁絶又曰罗安为江西按察使举刺必协六条宿弊为之一洗所决疑狱无虑百数权豪请嘱力拒弗从】　查革冒名　告诫弗率【又曰邵蕃为陕西督学副使表正化导查革冒名援例诸生他邑食饩皆不避权贵为之　又曰赵渊为佥事督贵州学察士之贫且贤者从而衣食之其惰弗率者薄罚而告诫之】　敦重行检　一本躬行【又曰胡宪为广西按察司佥事专督学政动以身教崇雅黜浮敦重行检召诸生讲书史温言谕之使人人各厌其意而去　又曰汪应轸为佥事视学江西条教一本躬行诸士皆信向之】　先以行义　亲自督课【又曰顾梦圭为山东按察司副使改提学河南训士先以行义汴人称之　又曰吕髙为山东提学副使士有卓异者拔入湖南书院亲自督课讲明正学务得真才】　发豪杰入衞　谕武勇立功【山堂肆考曰徳祐中元兵入勤王诏至贑江西提刑文天祥捧诏涕泣发郡中豪杰及溪洞山蛮有众万人以入卫　又曰郑丙为广西提防刑狱有沙世坚素武勇坐决配静江时有剧贼未获公乃谕世坚立功赎罪遂馘渠魁以献】相与尸祝之　至有绘像者【明献征録曰欧阳瑜为广西佥事清积牍捕真盗释寃狱所至相与尸祝之　又曰诸偁为贵州按察副使持法悬平吏民畏懐至有绘像祀于家者】
　　提刑按察使四
　　増百姓安堵【明献征録曰吴嘉聪为山东按察司副使兵备除严残酷之禁讼减盗息百姓安堵】　人頼安堵【又曰孙玺为山西佥事廵大同尽心抚驭人頼安堵】　边庭晏然【又曰钱泮为副使持节分陜益脩兵防饬亭障谨烽燧训农讲武令严政肃边庭晏然】　边威赫然【又曰唐希介为陕西按察司副使榆林兵备仍兼督饷爱养士卒约束禆校戎乘肃睦边威赫然】狱无寃滞【又曰童寅为江西按察使亷介能勤虽病必出视事存心寛恕狱无寃滞】　庭无留案【又曰冯本清为福建按察司佥事分廵漳泉诸府兼理海道庭无留案建宁大水溺者争附槎木蔽川而下本清聫百艘为浮梁截流救之活数千百人】　大行威恵【又曰范辂为饶州兵备副使筑湖堤以壮学宫増漏泽以掩枮骨威恵大行盗戢民安一方屹然】　大示威信【又曰何自学为广西按察司佥事其地溪洞猺獞不时窃发自学于所分廵地必大示威信由是猺獞咸知畏服】　一新以法【又曰张昺为四川按察司佥事查理盐法蜀中盐利最饶先是理盐者率以贿败公搜剔蠧一新以法】　悉绳以法【又曰黄朏晋闽臬宪佥督屯田沿海屯多湮于豪朏悉绳以法屯课日増福兴漳泉有警多方防御屡挫贼】　筑堤沛徐【又曰何鳌为淮徐兵备副使定驿传约法嵗省数万筑堤自沛至徐延亘百里河不为害】　筑堤河南【又曰章时鸾为河南按察副使督筑黄河南隄往来相视不避风雨】　风化一新【又曰陈璲为广西按察佥事提督学政才五阅月岭南数千里风化一新后改江西江西士素景其风争自磨濯以求甄録】　身教大行【又曰沈钟为山西佥事湖广山东副使提学三省身敎大行故一时多实材】　士习丕变【又曰陆釴为山东按察副使职専学校严正文体其雕虫靡丽者黜抑之所至敦尚孝弟士习为之丕变】　士习大变【又曰何景明为副使督敎关中士亦以经术世务如其所自志关中士习文艺盖自是一大变云】　不董让【又曰蘓葵为江西佥事提督学政公明士子服焉镇守太监董让作威葵守正不能诡让诬奏葵遣法司盛洪等临治洪欲刑葵诸生数百排闼入拥葵而去事竟得白】　不接汪直【又曰娄谦御史督南畿学政以躬行实践为敎时中官汪直势炙手可热谦絶不与接直甚衔之使罗校文致其短竟莫能得】　未尝色倦【又曰卲玉为云南提学佥事凡所按试冒险阻穷嵗月未尝色倦】为损月俸【又曰宗臣为福建按察副使督学校进退诸生无不人人厌服其贫者调学田租赡之不给则为损月俸减供具继之以为常】
　　提刑按察使五
　　増诗宋何梦桂和张按察秋山诗曰钱塘日夜水东流回首孤山緑尚稠千载老仙随鹤去百年此地少人游相逢栁色还青眼说着梅花总白头身后闲名推不去当年误识薛杭州　元纳延赋鹦鹉送偰世南亷使之海南诗曰朱崖擅珍鸟鹦鹉独专名满庭榕叶春昼晴飞来却向花间鸣三月蛮江春水緑日斜还傍江头浴弱羽翻风湿翠流爪痕蹴浪珊瑚束间关更作断肠声水流花落难为情乌台使君午梦醒隔帘细雨春防防虞集送鲁子翚亷使之汉中诗曰封上颂台礼轻车
　　入汉中节毛吹渭雨木叶动秦风把酒台基古驰书嵗事丰朝回倚西阁日日数归鸿　赵孟頫送陈都事云南铨兼简李亷访诗曰送君铨使滇池部落诸自品题明月梦回防子北长风吹度夜西山连塞雨骅驑滑花落蛮云杜宇嗁为问霜台李学士白头官满尚覊栖　台哈布哈送赵伯常淮西副宪诗曰东华晨雾正霏霏使者分符向合淝封事尚留青闼蒙恩近出紫宸闱江涵晓日明楼艓风引春云上绣衣珍重故人千里别緑尊须尽莫相违　虞集送韩伯髙佥宪淛西诗曰正月楼舩过大江海风吹雨洒船窗云消虹霓横山阁潮落鼋鼍避石矼阙下谏书谁第一济南名士旧无双湖隂暑退多鱼鸟应胜愁吟对怒泷　范梈寄福建防访使君诗曰臬府羣公表言官百世工君王资稷卨台阁起黄龚吴越聫闽服蛮夷偃汉风九州诸道右一柱众流中虎豹精神肃豺狼道路通青防行劲锐白日贯精忠斧绣秋隼泉阿达夜蛩壶冰元自洁瘴雨不劳空　明何景明送杭宪副兵备天津诗曰天津桥北望京楼金鼓东行节使舟日月昼悬沧海龙蛇春压九河流百年贡篚通南极万里旌旄属上游莫笑谈兵樽俎上书生元不为封侯　又送马公顺视学湖南诗曰洞庭云梦眼中寛襄国荆门掌上看三楚楼防皆壮丽万年江汉自波澜烟花白日空愁暮鸿雁青春尚避寒莫道秦川归未得人间今日路行难　李攀龙送恽员外按察郢中诗曰醉拥骊驹不可留送君花发凤凰楼青春开府西陵色到日登防北雁愁寒逺分荆楚望白云无尽汉江流共知人世悲难合倘得隋珠莫暗投　又送魏按察之潞诗曰壶关上党切云霄宪府中天挿汉标山势西临三晋险地形东控两河遥名从出守髙郎署防本和戎宠圣朝尽道疆塲悬节钺尤能书札满渔樵　又送杜青州按察楚中诗曰东方千古诸侯宪府初开大秋北海清风犹满座武昌明月更登楼五云过郢朝佳气三峡吞江拥上游此地功名谁得似君家元凯自荆州　又送冯汝言学宪之浙江诗曰儒臣奉诏外防居况复波海晏如门下美材收竹箭卧中髙士羡桐庐山川半入吴都赋风俗兼传越絶书始信工文官自达主恩垂老不曽疎　王世贞送史佥事兵备邠泾诗曰汝过崆峒劔色开轻裘千拥登防旄头夜向黄河出汗血秋从西极来置阵自传司马法折冲真有卧龙才只今燕代论攻守沙海风生画角哀　又立春前一日过尹汝渔副使饮诗曰东走齐河冰雪开郁葱佳气近楼防相逢腊向尊前尽敢道春从使者来落日千门飞雁去黄云一按雕回知君且住袁丝里陆博酣歌未易才　谢榛初春酬龚宪副性之见寄诗曰昨报襄阳使者过归鸿雪后度关河遥知游宦惊时序不惜缄书到薜萝日出汉江春气逺云连楚晓隂多岘山谁与同临眺羊祜碑前一浩歌
　　发运使一
　　増翰苑新书曰宋太平兴国二年置江淮水陆发运于京师端拱元年罢以其事分排岸司至道元年始命洛苑副使杨允恭西京作坊使副李延遂及太子中允王子舆为江淮南两浙发运使兼知制茶盐事咸平二年子舆复为制置淮南茶盐是年令兼制置矾税仍领荆湖路三年以子舆充淮南转运使四年又加都大发运使景徳二年复置一人后亦有二人副使以诸州副使充景徳二年制都监天禧二年官崇者为副使秩轻者为都监副使都监不常备景祐元年罢寳元元年复庆歴七年上命发运副使更不置正使置司真州嵗漕江湖粟六百万斛以赡中都渡江后江湖寇盗多发运司第职籴买而已绍兴二年罢以其钱帛赴行在八年起居舍人勾龙如渊言户部非生财之道请置诸路水陆度支转运等使置司蘓杭戸部侍郎李弥逊请复置发运使别给籴本钱数百万缗广行储积徽猷阁待制程迈为江淮荆浙闽广经制发运使专掌籴事九年废发运司乾道六年复以戸部侍郎史正志为江浙荆湖淮广福建等路都大发运使朝论不以为宜汪圣黄通老二尚书言之尤力执政不聼其年正志以奏课诞谩遂废司焉后复置以平江府守臣専领兼籴运之事以饷淮军
　　发运使二
　　増备赈籴　疏漕河【翰苑新书曰宋大中祥符三年江淮发运使季甫言今春运米六百七十万石诸路各留三年以备赈籴　又曰鲁宗道迁江淮发运使疏真扬漕河废三堰舟楫便之嵗以八百万食京师】　疏支家河　凿泗州渠【又曰绍圣初吴处厚知苏州居数月为江淮荆浙等路发运使疏支家河通漕楚海嵗漕六百二十万石至亰师又脩复泰州捍海堰复逋户三千六百民为立生祠　又曰蒋之竒擢江淮荆浙等路发运副使元丰六年始建凿泗州股渠以避长淮之险自是无覆溺者哲宗朝再为发运使】　张纶疏五渠　王鼎发八难【又曰天禧中张纶为江淮发运副使居二嵗増米八十万疏五渠导太湖入于海复租米六十万开长芦西河以避覆舟之患仁宗谓执政曰发运使总六路之广宜得其人而久任之擢天章阁待制在职十三年　又曰庆歴中王鼎为淮南江浙荆湖制置发运副使内侍杨永徳奏请沿汴置铺挽漕舟嵗可省费六万议以为不可三司判官蒋永徳就议发八难永徳不复争因疏言陛下幸用臣不可过聼小人有所变更以误国计于是永徳言始不用后遂为使】　耀卿立中制　薛向革旧【又曰仁宗时都官贠外郎吴耀卿言景徳中江淮漕米嵗不过四百五十万石其后益至六百万石故江淮之间谷价常贵而民贫请约咸平景徳歳漕之数立为中制上以为然乃诏发运司歳减漕米五十万石　又曰薛向为江浙等路发运使领均输之职运舟兵士交相侵盗贸易甚则托风水沉舟以灭迹向始募客舟以官舟运费募寡而物良旧悉去】考故事明信令　董媮懈检欺隐【又曰许元擢江淮荆浙制置发运使】
　　【元曰以六路七十二州之粟不防足亰师吾不信也至则治千艘浮江而上不数月亰师足食乃考故事明信令不扰不劳而用以足　又曰权彦为淮浙荆湖等路制置发运使转输六路董媮懈检欺隐覈逋亡责稽滞水程陆辙财用凑足有诏嘉叹】　九重申命　千里运粮　一札疏荣　千艘督运　置司亰辅　运饷淮濆　兴国三年始置司于亰邑　绍兴八载复命使于苏杭　泛吴江之秋敛舴艋千艘　资淮浦之晨炊貅万灶　衔尾舳舻千里命泛舟之役　欢声士卒一陶均鼓腹之恩羽檄交驰当预讲赤囊之防　糗粻宿峙方有资红
　　腐之储　庙堂有兵甲之问馈饷宜先　江淮为兵赋之渊转输有赖【俱出翰苑新书】
　　转运使一
　　増事文聚曰唐先天元年李杰始为水陆发运使运使之名起于此开元二十一年裴耀卿以侍中充江南淮南转运使而崔希逸萧旻为副副使始此天寳以韦坚充勾当转运使第五琦充诸色转运使刘晏充诸道转运使其后韩滉杜琮杜譲能崔昭纬皆以宰相充使而诸道分置廵院皆统于此五代罢廵院始置转运使宋艺祖开基惩五季之乱藩臣擅有财赋不归王府自干徳以后僭伪略平始置诸道转运使以总利权开寳六年广南平除徐泽为判官盖转运判官始此其转运使之名国初但曰勾当某路水陆计度转运事官髙者则曰某路计度转运使太平兴国初皆曰使两省以上则为都转运使又置副使与诸路判官又置同勾当转运使俄罢诸路副使真宗毎用兵或令都部署兼转运使王师征讨则有随军转运使事毕即停至道中诏曰天下物宜民间利病惟转运使得以周知令更互赴阙庭见询问焉庆歴中复置熙寜二年诏转运使用本资序人即充资序下一等为权二等为权发遣中兴以来逐路都转运使除授不常唯使副判官常置旧制转运使除授皆命词给诰渡江以后例给勅命后稍复旧转运使副命词运判则否六年诸路运判亦命词给诰光宗绍熙以来使副运判不双除　续文献通考曰辽南面有山西路都转运使司有奉圣州蔚州应州朔州保州西山各处转运使司官有转运使转运副使同知转运使等员　金初设转运司后诏中外惟都转运依旧专管钱谷自余诸路转运皆兼于按察其都转运司有正使副使等员　事文聚曰元置诸转运使从三品有同知副使又置漕运使从六品有副使知事等员
　　转运使二
　　原驴辇　木牛【白帖云永平中治石臼河从都虑至羊肠仓欲令通漕吏民苦役死者无数使邓训平叔徃监之训知难成奏罢之用驴辇歳运亿万全活徒数千人　又曰诸葛亮作木牛流马运粮特行数十里羣行二十里】　漕转山东　充羡天府【史记云汉时漕转山东粟以给中都官歳不过十万石　白帖云漕引土贡充羡天府】　増置仓省运　濬渠通漕【事文类聚曰裴耀卿同门下平章事充转运使于是置河隂集津三门仓引天下租由盟津泝河而西三年积七百万石省运费三十万缗　又曰唐宗擢韦坚为陜郡太守水陆运使浐水之左有望春楼坚于下濬为渠以通漕帝为升楼诏羣臣临观曰关辅之间尤资殷赡比来转运未免艰辛故置此渠以通漕运万代之利一朝而成】　负米先趋　置吏督察【又曰刘晏与元载书曰见一水不通思荷锸而先徃见一粒不运愿负米而先趋焦心苦形期报明主晏以转运为任如是　又曰韦坚转运江淮租赋所在置吏督察以禆国之仓廪】　飞刍挽粟　生财飬民【汉书曰秦欲攻匈奴使天下飞刍挽粟起于黄陲琅邪至负海之郡转输河北率三十钟而致一石　翰苑新书曰吕大忠除河北路转运判官大忠言古之理财视天下犹一家朝廷者家也外计者兄弟之家居虽异而财无不同未有余资而不与者也乃上生财飬民事】　奸吏悚服　重辟平反【山堂肆考曰赵抃为梓州路转运使穷城小邑无所不至父老喜慰奸吏悚服　又曰胡则为广西转运使按宜州重辟凡十九人为平反者九人】许其心计　勿入秋毫【事文聚曰宋范旻为淮南使太祖遣曰卿贫凡所须并借用官钱悉以便宜从事每歳运米百余万石以给京师时论许其有心计　又曰杨万里漕运江东凡行部常礼一切不纳至于折俎交馈秋毫勿以自入悉归之官为钱一千六百万】　机事上闻羡余无进【山堂肆考曰太宗时魏廷式累官益州转运使入奏帝谓曰百事具白中书对曰臣三千里外乗驿而来以机事上闻愿防自宸非为宰相而来也即不时召对　合璧事曰皇祐五年诏转运之职本以澄清官吏岂特事诛求以剥下有能尽歳入以致増盈者留为本路移用无得进羡余】　一路悚息　八州知劝【山堂肆考曰杨察为江东转运使部颇易其年少及发奸摘伏一路悚息召为右正言　又曰彭思永为荆湖北转运使至部奏黜令之残懦者各一人而八州知劝】义伦却寳　子美献珠【又曰沈义伦为随军转运使入成都伪蜀有以珍寳为献皆郤之东归箧中所有惟图书数卷上闻其清擢枢宻副使　又曰梁子美为河北转运使倾漕计以奉上至捐缗钱三百万市北珠以进】　赋敛寛平　粮储粗备【事文聚曰王质迁荆湖北路转运使当用兵西方急于财赋之时独不进羡余赋敛寛平他路不胜其而荆湖之人自若　又曰范纯仁自陜西转运副使召还神宗问曰卿在陜西久主漕挽必精意边事城郭甲兵粮储如何对曰城郭粗完甲兵粗脩粮储粗备】　有事言来　从奏旌赏【翰苑新书曰欧阳脩为河北都转运使陛辞上面谕曰无久居计有事言来　山堂肆考曰绍兴中福建漕使王时升到官才一考见上供库钱三十万缗欲代纳本路拖欠盐钱上从宰执奏因旌赏之】　供调百万亿　减冶数十万【事文聚曰李士衡为河北漕真宗幸澶州东封西祀供调百万亿士衡有力焉　又曰陈尧佐为河东转运使河东地寒而民贫奏除石灰税减官冶铁课嵗数十万以便民曰转运征利之官也利有本末下有余则上足吾岂为俗吏哉】　置都簿便民　输刍粟实边【又曰李焘副运江西置一路财赋都簿未几召还乞令本路毋废此书上曰卿不为髙论务在便民甚善　山堂肆考曰范祥为陕西转运使制置解盐事以盐募商旅输刍粟于陕以实边尽弛兵民辇运之役公私便之】　最为识大体可为诸路法【事文聚曰张士逊为江西转运使辞王文正公于政事堂公从容曰朝廷】
　　【利至矣士逊起谢迭更是职思公之言未尝求锥刀之利识者曰此运使识大体　又曰鲜于侁范景仁举除利漕兼提举常平上曰鲜于侁定利路役法可为诸路法后移京都转运使】　致尧劾魏庠富弼荐王纮【又曰曽致尧为两浙转运使谏议大夫魏庠知苏州介旧恩以进致尧劾其罪】
　　【太宗曰是敢治魏庠可畏也　又曰富弼荐王纮为江东转运纮常言不法之人肆贪于一郡一邑害良民千万家不若去之不利止一家】　程异通盈虚　王播析案牍【又曰王播字明充诸道转运使程异为副异尤通万货盈虚　又曰王播充诸道转运使虽案牍鞅掌剖析如流吏诋欺无不彰败】　小册记兵粮　在部蠲冗赋【又曰李廸真宗问陜西兵数对曰臣为转运使时以小册记兵及粮以备调发今犹置背囊中上令择取之因给纸令上数以进曰不意颇牧在我禁中矣　翰苑新书曰吕公弼为河北转运使在部四年蠲冗赋及民负债不能偿者数百万而官用自饶】经度一路财赋　亷访三等官吏【又曰神宗职官志经度一路之财赋】
　　【通财移用以充外计检察储积稽考帐籍则转运使又曰开寳九年诏诸道知州通判及临事务官吏宜令诸路转运司亷访其能否第为三等嵗终以闻】　驰原隰访疾苦　入溪洞谕祸福【山堂肆考曰赵汝愚将漕江西每轻车擕主案吏二兵一驰原隰访民疾苦自帅阃而下悉严惮之　又曰丁谓为防州转运使时溪洞蛮作乱谓自入溪洞谕以祸福蛮酋感泣刻石境上还所掠万余人】　原国用　军储　转输正税　漕运贡赋　节省勤王　力宣赡国　府无虚月　国有余资【俱出白帖】　増陞华奎阁　持节冰台　妙柬儒英　荣司计节　光奉制函　荣持漕节【俱出翰苑新书】　原征尔贡于任土　兴我役于泛舟　况当庶富之朝　宜从漕运之任　汉通粮道委于丞相　晋开转运任在尚书　审逺近之计人不告劳　课迟速之程事无諐素　当丰穰之时所宜蓄积　领漕挽之务必在公勤【俱出白帖】　増承天子诏蹔辞覆锦之班　驾使者车来董飞刍之计　占星出綍争来竹马之迎　诹日登车有頼木牛之助　千艘衔尾民力已疲允资心计　万灶连营军须倚办共干利源　皮之不存毛安附在仁人必体于负刍　源之深者流必长繄今日岂容于竭泽【俱出翰苑新书】
　　转运使三
　　原萧何之功【汉书髙祖曰镇国家不絶粮道吾不如萧何】　杜预之计【白帖云杜预字元凯为度支尚书奏转运之计】　増奏减丁税【事文聚曰蔡襄为福建路转运使复古塘以溉民田又奏乞减闽人五代时丁口税之半】　代输郡税【又曰程大昌徙江西路运副大昌曰可以兴利除害行吾志矣嵗歉出钱十余万缗代输四郡五等夏税折帛】　可为模范【山堂肆考曰鲜于侁字子骏为京东转运使比行司马光曰福星往矣安得如侁百辈布列天下乎又语人曰今复以子骏为转运使诚恐非宜然欲救东土之敝非子骏不可此一路福星也可以为诸路转运使模范矣】未可轻改【又曰至道元年荆湖转运使何士宗上言执政大臣出领外郡申转运司公事只宜书通判以下姓名上曰运司所部要繋州府不繋品位朝廷宪典未可轻改也】　不纳毁誉【翰苑新书曰孙甫为转运使所至州县视其职掌脩废察其民乐否以此陞黜官吏而不纳毁誉驭下虽严而不害】不尚苛察【山堂肆考曰王素为淮南都转运使兼按察使时初置按察皆以苛察相尚公独不苛然贪吏有自投劾而去者】　举贤为务【又曰宋杨察为江东转运使专以举贤为急务人或讥之察曰此按察职也茍掇拾羡余则俗吏能之矣】　读碑废务【翰苑新书曰孙何为荆浙转运使颇苛察吏患之乃求古碑字磨灭者揭之舘中何至则读其碑辨识文字以爪搔发往往至暮不复省録文案】粟行三百里【管子任法篇曰粟行三百里则国无一年之积粟行四百里无三年之积行五】
　　【百里则众有忧色】　嵗至四十万【山堂肆考曰刘晏领东都河南江淮转运常平使晏移书元载以为漕之利与害各有四载以漕事委晏故得尽其才嵗输始至代宗驰使劳曰卿即朕之鄼侯也凡嵗致四十万斛】　赐绯衣袋带【事文聚曰侯陟除淮南转运使赐绯衣袋带】　赐诗及羊酒【又曰王随直史舘出为京西转运使时随父母在洛中京西乃其所部也真宗赐诗宠其行复以羊酒赐使过家时人荣之】　原自江淮至渭洛【书经东自江淮西至渭洛】　率一钟致一釡【汉书盖言运粮费一钟之用致一石之至也】　増即有澄清之志【山堂肆考曰李绚除京西转运使时吕文靖执政谓曰朝廷之制未尝有释褐再任为转运使者以学士才气髙爽故有此授宜副朝廷任使之意绚到任即有澄清之志】　必须平允之吏【翰苑新书曰咸平元年上谓辅臣曰诸路转运使按察官吏使权甚重必须平允之吏寛猛适中卿等其慎择】
　　转运使四
　　増诗宋蘓子瞻谢鲜于君诗曰我懐元祐初珪璋满清班维时南老奉使独未还迂叟向我言青齐嵗方艰斯人乃福星遣出虚危间　王介甫送王瞻叔利路运判诗曰王孙旧读五车书手把山阳太守符未驾朱轓辞辇毂却分金节佐均输人才自古常难得时论如君岂久孤去去便看归奏计莫嗟行路有﨑岖　周必大送韩希道移漕江东诗曰馈饷随萧不作难秦淮今视汉秦关天开虎踞龙蟠处地近鸡翘豹尾间洗印先经三峡寺观风徧踏九华山尽竒秀归诗稿却趂赓歌供奉班　杨廷秀送周元吉显谟将漕湖北诗曰君诗日日话归休忽解西风一叶舟黄鹤楼前作重九水晶宫里过中秋职亲六阁仍金马喜入千屯看木牛绣斧光华谁不羡一贤去国欠人留　刘克荘送陈鲁叟使君赴广西漕诗曰阖郡留无计怱怱夺父师使君三月政遗老百年思逺宦生华发轻装载旧碑海山应有恨未得谢公诗
　　増表宋蘓颂淮南转运使谢上表曰窃以州郡备官所以分厘于民务朝廷遣使将以布宣乎主恩付一道之事权用六条而举察赋舆出入俾以均输吏治否责之荐黜自匪绵更于事任讵能振肃于治纲若臣者始自书坊出分使竹俄从寰服入佐计筹粗嵗月之劳蔑着分毫之效岂谓伏遇皇帝陛下察庶工之任使矜人职之良勤拔于省僚授以利柄矧惟淮海之郡实搤东南之冲昔号奥区今逢乐嵗五稼盈畴而遂茂四人勤力以厚生料乎漕运之程无烦趣办之急若乃事体貎以为风采尽铢两以敛民财顾在懦愚诚多阙略重念上慈天覆圣治日新官无内外之储事息忧勤之繋昨臣受任之始获面于清光陛下临遣之言曲加于勉谕自省最为疎逺何图亦记渊衷岂非以委任之优故特示拊循之厚虽乾坤厚施非报谢之可言而犬马微生第勤劳而思旧倘驰驱之有用期终始以勿渝　真徳秀江东漕谢到任表曰两螭夹侍久防近班四牡载驰叨分剧部假中秘儒之宠为外台将指之光望过所期感深以惕伏念某材非适用幸有逢辰属汉廷更化之初首唐室登瀛之金銮夜直承密命者六期玉陛晨趋对清光于再稔凡吮墨濡毫之任皆振缨峩弁其间吏责既稀所愿优游于迩列主恩未报宁忘眷恋于本朝其如亲闱喜惧之年当谨人子凊温之职辄援公辅辞翰林之请庶几潘岳奉版舆之懽分太守之符日须成命出少府之节遽沐殊恩懐章而过里门阅宿而临封部敬卜中和之节重宣寛大之书轺传初驰旄倪争覩谓朝廷所以辍柱下之史盖圣主所以安江左之民因博采于风謡颇究知其疾苦以垂罄之家而困追呼之日以屡丰之嵗而多流徙之人官无足证之簿书里有难平之徭役文移星火不胜胥吏之诛求牒诉丘山半为赋租之烦重兴言及此勿救可乎辄殚朝夕之咨诹兼体公私之缓急赋难遽省盍渐损赋外之征民未易蘓当先去民间之蠧窃自量其绵薄恐终负于抡敢不以阜俗为阜财之方以恱民为恱亲之本灌输所仰媿初无鞭算之能樽节是先唯敬佩玉音之训
　　盐铁使一【廵盐御史附】
　　原羊计　孔仅领【白帖云昭帝诏贤良文学对防愿罢盐铁酒均输官桑羊云制四夷安边足用之本徃返相诘因集之为盐铁论　又曰汉武时冶铸煑盐财或累至万金而不佐公家之急乃以东郭咸阳孔仅为大司农丞领盐铁事咸阳人名】　増给军饟　出重臣【明袁黄羣书备考曰唐刘晏为盐铁使凡宫闱服御军镶百官禄俸皆仰给焉　明朱健治平纂曰明制两浙淮河两嵗遣御史廵行提督之又往往出风宪重臣奉诏行天下盐以为常】　盛贡献　变盐法【又曰唐盐铁使李锜盛贡献以希固宠大臣皆厚赂是以利积私室而国用耗绌　又曰乾元初盐铁使第五锜初变盐法就山海井灶近利之地置盐院】　练纲赐宴　涂祯空手【明献征録曰练纲字从道拜浙江道监察御史景泰中廵视两淮盐课权贵为之敛手还朝赐宴光禄以示优异又曰涂祯为廵盐御史时刘瑾乱政以盐货源也因遂厚望于视鹾者祯廵盐还以空手见瑾瑾怒下祯狱杖三十戍肃州卫】　为国持法　有功赐金【又曰御史雷应龙嘉靖中督两淮盐课为人忠恳为国持法其议掣盐必求官商两利不轻差官纵掣以开弊门　又曰曽翀为御史出综鹾政有功赐金帛】　补铸祭器　周视鹾池【又曰御史金堂继雷应龙视两淮盐课先是应龙禁滛祠撤五司徒庙铜像应龙殁像复设至是金堂复碎五铜像补铸文庙祭器　又曰姚三让为御史出按三河鹾周视鹾池髙下不令亢干潦淖鹾乃大有秋】　豪强敛迹　炎瘴无避【明雷礼列卿纪曰左钰直阜城人成化中拜监察御史督理两淮盐法豪强敛迹而盐有余课　又曰张宪江西徳兴人治中以工部右侍兼右佥都御史整理闽浙盐法亲歴诸塲炎瘴无所避寻加右都御史仍督其事】
　　盐铁使二
　　原牢盆之价【白帖曰孔仅咸阳上言愿募民自给费因官器作鬻盐铁官与牢盆注取其牢盆之价直不得私铸盐器】　煮海之利　法始于汉　取在于夷【又曰张嶷为越嶲太守定笮台登平卑水三县旧出盐铁去郡三百余里夷之边徼自固张嶷尽取得用】　矫制令铸【又曰博士徐偃行风俗矫制使胶东鲁国鼔铸张汤知劾之】　置使监卖【又曰魏衞觊与荀彧书曰盐铁国之大寳宜依旧置使者监卖】　罢盐铁而复置【又曰武帝至平帝不变盐铁之法武帝尝罢盐铁官三年而复置之】　斡盐铁而酤【出汉书】　佐赋济时　牢笼地财　侵削人利　政先图大　事贵
　　举中　虽仁无禁利【左传公无禁利】　而道有从权　用之不穷实惟赡国　取之以道岂曰夺人　当军戎之时宜充国用　委筦之务必仗时贤　执汉法而行务虽茍得　夺齐民之利敝将若何
　　盐运使一
　　増续文献通考曰元初置两淮都转运盐使司秩正三品两淮内附以提举玛勒范章专掌盐课之事至元十四年始置司于州使二员同知副使各一员运判二员经厯知事照磨各一员三十年悉罢所辖盐司以其属置塲官大徳四年复置批騐所于真州采石等处盐塲二十九所每塲司仓司丞管勾各一员办盐各有差两浙都转运盐使司秩正三品使及同知运判各二
　　员至元十四年置司杭州大徳三年定其产盐之地立场有差仍于杭州嘉兴绍兴温台等处设检校四所盐三十四所每所司令司丞管勾各一员　福建等处都转运盐使司秩正三品使及同知运判各二员经歴知事照磨各一员至元十四年始置市舶司领煎盐征课之事二十四年改立盐运司二十九年罢立提举司大徳四年复为运司径行省凡置盐场七所每所司令司丞管勾各一员　四川茶盐转运司成都盐井九十五处散在诸郡山中至元二年置兴化四川转运司专掌煎熬办课之事八年罢之十六年复立转运司通辖诸课程事二十二年置四川茶盐运司秩从三品使同知副使运判各一员经歴知事照磨各一员置盐场一十二所每所司令司丞管勾各一员　大都河间等路山东东路都转运盐使司设官与两淮等处同大都常以户部尚书充使山东以中书左右部兼使俱颁分符印廵行郡邑以防私盐之弊大都河间等路盐场二十二所设官与前同　河东陜西等处盐司所属解盐场管勾同管勾各一员河东等处解盐提领所正提领副提领各一员安邑等处解盐管民提领所设官同前检校批验所至正二年中书省奏凖于杭州嘉兴绍兴台温四处各置检校批验所官一人相副官一人　茶都转运使司元统二年于湖广江西置司　明太祖初置都转运盐使司于两淮吴元年置于两浙洪武二年置于河东陜西河间长芦福建五年置四川纳谿白渡二盐司及四川茶盐都转运司又明年革茶盐都转运司十三年定都转运司正四品后改从三品盐课提举司国初已渐増设建文中改广东盐课司为都转运盐使司又有煎盐提举司制如府　都转盐运使司都转运使同知副使各一人判官无定员其属经歴知事库大使副使各一人所属衙门盐课司批验所盐仓各大使副使各一人　盐课提举司提举同提举各一人副提举无定员其属吏目库大使副使各一人所属衙门盐课司批验所盐仓各大使副使各一人
　　盐运使二
　　増诗明李攀龙送张转运之南康诗曰此去专城又楚都遥临五岭压三吴坐来斋阁江声合忽傍襜帷岳色孤白昼落星寒劒气清秋石镜满冰壶美人欲报琼瑶赋彭蠡春深雁有无　又送都转运刘使君还万安诗曰十年西省结交欢别后云霄尺素难郡接荆衡分岳牧场开海岱领盐官五溪误见明珠拾千里谁将老骥看莫道赐环非近事新悬白日照长安
　　防御使一
　　増合璧事曰唐武后圣历元年以夏州镇领防御使防御使之名始此开元二年薛讷为陇右防御使天寳中安禄山犯顺大郡要地当贼冲者置防御守捉使至徳后置节度使大郡要害之地置防御使以治军事刺史兼之不赐节代宗即位诸州防御使并停明年授田承嗣魏博等州都防御使俄迁节度使盖防御使之名不废也大率防御所治州嵗以八月考其治否宋沿唐制置诸州防御使唐防御使在团练使之下宋陞之于上官制旧典防御团练刺史均谓之正任外官初除管军使带正任刺史或随其人见带遥郡就除之其横行诸司使带遥郡防御使者年劳至深边功优异即落遥郡为正任官其团练使刺史则无去遥郡以上应管军臣僚因乞改军职遂以本官出守或领副总管方有带正任者其宗室国戚除再迁便领正任乃国朝旧制续文献通考曰辽神册中置东平郡防御使后増设
　　于东京道广州镇海府冀州衍州安广军各设防御使司有防御使防御副使　金天会中沿边州置防御司防御使一员同知通判等各一员　元至正中每州添设州判一员每县添设主簿一员俱兼防御使事　明不设
　　防御使二
　　増干城【毛诗曰赳赳武夫公侯干城】　御侮【又曰予曰有御侮】　朕之腹心【唐代宗永泰二年制曰诸道节度观察都防御使朕之腹心】　升之军御【除李希及制曰升军御之任増使节之华】　扞防之秩【龙溪制曰爰升扞防之秩】　闲御之任【除曹评制曰正名闲御之任】　徳政诏撰【合璧事曰李汉超为齐州防御使郡人求为立徳政碑太祖诏徐撰文赐之】　边功无敌【又曰真宗时杨畋为防御使屡有边功天下称为杨无敌边人皆画其像事之】　州民立碑【事文聚曰五代世宗时李玉为安州防御使治郡寛简民皆便之吏民数百人诣监军冯守规请立碑颂徳诏中书舎人富仪譔文赐之】　州人立碑【又曰郭玉为齐州防御使嵗不登以俸分施饥民人懐其恵相率诣阙颂其徳政立碑】
　　防御使三
　　増制唐贾至授元载豫章防御使制曰荆湖之交抚之以连率贡赋所入董之以使臣非通才多所曷称斯任具官元载识度明允干能贞固懐龙泉之利器抱鸿羽之荣姿弥纶典章能练南宫故事精详政理尝闻五府辟交豫章雄镇襟带江湖干戈始宁安人是切俾尔藩守缉熙厥政　常衮授杜济东川防御使制曰左绵之东地方千里有被山带江之险借安人御侮之能具官杜济明敏通识达于政理本以忠信饰之文学利器能断长才多可累佐戎幕勤宣武经于蜀之疆积有边効九伐之谋必胜三军之士多师在人望委兹藩守用能训其师旅惠此闾阎俾防中宪之任兼懋临戎之绩钱珝授李继文陇州防御使制曰具官李继文久从
　　戎旅深达机谋忠信交修徳刑并务御众而推劳必报徇公而约法甚明元帅上闻朝章可举兼进祝鸠之命更建隼之威夫牧伯之居忧寄实重使功名之充位在富贵而可图已列诸侯勉为政事
　　团练使一
　　増合璧事曰唐肃宗乾元初置团练使守捉使大领十州小者三五州代宗时元载当国命刺史悉带团练使大历八年晋州男子郇谟欲以三十字上献多讥切元载其言团者愿罢诸州团练使大率团练皆所治州嵗以八月考其治否宋沿唐制置诸州团练使　续文献通考曰辽南面有汉军都团练使司官曰汉军都团练使　金不置　元至正中置奉元延安等处团练安抚劝农使司于耀州巩昌等处团练安抚劝农使司于邠州每道置使二人同知副使各二人　明团练诸务专设按察司分廵兵备道以统之
　　团练使二
　　増刺举　训练【摄刺史制曰仍假符于刺举　除皇叔祖克依制曰团结训练】　无检操　持军簿【合璧事类曰工部侍钱昱为鄂州团练使昱淑子也歴三州无善政至是郊祀进秩上谓宰相曰昱贵家子无检操不宜任丞郎故有是命　又曰肃绾戎团分持军簿】　训练为事　中权参御【又曰兵团之制以训练为事　除王道制曰分总戎团盖参中权之御】戎团之列　判官可罢【除曲珍制曰戎团之列　合璧事类曰杨绾奏刺史自有持节诸军事以掌军旅司马古司武所以辅军即今副使司兵参军今团练判官官号重复可罢天下团练守捉使诏可】
　　团练使三
　　増制唐常衮授辛徳谦丹延团练使制曰具官辛徳谦山西出将代有勲业长才伟略主之以忠峻节明断服之以礼顷者职贰留府朔垂分镇横絶大漠坚守孤城能详武经载讨军实推以恩信着其威懐士卒知方羌夷服化休有茂绩着于北边用观劳臣俾膺重任委以蕃事捍兹戎疆列在储寀之右参于宪台之长中外兼荣服我嘉命
　　节镇方岳幕僚总载一
　　原杜氏通典曰节度使有副使一人行军司马一人【申习法令自汉魏至隋总伐出征则刺史都督将军等官置长史司马诸曹参军为之僚佐按官置司】判官二人【分判仓兵胄四曹事副使及行军司马通署】掌书记一人【掌表奏书记齐书曰宋江夏王义恭取丘巨源为掌书记】参谋无员【或二人或一人防议谋画】随军四人【分使出入】又曰采访使有判官二人【分判尚书六行事及州县簿书】支使二人
　　【分使出入职如节度使之随军】推官一人【推鞫狱讼】皆使自辟召然后上闻其未奉报者称摄【其节度防御等使僚佐辟奏之例亦如之】　増宋史志曰宋有节度使观察使防御团练宣抚安抚制置转运提刑常平诸使总计其僚属有参谋官参议官掌书记司马支使推官判官主管机冝文字干办公事凖备差遣及从事等员【按宋诸使有常置亦有不常置者僚属随时授辟召无定员】　续文献通考曰辽南面节度使设官甚众大略采用唐制其属有行军司马军事判官掌书记及观察防御判官等员金节度使其属有节度判官观察判官防御使亦有
　　防御判官　元都总管其属有经歴知事照磨兼管勾等员　元招讨司经历一员　明承宣布政使司其属有经歴都事照磨检校理问库大使等员各省提刑按察使司其属有经歴知事照磨检校司狱等员
　　节镇方岳幕僚总载二
　　増晋书曰陶侃镇武昌殷浩庾翼等皆为佐吏时武昌号为多士　唐书曰权徳舆字载之未冠以文章称诸儒间韩洄李兼杜佑裴胄交辟之　又曰刘悟节制郑滑奏贾直言置幕中悟纤微乖失直言必尽礼箴规以是美誉日闻　又曰李石字中玊初辟李听幕府从歴四镇有才略为吏精明　又曰周墀节度郑滑表韦澳署幕府防墀入相私谓曰何以教吾澳曰愿公无权墀愕眙澳曰爵赏刑罚人主之柄公无以喜怒行之天下治矣乌乎权墀叹曰吾先居此得无愧乎　又曰孔戡佐昭义李长荣节度府长荣死卢从史自别将代之得志益骄戡遂以病归洛阳李吉甫表置幕府从史曰是欲舎我而从人耶即诬以事自贞元后帅镇劾奏僚佐不验辄斥至是给事中吕元膺执不可宪宗遣使谕曰朕非不知戡行用之矣　闻见録曰谢希深欧阳永叔官洛阳同游嵩山归暮抵龙门雪作留守钱文僖遣吏以防传防伎至且劳之曰山行良苦当少留龙门赏雪府事简无遽归也　辽史曰张俭调云州幕官故事车驾经行长史当有所献圣宗猎云中节度使进曰臣境无他产惟幕僚张俭一代之寳愿以为献先是上梦四人侍侧赐食人二口至闻俭名始悟召见访及世务奏三十余事由此顾遇特异　元史曰贾曽燕南山东道奉使宣抚幕官考绩居最迁中书省检校官
　　节镇方岳幕僚总载三
　　原戏谈　入幕【晋书曰陶侃为督诸参佐戏谈废事侃责之曰君子当摄其威仪何有乱头养望自谓宏达耶　通鉴曰郗超在桓温帷中卧谢安在外望见曰郗生可谓入幕之賔也】　増辟许韩　罗温石【翰苑新书曰张建封性乐士贤不肖游其门者其礼必均许孟容韩愈皆置幕府韩愈集送温处士序节度使乌公镇河阳之三月以石生为才以礼为罗罗而致之幕下未数月也以温生为才于是以石生为媒以礼为罗又罗而致之幕下】　皆为显人　后多显达【翰苑新书曰韦抗所表刘升卿王倕王焘为僚属后皆为显人　又曰崔衍为宣歙池观察使所择从事多得名流幕中之士后多显达】　以良士而赞贤侯　重弓旌以光樽俎【白居易行卢商制曰以良士而赞贤侯宜乎多成功而鲜败事矣　五代会要汉干祐勅云翘车着咏戋帛垂文式重弓旌以光樽俎允奉幕中之画以称席上之珍】　原賔荣　主礼　賔佐賔僚　交辟　茍进　青油幕　莲花幕　掌军谋膺使檄　载笔旌旄　运筹帷幄　受命辟书　祗事戎府　任在军要　权制兵机　任为从事　礼以上賔　防谋幕府　制胜樽俎　盛府求贤　戎书辟士从军则望重仲宣【王粲也】　佐幕则才髙阮瑀【字元瑜】
　　鲁连飞书燕将得而自杀　陈琳草檄魏祖读以愈风
　　行军司马
　　増善文辞【唐书曰李逢吉罢相领山南东道节度使表张又新为行军司马又新善文辞后以謟附败】　忆献而擢【又曰严绶副刘赞为宣歙团练使赞卒绶总留事悉库物以献始河东节度使李说病军司马郑儋总其政说卒代为节度时徳宗务姑息方镇若帅死不他命即用军司马代之以和厌众情至是帝颇忆绶所献故擢为河东司马】　奏辟幕府【又曰裴度以宰相节度彰义军宣慰淮西表马总为宣慰副使韩愈行军司马李正封冯宿李宗闵备两使幕府】　多所违异【五代史曰郭崇韬领成徳军节度使改任圜行军司马圜与崇韬素相善又为其司马崇韬因以镇州事托之而圜多所违异】
　　判官【推官附】
　　増宣饶分置【唐书曰李芃为长安尉李勉观察江西表署判官永泰初宣饶剧贼絶江刼商旅为乱支党盘结芃请以宣之秋浦青阳饶之至徳置池州】　验治左道【又曰髙适镇劒南表班宏为观察判官青城人以左道谋作乱事觉诬引屯将规缓死众汹惧宏验治即杀之人心大安】　自往就辟【又曰僖宗时王徽为右拾遗徐商罢政事守江陵心欲表徽在幕府恐其不乐外忍不言徽自往曰公知徽安得不从商大喜表署节度府判官】　监军严惮【又曰郑滑节度使卢羣辟孔戣为判官羣卒摄总留务监军杨志谦雅自肆众皆恐戣邀志谦至府与对榻卧起示不疑志谦严惮不敢动】自诬活人【五代史曰髙防字脩已晋时张从恩移澶州防御使表为判官有亲校段洪进盗官木造器市取其直从恩怒将杀之洪进思缓其罪绐曰判官使为之从恩召防诘之防即引伏洪进得免从恩乃遣防终不自明既而悔之命追及防不得已而还賔主如初后稍稍有言防自诬以活人从恩益加敬礼】劝之归朝【又曰赵赞为河中节度使惧汉疑已潜遣亲吏奉表归蜀判官李恕劝赞归朝必保富贵请先入朝为申理赞即遣恕诣阙汉祖问赞何以附蜀恕曰赞家在幽冀受北朝命自懐忧恐为陛下终不能容臣意国家务安臣民所以介臣求觐汉祖许之赞即入朝后归宋为贤帅】　累雪寃枉【宋史曰辛仲甫周广顺中郭崇掌亲军领武定节制署仲甫掌书记显徳初出镇澶渊仍署旧职崇所亲吏为厢虞部民有被刼杀者诉隂识贼魁即捕盗吏也官不敢诘仲甫曰民被寇害而使自诬服蠧政甚矣焉用僚佐为请易吏以雪民寃愤崇悟移鞫之乃得实状崇移镇仲甫随之凡三为节度判官累雪寃枉】　忠于所举【又曰刘昌言字禹谟少笃学文词靡丽得第为保信武信二镇判官宰相赵普镇南阳重昌言有吏干钱俶帅邓表泰宁军莭度判官淳化初赵普留守西京表为通判委以府政普卒昌言感普知已经理其家事太宗以为忠于所举连对三日非次登擢】　练习西事【又曰赵元昊反大将葛懐敏辟尹洙为经畧判官洙虽由懐敏辟尤为韩琦所深知顷之刘平石元孙战败朝廷以夏竦为经畧安抚使范仲淹韩琦副之复以洙为判官洙上疏论兵请便殿召对自元昊不庭洙未尝不在兵间故于西事尤练习】　经画攻守【又曰田况字元均夏竦经畧陜西辟为判官时竦与韩琦尹洙等画上攻守二防朝廷将用攻防范仲淹议未可出师况上疏言出师有七不可以臣所见夏竦韩琦尹洙等同献此防今若奏中罢则是自相违异欲果决进讨则又仲淹执议不同乞召两府大臣定议但令严设边备不必先用轻举则全威制胜有功而无患也于是罢出师议】　禁絶淫祠【又曰曹颖叔进士及第历威胜军判官韩琦文彦博荐其才徙防州路转运判官防峡尚淫祠人有疾不事医而专事神颖叔悉禁絶之乃敎以医药】　粮刍立具【又曰建炎时王次翁除转运判官剧盗马友孔彦舟等据长沙帅檄漕司预鸠粮刍三十万以备发次翁即以具报吏愕眙次翁曰兵未必发先扰民可乎吾以一路常平上供计之不啻三十万已而贼不犯境】　冷岩十俊【金史曰孟奎大定间进士时平章政事完顔守贞礼接士大夫在其门者号冷岩十俊奎其一也改都转运司度支判官上京等路提刑判官】　行賔主礼【又曰胡砺举进士为河北西路转运都勾判官行台平章政事髙祯之汴道真定燕于漕司砺欲就坐祯责之砺曰公在政府则礼絶百僚今日之会自有賔主礼祯曰汝他日为省吏当何如砺曰当官而行亦何所避祯壮其言改容谢之】面授朝官【宋史曰太宗时简州军事推官王澣引对上嘉其隽爽面授朝官翼日执政宋琪奏】
　　【澣经学出身一任幕职例除七寺丞上曰吾已许之矣可与东宫官琪执不从拟大理丞告牒进入上批曰可右赞善大夫琪勉从命】　推原赦令【又曰赵抃为武安军节度推官人有赦前伪造印更赦而用者法吏当以死抃曰赦前不用赦后不造不当死谳而生之】　卢亿谏延广【五代史曰晋天福中景延广留守西洛表卢亿为判官时国用窘乏取民财助军河南府计出三十万缗延广欲并縁以图羡利増为三十七万缗亿谏曰公位兼将相既富且贵今国帑空竭不得已而取赀于民公何忍利之乎延广惭而止】　元衡重栁裴【唐书曰武元衡节度劒南栁公绰与裴度俱为判官尤相引重】　不与吹笛者右职【又曰李复为郑滑节度使表卢坦为判官监军薛盈珍数干政坦每据理拒之有善笛者大将等恱之诣复请为重职坦笑曰大将久在军积劳亟迁乃及右职奈何自薄欲与吹笛少年同列诸将惭遽出】
　　掌书记
　　増小朝廷【唐书曰僖宗时河东多乱帝欲大臣临制乃拜郑从谠检校司徒以宰相秩复为河东节度使诏自择参佐从谠即表长安令王调自副兵部员外刘崇司勲员外赵崇为节度观察府判官前进士刘崇鲁推官左拾遗李渥掌书记长安尉崔泽支使皆一时京师士人比太原为小朝廷言得才多也】真书记【五代史曰李珽唐末举进士荆南成汭辟掌书记梁太祖遣汭与马殷等救杜洪汭以大】
　　【舟载兵数万珽谏曰一舟容甲士千人糗粮倍之急不可动不若以劲兵屯巴陵不与战吴兵粮尽则围解矣汭不听果败赵匡凝又辟掌书记太祖破匡凝得珽喜曰此真书记也】　辨楚所为【唐书曰令狐楚既及第桂管观察使王洪爱其才将辟楚惧不至乃先奏而后聘后李说严绶郑儋继领太原引之幕府由掌书记至判官徳宗喜文每省太原奏必能辨楚所为数称之】　髙郢之忠【又曰髙郢李懐光引佐邠宁府懐光将还河中郢劝不如西迎乘舆懐光反方锐不听既又欲悉兵鼓而西时浑瑊提孤军抗贼羣将未集郢恐为懐光所乘与李固止之郢因与其将吕鸣岳张延英谋间道归国事泄懐光先斩二将然后引郢诘诮郢抗词无所愧隠观者为泣下懐光惭赦之及懐光诛李晟表其忠马燧奏掌书记】　不作疏草【又曰李绅字公垂为人短小精悍于诗最有名时号短李金陵李锜爱其才辟掌书记锜寖不法賔客莫敢言防使者召锜称病留后王澹为具行锜怒隂教士脔食之即胁使者为众奏天子幸得留锜召绅作疏绅阳怖栗至不能为字下笔辄涂去尽数纸锜怒骂曰何敢尔不惮死耶即注以刃令易纸复然乃囚绅狱中锜诛乃免】　辞甚辨丽【五代史曰李袭吉干符中举进士为河中节度使李都盐判官后去之晋晋王以为掌书记袭吉博学多知唐故事晋王欲与梁通和使袭吉为书谕梁辞甚辨丽梁太祖使人读之至于毒手尊拳交相于暮夜金戈铁马蹂践于明时叹曰李公僻处一隅有士如此使我得之傅虎以翼也顾其从事敬翔曰善为我答之及翔所答书辞不工而袭吉之书多于世】　辞理明白【又曰周显徳二年宰相李谷征淮南李昉为记室世宗览军中章奏爱其辞理明白已知为昉所作及见相国寺文英院集乃昉与扈防崔颂刘衮窦仪赵逢及昉弟载所题益善昉诗称赞之曰吾久知有此人矣】藩镇元僚【宋史曰吕余庆仕汉歴周迁濮州録事防军太祖领同州节制闻余庆有才奏为从事世宗曰得非常为濮州纠曹者乎即以为定国军掌书记太祖历滑许宋三镇余庆并为賔佐及即位自宋亳观察判官召拜端明殿学士自太祖领藩镇余庆为元僚及受禅赵普李处耘皆先进用余庆恬不为意及处耘与普忤旨余庆独为辨明时称其长者】　真人辅弼【又曰太宗以殿前都虞领泰宁军节制辟石熙载为掌书记及尹京邑表为开封府推官以谗出为忠武崇义二军掌书记太宗即位乃召入熙载微时尝行嵩阳道中遇一叟熟视之曰真人将兴子当居辅弼之位言讫不见及居太宗幕下颇尽臣节】义兼师友【又曰尹洙字师鲁举进士改山南东道掌书记迁太子中允防范仲淹贬勅牓朝堂戒百官为朋党洙上奏仲淹忠亮有素臣与义兼师友则是仲淹之党也臣不可茍免宰相怒落其官复为掌书记监唐州酒税】　说令狐纳节【唐书曰齐映补河南府参军事滑亳节度使令狐彰署掌书记彰疾甚引托后事因说彰纳节归诸子京师彰从之即以女妻映】　巵酒辟书记【五代史曰后唐荘宗战胡桞掌书记王诚殁于阵还军太原置酒谓监军张承业曰吾以巵酒辟一书记于座因举巵属廵官冯道】　劝晋祖毋反【又曰赵莹为人纯厚美风仪晋髙祖为保义节度使以莹掌书记自是徙镇常以莹从髙祖将起兵太原以问诸将吏将吏或赞成之莹独劝髙祖毋反髙祖虽不用其言心甚爱之】
　　防谋【防议附】
　　増王戎谕降【唐书曰裴度节度太原署王戎为防谋时王承宗以镇叛度令戎往谕承宗至泣下乃听命】　不愧大父【宋史曰建炎时梁汝嘉制置浙东表朱倬摄防谋有羣寇就擒属倬鞫问独窜二人余释不问曰吾大父尉崇安日获冦二百坐死者七十余人大父谓此饥民剽食尔乌可尽绳以法悉除其罪不以徼赏吾其可愧大父乎】　乞置军正【又曰李弥大权绍兴府试户部尚书吕頥浩视师以弥大为防谋官弥大奏王导谢安为都督未尝离朝廷今边圉幸无他頥浩不冝轻动又言己为天子从官非宰相可辟乞于诸军悉置军正如汉朝故事以察官官为之中丞沈与求劾弥大谋间君臣妄自尊大夺职归】　子羽有备【又曰张浚宣抚川陜辟刘子羽防议军事金人窥江淮急子羽命吴玠栅和尚原守大散关分兵悉守诸险塞金人知有备引去】　以文字交【又曰范成大帅蜀以陆防为防议官以文字交不拘礼法】　请慎名器【金史曰金仝周名晖字子阳防论进士兴定间为徐州行枢宻院参议官上言惟名与器不可假人今之金银牌即古符节也其上有太祖御画得佩者甚难兵兴以来授予颇滥市井道路黄白相望非所以示信于下也】　大功出一儒生【宋史曰孝宗时金主亮南伐上亲征枢臣叶义问督江淮军虞允文防谋军事权知建康府御之乃有采石之捷时刘锜在镇江允文自采石来督舟师过镇江谒锜问疾锜执允文手曰疾何必问朝廷养兵三十年一技不施而大功乃出一儒生我辈愧死矣】
　　观察支使
　　増一时髙【唐书曰李栖筠观察浙西判官许鸣谦名知人见崔造及裴胄器之白栖筠取胄为支使幕府皆一时髙】　互相引辟【又曰僖宗时髙骈领盐铁辟镇海军节度使周寳子佶为支使寳亦辟骈从子在幕府】　舆母东归【五代史曰张防字少逸少聪悟好学黄巢乱居田里十余年邠州王行瑜辟观察支使晋王李克用攻行瑜防与婢肩舆其母东归行积雪中行者怜之】　劝无反汉【又曰王祐字景叔晋天福中邺帅杜重威辟为观察支使汉初重威移镇睢阳反侧不自安祐常劝之使无反汉不听祐坐是贬沁州司户防军因作书贻乡人以见志辞气俊迈人多称之】　知禄山必反【唐书曰穆宁初摄东光令过平原见顔真卿尝谓贼必反及是闻真卿拒禄山即遗真卿书曰夫子为卫君乎真卿喜署宁河北采访支使既而贼攻平原宁劝固守真卿不从夜亡过河见肃宗行在帝问状真卿对不用穆宁言故至此帝异之驰驿召宁】
　　主管机宜文字
　　増游晏殊门【宋史曰张洞字仲通晏殊知永兴军奏管勾机宜文字殊儒臣喜客游其门者皆名士尤深敬洞】　出世忠子【又曰韩彦直世忠子也秦桧素衔世忠不附和议出彦直为浙东安抚司主管机宜文字】　南轩助父【又曰张栻丞相浚子也以廕补官辟宣抚司都督府书冩机冝文字时孝宗新即位浚起谪籍开府治戎参佐皆极一时之栻以少年内赞宻谋外参庻务其所综画幕府诸人皆自以为不及】　汝愚辟子【又曰赵汝愚帅蜀辟子崇宪书冩机冝文字】　勤王忠义集【又曰胡闳休字良防知兵从辛道宗勤王南渡以忠义进两官湖湘贼起以岳飞为招讨使飞辟闳休为主管机冝文字后飞死闳休发愤杜门佯疾十年卒有勤王忠义集藏于家】　集各国字【金史曰冨珠哩阿喽罕八嵗时集各国字布萨忠义讨乌珲辟置幕府掌边关文字甚见信任乌珲既平复从忠义伐宋屡入奏事论列可否上谓宰相曰阿喽罕所言可行者即行之除顺天军节度使】
　　干办公事【凖备差遣附】
　　増给防军储【宋史曰毕仲游为转运司干办公事从髙遵裕西征运期迫遽陜西八十县挽餽之夫三十万一旦悉集转运使范纯粹李察度受其赋而给之食必旷日乃可会僚属议皆不知所为以委仲游仲游集诸县吏令先効金帛缗钱之最戒勿启鐍共簿其名数以为质预饬具斛量数千洞撤仓庾墙壁使赢粮者至其所人自槩输其半而以半自给不终朝霍然而散翊日大军遂行纯粹察叹且谢曰非君几败吾事】　判官改辟【又曰陆游通判防州王炎宣抚川陜辟为干办公事】　所助为多【又曰李椿历官宁国军节度推官吏才精强张浚辟为制司凖备差遣常以自随椿奔走淮甸绥流民布屯戍察庐夀军情相视山水砦险要周宻精审所助为多】　劝之决去【又曰张浚复除右相李椿知事不可为劝之去明年春浚出视师椿曰小人之党已胜公无故去朝廷踪迹必危浚心是之而自以宗臣任天下之重不忍决去未几果罢】
　　从事
　　増城华州【五代史曰王易简字国寳僖宗幸蜀长安兵乱隠华山华帅李保衡辟从事逾年尹皓代保衡易简仍在幕府防唐荘宗攻华州甚急城中危惧易简固请筑城版筑始毕外城果壊荘宗不能攻而去】请焚书【又曰王溥汉干祐中进士也时李守贞据河中赵思绾反京兆王景崇反鳯翔周祖将兵】
　　【讨之辟溥为从事河中平得贼中文书多朝贵及藩镇相交结语周祖籍其名将按之溥谏曰魑魅之形伺夜而出日月既照氛沴自消愿一切焚之以安反侧从之】　谏奉佛【又曰王仁镐拜安国军节度崇信释氏每晨诵佛经或日旰方出视事刘谦责仁镐曰君贵为藩侯不能勤恤百姓孜孜事佛何也仁镐敛容逊谢无愠色】　掌财货【宋史曰沈伦字顺仪周显徳初太祖领同州节度昝居润与伦厚善荐于太祖留幕府继领滑许宋三镇皆署从事掌留后财货以亷闻】　出人之见【唐书曰路嗣恭为岭南节度入觐曰臣从事栁浑有出人之见】　下笔不休【又曰李商隠博学强记能为古文从事令狐楚幕下笔不能自休】
　　经历【知事附】
　　増学宏以肆【元史曰冨珠哩翀字子翚从萧克及京兆萧游其学宏以肆翰林学士姚燧荐之擢河东道亷访司经厯】　论性与儒【又曰张徳辉少力学数举于乡史天泽辟为经厯世祖在潜邸召见问曰孔子没已久今其性安在对曰圣人与天地终始无往不在殿下能行圣人之道性即在是矣又问或云辽以释废金以儒亡有诸对曰辽事臣未周知金季乃所亲覩宰执中虽用一二儒臣余皆武弁世爵及论军国大事又不使预闻大抵以儒进者三十之一国之存亡儒何咎焉世祖然之】　平亭疑狱【明献征録曰云南按察司经歴刘逺先莅政明决上官才之事多倚成所平亭疑狱甚多强执不受请托蛮酋武官放恣淫虐者不畏大官府独难刘经历】　罢遣绣工【元史曰范梈为福建海北道知事闽俗素污文绣局取良家子为绣工无别尤甚梈为歌诗述其亷访使取以上闻皆罢遣之其遂革】召授学士【又曰至元间张伯淳举进士迁浙东道按察司知事又擢福建亷访司知事嵗余有】
　　【荐之者召入见帝问冗官风宪盐防楮币皆当时大议所对称防授翰林直学士】　监司折节【明献征録曰张之象博综羣籍屡试不第为浙江按察司知事诸监司大吏重其文学折节相下不欲烦以簿书】　擢第仍除本司【元史曰许有壬辟山北亷访司书吏擢进士第除山北亷访司经厯】经厯授试御史【弇山堂别集曰明正统四年按察司经厯计珩授试御史盖明初资格犹】
　　【寛以后始専论进士】












　　御定渊鉴函卷一百十
<子部,类书类,御定渊鉴类函>
　　钦定四库全书
</div>
    <div class="pagination">
<a href="御定渊鉴类函_page88.html">上一页</a><span>...</span><a href="御定渊鉴类函_page84.html">84</a><a href="御定渊鉴类函_page85.html">85</a><a href="御定渊鉴类函_page86.html">86</a><a href="御定渊鉴类函_page87.html">87</a><a href="御定渊鉴类函_page88.html">88</a><span class="current-page">89</span><a href="御定渊鉴类函_page90.html">90</a><a href="御定渊鉴类函_page91.html">91</a><a href="御定渊鉴类函_page92.html">92</a><a href="御定渊鉴类函_page93.html">93</a><a href="御定渊鉴类函_page94.html">94</a><span>...</span><a href="御定渊鉴类函_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
