<!DOCTYPE html>
<html>
<head>
    <meta charset="UTF-8">
    <title>山堂肆考 - 第 202 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 202 页/共 632 页</h1>
    <div class="content">　　控驴
　　宋韩政亿李叅政若谷未第时俱贫同赴京就试共有氊一席一割分之每出谒更迭为仆李先豋第授许州长社县主簿赴官自控妻驴韩为负一箱将至长社三十里李谓韩曰恐县吏来箱中只有钱六百以其半遗韩相持大哭后举韩亦登第皆至叅知政事
　　长者车
　　杜工部对雨邀许主簿诗座对贤人酒门聴长者车相邀愧泥泞骑马到阶除
　　高士轩
　　宋朱晦庵为同安主簿廨有燕坐之室更名曰髙士轩以令甲内凢簿所当为者大书掲之楣间当路尊敬不敢以属吏待之
　　贾岛诗碑
　　唐贾岛为长江主簿有诗名人为立诗碑
　　存亮字原
　　唐萧存亮为常熟主簿顔真卿在湖州与存亮及陆鸿渐等讨摭古今韵字所原作书数百篇
　　好礼知言
　　唐鹿城主簿潘好礼慕徐有功之为人乃著论称有功贤于张释之其略曰释之为廷尉天下无寃人徐公之断狱亦天下无寃人然释之所行甚易徐公所行甚难难易之间优劣可知矣君子以为知言
　　孙觉除害
　　宋孙觉字莘老髙邮人豋进士第调合肥主簿嵗旱州督民捕蝗觉言民方艰食若以米易之是为除害而享利守从之
　　不敢躁进
　　宋嘉定中呉渊为建德主簿丞相史弥逺馆留之语竟日大悦谓渊曰君国器也今开化新置丞欲以此处君渊对曰甫得一官何敢躁进弥逺为之改容
　　不欲诡随
　　宋王衡仲丰城人为新昌主簿居官不诡随尤善推类以得事情
　　不附官长
　　宋吕诲为旌德县簿为小官不肯附官长人以是知其逺到
　　不避形迹
　　宋任伯雨字徳翁尝为施州清江簿事有戾于民者不避形迹极言于令邑赖以治
　　诣朝白事
　　宋呉择仁字智夫为开封雍丘簿元祐中金水河堤壊十六县皆选属主役独择仁诣朝堂白事宰相范纯仁异之曰簿领中乃有是人
　　诣阙陈言
　　宋安丙淳熙中调大足主簿秩满诣阙陈蜀利害十五事言甚剀切
　　灭佛首光
　　程明道任京兆鄠县簿南山僧舎有石佛嵗传其首放光男女聚观昼夜杂处为政者畏其神莫敢禁先生诘其僧曰吾闻石佛嵗现光俟复现当取其首就观之自是不复有光
　　碎妖人像
　　宋呉县主簿孙子秀日诣学宫与诸生讨论义理有妖人自称水仙子秀往焚其庐碎其像沈其人于太湖曰实汝水仙之名矣妖遂絶
　　商英平蛮
　　宋张商英初调通州簿渝州蛮反诏运使张诜讨之惟王衮未降公言于诜曰蛮亦人耳以祸福谕之宜聴诜檄公行王衮见而下拜蛮遂平以赵清献公荐召赴阙初对即袖草茅忧国书以进擢光禄寺丞
　　陈襄辨盗
　　宋陈襄字述古为浦城主簿摄令事人有失物捕偸儿数辈莫知的为盗者襄绐之曰某庙钟至灵能辨盗犯者扪之辄有声乃引偷儿诣钟所祭祷隂涂墨钟上而以帷蔽之命其逐一引手入帷摸之出视手一人手无墨叩之遂服盖恐钟有声不敢摸也
　　人号入铁
　　齐许錞性识明速达于从政尝为司徒主簿以其能判人号入铁主簿
　　人称明镜
　　宋朱光庭为万年主簿有学行人以明镜称
　　擒投尸贼
　　宋丰城主簿杨告邑有贼杀人投尸于江人畏不敢言告亲往擒之
　　服藏钱民
　　程明道主鄠县簿令以其年少未知之民有借其兄宅以居者发地中藏钱兄之子诉曰父所藏也令曰此无证佐何以决之明道问曰尔父藏钱几何时曰四十年矣彼借宅居几何年曰二十年矣即遣吏取钱十千视之谓借宅者曰今官所铸钱不五六年即遍天下此钱皆尔未藏前数十年所铸何也其人遂服令大奇之
　　画法均税
　　程明道主上元簿近府美田皆为贵家富室以厚价薄其税而买之故田税不均先生为县令画法民不之扰而一邑之税以均
　　凖法蠲租
　　宋周宪之为益都簿外邑诉水灾州檄公检视蠲放守者吝于税少辄大言曰若多放一粒即当奏劾宪之躬行田畴所伤果多悉凖法蠲放之
　　善兵
　　乌台诗话宋谢艾以书生善用兵为西凉主簿东坡有诗圣朝若用西凉簿白羽犹能効一挥
　　勤职
　　宋袁廓为西平县主簿勾稽漏籍得民丁万余州将荐其勤职迁上蔡令
　　辨疑狱
　　宋周敦颐尝为分宁主簿有疑狱一讯立辨邑人惊诧曰老吏不如也后知南昌县邑人咸曰是能辨分宁狱者吾属得所诉矣
　　絶私谒
　　元滏阳主簿李起岩劝民兴学谕民孝弟廉耻书絶私谒三字于门见者惮之
　　活死罪囚
　　宋李士衡为鄠县主簿田重进守京兆命士衡鞫死囚五人活者四人重进即其家谓曰子有隂隲此门当髙大之
　　养前生母
　　夷坚志宋叶文鳯温陵人登进士第调官天台簿途遇生日于旅馆假寐梦人请吃麻糍既觉闻隣居老妪号哭问之妪云今日乃亡児忌辰作麻糍祭享感伤耳文鳯问儿所业乃曰吾儿业儒诗经旧文尚存叶自思生与其子死日同诗经又同命取旧稿视之又与叶及第程文一字不差叶因拜妪为前生之母奉至任所终飬
　　叶颙逊劳
　　叶颙字子昻宋绍兴中为南海主簿摄尉事盗发州檄廵尉与颙同捕巡尉获盗十数人归劳于颙颙曰掠美欺君幸赏三者皆罪不忍为也府帅曽开大喜曰仕不求达劳而能逊叶主簿宰相器也
　　李衡投劾
　　宋呉江簿李衡有部使者怙势作威侵刻下民衡不忍以敲扑迎合投劾于府拂衣而归
　　勾销名簿
　　宋楼钥论主簿差出之弊窃惟县置主簿专以勾稽簿书为职凡一县税赋之输纳实总之销簿对钞尤为紧切而监司郡守循习故常以主簿在县中最为事简差出不时至无虚月虽有勤干之吏困于往来欲竭力効职而不可得簿书期防比之教化则为细事在州县之间则急务也小民输官租得钞而归官司勾销名簿则可以优游卒嵗豪强顽猾据簿之未销者督之则无所逃罪其间利害皆系于簿书簿书不明则吏得以肆意为奸贫民下户至有已纳而更输豪猾之家苟且把持或至于幸免然则主簿之职若闲而实要如此任职而不勤责固有所归矣奔走道涂而一旦以不职被谴彼则有辞焉愚欲望诏下诸路监司守臣遇有差出轮防诸县主簿量立定制当差出者不得以请求而免已满两次者不得复差庶使小官得少安职守而民被实惠矣
　　请复学田
　　宋髙登绍兴中为冨川主簿奉宪司董弅檄谳六郡狱复兼贺州学事学故有田后归买马司登请复其旧秩满士民丐留不获相率餽金五十不告姓名而去登以金无所归请置于学买书以谢士民
　　遵度好学
　　宋崔遵度字圣白江陵人纯介好学调和州簿
　　刘颜著书
　　宋刘颜字子望经行纯备为任城簿李迪辟为从事所着有儒术通要经济枢言等书石介见其文叹曰恨不得在弟子之列
　　山堂肆考卷七十八
<子部,类书类,山堂肆考>
　　钦定四库全书
　　山堂肆考卷七十九　　　　明　彭大翼　撰臣职
　　县尉
　　歴代沿革汉大县两尉小县一尉长安有四尉分为左右部并四百石黄绶大冠主追捕盗贼伺察奸非五代之季武臣擅州县之权遂罢县尉遣小将卒授之颇为乡社之患宋建隆三年始每县复置尉一员在主簿之下其州县镇将只许勾当镇下烟火争竞公事文苑英华云观李白赠瑕丘王少府杜甫赠华阳桞少府则唐时县尉多称少府
　　雍仲进香
　　述异记汉雍仲进南海香拜洛阳尉号曰香尉
　　崔谭益杖
　　见闻録严安之崔谭俱为赤县尉安之令五百人执大杖谭益大其杖如椽安之复令执小杖谭益小其杖至如筯安之令五百人空手行乃不能学
　　去学仙隐
　　汉梅福字子真九江夀春人尉南昌知王莽欲篡汉弃官与妻子去学仙隠变姓名为呉市门卒不知所终人号仙尉
　　不避豪强
　　魏曹操除洛阳北部尉缮治四门造五色棒悬于左右各十余枚有犯禁者不避豪强皆棒杀之京师敛迹不敢有犯
　　仙人与符
　　东汉桓帝时王方平降呉门蔡经家有陈尉诣门乞见方平使前行向日而立方平从后观之曰君心邪不正未可教以僊道乃以一符与尉曰此不能度世止可以禳灾治病存君本夀出百嵗上陈尉果一百十嵗死按方平名逺东海人举孝亷歴官中散大夫前汉时弃官入山道在太尉陈躭家尸解魏青龙初于重庆府平都山升天麻姑仙其妹也
　　老人陈牒
　　唐张旭为常熟尉有老人陈牒宿昔又来旭怒其繁责之老人曰见公笔势竒妙欲以藏家耳旭苏州呉县人
　　不纳饷钱
　　唐陆宣公防授郑县尉省母归夀春刺史张镒与语三日竒之为防年交既行饷钱百万曰请为母夫人夀公不纳止受茶一串
　　擅发仓廪
　　唐贠半千上元初为武涉尉嵗旱饥县令开仓廪以赈贫馁不从防令赴州半千擅发赈之刺史郑齐宗大惊因而按之时薛元超为存抚使谓齐宗曰公有百姓不能救使恵归一尉岂不愧也遽令释之
　　陆贽説使
　　唐陆贽补渭南尉时徳宗遣黜陟使庾何等十一人分行天下贽説使者请以五术省风俗八计听吏治三科登俊乂四赋经财货六徳保罢瘵五要简官事
　　李勉擒奸
　　唐李勉为开封尉号为难理勉与聮尉卢成轨并有擒奸摘伏之名
　　春兰秋菊
　　唐裴子余补鄠县尉时周列李朝隠程行谌皆以文法著称子余独以文学知名或问长史陈崇业三子优劣崇业曰春兰秋菊俱不可废也
　　黄绶青袍
　　唐岑参送楚丘麴少府赴官青袍美少年黄绶一神仙送郑少府春草迎袍色晴花拂绶香送张少府草羡青袍色花随黄绶新又陈子昂集送齐少府序黄绶位轻青云望重髙适同顔少府旅宦诗迹留黄绶人皆叹心在青云世莫知
</div>
    <div class="pagination">
<a href="山堂肆考_page201.html">上一页</a><span>...</span><a href="山堂肆考_page197.html">197</a><a href="山堂肆考_page198.html">198</a><a href="山堂肆考_page199.html">199</a><a href="山堂肆考_page200.html">200</a><a href="山堂肆考_page201.html">201</a><span class="current-page">202</span><a href="山堂肆考_page203.html">203</a><a href="山堂肆考_page204.html">204</a><a href="山堂肆考_page205.html">205</a><a href="山堂肆考_page206.html">206</a><a href="山堂肆考_page207.html">207</a><span>...</span><a href="山堂肆考_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
