<!DOCTYPE html>
<html>
<head>
    <meta charset="UTF-8">
    <title>万姓统谱 - 第 131 页/共 403 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万姓统谱 - 第 131 页/共 403 页</h1>
    <div class="content">　　张齐贤【寃句人兵乱徙家洛阳太祖幸西都齐贤以布衣献防上还语太宗曰我幸西都唯得张齐贤尔异时可使为相太宗朝举进士慷慨有大略累官吏部侍郎同平章事进右仆射以司空致仕卒諡文定】
　　张质【字守朴高唐人太宗时为枢宻院史累迁都承旨在枢要五十年练习事理精敏端慤未尝有过真宗尝问五代以降军籍更易及利害之详质纂为书目曰兵要以进真宗覧而称善】
　　张宏【字巨卿益都人高祖茂高唐易定节度使曽祖易州刺史祖持蒲城令父峭业春秋一举不
　　第退居丘园宏太宗朝进士累官枢宻副使卒赠右仆射】
　　张颍【端拱元年为慈溪令廉洁自持邑人号为张清清太宗赐诏奬谕若曰令长之任得以施异政而亲吾民也尔膺兹迁择绰着强明勤以奉公廉以守道达于听览深所叹嘉愈励精勤当俟明陟民立庙祀之县有清清堂以颍名也】
　　张士逊【字顺之隂城人为人寛厚不言人过淳化间举进士调郧县主簿累官同中书门下平章事后拜太傅封邓国公致仕卒年八十六諡文懿子友直累官工部郎中友正以书名神宗评其草书为当时第一】
　　张平【青州临朐人初宋太祖尹京兆置其邸及即位召补右班殿直监市木秦陇期歳之间良材山积太宗嘉其功迁供奉官监阳平都木务兼造船塲旧官造舟成以河流湍悍凡一舟调三戸备其漂失平穿池引水系舟其中不复调民又以捕盗功改崇仪副使迁掌阳平署卒赠上将军】
　　张思钧【沙河人祖中正汉泽州刺史思钧善击剑挽强初补龙卫指挥使歴绵汉等九州都廵检累立战功迁左千牛卫将军卒年八十九思钧质状小而精悍太宗尝称其楼罗自是人目为小楼罗】
　　张知白【字晦之清池人防笃学中进士累官河阳节度判官时西北未宁中外多言兵事独知白奏疏谓当茂农功省刑罚及取士之制眞宗异之仁宗时官至中书门下平章事知白在相位愼名器无毛髪私虽贵俭约如寒士卒諡文节】
　　张去华【字信臣谊子防励学敏于属辞建隆间举进士甲科累官工部侍郎致仕去华善谈论尚义节尝献元元论大防以养民务穯为急眞宗命冩其论列置龙图阁四壁有文集十五卷子师古师顔皆国子博士师锡殿中丞】
　　张耆【字公弼开封人年十一事眞宗于潜邸及即位累迁宣徽南院使兼枢宻副使时建玉清宫耆奏疏谓殚国财力非所以奉天意后封邓国公以太子太师致仕子希一利一皆歴知数州】
　　张师徳【去华子最见器重真宗时汾隂献大礼颂于行在是歳举进士第一累官至諌议大夫孝
　　谨有家法时相颇不悦之有文集十卷】
　　张禹珪【字天锡知澶州颇勤政治以瑞麦生狱隙地下诏嘉奬防河堤决溢禹珪率徒塞之宰相
　　王旦使兖州还言其状优诏褒之拜洺州团练使】
　　张旦【赵人勇敢善射以经学中第为国子博士淳化中知陵州眞宗即位迁兵部员外郎改尚食使知徳清军景徳中契丹入冦与其子利渉奋击竝战没上闻之惊悼特赠左卫大将军深州团练使利涉崇义副使】
　　张沔【浦城人大中祥符初进士歴官侍御史排击奸佞不避权贵端亮有操无愧清议云】张存【世家深州父　质徙冀州存举进士天僖中累官侍御史积迁至礼部尚书出入中外七典州麾更持漕节皆铮然有声性孝友家居矜庄子孙非正衣冠不见赒恤宗族不使一人失所卒諡恭安司马光其壻也】
　　张希一【字简翁以耆任至引进使歴知诸州及诸路钤辖总管累使辽及馆客辽人尝以雄州禁渔界河及役白沟两属民为言希一曰界河之禁起于大国今文移尚存白沟本输中国田租我太宗特除之自是大国侵牟故名两属辽人词塞以均州防御使提举集禧观卒】
　　张若谷【字徳谦沙县人进士及第为巴州推官以御贼受知于眞宗歴处州徙杭州防歳饥发廪
　　为粥以赈所至实心为民不激讦取名而自有循良之政】
　　张鉴【藏英孙本将家能嗜学举进士太宗时为侍御史真宗朝以工部侍郎出知广州民条其政绩
　　上请立石子士防士宗士程皆仕于时】
　　张择行【字行先益都人歴官右司諌与唐介包拯共论张尧佐除节度宣抚两使不当语甚切迁
　　侍御史终集贤院修撰】
　　张佶【燕人父昉殿中少监佶少有志节涉猎书史善骑射有方略太宗时为利州转运副使真宗时
　　为益州钤辖甚有威恵子宗象兵部员外郎】
　　张希顔【景徳间知　乡县时张咏问殿直范延贵曽见好官员否延贵乃称希顔咏问何以知之答曰昨过其境驿传桥道皆修葺野无惰农肆无赌博市易不諠夜宿邸中更皷分明以是知其为好官员也咏乃荐于朝】
　　张唐卿【字希元青州人幼好学笃行景祐元年登进士甲科通判陜州民母再适人而死及葬其子盗以归与父同葬有司请论如法唐卿权郡事曰是知有孝不知有法尔释之而闻于上闻者莫不嘉之以父忧瘠呕血而卒年二十八无子】
　　张岐【字邠卿崇安人太傅霭之次子也登端拱二年进士第调酸枣尉继授大理评事迁司直治狱有神见随事立决由是深为真宗识擢屡出诸路决疑狱以劳迁将作监丞至道末坐累出知永新县政尚廉简吏不能欺】
　　张拱【汴人累举进士不第卖药宜春门忽有道士抵其肆授以枣七枚食之自是不食逾二年溲矢
　　俱絶神气明爽日可行数百里后逰名山不知所终】
　　张【江津人举进士召对直言累仕湖广总领精神满腹长于防筭至和初知雷州暇日延长老授诸生条教初雷俗鄙陋常以宗子为长易数世诸父反拜谕以长幼亲疎悉更旧习又増治城垒辟田潴水为乆逺计雷人爱敬之】
　　张田【字公载澶州人第进士为应天府司録以欧阳修荐通判广信歴知数州治有善迹知　州日
　　尝作钦贤堂绘古清刺史像日夕师拜之官至直龙图阁】
　　张洞【祥符人父惟简太常少卿洞读书日数千言为文甚敏未冠晔然有声仁宗时以布衣上方略寻第进士累官工部郎中洞在馆阁乆数有建明仁宗以为知经因赐飞白善经字宠之】
　　张方平【字安道宋城人少頴悟絶伦书一阅不再读累官叅知政事南京留守知陈州以太子少师致仕卒諡文定初守蜀时得苏洵与其子轼辙深器异之尝荐轼为谏官晚受知神宗王安石方用事嶷然不小屈以是望高一时】
　　张逸【荣阳人举进士歴知邓城长水青神尉氏县后以枢宻直学士知益州民有杀人以诬人者吏受财令杀人者守囚逸曰囚色寃守者气不直岂守者杀人耶囚始敢言而守者果服立诛之凡四为益守而政多便于民】
　　张升【韩城人举进士为楚丘主簿忠谨清直仁宗时累官至枢宻使英宗时请老帝曰太尉勤劳王
　　家讵可遽去命五日一至院后以太子太师致仕卒諡康节】
　　张颉【桃源人兄颙庆厯初进士以材干闻颉皇祐初亦第进士任州县有能名歴广东西等路转运
　　使以　谞推重于时后知荆南府】
　　张及【知临卭县太守欲引水泛舟遣吏于县决堰水时农事方兴及曰涸民田以事嬉逰可乎令可
　　去水不可导守敛容谢之】
　　张亚卿【洛容人种学绩文濒老不衰皇祐初擢第廷对见黜后不预计偕郡守鲍安丘竒其才以
　　遗佚荐寻登郑獬榜进士官至朝议郎防州通判】
　　张忠【字圣毘开封人慷慨不事生产仁宗时累官知沧州徙澶州总管防河决啇胡诏留戍满卒以
　　助堤役辄羣噪将劫库兵为乱忠潜捕倡前者数人斩以狥乃止】
　　张景宪【河南人以父师徳任为淮南转运副使属官不法者多被举刺累迁河东都转使终知同
　　州居官不畏强御自负所守于人少可许母卒一夕须髪尽白】
　　张观【字思正绛州人以资政殿学士知相州徙澶州河壊孙陈埽及浮梁州人大恐或请移北原以避水患观曰太守独去如州民何乃躬率徒卒塞之堤完水亦寻止趣多恬旷持防白仁宗尝飞白书清字赐之以赏其节】
　　张荷【夀光人师事种放与　　魏野杨朴宋澥为友性高洁为文竒　　过非九篇放谓隋唐以来
　　之士罕能及之有诗文三巻】
　　张玉【保定人狄青麾下善用鐡简仁宗称为眞勇将从征侬智高有功擢广西钤辖王韶开熈河
　　玉为副都总管河北置三十七将以玉为第一将入为马步军都虞】
　　张傅【谯人进士及第眞宗时知奉符县累官工部侍郎傅七为监司所至审覈簿书勾擿奸隠州县惮之傅曰奚为我惮哉吾所以事事致察者正所以爱州县也吏不敢慢则州县不复犯法矣人亦以为然】
　　张仿【字希古崇安人第进士调崇仁令修粹堰万金坡以増灌溉蛮尝冦近境视仿有备亟引去仿乃慈以抚之后监鎭州粮料眞宗幸澶渊闻仿名累迁太常博士仁宗时歴知容亳泰泗岳吉六州防江淮发运张纶举仿自代再命知泰州复歴数郡官至工部侍郎】
　　张日用【静海人知新昌县见郡曹掾之子郑獬竒之妻以女后果魁天下文彦博宣抚河北日用
　　谓彦博此行须得便宜行事请于上遂许之擒王则实日用参襄之力也】
　　张次山【日用子少俊迈有才年十六即入仕调泰兴簿因开河部夫整肃工力多先办包拯荐诸朝清名直节见知于司马光遂知泰州有鹳诉于庭次山呼兵官使随去乃其雏为人所烹次山为防治鹳始退飞】
　　张瓌【字唐卿洎孙举进士除秘阁校理迁淮南转运使三司责羡财瓌以赋数民贫对当官遇事辄
　　言触忤势要至屡黜终不悔】
　　张升【字果卿仁宗时知开封府内侍杨懐敏夜直禁中而卫士为变皆极论之升性质朴不善择言至斥张贵妃为一妇人谓懐敏得志将不减刘季述仁宗读之不怿以语陈升之升之曰此忠直之言不激切则圣意不可回矣帝乃解】
　　张君平【滏阳人以父承训与契丹战没补官屡立战功迁右班殿直天圣中为滑州修河都监塞决河迁钤辖卒君平有吏材尤明于水利自议塞河朝廷毎访以利害子巩为河隂发运判官嗣其父职云】
　　张先【字子野乌程人康定初进士诗格清丽尤长于乐府有云破月来花弄影浮萍破处见山影无
　　数杨花过无影之句时号为张三影官至都官郎中】
　　张绶【徳兴人嘉祐中权将作监丞按实宋用臣事以闻上直之后除太府少卿谏蔡京议置大钱以
　　二当十为不便上　曰庆厯已行自是歴外任十八年】
　　张庠【永新人博通经书尝着　蠧正言二书以折佛老作元经圗以推五行六度之秘郑獬呉处厚
　　钱明逸辈皆师之号白云先生】
　　张君房【安陆人为著作郎眞宗时日本遣使入贡诏本国建寺夷使乞词臣撰寺记时直院之文多君房代为之既宣令撰寺记夷使受命而君房醉饮市楼索之不获直院大窘后杨亿改间忙令曰世上何人最号忙紫薇失却张君房或谓君房非醉但假此以拒夷俗耳】
　　张景【公安人仁宗召见问曰卿在江陵地有何景对曰两岸緑杨遮虎渡一湾芳草护龙洲曰所食
　　何物对曰新粟米炊鱼子饭嫩冬瓜煑鳖裙羮】
　　张商英【字天觉新津人负气倜傥治平登进士累官翰林学士迁尚书右仆射初知谔州蔡京欲推方田于天下又筑圜土以囚罪人商英谢表云方田扰安业之民圜土聚徒流之恶此语一出其名益重后以观文殿学士知河南府】
　　张唐英【字次功少苦读书至经歳不知肉味仁宗时及进士第翰林学士孙抃得其正议五十篇以为马周魏元忠不足多荐试贤良方正不就调谷城令县圃歳畦姜贷种与民还其陈复配卖取息铨曹指为富县唐英至空其圃植千株栁作栁亭其中闻者咨羡】
　　张咸【绵竹人唐宰相九龄弟九臯之后父纮举茂才异等知雷州有治声咸举进士贤良两科其对
　　防之语有曰臣宁言而死于斧钺不能以不言而负陛下】
　　张津【以右朝散大夫直秘阁主管沿海制置司公事乾道间歴两任举乡饮酒礼毎歳以正月二日即州庠行释菜之仪率僚佐与乡士大夫及他方之流寓者叙齿防拜于讲堂三爵而退遂以为常时恵光院尝有妖僧塑神像纳老乌其腹以术呪之祸福人以邀利民有灾患者不祷其神则不宁津知之追妖僧至庭下具得奸状遣吏剖像果有乌焉防其僧而逐之境外民以安息邦人立祀于学津初作四明图经实郡志所始也】
　　张昌宗【汉阳人处家以义歴八世不分冯京有诗一水萦廻绕沌村子房苗裔此间存同居八世三千口可惜君恩未表门嘉定间孙杓守汉阳嘉其义捐俸代其纳税事闻表曰义门】
　　张泌【字顺之浦城人父彛宪贡礼部不利放懐林壑间泌笃学为杨亿所称祥符中登进士歴知宝应县庆厯中以章得象荐召试馆阁累迁秘书丞献经国逺猷十篇仁宗嘉纳除右正言知谏院奏乞减后宫浮费抑权幸请托之弊改殿中侍御史坐论张尧佐出知维川召为侍御史迁礼部侍郎给事中进刑部尚书卒泌在台防赵元昊围延安泌五上章极论守将郭劝钤辖李谓当斩二人坐贬出及卒仁宗悼之曰朕方大用不意遽亡赠开封仪同三司】
　　张伯玉【建安人知太平州日语司尹曽巩曰吾方作六经阁子为我记之巩呈稿终不合意遂自
　　为之曰六经阁者诸子百家皆在焉不书尊经也巩一见畏服】
　　张揆【歴城人举进士仁宗时擢天章阁待制兼侍读一日进读汉马后传因言今妃族太盛宜裁损使保其家帝嘉纳之加翰林侍读学士知齐州弟掞初笃学举进士歴迁龙图阁直学士知成徳军以户部侍郎致仕】
　　张岊【府谷人庆厯初为麟府路廵检使有胆略善骑射时西夏阿遇背约岊径造帐中谕以逆顺阿
　　遇语屈因抚岊背曰眞男子也归所冦如故】
　　张问【字昌言襄阳人进士初通判大名府郡牧地在魏歳乆冒入于民有司按旧籍括之至毁室庐发丘墓问具以闻仁宗曰吏用心如此民何不安立罢之熈寜末知沧州自新法行问独不阿时好歳饥为帝言民茍免常平助役之苦反以得流亡为幸语切直惊人】
　　张瑁【以御史知宣州因家繁昌千口同居内外肃然杨杰书义居二字遗之孙崇熈宁三年进士官
　　至太常丞】
　　张绎【寿州人少家贫发愤力学遂以文名防伊川自涪还遂徃受业伊川称其頴悟卒伟又曰吾晚
　　得二士谓绎与尹焞也】
　　张铸【晋陵人祥符中进士甲科歴知四郡五任漕宪皆有政绩尝师南阳王安石出其门后以光禄
　　致仕】
　　张巨【武进人嘉祐中举明经少从胡瑗游蒋之竒胡宗愈丁隙为四友以荐充国子监直讲王安石
　　新经行巨即引去时论高之有文集四十卷易解十卷】
　　张昷之【铸侄进士及第补乐清尉通判常州知温州蔡齐荐其才可用累迁天章阁待制河北都
　　转运使善吏事所至有声后知湖州徙扬州以光禄卿致仕子次元】
　　张【常州人进士甲科养其亲不忍去左右闭户读书四十年手校数万卷穷经著书范祖禹苏轼交章荐其高行诏拜校书郎竟不出孝弟忠信蹈中守常为当时所重卒赐諡正素先生】
　　张次元【以父任累转太子中舎提举淮南路市易事以称职闻知信阳军兴学校延置望士学者感孚术业自劝代还除江淮荆浙福建广南提防坑冶铸钱司事躬自廵歴务革积弊卒于道山阳徐仲车闻之叹曰张公赋性高明义而能果公不可挠清不可污考其所尚盖有志于古之所谓刚者邹浩为叙次其行事】
　　张亢【字公夀临濮人少有竒才举进士为泾源钤辖知渭州善于教阅屡败夏人后为徐州总管好
　　施轻财凡燕犒皆过于厚驭军严明所至有风迹民圗像祀之】
　　张守约【濮州人以防累官定州路驻泊都监夏人万骑来冦守约简兵五日进战挺身立陈前自
</div>
    <div class="pagination">
<a href="万姓统谱_page130.html">上一页</a><span>...</span><a href="万姓统谱_page126.html">126</a><a href="万姓统谱_page127.html">127</a><a href="万姓统谱_page128.html">128</a><a href="万姓统谱_page129.html">129</a><a href="万姓统谱_page130.html">130</a><span class="current-page">131</span><a href="万姓统谱_page132.html">132</a><a href="万姓统谱_page133.html">133</a><a href="万姓统谱_page134.html">134</a><a href="万姓统谱_page135.html">135</a><a href="万姓统谱_page136.html">136</a><span>...</span><a href="万姓统谱_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
