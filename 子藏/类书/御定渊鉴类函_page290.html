<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 290 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 290 页/共 320 页</h1>
    <div class="content">










　　御定渊鉴类函卷四百九
<子部,类书类,御定渊鉴类函>
　　钦定四库全书
　　御定渊鉴类函卷四百十
　　草部三【蒲　萍　苹　藻　石帆　荇菜　菰　芦苔　莎　都梁　芷　紫述香　蓼　蒿蘘荷　苜蓿藤　葛】
　　蒲一
　　原尔雅曰莞苻蓠其上蒿【郭璞注曰今西方人呼蒲为莞蒲蒚谓其头台首也今江东谓之苻蓠西方亦名蒲中茎为蒚用之为席】　増本草曰甘蒲一名香蒲丛生水际似莞而褊有脊而柔春初生出水取其中心入地白蒻大如匕柄者生啖之甘脆又醋浸如食笋大美周礼谓之蒲菹至夏抽根于丛叶中花抱梗端如武士棒杵俗谓之蒲槌蒲黄即花中蕊屑细若金粉欲开时便取之八九月收叶以为席亦可作扇　原诗曰彼泽之陂有蒲与兰　又曰鱼在在藻依于其蒲　増周礼曰诸侯祭祀席蒲筵缋纯　左传曰泽之雈蒲舟鲛守之　原山海经曰孟于之山其上多蒲　续述征记曰鸟当沈湖【齐人谓湖为沈】中有九十台皆生结蒲云秦始皇游
　　此台结蒲系马自此蒲生则结　増汉书曰蒲轮安车以征贤　淮南万毕术曰酒薄复厚渍以苑蒲【断蒲渍酒中即厚】　原楚辞曰抽蒲兮陈坐援英兮为盖　古诗曰青蒲緑蔕生我池中　甄夫人塘上行曰蒲生我池中其叶何离离　文选曰新蒲含紫茸　又曰新蒲节转促増杜甫集曰蒲荒八月天　又曰细桞新蒲为谁绿李商隐集曰南塘水暖蒲堪结两两鸳鸯防水纹蒲二
　　原左传曰臧文仲妾织蒲　史记曰赵髙将为乱先设验献蒲以为脯惑二世有言蒲者诛之　汉书曰路温舒父为里监门使温舒牧羊乃取泽中蒲截以为牒编用写书　东观汉记曰刘寛迁南阳太守温仁多恕吏民有过但用蒲鞭罚之示辱而已　増嵇康集序曰孙登夏尝编蒲为裳　原秦记曰苻洪之先居武都家生蒲长五丈状如竹咸异之谓之蒲家因以氏焉洪后以谶文草付应王遂改姓苻氏
　　蒲三
　　原诗齐谢脁咏蒲曰离离水上蒲结水散为珠初萌实雕俎暮蕊杂椒涂所嗟塘上曲遂铄黄金躯　梁元帝赋得蒲生我池中曰池中种蒲叶叶影防池濵未好中宫荐行堪隐士轮为书聊可截匹柳复宜春瑞叶生苻苑镂碧献周人　増唐陆蒙种蒲诗曰杜若溪边手自移旋抽烟劒碧参差何时织得孤帆去悬向秋风访所思
　　萍一
　　原尔雅曰萍蓱也【郭注曰水中浮萍江东谓之薸】其大者曰苹　増说文曰萍葫也无根浮水而生　原本草曰水萍一名水华味辛寒治暴热身痒下水气胜酒乌须发久服身轻一名水帘生雷泽　増又曰一种背面皆緑一种面青背紫赤若血者谓之紫萍　羣芳谱曰一名水华一名水白一名水帘一名薸处处池沼中有之季春始生杨花入水所化一叶经宿即生数叶叶下有防须即其根也浮于流水则不生浮于止水一夕生九子故名九子萍　原礼记月令曰季春之月萍始生　秋官曰萍氏掌禁川游者注萍无根不沈溺因以名官　周书曰谷雨一日萍始生萍不生阴气増盈　淮南子曰夫萍植根于水木植根于土　淮南毕万术曰老血变为萍【聚血之精至黄泉】　増酉阳杂俎曰太原晋祠冬有水底萍不死食之甚美　本草纲目曰宋时东京开河掘得石碑梵书大篆一诗无能晓者林灵素逐字辨译乃是治风方其法以紫色浮萍日干蜜丸每服一粒以豆淋酒化下治诸风服过百粒即为全人其诗曰天生灵草无根榦不在山间不在岸始因飞絮逐东风泛梗青青飘水面神仙一味去沈疴采时须在七月半　原王逸曰自比如萍随水浮游　刘伶酒徳颂曰俯视万物扰扰焉如江汉之载浮萍　司马彪诗曰泛泛江汉萍飘荡永无根　増杜甫诗曰乾坤水上萍　张先诗曰浮萍破处见山影
　　萍二
　　原色青　背紫【范子计然水萍出三辅色青者善　本草紫背浮萍七月采之】　増鹤食　鸭茵【山堂肆考周穆王时涂循国献仙鹤上命取太湖萍饲之　云林异景志浮光多美鸭太原少尹樊千里买百只载数车浮萍入池使为鸭作茵褥】　原生止水　寄清池【上见萍一　何晏诗愿为浮萍草托身寄清池且以乐今日其后非所知】　増投厠　拥槎【羣芳谱重五日午时取浮萍投厠中絶青蝇　刘师邵诗乍因轻浪叠晴沙又趁廻风拥钓槎莫怪狂踪易飘泊前身不合是杨花】
　　萍三
　　原诗南齐刘绘萍诗曰可怜池内萍氛氲紫复青巧随浪开合能逐水低平防根无所缀细叶讵须茎漂泊终难测留连如有情　梁庾肩吾赋得池萍诗曰风飜乍青紫浪起时疎密本欲叹无根还惊能有实　増唐陆浮萍诗曰晩来风约半池眀重叠侵沙緑罽成不用临池更相笑最无根蔕是浮名　宋李觏萍诗曰尽日看流萍谁原造化情可怜无用物偏解及时生泥滓根萌浅风波性质轻晩来堆岸曲犹得护蛙鸣　谢翺萍间穉荷诗曰初萍半含絮顷刻开数荷生浮其间风雨足邂逅百年游子心欲作千嵗久昔为浮萍根今为穉荷藕荷髙刺已生鱼游触其首离离荷下萍吹向白鱼口
　　原赋晋夏侯湛浮萍赋曰歩长渠以游目览随波之防草纷漂潎以澄茂羗孤生于灵沼罔纤根以自滋乃逸荡乎波表散圆叶以舒形发翠防以含缥荫脩鱼之华鳞翳兰池之清潦既澹澹以顺流又雍容以随风有纒薄于岸侧或廻滞乎湍中纷上下而靡常漂往来其无穷仰熙阳曜俯凭緑水渟不安处行无定轨流息则宁涛扰则动浮轻善移势危易荡似孤臣之介立随排挤之所徃内一志以奉朝兮外结心以絶党萍出水而立枯兮士失据而身枉覩斯草而慷慨兮固知直道之难爽　苏彦浮萍赋曰余尝泛舟游观鼓檝川湖覩浮萍之飘浪乃触水而自居体任适以应防亦随遇而靡拘伊弱卉之无心合至理之冥符　増唐常衮浮萍赋曰秋遇枫浦与坠叶而齐奔春渡桃源共落花而相逐披拂丹草揺演青苹出入经其潭洞髙下归其奫沦择利而行有似见防之士不常厥所同乎漂梗之人
　　原赞晋郭璞萍赞曰萍之在水犹卉植地靡见其布漠尔鳞被物无常托孰知所寄
　　原论晋杜恕笃论曰夫萍与菱之浮相似也菱植根萍随波是以尧舜叹巧言乱徳仲尼恶紫之夺朱
　　苹一
　　増本草纲目曰苹一名芣菜一名四叶菜一名田字草一名破铜钱叶浮水面根连水底其茎细于莼莕其叶大如指顶面青背紫有细纹颇似马蹄眀之叶四叶合成中折十字夏秋开小白花故称白苹其叶攒簇如萍故尔雅谓大者如苹也有水陆二种陆生者多在稻田沮洳之处其叶四片合一与白苹如一但茎生地上髙三四寸不可食方士取以煆硫结砂煑汞谓之水田翁项氏所谓青苹盖即此也　诗曰于以采苹南涧之滨　郑氏笺曰敎成之祭牲用鱼芼用苹藻所以成妇顺也　又曰苹之言宾也　左传曰苹蘩蕰藻之菜可荐于鬼神可羞于王公　吕氏春秋曰菜之美者昆仑之苹　楚词曰靡蓱九衢　风赋曰起于青苹之末东都赋曰发苹藻以潜鱼　江赋曰萍实时出而漂泳栁恽诗曰汀洲采白苹　杜甫集曰处处青江带白
　　苹
　　苹二
　　増家语曰楚昭王渡江江中有物大如斗圆而赤直触王舟舟人取之问羣臣莫能识之使问孔子孔子曰此谓萍实可剖而食之吉祥也惟覇者能获焉王遂食大美又遣问孔子何以知之子曰吾昔过陈闻童謡曰楚王渡江得苹实大如斗赤如日剖而食之甜如蜜吾是以知之　渚宫故事曰宋文帝为宜都王临川人献王苹实六子大者如升小者如鸡卵圆而赤初莫有识者以问长史王华曰此苹实也宣尼所谓王者之应顷之宜都王即位
　　苹三
　　増诗唐李峤咏苹诗曰二月虹初见三春蚁正浮青苹含吹转紫蔕带波流屡逐神眀荐常随旅客游既能甜似蜜还绕楚王舟　宋徐赋苹花诗曰素艳拥行舟清香覆碧流逺烟分的的轻浪泛悠悠雨歇平湖满风凉运渎秋今朝流咏处即是白苹洲
　　藻一
　　増本草曰藻乃水草之有文者洁浄如澡浴故谓之藻又曰藻有二种水藻长二三寸两两对生即马藻也
　　聚藻叶细如丝及鱼鳃状节节连生即水蕴也俗名鳃草又名牛尾蕴是矣二藻皆可食入药以马藻为胜又曰海藻亦有二种马尾藻生浅水中细黒色大叶藻生深海中新罗国叶如水藻而大海人没水取之五月以后有大鱼伤人不可取也　尔雅曰莙牛薻海薻尚书曰藻火粉米　诗曰于以采藻于彼行潦　又
　　曰鱼在在藻有颁其首　酉阳杂俎曰汉武昆眀池中有水网藻枝横侧水上长八九尺有似网目鳬鸭入此草中皆不得出因以名之　文选曰鳬藻驰目成　栁宗元集曰寒藻舞沦漪
　　藻二
　　増诗魏刘桢诗曰泛泛东流水磷磷水中石苹藻生其涯华叶纷扰溺采之荐宗庙可以羞嘉客岂无园中葵懿此出深泽
　　石帆
　　増本草曰石帆生海底髙尺余根色如漆无叶其花离楼相贯死浮水中人取得之稀有见其生者　呉都赋曰草则石帆水松【陶景曰石帆状如柏水松状如松】
　　荇菜
　　増尔雅曰莕接余其叶苻【郭注曰丛生水中叶圆在茎端长短随水深浅江东食之】本草曰荇菜一名鳬葵一名水葵一名水镜草俗呼
　　荇丝菜池人谓之莕公须淮人谓之靥子菜江东谓之金莲子说文谓之防楚辞谓之屏风　诗曰参差荇菜左右流之　又曰参差荇菜左右芼之　招魂曰紫茎屏风文緑波　杜甫集曰春光淡沲秦东亭渚蒲芽白水荇青　又曰水荇牵风翠带长　彭绍贤诗曰晴揺荇带新含翠
　　菰一
　　原说文曰蒋菰也　増尔雅曰出隧蘧蔬【注曰蘧蔬似土菌生菰草中】　原广雅曰蒋菰其米谓之雕胡　増本草曰菰生水中叶如蒲苇刈以秣马甚肥春末生白茅如笋即菰菜也又曰茭白生熟皆可啖甜美其中心如小儿臂者名菰手尔雅注曰状如土菌即此也至秋结实乃雕胡米嵗饥人以为粮　礼记曰鱼宜苽　原庄子曰孔子之楚舍于蚁丘之蒋　广志曰菰可以为席温于蒲生南方　宋玉赋曰主人之女为炊雕胡之饭　呉都赋曰穱秀菰穗　江赋曰泛之以游蒋　増李白集曰跪进雕胡饭月光眀素盘　杜甫集曰白蒋风飇脆　又曰波漂菰米沈云黒　张泌集曰尽日菰蒲泊钓船
　　菰二
　　原诗梁沈约咏菰诗曰结根布洲渚垂叶满皋泽匹彼露葵根可以留上客
　　芦一
　　増尔雅曰苇丑芀【苇即芦之成者其类皆有芀秀也】葭华【即今芦也】蒹薕【似雈而细长髙数尺江东呼为薕】葭芦【苇也】菼薍【似苇而小中实江东呼为乌蓲】其萌虇【芦笋为虇】　原诗疏义曰薍或谓之藡即荻也至秋坚成谓之雈　増本草曰生下湿陂泽中状似竹而叶抱茎生无枝花白作穗若茅花名蓬蕽根亦若竹而节疎　又曰芦有数种其长丈许中空皮薄色白者葭也芦也苇也短小于苇而中空皮厚色青苍者菼也薍也荻也雈也其最短小而中实者蒹也薕也皆以初生已成得名其未解叶者古谓之紫箨　易说卦传曰震为雈苇　毛诗曰葭菼揭揭　原又曰毳衣如菼　又曰谁谓河广一苇杭之　又曰蒹葭苍苍白露为霜　又曰八月雈苇　又曰有漼者渊雈苇淠淠　又曰敦彼行苇牛羊勿践履　礼记曰七月纳材苇　吕氏春秋曰季秋之月命虞人材苇供国　増孙卿子曰南方有鸟名防鸠以羽编发为巢系之以苇苕风至苕折子死卵破所凭者弱也　淮南子曰藡苖类絮而不可以为絮　原焦赣易林曰从风纵火荻芝俱死　捜神记曰朽苇化蚕増南夷志曰泸河在弄栋北今谓之南泸两岸葭苇
　　大如臂　谈苑曰江东芦贱而荻贵先一年生者芦也眀年生者荻也　天问曰咸播秬黍莆雚【同雈】是营　子虚赋曰藏莨蒹葭　杜甫诗曰请看石上藤萝月已映洲前芦荻花　又曰渚秀芦笋緑　林逋诗曰最爱芦花经雨后一蓬烟火饭渔船
　　芦二
　　増吕氏春秋曰汤始得伊尹祓之于庙熏以雚苇　呉越春秋曰伍子胥至大江江中有渔父子胥请渡时旁多人渔歌令止芦中至夕渡之　史记曰田单灌脂束苇于牛尾牛尾热怒而奔燕军　原汉书曰董偃见宠馆陶公主安陵袁叔谓偃曰顾成广逺无宿宫又有荻竹借田足下何不白主献长门园于上此上所欲也増通语曰诸葛亮见殷礼而叹曰东呉菰芦中乃有奇伟如此人　三国志曰魏伐呉呉徐盛植木衣苇为疑城假楼数百里时江水盛长魏还师　原抱朴子曰呉世有姚光者有火术呉主身临试之积荻数千束光从其上又以数千束荻累之因猛风燔之火尽光端坐灰中振衣而起　増世说曰魏眀帝使后弟毛曽与夏侯泰初共坐时人谓蒹葭倚玉树　呉志曰孙亮初謡曰诸葛恪何若若芦苇单衣篾钩络于何相求成子阁及恪为孙峻所杀以苇席裹尸而篾束之投于石子冈原晋中兴征详说曰童謡曰官家养芦化成荻芦生不止自成积是时卢循窃据广州国未能讨因而用之是官养之芦也荻犹敌也　异苑曰卢元龙将攻京师謡曰十丈瓦屋卢作柱薤作栏　郭璞奏曰不宜禁荻地礼曰名山大泽不封盖欲与民通财共利不独专之也
　　芦三
　　原诗梁元帝赋得春荻诗曰翠菼玉池前遥映江南莲非秋无有毦未晓不生烟　増唐杜甫诗曰摧折不自守秋风吹若何暂时花戴雪防处叶沈波体弱春苗早丛长夜露多江湖后揺落亦恐嵗蹉跎　宋苏轼诗曰雨折霜干不耐秋白花黄叶使人愁月眀小艇湖边宿疑是江南鹦鹉洲
　　原诏宋武帝诏曰少府前嵗所封诸洲芦荻可开以利民
　　苔一
　　原尔雅曰藫石衣也【郭璞注曰水苔一名石发江东食之】　张揖广雅曰石发石衣也　说文曰苔水衣也　古今注曰苔或紫或青一名员藓一名緑钱一名緑藓　増羣芳谱曰一名緑苔一名緑品藻一名品苔一名泽葵一名緑钱一名重钱一名圆藓一名垢草色既青翠气复幽香花鉢拳峰颇堪清赏　本草曰苔衣之类有五在水曰陟厘在石曰石濡在瓦曰屋游在墙曰垣衣在地曰地衣其防密而长数寸者亦有五在石曰乌韭在屋曰瓦松在墙曰土马騣在山曰卷柏在水曰藫也　原周处风土记曰石发水衣也青绿色皆生于石　广志曰空室无人行则生苔藓　淮南子曰穷谷之汚生青苔　游名山记曰石篑山缘崖而上髙百许丈里悉青苔无别草木　増拾遗记曰岱舆北有玉梁紫苔覆漫味甘而柔滑食者千嵗不饥　原江赋曰緑苔鬖髿乎研上【研石也】天台山赋曰践莓苔之滑石　江文通诗曰青苔日
　　夜黄　古诗曰青苔依空墙　増上官昭容诗曰石画妆苔色　武平一诗曰银塘曲水半含苔　陆诗曰澄溪雨过苔还浄
　　苔二
　　原拾遗记曰晋时祖黎国献蔓苔一曰金苔大如鸡卵色如金若萤火之聚投水中蔓延波澜之上光出照日宫人被幸者赐之寘漆盘中光照满室又名夜眀苔増博物志曰晋武帝欲观书司空张华撰博物志进帝嫌其烦令削之赐侧理纸万张王子年云陟里也此纸以水苔为之溪人语讹谓之侧理令名苔纸　羣芳谱曰石崇砌上就苔藓刻百花饰以金玉曰壶中之景不过如是　又曰王彦章葺园亭叠坛种花急欲苔藓少助野趣而经年不生顾弟子曰叵耐这緑拗儿　云林遗事曰倪元镇阁前寘梧石日令人洗拭及藓苔盈庭不容人迹緑蓐可爱每遇坠叶令童子以鍼掇杖头挑出不使防坏
　　苔三
　　原石发　水绵【上见苔一　本草陟厘一名水绵】　没阶　生阁【王智深宋纪王防字景元太保之弟子也吏部尚书江湛爱其才用举为吏部郎陈病笃不受因与湛书告絶足不逾阈十有余载栖迟于环堵之室苔草没阶　谢庄月赋曰陈思王初防应刘端忧多暇緑苔生□芳尘凝榭悄焉疚怀弗怡中夜】　増书佩　卧枪【杜甫诗虫书玉佩藓又苔卧绿沈枪】　车碾　屐印【白居易诗路傍苔草荣遭遇曽得七香车碾来　韩维诗屐齿印苔深】　水仙发　玉女鬟【梅圣俞诗绕绕水仙发茸茸蛟客髯　下见苔四】
　　苔四
　　原诗梁沈约咏青苔诗曰緑堦已漠漠泛泛复绵绵防根知欲断轻丝似更聨长风隐细草深堂没绮钱萦郁无人赠葳防徒可怜　庾肩吾新苔诗曰随潮染岸石逐脉聚浮查徒令阿谷丽停筐不汰沙　増唐刘太眞古壁苔诗曰苒苒温寒泉绵绵古危壁光含孤翠动色与暮云寂深浅松月间幽人自登歴　包何秋苔诗曰每看苔藓色如向簿书闲幽思缠芳树髙情寄逺山雨痕连地緑日映出林斑却笑兴公赋临危滑石间　李中春苔诗曰春霖催得鎻烟浓竹院莎斋迳小通谁爱落花风味处莫愁门巷衬残红　顾云苔歌曰槛前溪夺秋空色百丈潭心数砂砾松筠条条长碧苔苔色碧如秋色碧波廻梳开孔雀尾根深贴着盘陀石拨浪轻拈出少时一髻浓烟三四尺山光日华乱相射静缕蓝鬐匀襞积试把临流抖擞看琉璃珠子泪双滴如看玉女洗头处解破云鬟收未得仙宫欲制六铢衣染丝未倩蛟人织采之不敢盈筐箧苦把龙神河伯惜琼苏玉盐烂熳煑咽入丹田续灵液防待功成插翅飞蓬莱顶上寻仙客　齐己秋苔诗曰独怜苍翠文长与寂寥存鹤静窥秋片僧闲踏冷痕月眀斜竹迳雨歇败莎根别有深宫里兼花鎻断魂　郑谷苔钱诗曰春红秋紫绕池台个个圆如济世财雨后无端满穷巷买花不得买愁来
　　原赋梁江淹青苔赋并序余凿山楹为室有青苔焉意之所之故为是作云赋曰嗟青苔之依依兮无色类而可方必居闲而就寂似幽意之深伤故其处石则松栝交阴泉雨长注横涧俯视崩壁仰顾悲凹险兮惟流水而驰骛遂得崎屈上生斑駮下布异人贵其贞精道士恱其廻趣咀松屑以髙想捧丹经而永慕若其在水则镜带湖沼锦匝池林春塘秀色阳鸟好音青郊未谢兮白日照路贯千里兮緑草深乃生水而揺荡遂出波而沈滛假青条兮总翠借黄叶兮舒金游梁之客徒马疲而不能去兔园之女虽蚕饥而不自禁寂兮如何苔积网罗视青蘼之杳杳痛百代兮恨多故其所诣哀以情起感以怨来魂虑断絶精念徘徊覩彼木兰与豫章既中绳而获夭及薜茘与蘼芜又怀芬而见表至防青苔之无用吾孰知其多少　増唐王勃青苔赋曰若夫桂洲含润松崖秘液绕江曲之寒沙抱岩幽之古石泛廻塘而积翠萦脩树而凝碧契山客之寄情谐野人之妙适及其瑶房有寂琼室无光菲防君子之砌蔓延君侯之堂引浮青而泛露散轻緑而承霜起金钿之旧感惊玉箸之新行　杨炯青苔赋曰圆潭写镜方流聚玉苔何水而不清水何苔而不緑渔父游兮汉川曲歌沧浪兮濯吾足桂舟横兮兰枻触浦溆邅廻兮心断续别有崇台广厦粉壁椒涂梁木兰兮椽瑇瑁草离合兮树瑚白露下苍苔芜暗瑶砌澁琼铺有美人兮向隅应门闭兮踟蹰心震荡兮意不渝颜如玉兮泪如珠
　　莎一
　　増尔雅曰薃侯莎其实媞　广志曰莎可以为雨衣本草曰莎可为笠及雨衣疎而不沾其根附续而生可以合香谓之香附子古谓之雀头香　江表传曰魏文帝遣使于呉求雀头香　后周书曰豆卢宁尝与梁企定遇于平凉川相与肄射乃于百歩悬莎草以射之七发五中定服其能赠遗甚厚　上林赋曰薛莎青苹马融广成颂曰树以蒲柳被以緑莎
　　莎二
　　増诗唐齐已庭莎诗曰病起见庭莎缘堦傍竹多绕行犹未得静听复何如蟋蟀幽中响蟪蛄深处歌不缘田地窄剰种任婆娑
　　増赋唐萧颖士庭莎赋曰厌公门之窘束玩纤草于兹亭奚卑弱之斯极岂雨露之愆灵尚含和以顺时随春夏之凄清轩房洞啓广阶脩直槐杨蔽亏桃李对植横层阴之冥密缀繁英之翕赩既髙低以异姿亦浓澹而殊色
　　増记宋晏殊庭莎记曰介清思堂忠谋亭之间隙地人迹罕践有莎生焉是草耐水旱乐延蔓虽防心陨叶弗之絶也予思唐人赋咏间多有种莎之说且兹地宛在崇堞车马不至匏不设柔木佳卉难于丰茂非是草也无所宜焉于是傍西墉画脩径布武之外悉为莎场分命驺人散取増植凡三日乃备援之以丹楯溉之以甘井光风四泛纤尘不惊嗟夫万彚之多万情之广大含元气细入无间罔不禀和罔不期适措置有规生成有术失之则斁获之则康兹一物也从可知矣是用刋辞琬珉庶通贤君子知所留意傥与我同好庶防不翦也
　　都梁
　　増广志曰都梁香出交广形如藿香亦名煎泽草　古诗曰博山炉中百和香郁金苏合及都梁　曹植妾薄命曰御巾裛粉君旁中有霍纳都梁
　　芷
　　増本草曰白芷一名芳香一名泽芬一名苻蓠一名莞叶名蒿麻　说文曰晋谓之嚻齐谓之茝楚谓之蓠又谓之药　荀子曰兰槐之根是为芷　夷坚志曰临川有人被蝮伤即昏死一臂如股少顷遍身皮胀黄黒一道人以新汲水调香白芷末一斤灌之黄水自口出腥秽逆人良久消缩如故　离骚曰畦留夷与揭车兮杂杜衡与芳芷【揭车香草黄叶白花尔雅谓之乞舆凡树木虫炷者煎此淋之即辟也】
　　紫述香
　　増述异记曰紫述香一名红兰香一名金桂香亦名射香草出苍梧桂林上郡界
　　蓼一
　　原尔雅曰蔷虞蓼【水蓼也山夹水为虞】　増本草曰蓼类甚多有青蓼香蓼水蓼马蓼紫蓼赤蓼木蓼七种紫赤二蓼叶小狭而厚青香二蓼叶亦相似而俱薄马水二蓼叶俱阔大上有黒防俗名墨记草木蓼一名天蓼蔓生叶似柘六蓼花皆红白子皆大如胡麻赤黒尖扁惟木蓼花黄白子皮青滑诸蓼并冬死惟香蓼宿根重生可为生菜　又曰古人种蓼为蔬收子入药后世饮食不用惟造酒麯者用其汁耳　原诗曰予又集于蓼　増礼记曰濡豚包苦实蓼濡鸡醢酱实蓼濡鱼卵【音鲲】酱实蓼濡鼈醢酱实蓼　原又曰豚秋用蓼　又曰鹑羮鸡羮鴽酿之蓼　魏文子曰蓼虫在蓼则生在芥则死非蓼仁而芥贼也本可不失　吴越春秋曰越王念吴欲复怨非一旦也苦思劳心夜以接日卧则攻之以蓼　刘向别録曰尹都尉书有种蓼篇　离骚曰蓼虫不能徙乎葵菜　古诗曰苏蓼出蒲蕖
　　蓼二
　　増诗唐郑谷蓼花诗曰簇簇复悠悠年年拂漫流差池伴黄菊冷淡过清秋晩带鸣虫急寒藏宿鹭愁故溪归不得凭仗系渔舟　宋陆游蓼花诗曰十年诗酒客刀州每为名花秉烛游老作渔翁犹喜事数枝红蓼醉清秋
　　原赋汉孔臧蓼虫赋曰季夏既望暑往凉还逍遥讽诵遂居东园周旋览观憇乎南蕃覩兹茂蓼纷葩吐荣猗那随风緑叶厉茎爰有蠕虫厥状似螟羣聚其间食之以生于是寤物托事推况乎人幼长斯蓼莫或知辛膏粱之子岂曰不云茍非徳义不以为家安逸无心如禽兽何逸必致骄骄必致亡匪唯辛苦乃丁大殃
　　蒿
　　増尔雅曰蘩皤蒿【白蒿】蒿菣【今人呼青蒿香可炙啖者为菣】蔚牡菣【无子者】莪萝【今莪蒿也亦曰防蒿】苹藾萧【今藾蒿也初生亦可食】购蔐蒌【蒌蒿也】萧荻【即蒿】　又曰繁之丑秋为蒿【丑类也春时各有种名至秋老成皆通呼为蒿】　诗曰翘翘错新言刈其蒌　又曰于以采蘩于沼于沚又曰呦呦鹿鸣食野之蒿　又曰蓼彼萧斯零露湑兮又曰青青者莪在彼中阿　又曰匪莪伊蒿　礼记
　　曰建设朝事燔燎羶芗见以萧光以报气也【萧蒿之香者也】又曰既奠然后焫萧　大戴记曰周时徳泽和洽蒿茂大以为宫柱名为蒿宫此天子之路寝也　三辅决録曰孙晨字元公冬月无被以蒿一束暮卧旦收之　东观汉记曰杜林寄隗嚻地终不降志辱身至簪蒿蓆草不食其粟也　通鉴曰髙祖闻密故将士多不附世充欲遣密往收之羣臣多谏曰李密狡猾好反今遣之投鱼于泉放虎于山必不返矣帝曰借使叛去如以蒿箭射蒿中耳吾岂不知　神仙食经曰十一月采旁勃勃白蒿也白兔食之寿八百嵗　大招曰吴酸蒿叶不沾薄【谓吴人善调酸防蒌蒿不沾不薄而甘美也】
　　蘘荷一
　　増崔豹古今注曰蘘荷似葍苴而白葍苴紫花生根中花未败时可食久则消烂根似姜芽宜阴翳地依荫而生　本草曰蘘荷一名覆俎一名猼苴一名葍苴一名嘉草　周礼曰庶氏以嘉草除毒蛊　荆楚嵗时记曰仲冬盐藏蘘荷用备冬储又以防蛊　干寳捜神记曰外姊夫蒋士先得疾下血言中蛊其家密以蘘荷置席下忽大笑曰蛊我者张小小也乃收小小已亡走自此解蛊药用之多验　大招曰醢豚若狗脍苴蒪　上林赋曰茈姜蘘荷　潘岳闲居赋曰蘘荷依阴时藿向阳
　　蘘荷二
　　増诗唐柳宗元种白蘘荷诗曰皿虫化为疠夷俗多所神衔猜每腊毒谋富不为仁蔬果自逺至杯酒盈肆陈言甘中必苦何用知其眞华洁事外饰尤病中州人钱刀恐贾害饥至益逡廵窜伏常战栗怀故愈悲辛庶氏有嘉草攻禬事久冺炎帝垂灵编言此殊足珍崎岖乃有得托以全予身纷敷碧树阴眄睐心所亲
　　苜蓿一
　　増西京杂记曰苜蓿一名怀风时人或谓之光风风在其间常肃肃然日照其花有光彩故曰苜蓿怀风茂陵人谓之连枝草　汉书西域传曰罽賔国有苜蓿大宛马嗜苜蓿武帝得其马汉使采蒲桃苜蓿种归天子益种离宫别馆旁　述异记曰张骞苜蓿园在今洛阳中苜蓿本胡中菜骞始于西国得之　晋书曰华广免官为庶人晋武帝登凌云台见广苜蓿园阡陌甚整依然感旧太康初大赦乃得袭爵　元史食货志曰世祖初令冬社种苜蓿防饥年　洛阳伽蓝记曰宣武在大夏门东北今为光风园苜蓿出焉　东坡诗注曰闽川长溪县薛令之登第开元中为东宫侍读官作苜蓿诗以自叹眀皇至东宫见其诗举笔续之啄木觜距长鳯凰毛羽短若嫌松桂寒任逐桑榆暖薛遂谢病归去　杜甫诗曰宛马总肥春苜蓿
　　苜蓿二
　　増诗薛令之诗曰朝日上团团照见先生盘盘中何所有苜蓿长防干饮涩匙难绾羮稀箸易寛何以谋朝夕何以保嵗寒
　　藤一
</div>
    <div class="pagination">
<a href="御定渊鉴类函_page289.html">上一页</a><span>...</span><a href="御定渊鉴类函_page285.html">285</a><a href="御定渊鉴类函_page286.html">286</a><a href="御定渊鉴类函_page287.html">287</a><a href="御定渊鉴类函_page288.html">288</a><a href="御定渊鉴类函_page289.html">289</a><span class="current-page">290</span><a href="御定渊鉴类函_page291.html">291</a><a href="御定渊鉴类函_page292.html">292</a><a href="御定渊鉴类函_page293.html">293</a><a href="御定渊鉴类函_page294.html">294</a><a href="御定渊鉴类函_page295.html">295</a><span>...</span><a href="御定渊鉴类函_page291.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
