<!DOCTYPE html>
<html>
<head>
    <meta charset="UTF-8">
    <title>宋稗类钞 - 第 9 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋稗类钞 - 第 9 页/共 23 页</h1>
    <div class="content">鼎州甘泉寺。介官道之侧。嘉泉也。便于□酌行客未有不停车而留者。始寇莱公南迁日。题于东槛曰。平仲酌泉经此回望北阙。黯然而行。未几。丁晋公又过之。复题于西槛曰谓之酌泉礼佛而去。后范补之讽安抚湖南。留诗于寺云。平仲酌泉回北望谓之礼佛向南行。□岚翠锁门前路转使高僧厌宠荣。
钱文僖公留守西洛。尝对竹思鹤寄李和文公诗云。瘦玉萧萧伊水头。风宜清夜露宜秋。更教仙骥傍边立。尽是人间第一流。宁府城土莎犹是公所植。公在镇。每宴客命厅藉分行□袜。步于莎土。传唱踏莎行。一时胜事至今称之。
陈尧佐退居郑圃尤好诗什。张士逊判西京以牡丹花及酒遗之。尧佐答曰。有花无酒头慵举有酒无花眼懒开。正向西园念萧索。洛阳花酒一时来。当时称其韵致。
杨褒。华阳人。家虽甚贫特好书画奇玩。充实中□。家姬数人。布裙粝食。而歌舞妙绝。欧阳公赠之诗云。三□木□坐调曲。盖纪实也。
宋次道家书。皆校雠三五遍。世之藏书。以次道家为□本。住在春明坊。昭陵时。士大夫喜读书。多僦居其侧。以便于借置故也。当时春明宅子。僦直比他处常高一倍。陈叔易常叹此事曰。此风岂可复见耶。 
【 宋敏求字次道。父宣献绶。父子继世掌史。人以为荣。】 
韩魏公为相。兼容小人。□恶黑白不大分。故小人忌之亦少。范富欧阳。过于别白。所以怨忌日至。朋党亦起。方诸公斥逐。公独安焉。后扶持诸公复起。皆公力也。公尝作久旱喜雨诗断句云。须臾慰满三农望。收敛神功寂似无。人谓此真做出宰相事业也。在北门。重阳有诗云。不羞老圃秋容淡。且看寒花晚节香。公居常谓保初节易。保晚节难。故晚节事事尤着力。所立特全。又作喜雪诗云。危石盖深盐虎重。老枝擎重玉龙寒。人谓公身在外。自任以天下之重如此。
司马文正公尝与人书曰。草妨步则薙之。木碍冠则芟之。其它任其自然。相与同生天地间。亦各使遂其生耳。
司马温公优游洛中。不屑世务。弃物我。一穷通。自称齐物子。元丰中秋。与乐令子访亲洛汭。□辔过韩城。抵登封□峻极下院趋嵩阳。造崇福宫。至紫极观。寻会□寺。过轘辕。遽达西洛。少留广度寺。历龙门。至伊阳。访奉先寺。登华严阁。观千佛岩蹑径山。瞻高公真堂。步□溪。还保应观文富二公。之广化寺。拜邠阳堂下。涉伊水。登香山。到白公影堂诣黄龛院。倚石楼。临八节滩还伊口。凡所经游。发为咏歌。归叙之以为游录。士大夫争传之
范蜀公镇居许下。于所居造大堂。以长啸名之。前有荼□□縻架。高广可容数十客。每春季花繁盛时。燕客于其下。约曰。有花飞堕酒中者。为釂一大白。或语笑諠哗之际。微风过之则满座无遗者。当时号为飞英会。传之四远无不以为美谈。
洛中邵康节先生。术数既高。而心术亦自过人。所居有圭窦瓮□。圭窦者。墙上凿门。上锐下方。如圭之状。瓮□者。以败瓮口安于室之东西。用赤白纸糊之。象日月也。其所居谓之安乐窝。先生以春秋天色温□之时。乘安车。驾黄牛。出游于诸公家。诸公者欲其来。各置安乐窝一所。先生将至其家无老少妇女良贱。咸迓于门。迎入窝。争前问劳。且听先生之言。凡其家妇姑妯娌婢妾。有争竞经时不能决者。自陈于前。先生逐一为分别之。人人皆得其欢心。于是酒殽竞进。厌饫数日。徐游一家。月余乃归。非独见其心术之妙。亦可想见洛中士风之美 
【 康节居洛阳。宅□司马温公户名。园契富郑公户名。庄□王郎中户名若使今人为之。得不贻寄户漏粮之讥乎。或谓田宅乃三公所予者。特未知王之名。当亦是元佑间人。】 
范尧夫每仕京师。早晚二膳。自己身以至婢妾。皆治于家。往往镌削。过为简俭有不饱者虽晚登政府亦然补外则付之外□。加料几倍无不厌余或问其故。曰。人进退虽在已然未有不累于妻孥者。吾欲使居中则劳且不足。在外则逸而有余。故处吾左右者朝夕所言。必以外为乐而不顾恋京师于吾亦一助也。
程丞相性严毅无所推下。出镇大名。每晨起据案决事。左右皆惴恐。无敢喘息。及开宴。召僚佐饮酒。则笑歌欢谑。释然无间。于是人畏其刚果。而乐其旷达韩黄门持国。典藩觞客。早食。则凛然谈经史节义。及政事设施。晚集则命妓劝饮。尽欢而罢。虽簿尉小官。悉令登车上马而去。
沈翰林文通喜吏事。每觉有疾。药饵未□。亟取难决词状。连判数百纸落笔如风雨。意便欣然。韩持国喜声乐。遇极暑。屡徙不如意。则卧一榻。使婢执板缓歌。展转徐听。或颔首抚掌。与之相应。往往不复挥扇。范德孺喜琵琶。暮年苦夜不得睡。家有琵琶筝二婢。每就枕。即使杂奏于前。至熟寐乃方得去。人性固不容无嗜好。亦是不能处闲。故必待一物而后遣耳。 
【 德孺名纯粹。文正季子。】 
蔡鲁公喜□客。终日酬酢不倦家居少闲。亦必至子弟学舍。与塾师从容燕笑。蔡元度□气弱。畏于延接。不得已一再见。则疲惙不支。如啜茶多。退必呕吐。尝云。家兄一日无客则病。某一日对客则病。
韩持国居颍昌。程伯淳自洛往访之。时范右丞□叟纯礼。亦居颍昌。持国尝戏作诗示二公云。闭门读易程夫子。清坐焚香范使君。顾我未能忘世事。绿尊红妓对斜矄
王荆公不耐静坐。非卧即行。晚居钟山谢公墩。自山距城适相半。谓之半山。尝畜一驴。每旦食罢。必一至钟山。纵步山间。倦则即定林寺而卧。往往至日昃乃归。率以为常。有不及终往亦必跨驴中道而还。苏子瞻在黄州及岭表。每旦起。不招客相与语。则必出而访客。所与游者亦不尽择。各随其人高下。谈谐放荡。不复为畛畦有不能谈者则强之说鬼。或辞无有。则曰姑妄言之。于是闻者无不绝倒。皆尽欢而后去。设一日无客。则歉然若有疾。
谢公墩。乃谢安石居东山之所作也。荆公有诗云。我名公字偶相同。我屋公墩在眼中。公去我来墩属我。不应墩姓尚随公人谓与死人争地界。其后公舍宅为报宁寺。寺今亦废。而墩岿然独存。
王荆公领观归金陵。居钟山下。出即乘驴。王巩尝谒之。既退见其乘之而出。一卒牵之而行。问其指使相公何之。曰。若牵卒在前听牵卒。若牵卒在后即听驴矣。或相公欲止即止。或坐松石之下。或□田野耕凿之家或入寺。随行未尝无书。或乘而诵之。或□而诵之。仍以囊盛饼十数枚。相公食罢。即遗牵卒。牵卒之余。即饲驴矣。或田野间人持饭饮献者。亦为食之。盖初无定所。或数步复归。近于无心者也。
荆公性简率。不事修饰奉养。衣服垢□。饮食粗恶。一无所择。自少已然。为馆职日。韩玉汝尝拉与同浴于僧寺。□备新衣一袭。易其弊衣。俟其浴出。俾从者举以衣之。而不以告。公服之如固有。初不以为异也。及为执政。或言其喜食獐脯者。其夫人闻而疑之。曰公平日于食肴未尝有所择何独嗜此。因令问左右执事者曰。何以知公之嗜獐脯也。曰。每食不顾他物。而獐脯独尽是以知之。复问其食时。置獐脯何所。曰。在近□处。夫人曰。明日姑易他物近□箸。既而果食他物尽。而獐脯固在。然后人知其特以近故食之。初非有所嗜也。人见其太甚。或多疑其伪云。
子瞻初□黄州。布衣芒屩。出入阡陌。多挟弹击江水。与客为娱乐。每数日必一泛舟江上。听其所往。乘兴或入旁郡界。经宿不返。为守者极病之。晚贬岭外。无一日不游山。晁以道尝为宿州教授。会公出守钱塘。夜过之。入其书室。见壁间多张古画。爱其锺隐雪雁。欲为题字。而挂适高。因重二卓以上。忽失□坠地。大笑。
南唐李后主□画。尤工翎毛。所画亲笔题锺隐笔三字。后主尝自号钟山隐士。故晦其名。谓之锺隐。非姓锺人也。今世传锺画凡无后主题笔者。皆非也。 【 一云画家实有锺隐其人】 
东坡言岭南气候不尝。吾谓菊花开时乃重阳。□天佳月即中秋。不须以日月为断。十月初菊始开。与客作重九。因次韵渊明九日诗。登游尽醉而返。
王定国岭外归。出歌者劝东坡酒。歌儿曰柔奴。姓宇文氏。眉目媚丽。家世住京师。坡问柔奴广南风土。应是不好。柔奴对曰。此心安处。便是吾乡。
万松亭在某山。始麻城县令张殷植万松于道。用以庇行者。且以名其亭。去未十年。而松之存者十不及三四。东坡元丰二年。谪居黄州。过而赋之云。十年栽种百年稀。好德无人助我仪。县令若同仓库氏。亭松应长子孙枝。天公不救斧斤厄。野火解怜□雪姿。为问几株能合抱。殷勤记取角弓诗。崇宁以还。坡文既禁。故诗碑不复见。而经过题咏者多不胜记。鄱阳倪左司涛。伤之以诗云。旧韵无仪字。苍髯有恨声。正谓此也。
苏黄门辙南迁既还。居许下多杜门不通□客。有乡人自蜀来见之。伺候于门。弥旬不得通。宅南有丛竹。竹中为小亭。遇风日清美。或徜徉亭中乡人既不得见。谋之阍人。阍人使待于亭旁。后旬日果出。乡人因趋进。黄门见之大惊。慰劳久之。曰。子姑待我于此。翩然而入。迨夜竟不复出。东坡闻之曰。子由直欲踰垣闭门矣
信州铅山县治之北二里间。石井资福院。有泉涌于山壁之下澄澈如鉴。本朝诗人潘阆。移太平州参军。过而留绝云。炎炎畏日树将焚。□恨都无一点云。强跨蹇驴来到得。皆疑渴杀老参军。苏黄门过而□之云。东坡先生称眉山矮道士好为诗。格亦不能高。往往有奇语。如夜过修竹院。醉打老僧门之句。皆可喜也。此颇有前辈风味。不在石曼卿苏子美下。若老参军矮道士。自是一对特恐漫灭失传。不知即真师能刻之石否。
姚舜明廷辉知杭州。有老姥自言故娼也。及事东坡先生云。公春时。每遇休暇必约客湖上。早食于山水佳处。饭毕。每客一舟。令队长一人各领数妓。任其所适晡后。鸣锣以集之。复会望湖楼。或竹合之间极欢而罢。至一二鼓。夜市犹未散。列烛以归城中士女。云集夹道。以观千骑之还实一时之胜事也。
张文□云。范丞相 【 尧夫】 司马太师 【 君实】 俱以闲官居洛中余时待次洛下。一日春寒中谒之先见温公时寒甚。天欲雪。温公命至一小室中。坐谈久之。炉不设火。语移时主人设栗汤一杯而退。后至留司御史台见范公。纔见主人。便言天寒远来不易。趋命温酒。大杯满釂三杯而去。此事可见二公之趣各异。
刘季孙初以殿直监饶州酒税。王荆公提刑至侥按酒务。始至厅事。见屏间有题小诗云。呢喃燕子语梁间底事来惊梦里闲。说与旁人浑不解杖藜□酒看芝山。问知是季孙作大称赏之。适郡学生持状请差官摄州学事。公判监酒殿直。一郡大惊。遂知名云。卢秉侍郎。尝为江西小郡司户□军。于传舍中题诗云。青衫白发病□军。旋粜黄粱置酒尊。但得有钱留客醉也。胜骑马傍人门荆公见而称之。立荐于朝。不数年遂超显仕
贾魏公为相日。有方士姓许。对人未尝称名。无贵贱皆称我。时人谓之许我。言谈颇可采然傲视公卿。公欲见邀之数四卒不至。使门人苦邀致之。许骑驴径欲造丞相厅事。门吏止之曰。此丞相厅门。虽丞郎亦须下许曰。我无求于丞相。丞相召我来。若如此。我即去耳。不下驴而去。门吏急追之。不还。以白公。又使人谢而召之。终不至。公叹曰。许市井人耳。惟其无所求于人尚不可以势屈。□其以道义自任者乎。 
【 贾昌朝字明远。真定人。谥文元。】 
谢康乐云。良辰美景。赏心乐事。四者难并。韩魏公在北门作四并堂。公功名富贵无一不满所欲。故无时不可乐。亦以是为贵乎。韩持国守许昌每入春。常日设十客之具于西湖。旦以郡事委僚吏。即造湖土。使吏之湖门。有士大夫过。即邀之入。满九客而止。□与乐饮终日。不问其何人也。曾存之常以问公曰。无乃有不得已者乎。公曰。汝年少安知此。吾老矣。未知复有几春。若待可与饮者而后从。吾之为乐无几。而时亦不吾待也。
崔唐臣。闽人也。与苏子容吕晋叔同学相好。二公先登第。唐臣遂罢举。久不相闻。嘉佑中。二公在馆下。一日忽见舣舟汴岸。坐于船□者唐臣也。亟就见之。邀与归不可。问其别后事。曰。初倒箧中。有钱百千。以其半买此舟。往来江湖间。意所欲往则从之。初不为定止。以其半居货间取其赢以自给。粗足即已。不求有余差愈于应举觅官时也。二公相顾太息而去。翼日自局中还。唐臣有留剌。乃□酒具再往谒之。则舟已不知所在矣。归视其剌之末。有细字小诗一绝云。集仙仙客问生涯。买得渔舟度岁华。案有黄庭尊有酒。少风波处便为家。讫不复再见。
李易安名清照。济南李格非之女。适赵挺之子明诚字德甫。在太学时。每朔望告谒出。质衣取半千钱步入相国寺。市碑文□实归相对咀嚼展玩。有持徐熙牡丹图求钱二十万。留信宿计无所得。卷还之。夫妇相向惋怅者累日。及连守两郡。竭俸入以事铅椠。每获一书。即日勘校装辑。得名画彝器。亦摩玩舒卷。指摘疵病尽一烛为率。故纸扎精致字画全整。冠于诸家。每饭罢坐归来堂烹茶。指堆积书史。言某事在某书某卷第几叶第几行。以中否胜负为饮茶先后。中则举杯大笑或至茶覆怀中不得饮而起。靖康中。遭乱奔徙所蓄渐散尽。未几。明诚死。再适张汝舟时至反目。有启与綦处厚云。猥以桑榆之晚景。配兹驵侩之下□。时皆笑之。有□玉集三卷行于世。其声声慢一词尤婉妙。词云。寻寻觅觅。冷冷清清。凄凄惨惨戚戚。乍暖还寒时候。最难将息。三杯两盏淡酒。怎敌他晚来风急。雁过也。正伤心□是旧时相识。满地黄花堆积。憔悴损。如今有谁忺摘。守着□儿独自。怎生得黑。梧桐更兼细雨到黄昏点点滴滴。这次第怎一个愁字了得
韩忠武以元枢就第。绝口不言兵。自号清□居士。时乘小骡放浪西湖泉石间。一日至香林园。苏仲虎尚书方宴客王径造之。□主欢甚。尽醉而归。明日王饷以羊羔。且手书二词遗之临江仙云。冬日青山潇洒。春来山暖花浓。少年衰老与花同。世间名利客。富贵与贫穷。荣华不是长生药。清闲是不死门风。劝君识取主人翁。丹方只一味。尽在不言中。南乡子云。人有几何般。富贵荣华总是闲。自古英雄多是梦。为官。宝玉妻儿宿业□。年事已衰残。髟□兵发苍苍骨髓干。不道山林多好处贪欢。只恐痴迷□了贤王生长兵闲。初不知书。晚岁忽若有悟。能作字。及小诗词皆有见趣。信乎非常之才也。
韩世忠尝议买新凎县官田。高宗闻之。御札特以赐世忠。其词云。卿遇敌必克。克且无扰。闻卿买新淦田为子孙计。今举以赐卿。旌卿之忠。故其庄号旌忠。盖当时诸将各以姓为军号。如张家军岳家军之类。朝廷颇疑其□扈。闻其买田。盖以为喜。故特赐之世忠之买田。亦未必非萧何之意也。克且无扰四字。可谓要言。如王全斌辈非不克。奈扰何信能行此四字。虽古名将何以加诸。
有一士贫甚夜则露香祈天。日久不懈一夕忽闻空中语曰。帝闵汝诚使我问汝所欲。士答曰。某所欲甚微。非敢过望。但愿此生衣食粗足。逍遥山水间以终其身足矣。空中大笑曰。此上界神仙之乐。何可易得。若求富贵则可矣。予因历数古人极贵念归而终不遂者皆是。盖清乐天所靳惜。百倍于功名爵禄也。
叶少蕴梦得。言余家旧藏书三万余卷。丧乱以来。所□几半。山居狭隘。余地置书囊无几。雨漏鼠啮。日复□败。今岁出曝之。阅两旬纔毕。其间往往多余手抄。日取所喜观者数十卷。命门生从旁读之。不觉日至仄。旧得酿法极简易。盛夏三日□成。色如潼醴。不□玉友。每晚□。即相与饮三杯而散。亦复盎然。读书避暑。固是佳事。□有此酿。忽记欧阳公诗。有一生勤苦书千卷。万事消磨酒十分。辄慨然有当于心也。
陈少卿亚。畜书数千卷。名画数十轴。平生之所□者。晚年退居。有华亭双鹤泪。怪石一株尤奇峭与异花数十木。列植于所居。为诗戒子孙云满室图书杂典坟。华亭仙客岱云根。他年若不和花卖。便是吾家好子孙。亚死未几。皆散落民间矣
有僧住山。或谋攘之。僧乃挂草□一双于方丈前题诗云。方丈前头挂草□。流行坎止任安排。老僧□底从来□。未必枯髅就此埋。凡士大夫去就。亦当如此杨诚斋立朝时计料自京还家之费贮以一箧。钥而置之卧所。戒家人不许市一物。恐累归担。日日若促装者。又闻昔有京尹忘其名。不□家。惟弊箧一担。每晨起。则撤帐卷席。食毕。则洗□收箸。以拄棒撑弊箧于厅事之前。常若逆旅人将行者。故搏击豪强拒绝宦寺。悉无所畏。曾有一贵人。一日命市薪六百券。有卒微哂。谓其徒曰。朝士今日不知明日事。乃买柴六百贯耶。窃叹士大夫之见。有不如此卒者多矣。
许安仁尉顺昌。郡厅事之后。创吏隐堂。植竹题诗云。斸破中庭一亩苔主人白发手亲栽。即今谁识清贞节。须向三冬雪里来。又云。珍重劳君慰远游。繁声□影一堂秋。主人看即官期满。分付风□与子猷
林时隐霆博学多闻。深明象纬。聚书数千卷。皆自校雠。语子孙曰。吾与汝曹获良产矣。 

　豪旷
逆旅天地。旦暮古今。原子登水。庄生鼓盆。轻世肄志。达观任真。我用我法。期适此生。集豪旷。
柳仲涂开。赴举时宿驿中。夜闻妇人私哭。声婉而哀。晓起询之乃临淮令之女。令在任贪墨。委一仆主献纳。及代还。为仆所持逼其女为室。令度势难免。因许之。女故哭。柳往见令。诘之得其实。怒曰。愿假此仆一日。为子除害。仆至柳室。即令往市酒果盐梅等物。俟夜阑。呼仆人叱问曰。胁主人女为妇。是汝耶。即奋□首杀而烹之。翼日。召令及同舍饮。云共食□肉。饮散亟行令追谢问仆安在。柳曰。适共食者乃其肉也。又张乖崖布衣时。客长安旅次闻邻家夜聚哭甚悲。讯之。其家无他故。乖崖诣其主人力叩之。主人遂以实告曰。某在官不自慎常私用官钱。为家仆所持。欲强娶长女。拒之则畏祸。从之则失节匪类。约在朝夕。所以举家悲泣耳。乖崖明日至门侧。俟其仆出。即曰我白汝主。假汝一至亲旧家。仆意尚迟迟。强之而去。出城使导马前行。至一悬崖间。下马数其罪。仆仓皇未及对。□以刀挥坠崖中。归告其邻曰。仆已不复来矣。速归汝乡。后当谨于事也。
张齐贤为布衣时。倜傥落魄。有群盗攻劫。聚饮逆旅。居人惶恐窜匿。齐贤独径前揖之曰。贱子贫困。欲就一饱。盗曰。秀才肯自屈耶。齐贤曰。盗者非龌龊儿所为。皆世之英雄耳。乃取大杯满酌而饮。取豚肩□分为数段啖之。势若狼虎。□盗相视嗟叹曰。真宰相也。他日宰制天下。当念吾曹。竞以金帛相遗齐贤皆受不让。重负而返。
宋子京博学能文章。天资酝藉。好游宴自喜。晚年知成都府。带唐书于本任刊修。每宴罢盥□毕。开寝门。垂帘燃二椽烛。媵婢夹侍。和墨伸纸。远近皆知为尚书。修唐书。
宋子京修唐书。尝一日大雪。添□幕。燃椽烛。左右炽炭两巨炉。诸姬环侍方磨墨濡毫。以澄心堂纸草一传未成。顾诸姬曰。汝辈俱曾在人家。颇见主人如此否。皆曰。无有。其间一人来自宗子家。子京曰。汝太尉遇此天气。亦复如何。对曰。只是拥炉命歌舞间以杂剧。引满大醉而已。如何比得内翰。子京点头曰。也自不恶。乃阁笔掩卷。起索酒饮之几达晨。明日对□客自言其事。后每燕集。必举以为笑。
陶学士谷。买得党太尉故妓。取雪水烹团茶。谓妓曰。党家应不识此。妓曰。彼□人安得有此。但能销金帐下。浅酌低唱。饮羊羔美酒耳。陶媿其言 【 党太尉进尝食饱扪腹叹曰。我不负汝。左右曰。将军固不负此腹。此腹负将军。未尝少出智慧也。】 
邓州花蜡烛名著天下。虽京师不能造。相传是寇莱公烛法。公尝知邓州。而早贵事豪侈。每饮□席。常阖扉辍骖以留之。尤好夜宴剧饮。未尝点油虽溷轩马厩。亦烧烛达旦。每罢官去后。人至官舍。见□溷间烛泪凝地。往往成堆杜祁公为人清俭。在官未尝燃官烛。油灯一炷。荧荧然欲灭。与客相对。清谈而已。二公皆名臣。而奢俭不同如此。然祁公寿考终吉。而莱公晚有南迁之祸。遂殁不返。虽其不幸亦可以为戒也。
韩魏公喜营造。所临之郡。必有改作。皆宏壮雄深。称其度量。在大名。于正寝后稍西为堂五楹。其间洞然不为房屋号□养堂。盖平日宴息之地。
许慎选学士。放旷不拘小节多与亲友结宴花圃中。未尝设帷幄坐具。但使仆辈聚落花铺于坐下。曰吾自有花裀。
欧阳公在扬州作平山堂壮丽为淮南第一。堂在高冈。下临江南数百里。真润金陵三州。隐隐可见。公凌晨□客往游。遣人走卲伯埭。取荷花千余□分插百许盆。与客相间。遇酒行即遣一妓取一花传客。以其叶尽处则饮酒。往往侵夜载月而归。
滕章敏达道。字符发布衣时尝为范文正公客时范尹京。滕少年颇不羁。往往□出从狭邪纵饮。范公病之。一夕至滕书室中。明烛观书以俟其至。意将媿之。滕夜分大醉而归。范公阳不视以观其所为滕□无慑惧。长揖问曰。公所读何书。公曰汉书。复问汉高祖何如人。公逡□而入
滕达道慷慨豪迈。不拘小节。少嗜酒。浮湛里市。与郑毅夫獬为忘形交。议论风采。照映一时。尝与毅夫及杨绘元素。同试京师。自谓必魁天下。与二人约。若其言不□。当厚致其罚。已而郑居榜首杨次之。公在第三。责所约之金。答曰。一人解。一人会。吾安得不居第三。俱一笑而罢。公平生不妄交游。尝作结客诗云。结客结英豪。休同儿女曹。黄金装背镞。猛兽画旗旄。北阙芒星落。中原王气高。终令贺兰贼。不□赭黄袍。其立志可见矣。
苏子美舜钦豪放不羁。好饮酒。在外舅杜祁公家。每夕读书。以一斗为率。公深以为疑。使子弟密觇之。闻子美读汉书张良传。至良与客狙击秦皇帝。误中副车。遽抚掌曰。惜乎击之不中。遂满引一大白。又读至良曰。始臣起下邳。与上会于留。此天以授陛下。又抚案曰。君臣相遇。其难如此。复举一大白。公闻之。大笑曰。有如此下物。一斗不足多也。
洪觉范至儋耳。尝谒姜唐佐。唐佐不在。见其母。母迎笑。食以槟榔。觉范问母识苏公否曰识之。然无奈其好吟诗。公尝杖而来。指西壁木榻自坐其上。问曰。秀才何往。我言入□落未还有包灯心纸。公以手展开书满纸。祝曰。秀才归当示之。今尚在觉范索读之。醉墨欹倾。曰。张睢阳生犹骂贼嚼齿穿龈。颜平原死不忘君。握拳透爪。
歌者袁绹宣政间供奉九重。尝言东坡公。昔与客游金山。适中秋夕。天宇四垂。一碧无际。加江流澒涌。月色如昼。遂共登金山山顶之妙高台。命绹歌其水调歌头曰。明月几时有。把酒问青天。歌罢。公为起舞。
张于湖孝祥知京口。王宣子代之。时多景楼落成于湖为书楼扁。公库送银三百星为润笔。于湖□之但需红罗百匹。于是大宴合乐。酒酣于湖制词。命诸伎合唱甚欢。因以红罗遍赏之。
石曼卿谪海州日。使人拾桃核数斛。人迹不到处。以弹弓种之。不数年。桃花遍山谷中
建炎四年正月十五日。上在章安镇忽有二航为风所飘。直犯御舟。问之。乃贩柑客也。上闻。尽令买之。分散禁□。令食瓤取其皮为□。是日元夕放灯。乃命贮油于柑皮。置灯其中。随潮放之。时风息波平。如数万点红星。浮漾海面。居人皆登金鳌□望之。
陈同甫名亮。号龙川。始闻辛稼轩名。访之。将至门。过小桥。三跃而马三□。同甫怒□□斩马首。推马仆地。徒步而进。稼轩适倚楼望见之。大惊。遣人询之。则已及门。遂定交。稼轩帅淮时。同甫与时落落。家甚贫。访稼轩于治所。相与谈天下事。酒酣。稼轩言南北之利害。南之可以并北者如此。北之可以并南者如此。且言钱塘非帝王居。断牛头之山。天下无援兵。决西湖之水。满城皆鱼鳖。饮罢。宿同甫于斋中。同甫夜思稼轩□重寡言。醒必思其误。将杀我以灭口。遂盗其骏马而逃。月余致书稼轩。假十万缗以纾困。稼轩如数与之 

　放诞 【 简傲附】 
上帝可陪。卑田可侩。逢丧哀挽见石揖拜。礼岂我设。游方之外彼拘墟者。咄咄称怪。集放诞。
冯惟一吉。不持检操。雅好琵琶。曲尽其妙。教坊供奉号名手者亦莫能及。父道戒令弗习。吉性所好。亦不能改。道欲辱之。因家宴。令吉奏琵琶为寿。赐以束帛。吉置于肩。左抱琵琶。按膝再拜如伶官状。了无怍色。
冯惟一为太常。颇不得意。以杯酒自娱。每朝士宴集。虽不召亦常自至。酒酣即弹琵琶。弹罢赋诗。诗成起舞。时人爱其俊逸谓之三绝。
郭恕先放旷不羁。尤不与俗人伍。宋太宗闻其名。召赴阙。馆于内侍省窦神兴舍。恕先长髯而美。一日忽尽去之。神兴惊问其故。曰。聊以效颦。郭从义镇岐下。延置山馆。岐有富人子喜画。日给醇酒。待之甚厚。久乃以情言且致匹素郭为画小童持线车放风鸢。引线数丈满之。富人子大怒。遂与之绝。又尝时与小民贩夫入市肆饮食。曰。吾所与游。皆子类也
种明逸放至性嗜酒。尝种秫自酿。每曰。空山清寂。聊以养和。因号云溪醉侯。
吕文穆公未第时。薄游一县。胡大监旦方随其父宰是邑遇吕甚薄客有誉吕曰。吕君工于诗。宜少加礼。胡问诗之警句。客举一篇。其卒章云。挑尽寒灯梦不成。胡笑曰。乃是一渴睡汉尔。吕闻之甚恨而去。明年首中甲科。使人寄声语胡曰渴睡汉状元及第矣。胡答曰。待我明年第二人及第。输君一筹。既而次榜亦中首选。
李诚之师中为童子时。论其父纬之功于朝。久不报。自诣漏舍。以状白韩魏公。公曰。君果读书。自当取科名。不用纷纷论赏诚之云。先人功罪未辩。深恐先犬马填沟壑。无以见于地下。故忍痛自言。若欲求官。稍识字。第二人及第不难盖魏公于王尧臣榜第二人登科故也。魏公德量服一世。于诚之此语。终身不能平。
石曼卿磊落奇材。知名当世。气貌雄伟。饮酒过人。有刘□者。亦志义之士。常与曼卿为酒敌。闻京师沙行王氏。新开酒楼。遂往造焉。对饮终日。不交一言。王氏怪其所饮过多。非常人之量。稍献肴果。益取名酒奉之惟谨。二人饮噉自若。□然不顾至夕。殊无酒色。相揖而去。明日。都下喧传有二仙来饮。久之乃知为刘石也。
石曼卿通判海州。刘□来访之。曼卿与剧饮。中夜酒欲竭。顾船中有醋斗余。乃倾入酒中并饮之。至明日。酒醋俱尽。每与客痛饮。露发跣足。着械而坐。谓之囚饮。饮于木杪。谓之巢饮。以□束之。引首出饮。复就束。谓之鳖饮。其狂纵大率如此。又夜不烧烛。谓之鬼饮。挽歌哭泣而饮。谓之了饮。饮一杯。复登树下再饮。谓之鹤饮。仁宗爱其才。尝对辅臣言。欲其戒饮摄生。闻之因不饮。遂成疾而卒。
石曼卿以馆职出判海州。官满日。载私盐两船至寿春。托知州王子野货之。时禁网□□。曼卿亦不为人所忌。市中公然卖学士盐。
石曼卿一日语僧秘演曰。馆俸清薄。恨不得痛饮。演曰。非久当引一酒主人奉谒。不数日。引一纳粟牛监簿来。以宫醪十石为贽。列酝于庭。演为传刺。曼卿□然延之。乃问中第何许。生曰。一别舍介繁台之侧。曼卿闲语演曰。繁台寺阁虚爽可爱。久不一登。其生曰学士与大师果欲登阁。当具酒□迎候。曼卿因许之。一日休沐。约演同登。演预戒生。生陈具阁下。器皿肴核。冠于都下。石演高歌禠带。饮至落景。曼卿醉。喜曰。此游可纪。乃以盆渍墨濡巨笔题曰。石延年曼卿。同空门诗友老演登此。生拜叩曰。尘贱之人。幸获陪侍。乞挂一名。以光贱□。曼卿大醉。握笔□虑。目演扬声讽曰。大武生捧研。用事可也。演以为言。竟题曰。牛某捧研永叔后以诗戏曰。捧研得全牛
张丞相天觉。召自荆湖。适刘跛子与客饮市桥。闻车骑过甚都。起观之。跛子挽丞相衣。使且共饮。因作诗曰。迁容湖湘召赴京车蹄迎迓一何荣。争如与子市桥饮。且免人问宠辱惊。一时赏其俊爽。
刘跛子青州人。常拄一拐每岁必一至洛阳看花。馆范家园。春尽即还。为人谈剧有味。范家子弟多狎之。
曾子固性矜汰。多所傲忽。元丰中为中书舍人。尝白事都堂。时章子厚为门下侍郎。谓之曰。向见舍人贺明堂礼成表。真天下奇作。子固一无辞让。但复问曰。比班固典引如何。章不荅。
米元章守涟水。地接灵壁。畜石甚富。一一品目。加以美名。入书室则终日不出。时杨次公为察使。知米好石废事。因往廉焉。至郡。正色言曰。朝廷以千里郡邑付公。汲汲公务。犹惧有阙。那得终日弄石。都不省录。尔后当录郡事。不然。按牍一上。悔亦何及米径前以手于左袖中取一石其状。嵌空玲珑。□峦洞穴皆具。色极清润。米举石宛转翻覆以示杨曰。如此石安得不爱。杨殊不顾。□纳之左袖。又出一石。□嶂层峦奇巧又胜。又纳之左袖。最后出一石。尽天划神镂之巧。又顾杨曰。如此石安得不爱。杨忽曰非独公爱我亦爱也。即就米手攫得之。径登车去。
米芾尝为书博士。后迁礼部员外郎。数遭白简逐出。一日以书抵蔡京诉其流落。且言举室百指行至陈留独得一舟如许大。遂画一艇于行间。京哂焉。京子绦得是帖而藏之。时弹文工谓其颠。而米又历言诸执政。自谓久列中外。□被大臣知遇。举主数十百。皆用吏能为称首。一无有以颠蒙者。世遂传米老辨颠帖。又尝以书抵西府蒋□叔云。芾老矣。先生勿恤浮议荐之。曰襄阳米芾。在苏轼黄庭坚之间。自负其才。不入他党。今者老矣。困于资格。不幸一旦而死。不得润色皇猷。黼黻王度臣僚实共惜之。愿圣天子去常格料理之。先生以为何如。
米元章一日回人书。亲旧有密于窗隙窥其写至芾再拜。即放笔于案。整衿端下两拜
米元章洗手帖有云。每得一书。背讫入奁。印以米氏秘玩书印。阅书之法。二案相比。某濯手亲取。展以示客。客拱而凭几案。从容细阅某趋走于其前客曰展。某展。客曰卷。某卷。客据案甚尊。某执事甚卑。舍佚执卑者。止不欲以手衣振拂之耳。
书史云。洛阳有书画友。每约不借出。各各相过赏阅。是宋子房言其人屡与王诜寻购得书。余尝目为太尉书驵。
慎东美伯筠。秋夜待月。于钱塘江沙上露坐。设大酒尊。怀一杯对月独饮。意象傲逸。吟啸自若。顾子敦适遇之。亦怀一杯就其尊对酌。伯筠不问子敦亦不与语。酒尽各散去。
钱明逸每有宿戒。必诘其谒者曰。是吃酒。是筵席。筵席客无数。一□酒。一味食也。吃酒客不过三五人。酒数斗。瓷琖一只。青盐几粒。席地而坐。终饮不交一谈。恐多酒气也。不食。恐分酒味也。翼日问其旨否。往往不知其志不在味也。终日倾注。无涓滴挥洒。始可谓之酒客。其视揖让而饮。如牢狱中。
张子通既贵其弟子游好吹薤露。暑月衣犊鼻纳□门庑。值里巷丧车过。必径趋□挽中声调凊壮。抑遏中节。或至郊外。通夕而归。丧家以子通故揖至□位。常享醉饱。子通虽屡戒勖。终不能止。
喻明仲妙于长笛持节数郡。每出按行。至山水佳处。马上临风□快作数弄。
赵子固清放不羁。好饮酒醉则以手濡发。歌古乐府。自执红牙以节曲。 

　权谲
陈孺阴谋。道家虽忌。孔明王佐。将略非长。乃知学由迂误。正必奇襄。解纷应变节取智囊集权谲 【 世说原作假谲。余易为权谲。盖天下事亦有不得不用诡者。但善用之则为权变不善用之则为谲诈。此君子小人所由分也。】 
皇城使刘承规。在太祖朝为黄门小底时。气性不同。已有心计。官中呼为刘七。每令与诸小底数真珠。内夫人□于□隙觇之。未尝私窃一颗。余皆窃置衣带中。洎太宗即位后有一宫人□逾垣而出。捕获。太宗迟疑间。似不欲杀。承规□承意而奏曰。此人不可容。官家若放□。宫人总走。臣乞监去处置。须是活取心肝进呈。太宗甚然之。六宫皆拜而泣告。承规再三奏不可留。于是就太宗前领去。送一尼寺中。□远嫁之。□取旋杀□心肝一具。犹热。以合子贮来进呈。六宫皆围合子而哭之良久。□揭视之。便令承规将去仍传宣赐承规压惊银五锭。由是宫掖之间。肃然畏法。
丁谓尝倾意以媚寇莱公。冀得大拜。生平最尚禨祥。每晨古鸣鹊。夜看灯蕊。虽出门归邸。亦必窃听人语。用卜吉兆。时有无赖于庆。贫寒不立。计且死冻馁。谋于一落第老儒。老儒曰。汝欲自振。必更姓名乃可。后得志毋相忘。庆拜而听之。老儒遂改子为丁。名宜禄。使投身于谓。谓果大喜。收之门下。不旬月而谓入相。此人遂宠冠纪纲。虽大僚节使。倚藉关说。不踰年而宜禄家巨万矣。老儒亦蒙引见。得教授大郡。至今相传不解。所谓。适检沈休文宋书。宰相苍头呼为宜禄。且复姓丁。愈惬所愿。莫谓晋公眼不读书也。
晋公从车驾□幸。礼成有诏赐辅臣玉带。时辅臣八人。行在祇候库止有七带。尚衣有带。谓之比玉。价值数百万。上欲以赐辅臣足其数晋公心欲之。而位在七人之下。度必不及已乃谓有司不须发尚衣带。自有小私带。且可服之以谢。候还京别赐可也。有司具以闻。既各受赐。而晋公一带。仅如指□。上顾谓近侍曰。丁谓带与同列大殊速求一带易之。有司奏唯有尚衣御带。遂以赐之。其带熙宁中复归内府。
丁晋公既投朱崖几十年。天圣末。明肃太后上仙。仁宗亲揽万机当时仇敌。多不在要地。晋公密草一表。极自辨叙。言甚哀切。更念无缘上达。乃封题云。启上昭文相公。时王冀公钦若执政。丁自海外遣家僮特此启入京。戒云。须俟王公对客日面投其奴如戒。冀公得之。惊不敢启。遽以上闻。洎发之。乃表也。其间两句曰。虽迁陵之罪大。念立主之功多。仁宗读而怜之。乃命移道州司马。作诗曰。君心应念前朝老。十载飘流若断蓬。又曰。九万里鹏容出海。一千年鹤许归辽。且作潇湘江上客。敢言瞻望紫宸朝。天下之人。疑其复用矣。穆修闻道州之徙。作诗曰。□讶有虞刑政失。四凶何事亦量移。谓失人心如此。在崖州日。方与客棋。其子哭而入。询之。云适闻有中使渡海将至矣。公笑曰。此王钦若遣人来骇我耳使至。谢恩毕。乃传宣抚闻也。
曹翰以罪谪汝州数年。一日有内侍使京西。太宗密谕之曰。卿至汝州。当一访曹翰。观其良苦。然慎勿泄我意也。内侍如旨往见。因吊其迁谪之久。翰泣曰。罪犯深重。感圣恩不杀。死无以报。敢愬苦耶。但□口食贫。欲以故衣质十千以继粥饭可乎。内侍曰。太尉有所须。敢不应命。何烦质也。翰固不可于是封褁一复以授。内侍收复。以十千答之。洎回奏翰语。及言质衣事。太宗命取其复开视之。乃一大幅画障。题曰下江南图。太宗恻然念其功。即日有旨召赴阙。稍复金吾将军。盖江南之役。翰为先锋也。
</div>
    <div class="pagination">
<a href="宋稗类钞_page8.html">上一页</a><span>...</span><a href="宋稗类钞_page4.html">4</a><a href="宋稗类钞_page5.html">5</a><a href="宋稗类钞_page6.html">6</a><a href="宋稗类钞_page7.html">7</a><a href="宋稗类钞_page8.html">8</a><span class="current-page">9</span><a href="宋稗类钞_page10.html">10</a><a href="宋稗类钞_page11.html">11</a><a href="宋稗类钞_page12.html">12</a><a href="宋稗类钞_page13.html">13</a><a href="宋稗类钞_page14.html">14</a><span>...</span><a href="宋稗类钞_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
