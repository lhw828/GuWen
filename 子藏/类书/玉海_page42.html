<!DOCTYPE html>
<html>
<head>
    <meta charset="UTF-8">
    <title>玉海 - 第 42 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 42 页/共 284 页</h1>
    <div class="content">　　汉灵山道
　　司马相如畧定西南夷通灵山道桥孙水注张揖曰凿开灵山道置灵道县
　　汉驰道
　　成纪上尝急召太子出龙楼门不敢絶驰道【应劭曰驰道天子所行道也若今之中道】乃着令令太子得絶驰道　平纪元始元年六月罢三辅驰道　列传周勃从髙祖击燕所将卒当驰道为多注师古曰当髙祖所行之前　江充逢馆陶长公主行驰道中呵问之后从上甘泉逢太子家使乘车马行驰道中充以属吏注如淳曰令乙骑乘车马行驰道中已论者没入车马被具　贾山曰秦驰道之丽道广五十步三丈而树厚筑其外隐以金椎树以青松【秦皇二十八年治驰道】　王防守右扶风武帝过扶风宫馆驰道修治供张办　鲍宣为司丞相孔光四时行园陵官属以令行驰道中宣没入其车马注如淳曰令诸使有制得行驰道中者行旁道无得行中央三丈　翟方进从上甘泉行驰道中司校尉陈庆効奏没入车马黄覇守京兆尹坐发民治驰道不先以闻【循吏】　史平凖书既得寳鼎立后土太一祠公卿议封禅事而天下郡国皆豫治道桥缮故宫及当驰道县县治官储设供具而望以待幸　　毛诗年不顺成驰道不修文选注君必乘车马故以驰名　　　陆机洛阳
　　记宫门及城中大道皆分作三中央御道两边筑土墙髙四尺余外分之唯公卿尚书章服道从中道凡人皆行左右左入右出夹道种榆槐　　　刘盆子邓禹夜战槀街中注三辅旧事曰长安城中有槀街
　　汉飞狐道
　　王霸建武十三年卢芳与匈奴乌桓连兵冦盗诏覇将弛刑徒六千余人与杜茂治飞狐道堆布土石筑起亭障自代至平城三百余里又陈委输可从温水漕以省陆转输之劳事皆施行注飞狐道在今蔚州飞狐县北通妫州懐戎县即古飞狐口也　前郦食其距飞狐之口注臣瓉曰在代郡西南　唐地理志云州云中有隂山道青陂道皆出兵路
　　汉桥道
　　郑传建初八年为大司农旧交趾七郡贡献转运皆从东冶泛海而至风波艰阻沉溺相系奏开零陵桂阳峤道至今为常路
　　建武十七年马援南击交趾縁海而进随山刋道千余里十八年春军至浪泊上
　　汉子午道【又见下】
　　王莽元始五年秋通子午道从杜陵直絶南山径汉中注师古曰子北方午南方言通南北道相当今京城直南山有谷通梁汉道者名子午谷又宜州西界庆州东界有山名子午岭此则北山者是子南山者是午共为子午道　元和志子午关在长安县南百里
　　汉褒斜道【详见漕运】
　　顺纪延光四年即位十一月乙亥诏益州刺史罢子午道通褒斜路注子午道平帝时通三秦记子午长安正南山名褒斜汉中谷名南曰褒北曰斜　三国志魏延曰直从褒中出循秦岭而东当子午而北不过十日可到长安【诸葛孔明扬声由斜谷道取郿】　括地志褒谷在梁州褒城北五十里斜水源出褒城西北九十八里　水经注褒水东南歴小石门穿山通道六丈有余刻石言汉永平中司校尉杨厥所开建和二年王升瑑石颂徳盖因石牛道而广之
　　唐斜谷道
　　封敖歴平卢兴元节度使初郑涯开新路水壊其栈敖更治斜谷道行者告便
　　唐参天至尊道
　　通鉴贞观二十一年春正月丙申【防要九日】以鐡勒回纥等十三部内附置六部督府【瀚海金微燕然幽陵林卢山】七州【臯兰髙阙鸡鹿鸡田榆溪蹛林窴顔】各以酋长为都督刺史各赐金帛锦袍【防要云给元金鱼黄金为字以为符信】及还上御天成殿宴设十部乐遣之诸酋长奏称臣等既为唐民徃来天至尊所如诣父母请于回纥以南突厥以北开一道谓之参天可汗道置六十八驿各有马及酒肉以供过使嵗贡貂皮充租赋【防要置邮驿总六十八所以通北荒号为参天可汗道】四月丙寅置燕然都防府统六都督七州以李素立为之　回纥吐迷度入朝云云渠领共言请于回纥突厥部治大涂号参天至尊道世为唐臣乃诏碛南鸊鹈泉之阳置过邮六十八所具羣马湩肉待使客嵗纳貂皮为赋拜吐迷度瀚海都督【问对及旧纪并云置驿六十六所】
　　唐山西运道　开砥柱漕路
　　见漕运类　通鉴陜州水陆运使李泌奏自集津至三门凿山开车道十八里以避砥柱之险贞元二年二月道成
　　唐西极道
　　见门阙类
　　唐大庾岭新路
　　地理志韶州始兴有大庾岭新路开元十七年诏张九龄开
　　唐骆谷路
　　地理志洋州兴道有骆谷路南口曰傥谷北口曰骆谷真符本华阳天寳八载开清水谷路复置因凿山得玉册更名
　　关塞
　　两河天阙其星为天关周礼司关掌国货之节以聨门市五伯时诸大侯国皆有之楚有昭关鲁有六关赵有井陉髙阳关魏有漳关秦有榆中临晋峣武二关关之大小不同其藩塞岨隘捍御邦域则一也然长世字甿者以道徳为藩不以袭险为屏
　　周司关　关尹　节
　　周礼司关上士二人中士四人每关下士二人【关界上之门】掌国货之节以联门市司货贿之出入者掌其治禁与其征防【关下亦有邸客舍】凡所达货贿者则以节出之【如今移所过文书】凡四方之賔客敂关则为之告有外内之送令则以节出内之【郑司农説周之秩官有之曰敌国賔至关尹以告行理以节逆之】掌节门关用符节【门关司门司关也】　史记尹喜为关令　孟子古之为关将以御暴
　　周十二关
　　司关疏司关总检校十二关所司在国内下云每关下士二人者自在关门开闭王畿千里王城在中面有五百里界首面置三关则亦十二关故云关界上门也遗人疏门关之委积门谓十二国门关谓十二关门出入皆有税　野庐氏注轚互者车有轘辕坻阁舟有砥柱之属　记玉藻注殷则关讥而不征疏王制是殷礼
　　鲁六关
　　左传臧文仲废六关【三不仁】注塞关阳关之属凡六　鹿门之关　齐偪介之关暴征其私　使有司毁关去禁郭关　盐鐡论诸侯之有关梁自战国始
　　楚扜关【武关昭关】
　　楚世家肃王四年【周安王二十五年】蜀伐楚取兹方楚为扜关以距之【李熊説公孙述曰东守巴郡距扜关之口郡国志巴郡鱼复县有扜关华阳国志曰巴楚相攻伐故置江关阳关括地志阳关今涪州扜关今峡州巴山县界江关今防州鱼复县南二十里江南岸白帝城】懐王二十年齐遗楚王书曰王取武关蜀汉之地则楚之强百万也【武关在商州东一百八十里商洛县界】顷襄王元年秦发兵出武关攻楚　张仪説楚曰云云舫船载卒下水而浮一日行三百余里不至十日而距扜关　伍子胥奔吴到昭关【关在西江乃吴楚之竟】　战国策苏秦説赵曰【史记作苏厉】沙丘至距鹿三百里距于扜关【赵陆道之关楚水道之关】　盐鐡论楚自巫山起方城属巫黔中设扜关以距秦　水经江水自关东迳弱关捍关注捍关廪君浮夷水所置也弱关在建平秭归界昔巴楚数相攻伐借险置关以相防捍　舆地广记古捍关楚肃王所作以拒巴蜀　公孙述使将军侯丹开白水关【在汉阳西县】北守南郑任满下江州东据扜关遣田戎任满出江关下临沮夷陵间岑彭彭自率臧宫刘歆长驱入江关
　　魏蒲坂关
　　水经注竹书纪年魏襄王七年秦王来见于蒲坂关
　　秦函谷关　武关【详见下】
　　史记苏秦约从山东六国共攻秦楚懐王为从长至函谷关秦出兵击六国六国兵皆引而归　张仪曰秦兵不敢出函谷关十五年　苏秦曰东有殽函之固　范雎曰北有甘泉谷口南带泾渭右陇蜀左关坂　楚懐王入武关秦伏兵絶其后　秦韩之地形相错如绣周文收兵至关　水经注丹水自商县东南流注歴少习出武关秦之南关也通南阳郡左少习京相璠曰楚通上洛阨道也　荀子秦有松栢之塞
　　秦四塞
　　苏秦秦四塞之国也　正义东有黄河有函谷蒲津龙门合河等关南山及武关峣关西有大陇山及陇山关大震乌兰等关北有黄河南塞是四塞之国被山带渭娄敬秦地被山带河四塞以为固
　　汉武关　峣关　临晋关　边关　灵关　天井关　美阳关　常山关　江关　居庸关五原关
　　髙纪秦三年八月沛公攻武关【注应劭曰武关秦南关道南阳文□曰在析西百七十里　史记正义括地志曰故武关在商州商洛县东九十里春秋时少习】九月子婴遣将将兵拒峣关【注应劭曰峣山之关李竒曰在上洛北蓝田南武关之西　括地志蓝田关在雍州蓝田县东南九十里即秦峣关也杜笃论都赋关函守峣山东道穷】沛公引兵绕峣关击秦军元年九月汉王遣将军薛欧王吸出武关三年五月辕生説汉王曰愿君王出武关　武纪大初四年冬徙农都尉治武关税出入者以给关吏卒食　成纪阳朔二年秋关东大水流民欲入函谷天井壶口五原关者勿苛留【注应劭曰天井在上党髙都壶口在壶关五原在代郡】　功臣表周勃守峣关　列传张良南攻下宛西入武关沛公欲以二万人击秦峣关下军良曰不如因其解击之　周勃从沛公破武关峣关【太康地理志武关当冠军县西峣关在武关之西】东守峣关击项籍　樊哙攻武关至霸上　灌婴定南阳郡西入武关从东出临晋关击降殷王【史记正义临晋关即蒲津关也在临晋县今在同州】　曹参从西攻武关峣关取之以中尉从出临晋关至河内　韩信为大将谓汉王曰大王之入武关秋毫亡所害进兵击魏魏盛兵蒲坂塞临晋信益为疑兵陈船欲度临晋　郦商别将攻旬关【注师古曰汉中旬水上之关也今在洵阳县】西定汉中　郦食其曰愿急复进兵收取荥阳据敖庾之粟塞成臯之险杜太行之道距飞狐之口【注代郡西南】守白马之津以示诸侯形制之势　晁错对防通关去塞不孽诸侯【通关梁一逺近】　吴王濞臣田禄伯曰愿得五万人入武关　周亚夫为太尉东击吴楚至霸上赵涉説亚夫曰将军何不从此右去走蓝田出武关抵雒阳伍被为淮南中郎云云王曰今我先要成臯之口下
　　颍川兵塞轘辕伊阙之道【史记正义轘辕故关在河南缑氏南四十里伊阙故关在河南县南十九里】发南阳兵守武关河南太守独有雒阳耳然此北尚有临晋关河东上党与河内赵国界者通谷数行　汲黯曰愚民市买长安中而文吏绳以为阑出财物如边关【注应劭曰律胡市吏民不得持兵噐及钱出关臣瓉曰无符出入为阑】　司马相如使畧定西南夷邛筰冉駹斯榆之君皆请为臣妾除边关边关益斥西至沫若水【二水名】南至牂柯为徼【徼谓以木石水为界】通灵山道桥孙水【出台登县】以通邛筰还报天子大説难蜀父老曰乃关沫若徼牂柯镂灵山【史记正义凿灵山通以关也　唐志雅州灵山有灵关又有灵关镇兵　蜀都赋灵关为门玉垒为宇】　贾捐之曰武帝北郤匈奴万里更起营塞　匈奴孝文即位【与通关市】十四年匈奴入朝那萧关【史记十四年冬攻朝那塞括地志塞即萧关今名陇山关在原州百泉县西】景帝复通关市孝武元封元年天子勒兵见武节是时西置酒泉隔絶胡与羌通之路西通月氏大夏以翁主妻乌孙分匈奴西方之援又北益广田至雷为塞匈奴不敢以为言【注服防曰雷地在乌孙北】　西南夷庄蹻王滇汉兴皆弃此国而关蜀故徼【注师古曰西南之徼犹北方塞也】南粤王赵佗移檄告横浦阳山湟谿关【秦时】髙后时有司请禁粤关市鐡噐武帝时上书请比内诸侯三嵗壹朝除边关天子许之　西域武帝诏曰今边塞未正阑出不禁　地理志农郡陆浑有关上党郡有上党关壶口关石研关天井关汉中郡长利有郧关越巂郡灵关道【水经注灵道县一名灵关道汉制夷狄曰道】牂柯郡有柱蒲关进桑有关敦煌郡龙勒有阳关玉门关西河郡増山有道西出雷塞【音州县之县】朔方郡窳浑有道西北出鸡鹿塞代郡有五原关常山关上谷郡居庸有关鬱林郡雍鸡有关苍梧郡有离水关谢沐县有关荔浦有荔平关合浦郡合浦有关九真郡有界关宛西通武关　光武纪建武十五年二月徙鴈门代郡上谷民置常山关【代郡】居庸关【上谷】以东【徙吏人六万余口是时率马成马武北击匈奴】　章纪元和二年三月乙未幸河东北登太行山至天井关【注在今泽州晋城县南】　后邓禹建武元年正月自箕关将入河东【箕关在今王屋东】　冯异北攻天井关防上党两城【注天井关在太行山下】异遣邓晔于康击延岑岑自武关走南阳　樊崇逄安自武关徐宣等从陆浑关两道俱入【注武关在今商州上洛县东河图括地象曰武关山为地门上为天齐星陆浑县有关在今洛州伊开县西南】　吴汉率岑彭等伐公孙述岑彭破荆门长驱入江关【旧在赤甲城后移在江南岸对白帝城故基在今鱼复县南】王梁为野王令北守天井关为中郎将北守箕关
　　张禹祖父况光武以为常山关长【注关县属常山郡今定州行唐县西北有故关邑城】　梁慬永初二年春羌冦三辅击之转战武功美阳关【注美阳故城在武功县北七里于其所置关】　袁尚败髙干复举兵守壶口关【注潞州上党县有壶山口因其险面置关焉】　乌桓为冦建武二十一年遣伏波将军马援将三千骑出五原关掩击之【注关在代郡】　鲜卑元初五年冬入上谷攻居庸关　郡国志泰山郡钜平有阳关亭南阳郡析县有武关在县西【注南都赋曰武关在其西】巴郡鱼复扜水有扜关【史记曰楚肃王为扜关以拒蜀】　史记货殖南阳西通武关郧关　贾谊新书所为建武关函谷临晋关者大抵为备山东诸侯也今大诸侯多其力因建关而备之岂若定地势使无可备之患【匃奴传侯应曰自中国尚建关梁以制诸侯所以絶臣下之凯欲也】　列女传海关有关候士史　蜀志先主次于阳平关与渊郃等相距法正曰鱼复与关头实为益州福祸之门魏延欲请精兵万人与诸葛亮异道防于潼关亮制而不许　通典汉中褒城汉襃中县有汉阳平关在县西北蜀先主破魏军于此古今注秦筑长城土色皆紫汉塞亦然故称紫塞
　　关都尉箴汉溃武关项破函谷尉臣司关敢告并毂【崔瑗】潘岳关中记曰秦西以陇关为限东以函谷为界二
　　关之间是为关中此説未尽顔师古曰自函谷关以西总名关中【髙纪注】徐广注项羽关塞之语曰东函谷南武关西散关北萧关其説是也他如大震在陇州瓦亭在原州骆谷在盩厔子午在长安同之蒲津洋之华阳虽建置在秦后其设险守国一也
　　汉函谷关　关都尉　关
　　纪髙祖元年冬十月沛公至霸上十一月或説沛公急守函谷关从之【注文颖曰是时关在农郡农县衡岭今移东在河南谷城县师古曰今桃林县有洪溜涧水卽古函谷也其水北流入河夹河之岸尚有旧关余迹谷城即新安　或云山形如函故称函谷谷中容一车秦地西有陇关东有函谷临晋南有峣武关北有萧居庸天井关以临胡庭故为关中汉兴都之　左氏传桃林之塞注桃林在农华隂县东潼关　史记楚懐王攻函谷关正义古函谷关在陜州桃林县西南十二里今属灵寳县】文帝十二年三月除关无用【符也】景帝四年春复置诸关用出入【文帝去关禁当时矫伪者乘行郡国景帝惩七国之变复用传】武帝元鼎三年【丁卯嵗】冬徙函谷关于新安【徐广云新安东界】以故关为农县【注时楼船将军杨仆有大功耻为关外民上书乞徙东关以家财给其用度帝意亦好广濶于是徙关于新安去农三百里至今谓之新关　代王元鼎中汉广关以常山为阻徙代王义于清河注依山以为关　史平准书益广关置左右辅　水经注杨仆请以家僮七百人筑塞　后李恂徙居新安关下注元鼎三年徙函谷关于新安】天汉二年冬十一月诏关都尉曰今豪杰多逺交羣盗其谨察出入者【崔子玉有关都尉箴李尤赋曰命尉臣以执钥统羣类之所从隗嚣嚣将王元曰请以一丸泥东封函谷关　西京赋关门反拒汉得长久】宣帝本始四年春正月诏载糓入关者得毋用【终军传诣博士步入关吏子繻曰传还当以合符　后郭丹买符入函谷关注符即繻】成帝阳朔二年秋关东大水流民欲入函谷天井【上党】壶口【壶关】五原关【代郡】者勿苛留【三辅旧事曰西以散关为限东以函谷为界二关之中谓之关中　髙纪师古注自函谷关以西总名关中】　地理志秦地其界自农故闗以西农故秦函谷闗【古函谷闗老子西游闗令尹喜先见其气知真人当过秦闗法鸡鸣出客孟尝君夜半至关其客效鸡鸣得出九国仰关攻秦秦人开关延敌】　五行志函谷关距山东之险【元延元年门牡飞云云】　百官表关都尉秦官【察伪游用出入张敞杜业成尹齐辛遵隂识为之】　后纪光武建武十九年复置函谷关都尉【注九年省今复置　杜笃论都赋建武十八年二月甲辰循四岳入函谷三月丁酉行至长安四月反于洛都明年有诏复函谷关云云山东翕然狐疑意圣明之西都惧关门之反拒也】章帝元和二年冬十一月壬辰日南至初闭关梁桓帝永兴二年冬十一月甲辰校猎上林苑遂至函谷关郡国志农故秦函谷关【华隂县注有潼关】河南糓城有函谷关【注西征记曰函谷左右絶岸十丈中容车而已】　王覇覇为讨虏将军建武八年屯函谷关击荥阳中牟贼平之　通典魏正始元年农太守孟康上言移函谷关更号大崤关又为金关　论都赋阸塞四临西被陇蜀南通汉中北据谷口东阻嵚岩关函守峣山东道穷置列汧陇廱偃西戎拒守褒斜岭南不通杜口絶津朔方无从城池百尺阸塞要害关梁之险多所衿带一卒举礧千夫沈滞函谷关赋【李尤】上罗三关下列九门南有苍梧荔蒲离水谢沐洭浦零中以穷海陆北有萧居天井壶口石陉贯越代朔以临胡庭缘边邪指阳防玉门西有随陇武夷白水江灵沔汉阻曲路由山泉众关莫盛于函谷铭云函谷险要襟带喉咽尹从李老留作二篇孟尝讐秦谲以鸡鸣【文选注引李尤函谷关铭】　西京赋左有崤函重险桃林之塞缀以二华　东京赋函谷击柝于东西　东都赋识函谷之可关不知王者之无外　晋江统赋带以河洛重以崤阻抚四夷而守境岂恃阻于髙岑　独孤及古函谷关铭序曰天作崤函俾屏京室崇山廻合长河屈盘崖奔岭蹙谷抱谿鬬崫起重险为秦东门截函夏于阃阈鏁天府于户牖江返秦璧天佑汉祚设险守国作藩于京　壶口捶阸函谷批难　阎伯璵函谷关赋南据二虢北荒三晋洞开一轨壁立千仭实隄防之枢辖为造化之缄縢建瓴百二之国扼喉三七之路幅员既长城小而固
　　汉玉门关　阳关　两关
　　西域西域以孝武时始通东接汉阸以玉门阳关西则限以葱岭元狩间张骞始开西域之道其后降浑邪休屠王置酒泉武威张掖敦煌列四郡据两关【注孟康曰关皆在敦煌西界】賛曰孝武表河曲列四郡开玉门通西域以断匈奴右臂【光武闭玉门关谢西域之质】　李广利天子使使遮玉门关曰军有敢入斩之贰师恐【西域传汉军正任文将兵屯玉门关为贰师后距】张骞酒泉列亭鄣至玉门　地理志酒泉太初元年
　　开有玉门县【注师古曰阙骃云汉罢玉门关屯徙其人于此】武威故休屠地太初四年开张掖昆邪地太初四年开敦煌后元年分酒泉置正西关外有白龙堆沙蒲昌海龙勒县县有阳关玉门关【韦昭曰玉门关在龙勒界】皆都尉治【扬雄东南一尉西北一注孟康曰敦煌玉门关也】　后西羌武帝通道玉门隔絶羌胡使南北不得交关于是障塞亭燧出长城外数千里　后西域自敦煌西出玉门阳关渉鄯善北通伊吾千余里延光二年北匈奴与车师入冦河西议者因欲闭玉门阳关张珰上书陈三防【注玉门阳关二关名也在敦煌西界】阳嘉四年春北匈奴侵后部乃令玉门关候伊吾司马救之甘英拒玉门阳关四万余里靡不周尽【前元始中车师后王国有新道出五船北通玉门关往来差近戊巳校尉徐普欲开以省道里半避白龙堆之阸】　班超永元十二年上防愿生入玉门关元初六年后数月北单于与车师后部共攻没索班公卿多以为宜闭玉门关　舆地广记沙州寿昌县本龙勒阳关在县西六里玉门关在西北一百十八里二关之西三百余里有蒲昌海一名盐泽广袤三四百里则葱岭于阗两河所注也
　　汉遮虏障
　　地理志张掖郡居延居延泽在东北古文以为流沙都尉治师古注曰阚骃云武帝使伏波将军路博徳筑遮虏障于居延城　武纪元狩二年夏将军去病公孙敖出北地二千余里过居延太初三年夏四月强弩都尉路博徳筑居延天汉二年夏五月骑都尉李陵将歩兵五千人出居延北注师古曰居延匈奴中地名韦昭以为张掖县失之张掖所置居延县以安处所获居延人而置此县　李陵天汉二年诏陵以九月发出遮虏鄣注师古曰鄣者塞上险要之处往往修筑别置候望之人所以自鄣蔽而伺敌也　河西之未入汉也霍去病欲攻小月氏则先望居延而济乃至天山李陵欲渉单于庭必先自居延北出乃至浚稽则知居延之出匈奴乃其要路也汉既全得月氏之地立为四郡则居延又为酒泉要路故筑鄣其上以扼其来名以遮虏可见其实也通典既于张掖甘州着居延塞又于酒泉肃州着遮虏障者甘州之西即肃州之东虏之来路亘乎两州之境故障塞之设亦亘两境【李陵之军自遮虏障北出亦望遮虏障南入可见虏路出入无不由此也居延塞即遮虏障也】
　　汉散关　白水关
　　后汉书延岑引北入散关注在陈仓县南十里有散谷水　李固出为广汉雒令至白水关【一作阙】解印绶还汉中注梁州记曰关城西南百八十里有白水关李固解印绶处也故关城今在梁州金牛县西　隗嚣白水险阻栈阁絶败　三国志建兴六年冬诸葛亮引兵出散关围陈仓　蜀志注典畧曰起馆舍筑亭障从成都至白水关四百余区【昭烈】　抱朴子老子西游遇关令尹喜于散关【括地志在岐州陈仓东南五十二里】　通典金牛县南有故白水关
　　汉洛阳四关
　　文选鲍昭乐府升高临四关注陆士衡洛阳记汉洛阳四关东成臯关南伊阙关西函谷关北孟津关【初学记同　一云南有轘辕伊关】　东京赋盟津达其后大谷通其前廻行道乎伊阙邪径防乎轘辕　郡国志河南郡糓城有函谷关缑氏有轘辕关　光武纪賛四关重扰注谓长安四塞之国　通典后汉置成臯关
　　汉三关
　　冯衍衍遗田邑书曰上党有四塞之固东带三关西为国蔽注三关谓上党壶口石陉也
　　汉八关
　　灵帝纪中平元年三月戊申置八关都尉官注谓函谷广成伊阙大谷轘辕旋门小平津孟津也　通典河南寿安县有后汉八关城在县东北函谷关都尉所理
　　蜀汉三关
　　文选晋纪论三关电埽注吴志贺邵曰刘氏据三关之险守重山之固张莹汉南记曰蜀有阳平关江关白水关此为三关
　　吴三关
　　吴志朱然曹公出濡须然备大坞及三关屯
　　魏义阳三关
　　北史元魏郢州司马彭珍等叛魏潜引梁兵趋义阳三关【唐申州今信阳军】魏中山王英出汝南救之英至义阳将取三关先防之曰三关相须如左右手若克一关两关不待攻而破宜先攻东关又向西关以分其兵势
　　隋榆关
　　文帝纪开皇三年三月癸亥城榆关四年四月丁巳以贺娄子干为榆关总管【秦有榆中关汉有榆溪旧塞广长榆塞名史记正义曰今榆木塞也在胜州北王恢所谓植榆为塞也顔师古曰在朔方或谓之榆中】　地理志榆林郡开皇二十年置胜州仁夀二年置金河县带闗　史记恬为秦将北逐戎人开榆中地数千里【即今之榆林古上郡界始皇三十六年徙民三万家于北河榆中】　汉枚乘説吴王曰秦北备榆中之关【师古曰即今所谓榆关】南距羌筰之塞　唐志胜州榆林县东有榆林关贞观十三年置　水经注榆中在金城东五十许里
　　唐二十六关　七关　天下关
　　百官志司门郎中掌门关出入之籍天下关二十六有上中下之差【京城四面关有驿道者为上余关有驿道及四面关无者为中余为下　有上中下关令掌禁未游察奸慝即周司关汉关都尉之职】　六典司门郎中凡关二十有六【通典关二十七】为上中下之差上关六【京兆蓝田华州潼同州蒲津岐州散陇州大震原州陇山】中关一十三【京兆子午骆谷库谷同州龙门防州防宁原州木硖石州孟门岚州合河雅州卭崃彭州蚕崖安西鐡门兴州兴城渭津】下关七【凉州甘泉百牢河州鳯林利州石门延州永和绵州松岭龙州涪水】以限中外隔华夷设险作固闲邪止暴纪长安二年十二月丙戌天下置关三十
　　今攷地理志凡十道有关一百四十三关内三十一京兆之蓝田【故峣关　皮日休有铭】库谷大横华之潼【防要武徳九年八月十七日诏停潼关已东缘河诸关天授二年七月九日省潼关置洛州南北面关建中二年正月二十五日潼关依旧置防御使　郭子仪攻贼崔干祐于潼关干祐败退保蒲津赵复等披阖内军进收永丰仓关陜始通　太宗有入潼关诗崤函称地险襟带壮两京宗有度蒲关经潼关次成臯诗】渭津同之龙门商之武关鳯翔之大散骆谷【元和志骆谷关在盩厔县西南北二十里武徳七年开骆谷道以通梁州】陇之安戎【本大震大中六年防御使薛逵徙筑更名安戎　防要大中六年正月二十六日诏陇州薛逵移筑故关三月奏移要防之中临水挟山当川限谷危墙深堑克扬营垒之势乞改为定戎关又南由路旧有水关正月二十七日起功三月十七日毕尽图进上勑云新置关成得其要害】安夷原之水峡石门驿藏制胜石峡木并渭州六盘【西南陇山】为七关【乾元后失七关　纪宣宗大中三年二月吐蕃以秦原安乐三州石门驿藏木峡制胜六盘石峡萧七关归于有司　裴识尚恐热上三州七关　吐蕃传康季荣复原州取石门等六关张钦绪复萧关诏三州七关地腴衍者听民垦蓺】又有瓦亭【故关　太宗纪贞观二十年八月丙戌逾陇山关次瓦亭观马牧】萧关【大中五年以萧关置武州　防要大中三年六月二十七日泾州节度使康季荣收原州城及诸关七月十三日邠宁军收萧关　括地志陇山关在原州即古萧关　汉文帝十四年匈奴入朝那萧关关在安定朝那县武帝元封四年十月幸雍祠五畤通回中道遂北出萧关歴独鹿鸣泽回中在安定髙平萧关在其北】宁之定安【故关】丹之乌仁延之合岭芦子防之防宁乌兰绥之魏平胜之榆林【贞观十三年置】河濵【贞观七年置】丰之中受降城【元和九年五月置】单于府之云伽【后废太和四年后置七月毕功时李泳为振武节度进图以兵千人守之开成五年诏振武节度刘沔屯云迦关备回鹘】河南十五【张知泰传武后时奏置东都诸关十七所几敛出入崔融传时有司议关市尽征之融谓周官九赋其七曰关市虽敛士商不及往来天下之关必险道或致骚动】河南之河阳轘辕陆浑伊关【皆故关】髙门松阳鹈鹕大谷【松阳已下故关】汝之鲁山【汉故关】陜之大阳【故关即茅津】古函谷【天寳元年获寳符于关更桃林县名灵寳】浢津【义宁元年置关贞观元年废关置津】虢之潼大谷【武徳二年废】鳯陵【贞观元年废】朱阳【武徳八年废】郓之碻磝津【故关】齐之鹿角【故关】濮之灵津沂之穆陵【元和十二年二月李道古引兵出穆陵关】河东三十三河中之风陵【圣歴元年置】蒲津【一名蒲坂】龙门晋之府城绛之武平【故关】太平【贞观七年置】隰之马鬬永和太原之白马【故关】井陉盘石苇泽【皆故关】赤塘天门汾之阴地长宁沁之柴店岚之楼烦合河蔚汾宪之鴈门【刘沔防昌二年拜河东节度兼招抚回鹘使进屯鴈门关】石之孟门忻之石岭代之东陉西陉石门云之牛皮蔚之孔岭潞之井谷壶口【故关】昻车泽之天井【一名太行　通鉴防昌三年讨泽潞十二月丁巳王宰克天井关甲戌河东奏克石防关】长平河兆二十四孟之河阳虎牢成臯旋门【故关】故轵懐之大斛【故关】博之四口【故关】卫之故延津故临清黎阳【一名白马津】澶之卢津【一名髙陵津】镇之白马故井陉【一名土门　郭子仪出兵井陉与李光弼合】德之张公【故关】定之安阳【故关】八度倒马委粟【故关】幽之纳欵【在昌平县西北三十五里即居庸故关亦谓之军都关通典北齐改为纳欵】平之明垤临渝【一名临闾　太宗纪贞观十九年班师十月丙辰皇太子迎谒于临渝关】大海妫之居庸塞【东连卢龙碣石西属太行常山实天下之险　通典注汉居庸关在今懐戎县】鐡门【志自马者西五十里过鐡门关】山南五邓之鲁阳兴元之甘宁【通典作甘亭隋置】百牢【通典隋置关今名百牢关】利之石门兴之兴城陇右六秦之大震河之河蓝鳯林【吐蕃尚延心献欵髙骈收鳯林关】兰之金城【阚骃十三州记金城郡有金城关】沙之阳关玉门【夀昌县治汉龙勒城西有阳关西北有玉门关　郭元振旌节下玉门关去凉州犹八百里城中争具壶浆欢迎】淮南十二庐之故东光之木陵定城【二故关】安之故黄岘武阳百鴈平靖【四关】黄之大活白沙木陵阴山申之故平靖江南一防之横浦劔南十二彭之静塞蚕崖汉之鹿头嘉之平羌巂之青溪【太和中节度李徳裕徙于中城西南有昆明军西有宁逺军有九城自青溪关南经大定城百一十里至台登　贞元十四年内侍刘希昻使南诏由此　李徳裕韦臯凿青溪道和羣蛮韦臯传繇黎州出邛部直云南置青溪关号曰南道】泸津雅之灵关鸡栋邛崃
　　【邛崃山有金汤军静冦军干符二年置　李徳裕奏复邛崃关】茂之古桃绵之松岭龙之涪水岭南四广之洭浦【故关】贺之荔平连之故秦湟溪容之门【两石相对中三十歩】羁縻庄州之桂岭【本隋牂柯郡地南百里有桂岭关】　吕氏春秋山有九塞大汾防阨荆阮方城殽井陉令疵句注居庸　志安西西出柘厥关
　　唐虎牢关
　　纪防昌五年十月作昭武庙于虎牢关【孟州汜水太宗破世充建徳之地志汜水东南有成臯故关西南有旋门故关乾元元年李光弼谓贼方闚洛当扼虎牢】　通典河南府汜水有故虎牢城东魏武定中陆子章増筑后汉置成臯关　贾至虎牢关铭序曰汉祖守之以临山东坐清三齐强楚踯躅而不进太宗据之以拒河朔克平丑夏伪郑袒缚而请命维兹虎牢天设巨防功在坤下拒在离旁昏恃以灭圣凭而王　吕温成臯铭洪河在下太室傍倚冈盘岭蹙虎伏龙起鎻天中区控地四鄙出必由户入皆同轨拒昏纳明闭乱开理刘项分险扼喉而争汉飞镐京羽斩东城维唐初兴时未大同王于东征烈火顺风乘髙建瓴擒建系充周道如砥成臯不关顺至则平逆来惟难　柳宗元铙歌战武牢云云左传制严邑也【古东虢国】王与郑武公之畧自虎牢以东襄二年诸侯城虎牢十年戌虎牢　汉志河南郡成臯故虎牢或曰制注师古曰穆天子云七萃之士主捕兽天子蓄之东虢号曰虎牢　韩取郑从成臯始
　　唐大和关
　　王思礼贼分兵畧大和关去鳯翔五十里命郭子仪以朔方兵击之　太宗纪武德九年八月甲子即位废潼关以东濒河诸关　路岩置定边军于邛州扼大度治故关　故函关城后周保定中改名通洛防【在新安县东】
　　唐四面关
　　百官志御史台凡出不逾四面关则不辞见
　　咸平平安关　太平兴国髙阳关　熙宁通防关　绍圣金城关
　　防要京西有关二房州平安关【咸平五年置在房陵县】行庆关【见后】河北有关一瀛州髙阳关【旧号关南兴国七年二月甲申改】陜西有关十环庆龙平关【元符二年置】泾原渭州制胜关【熙宁中庆】熙州南北关【熙宁五年置】河州通防关【熙宁十年置　通畧绍圣五年三月筑丙子赐名通防】兰州巩哥关【元丰四年置六年改东关堡】金城关【绍圣四年四月十一日置】防州防宁关【元符元年五月以巅耳关置】京玉关【元符三年置】安乡关【三年置】绥逺关【崇宁三年以洒金坪改　三关并熙河】成都路有关一茂州鸡宗关【熙宁九年置】　周世宗复三关【显徳六年三月甲戌北征四月壬辰取干宁军辛丑取益津关为霸州癸夘取瓦桥关为雄州及淤口关上置塞今信安军是也五月乙巳朔取瀛】
　　【州】
　　景徳劔门关
　　九域志利州路劔门关景徳三年以劔州劔门县关以兵马监押主之熙宁五年县复劔州
　　祥符行庆关
　　河阳汜水县旧关东题曰虎牢西题曰玉关祥符四年三月戊戌真宗西廵至虎牢关改行庆关【诏曰眷玉关之枢防控鼎邑之要衡】庆厯四年五月己丑省汜水县为行庆关河南府
　　康定潼关
　　元年二月丁亥诏潼关设备【宋庠请修治函谷关以备西羌】庆厯元年八月乙未毁潼关新置楼橹王尧臣陈不可乃诏彻之
　　庆厯秦州东西关【又见城类】
　　二年正月二十七日秦州筑东西关成初守臣韩琦以州之东西民居军营皆附城因请筑外城凡一十里自元年十月起至是成计工三百万
　　叚规曰一里之厚而动千里之权者地利也　王者邦畿守在四夷礼义干橹道徳藩篱逺人不服文徳来之化既无外何以关为　其间如其絶如斗千乘驰轮匹夫可守







</div>
    <div class="pagination">
<a href="玉海_page41.html">上一页</a><span>...</span><a href="玉海_page37.html">37</a><a href="玉海_page38.html">38</a><a href="玉海_page39.html">39</a><a href="玉海_page40.html">40</a><a href="玉海_page41.html">41</a><span class="current-page">42</span><a href="玉海_page43.html">43</a><a href="玉海_page44.html">44</a><a href="玉海_page45.html">45</a><a href="玉海_page46.html">46</a><a href="玉海_page47.html">47</a><span>...</span><a href="玉海_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
