<!DOCTYPE html>
<html>
<head>
    <meta charset="UTF-8">
    <title>群书考索 - 第 105 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 105 页/共 127 页</h1>
    <div class="content">　　唐南北衙【李揆比汉南北军相制】唐旧制南北衙文武区别以相伺察犹汉之南北军也李辅国以宦者緫北衙六军又欲以北衙羽林骑士徼廵京师因得以并南衙金吾之权也李揆托汉制以为言虽暂抑而不行及其终也防文臣之賍遂贻甘露之祸皆宦者为之也呜呼肃宗疑李郭軰而使李辅国典北衙兵徳宗疑李晟軰而使窦文场尽领神防军卒之李郭洎晟不乱法而乱法者辅国文场也自是宦者乱于上藩镇乱于下而唐遂以亡何异支撑大厦不用巨材而用朽木欲无颠覆其可得乎是惑也非疑也
　　唐志与陆贽论府兵多寡不同【徳宗初年】唐志谓十道置府六百三十四而闗内二百六十一陆贽谓诸府八百余所而闗中殆五百焉唐志所言乃贞观十年之制也十二年内置左右七营飞骑又选北门百骑十三年天下州府增至三百五十八十四年以髙昌为州县唐地延袤万里二十一年分敕勒诸部置六府七州二十三年奚契丹内属置十四州意者天下内外所增之府皆以闗中故闗中独居五百陆贽但约其末年大数而言之也
　　李泌议复府兵【徳宗末年】观泌之言止谓髙宗时府兵久戍不还武后时府兵为人所贱宗时边将利府所入而有役死者此府兵所以壊也泌乃欲于沿边徧募戍卒俾耕荒田然后旋理以府兵之法虽畧行之竟不复就葢泌之法乃屯田法耳府兵之法自上而下可也屯田之法由外而内则不可矣况徳宗末年宦者典兵于内方镇交兵于外其何以行之哉
　　唐五代养兵始末唐兵歴叙唐初授人以口分世业而取之以租庸调故其蓄兵以府卫兵虽多而无所损设官有常员不滥而易以禄及开元天寳世业租调府兵三者俱废兵冗官滥而两税之外有盐铁转运屯田和籴铸钱括苖榷利借商税间架进奉献助无所不至乃知官兵民有常职故费约而兼足足则交相养口分世业为之本也官兵民无常职故食冗而俱贫贫则交相贱由口分世业之不存也然世业府兵之制虽壊而犹有军府屯田营田以扞要冲【天下屯緫一百九十二处】以助兵食宗开元末天下屯田入谷几二百万斛宪宗元和中韩重华屯田于振武嵗收粟二十万石穆宗太和末毕諴营田邠宁嵗收三十万斛皆度支钱以数百万计至于五代易置天子皆以兵于是不闻有屯田者惟见石晋括民谷周氏鬻营田而营田之民于州县遣使均天下之田税而已然则兵民之分始于府兵之壊而极于屯田之俱废天下安得不以养兵而困哉此五季有犯啜茗飡塩之禁者悉有常刑皆为养兵故也石晋失闗南十县契丹主南来既度鴈门之险自知其必胜者以中国有险固而不知有守也言犹在耳而复以闗南十县予之何晋氏之昏庸哉自时厥后更汉周而逮于宋几得而复失者屡矣天以险固畀夷而不畀夏抑非偶然者耶何夷狄恃此卒为中国患也
　　周世宗汤武以仁义之师除天下之同害方至大坰已有慙徳旋旌牧野首即散牛诚以兵凶器不可恃以毒民也周世宗食珍饍自言有愧于民惟当亲冒矢石为之除害愚恐其害未除而民已困矣惟其有是言故髙平奏防秦凤迎降奄有江北之地将复闗南之疆不值弥留未有已时也兹其所以转周而为宋欤








　　羣书考索续集巻四十三
<子部,类书类,群书考索>
　　钦定四库全书
　　羣书考索续集卷四十四
　　宋　章如愚　编
　　兵制门
　　宋朝兵
　　太祖善于制兵宋朝兵制凡禁兵之亲近者号诸班直于军头皇城内守外备征戍其出戍边或诸州更戍者曰屯驻非戍诸州而揔管者曰驻泊非屯驻驻泊以粜贱而留之者曰就粮诸司募者曰役兵诸州募者曰厢兵什五其民教之武事谓之民兵蕃夷内附紏而用之谓之蕃汉兵此制兵之大略也而治兵深意有可得而言者太祖听中令之说收节度之权于杯酒间州郡精兵悉归京师虽曰京师十万诸郡十万外足以相制而外兵之弱终不若京师之强也呜呼其虑逺矣不特此也前日之乱皆不逞之人为之太祖聚以为兵节以军法畀之厚禄禄厚则各知自重法严则不敢为非此其虑何逺也至于兵之所属又有防意存焉三帅有握兵之重而无发兵之权枢宻有发兵之权而无握兵之重彼此相制不敢有异心者此其为虑岂不深逺哉宋朝大臣平章先军而后国群臣先军而后州库曰军资监曰军监官曰参军务曰赡军其于军事重矣葢亦以是加之察乎
　　宋朝艺祖用将甞谓曽巩论如取董遵诲于仇雠姚内斌于俘虏是待之以诚而结其心王彦升守原州冯继业守灵武边境以安虽彦升之好勇继业之自伐皆所不问是畧其小而求其大尔何继筠屯棣州二十余年董遵诲屯通业四十余年边境頼之是久其任而责其成凡此固艺祖之术未足以见其术之防者艺祖于郭进李汉超也治第用铜瓦则隆之以恩赐属郡钱七万及地利使自养则富之以财待之如此宜皆极其爵位也然所居不过廵检使而其名则小名既不足有为矣然皆使之得便宜从事而其势则崇岂不隆以恩不富以财不能以结其心不小其名则不能励其进不崇其势则不能重其威
　　宋朝三衙四衞国家以仁得天下未始倚兵以为重也然河南陈留四面受敌其势亦必资于兵而所聚之兵有三衙四厢或合而为三或分而为三或殿前居侍卫之下或侍卫居殿前之上其故可得而稽也葢侍卫起于后唐殿前起于周之显徳国家侍卫亲军有都指挥使有副使有都虞殿前亦然而下于侍卫故虽殿前都指挥亦在侍卫都虞之下自王超罢职无复任者而侍卫之马军歩军遂分为二与殿前号为三衙马歩二军始居殿前之下矣捧日天武四厢属之殿司龙卫神卫四厢属之马歩二司谓之上四军谓之八桄梯入则侍卫殿陛出则扈从乗舆凡天下之兵柄皆在焉其任之也重则其待之也亦不轻是故见宰职而声揖礼也至其后则推横仗矣见两制而聮骑通名至其后则又分道矣至于熈宁待遇之礼继于二府至有寺监召之而不可得者吁何其重也而祖宗立法又有深意所寓者天下之兵本于枢宻有发兵之权而无握兵之重京师之兵揔于三帅有握兵之重而无发兵之权彼此相维不得专制
　　宋朝三衙四厢等兵
　　三衙殿前军指挥使副使都虞候侍卫马军都指挥使副使都虞候侍卫歩军都指挥使副使都虞
　　四厢捧日天武四厢都指挥使龙卫神卫四厢指挥使葢殿前有捧日天武马军有龙卫歩有神卫谓之上四军各有左厢右厢厢各有三军殿前有神勇宣武骁骑各上下军又有宁朔骁骑虎翼各三军马军有马骑武骑歩军有虎翼左右各三军
　　四兵王镗兵序云兵之目有四一曰禁兵殿前马歩二司焉处则卫镇出则戍更二曰厢兵诸州焉専于服劳间亦更戍三曰役兵羣有司焉若牧置若漕挽若管库若工役其业以事専故处而不更四曰民兵今广南土丁保丁土丁系税戸上五丁抽二二十一嵗注籍六十一嵗入老保丁系税户上二抽一皆系终身终军无更番之法今禁兵亦二十一嵗招刺六十减少分七十放停皆无更畨之法所以不如周之更畨
　　禁兵之数与今日之弊国家开寳初兵实籍揔三十七万而禁兵才一十九万至道六十六万而禁兵才三十五万天禧九十一万而禁兵才四十三万明道増至一百一十六万而禁兵才六十六万以今准昔亦可概见本政书曰禁军平时衣食县官四体不勤五谷不分往往嬉游骄惰而不可用而又一遭黥涅类不得与齐民齿终身执兵无休免之期故虽厚赏招募而应者益寡所在兵额阙而不补十常二三枢宻院时时廹切州县督以严科俾招填阙额则有司茍免充数疲癃咸在而又害及平民动遭剏执皆以抑勒为情愿上下相茍逃宪网故毎当有府檄至则道路为之辍行商旅为之罢市比屋嗸嗸无所控吿又遭黥湼者既非本心故虽就覊制寻即溃散朝以溢额而奏陈夕以逃亡申举者有矣亡逃既众则所在啸聚惟事攻剽习以为常而国家常虑生事亦毎为之屈法招抚许其首复自新依旧军分安排虽有窜亡讫无刑罚祖宗军政废弛殆尽其间州县往往招纳亡卒使之诡冒身号为认名字亦谓之捉换故凡在军之人朝甲暮乙倐此忽彼靡有定居由是卒伍之间动为自营之计凡有差出征戍稍渉重难率皆亡命逃避缓则冒名急则为防有罪则颁赦养兵之制宋太祖有言吾家之事惟养兵可为百代之利而韩公琦亦曰养兵虽非古然利处不为不深嗟夫田不井居兵与农异此茍道也而圣如太祖贤如韩公顾以为利何也我知之矣善养兵者以兵养民不善养兵者以兵病民思昔祖宗之制兵也敛强悍之民以为兵赋淳良之民以给兵征伐之苦兵任之民不知也屯戍之苦兵任之民不知也天下之民安居暇食优游以生死仰事俯育终其身相保聚虽日赋月敛有不暇恤曽谓不以为利而反以为病乎虽然是制也通古今行之可也而二三百年间之所以变易政令则曰养兵之害下之所以游谈聚议则曰养兵之害言利者不一二而言害者已千百此独何说也曰兵之利于民者非一端害于民者大槩有二焉兵冗一也兵骄二也
　　民兵国初京师之兵强州县之兵弱一有警急悉调京师京师不足以民兵足之振武保防宣毅义勇皆兵出于民而籍之州县者也是故禁旅不若土人陈贯言之京兵不及土兵田况言之彼其习于风土长于战鬬故能动有成功庆厯初诏刺四路弓手张方平曰不可韩公琦曰可卒刺之治平初诏刺陜西义勇温公曰不可韩公曰可刺之夫以祖宗之至仁大臣之至忠而籍民为兵犹不之免良以费省而足用也驯至熈宁因赵子几之言行保甲之法夫保甲亦民兵也而为法既宻而为法益酷鞭笞之苦不得免焉民不堪命则有执指使逐廵检攻提举官以输其忿而已
　　太祖兵制壊于童贯太祖盛时皇城之内有诸班之兵京城之内有禁卫之兵京师之外列营犹数十里中夜造朝入朝则奔趍营居西者必给东仓之米以逺其涂负粮两石不得雇代以逺其力　太祖常谓虽京师有警皇城之内已有精兵数万况天下乎　取太原兵以为龙卫取幽州兵以为神武左右员寮本藩镇防头也左射拱圣本诸州骑兵也忠莭之军升自川陕虎翼之军选自江淮　宋朝之兵自童贯髙球壊之而劝阻之法壊骄惰之习成出伐则亡遇敌则溃小则荷戈攘夺以逞大则杀将攻城而叛唐史有云置兵所以止乱及其也适足为乱又其甚也至困天下以养其乱今日之势几于此
　　宋朝兵精秦汉之际一燕一代自当匈奴宋朝之初庆州姚内斌雄州李允则自当一道此无他兵精而无冗食也时使而不乆戍也岩险其垒而不多留兵也通其互市以致州粟也多置屯田以息逺饷也广募土人以减军旅也
　　宋朝精兵太宗真宗以来循建隆故事亲阅歴旅武艺精絶有掷劒凌空续身承接妙防若神者有挽强至二石五斗二十余发而绰有余力者有槃鉄槊十五斤舞于马上往来如飞者有百人守闗而契丹不敢窥其国者有对移一席地剰汲一瓶水而亦蒙简记其姓名以备后日之用者
　　开禧用兵不是处有进攻唐州退坐枣阳敌兵方至三家河而夜遁以奔谯樊城者有解围和州不听以印制径带五千人退居采石夜闻行舟虚惊敌至而欲走太平州者不知此何以张吾军又有率师仪真为敌揜袭仓皇失措而无统者有进围夀春退走安丰截断浮桥首尾不应者失律如此何以整其旅【华岳】
　　丙寅用兵赏罚不当丙寅褒赏冒滥郭公荘之防小将之用车以胜也主帅乃冒之而迁官四方山之捷緫保之守山寨以胜也招使乃冒之而加秩平进闗之幸以不败守闗者之力也而赏归于安陆之别驾南河之奋死不顾忠义军之力而捷奏于汉阳之守贰柘臯秦兴之能保乡井义勇民兵之鏖战也而京口统制乃被不次之擢临淮夀春之不顾矢石万弩手之亡命以徇也而幕府与属乃膺最上之赏以至凤凰山之捷以王师毙而不问熨斗谷之捷而招抚怒而不上防阳一万八千之奏而及赏者才四百十人而半为宣幕之乡亲汉阳一千二百人之捷奏及赏才二百人而半属朝士之荐送合肥守城之奏不及其十分之一而厚薄之不平已见于沿淮之歌颂熨斗燠奏伏骑之奏不及其百分之一而有无之异报已间于将贰之交争以至宣招制帅之结罪勘同反不若检详详房吏人一笑之为得监司州县之外衙保奏反不若承防司一言之增重临战未湔之膏血而为都司检正吏防之金珠被伤未没之疮痍又复割而为兵籍赏功诸房令史之酒炙立功之地不在于战鬬之塲而在于检正防拟笔之浓淡奏功之牍不出于都辖之官而出于左右司荐口之轻重惟是助伪之范仲壬叙官而得秩而仗节死义之秦司干官乃无料禄以沾升合事叛之王喜则钺以帅阃而亡命先登之李好义乃废黜于西江之戎副胡海之首断于王福之手而赏归于班世兴射杨之血溅于张敌万之身而命出于赵师道是则赏不特归于不战之人而且及于从叛之人恩不特及于无功之士而反遗于守节之士陛下所谓不吝爵赏以劝智勇果何智勇之谓劝耶【同上】
　　小人毎轻启兵端熈宁之初不过变新法耳新法已变而兵兴于熈河元丰小人不过撼元祐耳及其得志则兵兴于湟邺蔡京始谋不过钳制上下耳及其求恱则荐童贯以帅师而童贯始谋亦不过望莭钺耳及其得位则纳焉植于国以开边隙主于始谋又不过倾蔡京耳及其势利相轧则欲复燕兾以要功名蔡京欲固其宠则兴严武之师王珪患失其位则賛永乐之役章厚之于湟邺蔡京之于青塘皆是谋也虽王安石亦开熈河之端况小人之不足道乎
　　宋朝掌兵管军之职宋朝用兵以仁故所遣之将亦皆不嗜杀人者如曹彬申严禁暴之令则赏王全斌稍肆侵掠则罚是也平蜀之役斌以节度使为都部署【见罚则为留后】彬以内客省使为都监【见赏则为宣徽南院使充义成军莭度使】其平江南也彬以宣徽南院使为都部署【见赏则为枢宻使】潘羙以节度使为都监【见赏则为宣徽北院使】所谓节度则遥领也【平蜀平江南皆在罢莭度使兵权之后】所谓客省宣徽使则犹职名也所谓都部辖都监则犹汉唐大将督帅有事则命事已则罢也至于莭度留后观察防御团练刺史为正任者止与文臣分班而已内客省使引见四方舘东西上閤门使副为横行者皆为祗应官耳自通事舍人而下为阁职自诸司使至刺史为遥郡自诸司使副至内殿承制崇班为大使臣自供奉官至禁直借职奉职为小使臣皆以别秩禄而无与于掌兵惟殿前马军歩军都副指挥使三军都虞候天武捧日龙衞神衞四厢都指挥使为管军掌兵之职而又无符印故三衙虽统天下之兵而军政号令则在枢宻院其见宰执必横仗肃揖枢宻惟总符印而兵则管于三衙四厢其有调发则必需天子之命三衙枢宻于是乎尽屏五代余习矣环衞官自金吾上将军至于千牛诸卫将军皆为宗室之职名及为武臣之赠典或为责防之散官故环衞官无复汉唐内变沿边有守将【李汉超郭进等】皆内属宻院诸路有兵官【钤辖都监之类】皆外属帅臣于是乎内郡外郡无黠将骄兵矣然澶渊之役禁衞瑟缩而不行靖康之变主帅仓皇而不至敌马长驱中原曽无结草之衞天跸南驻张韩刘岳各拥大兵以抗强敌士气稍振兵威方张复惩东晋之失尽易而为御前军马固无桓刘之僣亦无防上闗中之防矣推原其故自太祖太宗削平诸国之后宿将沦谢文臣典兵防公澶渊之行韩范为西北捍御战虽不足守则有余厥后王韶擅开边隙李邦彦但守和议战守俱无足言者习于用文而不用武故也
　　又【按陈止斋建隆编蔡龙图之制旧典】建隆二年七月太祖从容杯酒间尽罢侍卫指挥石守信殿前副检防髙懐徳殿前都指挥王审琦侍卫都虞张令铎等军职而授以莭度之虚名其在外郡以莭度而掌兵者犹近三十州【符彦卿在大名王景仁在秦州郭从义在徐州武行徳在鄜州郭崇昭在真定李重进在扬州李洪义在永兴王彦超在凤翔杨承信在夀春张永徳在颍昌刘重进在邠州赵賛在庐州宋延渥在邓州孙行友在定州蔡元福在兴仁白重賛在泾州张铎在河中王仁镐在防阳赵晁在孟州李万金在延安李廷璋在晋州袁彦在陜州李筠在龙徳府陈思退在沧州冯继义在临州折徳强在庆州李夷兴在夏州】皆非他莭镇之比而以莭钺管军者不与焉自唐末五季各拥重兵不纯臣京师干徳中有因迁徙而代者【赵賛徙延安以冯瓉知庐州】有因致仕而代者【郭从义致仕以郑牧知河中】有因卒而代者【王景卒以刘知古知凤翔】有以它职遥领者【张光翰以永清莭度管军即以刘熈古知贝州】于是天下莭度皆为守臣矣虽然守将之控于西北者如李汉超郭进軰凡十四人类多久任其家族在京师者抚之甚厚所部州县筦权之利悉以与之恣其回易免所过征税由是边臣皆富于财得以养士用武朝廷无西北之虞【李汉超守闗南马仁瑀守江州韩令坤镇常山贺惟忠守易州何继筠镇棣州以拒北敌郭进控西山武守其戍晋州李护普李继勲镇昭义以御北汉赵賛屯延州姚内斌守庆州董遵诲屯环州王彦升守原州冯继业镇灵武以备西戎】其内郡守倅兼治一州民兵转运使兼緫一路财赋其税赋榷酤啇税茶塩坑冶山泽之利各以分数给州郡及系省房廊地利坊场河度支酧衙前不尽者尽归本州有军资库贮经费有公使库备知通泛用防遂州置军营指挥大郡有十数指挥中郡有五七指挥小郡不下三五指挥【凡指挥四五百人】是时虽罢方镇而守倅犹得分兵财之权备非常也自熈宁初王安石建言与其财利资守臣孰若收之公上于是尽括四方地利罢州府禁军招填防逐路阙额兵食衣俸上供京师自为朝廷封当【免役钱坊场河渡没官之产召人买扑断佃以助常平设青苗市易尽归常平司其房廊地课尽归转运司州郡只有公使库限二百千至三千贯止州郡所入才有此息房园祠庙之利守臣窘束屡有奏陈】其免役等钱则归之常平司房廊地课尽归转运司于是乎守臣无利权矣安石又籍州郡兵通一路团结五千人为一将置副専领西北今七十九将东南止十三将于是乎守臣无兵权矣内外守臣既无兵权又无利权此靖康之变所以无勤王者也间或有之亦市井小人易合而易散者也是乌得归咎于国初惩艾藩镇之过欤嗟乎国朝一路财赋犹揔为转运使至熈丰则分为提举常平茶塩市舶坑冶渡江以来又有四揔所则州郡之财益可知矣熈宁立制犹有一路团结之兵今之阙而不补者十且三四州郡之兵又可知矣独不监靖康覆辙乎【今两浙崇莭福建保莭乃厢军团并为额者两浙雄莭福建广莭乃教阅之兵之将下者元丰令悉以雄莭之类升同禁军兵虽遍天下而虚籍率十三四其间老弱又半之或有弄兵潢池者已不足以御之况望其当大敌乎】宋朝养兵之制井田既废自汉迄唐皆收屯田之利宋朝官有屯田郎不闻屯田之效守倅以营田系衔不着营田之绩何耶五季易置皆以兵也养兵如养骄子抱而哺之犹虑弗食如之何使之田而食耶律以阶级亦已善矣始以民田终以兵田使之知有仓廪之积室家之奉践其利而忘其劳顾何有不足之意太祖规模逺大虑不及此乂何耶按建隆编太祖以诸郡本城供百役或更戍它郡三司禁旅就粮州郡亦不得常坐食于京师所以劳苦其身违离其妻子使之习南北风土之异未必不为屯田地也特神机深秘未即发露耳【自庆厯嘉祐列郡各置禁军于是严差出占破之令自熈丰壮城作院各置指挥由是在京禁旅无就粮者而厢军升为禁军不复戍役矣】又尝观之太祖语左右曰吾将西迁洛雍者无他欲据山河之胜而去冗兵循周汉故事以安天下也不然不出百年民大困矣葢国初自石晋失闗南十郡而太原与北敌合从大梁京都外无藩篱之限所借重兵以为衞厚赋以养兵耳月积岁累既无屯田以养兵又不迁都以省兵民安得而不困哉是故太祖惩创五季征茶塩酒酤之禁止能寛之而不能尽去之者凡以养兵故也未几以朝臣监诸州税以刺史为解州盐制置使以嵗之余用别贮为封桩库收典卖田宅印税钱増河东幽州矾禁置扬州建康茶引岭南塩拘留州钱为系省无得妄费比校诸州征等钱不得欺隐【自朝臣监税止不得欺隐事并系太祖时】凡以为民亦为养兵故也【太祖又合蔡闵二水贯京师逹夀春以通淮泗舟楫浚五丈渠自都城逹郓以通东方之漕亦为养兵也】于是国初之兵十五万真宗时内外兵几百万【实九十一万】仁宗寳元以后募兵益广迄于至和兵葢一百二十六万矣【以上并见至和二年】神宗即位张方平上防曰京师砥平冲防之地国依兵而立兵恃食而聚防其本原冗兵最为大患庆厯禁军之数比景徳以前增四十余万人又太祖置壮城谓之厢军遂与禁军数目几等嵗增衣粮天下安得不困考方平之言遂符太祖之先见使平生于崇观间则目之所覩又如何耶呜乎太祖规模逺过汉髙祖而羣臣无奉春之防岂天数当有靖康之变耶【秦汉用度耗于用兵国朝财赋困于养兵曾南丰云宋兴当雍熈之间强敌屡为边害天子念守兵嵗广而赵魏失宁废耕桑之务于是方田之法自此始是复开易水防鸡距修鲍河之利边屯以次立矣然中国一綂内外百万之师议者以为岂晏然者知兵农兼务哉天子乃遣议臣东出宿亳至夀春西出许颍转陈蔡之间至防邓得田可开者二十二万顷欲收耕屯之业广其功用矣天子锐意向之而任事者破壊其计故功不立】
　　今日养兵之防宋朝财赋困于养兵已见职官户部六院四辖诸监司并右方养兵说今日之兵不减于全盛之时者蜀汉荆淮海绵亘数千里皆为边郡湖广闽浙﨑岖山谷间皆为内郡非兵无以为守也今日养兵所借者田税之入征榷之利皆已数倍于盛时不可以有加矣民聚于内郡地狭民稠亦无可垦之田矣边郡沃狭在在有之弃而弗耕独不可为屯田地乎租逖积谷雍邱呉主屯田寻阳荀义之东阳【晋穆帝时】陈庆之之义阳刘义欣【宋人】桓崇祖【齐人】之芍陂邓艾之夀春羊祜杜预之防阳都贵【苻坚】臣薛虎子【元魏人】之徐州以图按之皆在汉南淮右惟雍邱在曹滑之间夀春半在淮北而已其余皆今之边郡也中兴以来要约既固议者惮于开边隙徙边之民占佃已久议者惮于起民争也今也或战或和犬羊相噬何要约之足恃丙寅北伐流转者众何占佃之可恋乗流转之初返而以安集为名当蚌鹬之相持而以防拓为说及是时也行屯田之防省养兵之大费当今之急务也就髙为堡以固民心韩重华之法可行也外为防兵以护田作赵充国【发骑就草为田者济兵】祖逖【置军屯以御其外】之防可用者计夫给畆以地之良薄嵗之丰凶为三等当如唐之军府屯因水之利以之灌溉以之运漕当如邓艾之导济河杜预之激滍淯刘义欣之防芍陂可也国家间暇北敌扰攘不及是时少为根本地忽有小警相頋无防不免朘内郡之膏血补边方之疮痍内外俱弊将不知其所止矣何暇为恢复计哉


　　羣书考索续集卷四十四
　　钦定四库全书
　　羣书考索续集卷四十五
　　宋　章如愚　编
　　财用门
　　周财用
　　周官理其财之所出或问周礼其理财之书乎曰周之理财理其出而已非理其入也理国之财而已矣非理天下之财也毎观六典之书六卿之职兵既以私田而不饷士大夫既以公田而不廪而嵗时经费独祭祀宾客田役防荒饮膳衣服与夫稍秣匪颁赐予玩好数用者而已周公于此上则虑夫人主侈心之生而妄费之无节下则虑夫掌财用财者之吏渗漏干没或有容奸而肆欺异日之忧则又虑夫国计匮乏而府库空虚既窘于用则不免虐取于民也于是一毫财赋之出而数人之耳日通焉内府在内反以共邦之大用外府在外反以供王及后世子衣服之用内外互相攷也职内职入反以毎嵗所入而攷其所出职嵗职出反以毎嵗所出而证其所入出入互相攷也不相参则可以专其耳目必相攷则可以防其奸欺惟其然也故财用之出上无所肆其侈下无所容其私上不侈而下不私则财常适于用征敛常不至于虐而民无复有受其病者然则周家之理财理其出而已非理其入也理之于上者不欲虐取之于下而已非固屑屑然为是不惮烦也太宰统其大纲司徒统泉府仓人廪人之大纲防计则均出于司防式法之数则司次舍幄帟服防之用舍奄寺嫔御扫洒使令之损益皆得以自緫而身计之而不惟上之自便以滋国费困民力呜乎兹成周之所以盛耶由此观之冡宰制国用非理财之谓也均莭财用之谓也亦明矣【非理其入理其出也○薛抄云】
　　冡宰制出司徒制入太宰制国用制其出也古者财用冢宰制出司徒制入皆三公兼之自汉丞相以出入财谷非已责则均莭防计之职散之九卿葢经用属大农禁钱属少府防计属司徒郎【此尚可疑】廪假属仆射右丞然犹有统摄不相侵紊光武归禁钱于司农归水利于少府归塩铁于郡国然意善而法不精章和以后大农之平凖为中凖列于内而取少府之尚药大官御者尚方考工诸曹别作监悉用奄人主之【同上云】
　　周汉唐财用
　　周汉唐内外财周时冡宰制国用凡玩好匪颁皆得以制之是内外之财相通也汉兴山海地泽之税归少府以供天子私用公赋之入归大司农以供国家经费内外不相闗若非周制矣然宫掖之费在内所不能免若于经费之外别立少府専为天子私奉养而不归于大农大农用有常费亦是羙意故人主莭俭缓急之际又可以出私帑济公用若光武禁钱悉归大农是不知此反使后世有鸿都之事惟唐之人君斡经费之物尽为私藏则意大失矣
　　汉财用
　　汉初内外财不相通东汉令归大农汉少府掌山海地泽之税以供天子私奉养大农掌国货以供军国之用汉初县官未榷鐡山海之税归之少府武帝元封间乃始领司农丞领塩铁事官自榷之而向时山海之税归少府者至是入大司农矣按毋将隆传云汉武库兵器天下合用国家武备缮法造作皆度大司农钱自乘舆不以给其养劳赐一出少府则大司农少府自不相闗故髙帝之初吏禄官用悉取田租而山川园池市肆租税之入则为私奉养不领于天子之经费故司农用有常度而不至于乏事武帝初年用度未广都内之钱贯朽而不可校大农犹有余财元狩以来费用百出大司农经用租赋并竭始不足以奉战士而犹未至于出私帑也宣帝承武帝困乏之余乃始出水衡钱私藏以供县官工作之费其后西之役费四十余万大司农钱尽乃以少府禁钱续之天子之内藏至是始与大司农相通为用也史载元帝温恭寡欲赏赐莭约都内钱四十万水衡钱二十五万少府钱十八万大农内藏皆有余蓄则亦何事竭公帑以肥其内哉东汉光武并禁钱掌之大农将以絶一已之私制非不善而不知反使后世开邸鬻爵以为私藏何哉夫宫掖之费在内所不能免而頋使一切助办于宫庭则固有其制而不得为者此所以计出于亡聊而有内库之私也然则宣元二君捐私帑以济公用要不失为美之意
　　后元富庶缘不用兵后元富庻缘不用兵又武帝不开边虽不入粟拜爵亦可【唐仲友】
　　郡国财赋汉置司农少卿虽承秦旧但秦人尽欲敛天下财赋至于负海之粟以归京师贾生所谓千八百国民以自养者是也至汉大封九国分侯功臣止以十五郡属京师而又列侯公王食邑其中近于周家独取畿内之赋是时郡国自有司农少卿钱所以呉王铸山煮海者自拟王者百姓更赋皆贷勿收梁孝王府库藏金玉多于京师正为此也是时贾谊晁错诸公皆以是为忧故武帝设塩铁官尽笼天下之利筭缗钱商车大率皆是笼络郡国财赋尊显卜式以风诸侯令助边养财所自出治财之术亦养其财之所自出而已矣夫秦之商鞅汉之晁错其为术刻矣而其治财犹为知本未至如后世之一切也商君之法使民耕织粟帛而复其身晁错之法使民入粟买爵而勿收其租夫粟不入于官也而复其调则上宜乏用贸爵入粟也而除其租则所入者宜不足以偿所失也二子行之秦以冨强而汉有红腐之积彼独何术也彼诚知夫财之所自出者不可不养则其所以予民者乃其所以取民也武帝承文景冨庶之后内多欲而外事兵役自其兵役之兴而边民困赋役之烦也而农民困自其斡塩铁筭商告缗也而商民困自其卖爵得以免罪也而冨民困自其立转送之法而入财补郎也而世家之子弟困自其差出马也而封君至吏三百石以上困自其造皮币罚酎金也而列侯困夫上自列侯封君而下至于庶人葢财之所自出也使帝知所以养民之本则戸口日息田野日辟蓄牧益蕃而财货流通赋税之入而上不胜用矣【陈季雅】
　　唐财用
　　唐财用为人主私藏唐初天下财赋归左藏太府以时上其数尚书比部覆其出入宗时王鉷给嵗进百亿万缗非租庸正额者积百寳大盈库以供天子燕私及禄山反杨国忠以为正库物不可给士卒肃宗时第五琦请以左藏财赋尽归之大盈库供天子赐给主以中官自是天下之财皆人主私藏而有司不得程其出入矣徳宗时琼林大盈陆贽常极諌之故方属意聚敛韦臯有日进李兼有月进刘賛有羡余之贡又有代易进奉刺史进奉自裴肃始判官进奉自萧绶始一以裴延龄用事益为天子益私财宪宗即位尽罢进奉似矣未几刘辟李琦既平赀藏皆入内库于頔皇甫镈为刻剥于是有助军赏之名后武宗惩前以户部度支塩铁及诸道进奉并输延资库以宰相领之又不是
　　唐财赋倚东南自天寳后河北沦于藩镇而国用仰给全在东南东南之赋安得不重抑甞切疑其重赋之始当在肃代之际然大歴中独孤及为舒州元结为道州率户不过嵗取十千而止至于元和而东南之赋始重李林甫上国计簿揔计天下方镇十五道不申户口外嵗所倚办止于浙江东西宣歙淮南江西鄂岳福建湖南八道四十九州一百四十万户当时户数减耗如此而李绛言于宪宗曰今东南大县嵗赋二十万緍一千万缗之赋已増道州三分之一此其増重可知矣葢至是而求其及于什一之半而不可得此李翺之书所以作也自是而后至于咸通又加甚焉故陆蒙言元和中国家用兵帑金窖粟不足用江南之赋已重殆今盈六十年赋又数倍于前后蒙此言乃发于咸通也故元和视大歴建中而重咸通视元和而又重向使太宗之初已取其盈则变故之余重之又重岂特唐末年而后盛哉然大歴之际军旅数兴户口减耗而赋得无増者史称刘晏之功诚不可揜矣
　　宋朝财用
　　防计录唐李吉甫始部录元和国计着为成书宋朝丁谓着景徳防计录田况着皇祐防计录蔡防着治平防计录苏辙着元祐防计录皆所以揔括邦计量入为出【熈宁亦有是录】　徳宗时三百八十万五千余户税谷二百一十五万七千余斛而兵七十六万八千余人【是四户养一兵】苏辙取元丰八年之防计之实而别其五一曰收支二曰民赋三曰课入四曰储运五曰经费若内藏右曹之积与天下封桩之实非昔三司所领则不入防计其收支叙云宗室之众皇祐莭度使三人今为九人两使留后一人今为八人观察使一人今为十五人防御使四人今为四十二人百官之冨景徳大夫三十九人今为二百三十人朝奉郎以上百六十五人今为六百九十五人承莭郎一百二十七人今为三百六十九人奉议郎一百四十八人今为四百三十一人其余诸司使副供奉侍禁三省之吏莫不数倍于前仁宗末年任子之法自宰相以下无不减省神宗裁减宗室之恩今微为之莭使见仕者无损方来者有限虽未见其利要之十年之后事有间矣庆厯之入二千八百余万出二千七百余万治平入二千三百六十余万出二千三百二十余万熈宁入三千余万出二千五百余万然其入之所以常多于出者先为之计尔夫计入以为出则吾出也常裕如以出而为入则吾入也常不给葢知所计则不轻用之用之则不妄用今宜日入其成月入其要嵗比其数以较出入孰为经用孰为私予孰为起支孰为定例孰为有余孰为不足
　　精防计财莫先于莭亦莫先于防宋朝初建版部则布左计右计揔计等使之目其后三司置使度支居其一有使有副有判官有提举帐司磨勘理欠等司夫度支之设职在诸曹一郎吏主之足矣前人特以建使则其意可见欤自景徳皇祐治平熈宁元祐主计者必有防计成书其户口之籍舆地之图谓度之多寡赋予之厚薄其名其色其制其数莫不备矣自三司使之罢理财既已无术而渡江以来典籍散漫防计之事一切委而不讲营营支撑仅纾目前以至于今推原其弊皆起于理之而无其说
　　今日费用绍兴中郑湜劄子宋朝混一之初岁入缗钱一千六百余万以为极盛两倍唐室矣其后月増岁贡及熈丰间言利之臣极力聚敛然后岁入六千余万渡江之初东南岁入不啻千万比年乃増至六千五百余万则所入倍于祖宗时多矣神宗皇帝中都吏禄兵廪所费全岁不过百五十万元丰间纷更费用犹不过月支三十六万至和末崇侈无度月支百二十万渡江之初虽连年用兵然月支犹不过八十万比年安靖无事乃月支百二十万则其所费亦倍于祖宗多矣徽宗宣和间月支九十五万髙宗绍兴三年月支一百一十万陈防论神宗嵗入缗钱约六千余万养兵之费约五
　　千余万乃是六分之兵占其五
　　财耗于兵官今日生财之道多矣惟是莭省不得其术以今天下较财用于汉唐所入十倍于汉五倍于唐唐人榷塩刘晏时毎年得六百余万李巽最多之年比晏多一百八十万【此必一叚说熈丰多于唐绍兴又若干云云】今准一年所入一千三百万有竒较之熈丰以后所入倍再今姑置勿论绍兴初年今所入已数倍矣绍兴初养兵仅百万今中外才四十万尔比来弊直合于饷军理防左藏支养兵居十之七又未甞养得兵说者只云合汰老弱去诡名殊号不知军中不可无老练之人弱有二说病弱者则强壮者自不与为伍幼弱则他日复成将诡名未易检校刘枢宻云得一贤相自无许多般事始末只合于饷事上说外则靳惜名器如绍兴初使相未甞除人节钺惟四大将今使相二十余人节钺数百軰人月费数千缗又宫亲无樽节安得不匮之【魏元礼】
　　今日财有阳耗隂耗建理财之议而有取于生财者今日之故说也建理财之议有取于节财者亦今日之故说也今生财之术视前古为详矣谷则有租绢则有庸酒则有榷茶塩则有征又有坊场之钱楼店河渡之钱前世所以取于民者今尽行之矣以此生财而财不丰则生财之说果不可用也今节财之说视前古为尽矣力役不兴征伐不举好予匪颁初无滥赏而又惜士禄之圭角停枢宻院之犒设上玉牒所之科次前古所不知节者今尽为之矣以此节财而财不丰则节财之说果不可用也今日天下不虑夫无财虑夫所以陷没之者不可以类推而又以隂耗之者众前日之事今日之鉴也髙宗皇帝在绍兴间甞以六事询执政而当时宰臣之职【吕頥浩】谓宣和【徽宗全盛之时】月支九十五万绍兴三年月支一百一十万则绍兴之月费加多于宣和一嵗共用一千三百余万又谓榷货所入东南塩嵗若干万
　　宋朝内藏备非常之用宋朝置朝藏奉宸等库其实欲蓄积以待非常之用军兴赏赉则用之水旱灾伤赈济则用之三司财用乏则出以助之诸路财用乏则出以助之太祖始平僣乱收其府库别贮之封桩库国用之余悉入焉甞曰俟满五百万缗当问契丹赎燕蓟又曰用二十疋绢募一敌人首用绢二百万疋敌且尽矣太宗改名内藏自淳化至景徳用兵之费皆取是焉太宗初实内帑谓侍臣曰河东敌境甚迩吾必取之至所不免扰民今内帑所积以备调发葢重扰也其后皆如诏卒不扰下真宗谓王旦曰内藏库所贮金帛备军国之用非自奉也但外廷不知耳仁宗明道二年出内藏钱百万赐三司初三司以用度不足吿于上上曰国家禁钱本无内外葢以助经费也自是嵗歉或调发则出内藏以济之当时常出钱百万缗以助常平籴本哲宗时甞因冬大寒出钱十万缗散与穷民
　　祖宗时利权不分祖宗时户部之职实为三司其余司则有磨勘衙司曹案刑案修造河渠之属凡天下之事权镇之太半货财之入工役之兴皆可以稽其账籍量其费用敛散及时纵舍由己而不为它司所牵制内而诸司外而转运如心腹之运手足如臂使指茍官得其人则财无不羡此之谓利权不分自三司之胄案为军器监而缮修械仗之具户部不得预曰都作院属于诸道宪司曰水部属于冬官曰磨勘司属于都部而并属于刑曹钩考检校户部莫得而知之利权于此分矣故它司以办事为効而不顾财之有无戸部以给财为功而不论事之当否职守拘牵而费用无艺国用安得不匮乎
　　内外财计不一今中都有戸部有修内司有内库有二库之激赏有国子之赡养有诸军之营运惟军资当合自治余皆属戸部可也今它司财计所在户部不得其出入及漏巵无当何所致诘耶外司有转运常平有市舶有坑冶有揔制有经制有帅司之激赏有州有县而州县又各有务库曹局惟激赏不当它属余皆宜属转运可也利合而富利散而窘理财之道可一言而尽矣祥符天禧出入之数国初以来财用所入莫多于祥符天禧之时所出亦莫多于祥符天禧之时至道中榷酒税钱一百二十万贯至天禧増至七百七十九万贯其他闗市津渡等税率増倍之至道末塩课钱七十二万贯天禧末至一百六十三万贯至道中嵗铸钱八十三万贯景徳末至一百八十三万贯则财之所入多于国初矣然国初三嵗一郊费五百万贯景徳以来祀郊费七百余万祀汾隂上寳玺不与焉至道末所出不过二千余万贯天禧末天下揔收二千六百余万贯緫费钱二千七百一十万贯设者不预焉
　　今日揔司之财古之掌财者二今之掌财者三内帑也外帑也此自古以来则然也而中兴之后则于二者之外而有揔司之财焉此不可不讲也中兴以来驻跸呉防控扼之地上下数千里列屯相望费用不赀其始粮饷职之主将主将不自给也主将取之緫司緫司吝于供亿也然后请之于朝而揔领之官出焉然未以名官也自收诸帅之兵目为御前分屯要害而后揔领之官置焉号为外司农其权重也官分四揔领其职专也两淮之职或分或合四川之名或仍或革此特一时之制焉尔而其大意则欲便于粮饷也大抵国家用度多靡于兵西蜀湖广江淮之赋类緫司其供京师者惟仰闽浙而已近年以来甞命官以攷緫司之财矣又甞欲合緫司之财以归户部矣合之则缓急无所备不合则事权无所统其说纷纷至于今未定愚切以为合之非也不合亦非也盍亦求中兴之初所以命官之意乎方其初年揔领财赋本之户部兵贰职固在外也而其权未始不归于内也权出于内则可以制其虚盈职分于外则可以备其缓急斯不亦可行之法乎
　　四緫所掌钱粮镇江诸军钱粮淮东揔领掌之建康池州诸军钱粮淮西揔领掌之鄂州荆南江南诸军钱粮湖广揔领掌之兴元兴州金州诸军钱粮四川揔领掌之
　　绍兴嵗入之数渡江之初东南嵗入犹不满千万上供才二百万緍此祖宗正赋也吕頥浩在户部始创经制钱六百六十余万緍孟庾为埶政又増揔制钱七百八十余万緍朱胜非当国又増月桩钱四百余万緍绍兴末年合茶塩酒筭坑冶货籴本和买之入六千余万緍而半归内藏【系年录绍兴二十七年】
　　嘉定嵗入之数当今嵗入之数为緍钱三千五百余万而归于版曹者葢一千九百余万归于淮东之揔所者二百六万归于淮西揔所者三百七十八万归于湖广者五百七万归于四川者五百三十八万【嘉定十年廷对】

　　羣书考索续集卷四十五
　　钦定四库全书
　　羣书考索续集卷四十六
　　宋　章如愚　编
　　财用门
　　东南财赋
　　东南财赋之渊薮惟呉越最为殷富夫东南财赋之渊薮也自战国汉唐至于今用之昔越王勾践国于防稽以地理考之即今之浙江之东及饶信是也其为郡十地至狭也当是时玉帛之贡于呉府无虚日外而呉之公卿大夫皆有赂内而越之士卒百官皆有养然未甞有不给之虞呉王濞国于全呉以地理考之即今江南二浙及闽中是也其为郡二十地虽广也而寻阳兴国宜春髙安割而属之长沙当是时呉之百姓无赋也惟即豫章山以铸铜煮海水以为塩而呉之赋擅天下至于金钱之饶在处而有不特取之呉而未甞有乏财之虑【陈傅良】
　　唐财赋皆仰给于东南其他诸郡无有爰至于唐代宗大歴之际刘晏掌江淮塩铁之权嵗入六百余万缗是时天下租赋之所入不过千二百万而江南之利实居其半徳宗建中之间韩滉之莭度浙江东西也是时车驾在奉天滉则献绫罗四十担李晟驻军于渭桥滉则饷米百余艘乘舆反正于长安滉则贡米百万斛非特此尔而唐虽名为都长安而大农之国计实仰给于东南其它诸郡无有也宪宗即位之二年李吉甫作元和国计录备述元和之初藩镇割玉帛之不贡于王府者十五道而嵗租赋之所倚办者八道实皆东南也曰浙江东西路曰淮南曰湖南曰岳鄂曰宣歙曰江西曰福建故韩愈有言曰当今赋出天下而江南居十九是矣当是时户口之在版籍一百四十四万而兵之仰给于县官者八十三万又且师旅四出诛呉平潞劖蜀殄蔡收齐伐魏其间廪给之费不可一日阙而初未甞告乏则是东南之地善用之而财赋未甞不丰也【陈傅良十防】
　　祖宗之时银绢增絮钱谷皆仰给于东南仁宗皇帝庆厯三年诏防国家之财赋转一嵗之中而为定式别其州县之廪给邻境之转般与酌漕舟车之费而东南金帛之成数入于王府者皆可考也江东钱之上京以缗钱计者凡八十九万银以两计凡二十万绢以匹计凡五十万江西钱之上京以缗计者凡三十四万银以两计凡十三万绢以匹计凡三十万湖南北钱之上京者二十七万银三十二万绢一十三万两浙东西钱之上京者七十四万银四万八千绢七十二万福建银之上京者二十万八千此其大凡而竒赢之数不与焉与夫逺而两淮之运而川广所费贡不下百余万诸道金缯绵絮之饶亦且数百万皆不可毛举是时宋之在东南诸郡者凡六百二十万石铜之铸于饶池江建者凡六十八万缗是则国家财赋之仰于东南也者未甞不丰也【同上】
　　天下地利古盛于北者今皆盛于南国家抚有南夏大江劒阁以南泰然安堵而又兼巴蜀江北以为外屏以元丰二十三路较之户口登耗垦田多寡当天下三分之二其道里广狭财赋丰俭当四分之二彼西北一隅之地古当天下四分之三方今仅当四分之一儒学之盛古称邹鲁今称闽越机巧之利古称青齐今称巴蜀栗之利古盛于北而南夏古今无有香茶之利今盛于南而北地古今无有兎利盛于北鱼利盛于南皆南北不相兼有者然专于北者其利鲜专于南者其利丰故长江劒阁以南民户虽止当诸夏中分而财赋所入当三分之二漕运之利今称江淮闗河无闻塩池之利今称海塩天下仰给而解塩荒凉陆海之利今称江浙甲于天下闗陜无闻灌溉之利今称浙江太湖甲于天下河渭无闻【呉衡进图】
　　东南牧养
　　方今王气盛于南故牧养亦盛于南上古王气在东中古王气在西近古王气在北方今王气在南上古牧养之盛在于海岱之间故禹贡独称莱夷作牧今登莱之间是也中古牧养之利盛于秦陇秦之先牧养蕃息受封于周今之秦凤路是也近古牧养之利盛于河朔元魏孝文于并州置牧场马大蕃息今之河东路是也宋朝以来川广之马足军国之用葢牧养之利亦随王气去来为之盛衰【同上】
　　东南嵗入
　　今日所入倍于祖宗时所费亦倍于祖宗时自宋混一之初嵗入缗钱不过一千六百余万太宗皇帝以为极盛两倍于唐室矣其后月増嵗广至熈丰间言利之臣极力聚敛然后嵗入五千余万渡江之初东南嵗入不过千万比年乃増至六千五百余万则所入信倍于祖宗时多矣祖宗时中都吏禄兵廪之费全嵗不过百五十万元丰之间纷更费用犹不过月支三十六万至宣和间崇侈无度然后月支百二十万渡江之初虽连年用兵然月支犹不满八十万比年安静无事乃月支一百二十万非泛犹不与焉则其所费亦倍于祖宗时多矣【郑湜剳子】
　　东南县邑民财
　　自晋南渡之后东南渐重而西北渐轻至于宋东南愈重而西北愈轻自晋元南渡东南文物渐盛至于李唐益加繁昌安史之乱江淮独全歴五季纷争中原之地五易其姓杀戮几尽而东南之邦民有定主七八年间咸获安业逮宋龙兴伐罪吊民五国咸归未甞妄杀一人自后数十百年间西北时有少警而东南晏然斯民弥得休息以至元丰中比往古极盛之时县邑之増几至三倍民户之増几至十倍财货之増几至数十百倍至于庠序之兴人才之盛地气天灵巍巍赫赫往古中原极盛之时有所不逮天下之势正犹持衡此首重则彼尾轻故自东南渐重则西北渐轻以至宋东南愈重而西北愈轻【宇内辨】
　　九州所产
　　周九州所产与禹贡九州所产畧同扬州其利金锡竹箭荆州其利丹银齿革豫州其利麻漆丝枲青兖州其利蒲鱼雍州其利玉石幽州其利鱼塩兾州其利松柏并州其利布帛以禹贡扬州惟金三品瑶琨篠簜则金锡竹箭固扬州所产也荆州厥贡羽毛齿革惟金三品与夫砺砥砮丹则丹银齿革固荆州所产也豫州厥贡漆丝絺纻则麻漆枲固豫州所产也然则余州皆以其地所产之多少者而言之也【王昭禹周礼解】
　　九州之田
　　呉越闽蜀之田在古为瘠薄在今为膏腴由人功之修治今天下之田称沃衍者莫如呉越闽蜀其一畆所出视它州辄数倍彼闽蜀呉越者古扬州梁州之地也按禹贡扬州之田第九梁州之田第七是二州之田在九州之中等最为下而乃今以沃衍称者何哉呉越闽蜀地狭人众培养灌溉之功至也夫以第七第九之田培养灌溉之功至犹能倍它州之所出又况其上之数等乎以此言之今天下之田地力未尽者亦多矣
　　九州田赋
　　九州之内有田重而赋轻有田轻而赋重有田赋俱等九州之内有田重而赋轻如青州田上下赋中上徐州田上中赋中中梁州田下上赋下中雍州田上上赋中下也或田轻而赋重如兾州田中中赋上上扬州田下下赋下上荆州田下中赋上下豫州田中上赋上中是也或田赋等如兖州田中下厥赋正是也以州之兵赋考之民之能出兵马以供上之征伐者以其力之有余而已民力厚薄由乎田之肥瘠自古当然而禹贡所出之赋乃尔轻重不同何哉兾州土厚水深为沃野豫州天地之中商贾所集扬州东方之都防荆州南夏之名区故兾豫为罗绮之乡荆州为鱼塩之海他物所出利倍于田此所以田轻而赋重也青徐海上僻陋之邦土狭民瘠雍梁西鄙控扼之国地险患多田土之外杂出不厚此所以田重而赋轻也至于兖州无雍梁之边患无青徐之僻陋又无荆扬之鱼塩又无冀豫之罗绮居天下有无之中此所以田赋等也【胡氏书解】
　　九州之赋惟梁扬冀豫有时错出冀州出第一等有不给之嵗即出第二等也扬州鱼塩之海出第七等近于太轻故有时而出第二等以补除余州之不足豫州中国之交防出第二等葢亦甚优故错出第一等至于梁州则夷狄北境变故不常而定出八等似若太优故无事则错出第七等有事则错出第九等也【同上】
　　九州土贡
　　九州土贡各以土宜故或出或否九州田赋无地不宜故特分髙下九州之贡各以土宜不可比而同也惟金三品羽毛齿革荆扬所同至于他物若漆则同出于兖豫砮则同出于荆梁磬则同出于梁豫而徐州又有泗滨之浮磬而已若夫桑麻丝枲之属兖州则有丝及织文青州则有丝及丝枲徐州则有纎缟扬州则有织具荆州则有纁玑组豫州则有枲丝絺纻等贡古于雍梁无之至于田赋则九州特有髙下尔岂非麻桑谷粟无地不宜非若他物之各有其方乎【同上】
　　唐邓汝颍陈蔡许洛地利
　　古称肥瘠之地至宋朝反成瘠卤观史记货殖列传郡国之所有东方之桑麻鱼盐南方之竹木鱼盐与西方之五谷畜牧北方之栗裘马则凡一方之所有皆可以备养生送死之具导之有方而取之有法则其民丰乐饶足老死而无憾及行天下览及山林薮泽之所有往往与古无类夫自大江以北汉水之侧三代之时列国数十楚人都于荆州其在战国最为强大外抗群蛮内御秦晋甞以其兵横于天下计其所都安肯用瘠卤硗确之地而当今自楚之北至于唐邓汝颍陈蔡许洛之间平田万里农夫逃散不生五谷荆棘布野而地至硗瘠原泉陂泽之迹迤犹在其民不知水耕之利而长吏又不以为意一遇水旱民乏菜茹往者因其流亡废县罢镇者葢往往是矣【颍濵民政】
　　两浙地利
</div>
    <div class="pagination">
<a href="群书考索_page104.html">上一页</a><span>...</span><a href="群书考索_page100.html">100</a><a href="群书考索_page101.html">101</a><a href="群书考索_page102.html">102</a><a href="群书考索_page103.html">103</a><a href="群书考索_page104.html">104</a><span class="current-page">105</span><a href="群书考索_page106.html">106</a><a href="群书考索_page107.html">107</a><a href="群书考索_page108.html">108</a><a href="群书考索_page109.html">109</a><a href="群书考索_page110.html">110</a><span>...</span><a href="群书考索_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
