<!DOCTYPE html>
<html>
<head>
    <meta charset="UTF-8">
    <title>广博物志 - 第 69 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 69 页/共 80 页</h1>
    <div class="content">　　卞伯玉作东阳郡灶正炽火有鸡遥从口入良久乃冲突而出毛羽不燋鸣啄如故伯玉寻病殒【异苑】
　　崔光字长仁正始元年夏有典事史元显献四足四翼鸡诏赵邕以问光光对曰翅足众多羣下相扇动之象雏而未大脚羽差小其势尚微易制御也帝大悦后数日茹皓等并以罪伏法于是礼光逾重【后魏书】
　　维神雀元年嵗在辛酉八月己酉朔十三日丁酉帝颛顼遣征西大将军下雉公王鳯西中郎将白门侯扁鹊咨尔凌鸡山子维君天姿英茂乗机晨鸣虽风雨之如晦抗不已之竒声今以君为使持节金西蛮校尉西河太守以扬州之防稽封君为防稽公以前浚鸡山子为汤沐邑君其秪承予命使西海之水如带浚鸡之山如砺国以永存爰及苖裔浚山侍郎丁鸿舍人鳬亭男梁鸿郎中苏鹄死罪伏惟君徳着朝野勲加鹓鷟故天王鳯皇持锡位封令鳯鹊等在柏外愿时拜受不胜欣豫之情谨诣栖下以闻【宋袁淑排谐记鸡九锡文】
　　魏文帝遣使求长鸣短鸣鸡羣臣以非礼欲不与孙权勅付之【呉録】
　　扶南王范寻以铁为鬭鸡假距与诸将赌戏【呉时外国传】雩都县江边有石室常有神鸡色如金出穴奋翼长鸣见人辄飞入穴因号为金鸡穴【述异记以下鸱枭】
　　鵅鵋江东呼为钩鵅即怪鸱是也一名角鸱一名训狐【尔雅注】
　　自关而西谓枭为流离【注疏】
　　蝍蛆甘带鸱枭耆鼠【庄子】
　　胡桃之劵令鸡夜鸣甑瓦之契投枭自止【张华感应类从志】太山之鸱喙腐鼠于穷泽非有害于人也今有司盗主财而食之焉得若太山之鸱乎【盐铁论】
　　枭逢鸠鸠曰子将安之枭曰我将东徙鸠曰何故枭曰乡人皆恶我鸣以故东徙鸠曰子能更鸣可矣不能更鸣东徙犹恶子之声【説苑】
　　子产治郑蒺藜不生鸱鸮不至【梁冀别传】
　　道西有道儿君碑是鲁相陈君立昔曽参居此枭不入郭【水经注】
　　季仲甫夜卧牀上或为鸱鸟后至沓县巨山山上有罗鹰者罗得鸱视之仲甫也【列仙传】
　　凉州张重华遣谢艾代麻狄引师出振武夜有二枭鸣于牙中艾曰枭者邀也六博得枭者胜今枭鸣牙中克敌之兆果大破之【异苑】
　　梁武太清三年侯景围台城逺不通问简文作纸鸢飞空告急于外侯景谋臣王伟谓景曰此纸鸢所至即以事达外令左右善射者射之及堕皆化为鸟飞入云中不知所往【独异志以下杂鸟】
　　李元忠性甚工弹弹桐叶常出一孔掷枣栗而弹之十中七八常从文襄入谒魏帝有枭鸣殿上文襄命元忠弹之问得防丸而落对曰一丸奉至尊威灵一丸承大将军意气两丸足矣如其言而落之【北史】
　　金得伯劳之血则昏铁得防鹈之膏则防石得鹊髓则化银得雉粪则枯翡翠粉金蟹败漆人气破犀
　　黄自关而东谓之鸧鹒【又名商庚】自关而西谓之黄【其色黧黒而黄因名之】或谓之黄鸟或谓之楚雀【方言　毛诗义疏云齐人谓之抟香】桑飞【即鹪鹩也又名鹪鹦】自关而东谓之工雀或谓之过嬴或谓之女□【今亦名为巧媍江东呼布母】自关而东谓之鸋鴂自关而西谓之桑飞或谓之懱爵【言懱截也】
　　防鴠【鸟似鸡五色冬无毛赤倮昼夜鸣侃旦两音】周魏齐宋楚之间谓之定甲或谓之独舂【好自低仰】自关而东谓之城旦【言其辛苦有似于罪祸者】谓之倒悬【好自悬于树也】或谓之鴠鴠自关而西秦陇之内谓之鹖鴠
　　鷱【音臯】其鸠谓之鸊鷱自关而西秦汉之间谓之鵴鸠其大者谓之鳻【音斑】鸠其小者谓之鸠或谓之防鸠【音葵】或谓之防鸠【音浮】或谓之鹘鸠梁宋之间谓之鹪鸤【并上】鹡鸰谓之连钱【毛诗义疏】
　　鹧鸪一名内史一名花豸【采兰杂志】
　　鹳鷒一名堕羿形似鹊人射之则衔矢反射人
　　思妇鸟名也
　　顾渚山有报春鸟春至则鸣秋分亦鸣似鶗鴂之类也【述异记】
　　鹈鹕饮水数斗而不足鱓鲔入口若露而死
　　杜鹃相推而鸣先鸣者吐血死常有入山行见一羣寂然聊学其声即死初聴其声者主离别
　　扶老秃秋也状如鹤而大大者头髙八尺善与人鬭好啖蛇
　　江充之害其萌反舌鸟入殿【春秋保乾曜】
　　啄木本雷公采药吏化为此鸟【古今异传】
　　鹲防水鸟黄啄长尺余南人以为酒器【益都记】
　　鳭鹩一名剖苇青斑长尾江东呼为芦虎似雀【埤雅】雪姑冬月羣飞鸣则必雪【防稽县志】
　　四足之美有麃二足之美有鷮【诗正义】
　　海扇见乎上已鹖鴠□于孟冬
　　鸩鸟一名云白抱朴子云渴者恣口于云白之酒饥人之取饱于郁肉漏脯也
　　鸩一名昙鸟亦曰同力【寰宇记】
　　蝇虎鸿豺以食之也鴈奴虎仆以其为役也
　　鬼车名姑获【荆楚嵗时记】
　　昔尹吉甫信后妻之谗而杀孝子伯竒其弟伯封求而不得作黍离之诗俗传云吉甫后悟追伤伯竒出游于田见异鸟鸣于桑其声激然吉甫心动曰无乃伯竒乎鸟乃折翼其声尤切吉甫曰果吾子也乃顾曰伯竒劳乎是吾子栖吾舆非吾子飞弗居言未卒鸟寻声而栖其葢归入门集于井干之上向室而号吉甫命后妻载弩射之遂射杀后妻以谢之【陈思王恶鸟论】
　　譬如蝙蝠欲捕鸟时则入穴为鼠欲捕鼠时则飞空为鸟而实无有大鸟之用其身臭秽但乐暗防舍利弗破戒比丘亦复如是既不入于布萨自恣亦不入王者使役不名白衣不名出家如烧尸残木不复中用【法苑珠林】孔子与子夏渡江见鸟而异之人莫能名孔子曰鸧尝闻河上人歌云鸧兮鸹兮逆毛衰兮一身九尾长兮【韩诗外传】
　　孔子游于隅山见梓树上有孤鹣乃承而歌之【琴操】正始元年戴鵀之鸟巢张臶门隂臶告门人曰夫戴鵀阳鸟而巢门隂此凶祥也乃援琴歌咏作诗二篇旬日而卒【魏志】
　　晋永嘉五年有鹙鸟集于始安县南其里之鷔陂中民周虎张得之木矢贯以銕银其长六尺有半以箭计之其射者人身应长一丈五六尺也【图经】
　　咸和二年正月飨万国有五鸥集于太极殿前【晋起居注】公患疟经年后犹至田舍疟发有数小儿持公手脚公见因阳瞑忽起捉得一小儿化成黄鹢余者皆走仍防以还家悬着牕上明当杀之至比晓失鹢疟遂断于时有疟者便呼公便断【録异传】
　　檀道济镇浔阳十二年入朝与家分别顾瞻城阙嘘欷涕零时人歌曰生人非死别荼毒当奈何济时发舟所养孔雀来衔其衣以十三年伏诛【异苑】
　　正光二年八月获秃鹙鸟于宫内诏示崔光光表曰此即诗所谓有鹙在梁解云秃鹙也性贪之鸟野泽所育不应入于殿庭昔魏氏黄初中有鹈鹕集于灵芝池文帝下诏以曹恭公逺君子近小人博求贤俊太尉华歆由此逊位而让管宁者也臣闻野物入舍古人以为不善是以张臶恶鵀贾谊忌鵩鹈鹕蹔集而去前王犹为至诫况今亲入宫禁为人所获方被畜养晏然不以为惧准诸往义信有殊矣【北史】
　　陈后主时蒋山众鸟鼓两翼以拊膺曰奈何帝奈何帝又有鸟一足集其殿庭以嘴画地成文曰独足上髙台盛草变为灰欲知我家处朱门当水开解者以为独足葢指后主独行无众盛草言荒秽隋承火运草得火而灰及至京师与其家属馆于都水台所谓上高台当水也【陈书】
　　隋宦者刘继诠得芙蓉鸥二十四只以献毛色如芙蓉帝甚喜置北海中曰鸥字三品鸟宜封碧海舍人宋京师道林寺有沙门僧伽达多博通经论偏以禅思为业以元嘉之初来游宋境达多常在山中坐禅日时将逼念欲受斋乃有羣鸟衔果飞来授之达多思惟昔猕猴奉蜜佛亦受而食之今飞鸟授食何为不可于是受进食之【梁髙僧传】
　　帝舍临海顿见大鸟异之诏绰为铭其辞曰维大业八年嵗在壬申夏四月景子皇帝底定辽碣班师振旅龙驾南辕鸾旗西迈行宫次于柳城县之临海顿焉山川明秀实仙都也旌门外设款跨重阜帐殿周施降望大壑息清下轻舆警百灵绥万福践素砂步碧沚同轩皇之襄野迈汉宗于河上想汾射以开襟望蓬瀛而载伫窅然齐肃藐属殊庭兼以圣徳遐宣息别风于淮雨休符潜感表重润于夷波璧日晒光卿云舒采六合开朗十洲澄镜少选之间儵焉灵感忽有祥禽皎同鹤鹭出自霄汉翻然双下髙逾一丈长乃盈寻靡霜晖于羽翮激丹华于觜距鸾翔鳯跱鹊起鸿骞或蹶或啄载飞载止徘徊驯扰咫尺乗舆不借挥琴非因拊石乐我君徳是用来仪斯固类仙人之骐骥冠羽族之宗长西王青鸟东海赤鴈岂可同年而语哉窃以铭基华岳事乖灵异纪迹邹山义非尽美犹方册不泯遗文可观况盛徳成功若斯懿铄懐真味道加此感通不镌名山安用铭异臣拜稽首敢勒铭云来苏兴怨帝自东征言复禹绩乃御轩营六师薄伐三韩肃清龚行天罚赫赫明明文徳上畅灵武外薄车徒可扰苛慝靡作凯歌载路成功允铄反斾还轩遵林并壑停舆海澨驻驆岩阯窅想遐凝藐属千里金台银阙云浮岳峙有感斯应灵禽效祉飞来清汉俱集华泉好音玉响皓质冰鲜狎仁驯徳习习翩翩絶迹无泯于万斯年帝览而善之命有司勒于海上【隋书】
　　宋昭公梦为鸟咮加于南门尾加于北门曰子梦必立郢城有华山山上有井有鸟巢其中金喙黒色而团翅此鸟见则大水【异苑】
　　张衡尝作水鸟假以羽翮腹中施机能飞数里【文士传】梁武帝时有男子不知何许人于大众中割肉以饲饥鸟血流遍体而顔色不变
　　晋李奚子东平太守李忠祖母本一山妪每遇大雪鸟无安枝往往飞集其家遂留不去妪济以谷且不敢惊上帝谓有仁心肠令度亡后得道居华阳洞宫【真诰】昔有大树仙者居殑伽河【即恒河也】侧栖神入定积年之久形如槁木游禽栖集遗尼拘律【果树名】果于其肩上暑往寒来乗防合拱一夕忽从定起欲去其树又恐鸟惊于是安忍方便移之移讫乃起天美其徳赐号大树仙昔佛在世时有一比丘林中诵经音声雅好时有一鸟闻法敬爱在树而聴时为猎师所射命终縁此善根生忉利天【贤愚经】



　　广博物志巻四十五
<子部,类书类,广博物志>
　　钦定四库全书
　　广博物志巻四十六
　　明　董斯张　撰
　　鸟兽第一【兽上】
　　冥氏掌设弧张为穽擭以攻猛兽以灵鼓敺之若得其兽则献其皮革齿须备【周礼】
　　兽人【其职共膳羞故属于此】掌罟田兽辨其名物冬献狼【狼膏温故冬献之】夏献麋【麋膏凉故夏献之】春秋献兽物【春秋寒温适故兽物皆献之】时田则守罟　及弊田令禽注于虞中凡祭祀丧纪宾客共其死兽生兽凡兽入于腊人皮毛筋角入于玉府凡田兽者掌其政令
　　服不氏掌养猛兽而教扰之凡祭祀共猛兽宾客之事则抗皮射则赞张侯以旌居乏而待获
　　穴氏掌攻蛰兽各以其物火之以时献其珍异皮革兽医掌疗兽病疗兽疡凡疗兽病灌而行之以节之以动其气观其所发而养之凡疗兽疡灌而劀之以发其恶然后药之养之食之凡兽之有病者有疡者使疗之死则计其数以进退之【据功过进退其禄也　并上】
　　轩辕始医兽少昊始阉洁六畜【物原】
　　麟王者嘉祥也食嘉禾之实饮珠玉之英【瑞应图】
　　麟一角明海内共一主也王者不刳胎不剖卵则出于郊【春秋感精符】
　　狼蹄肉角含仁怀义音中钟吕步行中规折旋中矩游必择土翔必后处【广雅】
　　麒麟牡鸣曰逰圣牝鸣曰归和夏鸣曰扶幼秋鸣曰养绥【宋书】
　　麟之青曰耸孤赤曰炎驹白曰索冥黑曰角端黄曰麒麐【瑞应图】
　　岁星散为麟玉衡散为瑶光散为象鹿斗星散为犬彘枢精为虎地精为马【览】
　　昔人未见麟问尝见者麟何类乎曰麟如麟也问者曰若吾尝见麟则不问子矣而曰麟如麟寜可解哉见者曰麟麕身牛尾鹿蹄马背问者霍然解【春秋运斗枢】
　　孔子未生时有麟吐玉书于阙里人家文云水精之子孙衰周而素王征在贤明知为神异乃以绣绂系麟角信宿而麟去至敬王之末鲁人鉏商田于大泽得麟以示夫子系角之绂尚犹在焉夫子知命之将终乃抱麟解绂涕泗滂沱【拾遗记】
　　孔子夜梦丰沛有赤烟气起顔囘子夏侣往观之驱车到楚西北范氏之庙见刍儿捶麟伤其前左足束薪而覆之孔子曰儿来汝姓为谁儿曰吾姓为赤松字时侨名受纪孔子曰汝岂有所见乎儿曰吾所见一兽如麕羊头上有角其末有肉儿发薪下麟示孔子孔子趋而往麟蒙其耳吐三巻图广三寸长八寸每巻二十四字其言赤刘当起孔子精而读之【孝经援神契】
　　孔子谓子夏曰得麟之月天当有血书鲁端门孔圣没周室亡子夏往观逢一郎云门有血飞为赤鸟化而为书云【春秋説题辞】
　　末多国人长四寸织麟毛为布以文石为牀人形虽小而室宇崇旷织鳯毛锦以锦为帷幙也【洞冥记】
　　王方平常乗一黄麟降蔡经家擘脯而食云是麟脯【列仙传】
　　王濬平吴被谤上表曰夫猛兽当涂麒麟恐惧【晋书以下师子】
　　如婬欲盛故生于鸽雀鸳鸯之中瞠恚盛故生于蚖蝮虵螫中愚痴盛故生于猪羊蚌蛤中防慢盛故生于师子虎狼中掉戏盛故生猕猴中悭嫉盛故生饿狗中若有少分施善余福虽生在畜生于中微乐身口二业虽由心为主然其口业受报者多如骂人轻躁喻如猕猴即生猴中若言贪戾如乌语如狗吠騃如猪羊声如驴鸣行如骆驼自高如象恶如逸牛婬如鸟雀怯如猫狸谄如野狐如是诸恶随口受报【法苑珠林】
　　师子五色而食虎于巨山之岫一噬则百人俯惟畏钩防【束晳发蒙记】
　　法显将至天竺去王舍城三十余里有一寺逼暝过之显欲诣耆阇崛山寺僧谏曰路甚艰险阻且多黑师子亟经噉人何由可至显曰远涉数万里誓到灵鹫岂可使积年之诚既至而废耶众莫能止乃遣两僧送之显至山日将曛夕遂欲停宿两僧危惧舍之而还显独留山中烧香礼拜翘感旧迹如覩圣仪至夜有三黑师子来蹲显前防唇摇尾诵经不辍一心念佛师子乃低头妥尾伏显足前显以手麾之咒曰若欲相害待我诵竟若见试者可使退矣师子良久乃去【神僧传】
　　沙门邵硕至四月八日成都行化硕于众中匍匐作师子形尔日郫县亦见硕作师子形乃悟分身也【梁髙僧传】跋摩尝于别室坐禅累日不出寺僧遣沙弥往之见一白师子縁柱而立亘室弥漫生青莲花沙弥惊恐大呼往见师子豁无所见【神僧传】
　　佛告诸比丘汝等当听古昔有两恶兽为伴一名善牙师子二名善搏虎昼夜伺捕众鹿时有一野牛逐彼二兽后食其残肉以自全命时彼野牛窃自生念我今不能久与相逐当以何方便鬭乱彼二兽令不复相随时野牛即往善牙师子所如是语善牙善搏虎有如是语言我生处胜汝种姓胜汝形色胜汝力势胜汝何以故我日日得好美食善牙师子逐我后食我残肉以自全命即説偈曰形色及所生大力而复胜善牙不能善善搏如是説善牙问野牛言汝以何事得知答言汝等二兽共集一处相见自知尔时野牛窃语善牙已便往善搏虎言汝知不善牙有如是语而我今日种姓生处悉皆胜汝力势亦胜何以故我常食好肉善搏虎食我残肉而自活命尔时即説偈言形色及所生大力而复胜善搏不能善善牙如是説善搏问言汝以何事得知答言汝等二兽共集一处相见自知后二兽共集一处瞠眼相视善牙师子便作是念我不应不问便先下手打尔时善牙师子向善搏虎而説偈曰形色及所生大力而复胜善牙不如我善搏説是耶彼自念言必是野牛鬬乱我等善搏虎説偈答善牙师子言善搏不説是形色及所生大力而复胜善牙不能善若受无利言信他彼此语亲厚自破坏便成于怨家若以知真实当灭除瞠恼今可至诚説令身得利益今当善降伏除灭恶知识可杀此野牛鬭乱我等者即打野牛杀尔时佛告诸比丘此二兽为彼所破共集一处相见不悦况复于人为人所破心能不恼【四分律】
　　此阎浮提有大国王名曰提毗总领八万四千小国时世无佛有辟支佛在山林中福度众生禽兽亦附时有师子名曰坚誓躯体金色食果噉草不害羣生有一猎师剃除须发身着袈裟内佩弓箭行见师子而心念言可杀取皮以用上王足得脱贫值师子睡猎师便以毒箭射伤师子惊觉即往欲害见着袈裟便自念言着袈裟人不久在世必得解脱所以然者见此袈裟乃是三世圣人标相我若害之则起恶心向三世诸贤圣人念己息害毒箭入体命在不久即説偈言耶啰罗婆奢沙沙诃説此语时天地大动无云而雨诸天观见雨华供养死已剥皮持以奉王求索赏募王见念言经书有云若有禽兽金色身者必是菩萨我今云何与物赏之若与赏者同彼无异王即问言师子死时有何瑞应猎师答言口説八字雨华动地无云而雨王闻语已悲喜交集即召诸臣令解是义无能解者时山林中有一仙人名曰奢摩善解字义王即请来为王解説耶啰罗者谓剃头着袈裟者当于生死疾得解脱婆奢沙者谓剃头着染衣者皆是三世贤圣之相近于涅槃沙诃者谓剃头着染衣者当为一切诸天世人所见敬仰仙人解竟王大欢喜即召四万八千小王悉集共作七宝高车载师子皮烧香散华尽心供养打金作棺盛师子皮以用起塔尔时人民因是善心命终之后悉得生天【贤愚经】佛吿波斯匿王曰过去久远阿僧祗刼此阎浮提有一大国名波罗柰于时国王名波罗摩达王将四种兵入山猎戏王到泽上驰逐禽兽单只一乘独到深林王时疲极下马小休尔时林中有牸师子怀欲心盛行求其偶不能得值于林间见王独坐婬意转盛思欲从王近到其边举尾背住王知其意而自思惟此是猛兽力能杀我若不从意傥见危害王以怖故即从师子成欲事已师子还去诸兵羣从已复来到王与人众即还宫城尔时师子从是怀胎十月满足便生一子形尽似人唯足斑斓师子忆识知是王有便衘担来着于王前王亦思忆知是己儿即收取养以足斑駮字为斑足【上　以下象】王者自养有道则白象至负不死药来【瑞应图】
　　神灵滋液百宝为用则白象至【援神契】
　　梁翔法师曰象一名伽郍【北户録】
　　象曰大客【天中记】
　　汉制天子以象牙为火笼【西京襍记】
　　人希见生象也而得死象之骨案其图以想其生也故诸人之所以意想者皆谓之象也【韩非子】
　　无竭至舍衞国中野逢山象一羣无竭称名归命即有师子从林中出象惊惶奔走后渡恒河复值野牛一羣鸣吼而来无竭归命如初寻有大鹫飞来野牛惊散遂得免之【神僧传】
　　昙无忏从兄善能调象骑杀王所乗白耳大象王怒诛之令曰敢有视者夷三族亲属莫敢往者忏哭而葬之王怒欲诛忏忏曰王以法故杀之我以亲而葬之并莫违大义何为见怒傍人为之寒心其神色自若王竒其志气遂留供养之【上】
　　始兴郡阳山县有人行田忽遇一象以鼻巻之遥入深山见一象脚有巨刺此人牵挽得出病者即起相与躅陆状若欢喜前复载人就一汚湿地以鼻掘出数条长牙送还本处彼境田稼常为象所困其象俗呼为大客因语云我田稼在此恒为大客所犯若念我者勿复见侵便见踯躅如有驯解于是一家业田絶无其患【异苑】昔日有人行在旷路逢大恶象为象所逐狂惧走突无所依怙见一丘井即寻树根入井中藏上有黑白二鼠牙齧树根此井四边有四毒虵欲螫其人而此井下有三大毒龙傍畏四虵下畏毒龙所攀之树其根动摇树上有蜜五滴堕其口中于时动树敲坏蜂窠众蜂散飞唼螫其人有野火起又复来烧大王当知彼人苦恼不可称计而彼人得味甚少苦患甚多其所味者如牛迹水其所苦患犹如大海味如芥子苦如须弥味如萤火苦如日月如藕根孔比于太虚亦如蚊子比金翅鸟其味苦恼多少如是尊者言大王旷野者喻于生死彼男子者喻于凡夫象喻于无常丘井喻于人身树根喻于人命白黑鼠者喻于昼夜齧树根者喻念念灭四毒虵者喻于四大蜜者喻于五欲众蜂喻恶觉观野火烧者喻其老迈下有三毒龙者喻其死亡堕三恶道【法苑珠林】尔时摩竭国中有一长者生一男儿相貌具足甚可爱敬其生之日藏中自然出一金象父母欢喜因瑞立号名曰象护儿渐长大象亦随大既能行步象亦行步出入进止常不相离若意不用便住在内象大小便唯出好金由是因縁库蔵宝满象防长大恒骑东西迟疾随意甚适人情阿阇世王闻知索防象护父子乗象在门王聴乗象入内下象拜王王大欢喜命坐赐食麤略谈论须臾之间辞王欲去王告象护留象在此莫将出耶象防慼然奉教留之空步出宫未久之间象没于地踊在门外象护还得乗之象护虑王见害投佛出家得罗汉道【贤愚经】
　　华氏国王有一白象能灭怨敌若人犯罪令象蹋杀后时象廏为火所烧移象近寺象闻比丘诵法句经偈云为善生天为恶入渊象闻法已心便柔和起慈悲心后付罪人但以鼻嗅舌舐而去都不肯杀王见斯已心大惶怖即召诸臣共谋此事智臣白王此象近寺必闻妙法是故尔耳今可移近屠肆处系王用其言象见屠杀恶心猛炽残害更增是以当知一切众生志性无定畜生尚尔闻法生慈见杀增害岂况于人而不染习是故智者宜应觉知见恶须弃覩善宜近勤聴经法
　　昔者菩萨身为象王其心远照知有佛法僧常三自归每以普慈拯济众生誓愿得佛当度一切从五百象时有两妻象王于水中得一莲华厥色甚妙以惠适妻适妻得华欣怿曰冰寒尤甚何縁有斯华乎小妻贪嫉恚而誓曰会以重毒鸩杀汝矣结气而殒魂灵感化为四姓女顔华绝人智意流通博识古今仰观天文明时盛衰王闻若兹娉为夫人至即陈治国之政义合忠臣王悦而敬之每言辄从夫人曰我梦覩六牙之象心欲其牙以为佩几王不致之我即死矣王曰无妖言人闻见笑尔夫人心生忧结王请议臣四人自云己梦曰古今有斯象乎一臣对曰无有之也一臣曰王不梦也一臣曰臣尝知之所在弥远一臣曰若能致之王无忧于兹矣四臣即召四方射师问之南方师曰臣父尝云有之然远难致臣上闻云斯人知之王即现之夫人曰汝直南行三千里入山行二日许即至象所道边作坑除汝须发着沙门服于坑中射之蔵取其牙将二寸来象师如命行之象处先射象却着法衣服持鉢于坑中止住象王见沙门即低头言和南道士将以何事诫吾躯命答曰欲得汝牙象曰吾痛难忍疾取牙去无乱吾心令恶念生也志念恶者死入太山饿鬼畜生道中夫怀忍行慈恶来善往菩萨之上行也人即截牙象曰道士汝当却行无令羣象寻足迹也象适人去远甚痛难忍躃地大呼奄然而死即生天上羣象四来咸曰何人杀吾王者行索不得还守王尸悲痛哀号师以牙还王覩象牙心即恸怖夫人以牙着手巾适欲视之雷电霹雳椎之吐血死入地狱佛吿诸沙门尔时象王者我身是也大妇者裘夷是猎师者调达是夫人者好首是【六度集经】佛言过去久远有二国王一是迦尸国王二是比提醯国王比提醯王有大香象以香象力摧伏迦尸王军迦尸王作是念言我今云何当得香象摧伏比提醯王军时有人言我见山中有一白香象王闻此已即便募言谁能得香象者我当重赏有人募言多集军往彼取象象思惟言若我远去父母盲老不如调顺往至王所尔时众人便自将香象向王边王大欢喜为作好屋具被蹋蹬敷着其下与诸妓女弹琴鼔瑟以娱乐之与象饮食不肯食之时守象人来白王言象不肯食王自向象所上古畜生皆能人语王问象言汝何故不食象答王言我有父母年老眼盲无与水草父母不食我云何食复白王言我欲去者王诸军众无能遮我但以父母盲老顺王来耳王今见聴我去供养父母终其年寿自当还来王闻此语极大欢喜我等便为人头之象此象乃是象头之人先迦尸国人恶贼父母无供养心因此象故王即宣令一切国内若不孝养父母者当与大罪寻即放象还养父母随寿长短父母丧亡还来王所王得白象甚大欢喜即时庄严欲伐彼国象语王言莫与鬭诤凡鬭诤法多所伤害王言彼欺陵我象言聴我使往令彼怨敌不敢欺侮王言汝若去者或能不还答言无能遮我使不还者象即于是往彼国中比提醯王闻象来至极大欢喜自出往迎既见象己而语之言即住我国象白言不得即住我立身已来不违言誓先许彼王当还其国汝二国王应除怨恶自安其国岂不快乎即説偈言得胜増长怨负则益忧苦不诤胜负者其乐最第一尔时此象説斯偈已即还迦尸国从是以后二国和好尔时迦尸国王者今波斯匿王是比提醯王者今阿阇世王是尔时白象者今我身是也【襍宝蔵经】
　　迦叶佛时有兄弟二人俱为沙门兄持戒坐禅一心求道而不布施弟布施修福而喜破戒兄从释迦出家得阿罗汉果衣常不充食常不饱弟生象多力能却怨敌国王所爱金银珍宝璎珞其身封数百户邑供给此象随其所须时兄比丘值世大俭游行乞食七日不得末后得少麤食劣得济命先知此象是前世弟便往诣象手捉象耳而语之言我昔与汝俱有罪也象思比丘语即识宿命见前因縁愁忧不食象子怖惧便往白王王问象子先无人犯此象不象子答曰无他异人唯一沙门来至象边须臾便去王即遣人觅得沙门问言至象边何所道耶沙门答曰我语象云我与汝俱有罪耳沙门向王具説如上王意便悟即放沙门【譬喻经】
　　太子至年十嵗与兄弟捔力将欲出城于时有一大象当城门住诸人皆不敢前提婆达多以手搏头即便躃地难陀以足指挑掷着路傍太子以手执象掷着城外还以手接不令伤损象又还苏时诸人民叹未曾有【因果论】
　　时有敌国怨家闻太子好喜布施在所求索不逆其意即防诸臣及众道士共集议言叶波国王有行莲华上白象名须檀延者多力徤鬬每与诸国共相攻伐此象常胜谁能往乞者诸臣或言无能往者中有婆罗门八人即白王言我能往乞当给我粮王即给之王便语言能得象者我重赏汝道士八人即诣叶波国至太子宫门悉皆挂杖俱翘一脚住自説言故从远来欲有所乞太子闻之甚大欢喜便出迎之前为作礼如子见父因想慰劳问何所求道士答言我闻太子好喜布施不逆人意欲从太子乞行莲华上白象太子即将至廏中令取一象道士等八人言我正欲得行莲华上白象名须檀延者太子言此大象是我父王之所爱重王视如我若与卿者我即失父王意或逐我出国太子即日思惟我前有要在所布施不逆人意今不与者违我本心若不以此象施者何从得成无上平等即勅左右被象金鞍疾牵来出太子左手持水澡道士手右手牵象以授与之八人得象即咒愿太子累骑白象欢喜而去【法苑珠林】昔有二人从师学道俱到他国路见象迹一人言此是母象怀雌子象一目盲象上有一妇人怀女儿一人言汝何以知之答曰以意思知汝若不信前到见之二人俱及象所悉如所言一人自念我与汝俱从师学我独不见而汝独知后还白师师为重开乃呼一人问曰何因知此答曰是师常所教导者我见象小便地知是雌象见其右足践地深知怀雌也见道边右面草不动知右目盲见象所止有小便知是女人见右足蹈地深知怀女我以纎密意思惟之耳师曰夫学当以意思稳审乃达也【法苑珠林以下犀】
　　却尘犀海兽也然其角辟尘致之于座尘埃不入【述异记】犀行过丛林不通便开口露齿前向直指棘林自开【林邑国记】
　　犀角骇狐【淮南万毕术】
　　兽曰犀处自林麓食唯棘刺体兼五肉或有神异表露以角含精吐灵望如华烛置之荒野禽兽莫触【南海异物志】
　　犀角之好者称鸡昧白【广志】
</div>
    <div class="pagination">
<a href="广博物志_page68.html">上一页</a><span>...</span><a href="广博物志_page64.html">64</a><a href="广博物志_page65.html">65</a><a href="广博物志_page66.html">66</a><a href="广博物志_page67.html">67</a><a href="广博物志_page68.html">68</a><span class="current-page">69</span><a href="广博物志_page70.html">70</a><a href="广博物志_page71.html">71</a><a href="广博物志_page72.html">72</a><a href="广博物志_page73.html">73</a><a href="广博物志_page74.html">74</a><span>...</span><a href="广博物志_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
