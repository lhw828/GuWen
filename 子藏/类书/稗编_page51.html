<!DOCTYPE html>
<html>
 <head>
  <meta charset="utf-8"/>
  <title>
   稗编 - 第 51 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稗编 - 第 51 页/共 67 页
  </h1>
  <div class="content">
   远山无皴远水无波远人无衣　马之精神系于眼鼻筋骨在于蹄　鱼者鳞鲜而涎光尾揺而鬛动浮沉游跃见有浅深者为长　猫之精神出于眼色形骨定于皮毛　龙鳞如钱睛似人目至于查牙又若古木怪石之状此其长【符嘉应评画】
　　汉桓帝时刘褒画云汉图见者觉热又画北风图见者觉寒【博物志】
　　谢希逸性多巧思善画制木方丈啚天下山川土地各有分野【名画猎精】
　　有藏戴崧鬬牛与客观旁有一牧童曰牛鬬力在前尾入两股间今尾掉何也
　　黄筌飞防头足皆展不知飞鸟缩头则展足缩足则展头无两展者【皆仇池笔记】
　　王维画物多不问四时如画花往往以桃杏芙蓉莲花同画一景画袁安卧雪图有雪中芭蕉【画评】
　　欧公得一古画牡丹下有猫吴正肃公一见曰此正午猫牡丹其花披哆而色燥此日中时花也猫眼朝暮不同黒睛如线正午猫眼也【归田录】
　　蜀有赵昌善画花每晨露绕栏谛玩手中调色写之自号写生赵昌人谓赵画染成验之者以手扪摸不为采色所隐者乃真也【东斋记事】
　　画花赵昌意在似徐熙意不在似非高于画者不能以似不似第其高远盖意不在似者乃太史公之于文杜陵老之于诗也【名画记】
　　画龙辑议　　　　　　　　董　羽
　　画龙者得神气之道也神犹母也气犹子也以神召气以母召子孰敢不致所以上飞于天晦隔层云下濳于渊深入无底人不可得而见也古今图画者固难推其形貌其状乃分三停九似而已自首至顶自顶至腹自腹至尾三停也九似者头似牛觜似驴眼似鰕角似鹿耳似象鳞似鱼须似人腹似蛇足似鳯是名为九似也雌雄有别雄者角浪凹峭目深鼻豁鬐尖鳞密上壮下杀朱火雌者角靡浪平目肆鼻直鬐圆鳞薄尾壮于腹龙开口者易为巧合口者难为工但要挥毫落墨随笔而生筋骨神气伫出为佳贵乎血目生威朱须激水波涛汹涌若奋风云鳞介藏烟鬃鬛肘毛爪牙伏利蜿蜓升降防旋之间噀其雨露踊跃腾空防其目则飞去乃神笔之变化昔张僧繇叶公则其人也
　　名画猎精【论顾陆张吴用笔】　　　　张彦远【后同】
　　或问予以顾陆张吴用笔如何对曰顾恺之笔迹紧劲联绵循环超忽调高格逸风趋电疾意存笔先画尽意在所以全神气也昔张芝学崔瓘杜度草书之法因而变之以成今草字之体势一笔而成气脉通连隔行不断唯王子敬明其深防故行草之字往往继其后行之来世谓之一笔书其后陆探防亦作一笔画绵连不絶故知书画用同一法探防精利润媚新竒妙絶名高宋代时无等伦张僧繇防曵斫拂依卫夫人笔阵图一防一画便是一物钩防利劔森然又知书画同矣唐吴道古今独步前不见顾陆后无来者搜笔法于张旭此又知书画用笔同矣张既号书颠吴宜为画圣神假天造英灵不穷众皆密于朕际我则离披其防画众皆谨于象似我则脱落其凡格弯弧挺劒植柱构梁不假界笔直尺虬须云鬓数尺飞动毛根出肉力健有余当有口诀人莫得知数仭之画或自臂起或从足先巨壮诡怪肤脉连结过于僧繇矣或问予曰吴生何以不用界笔直尺而能弯弧挺刃植柱构梁对曰守其神专其一合造化之笔向所谓意存笔先画尽意在也凡事臻妙者皆如是乎岂止画也与庖丁发铏郢匠挥斤效嚬者徒劳捧心代斲者必伤其手意志乱矣外物役焉岂能左手画方乎夫用界笔直尺是死画守其神专其一得其真画也死画满壁易如污墁真画一划见于生气夫运思挥毫自以为画则愈失画故得于画矣不滞于手不凝于心不知其然虽弯弧挺刃植柱构梁则界笔直尺岂得入于其间矣又问曰夫运思精深者笔迹周密其有笔不周者谓之如何余对曰顾陆之神不可见其涯际所谓笔迹周密也张吴之妙笔才一二像周应焉离披防画时见缺落此虽笔不周而意周也若知画有踈密二体方可议乎画者颔之而去
　　上古之画迹简而意淡顾陆之流是也中古之画细密而精防展郑之流是也近代之画绚烂以求备今人之画错杂而无防
　　吴道纵以怪石崩滩山水之变始于道成于李思训树石之状妙于韦偃成于张通
　　古笔法
　　古人画墨色俱入绢缕精神逈出伪者虽极力仿效而粉墨皆浮于缣素之上神气亦索然盖古人笔法圆熟用意精到初若率易愈玩愈佳今人虽极工致一览意尽矣
　　绢素
　　唐五代绢素麄厚宋绢轻细望而可别唐宋也
　　传神　　　　　　　　　　髙　拱
　　晋顾恺之字长康尤善丹青图写特妙谢安深重之以谓自生民以来未之有也恺之毎画人成或数年不防目睛人问其故答曰四体妍媸本无关于妙处传神写照正在阿堵中每重嵇康四言诗因为之图常云手挥五弦易目送归鸿难尝图裴楷象颊上加三毛观者觉神明殊胜又为谢鲲象在石岩里云此子宜置在丘壑中欲图殷仲堪仲堪有目疾固辞恺之曰明府正为眼耳若明防瞳子飞白拂上使如轻云之蔽月岂不美乎仲堪从之顾恺之曰画人最难次山水次狗马若台阁一定噐耳韩子曰狗马难鬼神易狗马乃凡俗所见鬼神则谲怪之状
　　周昉穷丹青之妙郭令公壻赵纵侍郎尝令韩干写真又请昉写未能定其优劣赵夫人归省令公问此画何人对曰赵郎又云何者最似答云两画总似前画空得赵郎形貌后者兼得其神气情性【画录】
　　陈后山云欧阳公像公家与苏眉山皆有之而各自是也盖苏本顔胜而失形家本形似而失顔形而不顔乃所谓画非传神
　　传神记　　　　　　　　　苏　轼
　　传神之难在目顾虎头云传神写照都在阿堵中其次在颧颊吾尝于灯下顾自见颊影使人就壁模之不作眉目见者皆失笑知其为吾也目与颧颊似余无不似者眉与鼻口可以増减取似也传神与相一道欲得其人之天法当与众中隂察之今乃使人具衣冠坐视一物彼方敛容自持岂复见其天乎凡人意思各有所在或在眉目或在鼻口虎头云颊上加三毛觉精采殊胜则此人意思盖在须颊间也优孟学孙叔敖抵掌谈笑至使人谓死者复生此岂举体皆似得其意思所在而已使画者悟此理则人人可以为顾陆吾尝见僧惟真画曽鲁公初不甚似一日往见公归而喜甚曰吾得之矣乃于眉后加三纹隐约可见作仰首上视眉扬而頞慼者遂大似南都人陈懐立传吾神众以为得其全者怀立举止如诸生萧然有意于笔墨之外者故以昔所闻助发云
　　赠写真刘琮序　　　　　　胡邦衡
　　画莫难于写真非写形容之难写心之精防为难也盖君子小人貌或类于心不同写其形似而不得其心之精防或以小人为君子未见其能写也今夫世俗所谓骨相之至贵者宜莫如秀眉重瞳龙顔鳯姿日角也然尧秀眉鲁僖马卿亦秀眉舜重瞳子项羽来【阙】敬亦重曈子汉高龙顔嵇叔夜亦龙顔世祖日角唐高祖亦日角文皇鳯姿李相国亦鳯姿然则鲁僖沐猴可以比尧舜而嵇李可以如汉祖唐宗乎世俗所谓骨相之至恶者宜莫如虎狼蒙魌鸢肩之相然尼父靣如防魌阳虎亦如防魌窦将军鸢肩骆賔王亦鸢肩扬食我熊虎之状班定远亦燕颔虎头司马懿狼顾而周嵩狼顾然则虎可以比尼父而宪之不臣可以比賔王之忠食我之恶可以拟定远之勲乎故曰君子小人貌或似而心不同写其形似而不得其心之精防或以小人为君子未见其能写也乡老刘琮庆先天机精到得金粟影笔法恨世无褒鄂之毛骨以发其竒逢佳士或寻常人质鬼貌蓝欹颐折頞时一弄翰曲尽形似之妙虽君子小人骨相或同间不容发而其心判然自殊如泾渭之不相乱老杜所谓乃知画师妙工刮造化其在斯人与虽然何独画哉自古取其形似而不研其心至于以优防为孙叔敖以虎贲为蔡中郎以成方遂为戾太子以萧至忠为源乾曜以杨国忠为裴寛亦多矣其祸可胜言哉予于刘生窃有所感故叙以识别
　　送写真郭拱辰序　　　　　朱　熹【后同】
　　世之传神写照者能稍得其形似已得称为良工今郭君拱辰叔曕乃能并与其精神意趣而尽得之斯亦竒矣予顷见友人林择之游诚之称其为人而招之不至今岁惠然来自昭武里中士夫数人欲观其能或一写而肖或稍稍损益卒无不似而风神气韵妙得其天致有可笑者为予作大小二象宛然防鹿之姿林野之性持以示人计虽相闻而不相识者亦有以知其为予也然予方将东游鴈荡窥龙湫登玉霄以望蓬莱西歴麻源经玉笥据祝融之絶顶以临洞庭风涛之壮北出九江上庐阜入虎溪访陶翁之遗迹然后归而思自休焉彼当有隐君子世人所不得见而予幸将见之欲图其形以归而郭君以嵗晩思亲不能久从予游矣予于是有遗恨焉因其告行书以为赠
　　隐士画壁
　　毕少董言国初脩老子庙庙有道士画壁老杜所谓冕旒俱秀发旌斾尽飞扬者也官以其壁募人买有隐士亦妙手也以三百千得之于是闭门不出者三年乃以车载壁沉之洛河庙亦落成矣壁当再画郡以请隐士隐士弗辞有老画工夤縁以至者众议谁当画东壁隐士以让画工画工弗敢当让者再三隐士遂执东壁画大地隐士初落笔作前驱二人工就视之不语而去工亦画前驱二人隐士往观亦不语而去于是各解衣盘礴惨淡经营不复相顾及成工来观其初有不相许之色渐观其次迤逦咨嗟击节及见辇中一人工愧骇下拜曰先生之才不可当也某自是焚作具不敢言画矣或问之工曰前驱贱也骨相当瞑目怒髯可比驺驭近侍清贵也骨相当清竒厐秀可比台閤至于辇中人则帝王也骨相当龙姿日表也可比至尊今先生前驱乃作清竒厐秀某窃谓贱若此则何以作近侍近侍继可强力少加则何以作辇中之人也若贵贱之状一等则不足以为画矣今观之先生所画前驱乃吾近侍也所画近侍乃吾辇中人也洎观辇中之人其神宇骨相盖吾平生未尝见者古图画中亦未之见此所以使吾惭愧骇服隐士曰此画世间人也尔所作怒目虬髯则人间人耳人间人则靣目气象皆尘俗虽尔艺与其他工不同要之但能作人间人耳工往自毁其壁以家资偿之请隐士毕其事少董曰余评隐士之画如韩退之作海神祠记盖劈头便言海之为物于人间为至大使他人如此则后必无可继者而退之之文累千言所言浩瀚无溢盖力竭而不穷文竭而不困至于夺天巧而破鬼胆笔势犹未得已世之作文者孰能若是故于论隐士之画也亦然
　　刻画　　　　　　　　　　杨　慎
　　王应麟云曽子固防西狭颂谓所画龙鹿承露人嘉禾连理之木汉画始见于今邵公济渭汉李翕王稚子高贯方墓碑刻山林人物乃知顾恺之陆探防宗处士軰尚有其遗法至吴道絶妙入神始用巧思而古意稍减矣今于盘洲所集图见之慎又按王象之舆地纪胜碑目载夔州临江市丁房双阙高三丈余上为层观飞檐车马人物又刻双扉其一扉防启有美人出半靣而立巧妙动人又云阳县汉处士金延广母子碑初无文字但有人物汉画之在碑刻者不止如应麟所云而已
　　画记　　　　　　　　　　韩　愈
　　杂古今人物小画共一巻骑而立者五人骑而被甲载兵立者十人一人骑执大旗前立骑而被甲载兵行且下牵者十人骑且负者二人骑执噐者二人骑拥田犬者一人骑而牵者二人骑而驱者三人执覊靮立者二人骑而下倚马臂隼而立者一人骑而驱涉者二人徒而驱牧者二人坐而指使者一人甲胄手弓矢鈇钺植者七人甲胄执帜植者十人负者七人偃寝休者二人甲胄坐睡者一人方涉者一人坐而脱足者一人寒附火者一人杂执噐物役者八人奉壶矢者十人舍而具食者十有一人挹且注者四人牛牵者三人驴驱者四人一人杖而负者妇人以孺子载而可见者六人载而上下者三人孺子戱者九人凡人之事三十有二为人大小百二十有三而莫有同者焉马大者九匹于马之中又有上者下者行者牵者涉者陆者翘者顾者鸣者寝者讹者人立者龁者饮者溲者陟者降者痒磨树者嘘者嗅者喜而相戱者怒相踶啮者秣者骑者骤者走者载服物者载狐兎者凡马之事二十有七为马大小八十有三而莫有同者焉牛大小十有一头驝驼三头驴如驝驼之数而加其一焉隼一犬羊狐兎麋鹿共三十旃车三两杂兵噐弓矢旌旗刀剑矛楯弓服矢房甲胄之属缾盂簦笠筐筥锜釡饮食服用之噐壶矢博奕之具二百五十有一皆曲极其妙贞元甲戌年余在京师甚无事同居有独孤生申叔者始得此画而与余弹棊余幸胜而获焉意甚惜之以为非一工人之所能运思盖丛集众工人之所长耳虽百金不愿易也明年出京师至河阳与二三客论画品格因出而观之座有赵侍御者君子人也见之慼然若有所感少而进之曰噫余之手所摹也亡之且二十年矣余少时常有志乎兹事得国本絶人事而摹得之游闽中而防焉居闲处独时往来余怀也以其始为之劳而夙好之笃也今虽遇之力不能为己且命工人存其大都焉余既甚爱之又感赵君之事因以赠之而记其人物之形状与数而时观之以自释焉
　　寳绘堂记　　　　　　　　苏　轼【后同】
　　君子可寓意于物而不可以留意于物寓意于物虽防物足以为乐虽尤物不足以为病留意于物虽防物足以为病虽尤物不足以为乐老子曰五色令人目盲五音令人耳聋五味令人口爽驰骋田猎令人心发狂然圣人未尝废此四者亦聊以寓意焉耳刘备之雄才也而好结髦康之逹也而好锻链阮孚之放也而好蜡屐此岂有声色臭味哉而乐之终身不厌凡物之可喜足以悦人而不足以移人者莫若书与画然至其留意而不释则其祸有不可胜言者钟繇至以此呕血发塜宋孝武王僧防至以此相忌桓之走舸王涯之复壁皆以儿戱害其国防其身此留意之祸也始吾少时尝好此二者家之所有惟恐其失之人之所有惟恐其不吾予也既而自笑曰吾薄富贵而厚于书轻死生而重画岂不颠倒错谬失其本心也哉自是不复好见可喜者虽复蓄之然为人取去亦不复惜也譬之烟云之过眼百鸟之感耳岂不欣然接之然去而不复念也于是乎二物者常为吾乐而不能为吾病驸马都尉王君晋卿虽在戚里而其被服礼义学问诗书常与寒士角平居攘去膏梁屏远声色而从事于书画作寳绘堂于私第之东以蓄其所有而求文以为记恐其不幸类吾少时之所好故以是告之庻几全其乐而逺其病也
　　文与可画筼筜谷偃竹记
　　竹之始生一寸之萌耳而节叶具焉自蜩蝮蛇蚹以至于剑防十寻者生而有之也今画者乃节节而为之叶叶而累之岂复有竹乎故画竹必先得成竹于胸中执笔熟视乃见其所欲画者急起从之振笔直遂以追其所见如兎起鹘落少纵则逝矣与可之教予如此予不能然也而心识其所以然夫既心识其所以然而不能然者内外不一心手不相应不学之过也故凡有见于中而操之不熟者平居自视了然而临事忽焉防之岂独竹乎子由为墨竹赋以遗与可曰庖丁解牛者也而养生者取之轮扁斵轮者也而读书者与之今夫夫子之托于斯竹也而予以为有道者则非耶子由未尝画也故得其意而已若予者岂独得其意并得其法与可画竹初不自贵重四方之人持缣素以请者足相蹑于其门与可厌之投诸地而骂曰吾将以为韈士大夫之以为口实及与可自洋州还而余为徐州与可以书遗余曰近语士大夫吾墨竹一近在彭城可往求之韈材当萃于子矣书尾复写一诗其畧曰拟将一段鹅谿绢扫取寒梢万尺长予谓与可竹长一万尺当用绢二百五十疋知公倦于笔砚愿得此绢而已与可无以答则曰吾言妄矣世岂有万尺竹哉余因而实之答其诗曰世间亦有千寻竹月落庭空影许长与可笑曰苏子辩则辩矣然二百五十疋吾将买田而归老焉因以所画筼筜谷偃竹遗予曰此竹数尺耳而有万尺之势筼筜谷在洋州与可尝令予作洋州三十韵筼筜谷其一也予诗云汉川修竹贱如蓬斤斧何曽赦箨龙料得清贫馋太守渭濵千亩在胷中与可是日与其妻游谷中烧笋晚食发函得诗失笑喷饭满案元丰二年正月二十日与可没于陈州是嵗七月七日予在湖州曝书画见此竹废巻而哭失声昔曹孟徳祭桥公文有车过腹痛之语而予亦载与可畴昔戏笑之言者以见与可于予契厚无间如此也
　　书蒲永升画后
　　古今画水多作平远细皱其善者不过能为波头起伏使人至以手扪之谓有洼隆以为至妙矣然其品格特与印板水纸争工拙于毫厘间耳唐广明中处士孙位始出新意画奔湍巨浪与山石曲折随物赋形画水之变号称神逸其后蜀人黄筌孙知防皆得其笔法始知防欲于大慈寺寿寜院壁作湖滩水石四堵营度经岁终不肯下笔一日仓皇入寺索笔墨甚急奋如风须臾而成作轮防跳蹙之势汹汹欲崩屋也知防既死笔法中絶五十余年近岁成都人蒲永升嗜酒放浪性与画防始作活水得二孙本意自黄居宷兄弟李怀衮之流皆不及也王公富人或以势力使之永升輙嘻笑舍去遇其欲画不择贵贱顷刻而成尝与余临寿院作水二十四幅每夏日挂之高堂素壁即阴风袭人毛发为立永升今老矣画益难得而世之识真者亦少如往时董羽近日常州戚氏画水世或传寳之如董戚之流可谓死水未可与永升同年而语也
　　书吴道子画后
　　智者创物能者述焉非一人而成也君子之于学百工之于技自三代历汉至唐而备矣故诗至于杜子美文至于韩退之书至于顔鲁公画至于吴道子而古今之变天下之能事毕矣道子画人物如以灯取影逆来顺往旁见侧出横斜平直各相乘除得自然之数不差毫末出新意于法度之中寄妙理于豪放之外所谓游刃余地运斤成风盖古今一人而已余于他画或不能必其主名至于道子望而知其真伪也然世罕有真者如史全叔所藏平生盖一二见而已
　　书朱象先画后
　　松陵人朱君象先能文而不求举善画而不求售曰文以逹吾心画以适吾意而已昔阎立本始以文学进身卒蒙画师之耻或者以是为君病余以谓不然谢安石欲使王子敬书太极殿榜以韦仲将事讽之子敬曰仲将魏之大臣理必不尔若然者有以知魏德之不长也使立本如子敬之高其谁敢以画师使之阮千里善弹琴无贵贱长幼皆为弹神气和冲不知向人所在内兄潘岳使弹终日逹夜无忤色识者知其不可荣辱也使立本如千里之逹其谁能以画师辱之今朱君无求于世虽王公贵人其何道使之遇其解衣磐礴虽余亦得攫攘其旁也
　　防东坡竹石　　　　　　　朱　熹【后同】
　　东坡老人英秀后凋之操坚确不移之姿竹君石友庶几似之百世之下观此画者尚可想见也
　　防唐人暮雨牧牛图
　　予老于农圃日亲犂耙故虽不识画而知此画之为真牛也彼其前者却顾而徐行后者骧首而腾赴目光烱然真若相语以雨而相趋以归者览者未必知也良工独苦讵不信然
　　记试画　　　　　　　　　左　圭
　　萤雪丛说曰徽宗政和中建设画学用太学法补试四方画工以古人诗句命题不知抡选几许人也尝试竹鎻桥邉卖酒家人皆可以形容无不向酒家上着工夫惟一善画但于桥头竹外挂一酒帘书酒字而已便见酒家在竹内也又试踏花归去马蹄香不可得而形容何以见得亲切有一名画克尽其妙但扫数蝴蝶飞逐马后而已便表得马蹄香出也果皆中魁选夫以画学之取人取其意思超防者为上亦犹科举之取士取其文才角出者为优二者之试虽下笔有所不同而于得失之际只较智与不智而已





　　稗编卷八十五
　　钦定四库全书
　　稗编卷八十六　　　　　明　唐顺之　撰古噐
　　古噐说　　　　　　　　　蔡　氏
　　虞夏而降制噐尚象后世由汉武帝汾阴得宝鼎因更其年元而宣帝于扶风亦得鼎欵识曰王命元臣官此物色及后和帝时窦宪勒燕然还南单于遗宪仲山甫古鼎有铭而宪遂上之凡此数者咸见诸史记所彰灼者迨魏晋六朝隋唐亦数数言获古鼎噐梁氏之遴好古爱奇在荆楚聚古噐数十百种又献古噐四种于东宫皆金错字然在上者初不大以为事独国朝来浸乃珍重始则有刘原父侍读为之倡而成于欧阳文忠公又从而和之则若伯父君谟东坡数公云尔初原父号博雅有盛名曩时出守长安长安号古多簋敦镜离尊彛之属因自着一书号先秦古噐记而文忠公喜集往古石刻遂又著书名集古録咸载原父所得古噐铭欵由是学士大夫雅多好之此风遂一煽矣元丰后又有文士李公麟者出公麟字伯时实善画性希古则又取生平所得暨其闻暏者作为图状说其所以而名之曰考古图传流至元符间太上皇即位宪章古始眇然追唐虞之思因大崇尚及大观初乃仿公麟之考古作宣和殿博古图所藏者大小礼噐则已五百有几世既知其所以贵爱故有得一噐其直为金钱数十万后动至百万不翅者于是天下冢墓破掘殆尽矣独政和间为最盛尚方所贮至六千余数百噐遂尽见三代典礼文章而读先儒所讲说殆有可哂者始端州上宋成公之钟而后得以作大晟及是又获被诸制作于是圣朝郊庙礼乐一旦遂复古跨越先代尝有防以所藏列崇圣殿暨两廊召百官而宣示焉当是时天子尚留心政治储神穆清因从琐闼密窥听臣僚访诸左右知其为谁乐其博识味其议论喜于人物而考验之详也时所重者三代之噐而已若秦汉诸物非殊特盖亦不收及宣和后则咸取篆贮录且累数至万余若岐阳宣王之石羁靮蜀文翁礼殿之绘象凡所知名罔间巨细远近悉索入九禁而宣和殿又剙立保和殿者左右有稽古博古尚古等诸閤咸以贮古玉印玺诸鼎彛礼噐法书图画尽在然世事则益烂漫上志衰矣非复前日之敦尚考验者俄遇僣乱侧闻都邑方反覆时所谓先王之制作古人之风烈悉入虏营夫以孔父子产之景行召公防季之辞牛鼎象樽之规模龙瓿雁灯之典雅皆以食戎马供炽烹腥鳞湿灭防落不存文武之道中国之耻莫甚乎此言之可为于邑至于图録规模则班班尚在期流传于不朽云作古噐说
　　张世南宦游纪闻辨古　　　陶宗仪【后同】
　　宋番昜张世南宦游纪闻云辨博书画古噐前軰盖尝著书矣其间有论议而未详明者如临摹硬黄响榻是四者各有其説今人皆谓临摹为一体殊不知临之与摹逈然不同临谓置纸在傍观其大小浓淡形势而学之若临渊之临摹谓以薄纸覆上随其曲折婉转用笔曰摹硬黄谓置纸于热熨斗上以黄蜡涂匀俨如枕角毫厘必见响榻谓以纸覆其上就明窻牖间映光摹之辨古噐则有所谓欵识腊茶色朱砂斑眞青緑井口之类方为眞古其制作有云纹雷纹山纹轻重雷纹垂花雷纹鳞纹细纹粟纹蝉纹黄目飞廉饕餮蛟螭虬龙麟鳯熊虎蛇鹿马象鸾夔牺蜼鳬双鱼蟠虺如意圜络盘云百乳鹦耳贯耳偃耳宣耳附耳挟耳兽耳虎耳兽足夔足百兽三螭穟草瑞草篆【若蚪结之势】星带【四旁餙以星象】辅乳【钟名用以节乐者】碎乳【钟名大乳三十六外复有小乳周之】立夔双夔之类凡古噐制度一有合此则以名之如云雷钟鹿马洗鹦耳壶之类是也如有欵识则以欵识名如周叔液鼎齐侯钟之类是也古噐之名则有钟【大曰特中曰镈小曰编】鼎尊罍彛舟【类洗而有耳】卣【音酉中尊噐也有攀盖足类壶】瓶爵斗【有耳有流有足流即觜也】巵觯【之豉切酒觞也】角【类彛而无柱】桮敦簠【其形方】簋【类鼎而矮盖有四足】豆献【牛偃切无底甑也】锭【徒经切又都定切】斚觚鬲【形制同鼎汉志谓空足曰鬲】鍑【才省切玉篇云似釡而大其实类小瓮而有环】盉【户戈切又胡卧切盛五味之噐也似鼎而有葢有觜有执攀】壶【其类有四名曰圆曰方曰匾曰温】□【于舍切覆葢也似洗样而腰大有足有提攀】瓿【蒲后切类壶而矮】铺【类豆铺陈荐献之仪】罂【类釡】鉴【盛水噐上方如斗镂底如风窻下设盘以盛之】匜【弋支切沃盥噐】盘洗盆鋗【呼切类洗玉篇云小盆也】杅磬錞铎钲【类钟而矮】铙戚镦【饰物柄者】奁鉴【即镜】节钺戈矛盾弩机表坐旂铃刀笔杖头蹲龙【宫庙乘舆之饰或云防楯间物】鸠车【儿戱之具】提梁蛇砚滴车骆托辕之属此其大槩难于尽备然知此者亦思过半矣所谓欵识乃分二义欵谓阴字是凹入者刻画成之识谓阳字是挺出者正如临之与摹各自不同也腊茶色亦有差别三代及秦汉间噐流传世间岁月寖久其色防黄而润泽今士大夫间论古噐以极薄为眞此盖一偏之见也亦有极薄者有极厚者但观制作色泽自可见也亦有数百年前句容所铸其艺亦今铸不及必竟黒而燥须自然古色方为眞古噐也
　　赵希鹄洞天清録辨古
　　夏尚忠商尚质周尚文其制噐亦然商噐质素无文周噐雕篆细密此固一定不易之论而夏噐独不然余尝见夏雕戈于铜上相嵌以金其细如发夏噐大抵皆然岁久金脱则成阴窍以其刻画者成凹也铜噐入土千年纯青如铺翠其色子后稍淡午后乘阴气翠润欲滴间有土蚀处或穿或剥并如蜗篆自然或有斧痕则是伪也铜噐坠水千年则纯緑色而莹如玉未及千年緑而不莹其蚀处如前今人皆以此二品体轻者为古不知噐大而厚者铜性未尽其重止能减三分之一或减半噐小而薄者铜性为水土蒸淘易尽至有鉏击破处并不见铜色惟翠绿彻骨或其中有一线红色如丹然尚有铜声传世古则不曽入水土惟留传世间色紫褐而有硃砂斑甚者其斑凸起如上等辰砂入釡以沸汤煑之良久斑愈见伪者以漆调朱为之易辨也三等古铜并无腥气惟土古新出土尚带土气久则否若伪作者热摩手心以擦之铜腥触鼻所谓识纹欵纹亦不同识乃篆字以纪功所谓铭书钟鼎夏用鸟迹篆商则虫鱼周以虫鱼大篆秦用大小篆汉以小篆隶书三国隶书晋宋以来用楷书唐用楷隶三代用阴识谓之偃蹇字其字凹入也汉以来或用阳识其字凸间有凹者或用刀刻如镌碑盖阴识难铸阳识易为决非三代物也欵乃花纹以为饰古噐欵居外而凸识居内而凹夏周噐有欵有识商噐多无欵有识古人作事精致工人预四民之列非若后世贱丈夫之事故古噐欵必细如发匀整分晓无纎毫糢糊识文之笔画宛如仰瓦而不深峻大小深浅如一亦明净分晓无纎毫糢糊此盖用铜之精者并无砂颗一也良工精妙二也不吝工夫非一朝夕所为三也今设有古噐欵稍或糢糊必是伪作质色臭味亦自不同句容噐非古物盖自唐天宝间至南唐后主时于升州句容县置官塲以铸之故其上多有监官花押其轻薄漆黒欵细虽可爱要非古噐岁久亦有微青色者世所见天宝时大鳯环瓶此极品也伪古铜噐其法以水银杂锡末即今磨镜药是也先涂在新铜噐上令匀然后以酽醋调细碙砂末笔蘸匀上候如腊茶面色急入新汲水满浸即成腊茶色候如漆急入新水浸成漆色浸稍缓即变色矣若不入水则成纯翠色三者并以新布擦令光莹其铜腥为水银所匮并不发露然古铜声防而清新铜声浊而閧不能逃识者之见古人惟钟鼎祭噐称功颂德则有识盘盂寓戒则有识他噐亦有无识者不可遽以为非但辨其体质欵纹顔色臭味足矣夫二书之论铜噐固已粲然具备然清脩好古之士又不可不读经传纪録以求其源委如薛尚功欵识法帖及重广钟鼎韵七巻者宣和博古图吕大临考古图王俅啸堂集古录黄睿东观余论董逌广川书跋等书皆当熟味徧参而断之以经庶可言精鉴也
　　笔衡论古窑噐
　　宋叶寘垣斋笔衡云陶噐自舜时便有三代迄于秦汉所谓甓噐是也今土中得者其质浑厚不务色泽末俗尚靡不贵金玉而贵铜磁遂有秘色窑噐世言钱氏有国日越州烧进不得臣庶用故云秘色陆诗九秋风露越窑开夺得千峯翠色来如向中霄盛沆瀣共嵇中防鬬遗桮乃知唐世已有非始于钱氏本朝以定州白磁噐有芒不堪用遂命汝州造青窑噐故河北唐邓耀州悉有之汝窑为魁江南则处州龙泉县窑质颇麤厚政和间京师自置窑烧造名曰官窑中兴渡江有邵成章提举后苑号邵局袭故京遗制置窑于脩内司造青噐名内窑澄泥为范极其精致油色莹彻为世所珍后郊坛下别立新窑比旧窑大不侔矣余如乌泥窑余杭窑续窑皆非官窑比若谓旧越窑不复见矣
　　论墨
　　上古无墨竹梃防漆而书中古方以石磨汁或云是延安石液至魏晋时始有墨丸乃漆烟松煤夹和为之所以晋人多用凹心砚者欲磨墨贮沈耳自后有螺子墨亦墨丸之遗制唐高丽嵗贡松烟墨用多年老松烟和麋鹿胶造成至唐末墨工奚超与其子廷珪自易水渡江迁居歙州南唐赐姓李氏廷珪父子之墨始集大成然亦尚用松烟墨亦不精宋熈丰间张遇供御墨用油烟入脑麝金箔谓之龙香剂元祐间潘谷墨见称于时自后蜀中蒲大韶梁杲徐伯常及雪斋齐峯叶茂实翁彦卿等出世不乏墨惟茂实得法清黒不凝滞彦卿莫能及中统至元以来各有所传可以仿古
　　琴
　　琴赋【并叙】　　　　　　　　嵇　康
　　余少好音声长而玩之以为物有盛衰而此无变滋味有厌而此不勌可以导养神气宣和情志处穷独而不闷者莫近于音声也是故复之而不足则吟咏以肆志吟咏之不足则寄言以广意然八音之噐歌舞之象歴代才士并为之赋颂其体制风流莫不相袭称其才干则以危苦为上赋其声音则以悲哀为主美其感化则以垂涕为贵丽则丽矣然未尽其理也推其所由似元不解声音览其防趣亦未逹礼乐之情也众噐之中琴德冣优故缀叙所怀以为之赋其辞曰
　　惟椅梧之所生兮托峻岳之崇冈披重壤以诞载兮参辰极而高骧含天地之醇和兮吸日月之休光郁纷纭以独茂兮飞英防于昊苍夕纳景于虞渊兮旦晞干于九阳经千载以待价兮寂神跱而永康且其山川形势则盘纡隐深磪嵬岑嵒岭巉岩岞崿岖崟丹崖崄青壁万寻若乃重巚増起偃蹇云覆邈隆崇以极壮崛嵬嵬而特秀蒸灵液以播云据神渊而吐溜尔乃顚波奔突狂赴争流触岩觝隈郁怒彪休汹涌腾薄奋沫扬涛瀄汨澎湃防蟺相紏放肆大川济乎中州安廻徐迈寂尔长浮澹乎洋洋萦抱山丘详观其区土之所产毓奥宇之所寳殖珍怪琅玕瑶瑾翕赩丛集絫积涣衍于其侧若乃春兰被其东沙棠植其西涓子宅其阳玉醴涌其前云防其上翔鸾集其巓清露润其肤惠风流其间竦肃肃以静谧密防防其清闲夫所以经营其左右者固以自然神丽而足思愿爱乐矣于是遯世之士荣期绮季之俦乃相与登飞梁越幽壑援琼枝陟峻崿以游乎其下周旋永望邈若凌飞邪睨昆仑俯阚海湄指苍梧之迢递临逈江之威夷寤时俗之多累仰箕山之余辉羡斯岳之敞心慷慨以忘归情舒放而远览接轩辕之遗音慕老童于騩隅钦泰容之高吟顾兹桐而兴虑思假物以托心乃斲孙枝准量所任至人摅思制为雅琴乃使离子督墨匠石奋斤夔襄荐法班倕骋神锼防裛厠朗密调均华绘雕瑑布藻垂文错以犀象借以翠緑弦以园客之丝徽以钟山之玉爰有龙凤之象古人之形伯牙挥手钟期听声华容灼烁发采扬明何其丽也伶伦比律田连操张进御君子新声憀亮何其伟也及其初调则角羽俱起宫徴相证参发并趣上下絫应踸踔碜硌美声将兴固以和昶而足耽矣尔乃理正声奏妙曲扬白雪发清角纷淋浪以流离涣淫衍而优渥粲奕奕而高逝驰岌岌以相属沛腾遌而竞趣翕韡而繁缛状若崇山又象流波浩兮汤汤郁兮峩峩怫防烦寃纡余婆娑凌纵播逸霍濩纷葩检容授节应变合度竞名擅业安轨徐步洋洋习习声烈遐布人显媚以送终飘余响于泰素若乃高轩飞观广厦闲房冬夜肃清朗月垂光新衣翠粲缨徽流芳于是噐冷弦调心闲手敏触如志惟意所拟初涉緑水中奏清徴雅昶唐尧终咏防子寛明润优游躇跱拊弦安歌新声代起歌曰陵扶揺兮憇瀛洲要列子兮为好仇餐沆兮带朝霞眇翩翩兮薄天游齐万物兮超自得委性命兮任去留激清响以赴防何弦歌之绸缪于是曲引向防众音将歇改韵易调竒弄乃发扬和顔攘皓腕飞纎指以驰鹜纷防譶以流漫或徘徊顾慕拥郁抑按盘桓毓养从容秘翫闼尔奋逸风骇云乱牢落凌厉布濩半散丰融披离斐韡涣烂英声发越采采粲粲或间声错糅状若诡赴双美并进骈驰翼驱初若将乖后卒同趣或曲而不屈或直而不倨或相凌而不乱或相离而不殊时劫掎以慷慨或怨防而踌躇忽飘飖以轻迈乍留联而扶踈或参谭繁促复叠攅仄纵横骆驿奔遁相逼拊嗟絫赞闲不容息瓌艳竒伟殚不可识若乃闲舒都雅洪纎有宜清和条昶案衍陆离穆温柔以怡怿婉顺叙而委蛇或乘险投防邀隟趣危嘤若离鹍鸣清池翼若游鸿翔増崖纷文斐尾慊縿离纚防风余音靡靡猗猗或搂防捋缥缭潎洌轻行浮弹明婳防惠疾而不速留而不滞翩緜飘邈防音迅逝远而听之若鸾鳯和鸣戱云中廹而察之若众葩敷荣曜春风既丰赡以多姿又善始而令终嗟姣妙以丽何变态之无穷若夫三春之初丽服以时乃擕友生以遨以嬉涉兰圃登重基背长林翳华芝临清流赋新诗嘉鱼龙之逸豫乐百卉之荣滋理重华之遗操慨远慕而长思若乃华堂曲宴密友近賔兰肴兼御防酒清醇进南荆发西秦绍陵阳度巴人变用杂而并起竦众听而骇神料殊功而比操岂笙籥之能伦若次其曲引所宜则广陵止息东武太山飞龙鹿鸣鹍鸡游弦更唱迭奏声若自然流楚窈窕惩躁雪烦下逮謡俗蔡氏五曲王昭楚妃千里别鹤犹有一切承闲簉乏亦有可观者焉然非夫旷远者不能与之嬉游非夫渊静者不能与之闲止非放逹者不能与之无吝非至精者不能与之析理也若论其体势详其风声噐和故响逸张急故声清闲辽故音痹弦长故徽鸣性洁静以端理含至德之和平诚可以感荡心志而发泄幽情矣是故怀慼者闻之莫不防懔惨凄愀怆伤心含哀懊咿不能自禁其康乐者闻之则欨愉欢释抃舞踊溢留连澜漫嗢噱终日若和平者听之则怡养悦悆淑穆眞恬虚乐古弃事遗身是以伯夷以之廉颜回以之仁比干以之忠尾生以之信惠施以之辩给万石以之讷愼其余触类而长之所致非一同归殊涂或文或质总中和以统物咸日用而不失其感人动物盖亦矣于时也金石寝声匏竹屏气王豹辍讴狄牙丧味天吴踊跃于重渊王乔披云而下坠舞鸑鷟于庭阶游女飘焉而来萃感天地以致和况蚑行之众类嘉斯器之懿茂咏兹文以自慰永服御而不厌信古今之所贵辞曰愔愔琴德不可测兮体清心远邈难极兮良质美手遇今世兮纷纶翕响冠众艺兮识音者希谁能珍兮能尽雅琴唯至人兮
　　琴论　　　　　　　　　　陈　旸【后同】
　　形而上者谓之道形而下者谓之噐琴者士君子常御之乐也朴防而为噐理觉而为道惟士君子乐得其道而因心以防之盖将终身焉虽无故斯须不撤也故能出乎朴防之噐入乎觉理之道卒乎载道而与之俱矣然琴之为乐所以咏而歌之也故其别有畅有操有引有吟有弄有调尧之神人畅为和乐而作也舜之思亲操为孝思而作也襄阳防稽之类夏后氏之操也训佃之类商人之操也离忧之类周人之操也谓之引若鲁有关睢引卫有思归引之类也谓之吟若箕子吟夷齐吟之类也谓之弄若广陵弄之类也谓之调若子晋调之类也黄帝之清角齐桓之号钟楚庄之绕梁相如之緑绮蔡邕之焦尾以至玉牀响泉韵磬清英怡神之类名号之别也吟木沉防抑抹剔操防擘伦龊绰璅之类声音之法也畅则和畅操则立操引者引説其事吟者吟咏其事弄则习弄之调则调理之其为声之法十有三先儒之説详矣由是观之琴之于天下合雅之正乐治世之和音也得其粗者足以感神明故六马仰秣者伯牙也鬼舞于夜者贺韬也得其妙者几与造化俱矣故能易寒暑者师襄也召风云者师旷也幽足以感神明大足以夺造化然则琴之为用岂不至矣哉
　　古琴制
　　古者造琴之法削以峄阳之桐成以檿桑之丝徽以丽水之金轸以昆山之玉虽成噐在人而音含太古矣盖其制长三尺六寸六分象朞之日也广六寸象六合也有五象五行也腰广四寸象四时也前广后狭象尊卑也上圆下方象天地也晖十有三象十二律也余一以象闰也其形象鳯而朱鸟南方之禽乐之主也五分其身以三为上二为下参天两地之义也司马迁曰其长八尺一寸正度也由是观之则三尺六寸六分中琴之度也八尺一寸大琴之度也或以七尺二寸言之或以四尺五寸言之以为大琴则不足以为中琴则有余要之皆不若六八之数为不失中声也至于数先儒谓伏牺蔡邕以九孙登以一郭璞以二十七颂琴以十三扬雄谓陶唐氏加二以为防君臣之恩桓谭以为文王加少宫少商二释知匠以为文王武王各加一以为文武是为七盖声不过五小者五法五行之数也中者十大者二十法十日之数也一则声或不备九则声或太多至于全之为二十七半之为十三皆出于七倍差溺于二变二少以应七始之数也为是説者盖始于夏书而曼衍于左氏国语是不知夏书之在治忽有五声而无七始岂为左氏者求其説不得而遂傅会之邪故七之琴存之则有害古制削之可也
　　宋琴制
　　宋朝太常琴制其长三尺六寸三百六十分象周天之度也弦有三节声自焦尾至中晖为浊声自中晖至第四晖为中声上至第一晖为清声故乐工指法按中晖第一弦黄钟【按上为大吕】二弦太簇【按上为夹钟】第三弦姑洗【按上为仲吕】第四弦賔【单弹】第五弦为林钟【按上为夷则】第六弦为南吕【按上为无射】第七弦为应钟【按上为黄钟清】凡此各随钟律弹之莫不合中吕之商中太平之曲非无制也诚损二弦去四清合先王中琴之制则古乐之法不过是矣唐李冲操琴通中吕黄钟无射三宫之説盖未究其本矣先儒之论有宫声又有变宫声已失尊君之道而琴又有少宫少商之弦岂古人祝寿之意哉其害理甚矣
　　琴操
　　自三代之治既徃而乐经亡矣乐经亡则礼素而诗虚是一经缺而三经不完也今夫琴者君子常御之乐盖所以乐心而适情非为忧愤而作也茍遇乎物可咏者咏之可伤者伤之大为典诰小为雅颂而讽刺劝戒靡不具焉其利于教也大矣古之明王君子多亲通焉故尧有神人畅舜有思亲操襄陵始禹训佃始汤以至文王拘羑周公越裳成王仪鳯老聃列仙伯牙之水仙怀陵孔子之将归猗兰曽子归耕残形之类大抵因时事而作岂为忧愤邪后世论之者过也降自唐虞迄于晋宋善琴者八十余人周秦以前其声伤质汉魏而下其音浅薄故汉末太师五曲魏初中防四弄其间声含清侧文质殊流吴弄清润若长江缓流有国士之风蜀声峻急若蹙浪奔涛有少年壮气凡若此类不可胜数然世罕知音反以筝势入琴谱録虽存其亡益乎
　　琴制
　　琴之为噐有龙池者以龙濳于此其出则兴云雨以泽物而人君之仁如之有鳯池者以南方之禽其浴则归洁其身而人君之德如之有轸池者亦曰轸柸以其急于发令切酒以成礼也池侧有鳬掌二所以防轸之动而合制也鳯额下有鳯嗉一所以接喉舌而申令者也琴底有鳯足用黄杨木表其足色本黄也临岳若山岳峻极用枣木表其赤心也人肩者顾于臣有俯就随肩之象也鳯翅者左右翼之有副贰人主之象也龙唇者声所自出也龙龈者吟所由生也龙口所以受弦而其鬂又所以饰之也鳯额所以制嗉而其臆又所以承之也总而言之琴长三尺六寸六分当朞之日也腹中天地二柱当心膂之任也天柱方厚七分居姑洗仲吕之界地柱方厚六分居南吕无射之界若定位小差近上则损上声近下则损下声当中心则其声品节矣然斵制之妙蜀称雷霄郭谅吴称沈镣张越霄谅清雅而沈细镣越并鸣而响亮唐明皇反蜀诏雷俨待诏襄阳冯昭亦善攻斵鬻之不售节使卢公钧闻之见重受一张仍赠之诗自是冯氏门其屦满矣
　　琴晖
　　琴之为乐弦合声以作主晖合律以配臣自临岳际下至龙口衔弦以夷则为中界夷则至临岳下际以仲吕为中界仲吕上至临岳下际以太簇为中界其夹钟姑洗賔林钟四晖即泛调取足又以太簇翻至龙口而晖数足矣自古晖十有三其一象闰盖用螺蚌为之近代用金玉瑟瑟水晶等宝未闻有弦绳之义盖所以示其明莹以节奢纵而已俗传晖作徽纒之徽误矣
　　手势
　　古者手势所象本蔡氏五弄赵耶利所修也左大指象天左中指象日右无名指象月右大指象大风右食指象青云右中指象高山右小指象地右无名指象下水龙行者指行如之虎行者指步如之蟹行者伦指如之鸾行者转指如之轻行者泛指是也儒父吟末接覆手是也亮生啸小起手是也仙人笑下璅是也然弹琴之法必两手相附其犹双鸾对舞两鳯同翔要在附弦作势而不在声外揺指赵师弹琴未有一声无法凡一弄之内清侧殊途一句之中莫不有隂阳派润至如楚明光白雪寄清调中弹楚清声易水鳯归林寄清调中弹楚侧声登垄朢秦寄胡笳调中弹楚侧声竹吟风哀松露寄胡笳调中弹楚清声若此之类非一可谓妙矣
　　琴声经纬
　　古人之论琴声有经有纬有从宫商角徴羽文武以上为经声也黄钟及大吕闰晖以上十三声为纬声也风雅声阴阳声武成声吟咏声谈话声始息声五音声五调声长乐声胡笳声止息声吴声蜀声齐声楚声度弦摘声蹙臑抑扬声调弦龊掠声长弹掉搦声楚清侧声雅质侧声蠲扶轮指声宛美清声高朢远侧声凡此二十四声为从声也右七弦为正十三晖为副正副相应一弦合十三种升降同为九十一声琴含太虚一气运九十种声如此其变亦已尽矣至于取声之法又有木有泛有防有末有剔有防有擘有绰有璅有龊有伦以总之诚去四清二变以谐音律则琴音调而天下治矣【左指按因指打声振动左指令着面右指击隐隐如雷是木声也左防按弦右手击弦泠泠然轻清是泛声也左指不按不击弦锵锵然如钟铎是防声也左指按弦右指打声抑蹙向前后令声下惆怅是防声也右指向下末二三弦左指不着是末声也右指向上剔一是剔声也右食指第一横文向上蹙防二三弦毕举其食指合势朢天是防声也右指向上擘二为擘声右指向下反剔一弦为绰声右指掐食指第二横文上向下击下弦从寛至急可十余声为璅声右两指各按一弦齐声打为龊声右两指伦次共一弦为伦声】
　　论弹琴十善五能十疵五缪
　　十善淡欲合古取欲中矩轻欲不浮重欲不麤拘欲有权逸欲自然力欲不觉纵欲自若缓欲不断急欲不乱五能坐欲安视欲专意欲闲神欲鲜指欲坚
　　十疵太淡而拙多取而杂其轻如摸其重如攫其拘如怯其逸若蹶用力而艰纵指而防其缓若昏其急若奔五缪头足揺动妄肆瞻视错乱中辍精神防慢下指踈杂
　　大病小病
　　大病有七坐无防矩揺头足一也开口努目以骤志气或觑视上下瞻顾左右二也眼目疾速喘息气粗进退无度形神防慢三也面色变易或青或赤如羞惭四也有攻之嵗久取声杂乱不尽五音虽能取声不解用指手势烦杂按指不当五也调弦不切声韵不律动失正意听无眞声六也弹琴之时吟猱过度节奏失宜音韵繁杂自以为能有失古意七也
　　小病有五弹琴之时身则欲偏手势繁乱打弦用指轻重不钧一也若左右总用甲其声焦枯虽有悲思全无音韵声不钧平二也左右手用肉多其声浊钝音韵不清取声繁重防其清爽三也左右手甲多肉少音韵不钧取声轻重重叠句度急燥不较音韵四也取声迟缓音律不续句度不成调弄无味五也
　　十二病总论
　　苏翰林易简曰凡弹琴盖以寓意调性适时之意以闲暇简静为本句度节奏不可太过取声伦比不欲隔越用指甲肉相兼则其声清美右手用弦不得太高亦不得絶音而抛琴曲亦不得按着别弦两手必欲相附如双鸾对舞两鳯同翔使徽不可误按弹弦不可错鸣弄吟不可不尽起伏不可无法段叠不可不晓句读【音豆】不可无节置琴于前身须卓然先定神气两手视之若无琴然取予作用须作精神心志絶虑情意专注不得用力努张精神不得令筋骨寛缓肩甲手臂悉欲调畅按弦用力勿令人知轻重急慢不得断续用指手势悉依法度取予疾徐皆须得体目视左手耳听其声目不别视耳不别听心不别思志不杂注无问有人无人又须尊严如对长者一则声韵雅正二则感动幽明苟乱作大劳精神疾遽不若置琴黙坐古人谓但识琴中趣何劳弦上声是也若能絶此十二病择其善而去其失即妙矣若夫天性聪明取声竒异性出于声声出于心此殆神妙又不可论此也
　　射
　　射经诀　　　　　　　　　王　琚
　　凡射必中席而坐一膝正当垜一膝横顺席执弓必中在把之中且欲当其心也以弓当左膝前竪按席稍吐下弰向前防令上倾向右然后取箭覆其手微拳令指第三节齐平以三指捻箭三分之一加于弓亦三分之一以左手头指授之则转弓令稍离身就箭即以右手寻箭羽下至阔以指头第二指节当阔约徐徐送之令众指差池如鳯翮使当于心又令当阔羽向上弓既离身即易见箭之高下取其中平直然后擡弓离席目聣其的按手颐下引之令满其持弓手与控指及左防肘平如水准令其肘可措杯水故曰端身如榦直臂如枝直臂者非初直也架毕便引之比及满使臂直是也引弓不得急急则失威仪而不主皮不得缓缓则力难为而箭去迟唯善者能之箭与弓把齐为满地平之中为盈贯信美而术难成要令大指知镞之至然后发箭故曰镞不上指必无中矢指不知镞同于无目试之至也或以目视镞马上与暗中则乖此为无术矣故矢在弓右视在左箭发则靡其弰厌其肘仰其腕目以注之手以指之心以趋之其不中何为也又曰矢量其弓弓量其力无动容无作色和其支体调其气息一其心志谓之楷式知此五者为上德故曰莫患弓软服当自远若患力羸恒当引之但力胜其弓则容貌和发无不中故始学者先学持满须能制其弓定其体后乃射之然其的必始于一丈百发百中寸以加之渐至于百步亦百发百中乃为术成或升其的于高山或致其的于深谷或曵之或掷之使其的纵横前却所以射禽兽与敌也凡弓恶右倾箭恶其襦【音儒】颐恶傍引颈恶却垂胷恶前凸背恶后偃皆射之骨髓疾也故身前竦为猛虎方腾额前临为封兕欲鬬出弓弰为怀中吐月平箭阔为上县衡此皆有威容之称也　又曰凡控有二法无名指叠小指中指压大指头指当直竪中国法也屈大指以头指压勾指此胡法也此外皆不入术胡法力少利马上汉法力多利步用然其特妙在头指间世人皆以其指末龊则致箭曲又伤羽但令指靣随直竪即脆而易中其致远乃过常数十步古人以为神而秘之胡法不使大指过头亦为妙尔其执弓欲使把前入扼把后当四指本节平其大指承镞却其头指使不得则和美有声而俊快也射之道备矣哉井仪开弓形所谓怀中吐月也　襄尺襄平也尺曲
  </div>
  <div class="pagination">
   <a href="稗编_page50.html">
    上一页
   </a>
   <span>
    ...
   </span>
   <a href="稗编_page46.html">
    46
   </a>
   <a href="稗编_page47.html">
    47
   </a>
   <a href="稗编_page48.html">
    48
   </a>
   <a href="稗编_page49.html">
    49
   </a>
   <a href="稗编_page50.html">
    50
   </a>
   <span class="current-page">
    51
   </span>
   <a href="稗编_page52.html">
    52
   </a>
   <a href="稗编_page53.html">
    53
   </a>
   <a href="稗编_page54.html">
    54
   </a>
   <a href="稗编_page55.html">
    55
   </a>
   <a href="稗编_page56.html">
    56
   </a>
   <span>
    ...
   </span>
   <a href="稗编_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
