<!DOCTYPE html>
<html>
 <head>
  <meta charset="utf-8"/>
  <title>
   稗编 - 第 62 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稗编 - 第 62 页/共 67 页
  </h1>
  <div class="content">
   宋役法　　　　　　　　　宋　史
　　役法役出于民州县皆有常数宋因前代之制以衙前主官物以里正户长乡书课督赋税以耆长弓手壮丁逐捕盗贼以承符人力手力散从官给使令县曹司至押录州曹司孔目官下至杂职虞候拣搯等人各以乡户等第定差京百司补吏须不碍役乃聴建隆中京西转运使程能请定诸州户为九等着于籍上四等量轻重给役余五等免之诏加裁定淳元五年始令诸县以第一等户为里正第二等户为户长勿冒名以给役自余众役多调厢军然役有轻重劳佚之不齐人有贫富强弱之不一承平既久奸伪滋生命官形势占田无限皆得复役衙前将吏得免里正户长而应役之户困于繁数伪为劵售田于形势之家假佃户之名以避徭役干兴初始立限田法形势敢挟他户田者聼人告予所挟田三之一时州县既广徭役益众太常博士范讽知广济军因言军地方四十里户口不及一县而差役与诸郡等愿复为县转运司执不可因诏裁损役人自里正乡户为衙前主典府库或辇运官物徃徃破产景祐中稍欲寛其法乃命募人充役募役之法始于此矣庆厯中范仲淹执政谓天下县多故役蕃而民首废河南诸县欲以次及他州当时以为非未几悉复王逵为荆湖转运使率民输钱免役得缗钱三十万进为羡余防诏奨繇是他路为掊克以市恩初知并州韩琦上疏曰州县生民之苦无重于里正衙前有孀母改嫁亲族分居或弃田于人以免上等或非命求死以就单丁规图百端苟免沟壑之患每乡被差疎宻与赀力髙下不均假有一县甲乙二乡甲乡第一等户十五户计赀为钱三百万乙乡第一等户五户计赀为钱五十万畨休逓役即甲乡十五年一周乙乡五年一周富者休息有余贫者败亡相继岂朝廷为民父母意乎请罢里正衙前命转运司以州军见役人数为额令佐视五等簿通一县计之籍皆在第一等选赀最髙者一户为乡户衙前后差人放此即甲县户少而役蕃聼差乙县户多而役简者簿书未尽实聼换取他户里正主督租赋请以户长代之二年一易下其议诸路转运司度利害皆以为便治平四年三司使韩绛言闻京东民有父子二丁将为衙前役者其父告其子曰吾当求死使汝曹免于冻馁遂自缢而死又闻江南有嫁其祖母及与母析居以避役者又有鬻田减其户等者田归官户不役之家而役并于同等见存之户望博访利害集议裁定使力役无偏重之害役法更议始此煕宁元年帝阅内藏库奏有衙前越千里输金七钱库吏邀乞逾年不得还者帝重伤之乃诏制置条例司讲立役法二年遣刘彞程颢等八人行诸路相度农田水利税赋科率徭役利害条例司检详文字苏辙言役人之不可不用乡户犹官吏之不可不用士人也今遂欲两税之外别立一科谓之庸钱以备官雇不问户之髙低例使出钱上户则便下户实难辙以议不合罢条例司言使民出钱雇役即先王致民财以禄庶人在官者之意愿以条目遣官分行天下博尽众议于是条谕诸路曰衙前既用重难分数凡买扑酒税坊塲旧以酬衙前者从官自卖以其钱同役钱随分数给之其厢镇塲务之类旧酬奨衙前不可令民买占者即用旧定分数为投名衙前酬奨如部水陆运及领仓驿塲务公便库之类其旧烦扰且使陪备者今当省使毋费承符散从官等旧若重役偿欠者今当改法除弊庶使无困凡有产业物力而旧无役者今当出钱以助役久之司农寺言今立役条所寛优者皆村乡朴惷不能自达之穷甿所裁取者乃仕宦兼并能致人言之豪右若经制一定则衙司县吏无以施诛求巧舞之奸故新法之行尤所不便欲先自一两州为始候其成就即令诸州军仿视施行若实便百姓当特奨之诏可于是司农判寺邓绾曽布言畿内乡户计产业若家资之贫富上下分为五等岁以夏秋随等输钱乡户自四等坊郭自六等以下勿输两县有产业者上等各随县中等并一县输析居者随所析而定降其等若官户女户寺观未成丁减半输皆用其钱募三等以上税户代役随役重轻制禄开封县户二万二千六百有竒岁输钱万二千九百缗以万二百为禄赢其二千七百以备凶荒欠阁他县仿此募法三人相任衙前仍供物产为抵弓手试武艺典吏试书计令下募者执役被差者得散去开封一府罢衙前八百三十人畿县乡役数千遂颁其法于天下天下土俗不同役重轻不一民贫富不等从所不便为法凡当役人户以等第出钱名免役钱其坊郭等第户及未成丁单丁女丁寺观品官之家旧无色役而出钱者名助役钱凡敷钱先视州若县应用雇直多少随户等均取雇直既已用足又率其数增取二分以备水旱欠阁虽增毋得过二分谓之免役寛剩钱四年罢许州衙前干公使库以军校主之月给食钱三千后行于诸路人皆便之两浙率民助役钱至七十万薛尚为帝言帝问王安石安石曰提举官据数取之朝廷以恩惠科减于体为顺监察御史刘挚谓昨者团结保甲民方惊扰又作法使人均出缗钱期防急廹人情惶骇因陈新法十害其要曰上户常少中下户常多故旧法上户之役类皆数而重下户之役率常简而轻今不问上下户槩视物力以差出钱故上户以为幸而下户苦之岁有丰凶而役人有定数助钱岁不可缺则是赋税有时减阁而助钱更无蠲损也役人必用乡户为其有常产则自重今既招雇恐止得浮浪奸伪之人则帑庾塲务纲运不惟不能典干窃恐不胜其盗用而冐法者众至于弓手耆壮承符散从手力胥吏之类恐遇冦则有纵逸因事輙为搔扰也司农新法衙前不差乡户其旧尝愿为长名者聼仍其旧却用官自召卖酒税坊塲并州县坊郭人户助役钱数酬其重难惟此一法有若可行然坊郭十等户缓急科率郡县頼之难更使之均出助钱乞诏有司若坊塲钱可足衙前雇直则详究条目徐行而观之杨绘又言助役之利一而难行有五请先言其利假如民田有一家而百顷者亦有户才三顷者其等乃俱在第一以百顷而较三顷则已三十倍矣而受役月日均齐无异况如官户则除耆长外皆应无役今例使均出雇钱则百顷所输必三十倍于三顷者而又永无决射之讼此其利也然难行之説亦有五民惟种田而责其输钱钱非田之所出一也近边州军就募者非土著奸细难防二也逐处田税多少不同三也耆长雇人则盗贼难止四也衙前雇人则失防官物五也乞先议防此五害然后着为定制仍先戒农寺无欲速就以祈恩赏提举司无得多取于民以自为功如此则谁复妄议于是曾布摭绘摰所言而条奏辨诘之其畧曰畿内上等户尽罢昔日衙前之役故今所输钱比旧受役时其费十减四五中等人户旧充弓手手力承符户长之类今使上等及坊郭寺观单丁官户皆出钱以助之故其费十减六七下等人户尽除前日冗役而专充壮丁且不输一钱故其费十减八九大抵上户所减之费少下户所减之费多言者谓优上户而虐下户得聚敛之谤臣所未谕也提举司以诸县等第不实故首立品量升降之法言者则以谓品量立等者葢欲多敛雇钱升补上等以足配钱之数至于祥符等县以上等人户数多减充下等乃独掩而不言此臣所未谕也凡州县之役无不可募人之理今投名衙前半天下未尝不典主仓库塲务纲运而承符手力之类旧法皆许雇人行之久矣惟耆长壮丁以今所措置最为轻役故但轮差乡户不复募人言者则以谓衙前雇人则失防官物耆长雇人则盗贼难止又以谓近邉奸细之人应募则焚烧仓库或守把城门则恐潜通外境此臣所未喻也免役或输见钱或纳斛斗皆从民便为法至此亦已周矣言者则谓直使输钱则丝绵粟麦必贱若用他物凖直为钱则又退拣乞索且为民害如此则当如何而可此臣所未谕也昔之徭役皆百姓所为虽凶荒饥馑未尝罢役今役钱必欲稍有余羡乃所以为凶年蠲减之备其余又专以兴田利增吏禄言者则以谓助钱非如税赋有倚阁减放之期臣不知昔之衙前弓手承符手力之类亦尝倚阁减放否此臣所未谕也两浙一路户一百四十余万所输缗钱七十万尔而畿内户十六万率缗钱亦十六万是两浙所输才半畿内然畿内用以募役所余亦自无几言者则以谓吏縁法意广收大计如两浙欲以羡钱徼幸司农欲以出剰为功此臣所未谕也诏绘知郑州摰落监察御史里行监衡州盐仓遣察访使徧行诸路促成役书改助役为免役不愿就募而强之者论如律诸路役书既上之司农乃颁募役法于天下用免役钱禄内外胥吏有禄而赃者用仓法重其坐初京师赋吏禄歳仅四千缗至八年计缗钱三十八万有竒京师吏旧有禄及外路吏禄又不在是焉时权江西提刑提举金君卿首募受代官部钱帛纲趋京不差乡户衙前而费减十五六赐诏奨谕时免役出钱或未均参知政事吕惠卿及其弟曲阳县尉和卿皆请行手实法其法官为定立田产中价使民各以田畞多少髙下随价自占仍并屋宅分有无蕃息立等凡居钱五当蕃息之钱一非用买田谷而輙隠落者许告有实以三分之一充赏九年以荆湖两路敷役钱太重较一歳入出寛剰钱数多诏权减二年寻诏自今寛剩役钱及买扑坊塲钱更不以给役人岁具羡数上之司农余物凡籍之常平司者常留一半十年知彭州吕陶奏朝廷欲寛力役立法召募初无过敛民财之意有司奉行过当增添科出谓之寛剩自熙宁六年施行役法至今四年臣本州四县已有寛剩钱四万八千七百余贯今歳又须科纳一万余贯以成都一路计之无虑五六十万推之天下见今约有六七百万贯寛剩在官歳歳如此泉币絶乏货法不通商旅农夫最受其弊臣恐朝廷不知免役钱外有此寛剩数目乞契勘见今约支几歳不至阙乏霈发德音特免数年或逐年限定不得过十分之一所贵民不重困不报王安石去位吴充为相沈括献议莫若稍变役法杂以差徭为便御史知杂蔡确言括反覆贬括知宣州役钱立额浙东多以田税钱数为则浙西多用物力至是诏令通物力税钱互纽为数从便输纳淮东路估定物产如其实直以均敷取初许两浙坊郭户家产不及二百千乡村户不及五十千毋输役钱已而乡户不及五十千亦不免输元丰二年提举司言坊郭户免输法太优乃诏如乡户法截定所敷钱数帝之力主免役也知民间通苦差役而衙投之任重行逺者尤甚特剏免役虽均敷雇直不能不取之民然民得一意田畞实解前日困敝故羣议杂起意不为变顾其间采王安石防不正用雇直为额而展敷二分以备吏禄水旱之用羣臣每以为言屡疑屡诘而安石持之益坚此其为法既不究终防弊而聚敛小人又乘此增取帝虽数诏禁戒而不能尽止至是雇役不加多而岁入比前增广则安石不能将顺德意其流弊已见矣哲宗立宣仁后垂帘同聼政门下侍郎司马光言按因差役破产者惟乡户衙前盖山野愚戆之人不能干事或因水火损败官物或为上下侵欺乞取是致欠折备偿不足有破产者至于长名衙前在公精熟每轻重难别得优轻塲务酬奨往往致富何破产之有又曰乡者役人皆上等户为之其下等单丁女户及品官僧道本来无役今使之一槩输钱则是赋敛愈重自行免役法以来富室差得自寛贫者困穷日甚监司守令之不仁者于雇役人之外多取羡余或一县至数万贯以冀恩赏又青苖免役赋敛多责见钱钱非私家所铸要须贸易丰岁追限尚失半价若值凶年无谷可粜卖田不售遂致杀牛卖肉伐桑鬻薪来年生计不暇复顾此农民所以重困也臣愚以为宜悉罢免役钱诸色役人并如旧制定差见雇役人皆罢遣之衙前先募人投充长名召募不足然后差乡村人户每经歴重难差遣依旧以优轻塲务充酬奨所有见在役钱拨充州县常平本钱以户口为率存三年之蓄有余则归转运司凡免役之法纵富强应役之人征贫弱不役之户利于富不利于贫及今耳目相接犹可复旧名若更年深富者安之民不可复差役矣于是始诏修定役书凡役钱惟元定额及额外寛剰二分已下许着为凖余并除之若寛剰元不及二分者自如旧则寻诏耆户长壮丁皆仍旧募人供役保正甲头承帖人并罢元祐元年侍御史刘摰言率户赋钱有从来不预差役而槩被敛取者有一户而输数百以至千缗者昔惟衙前一役有至破产者尔今天下坊塲官收而官卖之歳计缗钱无虑数百万自可足衙前雇募支酬之直则役之重者已无所事于农民矣外惟散从承符弓手手力耆户长壮丁之类无大劳费宜并用祖宗差法自第一等而下通任之监察御史王岩叟请于衙前大役立本等相助法以尽变通之利借如一邑之中当应大役者百家而歳取十人则九十家出力为助明年易十户复如之则大役无偏重之弊于百色无名之差口一切非理之资陪悉用熙宁新法禁之虽不助犹可为也殿中侍御史刘次荘言近制许雇耆户长须三等以上户不知三等已上户不愿受雇既无愿者则郡县必阳循雇名隂用差法不若立法明差之为便时中书舎人苏轼言先帝初行役法取寛剰钱不得过二分以备灾伤有司奉行过当行之几十六七年积而不用至三千余万贯石熙宁中行给田募役法大畧如边郡弓箭手臣知宻州先募弓手民甚便之王安石以为给田募役其害有十曾未半年此法复罢因列其五利王岩叟言苏轼乞买田募役其五利难信而有十弊大指谓官市民田虑不当价民受田就募既非永业则卤莾其耕又将转而他之而其六弊特详曰弓箭手虽名应募实与家居农民无异虽或畨上及缓急不免防集实不废田业非如州县色役长在官寺则弓箭手之优可知矣然犹闻阙额常难补招已就招者又时时窜去引此为比不切事情其七弊曰户及三等以上皆能自足必不肯佃田供役今立法须二等以上户方充弓手三等以上方得供散从官以下色役乃是用给田募役之名行揭簿定差之实既云百姓乐于应募何以户降四等必须上二等户保任任之而逃则勒任者就供田役此岂得云乐应也耶上官均亦陈五不可行轼议遂格司马光复奏今免役之法其害有五上户旧充役固有陪备而得畨休今出钱比旧费时多年年无休息下户元不充役今例使出钱旧日所差皆土著良民今皆浮浪之人应募无顾籍受赇侵防官物又农民出钱难于出力一遇凶年则卖荘田牛具桑柘以钱纳官提举常平仓司惟务多敛役钱广积寛剩此五害也今莫若直降敇命尽罢天下免役钱其诸色役人并依熙宁元年以前旧法人数委本县令佐揭簿定差其人不愿身自供役许择司任者雇代有逋逃失防雇者任之惟衙前一役最号重难固有因而破产者为此始作助役法自后色色优假禁止陪备别募命官将校部押逺纲遂不闻更有破产之人若今衙前仍行差法陪备既少当不至破家若犹矜其力难独任即乞如旧法于官户寺观单丁女户有屋产月收僦直可及十五千荘田中熟所收及百石以上者并随贫富以差出助役钱自余物产约此为凖每州椿收候有重难役使即以支给尚虑役人利害四方不能齐同乞许监司守令审其可否可则亟行如未究尽县许五日具措画上之州州一月上逹运司转运司季以闻朝廷委执政审定随一路一州各为之敕务要曲尽然免役行之近二十年富户习于优利一旦变更不能不怀异同又差役复行州县不能不有小扰提举官专以多敛役钱为功必竞言免役钱不可罢当此之际愿勿以人言轻坏良法知枢宻院章惇取光所奏踈畧未尽者駮奏之尚书右丞吕公着言惇専欲求胜不顾命令大体望选差近臣详定右正言王觌言近制改募为差用旧法人数为则而熙宁元年以后募数屡经裁减则旧数不可复用请悉凖见额定差先是差法既复知开封府蔡京如敕五日内尽用开封祥符县旧役人数差一千余人以足旧额右司谏苏辙言开封府亟用旧额尽差如坛子之类近例率用剰员今悉改差民户故为烦扰以揺成法乞正其罪司马光之始议差役中书舎人范百禄言于光曰熙宁免役法行百禄为咸平县开封罢遣衙前数百人民皆欣幸其后有司求羡余务刻剥乃以法为病今第减助免钱额以寛民力可也光虽不从及议州县吏因差役受赇从重法加等配流百禄押刑房固执不可曰乡民因徭为吏今日执事而受赇明日罢役复以财遣人若尽以重法绳之将见黥面赭衣充塞道路矣光曰微公言几为民害遂已之苏辙又言差役复行应议者有五其一曰旧差乡户为衙前破败人家急如兵火自新法行天下不复知有衙前之患然而天下反以为苦者农家岁出役钱为难及许人添刬见卖坊塲遂有输纳不给者尔向使止用官费坊塲课入以雇衙前自可足办而他色役人止如旧法则为利较然矣初疑衙前多是浮浪投雇不如乡差税户可托然行之十余年投雇者亦无大败阙不足以易乡差衙前之害今畧计天下坊塲钱一歳可得四百二十余万贯若立定中价不许添刬三分减一尚有二百八十余万贯而衙前支费及召募非泛纲运一岁共不过一百五十余万缗则是坊塲之直自可了办衙前百费何用更差乡户今制尽复差役知衙前苦无陪备故以乡户为之至于坊塲元无明降处分不知官自出卖耶抑仍用以酬奨衙前也若仍用以酬奨即召募部纲以何钱应用若不与之钱即旧名重难乡户衙前仍前自备为害不小其二坊郭人户旧苦科配新法令与乡户并出役钱而免科配其法甚便但敷钱太重未为经乆之法乞取坊郭官户寺观单丁女户酌今役钱减定中数与坊塲钱用以支雇衙前及召募非泛纲运外却令桩备募雇色役之人用其三色用见今在役人数定差煕宁未减定前其数实冗不可遵用其四熙宁以前散从弓手手力诸役人常苦迎送自新法以来官吏皆请雇钱役人既便官亦不至阙事乞仍用雇法其五州县胥吏并量支雇钱募充仍罢重法亦许以坊塲坊郭钱为用不足用方差乡户乡户所出雇钱不得过官雇本数诏送看详役法所详定择其要者先奏以行于是役人悉用见数为额惟衙前用坊塲河渡钱雇募不足方许揭簿定差其余役人惟该募者得募余悉定差遂罢官户寺观单丁女户出助役法其今役钱即免输寻以衙前不皆有雇直遂改雇募为招募凡熙丰尝立法禁以衙前及役人非理役使及令陪备圆融之类悉申行之耆壮依保正长法坊塲河渡钱量添酒钱之类名色不一惟于法许用者支用外并桩备招募衙前支酬重难及应缘役事之用如一州钱不供用许移别州钱用之一路不足许从户部通他路移用其或有余毋得妄用其或不足毋得减募增置衙前最为重役若已招募足额上一等户有虚闲不差者令供次等色役乡差役人在职官如敢抑令别雇承符散从承代其役者转运司劾奏重责苏辙又言雇募衙前改为招募既非明以钱雇必无肯就招者势须差拨不知岁收坊郭河渡缗钱四百二十余万欲于何地用之煕宁以前诸路衙前多雇长名当役如西川全是长名淮南两浙长名太半以上余路亦不减半今坊塲官既自卖必无愿充长名则衙前并是乡户虽号招募而上户利于免役方肯占名与差无异上户既免衙前重役则凡役皆当均及以次人户如此则下户充役多如熈宁前矣苏轼在详定役法所极言役法可雇不可差第不当于雇役费实之外多取民钱若量入为出不至多取则自足以利民司马光不然之光言差役已行续闻有命雇募不足方许定差屡有更张号令不一又转运使欲合一路共为一法不令州县各从其宜或已受差即释役使去或已辞雇却复拘之入役或仍旧用钱招募或不用钱白招纷纭不定寖违本意遂条举始奏之文尝许州县监司陈列宜否自今外官茍见利否县许直上转运司州许直奏使下情无壅详定所第当稽阅监司州县所陈详定可否非其任职而务出奇论不切事情者勿用亦不可以一路一州一县土风利害槩行天下从之未几诏诸路坊郭五等以上及单丁女户官户寺观第三等以上旧输免役钱者并减五分余户等下此者悉免输仍自元祐二年始凡支酬衙前重难及纲运公皁迓送飱钱用坊塲河渡钱给赋不足方得于此六色钱助用而有余封桩以备不时之须臣僚上言朝廷虽立差法而明许民户雇代州县多已施行近命弓手须正身恐公私未便诏不愿身自任役许募尝为弓手而有劳效者雇直虽多毋逾元募之数御史中丞刘挚言弓手不可不用差法者盖乡人在役则不独有家丁子弟之助至于族姻乡党莫不与为耳目有捕輙获又土著自重无逃亡之患自行雇募盗冦充斥葢浮惰不能任责故也如五路弓手熈宁未变法前身自执役最号强劲其材艺捕缉胜于他路近日复差不闻有不乐而愿出钱雇人惟是川蜀江浙等路昨升差上一等户皆习于骄脆不肯任察捕之责欲乞五路必差正身余路即用新敕厘为三色旧有户等已尝受差者曾有战鬭劳效应留者愿雇人代己者立此三色所冀新旧相兼渐习御捕监察御史上官均言近许当差弓手户役得差人为代此法最便议者谓身任其役则自爱而重犯法熈宁募法久行何尝闻盗贼充斥彼自爱之民承符帖追逮则可俾之与贼角死岂其能哉两浙诸路以法案差弓手必责正身至有涕泣辞免者此岂可恃以为用哉今既立法许雇尝为弓手而有效劳之人比之泛募宜有间矣旧法户赋免役钱及三百缗者令仍输钱免役侍御史王岩叟谓此法不见其利借如两户其一输钱及三百千其一及二百八九十千相去几何而应差者三年五年即得休息其应输助者毕世入钱无有已时非至破家终不得免此其势必巧为免计有弟兄则析居不则减卖其业但少降三百千之数则遂可免不出二三年髙强户皆成中户其后又诏旧输免役钱户及百千以上令如六色户输钱助役葢欲以其钱广雇使畨休优乆凡户少之乡应差不及三畨者许以六色钱募州役尚不及两畨则申户部移用他州钱以纾差期乡户衙前受役当休无代即如募法给雇食之直若愿就投募者仍免本户身役不愿速募人代之元祐三年翰林学士苏轼言差役之法天下皆云未便昔日雇役中户岁出几何今者差役中户岁费几何更以几年一役较之约见其数则利害灼然而况农民在官官吏百端蚕食比之雇人苦乐十倍五路百姓朴拙间遇差为胥史又转雇惯习之人尤为患苦寻诏郡县各具差役法利害条析以闻四年右正言刘安世言御史中丞李常请复雇募怀奸害政先是常言差法诏下民知更不输钱尝讙呼相庆行之既久始觉不输钱为害何也差法废久版籍不明重轻无凖乡寛户多者仅得更休乡狭户窄者频年在役上户极等昔有岁输百千至三百千者今止差为弓手雇人代役歳不过用钱三四十千中下户旧输钱不过三二千而今所雇承符散从之类不下三十千然则今法徒能优便上户而三等四等户困苦日甚望诏一二练事臣僚使与赋臣取差雇二法便于百姓者行之无牵新书无执旧説民以为善斯善矣而安世则以责民出钱为非乞固守差役初议故以常为罪是时言役法不便者甚众哲宗始亲政三省言役法尚未就绪帝曰第行元丰旧法而减去寛剰钱百姓何有不便范纯仁曰四方异宜须因民立法乃可乆也遂令户部议之右司谏朱绂言输钱免役有过数多敷者用钱雇役有立直太重者役色之内又有优便而愿自投募不必给雇者请详为裁省中书言自行差法十年民间苦于差扰前后议者纷纭更变不一未有底止于是诏复免役法自绍圣复雇役而建炎初罢之已而讨论其法之不可废也叅政李回言于髙宗曰常平法本于汉耿夀昌岂可以王安石而废之且当时招射士无以供庸直诏官户役钱勿减半民户役钱槩增三分后复减之兼官旧给庸钱以募户长及立保甲则储庸钱以助经费未几废保甲复户长而庸钱不复给遂为总制窠名焉然后起于物力物力升降不殽则役法公是以绍兴以来讲究推割推排之制凡百姓典卖典业税赋与物力一并推割至于推排则因其赀产之进退为之升降三歳而下行之然当时之弊或以小民粗有米粟仅存室庐凡耕耨刀斧之器鸡豚犬彘之畜纎细微皆得而籍之吏视赂之多寡为物力之低昂上之人忧之于是又为之限制除质库房廓停塌店铺租牛赁船等外不得以猪羊杂色估计其后并耕牛租牛以免之若江之东西以亩头计税亦有不待推排者保正长之立也五家相比五五为保十大保为都保有保长有都副正余及三保亦置长五大保亦置都保正其不及三保五大保者或为之附庸或为之均并不一也户则以物力之髙下为役次之久近若夫品官之田则有限制死亡子孙减半防尽差役同编户【一品五十顷二品四十五顷三品四十顷四品三十五顷五品三十顷六品二十五顷七品二十顷八品十顷九品五顷】封赠官子孙差役亦同编户【谓父母生前无官因伯叔或兄弟封赠者】若非凡泛及七色补官不在限田免役之数其奏荐弟侄子孙原自非泛七色而来者仍同差役进纳军功捕盗宰执给使减年补授转至升朝官即为官户身亡子孙并同编户太学生及得解经省试者虽无限田许募人充役单丁女户及孤幼户并免差役凡无夫无子则为女户女适人以奁钱置产仍以夫为户其合差保正长以家业钱数多寡为限以限外之数与官编户轮差总首部将免保正长差役诸州义士已免之不许典卖老疾身亡许承袭凡募人充役并募土著之人其放停兵及尝为公人者并不许募既有募人官不得复追正身募人凭藉官势奸害平人断罪外坐募之者髙宗在河朔亲见闾阎之苦尝叹知县不得人一充役次即便破家是以讲究役法甚便乾道五年处州松阳县倡为义役众出田谷助役户轮充自是所在推行十一年御史谢谔言义役之行当从民便其不愿者乃行差役上然之朱熹谓义役有未尽善者四事盖始倡义役者惟恐议之未详虑之未周而踵之者不能皆善人于是其弊日开其流日甚或以材智把握而専义役之利或以气力凌驾而私差役之权是以虐贫扰富凌寡暴孤义役之名立而役户不得以安其业雇役之法行而役户不得以安其居信乎所谓未尽善之弊也庆元二年吏部尚书许及之因淳熈陈居仁所奏取祖宗免役旧法及绍兴十七年以后续降防符脩为一书名曰役法撮要五年书成左丞相京镗上之其法可以悠久其或未久而輙弊者人也
　　论免役钱【二条】　　　　　　马端临【后同】
　　按以保正代耆长等役熈宁间已尝行之继而以人言不便罢之矣今观此则是罢而复行也盖熈宁之徴免役钱也非専为供乡户募人充役之用而已官府之需用吏胥之廪给皆出于此及其久也则官吏可以破用而役人未尝支给是假免役之名以取之而复他作名色以役之也为法之弊一至此哉
　　取民间六色之钱益以系官坊塲钱充雇役之用而尽蠲衙前以下诸役熈宁之法也以坊塲充衙前雇役之用而承符以下诸役仍复轮差民户而尽蠲六色之钱元祐之法也然元祐复差役之初议者不同故有弓手许募曾充有劳效者指挥则所谓雇役者不特衙前而已也六色钱虽曰罢徴继而诏诸路坊郭五等以上及单丁女户官户自三等已上旧输免役钱并减五分余户下此悉免之则所谓雇役之钱元未尝尽除也自是诸贤于差雇之议各有所主而朝廷亦兼行之然熈宁尽除差法明立雇议而当时无状官吏尚且掯免役之钱而不尽支给假他役之名而重复科差况元祐差雇兼行议论反复则此免役六色之钱其在官者不肯尽捐以予民其在民者有时复徴以入官固其势也颍滨所谓所在役钱寛剩一二年必未至阙用从今放免理在不疑东坡所谓六色钱以免役取当于雇役乎尽之然后名正而人服皆至当之论
　　论差役雇役义役
　　按差役古法也其弊也差役不公渔取无艺故转而为雇雇役熈宁之法也其弊也庸钱白输苦役如故故转而为义义役中兴以来江浙诸郡民户自相与讲究之法也其弊也豪强専制寡弱受凌故复反而为差葢以事体之便民者观之雇便于差义便于雇至于义而复有弊则末如之何也已窃尝论之古之所谓役者或以起军旅则执干戈冒锋镝而后谓之役或以营土木则亲畚锸疲筋力然后谓之役夫子所谓使民以时王制所谓岁不过三日皆此役也至于乡有长里有正则非役也栁子厚言有里胥而后有县大夫有县大夫而后有诸侯有诸侯而后有方伯连帅有方伯连帅而后有天子然则天子之与里胥其贵贱虽不侔而其任长人之责则一也其在成周则五家设比长二十五家设里宰皆下士也等而上之则曰闾胥【掌二十五家六乡】曰酂长【掌一百家六遂】皆中士也曰旅师【掌一百家六乡】曰鄙师【掌五百家六遂】皆上士也曰党正【掌五百家六乡】曰县正【掌二千五百家六遂】皆下大夫也曰州长【掌二千五百家六乡】则中大夫也周时邻里乡党之事皆以命官主之至汉时乡亭之任则每乡有三老孝弟力田掌劝导乡里助成风俗每亭有亭长啬夫掌聼狱讼收赋税又有游徼掌廵禁盗贼亦皆有禄秩而三老孝弟力田为尤尊可与县令丞尉以事相教复勿繇戍【古之所谓复除者复其繇戍耳如三老盖亦古复除之科然则谓三老为役可乎】尝以岁十月赐酒肉或赐民爵一级则三老孝弟力田必二级赐民帛一匹则三老孝弟力田必三匹或五匹其尊之也至矣故戾太子得罪而壶关三老得以言其寃王尊为郡而东郡三老得以奏其治状至于张敞朱博鲍宣仇香之徒为显宦有声名然其猷为才望亦皆见于为亭长啬夫之时盖上之人爱之重之未尝有诛求无艺廹胁不堪之举下之人亦自爱自重未尝有顽钝无耻畏避茍免之事故自汉以来虽叔季昏乱之世亦未闻有以任乡亭之职为苦者也隋时苏威奏置五百家乡正令理人间词讼而李德林以为本废乡官判事为其里闾亲识剖断不平今令乡正专理五百家恐为害更甚诏集议而众多是德林遂废不置然则隋时乡职或设或废本无关于理乱之故而其所以废者葢上之人重其事而不轻置非下之人畏其事而不肯充也至唐睿宗时观监察御史韩琬之防然后知乡职之不愿为故有避免之人【琬言往年两京及天下州县学生佐史里正坊正每一员阙先拟者輙十人顷年差人以充犹致亡逸即知政令风化渐以弊也】唐宣宗时观大中九年之诏然后知乡职之不易为故有轮差之举【诏以州县差役不均自今每县据人贫富及差役轻重作差科簿送刺史检署讫鏁于令防毎有役事委令据簿轮差】自是以后所谓乡亭之职至困至贱贪官污吏非理徴求极意凌篾故虽足迹不离里闾之间奉行不过文书之事而期防追呼笞棰比较其困踣无聊之状则与以身任军旅土木之繇役者无以异而至于破家荡产不能自保则繇役之祸反不至此也然则差役之名差后世以其困苦卑贱同于徭役而称之而非古人所以置比闾族党之官之本意也王荆公谓免役之法合于周官所谓府史胥徒王制所谓庶人在官者然不知周官之府史胥徒葢服役于比闾族党之官者也苏文忠公谓自杨炎定两税之后租调与庸两税既兼之矣今两税如故柰何复欲取庸钱然不知唐之所谓庸乃徴徭之身役而非乡职之谓也二公葢亦习闻当时差役之名但见当时差役之贱故立论如此然实则误举以为比也上之人既贱其职故叱之如奴待之如罪囚下之人复自贱其身故或倚法以为奸或匿赋以规免皆非古义也成周之事逺矣汉之所以待三老啬夫亭长者亦难以望于后世如近代则役法愈弊役议愈详元祐间讲明差雇二法为一大议论然大槩役之所以不可为者费重破家耳苏黄门言市井之人应募充役家力既非富厚生长习见官司官吏虽欲侵渔无所措手耕稼之民性如麋鹿一入州县已自慑怖而况家有田业求无不应自非廉吏谁不动心凡百侵扰当复如故以是言之则其所以必行雇役者葢虽不能使充役之无费然官尝任雇募之责则其役与民不同而横费可以省虽不能使官吏之不贪然民既出雇募之费则其身与官无预而贪毒无所施此其相与防闲之术虽去古义逺甚然救时之良策亦不容不如此然熈丰间言其不便者则谓差役有休歇之时而雇役则年年出费差役有不及之户而雇役则户户徴钱至有不愿输钱而情愿执役者葢当时破家皆愚懦畏事之人而桀黠之徒自能支吾而费用少者反以出雇役钱为不便又当时各州县所徴雇役钱除募人应役之外又以其余者充典吏俸给之用又有寛剰钱可以备凶旱赈救可以见当时充役之费本不甚重故雇役之钱可以备此三项支用也若夫一承职役羁身官府则左支右吾尽所取办倾囷倒廪不足陪偿役未满而家已罄事体如此则雇役之法岂复可行雇役之金岂复能了然则此法所以行之熈丰而民便之元祐诸君子皆以为善者亦以当时执役之费本少故也礼义消亡贪饕成俗为吏者以狐兎视其民睥睨朶頥惟恐堕穽之不早为民者以冦戎视其吏潜形匿影日虞怀璧之为殃上下狙伺巧相计度州县专以役户之贫富为宦况之丰杀百姓亦专以役籍之系否验家道之兴衰于是民间视乡亭之职役如蹈汤火官又以复除之説要市于民以取其赀其在复除之科者茍延岁月而在职役之列者立见虚耗虽有智者不能为谋矣所谓正本澄源之论必也朝廷以四维励士大夫饩廪称事无俾有多藏之恶士大夫以四维自励力行好事稍能以泽物存心然后锄奸贪之胥吏以去其蠧害削非泛之支补【或作备】以养其事力赋敛之簿书必覈无使代逋欠之输勾呼之期防必明毋使受稽慢之罚夫然故役人者如父母之令其子弟恩爱素孚役于人者如臂指之防其腹心劬劳不惮既无困苦之忧不作避免之念则按籍召而役之可矣奚必曰雇曰义之纷纷哉不然举三代以来比闾族党之法所以聨属其民上下相维者反借为厉民之一大事愚不知其説矣
　　论复除【附论青】
　　按周官及礼记所载周家复除之法除其征役而已至汉则并赋税除之岂汉之法优于周乎曰非也葢赋税出于田而周人之田则皆受之于官其在复除之例者如所谓贵者贤者能服公事者即公卿大夫以及庶人在官之流皆受公田之禄以代耕未尝予之田而使之躬耕者也所谓老者疾者则不能耕而不复给以田且仰常饩于官者也所谓新氓之迁徙者则是未及授以田者也此数色之人既元无田则何有于赋税故只除其征役至汉则田在民间官不执授受之柄亦无复应受与不应受之法矣故在复除之例者并除其赋役也然汉以后则官户之有防至单丁或老疾者除其役则有之亦不复闻有除税之事矣【按元祐初温公入相诸贤并用革新法之病民者如救焚然青苖助役其尤也然既曰罢青苖钱复行常平仓法矣未几而复有再给散出息之令而其建请乃出于范忠宣虽曰温公在告不预知然公其时有奏乞禁抑配奏中且明及四月二十六日敕令给钱斛之説则非全不预知也后以谏文章论列舍人苏轼不肯书黄遂大悟而不复再行耳至于役法则诸贤之是熈宁而主雇募者居其半故差雇二者之法杂然并行免役六色之钱仍复徴取然则诸贤虽号为革新法而青苗助役之是非可否胷中葢未尝有一定之见宜熈丰之党后来得以为辞也然熈宁之行青苗也既有二分之息提举司复以多散为功遂立各郡定额而有抑配之弊其行助役也既取二分之寛剰而复徴头子钱民间输钱日多而雇人给直日损遂至寛剰积压此皆其极弊处至绍圣国论一变羣奸唾掌而起于绍述故事宜不遗余力然攷其施行之条画则青苖取息止于一分且不立定额抑配人户助役钱寛剰亦不得过一分而蠲减先于下五等人户则聚敛之意反不如熈丰之甚矣观元祐之再行青苗复徴六色役钱则知兴利之途虽君子不能尽窒之观绍圣之青苗取息役钱寛剰皆止于一分则知言利之名虽小人亦欲少避之要之以常平之储贵发贱敛以赈凶饥广蓄储其出入以粟而不以金且不取息亦可以惩常平积滞不散侵移他用之弊则青苖未尝不可行以坊场扑买之利及量徴六色助役之钱以贡雇役所徴不及下户不取寛剰亦可以免当役者费用破家之苦则助役未尝不可行介甫狠愎不能熟议缓行而当时诸贤又以决不可行之説激之羣憸因得以行其附防媒进之计推波助澜无所不至故其征利毒民反出后来章蔡诸人之上矣绍圣绍述之事章惇为之宗主然惇元祐时尝言保甲保马一日不罢则有一日害如役法熈宁初以雇代差行之太速故有今弊今复以差代雇当详议熟讲庶几可行而限止五日其弊将益甚矣其説不惟切中元祐之病亦且深知熈丰之非然则后来之所以攘背称首者正张商英所谓熟荒要做官而民间之利病法度之是非未尝不了然胷中也其奸人之雄欤】



　　稗编卷一百五
　　谨案卷一百四第三十三贡前六行明安穆琨旧作猛安谋克今改














&lt;子部,类书类,稗编&gt;
　　钦定四库全书
　　稗编卷一百六　　　　　明　唐顺之　撰户四
　　隋经费　　　　　　　　　隋　志
　　炀帝即位是时户口益多府库盈溢乃除妇人及奴婢部曲之课男子以二十二成丁始建东都以尚书令杨素为营作大监每月役丁二百万人徙洛州郭内人及天下诸州富商大贾数万家以实之新置兴洛及廻洛仓又于皁涧营显仁宫苑囿连接北至新安南及飞山东至渑池周围数百里课天下诸州各贡草木花菓珍禽异兽于其中开渠引谷洛水自苑西入而东注于洛又自板渚引河达于淮海谓之御河河畔筑御道树以栁又命黄门侍郎王上仪同于士澄往江南诸州采大木引至东都所经州县逓送往返首尾相属不絶者千里而东都役使促廹僵仆而毙者十四五焉每月载死丁东至城皇北至河阳军相望于道时帝将事辽碣增置军府扫地为兵自是租赋之入益减矣又造龙舟凤防黄龙赤舰楼船篾舫募诸水工谓之殿脚衣锦行幐执青丝防挽船以幸江都帝御龙舟文武官五品已上给楼船九品以上给黄篾舫舳舻相接二百余里所经州县并令供顿献食丰办者加官赏阙乏者谴至死又盛修车舆辇辂旌旗羽仪之饰课天下州县凡骨角齿牙皮革毛羽可饰器用堪为眊者皆责焉徴发仓卒朝命夕办百姓求捕网罟徧野水陆禽兽殆尽犹不能给而买于豪富蓄积之家其价腾踊是岁翟雉尾一直十缣白鹭鲜半之乃使屯田主事常骏使赤土国致罗刹又使朝请大夫张镇州击流球浮虏数万士卒深入蒙犯瘴疠餧疾而死者十七八又以西域多诸寳物令裴矩往张掖监诸商胡互市啖之以利劝令入朝自是西域诸蕃徃来相继所经州郡疲于送迎縻费以万万计明年帝北廵狩又兴众百万北筑长城西距榆林东至紫河緜亘千余里死者太半四年发河北诸郡百余万众引沁水南达于河北通涿郡自是以丁男不供始以妇人从役五年西廵河右西役诸胡佩金玉被锦罽焚香奏乐迎候道左帝乃令武威张掖士女盛饰纵观衣服车马不鲜者州县督课以夸示之其年帝亲征吐谷浑破之于赤水慕容佛允委其家属西奔青海帝驻兵不出遇天霖雨经大斗防谷士卒死者十二三焉马驴十八九于是置河源郡积石镇又于西域之地置西海鄯善且求等郡谪天下罪人配为戍卒大开屯田发西方诸郡运粮以给之道里悬逺兼遇寇抄死亡相续六年将征髙丽有司奏兵马已多损耗诏又课天下富人量其赀产出钱市武马填元数限令取足复防兵具器仗皆令精新滥恶则使人便斩于是马匹至十万七年冬大防涿郡分江淮南兵配骁衞大将军来防儿别以舟师济沧海舳舻数百里并载军粮期与大兵会平壤是岁山东河南大水漂没四十余郡重以辽东覆败死者数十万因属疫疾山东尤甚所在皆以徴敛供帐军旅所资为务百姓虽困而弗之恤也每急徭卒赋有所征求长吏必先贱买之然后宣下乃贵卖与人旦暮之间价盈数倍裒刻徴敛取办一时强者聚而为盗弱者自卖为奴婢九年诏又课关中富人计其赀产出驴往伊吾河源且末运粮多者至数百头每头价至万余又发诸州丁分为四畨于辽西栁城营屯往来艰苦生业尽罄盗贼四起道路南絶陇右牧马尽为奴贼所掠杨感乘虚为乱时帝在辽东闻之遽归于髙阳郡及感平帝谓侍臣曰感一呼而从者如市益知天下人不欲多多则为贼不尽诛后无以示劝乃令裴蕴穷其党与诏郡县坑杀之死者不可胜数所在惊骇举天下之人十分九为盗贼皆盗武马始作长枪攻防城邑帝又命郡县置督捕以讨贼益遣募人征辽马少不充八防而详为六防又不足聼半以驴充在路逃者相继执获皆斩之而莫能止帝不怿遇髙丽执送叛臣斛斯政遣使求降发诏赦之囚政至于京师于开逺门外磔而射杀之遂幸太原为突厥围于雁门突厥寻散遽还洛阳募益骁果以充旧数是时百姓废业屯集城堡无以自给然所在仓库犹大充牣吏皆惧法莫肯振救由是益困初皆剥树皮以食之渐及于叶皮叶皆尽乃煑土或藁为末而食之其后人乃相食十二年帝幸江都是时李密据洛口仓聚众百万越王侗与达等守东都东都城内粮尽布帛山积乃以绢为汲绠然布以爨代王伟与衞守京师百姓饥馑亦不能救义师入长安发永丰仓以振之百姓方苏息矣
　　宋经费　　　　　　　　　宋　志
　　宋货财之制多因于唐自天寳以后天下多事户口凋耗租税日削法既变而用不给故兴利者进而征敛名额繁矣方镇握重兵皆留财赋自赡其上供殊鲜五代疆境偪蹙藩镇益强率令部曲主塲院其属三司者补大吏以临之输额之外亦私有焉太祖周知其弊及受命务恢逺畧修建法程示之以渐建隆中牧守来朝然犹不贡奉以助军实干德三年始诏诸州支度经费外凡金帛悉送阙下毋或占留时藩郡有阙稍命文臣权知所在塲务或遣京朝官廷臣监临于是外权始削而利归公上条禁文簿渐为精宻诸州通判官到任皆须躬阅帐籍所列官物吏不得以售其奸主库吏三年一易市征地课盐麫之类通判官兵马都监县令等并亲临之见月籍供三司秩满较其殿最欺隠者寘于法宋聚兵京师外州无留财天下支用悉出三司故其费寖多太宗孜孜庶务或亲为裁决有司尝言油衣防幕损破者数万叚帝令煑之染以杂色制旗帜数千调退材给窑务为薪俾择其可用者造什物数千事其爱民惜费类此天禧末上供惟钱帛增多余以移用颇减旧数而天下总入一万五千八十五万一百出一万二千六百七十七万五千二百而赢数不预焉景德郊祀七百余万东封八百余万祀汾隂上寳册又增二十万初吴蜀江南荆湖南粤皆号富强相继降附太祖太宗因其蓄藏守以防俭简易天下生齿尚寡而养兵未甚蕃任官未甚冗佛老之徒未甚炽外无金缯之遗百姓亦各安其生不为巧伪放侈故上下给足府库羡溢承平既久户口岁増兵籍益广吏员益众佛老外国耗蠧中土县官之费数倍于昔百姓亦稍纵侈而上下始困于财矣仁宗承之经费寖广天圣初首命有司取景德一岁用度较天禧所出省其不急者自祥符天书一出斋醮糜费甚众京城之内一夕数处至是始大裁损京师营造多内侍传防呼索费无艺极帝与太后知其弊诏自今营造所须先下三司度功费然后给又减内外宫观衞卒及工匠分诸军八作数至寳元中陜西用兵调度百出县官之费益广天章阁侍讲贾昌朝言臣尝治畿邑邑有禁兵三千而留万户赋输仅能取足郊祀庆赏乃出自内府计江淮岁运粮六百余万石以一岁之入仅能充期月之用三分二在军旅一在冗食先所蓄聚不盈数载天下久无事而财不藏于国又不在民傥有水旱军戎之急计将安出于是议省冗费右司諌韩琦言省费当自掖庭始请诏三司取先朝及近岁赐予日费之数裁为中制无名者一切罢之乃令入内内侍省御药院内东门司裁定有司不预焉议者或欲损吏兵奉赐帝谓禄廪皆有定制毋遽变更以揺人心尹洙在陜西请为鬻爵之法亦不果行其后西兵久不解财用益屈防元昊请臣朝廷亦已厌兵屈意抚纳岁赐缯茶增至二十五万而契丹邀割地复增岁遗至五十万自是歳费弥有所加西兵既罢而调用无所减初真宗时内外兵九十一万二千宗室吏员受禄者九千七百八十五寳元以后募兵益广宗室蕃衍吏员岁增至是兵一百二十五万九千宗室吏员受禄者万五千四百四十三禄廪奉赐从而增广又景德中祀南郊内外赏赉金帛缗钱总六百一万至是飨明堂增至一千二百余万故用度不得不屈至和中谏官范镇上疏曰陛下每遇水旱之灾必露立仰天痛自刻责而吏不称职陛下忧勤于上人民愁叹于下今岁无麦朝廷为放税免役及发仓廪拯贷存恤之恩不为不至然人民流离父母妻子不相保者平居无事时不少寛其力役轻其租赋岁大熟民不得终歳之饱及有小歉虽加重放已不及事此无他重敛之政在前也国家自陜西用兵以来赋役烦重及近年转运使复于常赋外进羡钱以助南郊其余无名敛率不可胜计又言古者冡宰制国用今中书主民枢宻主兵三司主财各不相知故财已匮枢宻院益兵不已民已困三司取财不已中书视民之困而不知使枢宻减兵三司寛财者制国用之职不在中书也愿使中书枢宻通知兵民财利大计与三司量其出入制为国用则天下民力庶几少寛然自天圣以来帝以经费为虑屡命官裁节而有司不能承上之意卒无所建明治平中兵数少损籍者犹百十六万二千宗室吏员视皇祐无虑增十之三神宗嗣位尤先理财熙宁初命翰林学士司马光等置局看详裁减国用制度仍取庆厯二年数比今支费不同者开析以闻后数日光登对言国用不足在用度大奢赏赐不节宗室繁多官职冗滥军旅不精必须陛下与两府大臣及三司官吏深思救弊之术磨以岁月庶几有効非愚臣一朝一夕所能裁减帝遂罢裁减局但下三司共析王安石执政议置三司条例司讲修钱谷之法帝因论措置之宜言今财赋非不多但用不节何由给足宫中一私身之奉有及八十千者嫁一公主至费七十万缗沈贵妃料钱月八百缗闻太宗时宫人惟系皂防襜元德皇后尝用金线縁襜太宗怒其奢仁宗初定公主奉料以问献穆再三始言初仅得五贯尔异时中官月有止七百钱者时天下承平帝方经畧四夷故每以财用不给为忧日与大臣讲求其故命官考三司簿籍商量经乆废置之宜凡一岁用度及郊祀大费皆编著定式有司请造龙图天章阁复阑槛青氊四百九十帝谓禁中诸殿阑槛卒故弊不必覆也既而并延福宫覆槛氊罢之后宫嘉问复建议省仪鸾司供禁中防帛是岁诏内外勿给土木工作非两宫仓廪武库皆罢省三年仪鸾司阙氊三千三司请命河东制之帝曰牛羊司积毛数万斤皆同粪壤三司不取于此而欲勤逺民乎全州岁贡班竹帘简州岁贡线防安州市红花万斤梓州市碌二千斤帝皆以道逺扰民亟命停罢帝尝患增置官司费财王安石谓增置官司所以省费帝曰古者什一而税今取财百端安石谓古非特什一而已帝又以仓吏给军食多侵盗诏足其槩量严立诸仓丏取法中书因请增诸仓主典役人禄至一万八千九百缗且尽增选人之禄均其多寡令禄增至十五千司理至簿尉防圑军监推判官增至十二千其后又增中书审官东西三班院枢宻院三司吏部流内铨南曹开封府吏禄受财者以仓法论安石葢欲尽禄天下之吏帝以役法未就缓其议三司上新增吏禄数京师岁增四十一万三千四百余缗监司诸州六十八万九千八百余缗时主新法者皆谓吏禄既厚则人知自重不可冒法可以省刑然良吏实寡赇取如故往往防重辟议者不以为善初陜西用兵凡费缗钱七百余万帝以问王安石安石曰楚建中考沈起簿书计一道半岁费钱银防绢千二百万贯匹两帝因欲知陜西岁用钱谷金帛及增亏凡数乃诏薛向条上王安石以为扰力请罢之止诏三司帐司防计熙宁六年天下财用出入之数以闻韩绛既相建言三司总天下财赋请选官置司以天下户口人丁税赋塲务坑冶河渡房园之类租额年课又一路钱谷出入之数去其重复岁比较增亏废置及羡余横费计赢阙之处使有无相通而以任职能否为黜陟则国计大纲可以省察三司使章惇亦以为言乃诏三司防计司以绛提举其后一州一路防计式成上之余未就绪未几遂罢建中元年有诏镌减财赋命御史中丞张克公与呉君厚许几等置局论议克公抗言官冗者汰奉厚者减今官较之元祐已多十倍国用焉得不乏乞将节度使下至遥郡刺史除军功转授者各减奉半然后闲慢局务工末作亦宜减省自贵及贱自近及逺行之公当人自无词时论韪之淮南漕运张根言天下之费莫大于土木之功其次如人臣赐第一第无虑数十万缗稍增防丽非百万不可佐命如赵普定防如韩琦不闻峻宇雕墙僭拟宫省柰何剥民肤髓为厮役之奉乎其次如田产房廊虽不若赐第之多然日削月朘所在无几又如金帛以供一时之好赐有不可已者而亦不可不节至如赐带其直虽不过数百缗然天下金寳糜费日久夫岂易得今乃赉及仆使混淆公卿间贵贱贤不肖莫之辨也如以为左右趋走之人不欲其墨绶当别为制度以示等威防奏不省帝初即位思节冗费中都吏重复增给及泛滥员额并诏裁损后苑尝计增葺殿宇计用金箔五十六万七千帝曰用金为箔以饰土木一坏不可复收甚亡谓也令内侍省罚请者及蔡京为相增修财利之政务以侈靡惑人主动以周官惟王不防为説每及前朝惜财省费者必以为陋至于土木营造率欲度前防而侈后观元丰改官制在京官司供给之数皆并为职钱视嘉祐治平时赋禄优矣京更增供给食料等钱于是宰执皆然京既罢相帝恶其变乱法度将尽更革命户部侍郎许几裁损浮费及百官滥禄悉循元丰之旧宰执亦聼辞所增俸京不便与其党倡言减俸非治世事司马光请聼宰臣辞南郊给赐神宗卒不允且增选人及庶人在官者之奉帝以继述为事当奉承神宗由是官吏奉给并仍旧而宰执亦增如故初宰执堂食亦皆有常数至是品目猥多有公使泛支之别防省寺监又增厨钱侍御史毛注尝奏论之不行蔡京复得政言者遂以裁损禄廪为几罪几坐夺职于时天下久平吏员冗溢节度使至八十余员留后观察下及遥郡使刺史多至数千员学士待制中外百五十员京又专用丰亨豫大之説防悦帝意始广荼利岁以一百万缗进御以京城所主之其后又有应奉司御前生活所营缮所苏杭造作局御前人船所其名杂出大率争以奇侈为功岁运花石纲一石之费民间至用三十万缗奸吏旁縁牟取无艺民不胜弊用度日繁左藏库异时月费缗钱三十六万至是衍为一百二十万又三省宻院吏员猥杂有官至中大夫一身而兼十余奉故当时议者有奉入超越从班品秩几于执政之言又增置兼局礼制明堂详定国朝防要九域图志一司敕令之类职秩繁委廪给无度侍御史黄葆光论其弊帝善之而未行俄而诏云当丰亨豫大之时为衰乱减损之计自是罕敢言者然吏禄泛冐已极以一史院言之供检吏三省几千人蔡京又动以笔帖于货务支赏给有一纸至万缗者京所侵私以千万计朝论喧然乃诏三省枢宻院吏额用元丰法其岁赐悉裁之时翕然以为快是时天下财用岁入有御前钱物朝廷钱物户部钱物其措置裒敛取索支用各不相知天下财赋多为禁中私财上溢下漏而民重困言者请令户部周知大数而不失盈虚缓急之宜上至宫禁所须下逮吏卒廪饩一切付之有司格以法度示天下以至公诏下靖康元年诏曰朕托于兆庶之上永念民惟邦本思所悯恤安定之乃者减乘舆服御放宫女罢苑囿焚玩好之物务以率先天下减冗官澄滥赏汰贪吏为民除害方诏减上供收买之额蠲有司烦行之令轻刑薄税赋务安元元而田里之间愁痛未苏如不蠲革何以靖民今询酌庶言疏剔众弊举其防要以授四方诏到监司郡守其悉力奉行应民所疾苦不在此诏许推类闻奏于是凡当时苛刻烦细一切不便于民者皆罢
　　所谓经摠制钱者宣和末陈亨伯以发运兼经制使因以为名建炎二年髙宗在扬州四方贡赋不以期至户部尚书吕颐浩等言亨伯以东南用兵尝设经制司取量添酒钱及增一分税钱头子卖契等钱敛之于细而积之甚众又行于京东西一歳得钱近二百万缗所补不细今若行于诸路州军岁入无虑数百万计边事未宁茍不出于此缓急必致暴敛与其敛于仓卒何若积于细微于是以添酒钱添卖糟钱典卖田宅增牙税钱官员等请给头子钱楼店务增三分房钱令两浙江东荆湖南北福建二广收充经制钱以宪臣领之通判敛之季终输送绍兴五年叅政孟庾提领措置财用请以总制司为名因经制之额增折而为总制钱而总制钱自此始矣所谓月桩钱者始于绍兴之二年时韩世忠驻军建康宰相吕颐浩朱胜非议令江东漕臣月桩发大军钱十万缗以朝廷上供经制及漕司移用等钱供亿当时漕司不量州军之力一例均科既有偏重之弊于是郡县横敛铢积丝累江东西之害尤甚十七年诏州郡以寛剩钱充月桩以寛民力遂减江东西之钱二十七万缗有奇又有所谓板帐钱者亦军兴后所剏也如输米则增收耗剩交钱帛则多收靡费幸富人之犯法而重其罚恣胥吏之受赇而课其入索盗賍则不偿失主检财产则不及卑幼亡僧絶户不俟覈实而入官逃产废田不与消除而抑纳他如此类不可徧举州县之吏固知其非法然以版帐钱额太重虽欲不横取于民不可得已凡货财不领于有司者则有内藏库葢天子之别藏也县官有钜费左藏之积不足给则发内藏佐之宋初诸州贡赋皆输左藏库及取荆湖定巴蜀平岭南江南诸国珍寳金帛尽入内府初太祖以帑藏盈溢又于讲武殿后别为内库尝谓军旅饥馑当预为之备不可临事厚敛于民太宗嗣位漳泉呉越相次献地又下太原储积益厚分左藏库为内藏库令内藏库使于左藏库择上绫罗等物别造帐籍月申枢宻院改讲武殿后库为景福殿库俾内藏其后廼令拣纳诸州上供物具月帐于内东门进入外庭不得预其事帝因谓左右曰此盖虑司计之臣不能节约异时用度有阙复赋率于民朕不以此自供嗜好也自干德开寳以来用兵及水旱振给庆泽赐赉有司计度之所阙者必籍其数以贷于内藏候课赋有余即偿之淳化后二十五年间岁贷百万有至三百万者累岁不能偿则除其籍神宗临御之初诏立岁输内藏钱帛之额视庆厯上供为数尝谓辅臣曰比阅内藏库籍文具而已财货出入初无关防旧以龙脑珍珠鬻于货务数年不输直亦不钩考尝闻太宗时内藏财库每千计用一牙钱记之凡名物不同所用钱色亦异他人莫能晓匣而置之御阁以参验帐籍中定数晩年出其钱示真宗曰善保此足矣今守藏内臣皆不晓帐籍关防之法即命干当御药李舜举领其事继诏诸路金银输内藏库者岁以帐上三司拘催元祐元年监察御史上官均言自新官制葢有意合理财之局总于一司故以金部右曹主行内藏受纳而奉宸内藏库受纳又大府寺然按其所领不过关通所入名数为之拘催而已支用多寡不得转质总领之者止中官数十人彼惟知谨扃钥涂牕牖以为固宻尔又安能钩考其出入多少与夫所蓄之数哉宜因官制之意令户部大府寺于内藏诸库皆得检察明年诏内藏库物聼以多寡相除置库百余年至是始编阅云南度内藏诸库货财之数虽不及前然兵兴用乏亦时取以为助其籍帐之详莫得而考则以后宋史多阙云
　　叙宋经费　　　　　　　　马端临
　　右经总制月桩版帐等钱所取最为无名虽曰责办州县不及百姓然朱文公尝论其事以为自户部四折而至于县如转圜于千仭之坂至其址而其势穷矣县何所取之不过巧为科目以取之于民耳而议者必且以为朝廷督责官吏补发非有与于民也此又与掩耳盗钟之见无异葢其心非有所蔽而不知特借此説以诖误朝廷耳此至当之论昔太史公论桑羊之善理财以为民不加赋而上用足而司马温公谓其不过设法隂夺民利然羊所谓理财若盐铁则取之山泽也若酒酤均输舟车之算则取之商贾逐利者也葢山海天地之藏而贾贩坐笼不赀之利稍夺之以助县官经费而不致尽倚办于农田之租赋亦崇本抑末之意然则羊所为亦理财之良法未可深訾也至后世则若茶盐若酒酤若坑冶若商税官既各有名额以取之未尝有遗利在民间矣而复别立窠名以为取办州县所敛不及民将以谁欺此水心所以言非惟桑羊刘晏所不道虽蔡京吴居厚之徒亦羞为之者是也葢宋承唐之法天下财赋除上供辇送京师之外余者并留之州郡至于坊场坑冶酒税商税则兴废增亏不常是以未尝立为定额其留州郡者军资库公使库系省钱物长吏得以擅收支之柄景德以来虽屡有拘辖比算之令然祖宗法度寛大未尝究竟到底熙丰以后驱磨方宻然又有青苗助役市易免行等项钱物则州郡所入亦复不少过江以来军屯日盛国用大困遂立经总制等窠名以取之虽曰增征商之羡余减出纳之贯陌而亦所以收州县之遗利也然倥偬之际不暇审订故不量州军之力一例均施而额之重者不可复轻督廹之余州县遂至别立苛横之法取之于民绍兴讲和以后至干淳之时诸贤论之屡矣如赵丞相所奏及水心应诏所言最为详明然言其弊而不思所以革弊之方则亦未免书生之论葢经总制等窠名皆起于建炎绍兴间而彼何如时也彊敌压境岁有荐食吞噬之谋翠华南廵未知税驾息肩之所兵屯日盛将帅擅命而却敌之功无岁无之固非计财惜费之时则何暇为寛征薄敛之事隆兴再讲和好之后国势稍张敌患亦息虽曰诘戎兵讨军实不当废弛然文物礼乐既已粲然承平之旧矣则无名之征权宜之法岂不可讲求而蠲削之议者必曰钱物数目浩大而科取各有去着未易尽捐然酒价牙契之利可以增羡则当于坊场要閙之地人户湮实之处而明增之不当例立此法而使州县之凋敝无措者不免加赋于民以取足也官员请俸之给可以尅除则当视其员之太冗者俸之太优者而明减之不当掯留头钱而使士大夫之受俸于官者不免有口惠而实不至之讥也州郡桩留之财赋可以收取则当择其郡计之优厚者于留州钱内明增上供而凋敝之郡则不复责取如此攷覈明白之后则正其名色曰某郡酒坊牙契钱增羡几何某郡增解户部上供钱几何诸郡减除冗官俸钱几何按期申解而尽削经总制月桩版帐之名则是三者之名已去而三者之利未尽捐也其未尽捐者明以增课减俸等项之所得起解而其名既去则州县不得借凿空取办挨那不敷之説而违法取财以困民上下之间岂不两利盖天下之财皆朝廷之财遮藏讳避而暗取之固不若攷核名实而明取之且使牙契酒坊增羡等项既明属版曹则异日或有赼办不行之处亦未尝不可明致蠲减之请今朝廷之所以取之州县者曰经总制月桩版帐钱也而州县之所借以办此钱者曰酒坊牙契头子钱也或所取不能及额则违法扰民以足之曰输纳斛面富户词讼役人承替违限科罚之类是也上下之间名目各不脗合州县以酒坊牙契不办诉之版曹则朝廷曰吾所取者经总制钱而已未甞及此而不知其实取此以办彼也百姓以斛面罚钱等事诉之朝廷则州县曰吾以办经总制钱而已未甞入已而不知上取其一而下取其十也互相覆文不与而实与百姓如之何而不困固不若大行核实择其可取者正其名而使不失经常之赋其不应取者削其名而可絶并縁之奸岂非经久之计夀皇英主干淳间贤俊满朝而计不及此惜哉
　　论积贮　　　　　　　　　贾　谊
　　筦子曰仓廪实而知礼节民不足而可治者自古及今未之甞闻古之人曰一夫不耕或受之饥一女不织或受之寒生之有时而用之亡度则物力必屈古之治天下至孅至悉故其畜积足恃今背本而趋末食者甚众是天下之大残也滛侈之俗日月以长是天下之大贼也残贼公行莫之或止大命将泛莫之振救生之者甚少而靡之者甚多天下财产何得不蹷汉之为汉几四十年矣公私之积犹可哀痛失时不雨民且狼顾岁恶不入请卖爵子既闻耳矣安有为天下阽危者若是而上不惊者世之有饥穰天之行也禹汤被之矣即不幸有方二三千里之旱国胡以相恤卒然边境有急数十百万之众国胡以餽之兵旱相乘天下大屈有勇力者聚徒而衡击罢夫羸老易子而齩其骨政治未毕通也逺方之能疑者并举而争起矣廼骇而图之岂将有及乎夫积贮者天下之大命也茍粟多而财有余何为而不成以攻则取以守则固以战则胜怀敌附逺何招而不至今敺民而归之农皆着于本使天下各食其力末技防食之民转而縁南畮则畜积足而人乐其所矣可以为富安天下而直为此廪廪也窃为陛下惜之
　　论贵粟疏　　　　　　　　晁　错
　　圣王在上而民不冻馁者非能耕而食之织而衣之也为开其资财之道也故尧禹有九年之水汤有七年之旱而国亡捐瘠者以畜积多而备先具也今海内为一土地人民之众不辟汤禹加以亡天灾数年之水旱而畜积未及者何也地有遗利民有余力生谷之土未尽垦山泽之利未尽出也游食之民未尽归农也民贫则奸邪生贫生于不足不足生于不农不农则不地着不地着则离乡轻家民如鸟兽虽有髙城深池严法重刑犹不能禁也夫寒之于衣不待轻暖饥之于食不待甘防饥寒至身不顾廉耻人情一日不再食则饥终岁不制衣则寒夫腹饥不得食肤寒不得衣虽慈母不能保其子君安能以有其民哉明王知其然也故务民于农桑薄赋敛广畜积以实仓廪备水旱故民可得而有也民者在上所以牧之趋利如水走下四方亡择也夫珠玉金银饥不可食寒不可衣然而众贵之者以上用之故也其为物轻微易藏在于把握可以周海内而亡饥寒之患此令臣轻背其主而民易去其乡盗贼有所劝亡逃者得轻资也粟米布帛生于地长于时聚于力非可一日成也数石之重中人弗胜不为奸邪所利一日弗得而饥寒至是故明君贵五谷而贱金玉今农夫五口之家其服役者不下二人其能耕者不过百畞百畞之收不过百石春耕夏耘秋获冬藏伐薪樵治官府给繇役春不得避风尘夏不得避暑热秋不得避隂雨冬不得避寒冻四时之间亡日休息又私自送往迎来吊死问疾养孤长幼在其中勤苦如此尚复被水旱之灾急政暴虐赋敛不时朝令而暮改当其有者半贾而卖亡者取倍称之息于是有卖田宅鬻子孙以偿债者矣而商贾大者积贮倍息小者坐列贩卖操其奇赢目游都市乘上之急所卖必倍故其男不耕耘女不蚕织衣必文采食必粱肉亡农夫之苦有阡陌之得因其富厚交通王侯力过吏势以利相倾千里游敖冠葢相望乘坚防肥履丝曵缟此商人所以兼并农人农人所以流亡者也今法律贱商人商人已富贵矣尊农夫农夫已贫贱矣故俗之所贵主之所贱也吏之所卑法之所尊也上下相反好恶乖迕而欲国富法立不可得也方今之务莫若使民务农而已矣欲民务农在于贵粟贵粟之道在于使民以粟为赏罚今募天下入粟县官得以拜爵得以除罪如此富人有爵农民有钱粟有所渫夫能入粟以受爵皆有余者也取于有余以供上用则贫民之富可损所谓损有余补不足令出而民利者也顺于民心所补者三一曰主用足二曰民赋少三曰劝农功今令民有车骑马一匹者复卒三人车骑者天下武备也故为复卒神农之教曰有石城十仭汤池百步带甲百万而亡粟弗能守也以是观之粟者王者大用政之本务令民入粟受爵至五大夫以上廼复一人耳此其与骑马之功相去逺矣爵者上之所擅出于口而亡穷粟者民之所种生于地而不之夫得高爵与免罪人之所甚欲也使天下人入粟于边以受爵免罪不过三岁塞下之粟必多矣
　　论上供　　　　　　　　　陈傅良
　　止斋陈氏曰国初上供随岁所入初无定制而其大者在粮帛银钱诸路米纲防要开寳五年令汴蔡河岁运江淮米数十万石赴京充军食太平兴国六年制岁运三百五十万石景德四年诏淮南江浙荆湖南北路以至道二年至景德二年终十年酌中之数定为年额上供六百万石米纲立额始于此银纲自大中祥符元年诏五路粮储已有定额其余未有条贯遂以大中祥符元年以前最为多者为额则银纲立额始于此钱纲自天禧四年四月三司奏请立定钱额自后每年依此额数起发则钱纲立额始于此绢绵纲虽不可攷以咸平三年三司初降之数则亦有年额矣然而前朝理财务在寛大随时损益非必尽取上供增额起于熙宁虽非旧贯尤未为甚崇宁三年十一月始立上供钱物新额于是益重方今版图仅及承平之半而赋入过宣和之数虽曰饟军出不得已要非爱惜邦本之道此寛民力之説所以为最先务也
　　又论上供　　　　　　　　马端临【后同】
　　按止斋此叚足以尽宋朝上供之委折上供之名始于唐之中叶葢以大盗扰乱之后赋入失陷国家日不暇给不能攷覈加以强藩自擅朝廷不能制是以立为上供之法仅能取其三之一宋兴既已削州镇之权命文臣典藩奉法循理而又承平百年版籍一定大权在上既不敢如唐之专擅以自私献入有程又不至如唐之隳乱而难攷则虽按籍而索锱铢皆入朝廷未为不可然且犹存上供之名取酌中之数定为年额而其遗利则付之州县桩管葢有深意一则州县有宿储可以支意外不虞之警急二则寛于理财葢隂以恤民承流宣化者幸而遇清介慈惠之人则上供输送之外时可寛假以施仁不幸而遇贪饕纵侈之辈则郡计优裕之余亦不致尅剥以肆毒所谓损上益下者也呜呼仁哉
　　叙宋储蓄
　　右左藏库以下皆建炎以来朝野杂记所载宋朝渡江后帑藏之大槩而其制多承东京之旧至军资库公使库则皆财赋之在州郡者也夫以经总制月桩钱观之则其徴取于州郡者何其苛细以军资公使库观之则其储蓄之在州郡者又何其寛假也夫其徴取之苛细则民宜痛受椎剥之苦储蓄之寛假则吏宜大肆侵盗之恶而俱不然何也葢国家之赋敛虽重而所以施于百姓者常有惨怛忠利之意故民无怨讟州郡之事力虽裕而所以励士大夫者一皆礼义廉耻之维故吏少贪汚又宋承唐之法分天下财赋为三曰上供曰送使曰留州然立法虽同而所以立法之意则异唐之法起于中叶之后葢版籍隳废体统陵夷藩方擅财赋以自私而朝廷不知人主又多好殖私财节镇刺史往往取经常之赋以供内府之进奉上之人因而利之遂不复能究其岁入之数而苟为是姑息之举则其意出于私也宋之法立于承平之时葢拊民以仁驭吏以礼而人主未尝有躭欲渎货之事虽内藏之蓄积常捐以助版曹则州郡之财赋固宜其不必尽归之京师又使为监司郡守者防传支吾官给其费则不取之于民而因以行寛裕之政则其意出于公也然此法沿袭既久得失相半其得者则如前所云而其失者葢自中兴以来朝廷之经费日伙则不免于上供之外别立名色以取之州郡如经总制月桩钱之类是也州郡之事力有限则不免于常赋之外别立名色以取之百姓如斛面米头子钱之类是也葢其所以倚办责成于州郡者以其元有桩留之赋然有限之桩留不足以给无艺之徴取又其法立于倥偬之时州郡利源之厚薄事力之优剧不能审订斟酌而一槩取之故郡计优裕幸而长吏又得廉干之人则撙节奉上之外其余力又可代输下户之逋悬对补无名之窠额若郡计凋敝不幸而长吏又值贪庸之辈则经常之赋入不登于版曹而并縁之渔猎已遍于闾阎矣愚尝备论其事于经总制钱之末虽然仁厚之泽所以着在人心者何也葢虽愧于取民有制之事而每有视民如伤之心故奉行之者不敢亟疾所谓不从其令而从其意者是也虽不免季世徴敛之法而能行之以士君子忠厚之心故防被者不见其苛娆所谓不任法而任人者是也
　　歴代禄秩【四条】　　　　　　章俊卿
　　吕氏云汉制三公号称万石其俸月各三百五十斛其称中二千石者月各百八十斛二千石者百二十斛此二千石者百斛六百石者七十斛百石以下有防食佐史之秩防食月俸十一斛佐史月俸八斛按范睢有防食以上之説吕不韦死其舎人六百石以上夺爵以此攷之则汉之禄秩大率皆秦制其间少有增损则不可知尔孟子论周室制禄自上农夫食九人积之孔子使原思为宰与之粟九百而孟子为齐卿其禄十万钟然则自古至于秦汉无不以糓粟制禄也荀绰晋百官表注载后汉延平中中二千石月俸钱九千米七十二斛真二千石月钱六千五百米三十六斛当殇帝之世百官俸禄犹米多钱少况于古乎
　　汉吏禄赋于民上自三公而下至百石吏吏禄各有差其见于百官表之注者皆以谷计也至广律则谓丞相大将军俸钱月六万则汉禄谷多而钱少如贡禹拜谏大夫秩八百石俸钱月九千二百又拜光禄大夫秩二千石俸钱万二千葢寛饶以太中大夫为司隶校尉俸钱月数千当时亦不以为禄厚加之节腊有赐士大夫足以养廉而无冒耻干利之态惟小官卑秩稍禄既薄而赏赐不及焉则不能以自奉宣帝悯小吏之勤事于是益吏百石以下俸十五哀帝又益吏二百石以下俸自是小吏稍稍优游至平帝时诸吏之初除者皆食半俸满一岁为真得食全俸此二千石以上致仕者三分故禄以一与之大抵亦髙爵厚禄者损之耳光武中兴其千石以上减于西京旧制百六石以上增于旧秩故西京千石月九十斛东京减为八十西京六百石六十斛东京减为五十五则是光武之减吏禄乃所以益小吏之俸也宣帝哀帝增三百石以下光武减六百石以上其损益之制不同要皆有补于小吏【右汉禄秩】
　　唐职田变而为地又未几而罢罢而又置职田公廨本钱有俸有料有赐或年给季给月给日给春秋给其后无事则增加军兴则半给其后愈增愈重天寳数倍于开元大厯数倍于天寳建中又倍于大厯大厯中权臣月俸有至九十万者刺史亦至十万自此以后大率外官俸钱重于内官有自方镇为八座至谓罢权有自左丞贬歙州刺史家人恨降之晩【右唐俸禄】
　　祖宗留意养贤前代俸给未有实数也而今给以实数前代俸给未有实钱也而今给以实钱者省官益俸见于开寳优游养贤见于雍熙在祥符则加之在寳元则不减之其为士大夫虑至悉也然此皆天子意也非臣子自为身计也自元丰诸臣以省俸之名欺其君以增俸之实丰其身寄录官有俸钱职事官又有职钱所入者厚矣以元丰之制比之元祐最为优异而奚以省言也虽曰五品降为六品七品降为八品然此特章服尔议请减防及用旧品而又奚以省言也元祐稍减于元丰而绍圣复沿于元丰其切于已计如此哉然此犹未至于极也崇观奸臣自奉过度俸钱职钱之外又有食粮等钱有言之者则以减俸非治世事之説止之噫古之制禄为天下公后之制禄为一己私竭膏血之私奉溪壑之欲君子为之寒心焉中兴以来一洗陋政其谓増损得其道矣然甞攷祖宗之制可为后世者非一而其大要有三一曰优小吏二曰优外臣三曰优故老选人之俸熙宁增之小官之俸绍兴又增之非优小吏乎小吏加优则廉节立矣均给外官职田见于庆厯按文外官供给见于绍兴非优外官乎外官加优则轻外之患去矣淳化中致仕给半俸景佑中致仕给俸如分司官非优故老乎故老加优则待贤之意笃而来者知劝矣虽然上之所以待我者厚矣我之所以自待者宜如何曰观颐观其自养也自求口实观其自养也以温饱为念而从事于囊帛匮金舍尔灵观我朶颐殆非所望于君子○所给俸劵请之于府在职奉使不肯廪给天下未始无郑公伊川也然不可谓皆郑公伊川也自出禄米以济贫民自分俸钱以赈荒饥天下未始无扈称王居白也然不可谓皆扈称王居白也【右宋禄秩】
　　论厚禄宜有限制　　　　　马端临
　　按孟献子曰畜马乘不察于鸡豚伐冰之家不畜牛羊百乘之家不畜聚敛之臣言公卿大夫既有俸廪不当与民争利也汉列侯封君食租税岁率户二百如千户之君则二十万可谓富矣而复效富人广畜田园如田蚡以外戚为相奉邑歈食收多而且治宅甲诸第田园极膏腴之类是也汉时亦曾为之制至晋武诏王公以国为家京城不宜复有田宅欲为之限得古意矣然城中有往来之地近郊有刍藁之田则似王制所谓汤沐之地且所限止于京城则王戎所谓园田水碓周徧天下者国未尝为之限何耶
　　隋户俸　　　　　　　　　隋　志
　　开皇八年五月高颎奏诸州无课调处及课州管户数少者官人禄力乘前以来恒出随近之州但判官本为牧人役力理出所部请于所管户内计户徴税帝从之先是京官及诸州并给公廨钱廻易生利以给公用至十四年六月工部尚书安平郡公苏孝慈等以为所在官司因循往昔以公廨钱物出举兴生唯利是求烦扰百姓败坏风俗莫斯之甚于是奏皆给地以营农廻易取利一皆禁止十七年十一月诏在京及在外诸司公廨在市廻易及诸处兴生并聼之唯禁出举收利云
　　宋祠禄　　　　　　　　　宋　志
　　本朝先未有祠禄但有主管某宫某观公事者皆大官带之真个是主管本宫本观御容之属其他多只是监当差遣虽甞为谏议官亦有为监当者如监船场酒务之属自王介甫更新法虑天下士大夫议论不合欲一切弹击罢黜又恐骇物论于是创为宫观祠禄以待新法异议之人然亦难得惟监司郡守以上眷礼优渥者方得之自郡守以下则尽送部中与监当差遣后来渐轻今则又轻皆可以得之矣













　　稗编卷一百六
&lt;子部,类书类,稗编&gt;
　　钦定四库全书
　　稗编卷一百七　　　　　明　唐顺之　撰户五
　　唐漕法　　　　　　　　　唐　志
　　唐都长安而闗中号称沃野然其土地狭所出不足以给京师备水旱故常转漕东南之粟髙祖太宗之时用物有莭而易赡水陆漕运嵗不过二十万石故漕事简自髙宗已后嵗益増多而功利繁兴民亦罹其弊矣初江淮漕租米至东都输含嘉仓以车或防陆运至陜而水行来逺多风波覆溺之患其失常十七八故其率一斛得八斗为成劳而陆运至陜才三百里率两斛计庸钱千缗送租者皆有水陆之直而河有三门底柱之险显庆元年苑西监禇朗议凿三门山为梁可通陆运乃发卒六千凿之功不成其后将作大匠杨务廉又凿为栈以挽漕舟挽夫系二防于胷而绳多絶挽夫辄坠死则以逃亡报因系其父母妻子人以为苦开元十八年宣州刺史裴耀卿朝集京师宗访以漕事耀卿条上便宜曰江南户口多而无征防之役然送租庸调物以嵗二月至扬州入斗门四月已后始度淮入汴常苦水浅六七月乃至河口而河水方涨须八九月水落始得上河入洛而漕路多梗船樯阻隘江南之人不习河事转雇河师水手重为劳费其得行日少阻滞日多今汉隋漕路濒河仓廪遗迹可寻可于河口置武牢仓巩县置洛口仓使江南之舟不入黄河黄河之舟不入洛口而河阳柏崖太原永丰渭南诸仓节级转运水通则舟行水浅则寓于仓以待则舟无停留而物不耗失此甚利也宗初不省二十一年耀卿为京兆尹京师雨水谷踊贵宗将幸东都复问耀卿漕事耀卿因请罢陜陆运而置仓河口使江南漕舟至河口者输粟于仓而去县官雇舟以分入河洛置仓三门东西漕舟输其东仓而陆运以输西仓复以舟漕以避三门之水险宗以为然乃于河隂置河隂仓河西置柏崖仓三门东置集津仓西置盐仓凿山十八里以陆运自江淮漕者皆输河隂仓自河隂西至太原仓谓之北运自太原仓浮渭以实闗中宗大悦拜耀卿为黄门侍郎同中书门下平章事兼江淮都转运使益漕晋绛魏濮邢贝济博之租输诸仓转而入渭凡三嵗漕七百万石省陆运佣钱三十万缗是时民乆不罹兵革物力丰富朝廷用度亦广不计道里之费而民之输送所出水陆之直增以函脚营窖之名民间传言用斗钱运斗米其糜耗如此及耀卿罢相北运颇艰米嵗至京师才百万石二十五年遂罢北运二十九年陜郡太守李齐物凿砥柱为门以通漕开其山颠为挽路烧石沃醯而凿之然弃石入河激水益湍怒舟不能入新门其水涨以人挽舟而上天子疑之遣宦者按视齐物厚赂使者还言便齐物入为鸿胪卿以长安令韦坚代之兼水陆运使坚治汉隋运渠起闗门抵长安通山东租赋乃絶防浐竝渭而东至永丰仓与渭合又于长乐坡濒苑墙凿潭于望春楼下以聚漕舟坚因使诸舟各揭其郡名陈其土地所产寳货诸竒物于栿上先时民间唱俚歌曰得体纥那邪其后得寳符于桃林于是陜县尉崔成甫更得体歌为得寳农野坚命舟人为吴楚服大笠广袖芒屩以歌之成甫又广之为歌辞十阕自衣缺后緑衣锦半臂红抹额立第一船为号头以唱集两县妇女百余人鲜服靓籹鸣鼓吹笛以和之众艘以次辏楼下天子望见大悦赐其潭名曰广运潭是嵗漕山东粟四百万石自裴耀卿言漕事进用者常兼转运之职而韦坚为最其后大盗起而天下匮矣肃宗末年史朝义兵分出宋州淮运于是阻絶租庸盐铁泝汉江而上河南尹刘晏为戸部侍郎兼句当度支转运盐铁铸钱使江淮粟帛繇襄汉越商于以输京师及代宗出陜州闗中空窘于是盛转输以给用广徳二年废句当度支使以刘晏颛领东都河南淮西江南东西转运租庸铸钱盐铁转输至上都度支所领诸道租庸观察使凡漕事亦皆决于晏晏即盐利顾佣分吏督之随江汴河渭所宜故时转运船繇润州陆运至杨子斗米费钱十九晏命囊米而载以舟减钱十五繇扬州距河隂斗米费钱百二十晏为歇艎支江船二千艘毎船受千斛十船为纲毎纲三百人篙工五十自扬州遣将部送至河隂上三门号上门填阙船米斗减钱九十调巴蜀襄汉麻枲竹篠为绹挽舟以朽索腐材代薪物无弃者未十年人人习河险江船不入汴汴船不入河河船不入渭江南之运积扬州汴河之运积河隂河船之运积渭口渭船之运入太仓嵗转粟百一十万石无升斗溺者轻货自扬子至汴州毎防费钱二千二百减九百嵗省十余万缗又分官吏主丹阳湖禁引漑自是河漕不涸大厯八年以闗内丰穰减漕十万石度支和籴以优农晏自天寳末掌出纳监嵗运知左右藏主财谷三十余年矣及杨炎为相以旧恶罢晏转运使复归度支凡江淮漕米以库部郎中崔河图主之及田悦李惟岳李纳梁崇义拒命举天下兵讨之诸军仰给京师而李纳田悦兵守涡口梁崇义搤襄邓南北漕引皆絶京师大恐江淮水陆转运使杜佑以秦汉运路出浚仪十里入琵琶沟絶蔡河至陈州而合自隋凿汴河官漕不通若导流培岸功用甚寡疏鸡鸣冈首尾可以通舟陆行才四十里则江湖黔中岭南蜀汉之粟可方舟而下繇白沙趋东闗歴颍蔡渉汴抵东都无浊河泝淮之阻减故道二千余里防李纳将李洧以徐州归命淮路通而止贞元初闗辅宿兵米斗千钱太仓供天子六宫之膳不及十日禁中不能酿酒以飞龙防负永丰仓米给禁军陆运牛死殆尽徳宗以给事中崔造敢言为能立事用为相造以江吴素嫉钱谷诸使颛利罔上乃奏诸道观察使刺史选官部送两税至京师废诸道水陆转运使及度支廵院江淮转运使以度支盐铁归尚书省宰相分判六尚书事以戸部侍郎元琇判诸道盐铁酒侍郎吉中孚判度支诸道两税増江淮之运浙江东西嵗运米七十五万石复以两税易米百万石江西湖南鄂岳福建岭南米亦百二十万石诏浙江东西节度使韩滉淮南节度使杜亚运至东西渭桥仓诸道有盐铁处复置廵院嵗终宰相计课最崔造厚元琇而韩滉方领转运奏国漕不可改帝亦雅器滉复以为江淮转运使元琇嫉其刚不可共事因有隙琇称疾罢而滉为度支诸道盐铁转运使于是崔造亦罢滉遂劾琇常餫米淄青河中而李纳懐光倚以构叛贬琇雷州司戸叅军寻赐死是时汴宋节度使春夏遣官监汴水察盗灌溉者嵗漕经底柱覆者几半河中有山号米堆运舟入三门雇平陆人为门匠执标指麾一舟百日乃能上谚曰古无门匠墓谓皆溺死也陜虢观察使李泌益凿集津仓山西迳为运道属于三门仓治上路以回空车费钱五万缗下路减半又为入渭船方五板输东渭桥太仓米至凡百三十万石遂罢南路陆运其后诸道盐铁转运使张滂复置江淮廵院李巽为诸道转运盐铁使自刘晏后江淮米至渭桥寖减矣至巽乃复如晏之多初扬州疏太子港陈登塘凡三十四陂以益漕河辄复堙塞淮南节度使杜亚乃濬渠蜀冈疏句城湖爱敬陂起隄贯城以通大舟河益痹水下走淮夏则舟不得前节度使李吉甫筑平津堰以泄有余防不足漕流遂通然漕益少江淮米至渭桥者才二十万斛诸道盐铁转运使卢坦籴以备一嵗之费而漕米亡耗于路颇多刑部侍郎王播代坦建议米至渭桥五百石亡五十石者死其后判度支皇甫镈议万斛亡三百斛者偿之千七百斛者流塞下过者死盗十斛者流三十斛者死而覆船败挽至者不得十之四五部吏舟人相挟为奸榜笞号苦之声闻于道路禁锢连嵗赦下而狱死者不可胜数其后贷死刑流天徳五城人不畏法运米至者十亡七八盐铁转运使栁公绰请如王播议加重刑大和初嵗旱河涸掊沙而进米多耗抵死甚众不待覆奏秦汉时故漕兴成堰东达永丰仓咸阳县令韩辽请疏之自咸阳抵潼闗三百里可以罢车挽之劳宰相李固言以为非时文宗曰茍利于人隂阳拘忌非朕所顾也议遂决堰成罢挽车之牛以供农耕闗中頼其利凡漕达于京师而足国用者大略如此
　　宋漕法【附论转般直逹】　　　　　　宋　志【后同】
　　漕运宋都大梁有四河以通漕运曰汴河曰黄河曰惠民河曰广济河而汴河所漕为多太祖起兵间有天下惩唐季五代藩镇之祸蓄兵京师以成彊干弱支之势故于兵食为重建隆以来首浚三河令自今诸州嵗受税租及筦货利上供物帛悉官给舟车输送京师毋役民妨农开寳五年率汴蔡两河公私船运江淮米数十万石以给兵食是时京师嵗费有限漕事尚简至太平兴国初两浙既献地嵗运米四百万石所在雇民挽舟吏竝縁为奸运舟或附载钱帛杂物输京师又回纲转输外州主藏吏给纳邀滞于是擅贸易官物者有之八年乃择干彊之臣在京分掌水陆路发运事凡一纲计其舟车役人之直给付至纲吏雇募舟车到发财货出纳竝闗报而催督之自是调发邀滞之弊遂革初荆湖江浙淮南诸州择部民髙赀者部送上供物民多质鲁不能检御舟人舟人侵盗官物民破产不能偿乃诏牙吏部送勿复扰民大通监输铁尚方铸兵器锻錬用之十裁得四五广南贡藤去其粗者斤仅得三两遂令铁就冶郎淬治之藤取堪用者无使负重致用以劳民力汴河挽舟卒多饥冻太宗令中黄门求得百许人蓝缕枯瘠询其故乃主粮吏率取其口食帝怒捕鞫得实断腕殉河上三日而后斩之押运者杖配商州雍熈四年并水陆路发运为一司主纲吏卒盗用官物及用水土杂糅官米故毁败舟船致况溺者弃市募告者厚赏之山河平河实因滩碛风水所败以收救分数差定其罪端拱元年罢京城水陆发运以其事分排岸司及下卸司先是四河所运未有定制太平兴国六年汴河嵗运江淮米三百万石菽一百万石黄河粟五十万石菽三十万石恵民河粟四十万石菽二十万石广济河粟十二万石凡五百五十二万石非水旱蠲放民租未尝不及其数江南淮南两浙荆湖路租籴于真扬楚泗州置仓受纳分调舟船泝流入汴以达京师置发运使领之诸州钱帛杂物运器上供亦如之陜西诸路菽粟自黄河三门沿流入汴以达京师亦置发运司领之粟帛自广济河而至京师者京东之十七州由石塘惠民河而至京师者陈颍许蔡光夀六州皆有京朝官廷臣督之河北卫州东北有御河达干宁军其运物亦廷臣主之广南金银香药犀象百货陆运至防州而后水运川益诸州金帛及租市之布自劔门列传置分辇负担至嘉州水运达荆南自荆南遣纲吏运送京师江湖上供米旧转运使以本路纲输真楚泗州转般仓载盐以归舟舟还其郡卒还其家汴州诣转般仓运米输京师嵗折运者四河冬涸舟卒亦还营至春复集名曰放冻卒得番休逃亡者少汴船不渉江路无风波沉溺之患后发运使权益重六路上供米团纲发船不复委夲路独専其任文移坌并事目繁伙不能检察操舟者赇诸吏得诣富饶郡市贱贸贵以趋京师自是江汴之舟混转无辨挽舟卒有终身不还其家老死河路者籍多空名漕事大敝皇祐中发运使许元奏近嵗诸路因循粮纲法壊遂令汴纲至冬出江为他路转漕兵不得息宜敕诸路增船载米输转般仓充嵗计如故事于是牟利者多不以元说为然诏如元奏乆之诸路纲不集嘉祐三年下诏切责有司以格诏不行及发运使不能总纲条转运使不能干嵗入预敕江淮两浙转运司期以朞年各造船补卒团夲路纲自嘉祐五年汴船不得复出江至期诸路船犹不足汴船既不至江外江外船不得至京师失商贩之利而汴船工卒讫各坐食恒苦不足皆盗毁船材易钱自给船愈壊而漕额愈不及矣论者初欲漕卒得归息而近嵗汴船多佣丁夫毎船卒不过一二人至冬当留守船实无得归息者时元罢已乆后至者数奏请出汴船执政不许治平三年始诏出汴船七十纲未防皆出江复故是时漕运吏卒上下共为侵盗贸易甚则托风水沉没以灭迹官物陷折嵗不减一十万斛熈寕二年薛向为江淮等路发运使始募客舟与官舟分运互相检察旧弊仍去嵗漕常数既足募商舟运至京师者又二十六万余石而未巳请充明年嵗计之数三司使吴充言宜自明年减江淮漕米二百万石令发运司易轻货二百万缗计五年所得无虑缗钱千万转储三路平籴僃边王安石谓骤变米二百万石米必贱骤致轻货二百万贯货必贵当令发运司度米贵州郡折钱变为轻货储之河东陜西要便州军用常平法粜籴为便诏如安石议七年京东路察访邓润甫等言山东沿海州郡地广丰嵗则谷贱募人为海运山东之粟可转之河朔以助军食诏京东河北路转运司相度卒不果行绍圣二年置汴纲通作二百纲在部进纳官铨试不中者注押上供粮斛不用衙前土人军将未防复募土人押诸路纲如故【转般自熈寕以来其法始变嵗运六百万石给京师外诸仓常有余蓄州郡告歉则折收上价谓之额觓计夲州嵗额以仓储代输京师谓之代发复于丰熟以中价收籴谷贱则官籴不至伤农饥歉则纳钱民以为便本钱嵗増兵食有余崇寕初蔡京为相始求羡财以供侈用费所亲胡师文为发运使以籴本数百万缗充献入为户部侍郎来者効尤时有进献而本钱竭矣本钱既竭不能増籴而储积空矣储积既空无可代发而输般之法壊矣崇寜三年戸部尚书曽孝广言往年南自真州江岸北至楚州淮堤以堰潴水不通重船般剥劳费遂于堰旁置转般仓受逐州所输更用运河船载之入汴以达京师虽免推舟过堰之劳然侵盗之弊由此而起天圣中发运使方仲荀奏请度真楚州堰为水牐自是东南金帛茶布之类直至京师惟六路上供斛斗犹循用转般法吏卒糜费与在路折阅动以万数欲将六路上供斛斗竝依东南杂运直至京师或南京府界卸纳庶免侵盗乞贷之弊自是六路郡县各认嵗额虽湖南北至逺处亦直抵京师号直达纲丰不加籴歉不代发方纲米之来立法峻甚船有损壊所至修整不得逾时州县欲其速过但令供状以钱给之沿流乡保悉致骚扰公私横费百出又盐法已壊廻舟无所得舟人逃散船亦随壊本法尽废大观三年诏直达纲自来年并依旧法复令转般政和二年复行直达纲毁折转般诸仓谭稹上言祖宗建立真楚泗州转般仓一以备中都缓急二以防漕渠阻节三则纲船装发资次运行更无虚日自其法废河道日益浅澁遂致中都粮储不继淮南三转般仓不可不复乞自泗州为始次及真楚既有瓦木顺流而下不甚劳费俟嵗丰计置储蓄立法转般淮南路转运判官向子諲奏转般之法寓平籴之意江湖有米可籴于真两浙有米可籴于扬宿亳有麦可籴于泗坐视六路丰歉有不登处则以钱折斛发运司得以斡旋之不独无嵗额不足之忧因可以寛民力运渠旱干则有汴口仓今所患者向来籴本嵗五百万缗支移殆尽宣和五年乃降度牒及香盐钞各一百万贯令均籴斛斗専备转般江西转运判官萧序辰言转般道里不加逺而人力不劳卸纳年丰可以广籴厚积以待中都之用自行直达道里既逺情弊尤多如大江东西荆湖南北有终嵗不能行一运者有押米万石欠七八千石有抛失舟船兵稍逃散十不存一二者折欠之弊生于稽防而沿路官司多端阻节至有一路漕司不自置舟船截防他路回纲尤为不便诏发运司措置】
　　宋邉运
　　河北河东陜西三路租税薄不足以供兵费屯田营田嵗入无防籴买入中之外嵗出内藏库金帛及上京货务缗钱皆不翅数百万选使臣军大将河北船运至干寕军河东陜西船运至河阳措置陆运或用铺兵厢军或发义勇保甲或差雇夫力车载防行随道路所宜河北地里差近西路回逺又渉碛险运致甚艰熈寕六年诏鄜延路经畧司支封桩钱于河东买槖防三百运沿边粮草元丰四年河东转运司调夫万一千人随军坊郭上戸有差夫四百人者其次一二百人愿出驴者三驴当五夫五驴别差一夫驱喝一夫雇直约三十千以上一驴约八千加之期防迫趣民力不能胜军湏调发烦扰又多不急之务如绛州运枣千石徃麟府毎石止直四百而雇直乃约费三十缗泾原路转运判官张大寕言餽运之策莫若车便自熈河至磨口皆大川通车无碍自磨至兠岭下道路亦然岭以北即山险少水车乘难行可就岭南相地利建一城砦使大车自镇戎军载粮草至彼随军马所在以军前夫畜徃来短运更于中路量度逺近以遣回空夫筑立小堡应接如此则省民力之半神宗嘉之京西转运司调均邓州夫三万毎五百人差一官部押赴鄜延馈运其夲路程途日支钱米外转运司计自入陜西界至延州程数日支米钱三十柴菜钱十文竝先并给陜西都转运司于诸州差雇车乘人夫所过州交界人日支米二升钱五十至沿边止运粮出界止差厢军六年诏熈河兰防经畧制置司计置兰州人万马二千般运粮草于次路州县运刬刮官私槖駞二千与经制司自熈河折运事力不足发义勇保甲给河东陜西边用非机速者竝作小纲数排日逓送大观二年京畿都转运使吴择仁言西辅军粮发运司嵗揆八万石贴助于荥泽下卸至州尚四五十里摆置车三铺毎铺七十人月可运八千四百石所运渐多据数增添铺兵靖康元年十月诏曰一方用师数路调发军功未成民力先困京西运粮毎名六斗用钱四十贯陜西运粮民间倍费百余万缗闻之骇异今嵗四方丰稔粒米狼戾但可逐处增价收籴不得轻般运以称恤民之意若般纲水运及诸州支移之类仍旧三路陆运以给兵费大略如此
　　元漕法　　　　　　　　　元　志
　　元自世祖用巴延之言嵗漕东南粟由海道以给京师始自至元二十年至于天厯至顺由四万石以上増而为三百万以上其所以为国计者大矣歴嵗既乆弊日以生水旱相仍公私俱困疲三省之民力以充嵗运之恒数而押运监临之官与夫司出纳之吏恣为贪黩脚价不以时给收支不得其平船戸贫乏耗损益甚兼以风涛不测盗贼出没剽刼覆亡之患自仍改至元之后有不可胜言者矣由是嵗运之数渐不如旧至正元年益以河南之粟通计江南三省所运止得二百八十万石二年又令江浙行省及中正院财赋总管府拨赐诸人寺观之粮尽数起运仅得二百六十万石而已及汝颍倡乱湖广江右相继陷没而方国珍张士诚窃据浙东西之地虽縻以好爵资为藩屏而贡赋不供剥民以自奉于是海运之舟不至京师者积年矣至十九年朝廷遣兵部尚书巴延特穆尔戸部尚书齐履亨徴海运于江浙由海道至庆元抵杭州时达实特穆尔为江浙行中书省丞相张士诚为太尉方国珍为平章政事诏命士诚输粟国珍具舟达实特穆尔总督之既达朝廷之命而方张互相猜疑士诚虑方氏载其粟而不以输于京也国珍恐张氏掣其舟而因乗虚以袭己也巴延特穆尔白于丞相正辞以责之巽言以谕之乃释二家之疑克济其事先率海舟俟于嘉兴之浦而平江之粟展转以达杭之石墩又一舍而后抵浦乃载于舟海滩浅澁躬履艰苦粟之载于舟者为石十有一万二十年五月赴京是年秋又遣戸部尚书王宗礼等至江浙二十一年五月运粮赴京如上年之数九月又遣兵部尚书彻辰布哈侍郎韩祺徃徴海运一百万石二十二年五月运粮赴京视上年之数仅加二万而已九月遣戸部尚书托欢彻尔兵部尚书特穆尔至江浙二十三年五月仍运粮十有三万石赴京九月又遣戸部侍郎博罗特穆尔监丞赛音布哈徃徴海运士诚托辞以拒命由是东南之粟给京师者遂止于是嵗云元海运自朱清张瑄始嵗运江淮米三百余万石以给元京四五月南风至起运得便风十数日即抵直沽交卸朝廷以二人之功立海运万戸府以官之赐钞印听其自印钞色比官造加黒印朱加红富既埒国虑其为变以法诛之而海运自后嵗以为常及张九四据有浙西而海道又有方国珍运道遂梗而国已不国矣
　　朱清张瑄海运【三条】
　　宋季年羣亡頼子相聚乘舟钞掠海上朱清张瑄最为雄长隂勒部曲曹伍之当时海濵沙民富家以为苦崇明镇特甚清尝佣杨氏夜杀杨氏盗妻子货财去若捕急辄引舟东行三日夜到沙门岛又东北过髙句丽水口见文登夷维诸山又北见燕山与碣石往来若风与鬼影迹不可得稍缓则复来亡虑十五六返私念南北海道此故径且不逢浅角识之杭吴明越杨楚与幽蓟莱密辽鲜俱岸大海固舟航可通相传朐山海门水中流积堆淤江沙其长无际浮海者以竿料浅深此浅生角故曰料角明不可度越云廷议兵方兴请事招懐奏可清瑄即日来以吏部侍郎左选七资最下一等授之令部其徒属为防海义民提刑节制水军江南既内附二人者从宰相入见授金符千戸时方挽漕东南供京师运河隘浅不容大舟不能百里五十里辄为堰潴水又絶江淮遡泗水吕梁彭城古称险处防通河未凿东阿茌平道中车运三百里转输艰而糜费重二人者建言海漕事试之良便至元十九年也上方注意向之初年不过百万石后乃至三百万石二人者父子致位宰相弟侄甥壻皆大官田园宅馆徧天下库藏仓庾相望巨艘大船帆交蕃夷中舆骑塞隘门巷左右仆从皆佩于菟金符为万戸千戸累爵积赀意气自得二人者既满盈父子同时夷戮殆尽没赀产县官党与家破禁锢大徳六年冬也　国朝【元也】海运粮储自朱清张瑄始以为古来未尝有此按杜工部诗出塞云渔阳豪侠地击鼓吹笙竽云帆转辽海粳稻来东吴又昔游云幽燕盛用武供给亦劳哉吴门持粟帛泛海淩蓬莱如此则唐时已有海运矣朱张特举行耳【俱辍耕録】　海运之道其初也自平江刘家港今在苏州府昆山县太仓入海至海门县界开洋月余始抵成山计其水程自上海至杨村马头凡一万三千三百五十里最后千戸殷明略者又开新道从刘家港至崇明州三沙放洋向东行入黑水大洋取成山转西至刘家岛又至登州沙门于莱州大洋入界河当舟行风信有时自浙西至京师不过旬日而已【元食货志】
　　纪赈恤【荒政】　　　　　　　宋　志
　　赈恤水旱蝗螟饥疫之灾治世所不能免然必有以待之周官以荒政十有二聚万民是也宋之为治一本于仁厚凡赈贫恤患之意视前代尤为切至诸州嵗歉必发常平惠民诸仓粟或平价以粜或贷以种食或直以赈给之无分于主客戸不足则遣使驰传发省仓或转漕粟于他路或募富民出钱粟酬以官爵劝谕官吏许书厯为课若举放以济贫乏者秋成官为理偿又不足则出内藏或奉宸库金帛鬻祠部度僧牒东南则留发运司嵗漕米或数十万石或百万石济之赋租之未入入未备者或纵不取或寡取之或倚阁以湏丰年寛逋负休力役赋入之有支移折变者省之应给蚕盐若和籴及科率追呼不急妨农者罢之薄闗市之征鬻牛者免算运米舟车除沿路力胜钱利有可与民共者不禁水乡则蠲蒲鱼果蓏之税选官分路廵抚缓囚系省刑罚饥民刼囷窖者薄其罪民之流亡者闗津毋责渡钱道京师者诸城门赈以米所至舍以官第或寺观为淖糜食之或人日给粮可归业者计日并给遣归无可归者或赋以闲田或听军籍或募少壮兴修工役老疾幼弱不能存者聴官司收养水灾州县具船栰拯民置之水不到之地运薪粮给之因饥役若压溺死者官为埋祭压溺死者加赐其家钱粟京师苦寒或物价翔踊置塲出米及薪炭裁其价予民前后率以为常蝗为害又募民扑捕易以钱粟蝗子一升至易菽粟三升或五升诏州郡长吏优恤其民间遣内侍存问戒监司俾察官吏之老疾罢愞不任职者熈寕二年赐判北京韩琦诏曰河北嵗比不登水溢地震方春东作民携老幼弃田庐日流徙于道中夜以兴惨怛不安其经制之方听便宜从事有可以左右吾民者宜为朕抚辑而赈全之毋使后时以重民困而王安石秉政改贷粮法而为借助移常平广惠仓钱斛而为青苖皆令民出息言不便者辄得罪而民遂不生又诏卖天下广惠仓田自是先朝良法美意所存无几哲宗虽诏复广惠仓既而章惇用事又罢之卖其田如熈宁法常平量留钱斛不足以供赈给义仓不足又令通一路兑拨于是绍圣大观之间直给空名告敕补牒赐诸路政日以隳民日以困而宋业遂衰崇宁初蔡京当国置居养院安济坊给常平米厚至数倍差官卒充使令置火头具饮膳给以衲衣絮被州县奉行过当或具帷帐雇乳母女使糜费无艺不免率敛贫者乐而富者扰矣淳熈八年浙东提举朱熹言乾道四年民艰食熹请于府得常平米六百石赈贷夏受粟于仓冬则加息计米以偿自后随年敛散歉蠲其息之半大饥即尽蠲之凡十有四年得息米造仓三间及以元数六百石还府见储米三千一百石以为社仓不复收息毎石只收耗米三升以故一乡四五十里间虽遇防年人不缺食请以是行于仓司时陆九渊在敕令局见之叹曰社仓几年矣有司不复举行所以逺方无知者遂编入赈恤嘉定末真德秀帅长沙行之防年饥嵗人多頼之然事乆而弊或移用而无可给或拘催无异正赋良法美意胥此焉失端平元年六月臣僚奏建阳邵武羣盗啸聚变起于上戸闭籴若专倚兵威以图殄灭固无不可然振救之政一切不讲饥馑所迫恐人懐等死之心附之者日众欲望朝廷厉兵选士荡定已窃发之寇发粟赈饥懐来未从贼者之心庶人知避害贼势自孤可一举而灭矣此成周荒政散利除盗之説也
　　论荒政　　　　　　　　　吕祖谦
　　东莱吕氏曰荒政条目始于黎民阻饥舜命弃为后稷播时百谷其详见于生民之诗到得后来如所谓禹之水汤之旱民无菜色【荀子禹十年水汤七年旱而天下无菜色者】其荒政制度不可攷及至成周自大司徒以荒政十有二聚万民【周礼地官大司徒以荒政十有二聚万民一曰散利二曰薄征三曰缓刑】其详又始错见于六官之书然古者之所谓荒政以三十年之通制国用则有九年之蓄【出礼记王制】遇嵗有不登为人主者则贬损减省丧荒之式见于小行人之官札丧凶荒厄穷为一书【周礼秋官】当时天下各自有廪藏所遇凶荒则赈发济民而已当时措置与后世不同所谓移民平籴皆后世措置且自周论之太宰以九式均节物用三曰丧荒之式又遗人掌县鄙之委积以待凶荒而大司徒又以薄征散利凡诸侯莫不有委积以待凶荒凶荒之嵗为符信发粟赈饥而已当时敛散轻重之式未尝讲侯甸采卫皆有馈遗不至于谷价翔踊如弛张敛散之权亦不曾讲惟到春秋战国王政既衰秦饥乞籴于晋鲁饥乞籴于齐【出左传】嵗一不登则乞籴于邻国所谓九年之制度已自败壊见管子轻重一篇无虑百千言不过君民互相攘夺收其权于君上已非君道所谓荒政一变为敛散轻重先王之制因壊到后来敛散轻重之权又不能操所以启奸民幸凶年以谋祸害民转死于沟壑至此一切急迫之政五代括民粟不出粟者死与敛散轻重之法又殆数等大抵其法愈壊则其术愈粗论荒政古今不同且如移民易粟孟子特指为茍且之政已非所以为王道秦汉以下却谓之善政汉武帝诏令水潦移于江南方下巴蜀之粟致之江陵【本纪元鼎二年诏】唐西都至嵗不登闗中之粟不足以供万乘荒年则幸东都自髙祖至明皇不特移民就粟其在髙宗时且有逐粮天子之语后来宗溺于可安不出长安【并出通鉴】以此论之时节不同孟子所谓茍且之政乃后世所谓善政且三十年之通制国用须必世百年而可行亦未易及此后之有志之士如李悝之平籴法非先王之政丰年收之甚贱凶年出之赈饥此又思其次之良规到得平籴之政不讲一切趣辨之政君子不幸遇凶荒之年不得已而讲要之非常行使平籴之法常行则谷价不贵四民各安其居不至于流散各可以自生养至于移民移粟不过于饥殍之养养之而已若设糜粥其策又其下者【王莽末年民愈贫困常苦枯旱谷价翔贵北边及青徐地人相食雒阳以束米石二千莽遣三公将军开东方诸仓赈贷穷乏又分遣大夫谒者教民煑水为酩酩不可食流民入闗者数十万人置养赡宫以廪之吏盗其廪饥死者十七八】大抵荒政统而论之先王有预备之政上也使李悝之政修次也所在蓄积有可均处使之流通移民移粟又次也咸无焉设糜粥最下也虽然如此各有差等有志之士随时理防便其民战国之时要论三十年之通计此亦虚谈则可以行平籴之法如汉唐坐视无策则移民通财虽不及先王亦不得不论又不得已而无糜粥之养随所寓之时就上面措置得有法亦可大抵论荒政统体如此今则所论可行者甚多试举六七条且如汉载粟入闗中无用传【宣帝夲始四年嵗不登民以车船载谷入闗毋得用传出夲纪】后来贩粟者免税此亦可行之法此法一行米粟流通如后世劝民出粟散在乡里以田里之民令豪戸各出谷散而与之此一条亦可行又如富郑公在青州处流民于城外所谓室庐措置种种有法当时寄居游士分掌其事不以吏胥与于其间【富郑公自郓移青防河朔大水民流京东公以为从来拯救当聚之州县人既猥多仓廪不能供散以粥饭欺弊百端由此人多饥死死者气薰蒸疾疫随起居人亦致病弊是时方春野有青菜公出榜要路令饥民散入村落择所部丰稔者三州劝民出粟得十五万斛益以官廪随所在贮之各因坊村择寺庙及公私空屋又因山岩为窟室以处流民富民不得陂泽之利分遣寄居闲官往主其事间有健吏募流民中有曾为吏胥走者皆给其食令供簿书给纳守御之役借民仓以贮择地为塲掘沟为限与流民约三日一支出纳之详一如官府公推其法于境内吏之所至手书酒炙之馈日至人人忻戴为之尽力比麦熟人给路粮遣归饿死者无几为大塜之谓之丛塜其间彊壮堪为禁卒者募得数千人奏乞掇充诸军自是天下流民处多以青州为法】又如赵清献公在防稽不减谷价四方商贾辐辏【出言行録熈寕中以大资政知越州两浙旱蝗米价踊贵饿死者十五六诸州皆榜衢路禁人増米价公独榜衢路令有米者増价粜之于是诸州米商辐辏诣越米价更贱民无饿死者】此一条亦是可行之法凡六七条皆近时可举而行者自此推之不止六七条亦见歴世大纲湏要防酌其宜于今者大抵天下事虽古今不同可行之法古今皆施用得遍了今但则举而措之而已今所论荒政如平籴之政条目尤湏讲求自李悝平籴至汉耿寿昌为常平仓元帝以后或废或罢到宋朝遂为定制仁宗之世韩魏公请罢鬻没官之田募人承佃为广惠仓散与鳏寡孤独庆厯嘉祐间既有常平仓【国朝淳化三年置景徳三年于京西河北河东陜西淮南两浙置天禧四年诏益梓防州荆湖南北广南东西路竝置】又有广惠广济仓赈恤所以仁宗徳泽洽于民三仓葢有力至王荆公用事常平广惠量可以支给尽粜转以为钱变而为青苖取三分之息百姓遂不聊生广惠之田卖尽【熈寜二年制置三司条例司言乞令河北京东淮南转运司施行常平广惠仓出纳乃预备之法广惠仓斛斗除依律合支老疾乞丐人据数量苖其余并令常平仓监官通管一般转易其两仓见钱依陜西出俵青苖钱例毎于夏秋未熟以前召人戸请领令随税送纳觓斗内有愿请夲色斛斗或纳时价贵愿纳见钱皆聼仍于京东淮南河西三路先行此法措置四年诏卖广惠仓田】虽得一时之利要之竟无根底元祐间虽复章惇又继之三仓又坏论荒政者不得不详攷
　　救荒【二事】　　　　　　　　罗大经
　　宋皇祐间吴中大饥范文正公领浙西乃纵民竞渡与僚佐日出燕湖上谕诸守以荒嵗价廉可大兴土木于是诸寺工作鼎新又新仓厫吏舍日夜千夫监司劾奏杭州不防荒政游宴兴作伤财劳民公乃条奏所以如此正欲发有余之财以惠贫者使工技佣力之人皆得仰食于公私不至转徙填壑荒政之施莫此为大是嵗惟杭饥而不害　近时莆阳一寺规建大塔工费钜万或告侍郎陈正仲曰当此荒嵗寺僧剥敛民财兴无益之土木公为此邦之望盍白郡禁止之正仲笑曰子过矣建塔之役寺僧能自为之乎莫非佣此邦之人为之也敛之于富饶之家散之于贫窭之辈是小民借此以得食而赢得一塔耳当此荒嵗惟恐僧之不为塔也子廼欲禁之乎
　　赈济论　　　　　　　　　程　颐
　　不制民之产无储蓄之备饥而后发廪以食之廪有竭而饥者不可胜济也今不暇论其夲救目前之死亡惟有节则所及者广常见今时州县济饥之法或给之米豆或食粥饭来者与之不复有辨中虽欲辨之亦不能也谷贵之时何人不愿得食仓廪既竭则殍死者在前无以救矣数年前一亲戚为郡守爱恤之心可谓至矣鸡鸣而起亲视俵散官吏后至者必责怒之于是流民歌咏至者日众未几谷尽殍者满道愚常怜其用心而嗤其不善处事救饥者使之免死而已非欲其丰肥也当择寛广之处宿戒使晨入至己则阖门不纳午而后与之食申而之给米者午即出日得一食则不死矣其力自能营一食者皆不来矣比之不择而与当活数倍之多也凡济饥当分两处择羸弱者作稀粥早晩两给勿使至饱俟气稍完然后一给第一先营广居处切不得令相枕籍如作粥须官贠亲尝恐生及入石灰不给浮浪无此理也平日当禁游惰至其饥饿哀矜之一也
　　隋常平仓　　　　　　　　隋　志
　　开皇五年工部尚书襄阳县公长孙平奏曰古者三年耕而余一年之积九年作而有三年之储虽水旱为灾而人无菜色皆由劝导有方蓄积先备故也去年亢阳闗内不熟陛下哀愍黎元甚于赤子运山东之粟置常平之官开发仓廪普加振赐少食之人莫不丰足鸿恩大徳前古未比其强宗富室家道有余者皆竞出私财逓相赒赡此乃风行草偃从化而然但经国之理须存定式于是奏令诸州百姓及军人劝课当社共立义仓收获之日随其所得劝课出粟及麦于当社造仓窖贮之即委社司执帐检校毎年收积勿使损败若时或不熟当社有饥馑者即以此谷赈给自是诸州储峙委积其后义仓贮在人间多有费损十五年诏曰夲置义仓止防水旱百姓之徒不思乆计轻尔费损于后乏絶又北境诸州异于余处云夏长灵盐兰丰鄯凉甘等州所有义仓杂种竝纳夲州若人有旱俭少粮先给杂种及逺年粟十六年正月又诏秦叠成康武文芳宕旭洮岷渭纪河廓豳陇泾寕原敷丹延绥银扶等州社仓并于当县安置二月又诏社仓准上中下三等税上戸不过一石中戸不过七斗下户不过四斗
　　宋常平义仓　　　　　　　林　駉
　　古今捄荒之策多矣成周都鄙委积之政上也汉唐常平义仓之法次也外此临期趣办移民移粟最下也噫激西江之水不足捄涸辙之鱼则舍一时济用之谋以图三十年制用之法君子以为迂求三年之艾以攻其疾茍为不畜终身不得则茍简应变仓卒就食君子以为踈逺则行济时之防而为经乆之图者其惟常平义仓欤且常平之法何始乎自李悝已有平籴之説至寿昌始定常平之策此其始也厥后罢于元帝复于显宗随罢随复无有定制至于我朝淳化二年京师置塲有其法也景徳三年诸路置仓有所积也然增价以籴分命使臣减价以粜专分命司农随时遣用未有定职至熈宁以来提举常平之官始定焉夫祖宗之始置常平也出内库之储以为籴夲颁三司之钱以济常平粒米狼戾之时民艰于钱官则增价以入之菜色隠雷之日民乏于食官则减价以出之夫何举籴夲而为青苖之钱鬻广仓以求二分之息伐桑易镪官帑厚矣如民贫何鬻田输官公家利矣如私害何此常平捄荒之实政坏矣义仓之法何始乎自隋始置于乡社至唐改置于州县此其始也厥后弛于永徽坏于神龙随罢随复亦无定制至于我朝乾徳创之未几而罢元丰复之未防亦罢迨绍圣复以石输五升大观又以石输一斗至于今日而义仓输官之法始定焉夫古人始置义仓也自民而出自民而入丰防有济缓急有权名之以义则寓至公之用置之于社则有自便之利夫何社仓转而县仓民始不与而为官吏之移用县仓转而郡仓民益相逺而为军国之资官知其敛民知其散民见其入未见其出此义仓之实政废矣中兴以来讲明荒政常平钱谷专委一司而无陷失之弊建民骚绎置仓长滩已有社仓之遗意天下岂有难革之弊今日常平义仓之储虽有美名夲无实惠惟州县有侵借之患而支拨至有淹延之忧城邑近郊尚可少济乡落小民瘽身从事彼知官长皂吏为何人一旦藜藿不继又安能扶持百里取籴于塲以活其已饿之莩哉是有之与无其理一也呜呼孰知有甚者焉常平出于官义仓出于民出于官者官自敛之官自出之其弊虽不足以利民亦不至于病民出于民者民实出之官实敛之其弊不但民无给而官且病之文移星火指为常赋箩头斛面重敛取嬴噫可叹也愚谓民不必甚予特无取之足矣民不必甚利特无害之足矣平时夺其衣食之资一旦徒啖以濡沫之利乐嵗不为葢藏之地防年始思啼饥之民何益哉宁愿为不取茧丝之尹铎毋愿为矫制擅发之汲黯宁愿为催科政拙之阳城不愿为发粟赈饥之韩韶则裕民实政隠于常平义仓之外昔邵先生有言诸贤能寛之一分则民受一分之赐有官守者其勉之
　　社仓记【二则】　　　　　　　朱　熹
　　建安五夫社仓记曰予惟成周之制县都各有委积以待防荒而隋唐所谓社仓者亦近古之良法也今皆废矣独常平义仓尚有古法之遗意然皆藏于州县所恩不过市井惰游辈至于深山长谷力穑逺输之民则虽饥饿频死而不能及也又其为法太宻使吏之避事畏法者视民之殍而不肯发徃徃全其封鐍逓相传受或至累数十年不一訾省一旦甚不获已然后发之则已化为浮埃聚壤而不可食矣夫以国家爱民之深其虑岂不及此然而未有所改者岂不以里社不能皆可任之人欲一听其所为则恐其计私以害公欲谨其出入同于官府则钩校靡宻上下相遁其害又有甚于前所云者是以难之而有弗暇耳
  </div>
  <div class="pagination">
   <a href="稗编_page61.html">
    上一页
   </a>
   <span>
    ...
   </span>
   <a href="稗编_page57.html">
    57
   </a>
   <a href="稗编_page58.html">
    58
   </a>
   <a href="稗编_page59.html">
    59
   </a>
   <a href="稗编_page60.html">
    60
   </a>
   <a href="稗编_page61.html">
    61
   </a>
   <span class="current-page">
    62
   </span>
   <a href="稗编_page63.html">
    63
   </a>
   <a href="稗编_page64.html">
    64
   </a>
   <a href="稗编_page65.html">
    65
   </a>
   <a href="稗编_page66.html">
    66
   </a>
   <a href="稗编_page67.html">
    67
   </a>
   <a href="稗编_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
