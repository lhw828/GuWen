<!DOCTYPE html>
<html>
 <head>
  <meta charset="utf-8"/>
  <title>
   白孔六帖 - 第 22 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   白孔六帖 - 第 22 页/共 50 页
  </h1>
  <div class="content">
   宋　孔　传　续撰
　　刑灋【一】　　　　　灋令【二】
　　寛刑【三】　　　　　推断狱【四】
　　拷讯【五】　　　　　欵辩【六】
　　察狱【七】　　　　　狱囚【八】
　　放囚【九】　　　　　恤囚【十】
　　济活囚徒【十一】　　录囚【十二】
　　无囚【十三】
　　刑灋【一】
　　白防奸【闲邪】国章斯抵【人命所悬】禁暴　竹刑三尺　有常无赦　速即尔刑　干国之纪　刑以秋冬　刑威　逾闲【闲法也】能刑【君子谓晋文公其能刑矣三罪而人大服】以类震耀【爲刑罚威狱使人畏忌以类其震耀杀戮取象雷电威也刑法志】申严百刑　凡制五刑必即天论【制断也必即天论言与天意合】一成而不可变【变改也】防淫【记君子刑以防淫大爲之防人犹逾之】而烦刑书【传】明启刑书　丹笔【正刑之笔】明慎【易曰君子以明愼用刑而不留狱】明罚勑法　玉律　刑一人【史尧刑一人而天下大服】四罪【舜四罪而天下咸服】协大中之灋　列用中罚【列明也中罚法之轻重得中也书】严断刑罚以威其淫　勿宥勿辟【书殷人在辟予曰辟汝惟勿辟予曰宥尔惟勿宥惟厥中】祥刑【祥善也书】阅实【罪罚相当】下刑适重上服【服罪也一人有二罪则从重也】官刑【制官刑儆于有位】其附于刑【附丽也周礼】丽刑【丽罹也】中典【周礼】国章刑丽灋【周礼】官禁【国禁】逾矩【矩法也】惟刑之恤刑期无刑义刑　屏弃典刑　教中【周礼司徒刑以教中则人不虣】
　　在九刑不忘【传季孙行父逐苢仆】三罪而人服【晋文公能刑】将刑爲之不举【不举则彻乐】刑之颇纇【狱之放纷】人在鼎矣【赵鞅铸刑鼎着范宣子所爲刑书焉仲尼曰人在鼎矣何以尊法谓弃礼征书也】御宄以刑【御奸以德】仆区之灋【楚文王作】无自立辟【诗人之多僻无自立辟法也】触灋抵禁【书】律令一定作灋于凉其敝犹贪【凉薄也】刑灋所以助治【刘向上疏教化所恃以爲治也刑灋所以助治也】正经三百孔父创其威仪【大法三千萧何设其条贯】非日非月照四海而齐明【如电如霜肃八方而交泰】轻犯宪章【不遵礼教】孔严威【柳宗元简于厥刑不残而威是谓严威】刑轻以清【我完靡伤贻我子孙百代是康同上】刑赏国大事【太平公主私长安浮屠慧范御史魏传弓劾其奸赃四十万请论死中宗欲赦进曰刑赏国大事陛下赏已妄加矣又欲废刑天下其谓何】禁乱【陈子昻八科一措刑谓以禁乱乱静而刑息不爲承平设也】魏征曰【刑赏之本在乎劝善而惩恶帝王所与天下画一不以亲疎贵贱而轻重者也今之刑赏或由喜怒或出好恶喜则矜刑于法中怒则求罪于律外好则钻皮出羽恶则洗垢索瘢盖刑滥则小人道长赏谬则君子道消小人之恶不惩君子之善不劝而望治安刑措非所闻也且暇豫而言皆敦尚黄老至于威怒则专法申韩故道德之防未而锲薄之风先揺昔州上下其手而楚法以敝张汤轻重其心而汉刑以谬沉人主而自高下乎】防刑【陆贽字敬舆奏轻爵防刑衰乱之渐也】刑罚清则人安【刘蕡字去华防曰争竞息则刑罚清刑罚清则人安】朱敬则谏【初武后称制天下颇流言遂开告密罗织之路兴大狱诛将相大臣至是已革命事益密敬则谏自文明以来天地草昧内则流言外则搆难故不设钩距无以顺人不切刑罚无以息暴于是置神器开告端故能不出房闼而天下晏然易主矣】罚者刑之本【魏元忠上封事罚者刑之本刑正故君子朂其心罚重则小人惩其过赏罚者军国之纪纲政教之药石】刑罚不滥则人寿【卢藏用字子濳云古爲政者刑罚不滥则人寿】以锄彊梗【韩愈原道篇爲之刑以锄其彊梗】刑名之家【文粹朱敬则谏除滥刑疏李斯之相秦也行申商之法重刑名之家】摧奸息暴【文粹朱敬则谏滥刑疏不切刑名不可摧奸息暴】爲不善者不越月逾时而得其罚【栁宗元断刑论必使爲不善者不越月逾时而得其罚则人惧而有惩焉】惩之以黜逺鞭扑梏拲斩杀之惨【同上守道论】繁其刑则是多其网罗【欲人之不入也省其刑是卑其墙垣欲人之不逾也故曰繁与省不足道焉裴垍制防】州犂上下其手【楚国之法遂差张汤轻重其心汉朝之刑以敝人臣之颇僻犹不能申其欺罔况人君之高下将何以措其手足乎魏征】罚务速而后有惩【柳宗元断刑论】高祖太宗除隋虐乱治以寛平【民乐其安重于犯法致治之美几乎三代之盛时考其推心测物其可谓仁矣自高宗武后以来毒流邦家祚絶而复续宗初励精爲政二十年间刑狱减省岁断死罪才五十八人以此见致治虽难勉之则易未有爲而不至者唐刑法志】周有乱政而作九刑【傅奕上言夏有乱政而作禹刑商有乱政而作汤刑周有乱政而作九刑卫鞅爲秦制法増凿颠抽胁镬烹等六篇始皇爲挟书律此失于烦不可不监也】
　　灋令【二】
　　白制事典爲之律度【赵宣子爲国政】徙木【史商鞅令既具未布乃立三尺木于市南门募人有徙置北门者与十金人怪莫敢徙复令曰能徙与五十金有一人徙之輙与五十金以明不欺其法】宪令【史楚懐王使屈平造宪令藁草未定上官大夫欲见夺之不与乃谗曰平爲令众莫不知王怒疎平】攟摭【汉萧何攟摭法令宜于令者作律乃着令】不循三尺【客谓杜周曰君爲天下决平不循三尺法注三尺以竹简写法律也专以人主意指爲狱狱固如是乎周曰三尺安出哉前王所定着爲律后王所定疏爲令】令甲【宣纪曰令甲死者不可复生刑者不可复息注息生长也甲令第一乙令第二】吴芮着乎甲令而称忠【甲者令之篇次】深文【张汤与赵禹共定律令务深文拘定职之吏注拘刻也】定令【赵禹张汤】威福【后汉崔实曰威福人主之神器】定典灋【顺帝使仆射宋登定典法】歩过六尺弃灰于道被刑【新序商君法也】不宜两端【魏卢毓上论古今科律法宜一正不宜两端使奸吏得容情】科律【刘邵定科律作新令十八篇】蜀科【蜀志伊籍与诸葛刘巴李严共定蜀科】先甲三日　先庚三日　愼乃出令令出惟行不惟反　挈令【挈音契狱讼之要汉书】执禁以齐众　禁网【疎濶】禁止姧邪【汉书】经邦之道【抚事攸先】庇俗训人【防姧诘暴】九章宜缓【俗有归心】三典或亏【一无措手】灋正则人慤【罪当则人从】发号施令罔有不臧　布德和令　后以施令诰四方【易】溢甫刑者除之【陈宠昭分拘校律令律法溢于甫刑者奏除之未及施行也】孔撰定律令【刘祥道字同寿与萧瑀等撰定律令着律议万余言】用灋深【杜羔拜司农卿入谢帝曰卿用法深信乎答曰毂下百司养名不肯事如司农尤丛剧陛下无遽信流言假臣数月事可济】挠骩朝灋【郑注爲翰林学士时李训已在禁中日日议论帝前挠骩朝灋】尹思正【擢大理卿韦丹将告武三思大逆中宗命斩之思正以方发生丹固奏不可乃决流岭南三思讽所司加法杀之复固争御史大夫李承嘉助三思而以他事劾思正不得谒思正谓承嘉曰公爲天子执法乃擅威福慢宪度谀附奸臣图不轨今将除忠良以自恣邪承嘉惭怒劾思正爲青州刺史】灋令者人之隄防【王志愔爲大理正尝奏言灋令者人之隄防不立则无所制今大理多不奉法以纵罪爲仁持文爲苛臣执典恐且得谤遂上所着应正论以见志又言刑赏二柄惟人主操之故曰以力役法者百姓也以死守法者有司也以道变法者君上也】律明则人信灋一则主尊【赵冬曦神龙初上书曰古律目千条隋时奸臣侮法者着律曰律无正条者出罪举重以明轻入罪举轻以明重一辞而发条目数百夫法易知则不敢犯而远机穽文义深则吏乗便而朋附盛律令格式谓宜刋定科条直书其事其以准加减比附量情及举轻以明重不应爲之类皆勿用使愚夫愚妇相率而远犯罪者虽贵必坐律明则人信灋一则主尊当时称是】灋爲天下县衡【刘藏器高宗时爲御史卫尉卿尉迟寳琳胁人爲妾藏器劾还之寳琳私请帝止其还凡再劾再止藏器曰灋爲天下县衡万民所共陛下用舍繇情法何所施今寳琳私请陛下从之臣公劾陛下亦从之今日从明日改下何所遵彼匹夫匹妇犹惮失信况天子乎帝乃诏可】天下所共【李素立擢监察御史民犯法不及死高祖欲杀之素立谏曰三尺法天下所共有一动揺则人无以措手足大业经始奈何辇毂下先弃刑书乎帝嘉纳】不自爲轻重【韩洪爲人庄重寡言罪杀人问法何如不自爲轻重】议法处令寛平【房龄议法处令务寛平】灋爲天下公【戴胄长孙无忌被召不解佩刀入东上阁右仆射封德彛论监门校尉不觉罪当令无忌赎胄曰校尉与无忌罪均臣子于尊极不称误法着御汤剂饮食舟船虽误皆死陛下录无忌功原之可也若罚无忌杀校尉不可谓刑帝曰灋爲天下公朕安得阿亲戚诏复议繇是与校尉偕免】灋者布大信于人【时有诡资防冐牒取调者诏许自首不首罪当死俄有诈得者狱具胄以法当流帝曰朕诏不首者死而今当流是示天下不以信卿卖狱耶卿自守法而使我失信奈何胄曰灋者布大信于人言乃一时喜怒所发陛下以一朝忿将杀之既知不可而寘于法此忍小忿存大信也若阿忿违信臣爲陛下惜之帝大感悟】设灋与人共【孙伏伽东都平欲责贼支党悉流徙恶地伏伽谏曰今四方已定设法须与人共之法者陛下自作须自守之使天下百姓信而畏之自爲无信欲人之信若爲得哉】与定律令【韩瑗父仲良武徳初与定律令建言周律其属三千秦汉后约爲五百依古则繁请崇寛以示惟新于是采开皇律宜于时者定之】重货轻灋【萧钧左武侯属卢文操蹂堞盗库财高宗以其职主干当自盗罪死钧曰囚罪诚死然恐天下闻谓陛下重货轻灋任喜怒杀人帝曰眞谏议也诏原死】通讯遗诏【太常工爲宫人通讯遗诏杀之且附律钧言禁当有渐虽附律工不应死帝曰如姬窃符朕以爲戒今不滥工死然喜得忠言即宥工徙远裔】私役门卒【李干祐贞观中爲殿中御史鄃令裴仁轨私役门卒太宗欲斩之干祐曰法令与天下共之非陛下独有也仁轨以轻罪致极刑非画一之制刑罚不中则民无所措手足帝意解繇是免死】惜有罪亏成法【狄仁杰迁大理丞左司郎中王本立怙宠自肆仁杰劾奏其恶有诏原之仁杰曰朝廷惜乏贤如本立者不少陛下惜有罪亏成法奈何臣愿先斥爲羣臣戒本立抵死繇是朝廷肃然】王者设法不可急亦不可慢【郝处俊同东西台三品咸亨初幸东都皇太子监国诸宰相独留而处俊独从帝尝曰我尝疑秦法爲寛荆轲匹夫耳匕首窃发羣臣皆荷防侍莫敢拒岂非习慢使然处俊对曰此乃法意耳秦法辄升殿者夷三族人皆惧族安有敢拒耶魏曹操着令曰京城有变九卿各守其府后严才乱与徒数十人攻左掖门操登铜雀台望之无敢救者时王脩爲奉常闻变召车骑未至领官属歩至宫门操曰彼来者必王脩乎此由脩察识几故冐法赴难向若拘常则遂成祸矣故王者设法不可急亦不可慢】设法不如息事【韩琬上言比法令数改或行未见益止未知损譬弈者一棊爲善而复之者愈善故曰设法不如息事息事则巧不生圣人防乱未然天下何繇不治哉】用灋【宗室国贞善用灋】挠人【陆贽説使者以五要简官事曰蠲法之挠人】深文【穆赞擢御史中丞裴延龄判度支属吏受赇具狱欲曲贷吏赞执不可延龄白赞深文贬饶州别驾】覆讯【殷侑濮州掾崔元武受吏赇又率属邑奉钱増私马估售官叠三罪计绢百二十匹大理以入私马一重削三官刑部覆详当流未决侑奏三犯不同坐所重律频赃者累论元武犯皆枉法当死诏用覆讯流元武贺州】囚父自首请罪【王彦威兴平民上官兴杀人亡命吏囚其父兴闻自首请罪京兆尹杜悰御史中丞宇文鼎以自归死免父之囚可劝风俗议减彦威上言杀人者死百王共守原而不杀是教杀人者有诏贷死彦威诣宰相据法争论下迁河南少尹】不输官赋【韦澳字子斐改京兆尹帝舅郑光主墅吏豪肆积年不输官赋澳逮系之他日延英帝问其故澳具道奸状且言必寘以法帝曰可贷否答曰陛下自内署擢臣尹京兆安可使画一法独行于臣下乎帝入白太后曰是不可犯后爲输租乃免】问法【张嘉贞字嘉贞秘书监姜皎得罪嘉贞希权幸意请加诏杖已而皎死会广州都督裴伸先抵罪帝问法如何嘉贞复援皎比张説曰不然刑不上大夫以近君子士可杀不可辱向皎得罪官三品且有功若罪宜死即杀独不宜庭辱以卒伍待也况勲贵在八议乎事往不可咎伸先岂容复滥哉帝然之】灋有首【王缙字夏卿及败刘晏等鞠其罪同载论死晏曰重刑再覆有国常典况大臣乎灋有首从不容俱死于是以闻上悯其耄不加刑乃贬括州刺史】灋者天地大典【贾至字防邻至德中将军王去荣杀富平令杜徽肃宗新得陜且惜去荣材诏贷死以流人使自効至谏曰律令者太宗之律令陛下不可以一士小材废祖宗大法帝诏羣臣议见素崔器等皆以为法者天地大典王者不敢专也帝王不擅杀而小人得擅杀是权过人主开元以前无敢专杀尊朝廷也今有之是弱国家也太宗定天下陛下复鸿业则去荣非至德罪人乃贞观罪人也其罪祖宗所不赦陛下可易之邪诏可】灋令有常则邦宁【卢藏用字子潜云灋令有常则邦宁】所守公灋【徐有功与皇甫文备同按狱诬有功纵逆党乆之文备坐事下狱有功岀之或曰彼尝防君于死今生之何也对曰尔所言者私忿我所守者公灋不可以私害公】天子操灋有不变之义【王志愔言隋之帝子秦王俊爲并州总管以奢纵免官杨素曰王陛下爱子请赦之帝曰法不可违若如公意我乃吾儿之父非兆人之父矣何不别制天子律乎故天子操灋有不变之义凡数十言意甚嘉】误伤乗舆器服【柳浑字夷旷判门下省玉工爲帝作带误毁一銙工不敢闻私市他玉足之及献帝识不类擿之工人伏罪帝怒其欺召京兆府论死浑曰陛下遽杀之则已若委有司须详谳乃可于法误伤乗舆器服罪当杖请论如律由是工不死】持灋【窦参字时中进大理司直婺州刺史邓班盗赃八千缗宰相右班欲免输其财诏百官集尚书省议多希意爲助参独持灋卒输入之】李德裕奏【德裕言管仲明于治国其语曰国之重器莫重于令令重君尊君尊国安治之本莫要于令故曰亏令者死益令者死不行令者死留令者死不从令者死五者无赦又曰令在上而论可否在下是主威下系于人也】禁齐人【文粹萧頴士爲陈正卿进续尚书法令不足以禁齐人】存而不论【文粹李华中丞壁记三辟存而不论】廷尉上请帝垂泣【王志愔言汉成帝甥昭平君杀人以公主子廷尉上请帝垂泣曰法令者先帝之所造也因亲故诬先帝法吾何靣目入高庙乎卒可其奏】刑罚二柄惟主操之【王志愔刑罚二柄惟主操之故曰以力役法者百姓也以死守法者有司也以道变法者君王也上】律令尘蠧于栈阁【白居易论刑法律令尘蠧于栈阁制勑堆盈于案几官不徧覩法无定科】律令格式【唐刑法志令者尊卑贵贱之等数国家之制度也格者百官有司之所常行之事也式者其所常守之法也】中外之灋殊以其官禁不一也【中外之灋殊以其官禁不一也臣谨按春秋齐桓公盟诸侯不以日而葵邱之盟特以日者美其能宣明天子之禁率王官之法故春秋备而书之夫官者五帝三王之所建也法者高祖太宗之所制也法宜画一官宜正名刘蕡】帝王立灋束缚奸雄正爲才多者【旧唐史牛僧孺爲御史中丞宿州刺史李直臣坐赃当死直臣赂中贵人爲之申理僧孺坚执不回穆宗靣谕之曰直臣事虽愆失然此人有经度才可委之边任朕欲贷其法僧孺曰凡人不才止持禄取容尔云云禄山朱泚以才过人浊乱天下况直臣小才又何屈法哉上嘉其守法】参订重轻【刘瑑字子全裒彚勑令可用者由武德大中凡二千八百六十五事类而析之参订重轻号大中刑律统类以闻法家推其详】三尺律令四海纪纲【所宜公共杜牧】
　　寛刑【三　取宥过事用恤刑附】
　　白训夏【周书穆王训夏赎刑】附从轻【附施刑也求岀之使从轻】赦从重【虽罪重犹赦之】周训夏刑人克用乂【训畅夏禹之刑更从轻也】汉除秦灋政是以和【去秦之重刑】夏人不敝本乎后罚【记夏道先赏后罚其人不敝殷人先罚后赏其人敝】秦氏自败由其峻刑　约三章之法汉室以兴【作五虐之刑苖人自絶】得失斯在【取舍可知】虞夏之道寡怨于人【少文法故】虽政寛而人慢【未尽善也】比刑肃而俗敝【不犹愈乎】爲国制刑【虽宜简易】示人知禁【信亦难寛】寛能御众【猛则残人】宜建大中之法【以爲小康之惠】作爲金赎垂裕虞书【误入刑以金赎罪】除去肉刑称仁汉牍【文选】寛而有制【书】施之以寛　虽优优之政布以从寛【而恢恢之网疎而不漏】代虐以寛兆民允懐【商汤】以爲御劳止之人寛以济猛【念恤哉之典爱克厥威】其政不严而治【其教不肃而成】无子令妻入狱【吴祐爲胶东相有毌邱长者杀人临刑祐问有子否长曰有妻无子乃缓其桎梏令妻入狱妻有孕然后行刑长泣曰何以报吴君后生子以吴爲名也】吞药就死【钟离意字子阿爲瑕邱令有吏行盗意不忍行刑罢其职放归其父曰有道之君以义刑人子宜进药死】画衣冠【汉文诏曰盖闻有虞之时画衣冠异章服以爲戮而人不犯何则治之至也其除肉刑】轻典【周礼】缓刑　居上不寛吾何以观之哉　父子君臣【礼凡听五刑之讼必原父子之亲立君臣之义以权之注权量也谓立父子君臣之间可以情恕也】容奸【礼】利淫　人之搜匿【大爲防而犹逾】灋以惩姧【小不忍而恐乱】况当贷之朝【宜用适轻之典】宥汝【仇予】惠暴寛恶【刑法志言上古用象刑是杀人者不死伤人者不刑是惠暴而寛恶也】无滥【赏不僣刑不滥不幸而过宁僣无滥】辅之以寛【霍光持刑法严任杜延年辅之以寛】老【宣诏年八十非诬告伤人者皆不坐】小【成帝令未满七岁贼鬬杀及犯诛死者上请皆减死】面封之【张欧字叔明爲御史大夫未尝按人官属亦不大欺上具狱有可却者却之谓平反也不可者涕泣面封之注皆封不忍见之】去酒省肉【杜缓理诸陵县狱每冬月具狱曰去酒省肉官属称其仁】于公高门升卿因字【后汉虞诩字升卿祖父经爲郡狱吏每上具涕泣随之尝曰昔东海于公高其门闾其子卒至丞相吾不及于公子孙何必不爲九卿因字诩曰升卿】妻执烛【盛吉爲廷尉妻执烛持丹笔相向泣曰若可使一人滥祸及子孙】泣辜【禹】门容驷马【于公】孙及九卿【虞诩祖经】不妄举按【见愼刑门】孔公累获原【贾敦頥爲洛阳司马以公累下狱太宗贳之有司执不贳帝曰人孰无过吾去太甚者若悉绳以法虽子不得于父况臣得事其君乎遂获原】徐坚上言【天授三年上言古者罚不逮嗣故郤芮乱国而缺升诸朝嵇康戮而绍死于难则于他亲不复致疑今选部广责逆人亲属至无服者尚数十条且诏书与逆同堂亲不任京畿缌麻亲不得侍卫臣请如诏书外一切不禁以申旷荡】陛下傥天地之大德施雷之深仁【归罪于削刻之徒降恩于枉滥之伍自垂拱已来常赦所不原者罪无轻重一皆原洗韦嗣立疏】审定灋令意在寛平【旧唐房龄】蓬勃消【李德防上尊号册省刑罚而蓬勃消】太宗见明堂图禁鞭背【权德舆字载之帝尝问政之寛猛孰先对曰唐承隋虐以仁厚爲先太宗见明堂图禁鞭背列圣所循皆尚德教故天寳大盗窃发俄而夷灭盖本朝之化感人之深也帝曰诚如言】下寛大之令流旷荡之泽【朱敬则字少连愿下寛大之令流旷荡之泽去萋斐之角力顿奸险之芒刃塞罗织之妄原扫朋党之险迹旷然使天下更始岂不乐哉帝喜其言】于用刑喜寛仁【宪宗英明果断自即位数诛方镇欲治僣叛一以法度然于用刑喜寛仁是时李吉甫李绛爲相吉甫言治天下必任赏罚陛下频降赦令蠲逋负赈饥民恩德至矣然典刑未举中外有懈怠心绛曰今天下虽未大治亦未甚乱乃古平国用中典之时自古欲治之君必先德化至暴乱之世始专任刑法吉甫之言过矣宪宗以爲然唐刑法志】太宗【降隋氏大辟刑百六十三条入流入徒免死以下遽减唯轻开辟以来未有斯比如罪恶既着制命已行爱人惜命务在哀矜临于勦絶仁令数覆获罪自然引分万姓由是归仁感兹煦妪藏于骨髓虽武太后革命二纪安禄山倾防两京西戎侵轶贼泚窃发乗舆巡狩防内忧虞亿兆同心妖氛旋廓刑轻故也国家仁深德厚固可侔于尧舜夏殷以降无足征者通典】
　　推断狱【四　学狱附】
　　白情得狱成　刑放辞穷　察必以情【小大之狱虽不能察必以情】片言折狱者其由也与【片谓偏也】察言观色　叩其两端放纷【纷乱也】孟秋决小罪【月令天子命有司缮囹圄具桎梏断薄刑决小罪】仲秋申严百刑【月令仲秋命有司申严百刑斩杀必当无留有罪】尝学断斯狱矣【礼】致其忠爱【礼记悉其聪明致其忠爱以尽之谓听狱讼也】哀矜【曽子曰如得其情则哀矜而勿喜】狱讼益繁　要囚伏念五六日至于旬时【要囚谓审其要辟】哀敬折狱【明啓刑书】丹笔【以定罪也】定国之司廷尉【爰求明察】不疑之尹京师【多所正刑】高门待封【于公隂德】钦哉钦哉惟刑之恤哉【敬之敬之惟刑之可忧也】施鞭贯之威【子玉治兵终日鞭七人贯三人耳】明察之官滋丰乱狱　典狱【主狱者】两造具备师听五辞【两谓囚证造全也两至具备则众官听其入五刑之辝】五辞简孚正于五刑【五辞简核信有罪验则正之于五刑】审克【详审】阅实【罪与罚相当也】何以速我狱　平刑　举直措枉【则民服】丕蔽【大断也】察辞　稽貌【考其貌愼狱之至也】留辞【谓一人之辞最难听也】束矢【周礼以两造禁人讼入束矢于朝然后听注必以束矢者自表其直也不入则不听也】钧金【又以两剂禁人狱入钧金三日致于朝然后听之注狱相告罪也剂劵书也使各赍劵书又入钧金三日而听之亦重刑不入金则自服不直不坚也钧三十斤】五听求人情【周礼以五声听狱讼求人情一日辞听二曰色听三曰气听四曰耳听五曰目听】断狱蔽讼【蔽亦断也】辞贵明征【传明徴其辞】罪宜愼测【礼慎测浅深之量】坐狱于王廷国章斯抵【人命所悬】刑将不变【狱贵惟精】举要【传王叔氏不能举其要要契之辞】征辞既慙金矢之直【何逭铁冠之劾】折狱致刑　断制五刑【书】察辞于差【察辞参差】明清于单辞协日【周礼司冦旬职听于朝要之羣士司刑皆在各丽其法以议狱狱成士师受中协日刑杀肆之三日】凡以狱财者正之传别约剂【传别手中别书约剂今之契劵】旬乃弊之【小司寇以五刑听万民之狱讼附于用情讯之至于旬乃弊之注用情理之十日乃断冀有可出也】参听【记狱成告于王王命三公参听之】君子尽心【刑者成也一成而不可变故君子尽心焉】直钧防贱有罪【传】上下其手【伯州犂导囚情】不探其情而诛焉　于定国知审愼之心朝廷称之【汉于定国】不寃【张释之爲廷尉天下无寃人于定国爲廷尉人自以为不寃】不用三冬【后汉陈宠咸之曽孙明家业天下狱讼其所由决平无不厌伏时肃宗诏絶钴锧惨酷之科人俗和平屡有嘉瑞汉旧事断狱报重常尽三冬之月是时帝始改用十月冬初而已元和年旱贾崇上言断狱不尽三冬故隂气微阳气发泄招致灾旱宠奏冬至阳气始萌令曰诸生荡仲冬日身欲宁事欲静若降盛怒不可谓宁行大刑不可谓静帝纳之爲廷尉每附轻典务从寛也】麦秋案验【和帝令麦秋案验薄刑司徒鲁恭上疏谏盛夏召农人拘对上失天时下伤农业一夫吁嗟王道爲亏后卒施行】学狱【汉张汤父爲长安丞岀汤爲儿守舍还鼠盗肉父笞汤汤乃掘薰得鼠及余肉劾鼠掠笞传受书者讯鞠论报并取鼠肉具磔堂下父亲文辞如老狱吏遂使书狱注学决狱之书乃爲律令也】必原父子之亲【礼】意论轻重之序【慎测浅深之量】悉其聪明【致其忠爱】必察小大之比以成之【礼】黄沙执宪【丹笔垂仁】虽折狱以言【望古人而多愧】惟刑是恤【然勿喜而留情】梧邱有雪寃之魂【棘林无夜哭之鬼】泣辜流念【无亏大禹之恩】丹笔哀矜【有裕放勋之惠】刑期无刑【经防之茂范】以杀止杀【有国之规】故汉制九章【设犂元之衘勒】汤存一面【作黔首之隄防】干纪乱常【必加诛于三族】反道败德【终不舍于五刑】孔单言辄判【李程字表臣调蓝田尉县有滞狱十年程单言辄判】州部审覆【徐浩字季海尚书右丞浩建言故事有司断狱必州部审覆自李林甫杨国忠当国专作威福许有司就宰相府断事尚书以下未省即书垂谨防意请如故诏可】纳金【第五琦有告琦纳金者遣御史驰按琦辝曰位宰相何自持金耶若付受有状请归罪有司御史不晓以爲具服狱上之遂长流夷州】断疑狱四百【张文瓘字稚圭兼大理卿不旬日断疑狱四百抵罪者无怨言】平处轻重【沈传师字子言爲宣州吏治明吏不敢罔谨重刑法每断狱召幕府平处轻重尽合乃论决】待报【严郢字叔敖御史台请天下断狱一切待报唯杀人许偿死论徒者得悉徙边郢言罪人徙边即流也流有三而一用之诚难且杀人外犹有十恶僞造符印强刼大诸盗今一徙之法太轻不足禁恶】侍御史掌推狱讼【凡有制勑付台推者则按其实然以奏云若寻常之狱推讫断于大理同上】覈实论杀【唐史李景畧爲朔方节度监官五原将张光杀其妻以赀市狱前后不能决景畧覈实论杀之既而有若女厉者进谢庭中如光妻云】守死明道【徐有功人论之曰昔称张释之爲廷尉天下无寃今徐有功断狱亦天下无寃人然释之当汉文帝时中外无事守法而已有功居革命之际周兴来俊臣等掩义隐贼常饰恶言以诬盛德有功守死明道身滨殆者数矣此其贤于释之明甚】寛平【郑惠王元懿数断大狱务寛平高宗嘉之】无恨【韦仁寿京兆万年人隋大业末爲蜀郡司法书佐断狱平得罪者皆自以韦君所论死无恨】杂治【刘晏字士安元载得罪诏晏鞫之晏畏载党盛不敢独讯更勑李涵等五人与晏杂治王缙得免死晏之请也】词服【陆宣公奏议惟情见迹具词服理穷者然后加刑法焉】临所入者独无言【唐临爲大理卿高宗尝亲录死囚前卿所断者悉号呌称寃临所入者独无言帝怪问状囚曰唐卿所断既非寃滥所以絶意旧史】李景畧凡鞫大狱以尚书侍郎与御史中丞大理卿爲三司使【唐百官志】怒马造廷【薛怀义隂募力少年千人爲浮屠有逆谋侍御史周矩劾状请治验太后曰第出朕将使诣狱矩坐台少选怀义怒马造廷直往坐大榻上矩召吏受辝怀义即乗马去矩以闻太后曰是道人素狂不足治力少年听穷劾】推覆诏狱【裴守眞天授中爲司府丞推覆诏狱多裁恕全免数十姓】不枉不漏【张説字道济睿宗即位迁中书侍郎兼雍州长史景云秋谯王重福于东都横逆而死留守捕系枝党经时不决睿宗令説往按其狱一宿捕获重福谋主尽得其情状自余枉被系禁一切释之故睿宗劳曰知卿按此狱不枉良善不漏罪人非卿忠正岂能如此】凡断狱之官【皆举律令格式正制条以结之若正条不见其可岀者则举重以明轻其可入者则举轻以明重岀唐六典】
　　拷讯【五】
　　白二月无肆掠【肆暴曰掠捶拷礼记】掠笞【史楚相亡璧门下意疑张仪贫无行必盗相君璧共执仪掠笞数百不服乃释之】榜笞刺爇【贯高对狱吏榜笞数千刺爇身无完者】捶楚之下何求不得【虽臯陶听之犹谓死者有余辜】系笞【笞讯】掠辜瘐死【宣诏系者或以掠辜瘐死狱中今郡国岁上系囚】拷一连十拷十连百【韩朗云】请先拷【范阳系狱以同系囚多婴病乃请先就拷掠】五毒惨至【戴就防稽人仕郡仓曹掾杨州刺史奏太守成公俘赃从事薛安收就笞掠五毒惨至烧煆斧使夹肘腋肉焦堕地乃卧就覆舩下以马粪薫之一宿二日谓已死发舩就口骂曰何不益火又烧地以大针刺指甲中令爬土爪悉落安曰太守赃罪狼藉君何骨肉抵扞就曰太守剖符大臣奈何诬枉忠良安竒其节操解械与谭解释郡事】识母羮【陆绩字智初诣洛阳狱泣曰母来不得见问何以知曰母所调和羮截肉方断葱以寸爲度使者嘉之免绩】吏讯【邹阳书曰左右不明卒从吏讯也】要囚夜拷【常林夜挝吏崔林闻曰君爲廷尉耶常曰无崔曰何故夜拷囚常慙之】罪得其实【选】诱问囚情【吴陈表文奥爲士皆爱附之时有施明盗官物明壮悍収拷极毒虽死无辞孙权以表得健儿心以明付表表破械与沐浴饮食劝诱之乃首服兼引支党权竒之遂舍明罪】孔按讯【苏珦爲监察御史武后杀韩鲁诸王付珦密牒按讯珦推之无状或言珦助韩鲁者后诘之挺议无所挠后不悦曰卿大雅士此狱不足诿卿即诏监军河西】乞下有司杂讯【朱子奢池阳令崔文康坐事栎阳尉魏礼臣劾治狱成御史言甚枉礼臣诉御史阿党乞下有司杂讯不如所言请死鞫报礼臣不实诏如请子奢曰在律上书不实有定罪今抵以死死者不复生虽欲自新弗可得且天下惟知上书获罪欲自言者惧而不敢申矣诏可】同被讯【张锡请还庐陵王不爲张易之所右与郑杲俱知选坐泄禁中语又赇谢钜万时苏味道亦任事同被讯系鳯阁俄徙司刑三品院锡按辔专道神气不慑日膳丰鲜无损贬味道徒歩赴逮席地菜食武后闻之释味道将斩锡既而流循州】气息奄奄惟吏是听【李邕素轻张説防仇人告邕赃贷枉法下狱当死邕妻请戍边自赎曰邕初讯责便系牢户水不入口者逾五日气息奄奄惟吏是听】覆讯【宗室臯字子兰授衡州刺史爲观察使诏劾贬潮州初御史覆讯臯惧忧其母出则囚服入乃貌言如平常】恣行楚惨【唐史吉顼刘思礼反顼上变事后命武懿宗杂讯因讽囚引近臣高阀生平所恶者凡二十六姓捕系诏狱榜楚百惨以成其狱同日论死天下寃之】诸察狱之官【先备五听又验诸证信事状疑似犹不首实者然后拷掠每讯相去二十曰再讯岀通典】执政畏祸麤灭无所问【姚绍之武三思烝僣不轨王司皎等谋杀事觉送新开狱诏绍之与左台大夫李承嘉按治初欲原尽其情防勑宰相李峤等同讯执政畏祸麤灭无所问囚虖曰宰相有附三思者峤等数附承嘉耳呫嚅绍之飜然不复顾】楚械搒掠皆呻吟不胜【吉温李林甫与李适张垍有隙适之领兵部以垍兄均爲侍郎林甫密遣吏摘其余铨史僞选六十余人帝命与京兆杂治累日情不得京兆尹萧炅使温佐讯温分囚左右中取二重囚重讯后舍楚械搒掠皆呻吟不胜曰公幸留死请如牒乃挺出诸史迎慑其酷及引前不讯皆服日中狱具林甫以爲能】笞掠严楚【穆赞字相明元和时盐铁转运诸院擅系囚笞掠严楚赞奏请与州县吏参决自是不寃唐史】随问辄承【吉温推事未穷而先计赃成奏乃引囚问震以裂威随问輙承无敢迕鞭楚未收于壁而狱具矣】环以榜具【敬羽擢监察御史岐王珍谋反诏羽穷劾乃悉支党环以榜具囚惶怖一昔狱成珍赐死】楚掠凝惨【徐有功传周兴来俊臣邱神勣王义等揣识后指置总监收院诸狱捕将相俾相钩逮掩搦防送楚掠凝惨】鞫讯结断刑惨狱严【徐有功上疏唐季人多逆节鞫讯结断刑惨狱严】
　　款辩【六　证验附】
　　白明听单辞　两辞　师听五辞【书】王叔氏不能举其契【要契之辞】书辞无颇　抵谰置辞【汉大鸿胪持节移梁王传相曰王阳病抵谰置辞注抵拒也谰讳也谰力亶切】不知置辞牍背【周勃下廷尉不知置辞注置立也不知对狱之辞吏稍侵辱之勃以千金与狱吏乃书牍背以公主爲证注牍木简也】置对自伏其过【庄子】会狱【追对】南山之竹不足受我辞【朱安世】引爲证【后汉吴咏爲马贤所辟又爲太尉庞参掾参贤相诬罪应死各引爲证理无两直自刎死二人慙悔和解凉州刺史张禨祭其墓旌其子孙】孔多作辩状【刑法志武后大定元年乃诏法司及推事使敢多作辩状而加者以故入论】占辩皆合【韦嗣立论刑法多滥道路借借虽知非辜而鍜链已成占辩皆合】不可防正人以求茍免【宋璟张易之诬魏元忠有不臣语引张説爲验将廷辨説惶遽璟谓説曰名义至重不可防正人以求茍免缘此受摘芬芳多矣若不测者吾且叩阍救将与子偕死説感其言以实对元忠免死】大理烝徒以上【各呼囚与其家属告以罪名问其状疑不伏则听其自理唐通典】
　　察狱【七】
　　白小大之狱虽不能察必以情　偏听生奸　探情穷审　公听【不私】察色动【魏防军营士窦礼岀不还营以爲亡没事其妻盈及男女诣廷尉高柔曰尔夫不与人交钱财乎妻曰尝出钱与同营焦子文柔察子文色动应对召至于是叩头首杀礼】胡质【爲常山太守士卢显爲人所杀质曰此士无雠而有少妻见其比居年少书吏李若色动遂穷诘罪人斯得矣】蜜中鼠屎【吴孙亮方食生梅使黄门以银碗并盖就中藏吏取蜜黄门先恨藏吏以鼠屎投蜜中启言不谨亮令破鼠屎鼠屎中干亮笑曰若先在蜜中当中外俱湿黄门伏罪】两日在水中【符融字博林善断狱董丰游学三年而反宿妻家妻爲贼杀妻兄疑丰融引问汝初行不有怪及卜占否丰曰初发梦乗马渡水而自北而南俯见两日在水中马左湿筮者云忧狱讼远三沐避三枕既至妻具沐夜授丰枕丰忆筮言皆不从妻乃自沐枕枕而寝融曰易坎爲水离爲马南渡旋北而南从坎至离六爻同变离爲中女坎爲中男左向湿水也水左有马冯字两日昌字其冯昌杀之昌乃具服与妻通期新沐沐者枕枕爲验误中妇人】盗诬行人【冀州有老母遇刼唱盗人爲逐之擒盗反诬行人日暮母及路人莫知符融曰二人并走先出鳯阳门者非盗既还融正色谓后出者曰汝真盗其发姧摘伏皆如此】与死人语【后汉周纡字文通爲邵陵相廷掾惮纡严明欲损其威乃取死人断手足立寺门纡便往至死人边若与死人共笑语状隂察口眼中有稻芒乃密问守者曰谁载藁入城对曰惟有廷掾尔又铃下云外惟廷掾疑君与死人语乃收廷掾而拷问具服不杀人但取道边死人自后莫敢犯之】分缣【风俗通曰有一人持一疋绢到市卖遇而披覆后一人求庇防授一头霁当别因争之是我缣太守薛宣呼骑吏断各与半使追听之后人曰君负缣主称寃不已宣知其状拷问乃服也】推已以议物【舍状以探情】诛一以振万【损少成多】妻杀夫【陆云爲浚仪令人有被杀主名不立云录其妻无所问遣出密令吏随之曰有一男与语便缚来果得之云与妻同谋杀也】木囚【王充论衡李子长爲政欲知囚情以梧桐爲人像囚之形凿地爲坎置木囚于其中罪若正木囚不动若有怨木囚即动岂囚之诚着木人也】孔身听【安潜字进之于吏事尤长虽位将相阅具狱未尝不身听之】诡称婚集【宋璟京兆人权梁山谋逆勑河南尹王怡驰传往按牢械充满乆未决乃命璟爲京兆留守覆其狱初梁山诡称婚集多假贷欲倂坐贷人璟曰婚礼借索大同而狂谋率然非所防亿使知而不假是与爲反贷者不知何罪之云乎纵数百人】饯流人【马怀素字惟白魏元忠谪岭表太仆崔贞谨东宫率独孤祎之祖道张易之怒使上急变告贞谨与元忠谋反武后诏怀素按之使者促廹懐素执不从曰贞谨饯流人当得罪以爲谋反则非昔彭越以逆诛栾布奏事尸下汉不坐罪今元忠罪非越比不宜坐饯濶之人且陛下操杀生之柄欲加之罪自当处决圣心既付臣按惟知守陛下法尔后意解】盗刼贡舩【钱徽字蔚章贬江州刺史初州有盗刼贡舩捕吏取滨江恶少年二百人系讯徽按其枉悉纵去数日舒州得眞盗】哀之者哀其化之不行【文粹古之决狱得其民情也哀今之决狱得其民情也喜哀之者哀其化之不行喜之者喜其赏之必至鹿门隐书皮日休】察狱之官先备五听又稽诸证信有可征焉而不首实者然后拷掠二十日一讯之【辞听色听气听耳听目听五听也】醉胡懐刀而污【唐史韩思彦字英逺使并州方贼杀人主名不立醉胡怀刀而污讯掠已服思彦疑之晨集童儿数百暮出之如是者三因问儿出亦有问者皆曰有之乃物色推讯遂擒眞盗】
　　狱囚【八】
　　白囹圄以囚　桎梏以絷　寘于丛棘【易】圜土【周礼司赦三罚而士加明刑归圜土注圜土狱名】三月省囹圄九月缮囹圄　拘系【易】系用徽纆【索也】用脱桎梏　屦校灭趾【械足也】荷校灭耳【罪重械及首也】上罪【中罪】同族有爵待弊【周礼掌囚守盗贼凡囚上罪梏拲而桎中罪梏王之同族拲有爵者桎以待弊郑司农曰两手共一木曰拲桎梏两手各一木曰在手曰梏在足曰桎中罪不拲亦各一木又云桎王族及命士以上唯上罪或拲或梏也】挺重囚岀轻系【月令夏月注云挺寛也至秋乃决也】具桎梏【九月】以幕之【左传晋人囚季孙意如】圄伯嬴于轑阳【越椒囚蔿贾】南冠而絷者谁也【晋侯观于军府见钟仪问之云云】缧絏之中【公冶长】缧囚幽絷　囚之七年【纣囚文王七年】楚囚【钟仪】武王下车释箕子囚　方知狱吏之尊【周勃云】上书【梁王囚邹阳阳乃从狱中上书自説立出之】死灰不然【史韩安国字长孺坐枉罪狱吏田甲辱之安国曰死灰独不然乎甲曰然则溺之】抢地【司马迁书见狱吏则头抢地】画地爲狱议不入【刻木爲吏议不对司马迁书】仰天而叹【李斯既拘执缚仰天云云史】关三木【史魏其侯衣赭衣关三木注云颈及手足】栫棘【传吴子执邾子于楼台栫之以棘栫拥也音贱】羑里【纣囚文王于羑里】夏台【成王汤囚于夏台】狴牢【狱名】黄沙【狱名晋武帝所置】象斗之制【元命苞爲狱圆者象斗也】圜扉【狱门】黄霸受经【黄霸与夏侯胜俱下狱从胜请受洪范胜辞以死在旦夕霸曰朝闻道夕死可矣胜善其言遂授之】入穽　揺尾　笼鸟　槛猿　幽而楚奏【钟仪】出圜土者杀【谓逃出狱也周礼】攘狱【攘谓拒当狱者周礼】赭衣鲁谒居系导官【诸狱皆满权寄此者】绛侯囚诸狱【千金与吏】灌夫受辱居室【保官】暴室【掖廷织作染练署】狱市爲寄【曹参相齐以狱市爲寄属后相曰慎勿扰狱市所以并容扰之奸人安所寄】虎穴【汉尹赏爲长安令狱穿地方深各数丈以瓴甓爲郭大石覆之名虎穴】圜墙之中【司马迁书】鞠系讼系【汉景着令年八十已上十岁已下及孕未乳产者师侏儒当鞠系者讼系之注师乐师乐师盲瞽也讼寛容不桎梏也但处吏舍不入狴牢也】斜谷之木不足爲我械【斜口谷名朱安世云】逮系【淳于公下狱逮系长安注在道将送防御不絶若今传送囚也】淳于公【当行防逮骂其女云云】胥靡【史楚王胥靡申公注云连系而相随服役之也】琅当【王莽捕关东犯铸钱以铁琅当其项传诣钟官万数注琅当长鎻也】瘐死【宣诏系者或以掠苦饥寒瘐死狱中朕甚痛之其防郡国岁上系囚以掠苦瘐死者所坐名县爵里丞相御史课殿最以闻注瘐病囚徒病殣爲瘐死或作瘉】狱中爲诔【后汉杜笃字季雅下狱防大司马吴汉薨世祖诏诸儒诔之笃于狱中爲诔辞最高帝美之赐帛免刑】械自解【许杨字伟君少好术数爲汝南太守邓晨修隙鸿陂豪右因陂役辜较所在杨一无所听遂共谮杨受赂下狱而械辄自解狱吏遽白晨惊曰果滥矣太守尝闻忠信可以感灵即夜出杨遣归时天隂晦道中若有火光照之时人异之】救火【晋棠邑丞刘荣坐事当死县有野大所及荣脱械救大毕还自着械】刼囚【魏囚臧霸父式爲狱掾据法不听太守私杀太守收霸父付府霸将数人要夺与父亡命】导囚走【魏孙礼荒乱时与母相失马台爲求之既得后台坐法当死礼私导令逾狱乃自首主簿温嘉之白太祖罪减一等】失囚律【捕亡律主守不觉失囚减囚罪二等若拒捍走者又减二等皆限百日内追捕限外他人捕得若囚已死及自首除其罪又云徒流囚徒限内亡者一日笞四十三日加一等主守不觉减囚罪三等故纵者即与囚同罪也】职纳櫜饘【传晋人囚卫侯甯子职纳櫜饘櫜饘衣食也甯俞忠于卫侯以卫侯衣食爲己职】累臣【系累之臣传】身爲木石与灋吏爲伍【司马迁书】迹坠昭宪身防幽圉【文选】深室【传寘诸深室别爲囚室也】孔累系塡狱【崔仁师爲殿中侍御史时青州有男子谋逆有司捕支党累系塡狱诏仁师按覆始至悉去囚械爲具食饮汤沈以情讯之止坐魁恶十余人他悉原纵大理少卿孙伏伽谓曰原雪者众谁肯让死就决而事变奈何仁师曰治狱主仁恕故谚称杀人刖足亦皆有礼岂有知枉不申爲身谋哉仗吾以一介易十囚命固吾愿也及勑使覆讯诸囚咸叩头曰崔公仁恕必无枉者无异辞】鹊巢其树【大理卿徐峤奏今岁天下断死刑五十八大理狱院由来相传杀事太盛鸟雀不栖今有鹊巢其树百官以几刑措贺帝归功宰相赐李林甫爵晋国公牛仙客幽国公唐史】狱户春而不草【独幽怒而沉逮李白万坟词】囚隂山苦寒地【温彦博字大临突厥入防彦博以并州道行军长史战大谷王师败绩被执突厥知近臣数问唐兵多少及国虚实彦博不肯对囚隂山苦寒地太宗立得还】囚窟室【蒋俨爲莫离支所囚内窟室见节门】厨院【崔隐甫拜御史大夫初台无狱凡有囚则系大理贞观时李干祐爲大夫始置狱由是中丞侍御史皆得系人隐甫执故事废掘诸狱其后患囚往来或漏泄复系之厨院云】以稽决滞【陆贽字敬舆八计曰视囚系盈虚以稽决滞】毁械而亡【栁晟河中解人朱泚反从帝至奉天自请入京师説贼党以携沮之帝壮其志得遣泚将郭常张光晟皆晟雅故晟岀密诏陈祸福逆顺常奉诏受命约自防归要籍朱既昌告其谋泚捕系晟及常外狱晟夜半坎垣毁械而亡断髪爲浮屠】加兵苛督【高骈字千里毕师铎出骈囚南第骈岀金遗守者师铎知之加兵苛督复入囚中子弟十余人同幽之】囚拘【骈乆囚拘供亿窘狭羣奴彻延和閤栏楯爲薪煮革带以食】铁笼囚头【索元礼爲推使铁笼囚头加以楔至脑裂死又横木关手足转之号晒翅或纺囚梁上缒石于头】作大枷各爲号【来俊臣作大枷各爲号一曰定百脉二喘不得三突地吼四着即臣五失魂胆六实同反七反是实八死猪愁九求即死十求破家】暮爲白日囚【朝爲青春士暮爲白日囚韩愈赴江陵途中】悲作楚地囚【悲作楚地囚何由秦庭哭李白示息秀才】狱者兼受好恶【崔融陈关市疏】司刑无鬼哭之庭【李庾西都赋司刑无鬼哭之庭大理有乌巢之狱】贯五木加连鎻【贯五木加连鎻而致之狱更大暑者数月痒不得搔痹不得揺痛不得复摩饥不得时而食渴不得时而饮目不得瞑支不得舒怨号之声闻千里人栁宗元断刑论】顾地窥天不过寻丈【柳宗元与李建书壁如囚拘圜土一遇和景出负墙搔摩伸展支体当此之时亦以爲适然顾地窥天不过寻丈终不得出复能乆爲舒畅哉】槁焉若枿隤然若璞【答周君巢书宗元以罪大摈废居小州与囚徒爲朋行则若带徽纆处则若关桎梏夕于而无所趍拳拘而不得肆槁焉若枿隤然若璞其形固若是则其中者可得矣】网罗未解纵羽翼而何施囊槛方坚虽虎豹其焉往【上李襄阳啓】冲罗蹈穽不知顚踣【柳宗元答问】骢马刑章峻苍鹰狱吏猜覆盆徒照日蛰户未惊雷【骆宾王狱中诗】地幽蚕室闭门静雀罗开【有气还冲斗无时防凿坯同上】静狱【五代汉臣苏逢吉高祖生日遣吉疏理狱囚以祈福谓之静狱逢吉入狱中阅囚无轻重曲直悉杀之以报曰狱静矣】挠灋贷免【王世充隂结豪杰有系狱者皆挠法贷免以树私恩】
　　放囚【九　事多在寛刑中】
　　白两释缧囚【传】故纵　缓死　乃逸楚囚【传晋人令曰搜乗补卒明日复战乃逸楚囚注云缓之令逸欲使楚人知其谋也】纵囚亡命【马援爲郡督邮送囚有重罪援哀而纵之令亡命北地遇赦】放归殡母【钟离意爲堂邑令民防广爲父报雠系狱母病死广哭不食意怜伤之听广归殡殓丞掾皆争意曰罪自归我义不累下遂遣殓母讫果还入狱意密以状闻广得减罪死论】论重者一人【魏贾逵字道宗太祖征刘备先遣逵至斜谷水冲载囚于车逵以军事竟重者一人放其余太祖善拜諌议大夫】伏腊放归【后汉虞延字子大爲淄阳令岁时伏腊放囚归皆尅期反有一囚于家病自载诣县既至而死】又【晋范广字仲将爲堂邑令丞刘荣坐事当死郡以付县家有老母至节广辄遣还荣如期反】又【曹摅字顾逺爲临淄令狱有死囚嵗夕摅行狱愍之曰新岁人情所重岂不欲蹔还家乎开狱岀之克曰令还掾吏固争摅曰此虽小人义不见负至期并来一县叹伏号曰圣君也】在道解徒作徒衣【后汉钟离意字子阿辟司徒府送徒诣河内时寒徒病路过农意移属县使作徒衣县不与而上书言状意亦具以闻世祖谓侯霸曰君所使掾何仁于用心诚良吏也意遂于道解徒桎梏恣所欲过与克期俱至无或违者】进药就死【见寛刑门吞药就死注】务以哀矜【示其仁信】无茍免之心【待而懐惠】守自拘之限【来不忍欺】弛刑【若今责保汉书】诵经得脱【晋符丕左丞相徐义爲慕容永所获杻械其手将杀之义诵观世音经至夜有力士开械脱出若有导之者遂奔杨铨期铨期以爲洛阳令】岀轻系　利滛　惠奸　寛恶　遭逃孔驰骑免死【魏元忠爲御史中丞爲来俊臣所搆将就刑神色不动前死者宗室子三十余尸相枕藉于前元忠顾曰大丈夫行居此矣俄勑鳯阁舍人王隐客驰骑免死传声及于市诸囚欢叫元忠独坚坐左右命起元忠曰未知实否既而隐客至宣诏已乃徐谢亦不改容】如期至【吕元膺字景夫岀爲蕲州刺史尝录囚或白父母在明日岁旦不得省爲恨因泣元膺恻然悉释械归之而戒还期吏白不可答曰吾以信待人人岂违我如期而至】万一除刑部囚籍【万一除刑部囚籍复爲士列不堪当世用矣柳宗元许京兆书】非卿孰能辨之【唐史李元素字大朴东都留守杜亚恶大将令狐运防盗刼输绢于洛北运适与其下畋近郊亚疑而讯掠服之杨宁覆验事皆不雠亚怒劾宁德宗信不疑诏元素驰按亚迎以狱告元素察其寃悉纵所囚以还亚大惊复劾元素失有罪元素还帝已怒奏狱未毕帝曰出元素曰臣言有所未尽帝曰第去元素曰臣以御史按狱知寃不得尽辞是无容复见陛下帝意解既道运寃状帝感悟曰非卿孰能辨之】纵囚使相告【隐太子建成讨刘黒闼获俘皆抚遣之百姓欣悦贼惧夜奔兵追战黒闼众犹盛乃纵囚使相告禠衣甲还乡里告妻子获者既已释矣众乃散或缚渠长降遂擒黒闼】
　　恤囚徒【十】
　　白系者饥寒瘐死朕甚怜之【汉宣诏见上注】作徒衣【见上注】给酒肉【赵广汉爲京兆富人苏回爲郎二人刼执之求财广汉就晓之曰京兆职谢两卿无杀天子臣释质束手得善相遇二人即叩头送狱广令给酒肉至冬当出赵豫爲调棺敛葬具皆曰死无所恨】妻入狱【见寛刑门无子令妻入狱注】又【晋乔智明字元逹爲隆虑令部人张兊报父雠母单身有妻无子智明愍之令妻入狱隂纵之有劝逃者兊曰有君如此不忍累之于狱产一男会赦免】有官秩在狱【惠诏爵有五大夫吏六百石以上及官皇帝而知名者有罪当械皆须系寛容不入狴牢者】问囚欲言【吴顾雍爲丞相爲吕壹所诬毁雍和顔色问其辞状临岀又谓曰君得无有所欲道耶壹叩头无言】孔问其服否【唐志大理寺丞六人正刑之轻重徒以上囚则呼与家属问其服否】尽钦恤之道竭哀矜之诚【使生者不怨死者不恨此王者恤刑之法也白居易防止狱】画衣不犯载酒无寃【文粹杨炯少姨庙碑纠万人者施之以八刑诘四方者戒之以三典画衣不犯载酒无寃其恤刑有如此者】轻囚乆系【唐临事见狱囚门】三农啓候【方陈爱敬之规百姓爲心爰轸泣辜之念中宗虑囚制】
　　济活囚徒【十一】
　　白邴吉拒闭使者【汉书皇曽孙在邸狱望气者言长安狱中有天子气上使分条中都官诏狱无轻重皆杀之邴吉爲郡吏拒闭使者使者不得入也】袁安条奏楚狱【后汉袁安爲楚郡太守楚王英反连及数十人显宗怒甚治之迫急自诬安不入府往案狱者无证明者条上岀之掾吏叩头争安曰如不合上意太守自坐不相及帝悟奏出四百余家】治岀【崔篆爲建新大尹狱姧塡满岀二千余人掾吏叩头曰将有悔篆曰邾文公不以一人易其身君子谓之知命如杀大尹赎二千人盖所遇也】拷一连十【后汉韩朗以侍御史与三府掾治楚狱顔忠辞及刘连连未尝与忠相见朗伤其寃试以连等物色问忠对错悮乃上言疑无辜拷一连十拷十连百车驾自幸洛阳狱录囚徒治出千人论曰仁人之言其利溥哉】免于斧锧【史张苍坐法当斩解衣伏锧肥白如瓠王陵伟之言于沛公赦不斩又暴胜之欲斩王防防曰杀防不足増威不如时有所舍以明恩贷胜之壮其言而赦之】孔释械【狄仁杰出豫州刺史时越王兵败支党余二千人论死仁杰释其械密疏曰臣欲有所陈似爲逆人申理不言且累陛下钦恤意表成复毁自不能定然此皆非元恶诖误至此有诏悉谪戍边囚岀宁州父老迎劳曰狄使君活汝耶因相与哭碑下囚斋三日乃去至流所亦爲立碑】七族得贷【仁杰免死武承嗣屡请诛之后曰今已行不可返时同被诬者鳯阁侍郎任知古等七族得贷】全活数十姓【裴度字中立加中书令李训之祸宦官肆威以逞凡训注宗娅賔客悉收逮讯报苛惨度上疏申理全活数十姓】治狱主仁恕【崔仁师事见狱囚门】屈突通覆簿【覆陇西牧簿得隐马二万匹帝怒收太仆卿慕容悉逹监牧官吏千五百人将悉诛死通曰人命至重死不复生陛下以至仁育四海岂容以畜产一日戮千五百人帝叱之通进顿首曰臣愿身就戮以挺众死帝寤曰朕不明乃至是今当免悉逹等旌尔善言遂皆减论】情有重轻【陈希烈等数百人待罪议者悉抵死李岘独曰法有首从情有重轻若一切论死非与天下惟新之意固争数日乃见听衣冠更生】
　　録囚【十二】
　　白有所平反【汉隽不疑爲京兆尹每行县录囚徒有所平反母即喜如无母爲之不食故不疑爲吏严而不残】察顔色【后汉左雄爲青州刺史每行部录囚徒察顔色多得情僞】口説【应奉爲郡决曹吏行部四十二县录囚徒数千人太守问之奉口説罪杀兼系姓名坐状轻重一无遗脱】骂囚【吴吕壹以奸罪系廷尉尚书怀叙靣骂辱壹丞相顾雍元叹责懐叙云云】孔以执灋平恕方戴胄【张文瓘字稚圭尝有小疾囚相与斋祷愿亟视事以执灋平恕方戴胄后拜侍中囚因迁皆垂泣其得人心如此】指晓枉直【何易于凡鬬民在廷易于丁宁指晓枉直杖楚遣之不以付狱吏三年无囚】占对【唐临高宗尝录囚临占对无不尽帝喜曰爲国之要在用法刻则人残寛则失有罪惟是折中以称朕意】尽情【成汭青州人颇知吏治尝录囚尽其情垫江贼隂杀令其主簿疑小史导之讯不承临刑曰我且讼地下逾月吏暴死汭闻益详于狱】唐太宗亲录囚徒【六年唐太宗亲录囚徒闵死罪者三百九十人纵之还家期以明年秋即刑及期囚皆诣朝堂无后者太宗嘉其诚信悉原之唐刑法志】
　　无囚【十三】
　　白黄霸【爲颍川百姓向化八年狱无重囚】董恢【爲不其令狱连年无囚后汉】刘平【爲全耕令有恩惠百姓懐感刺史行县狱无系囚】囹圄空虚【寂寥】孔狱无重囚【刑法志代宗性仁恕即位五年府县寺狱无重囚】狴牢倾【杜甫有事于南郊赋丛棘坼而狴牢倾】无一人狱【文粹杜牧上高大夫书梁公元崇首佐元宗起中兴业凡三十年天下几无一人之狱】吏阁丹笔【文粹李庾西都赋台收白简吏阁丹笔司刑无鬼哭之庭大理有乌巢之狱】钻凿不用狱讼以衰【柳宗元表】












　　白孔六帖卷四十五
&lt;子部,类书类,白孔六帖&gt;
　　钦定四库全书
　　白孔六帖卷四十六　　唐　白居易　原本
　　宋　孔　传　续撰
　　议谳【一】　　　　　谨刑【二】
　　灋官狱吏【三】　　　举按【四】
　　诛罚【五】　　　　　滛刑【六】
　　峻刑【七】　　　　　酷吏【八】
　　失入【九】　　　　　失岀【十】
　　用灋不平【十一】　　刑措【十二】
　　改制灋令【十三】　　死罪【十匹】
　　流罪【十五】　　　　贬黜【十六】
　　徒役【十七】
　　议谳【一】
　　白谳平天下狱【朱博迁廷尉职当谳平天下狱恐爲官属所诬谓掾吏曰本起武吏不通法律然三尺律人事出其中诸君试取吏议难知者来爲诸君覆之乃爲平处十中八九吏大惊异】议惊乗舆【张释之爲廷尉上行中渭桥有人行从桥下走误惊乗舆释之奏犯跸罚金上怒其轻释之曰法者天下所公共其时上诛则已既付廷尉廷尉天下之平用法一倾人安所措】议盗环【又有盗高庙坐前玉环奏弃市上怒令族之释之曰如盗长陵一抔土何以加于法乎】传命误【后汉兄弟共杀人帝以兄不训弟报阙　常侍孙章宣诏误言两报重尚书奏矫诏当斩郭躬有曰法故误传命误当罚金帝曰疑其故也躬白曰君子不逆诈帝曰善】争死上谳【张俭元节亡投孔融兄褒褒不在融匿之事发并收褒融争死问母曰家事当在长妾合当辜一门争死郡不能决乃上谳诏坐褒】谳不当不罪【景诏曰狱重事也人有愚智有令罪而后不当谳者不爲失信欲令务先寛也】心不厌【景前诏曰疑狱虽文致于法而于人心不厌者輙谳之】再却【廷尉张汤有疑奏已再却矣倪寛爲言其意因使寛爲奏成读之皆伏寛所奏即得可上曰前奏非俗吏之所爲也】移谳【谳疑也】谳于公【礼狱成有司谳于公】奏谳掾【张汤举倪寛爲云云】孔衣冠更生【李岘初东京平陈希烈等数百人待罪议者将悉抵死崔器等附致深文岘独曰法有首有从有重有轻若一切论死非陛下与天下惟新意且羯胡乱常谁不凌污衣冠奔亡各顾其生可尽责即陛下之亲戚勲旧子若孙一日皆血铁砧尚爲仁恕哉衣冠更生】例不覆谳【严郢字叔敖曰京师天下聚论徒者至广例不覆谳今若悉待报有司断决有程月不啻五千狱正恐牒案塡委章程紊挠】狱当与众共【魏謩中尉仇士良捕妖民贺兰进兴及党与治军中反状具帝自临问诏命斩囚以徇御史中丞高元裕建言狱当与众共之刑部大理法官也决狱不与知律令谓何请归有司未报謩上言事系军即推军中如齐民宜付县今狱不在有司法有轻重何从而知帝停决】状谳【李日知厯同刑丞时法令严吏争爲酷日知独平寛无文致尝免一囚死少卿胡元礼执不可曰吾不去曹囚无生理日知曰仆不去曹囚无死法皆以状谳而后用日知议】详谳【韦景吏部员外郎杨虞卿以累下吏诏景与御史详谳】科条丛繁【王播进刑部侍郎是时天下多故大理议谳科条丛繁播悉置格律坐隅】慷慨论正【孔戣字君严改给事中江西观察使李少和坐赃狱寝不下博陵崔易简杀从父兄鞫狱其京兆尹左右之翻其情戣慷慨论正贬少和杀易简夺尹三月俸】议斧陵栢【狄仁杰左威卫大将军权善才右监门中郎将范懐义坐误斧昭陵栢罪当免高宗诏诛之仁杰奏不应死帝怒曰是使我爲不孝子必杀之仁杰曰汉有盗高庙玉环文帝欲当之族张释之廷诤曰假令取长陵一抔土何以加其法于是罪止弃市陛下之法在象魏固有差等犯不致死而致之死何哉今误伐一栢杀二臣后世谓陛下爲何如主帝意解即免死】论顔余庆【徐有功时博州刺史王冲责息饯于贵卿遣家奴督敛与尉顔余庆相闻知奴自市弓矢还防冲坐逆诛魏州人告余庆豫冲谋魏元忠谓余庆爲冲督偿通书合谋明甚非曰支党请诛死借其家诏可有功曰永昌赦令与虺贞同恶魁首已伏诛支党未发者原之余庆赦后被言是谓支党今以支爲首是以生入死赦而复罪不如勿赦生而复杀不如勿生切谓朝廷不当尔后怒曰何谓魁首有功答曰魁者大帅首者元谋后曰余庆安得不爲魁首答曰若魁首者虺贞是已既已伏诛余庆今方论罪非支党何后意解乃曰公更思之遂免死当此时左右卫仗在廷陛数百人皆缩颈不敢息而有功言定气详截然不挠】受赇当死【萧龄之任广州都督受赇当死诏羣臣议请戮于朝唐临建言羣臣不知陛下议之之意在律王族戮于隐议亲也刑不上大夫议贵也今龄之贪赃狼扈死有余咎陛下以异于它囚故议之有司又令入死不可爲后世法帝然之龄之齐高帝五世孙由是免死唐临字本德】置笏在陛【崔亮右散骑常侍字晦叔郑注诬宋申锡捕逮仓卒内外震骇亮率谏官叩延英苦诤反覆数百言文宗未谕置笏在陛曰孟子有言众人皆曰杀之未可也卿大夫皆曰杀之未可也天下皆曰杀之然后察之乃寘于法令今杀一凡庻尚稽典律况欲诛宰相乎臣爲陛下惜天下法不爲申锡言也帝感悟】覆奏【张蕴古除大理丞初河内人李好德素有风疾而语渉妄妖蕴古究其狱称好德瘨疾有惩法不当坐御史权万纪劾蕴古情在阿纵奏事不实太宗大怒曰小子乃敢乱吾法耶令斩于东市寻悔因发制凡决死者命所司五覆奏自蕴古始也旧唐史】
　　谨刑【二】
　　白一人刑善百姓休和【传】视民如伤【国之兴也】哀矜【孟氏使阳肤爲士师问于曾子曽子曰上失其道民散乆矣如得其情则哀矜而勿喜】三刺【礼司寇正刑明辟必主刺一曰讯羣臣二曰讯羣吏三曰讯万民其有罪方杀之以示不枉滥者】一成尽心【刑者成也一成而不可变故君子尽心焉】伏念五六日至于旬时　哀敬【折狱】泣持丹笔【盛吉】明慎【易君子以明慎用刑而不留狱】明而不留愼而不扰【史】死者不可复生【汉书狱者人之大命云云】钦恤【钦哉钦哉惟刑之恤哉】文而不害【萧何】严而不残【隽不疑】简孚【核其罪有信文】审克【详审】阅实【罪罚相当】制短长之命【死者不生】念轻重之刑【钦哉惟恤】中典用情【周礼】八辟【周礼以八辟丽邦法一议亲二议故三议贤四议能五议功六议贵七议勤八议賔】丽事【丽附也谓当其本罪之事】辞贵明征【法宜慎测】审慎　国章斯抵【诚合申刑】轻无赦【礼凡制五刑法轻无赦】慎惟不变【必在惟精】恤在一成【慎其三复】奏谳【汉宣令季秋后谳时士常幸宗室斋居而决事狱刑号平】去酒肉【杜缓爲守治诸陵县毎冬月封具狱日常去酒肉省食官属感其恩惠】涕泣【汉张欧叔明爲御史大夫尝言案人上具狱事有可却却之不得已者涕泣靣付之】人命所悬孔谨重刑法【沈传师字子言爲宣州于吏治明吏不敢罔谨重刑法每断狱召幕府平处轻重尽合乃论决】请如令覆奏【徐坚字元固迁万年主簿天授三年上书言囚有五听令有三覆虑失情也比犯大逆诏使者勘当得实輙决人命至重万有一不实欲诉无由以就赤族岂不痛哉此不足检下之奸乱适长使人威福耳臣请如令覆奏则死者无恨】敕法谨罚【陈子昻字伯玉上言近日诏狱稍滋钩捕支党株蔓推穷盖狱吏不识天意以抵惨刻诚宜广恺悌之道敕法谨罚省白诬寃此太平安人之务也】决刑无进酒肉【太宗贞观五年十二月丁亥诏决死刑京师五覆奏诸州三覆奏其日尚食决刑无进酒肉】既尽哀敬能致治平【士师臯陶之恤刑司防苏公之用狱既尽哀敬能致治平杜牧毕諴除刑待制】一轻一重理乱攸生【陆贽奏议今京邑初平所用刑章元宜审谨一轻一重理乱攸生】唐中宗虑囚制【欲申作解之恩虑开徼幸之路非所以纳人轨物垂裕后昆既属阳和之辰宜敦耕稼之业三农啓候方陈敬爱之规百姓爲心爰轸泣辜之念将申虑降再释狴牢庻无滞禁之寃仍示小惩之诫其都城之内见禁囚徒朕特亲虑初学记】于刑灋尤谨【刑法志太宗以英武定天下然其天资仁恕初即位有劝以威刑肃天下者魏征以爲不可因上言王政本于仁恩所以爱民厚俗之意太宗欣然纳之遂以寛仁治天下而于刑法尤谨】臣愿依覆奏灋【则死者甘伏知泣辜大恩生人欢悦见祥刑之意徐坚疏出六典】
　　灋官狱吏【三】
　　白过听杀人【史李离晋文公理官也过听杀人自拘当死文公曰官有贵贱罚有轻重下吏有罪非子之过也离曰臣居官爲长不与吏让受禄爲多不与吏分过听杀人传罪下吏非所闻伏劎而死】练灋令【孔光爲廷尉灋令号详平】治狱之吏【汉路温舒曰秦有十失其一尚存治狱之吏是也今治狱者上下相继以刻爲明深者获功名平者多后患故治狱者皆欲人死非憎之也自安之道在人之死也】増秩【宣诏曰今廷平任轻禄薄爲立廷平秩六百石员四人务公平之选】求明察寛恕【于定国求明察寛恕黄霸以爲廷平】古义【武帝方向文学张汤决大狱欲古义乃请博士弟子治春秋补廷尉吏也】向学【倪寛射策补廷尉文学卒吏爲人温厚口不能言语发明张汤尽用法律吏谓寛不习事不署从事】世非灋家【杨赐爲尚书令数日岀爲廷尉自以世非灋家遂辞以特进就第】三世廷尉【吴雄子防孙恭三世廷尉爲法名家】理曹掾【魏置理曹掾盖法曹】身无王爵非廷尉所料【晋王彪之字叔武爲廷尉有永嘉太守谢毅后杀同郡人周矫矫从兄球诣州诉寃杨州刺史殷浩收毅付廷尉彪之以球爲狱主身无王爵非廷尉所料不肯受与相反覆诏令受之彪之疏引据时人比之张释之】请置律博士【晋卫觊奏刑法国家所重而私议所轻狱者人命所悬而选用者所卑请置律博士相教授遂施行】断狱饮酒【于定国饮酒数石不乱冬月请治谳饮酒益精明爲廷尉】去酒肉【见慎刑门】不读律而得廷尉之称【陈矫】方知狱吏之尊【周勃】死灰不然【见狱囚门】如老狱吏【见推断门】不用三冬【见推断门】孔罗织之吏如猎者【魏元忠爲中丞岁余防侯思止狱仍放岭南酷吏诛人多讼元忠者乃召复旧官因侍宴后曰卿累负谤铄何邪对曰臣犹鹿也罗织之吏如猎者狗须臣肉爲之羮矣彼将杀臣以求进臣愿何辜】奉灋持正【郑善果检校大理卿奉灋持正风绩显公卿间】持平守正【徐有功转司刑少卿尝谓所亲曰大理人命所系不可阿防诡辞以求茍免故有功爲狱持平守正】专治诏狱【杜景佺冀州武邑人入爲司刑丞与徐有功来俊臣侯思止专治诏狱时称遇徐杜者生来侯者死】献狱官箴【裴谞字士明恶法吏舞文或挟宿怨爲重轻因献狱官箴以讽】作大枷各爲号【来俊臣作大枷各爲号一定百脉二喘不得三突地吼四着即臣五失魂胆六实同反七反是实八死猪愁九求即死十　求破家　司】刑无鬼哭之庭大理有乌巢之狱【李庾西都赋唐文粹】
　　举按【四】
　　白按事发奸【汉尹翁归补河东卒吏按事发奸太守田延年重之】司察【盖寛饶次公爲司无所回避王生与书曰明主知君公正命君司察之位然既明且哲以保其身不纳竟自刎】逢诸葛【诸葛丰字少君司刺举无所回避王生与书曰逢诸葛举节按侍中许章遂诏司去节司去节自丰始也】埋轮【后汉举八使天下举按不法张纲爲侍御史充使最年少官卑受命讫乃埋轮于洛阳道中曰豺狼当路安问狐狸遂举奏太尉梁冀奢淫不法朝廷振竦】鹰隼始击【汉孙寳字子严爲京兆尹立秋日辟侯文爲东郡督邮引见曰今日鹰隼始击当顺天气成严霜之诛掾颇有人乎文曰无其人不敢空受职寳曰谁也文曰杜穉季寳气索良乆曰其次谁文曰豺狼当路安问狐狸穉季闻之惧杜门不通水火】搏击【翟方进爲京兆抟击亮彊爲丞相奏陈咸冒浊茍容云云咸遂废锢也】二天【后汉苏章爲冀州刺史按故人清河太守设酒馔太守喜曰人皆有一天我独有二天章曰苏孺文与故人饮私欢也明日冀州刺史按清河太守公法也遂正其罪】所劾多【范滂爲太尉黄琼所辟召三府掾属举謡言滂奏二史二千石权豪二十余人尚书责所劾猥多疑有所私也】敛手避二鲍【鲍永爲司以鲍恢爲从事俱抗直不避彊御世祖曰贵戚且敛手避二鲍】怪鸟【孙盛爲长沙太守颇营赀货从事至郡服高名不劾盛与桓温牋辞防放荡曰从事进无威鳯来仪之羙退无鹰鹯搏击之用徘徊湘川有似怪鸟温怒遣按赃私槛车收到州不坐】不避权贵【后汉祭遵爲车市令世祖舍中儿犯法遵杀之】县令收督邮【魏志满宠爲高平令市人张包爲郡督邮贪秽因来在传舍率吏卒收之即日考竟遂弃官】白简坐而待旦【晋傅字休奕爲司校尉天性峻急每当奏劾或値日暮捧白简整簪带竦惧不寝坐而待旦】不避豪贵【赵广汉将吏至霍禹第突入其门搜索私屠酤椎破炉罂斩关而去】不劾贤者【晋罗含君章桓温使检劾谢尚含至不问郡事与尚酣饮而还温问所劾含曰公以尚何如人温曰胜我含曰岂有胜公而行非耶温义之】孔搒杀【冯宿字拱之拜河南尹洛宛使姚文寿纵部曲夺民田匿于军吏不敢捕府大集部曲輙与文寿偕来宿掩取搒杀之】胆落【温造字简舆授侍御史夏州节度使李祐拜大金吾进马造正衙枰刻祐曰吾夜入蔡州擒吴元济未尝心动今日胆落于温御史】威望隐然【造弹击无所回畏威望隐然发南曹僞官九十人主吏皆论死】輙绳恶吏【李向隐三入御史府輙绳恶吏不以残騺失名所发当也素议归重】劾奏常先风教【齐澣字洗心爲监察御史凡劾奏常先风教号善职】百官肃然【顔眞卿字清臣迁御史大夫广平王总兵二十万平长安辞曰当阙不敢乗趋出梐枑乃乗王府都虞侯管崇嗣先王而骑眞卿劾之帝还奏慰答曰朕子每出谆谆教戒故不敢失崇嗣老而躄卿姑容之百官肃然】劾矫使【李晟字良器宦者尹元贞持节到同华擅入河中谕慰李懐光晟劾元贞矫使欲洗宥元恶请治罪】发奸擿伏【贾敦頥迁洛州刺史发奸擿伏下无能欺】使者十辈临按【郎余庆下迁交州都督驩州司马裴敬敷与余庆雅故以事笞余庆婢父婢方嬖谮敬敷死狱中又裒货无艺民诣阙诉之使者十辈临按余庆谩谰不能得其情最后广州都督陈善按之余庆自恃在朝廷乆明法令轻善不置对善怒曰舞文弄法吾不及君今日以天子命治君吾力有余矣欲榜械之余庆惧伏罪】知朝廷尊【李勉字卿擢监察御史时武臣崛兴无法度大将管崇嗣背阙坐笑语哗纵勉劾不恭帝叹曰吾有勉乃知朝廷之尊】条奸【李乂字尚眞擢监察御史劾奏无避景龙初叶静能怙势乂条其奸中宗不纳】帝防【韦陟字殷卿会杜甫论房琯词意迂慢帝令殷卿与崔光远顔眞卿按之陟奏甫言虽狂不失諌臣体帝繇是防之】不畏彊御【裴谞字士明除右金吾将军德宗新即位以刑名治天下百吏震时大行将藏陵事禁屠杀尚父郭子仪家奴宰羊谞列奏帝谓不畏彊御善之】反爲所挤【崔隐甫迁殿中侍御史内供奉浮屠慧范倚太平公主胁人子女隐甫劾状反爲所挤贬邙州司马】摘其奸赃万计【尹思贞调隆州参军事属邑豪蒲氏骜肆不法州檄思贞按之摘其奸赃万计卒论死部人称庆刻石】挟邪乱政【刘禹锡字梦得御史窦羣劾禹锡挟邪乱政羣即日罢】权幸侧目【韦贯之劾金忠义不宜污朝籍忠义竟罢于是权幸侧目】劾按不挠【李华字遐叔迁监察御史宰相杨国忠支娅所在横猾华出使劾按不憢州县肃然】劾中人【窦怀贞监察御史魏传弓嫉史辅信义欲劾其奸懐贞曰是安乐所信任者奈何绳之传弓曰王纲坏矣正坐此属今日杀之明日殊无所悔】弹李义府【唐文粹王义方防义方对仗叱义府不退义方三叱上既无言义府趋岀义方乃读弹文曰义府善柔成性佞媚爲心昔事马周分桃见宠后交刘洎割防承恩生其羽翼长其光价因缘际防遂皆通逹不能尽忠端节对王休防蹇励驽祗奉皇眷而反凭附社蔽亏日月请托公行交游羣小贪冶容之好原有罪之淳于恐泄漏其谋殒无辜之正义虽挟山超海之力望此犹轻回天转日之光方斯更劣此如可恕孰不可容】
　　诛罚【五】
　　白失财者诛之【周礼太宰治都县鄙之治乗其财用之岀入凡失财用物辟名者诛之注辟名谓爲文书与实不相应】考羣吏之理【太宰以八柄岁终令百官府名正其治受其会注会大计也其三岁大考羣吏之理而诛赏之】善罚者刑省而奸禁【文子】谪满百【汉陈遵爲掾不视事曹吏白陈掾今日以某事谪遵曰满百乃相闻旧事谪满百当免】自省【晋宣帝问诸葛公起居何如而使者曰罚三十以上皆自省览帝曰其能乆乎】议罚【汉韩延寿爲东都守临出上车骑吏后至勑功曹议罚门下卒白曰明府早驾乆驻未岀骑吏父来不敢入吏出趋谒父以敬父见罚得无伤大化乎延寿曰微子之言太守不知过】族诛豪猾【齐南三百豪猾二千石不能制郅都爲太守族诛之】孔滥罚【李纲字文纪元吉爲并州总管纵左右攘夺民愁苦宇文歆谏不听并州防帝怒谓纲曰王年少不习事故以歆及窦诞佐之太原兴王地兵十万粟支十年奈何一旦弃去歆建此计我当斩于军纲曰王过恶诞养成之歆事王浅有阙必诤今頼歆计陛下不失爱子且有功又何加罪乎翌日帝悟引纲升御榻劳曰卿不言我几滥罚】诛张易之【桓彦范字士则张柬之将诛张易之等引与定防中宗至武门彦范等斩阙入士皆鼓噪时武后处迎仙宫之集仙殿斩易之等庑下后闻变而起见中宗曰乃汝耶竖子诛可还宫】诛韦氏【太平公主宗诛韦氏主与狄计遣子崇简从事定将立相王未有以发其端者主顾温王乃儿子可刼以爲功乃入见王曰天下事归相王此非儿所坐乃掖王下取乗舆服进睿宗】临刑极骂【郝处俊孙象贤后素衘处俊故因事诛之临刑极骂乃死后怒令离磔其尸斵夷祖父棺冡自是讫后世将刑人必先以木丸窒口云】污戮善良【王及善留拜内史来俊臣系狱当死后欲释不诛及善曰俊臣凶狡不道引亡命污戮善良天下疾之不勦絶元恶且揺乱祸胎忧未既也后纳之】临诛洗沐神色自若【刘祎之赐死于家临诛洗沐神色自若命其子执笔占爲表子号塞不能书祎之乃自捉笔得数纸词恳哀到今皆伤之】罚不及有罪【魏征曰罚不及有罪则危亡之期或未可保】刘洎赞曰【洎欲身任安危以言掩其众爲媚忌所乗卒防罪诛】诛弃骨鲠大臣【李义府武后已立义府与敬宗德俭及御史大夫崔义元中丞袁公瑜大理正侯善业相推毂济其奸诛弃骨鲠大臣故后得肆志】诛舞文者【柳公绰字寛行部至邓县吏有纳贿舞文二人同系狱县令以公绰素持法谓必杀贪者公绰判曰赃吏犯法法在奸吏坏法法亡诛舞文者】罚一劝百【权德舆字载之董溪于臯謩以运粮使盗军兴流岭南帝悔其轻诏中使半道杀之德舆谏溪等方山东用兵干没库财死不偿责陛下以流斥太轻当责臣等谬误审正其罪明下诏书与众同弃则人人惧法臣知己事不诤然异时或有此比要须有司论报罚一劝百孰不甘心帝深然之】立钉【赵思绾叛高祖遣郭崇义王峻讨之至则擒之思绾问曰何以用刑告者曰立钉也思绾厉声曰爲吾告郭公吾死未足塞责然钉磔之丑壮夫所耻幸少假之崇义许之父子俱斩于市五代史五十三】狡敌既縻输于国都示之市人即社行诛【栁宗元皇武篇狡敌既縻输于国都示之市人即社行诛】分体燃脐【于公异朱泚露布尚稽分体未即燃脐】挥刀纷纭争切脍脯【韩愈元和圣德诗解脱挛索夹以砧斧婉婉弱子赤立伛偻牵头曵足先断腰膂以及其徒体骸撑拄末乃取辟骇汗如挥刀纷纭争切脍脯】元舅大臣怫防不阅岁屠覆道路目语【及上官仪见诛政归房帷天子拱手矣则天传】蛮区夷落罪无逃罚【唐史王义方上言】
　　淫刑【六　事与暴政酷政相类】
　　白哀刑政之苛　淫刑以逞　谁则无罪【传】僣滥颇邪惧及善人【刑滥】楚多淫刑【其大夫逃死于四方】繁政【齐景公繁于刑有鬻踊者故晏子曰踊贵屦贱】沦胥以铺【若此无罪】无所措手足【谓刑罚不中】淫纵枉挠【曲人入罪】杀不辜【书与其杀不辜宁失不经】明刑不暴【管子】秦设重刑赤衣半道【汉名臣奏云】虽郑传猛政则曰寛难【而楚用滛刑谁能救疗】弄灋【滥施】杀饷狱者【义纵爲定襄至则掩狱中轻重罪四百余人兼昆弟亲戚私入相亲或饷者亦二百余人鞫爲解脱死罚之罪尽杀之】焚林断木不时命曰伤地【断狱立刑不当命曰伤人】缓深固之罪【急纵岀之诛】孔刑滥人惧【韩滉右丞元琇判度支也以关辅旱请运江南租米西给京师委滉督之其刚愎难共事请自江至杨子滉主之杨子以北自主之滉由是衘琇诬劾琇馈米与淄青李汭河中李懐光帝怒贬琇雷州司戸参军左丞董晋白宰相刘滋齐映曰昨关辅用兵方蝗旱琇不増一赋而军兴皆济可谓劳臣今被谪无名刑滥人惧假令权臣逞忠公何不请三司鞫之滋映不能用】过刑【刘洎死显庆中其子业诣阙诉遂良谮死状李义府右之高宗问近臣给事中乐彦玮曰辨之是暴先帝过刑事寝】惨文峭诋【杨国忠李林甫兴韦坚等狱欲危太子狱事畏却以国忠怙宠击可用倚之使按劾国忠乃惨文峭诋逮系连年诬蔑被诛者百余族】淫刑以逞【高骈字千里骈之自将出屯也突将乱乗门以入监军取役夫数百名叛卒借斩其首乃定骈徐出以金帛厚赏士开府库悉还其衣廪然密借所给姓名夜遣牙将击杀之夷其族虽孕者不贳投尸于江有一妇方踞而乳子将就刑媪伤之疑其畏死谓曰以子丐我一诣曹司也妇蹶起曰我知之且饱吾子不可使以饥就戮也见刑者拜曰渠有节度使夺战士食一日忿怒淫刑以逞国家法令何有也我死当防于天使此贼阖门如今日寃也逮死神色晏然蜀人闻者爲垂泣】有犯令者诛及邻伍【韩滉婺州属县有犯令者诛及邻伍坐死数十百人又遣官察境内罪渉疑似必诛一判辄数十人下皆愁怖】煎熬生人若坠大火【昔祖龙灭古道严威刑煎熬生人若坠大火李白寻桃源序】每笞一人以责其负【每笞一人以责其负则诸案吏各持其簿列于庭凡一簿所负唱其多少量爲笞数已则以次唱而笞之少者犹积数十多者至笞百余人不胜其苦吴越世家钱俶】好行杀戮【汉蔡王信高祖之后弟也所至好行杀戮军士有犯法者信召其妻子对之刲剔支解使自食其肉血流盈前信命乐饮酒自如也】爲铁笼铁刷人有过者坐之笼中外燎以火刷剔其皮肤以死【五代刘守光】捶人畏不免【严安之捶人畏不免视肿青复笞之至血流乃喜】铁笼囚首【索元礼爲推使囚首加以楔至脑裂死又横木闗手足转之号晒翅或纺囚梁上缒石于头】造槛车【闽王鏻初薛文杰爲鏻造槛车以谓古制疎濶乃更其制令上下通中以铁芒内向动輙触之既成首被其毒五代史六十八】百口保无反者【则天谓近臣曰自周兴来俊臣死后更不闻有反逆者然则已前受戮者不有寃滥乎夏官侍郎姚元崇对曰自垂拱已后被告者皆枉酷自诬而死天下号爲罗织甚于汉之党锢頼上天降灵圣情发寤诛锄凶恶朝廷乂安今日已后臣以微躯及一门百口保见在内外官吏无反者则天大悦曰已前宰丞皆顺成其事防朕爲淫刑之主闻卿所説甚合朕心乃赐元崇银千两】
　　峻刑【七】
　　白吏乞贷毫辄死【李实爲京兆尹吏乞贷毫輙死按之无言者猥曰死亦非枉复杀之专以残忍爲政顺帝在谅闇不逾月实杀数十人于府贬通州长史市人争懐瓦石邀刼之实惧夜遁去】刑杀太甚则致隂沴【李石字中玉唐宗室文宗时大臣新族死岁苦寒外情不安帝曰人心未舒何也石曰刑杀太甚则致隂沴】刑网寖密【刘德威爲大理卿太宗问曰比刑网寖密咎安在德威曰在君不在臣下之寛猛视王之好律失入者减三失出者减五今坐入者无辜坐出者有罪所以吏务深文爲自营计非有教使然也】防斮屠剔膏流节离【栁宗元防斮屠剔膏流节离之祸不作而人乃克貌平舒愉】执宪者以深刻爲奉灋【高逢列五事以爲今天下大定而刑未措何哉盖谋猷之臣台问之吏不崇简易而昧经逺故执宪者以深刻爲奉灋当官者以侵下爲益国】楚掠凝惨【徐有功武后僣位畏唐大臣谋己于是周兴来俊臣邱神勣王义等揣识后指置总监牧院诸狱捕将相俾相钩逮掩搦防送楚掠凝惨】爲炮熏刳斮法【南蛮传蔡京经制岭南峻条令爲炮熏刳斮法愁毒爲军中所逐】眞蛟蜃【南汉刘龚性聪悟而苛酷爲刀锯克解刳剔之刑每视杀人则不胜其喜不觉朶頥垂涎呀呷人以爲眞蛟蜃也】爲断舌决口斮筋折足之刑【史洪肇字化元凡民抵罪吏以白洪肇洪肇但以三指示之吏即腰斩之又爲断舌决口斮筋折足之刑五代史三十】崔元综【虽外示谨厚而情深刻薄每受制鞫狱必披毛求疵隐于重辟人多鄙之唐史】武宗用李德裕诛刘稹等【大刑举矣而性严刻故时窃盗无死所以原民情廹于饥寒也至是赃满千钱者死至宣宗乃罢之而宣宗亦自喜刑名常曰犯我法虽子弟不宥也然少仁恩唐德自是衰矣唐刑法志】峻刑暴禁【王世充顾下多背已乃峻刑暴禁以威之户一人逃家无少长皆坐父子兄弟夫妇许相告免令五五相保一家叛举伍诛】
　　酷吏【八】
　　白唯戮是闻子玉鞭贯【子玉治兵终日而毕鞭七人贯三人耳】安忍无亲以民爲土芥【国其亡也】刀锯钻凿【国语大刑用兵甲鈇钺次刑用钻凿薄刑用鞭扑也】既乖勿喜之言【岂念如伤之见】夫乐杀人者【不得志于天下也】以苛爲察以刻爲明【汉书】断之以刚【传】依势作威【势位也】倚灋以削【倚刑灋以行刻削之刑】报虐以威【言以威刑报上爲虐】于公高门以待封严母扫墓而迎丧【文选】苍鹰之目【郅都击豪彊时号云云】乳虎之称【甯成苛酷人语曰宁値乳虎无値甯成之怒】屏弃仁惠【专行毒痛】鞭贯立威【笔削入罪】商鞅严刑自敝【爲法自敝】延年酷灋见诛【汉书严延年爲河南守峻刑酷灋时人号爲屠伯后坐枉法杀人被诛其母不哭之】周纡父子伏诛【后汉周纡字文通爲渤海太守酷虐每赦至先决刑后宣赦后坐事父子皆伏诛】茍晞兄弟见害【字道将】北风刺虐也【卫国并爲威虐】视人如雠　残人以逞　将戕于余【戕残人也】忍人是可忍也　不得其死　吹毛【刻骨】束湿【寗成操下如束湿言急也】巧诋　虽称疾恶　无乃忍人　吏惟巧诋【刑则滥施】法家少恩【文吏巧诋】惨礉【史韩非喜刑名极惨礉少恩也】渭水尽赤【商君临渭水论囚七百余人渭水尽赤】酷烈【杨雄解嘲曰吕刑靡敝秦法酷烈】虎穴【尹赏爲长安令穿地深数丈内人于中百人爲一辈覆以大石数日一发相枕藉死人号虎穴】杜周内深次骨操切服下臧宣防文深诋　张汤舞智御人　急纵出之刑【刑法志缓操故之法急纵岀之刑言纵罪失岀者诛急】地臼木杵【陈咸爲南郡太守以杀伐立威豪猾大姓犯法輙计具符下以律程作司空司空主役官也爲地臼木杵不中程或私脱钳钺及衣服不如法輙加罪督作剧不胜痛自刭死者岁数千百人乆者至腐烂家不得收注钳在项钺在足者】展月【见暴政门】鬻棺之喻【今狱吏以苛爲察以刻爲明深者获功名平者多后患谚曰鬻棺之喻欲岁人疫非憎人欲杀之利于人死狱吏之深刻亦犹此也史】埽墓之讥【严延母事见上注】泥涂罪人不与食【晋王宏字正宗爲河南尹无能名爲苛碎桎梏罪人以墨涂面置深坑中饿不与食后有罪帝以宏累有政声以赎论也】王灋大刑不可以委曲生情　毁身焦肤【分骸断首】孔公卿被诛死者踵相及【刘子元名知几武后时吏横酷淫及善人公卿被诛死者踵相及子元悼士无良而甘于祸作思谨赋以刺时】酷烈【贾敦頥洛阳令杨德干矜酷烈杖杀人以立威敦頥喻正曰政在养人伤生过多虽能不足贵也德干爲衰减】李嗣眞谏【来俊臣狱方炽嗣眞上书諌昔陈平事汉祖谋疎楚君臣行反间项羽遂亡今殆有如平者谋陛下君臣恐爲社稷祸不纳】澡垢索疵【崔元综每受制鞫狱必澡垢索疵不入死不肯止人畏鄙之】笞掠严楚【穆赞元和时盐铁转运诸院擅系囚笞掠严楚人多死赞奏请与州县吏参决自是不寃】父嫌其酷【郎余庆始治万年父知运嫌其酷将杖之余庆避免父叹曰国家用之矣吾尚奈何及爲御史中丞复叹曰郎氏危矣以忧死余庆卒以贪残废】污防善良破坏其宗【武三思凡搆大狱污防善良破坏其宗天下皆荡然】深排巧引内刑壍中【武懿宗天授间受诏讯大狱诛大臣王公皆深排巧引内刑壍中无有脱者其险酷虽周来等不能絶也】酷吏破家【桓彦范字士则内史李峤等屡奏往爲酷吏破家者请皆宥雪依违未从彦范复上言】噬绅缨若狗豚然【索元礼来俊臣之徒揣后密防纷纷并兴泽吻磨牙噬绅缨若狗豚然至叛胔臭逹道路寃血流离刀锯忠鲠贵彊之臣朝不保昏而后因以自肆不岀帷闼而天命已迁出唐酷吏传】狱持宿囚【至载初右台御史周矩谏后曰凶人告讦遂以爲当推劾之吏以险责痛诋爲功凿空投隙相矜以残泥耳笼首枷楔兼暴拉胁籖爪悬发熏目号曰狱持昼禁食夜禁寐敲扑揺揺使不得暝号曰宿囚人茍賖死何求不得】时诱之爲酷【唐史臣云呜呼非吏敢酷时诱之爲酷观俊臣辈怵利放命内懐滔天又张汤郅都之土苴云】狼毒野葛【王义每移檄州县辄诧曰我文檄如狼毒野葛】驴驹防橛犊子县等以怖下【王旭裂狱械率有名曰驴驹拔橛犊子县等以怖下又缒发以巨石胁之】三豹【同上时监察御史李嵩李全交皆严酷取名与旭埒京师号三豹嵩爲赤全交爲白旭爲黒闾里至相谓曰若违教値三豹】尾榆【敬羽凶态不能忍乃作巨枷号尾榆囚人多死】罗钳吉网【李林甫隂搆大狱诛不附已者引吉温门下与钱塘罗希奭爲奔走推锻相朂以虐号罗钳吉网】震以烈威【吉温推事未穷而先计赃成奏乃引囚问震以烈威随问辄承无敢鞭楚未收于壁而狱具矣】鞫囚不问轻重【来俊臣鞫囚不问轻重注醯于鼻掘地爲牢或寝以匽溺或絶其粮囚至齧衣絮以食大抵非死终不得岀】门壮轹腹【敬羽以门壮轹腹掘地实棘席上濒坎鞫囚不服则挤之坎多死】用惨刻奋【肃代间渠检宿狡颇用惨刻奋然不得如武后时敢搏击杀戮矣】讯囚名状【朝野佥载李嵩武后时爲御史鞫备诸惨酷其讯皆有名号如仙人献果玉女登梯犊子悬铜驴儿防橛鳯凰晒翅猴鎻大上麦索下拦单之类】危坐小牀【敬羽累迁御史中丞宗正卿郑国公李遵坐贿下狱羽参按遵肥而羽瘠则引遵危坐小牀痹且仆遵欲伸足羽曰公乃囚我延公坐何可慢遵仆三四俆受所言得赃至数百万】论杀最多【酷吏索元礼讯一囚穷根柢相牵聨至数百未能讯衣冠气禠后数引见赏赐以张其威故论杀最多】来俊臣周兴踵而奋天下谓之来索【同上】每擿一事千里同时辄发【来俊臣拜左台御史中丞中外累息至以目语俊臣乃引侯思止王义郭霸李仁敬康暐卫遂忠等隂啸不逞百辈使飞语诬蔑公卿上急变每擿一事千里同时輙发契騐不差时号爲罗织牒左署曰请付来俊臣或侯思止】
　　失入【九　事具错悮门】
　　白刑僣则惧及善人　枉挠不当反受其殃【枉挠曲入人罪也】察阿党【谓狱官以私恩曲断】情匪哀矜理乖明啓【明啓刑书】入人之罪罚既爽于躬行【罪宜甘于反坐】制短长之命【岂可复生】断岀入之刑【不闻惟恤】重典【平人】国章斯抵【诚合申严】人命所悬【岂宜失入】过当【伤深】滥施　未闻情得【旋见狱成】罪虽自掇【既有常刑】死不复生【曷宜过当】不平谓何孔失入无辜【刑法志自张蕴古之死也法官以大出爲戒有失入者又不加罪自是吏法稍密帝以问大理卿刘德威对曰律失入减三等失出减五等今失入无辜而失出有罪故吏皆深文帝矍然遂命失岀入者皆如律】求食揺尾见吏垂头【文粹狱箴寂寂圜土累累系囚求食揺尾见吏垂头自古立名此爲非所逼隘狭室欹倾漏宇冬有祈寒夏多隆暑焉可失入焉可妄处张説作】匹妇含寃三年亢阳【文粹张説狱箴匹妇含寃三年亢阳匹夫结愤六月飞霜敢告司宪无轻国章】失入者减三【见上刑法志】诈忠者迫我以社稷计【文宗开成元年李石因延英召对从容言曰陛下之政皆承天心惟申锡之枉乆未原雪帝慙曰我当时亦悟其失诈忠者迫我以社稷计故耳宋申锡传】不可爲后世灋【唐临字本道御史大夫萧龄之任广州都督受赇当死诏羣臣议临曰龄之贪赃狼扈死有余咎陛下以异于他囚故议之有司又令入死非尧舜所以用刑也不可爲后世灋帝然之】
　　失出【十　事具错悮门】
　　白利淫　与其杀不辜宁失不经　宁僣无滥【赏不僣刑不滥不幸而过宁僣无滥】察阿党【见失入门】罪无掩蔽【礼】既乖明啓之文【宜寘利淫之罪】急纵岀之诛【刑法志】轻典容奸【礼】情非故纵【罪则减论】寛恶【刑法志杀人不死伤人不刑是惠暴而寛恶也】孔小过【徐有功后召诘曰公比断狱多失出何耶对曰失出臣小过好生陛下大德后黙然】误纵【卢商字爲臣同平章事大中元年春旱诏商与御史中丞封敖理囚系于尚书省误纵死罪罢爲武昌军节度使】失岀者减五【刘德威太宗问比刑网寖密咎安在德威曰在君不在臣下之寛猛视主之好失出者减五今失岀者有罪所以吏务深文爲自营计】灋官以失出爲戒【自张蕴古之死也灋官以失出爲戒有失入者又不加罪自是刑法稍密刑法志】怖以妖祟【窦孝谌妻厐谓为其奴怖以妖祟教爲夜解因告以厌诅薛季昶鞫之厐当死有功明其枉季昶劾有功党恶逆当弃市有功方视事令吏泣告有功曰岂吾独死诸人长不死耶安歩去后诘有功失岀余见上小过注】
　　用灋不平【十一】
　　白菀柳【诗刺刑罚不平】同罪异罚非刑也【传】上下其手【王子围与穿封戍争囚伯州犂问上下其手曰王子围寡君之贵介弟戍方城外之县尹也注上下其手所以导囚意也】随上意【汉张汤爲廷尉上意所欲释予监吏轻平者所治即豪必舞文巧诋是以汤虽文深意忌得此声誉而深刻吏多爲爪牙用者也】以主意爲狱【杜周爲廷尉客谓之曰君爲天下决平不循三尺法专以人主意防爲狱固当如是乎周曰三尺安岀哉前王所是者疏爲律后王所是者定爲令】以善疾恶【后汉朱晖爲临淮太守好节槩所防用皆励行士诸报怨以义犯法者皆爲求理多得出济不义之囚即时僵仆也】两劾【严延年爲涿郡遣吏赵绣案大姓东高氏绣爲两劾先白轻者欲观延年意怒即岀其重劾延年察知遂杀绣汉史】抑彊扶弱【严延年爲河南守其法务抑疆扶弱弱者虽防法曲文出之豪彊者以入内之当生者诡杀之人莫之测也】挠灋【周阳由夷豪杰爱者挠法活之憎者曲法杀之】不当罪则侮【当罪则威刑也】古者刑不过罪爵不逾德【荀卿子云】刑不应罪【赏不酬功】张敞【爲京兆尹赏罚明时越法纵舍也】枉挠反坐　颇类偏党　其罪惟均　所罚不一　罪无等差【刑有轻重】高下其心孔挠灋贷减【王世充字行满拜江都通守有系狱者皆挠法贷减以树私恩】温舒不足【文粹李庾西都赋斤差衡之失论罪温舒之不足】以轻入重以生入死【文粹李华中书堂记事不可以轻入重罪不可以生入死】不能一灋齐众【陆宣公奉天赦文】上下其手希合盛防【酷吏传序周矩谏武后曰陛下不谅试取告牒判无验者使推其情有司必上下其手希合盛防】灋司推断舞灋深诋【徐有功上疏诚令天官铨注有所不平灋司推断舞法深诋三司理匦受所上章壅塞不白者皆许臣按验劾发夺禄贬劳】希防用刑【李岘因侍御毛若虚覆按谢夷甫罪用法不平岘白于帝曰若虚希防用刑乱国法陛下信爲重轻示无御史台岀爲蜀州刺史出新唐史】
　　刑措【十二】
　　白五刑不用　善人爲邦百年【胜残去杀】虞夏之道寡怨于人【少文法也】刑不施而人咸服　画冠【尧画冠爲刑而人不犯】罔或干政【帝曰臯陶惟兹臣庶罔或干予政言下顺命也】期于无刑【书曰刑期于无刑民协于中注云以杀止杀而刑措】不犯有司【书兹用不犯于有司言人不犯罪】昔唐虞画刑而人不犯周之成康刑措而不用【汉武诏】周之成康【见上】汉之文景【文帝用张释之爲廷尉罪疑者予轻是以刑罚大省至于断狱四百有刑措之风景帝定棰令而笞者得全】辟以止辟【刑期无刑】孔岁断死二十九【魏征传帝即位四年岁断死二十九几致刑措】一岁断刑不满三十【太宗之朝勤俭化人人用富庶加以德教致于升平故一岁断刑不满三十虽则圣明谨刑贤良恤狱之所致也白居易防止狱刑措】从善逺恶【必使爲善者不越月逾时而得其赏则人勇而有劝焉爲不善者不越月逾时而得其罚则人惧而有惩焉爲善者日有劝爲不善者日有惩是敺天下之人而从善逺恶是刑所以措而化之所以成也柳宗元断刑论】不越月逾时可致刑措【徐有功诚令天官铨注有所不平法司推断舞法深诋三司理匦受所上章壅塞不白许令臣按验劾发贬劳夺禄不越月逾时可致刑措后纳之本传】开元二十五年【刑部断天下死罪唯有五十八人大理卿徐峤上言大理狱由来相传杀气太盛鸟雀不栖至是有鹊巢其树于是百寮上表贺以谓几致刑措通典】
　　改制灋令【十三】
　　白灋若易方【人难知禁】政有弛张【法存沿革】诚宜适变【安可执迷】所宜去彼取此【不可以古制今】灋不前定【官将畴依】夏造殷因【岂烦于制】汉除秦敝【亦便于时】言之不中【虽新意而奚爲】事必有初【率旧章而则可】若议事之刑【滋章多制】则舞文之吏【因缘爲姧】无作聪明乱旧章【章典也书】罔以侧言改厥度【度法也】晋铸刑鼎【铸范宣子所为刑书仲尼曰晋其亡乎失其度矣夫晋国将守唐虞之法度以经纬其人范宣子之刑是晋国之乱刑也】惟圣作则【则法也】画一【汉萧何爲法讲若画一曹参代之守而不失】不刋之典　茍可彊国利人何惮改革法律【史商鞅欲变法曰可与乐成不可与虑始茍可以彊国利人何惮改革法律甘龙曰圣人不易人而教智者不变法而理因人而教不劳而成功因法而治吏习而人安鞅曰龙世俗之言也常人安于故俗学者溺于所闻若然者居官守法可也非所以论彊国利人之术也三代不同礼而王五伯不同法而霸智者作法愚者制焉贤者更礼不肖者拘焉是以治不一道也故汤武不循古而王夏殷不易礼而亡反古者不可非而循礼者未足多也】周因殷礼政亦不愆汉除秦刑人是以息【茍用舍而合道盖防革而同归】简要　滋章【法令滋章盗贼多有】协中【书合大中之法】建中【立大中之法】中行之作晋鼎见诮仲尼【见上】子产之铸郑书终慙叔向【郑人铸刑书叔向诒子产书曰先王议事以制不爲刑辟惧人之有争心也民知有辟则不忌于上并有争心以徴于书而徼幸以成之夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国制三辟铸刑书将以靖民不亦难乎民知争端将弃礼而征于书终子之世郑其败乎肹闻之国将亡必多制其此之谓乎子产曰侨不才不能爲子孙吾以救世也既不承命敢忘大惠】利百变【变法也】官或变灋【人岂怀刑】非利百之谋【岂宜变法】遵画一之义【自合守文】仍旧贯【贯事也论语】新意　何必改作相防【不改也礼】前定【礼事前定则不困】析言破律　杀无赦　易
　　其纪律　易则生乱　舞文　弄灋　若从私议【是舞公文】灋无改度【义有随时】适道在权【救时贵变】革故取新　舍旧谋新相时革敝　作古有初坏灋乱纪　萧何定律【参夷连坐】
　　无自立辟【辟法也】三尺安出【客谓杜周曰君不循三尺法周曰三尺安出哉先王所是者疏爲律后王所是者定爲令也】删定奏上【后汉应劭删定律令撰律本章句尚书旧事廷尉版令决事比例司徒都目五曹诏书及春秋治狱凡二百五十篇蠲去重复奏之】请删削【陈宠昭公奏律令条法溢于甫刑九千百八十九宜令三公廷尉平定应经合义删条其余】越律【马援条奏越律与律驳者十余事申明旧制约束之也】自敝【商鞅】孔轻重防爱憎【赵冬曦神龙初上书曰古律条目千余隋时奸臣侮法着律曰条无正条者岀罪举重以明轻入罪举轻以明重一辞而发条目数百自是轻重防爱憎被罚者不知其然使贾谊见之痛哭必矣】不务省事而务捉搦夫捉搦者灋也【法设而滋章滋章则盗贼多矣法而益国杀之可也比法令数改或行未见益止未知损譬奕者一碁爲善而复之者愈善故曰设法不如息事韩琬】凡有未发【及已发未断而逢格改者若格重则依旧条轻从轻法唐六典】贞观初有蜀王法曹【裴洪献奏駮律令命长孙无忌房龄厘正凡五百余条减开皇太尉入流者九十三条比古死刑殆除其半永徽中复撰律疏三十卷至今并存出唐六典云】
　　死罪【十四】
　　白死者不可复生【汉文诏】制短长之命【书】死者不恨【宣诏曰狱者万人之命能使生者不怨死者不恨则可谓文吏矣】斩杀必当【月令】鈇钺　肆诸市朝【景伯云于公伯寮吾力犹能肆诸市朝】仲春无肆掠【肆暴尸也月令】以杀止杀【书】吕刑曰大辟疑赦其罚千锾【大辟死刑也死罪有疑即赦之罚千锾以赎死罪也】致辟【诛杀也】罪在大辟【礼】念施行之后【不可复生】当结罪之前【所宜惟恤】死刑【周礼】是全要领【礼】无所加诛　一死国章斯抵【诚合申严】人命所悬【亦宜审慎】议狱缓死【易】莫大之刑刑故无小孔误伐一栢而杀二臣【狄仁杰官懐英迁大理丞左威卫大】
　　【将军权善才石监门中郎将范懐义坐误斧昭陵栢罪当死高宗诏诛之仁杰奏不应死帝怒曰是使我爲不孝子必杀之仁杰曰汉有盗高庙玉环文帝欲当之族张释之廷诤曰假令取长陵一杯土何以加其法于是罪止弃市陛下之法在象魏固有等差犯不至死而致之死何哉误伐一栢而杀二臣后世谓陛下爲何如主帝意遂解免死】凡京城决死囚之日尚食蔬食内教坊及太常彻乐【每岁立春后至秋分不得决死刑唐六典】决死刑皆于中书门下详覆【同上】凡决大辟在京者决三司五覆奏在外者刑部三覆奏【唐六典】老奴死罪【李辅国乞解官有诏进封博陆郡王仍爲司空尚父许朝朔望辅国欲入中书作谢表阍者不纳曰尚父罢宰相不可入辅国气塞乆乃曰老奴死罪事郎官不了请地下事先帝矣帝优辞谕遣】三坐大辟将死泰然不忧【徐有功凡三坐大辟将死泰然不忧赦之亦不喜】复死刑三覆奏【上元元年肃宗本纪】贞观四年天下断死罪者二十九人【太宗本纪】裴寂有死罪四【裴寂字眞浮屠法雅坐妖言辞连寂坐免官削封邑半归故郡未几汾隂狂男子谓寂奴曰公有天分寂遣奴杀所言者奴盗寂封邑钱百万寂捕急遽上变帝怒曰寂有死罪四乃放静州】
　　流罪【十五】
　　白舜典曰流宥五刑【宥寛也以流放之法寛其五刑】屏之逺方以御魑魅【舜流四凶投诸四裔以御魑魅】投畀有北俟罪长沙五流有宅五宅三居【居罪人逺近有三等】四裔是投【罪轻重而不等】五流斯宅【居逺近而有差】黜恶【礼】流凶【四凶】去邪【勿疑】去父母之邦　缓死【申恩】徙于瘴疠移人【御魅】放流　冠缟武不齿之服【所放不率教者礼】宥汝以逺【传子产谓子南曰君不忍杀宥汝以逺勉速行乎】晋放大夫胥甲父于卫【古者大夫已去三年待放君放之非也大夫待放正也见公羊传】庄舄曰越之流人去人滋乆思人滋深流在裔土以实裔土【国语】信无罪而弃逐【骚】虽处罪放讲学不倦【吴志虞飜性疎直孙权怒徙交州虽处罪放讲学不倦上书曰长没海隅生无可与语死以青蝇爲吊客云云】罪穷两造【既明豪夺吾人】流宥五刑【自宜离逖尔土】圣代好生【既宥尔以逺也】小人怀土【尚于我有尤乎】四罪而天下咸服【舜流共工等】播弃【谴谪】徙之于蜀【汉放韩信】投荒孔徙边【严郢字叔敖御史台请天下断狱一切待报唯徒者得悉徙边郢言罪徙边即流也流有三而一用之诚难且杀人外犹有十恶僞造符印彊光大诸盗今一徙之法太轻】茍刑祸及流窜【文粹皮日休鹿门隐书今之士爲名与势茍刑祸及流窜至是监刀锯者必名人司流窜者必势士继其踵者惟恐其位之不速也名与势然也】别勑长流【长孙无忌奏别勑长流以爲永例后赵公犯罪勑长流岭南至死不复回此亦爲法自敝也】决杖百流岭南【李朝隐爲大理卿武彊令裴景仙丐赃五十疋帝怒杖杀之曰景仙其先寂有国功又丐乞赃无死比籍当死坐犹将宥之固请决杖百流岭南】四曰流【书云流宥五刑谓不忍刑杀宥之于逺也唐刑法志】得罪当流【李安逺与王珪最善珪坐王颇得罪当流安逺爲营防免矣】长流登州【五代王殷广顺三年秋九月永寿节殷求入爲寿太祖许之而惧其疑也复遣使止之明年太祖有事于南郊是冬殷来朝殷握兵柄职当警卫岀入多以兵从又求甲兵以备非常是时太祖卧疾疑殷有异志乃力疾御兹德殿殷入起居即命执之削夺在身官爵长流登州已杀之】诏流罪无逺近皆徙边要州【太宗十四年诏流罪无逺近皆徙边要州后犯者寖少出刑法志】诸王子孙虽婴褓亦投岭南【则天皇后武氏诸王牵连死戮殆尽子孙虽婴褓亦投岭南】悉投放丑裔【薛懐义隂募少年千人爲浮屠有逆谋侍御史周矩劾状请治验太后曰是道人素狂不足治力少年听穷劾矩悉投放丑裔懐义搆矩免官】
　　贬黜【十六】
　　白三黜【栁下惠爲士师三黜曰直道而事人焉往而不三黜】三已【令尹子文三已之无愠色】降阶　白衣领职【晋周顗伯仁爲吏部尚书醉酒爲有司所纠诏令白衣领职】左迁【左降左转左授】思过之地放黜师保【书】绌爵【礼】简不肖以黜恶【礼】事君三违不岀境【则利禄也虽曰不要君吾不信】夺之官邑　咸黜不端　再免【潘安仁再免官】黜乃乱也【楚太子】放臣【逐臣迁客】御魅【见上注】行吟泽畔【屈原既放乃行吟泽畔爲怀沙赋沉汨罗而死】召归宣室【贾谊谪居长沙长沙卑湿自伤悼爲鹏鸟赋后岁余文帝思谊征还上在宣室诏谊入语】俟罪长沙【贾谊谪爲长沙王傅既已谪去渡湘爲赋吊屈原曰恭承嘉惠兮俟罪长沙侧闻屈原兮自沉汨罗云云】罪人黜伏谪去【谪居】直道独醒　谪居三年【屏去】失息禁闼【俟罪荒陬】瘴疠贾谊长沙之中【实伤鵩鸟】屈原汨罗之上【见着离骚】将不甘心
　　【故无钳口】投诸四裔孔聘邵王妓【宗楚客坐聘邵王妓贬原州都督】绌放【权德舆言比经绌放者自谓拭无期坐爲匪人以动和气而冬荐官逾三年未受命衣食既空溘然就毙此亦穷人之一端也】废黜者因奸冒进【栁泽疏】迁贬无阕日【李训字垂训本挟竒进及大权在已鋭意去恶故与帝言天下事无不如所欲挟注相朋比务报恩复雠素忌李德裕宗闵之宠及因杨虞卿狱指爲党人尝所恶者悉防党中迁贬无阕日班列几空中外震畏】削迹朝端【李邕字泰和贬遵化尉妻温复爲邕请戍边自赎曰频谪逺郡削迹朝端不啻十载岁时叹恋闻者伤懐】愿寛逐臣过恶【王起字举之帝数访逮时政因积雨愿寛逐臣过恶】虽坐贬黜俄而迁复【卢懐慎谏窃见内外官有赇饷狼藉劓剥烝人虽坐贬黜俄而迁复还爲牧宰任以江淮岭碛粗示惩贬内怀自弃徇货掊赀讫无悛心明主之于万物平分而无偏施以罪吏牧遐方是谓惠奸而遗逺】坐小灋贬【唐俭字茂系坐小法贬光禄大夫】三贬朱崖【大中中李太尉三贬至朱崖两判皆爲拟进用者而令狐绹之词未知孰是有俗传云虵用两头狐揺九尾鼻不正而身岂正服既斜而心亦斜仇家谤也南部新书】屈平顦顇滞江潭亭伯流离放辽海【折翮翻飞随转蓬李白送族弟】中使临门遣顷刻不得留【病妹卧牀褥分知隔明幽悲啼乞就列百请不颔头韩愈赴江陵】乆作朝士贬得非命所施【韩愈崔立之诗】赵璧爲谁防隋珠枉被弹【李白送窦司马】望望思得效用【栁宗元与京兆书凡人之黜弃皆望望思得效用】放臣不宜与善地【刘禹锡字梦得叙张九龄爲宰相建言放臣不宜与善地悉徙五谿不毛处然九龄自内职出始安有瘴疠之叹罢政州守荆州有拘囚之思身出遐陬一失意不能堪矧华人士族必致丑地然后快意哉议者以爲开元良臣而卒无嗣岂忮心失恕隂责最大虽他美莫赎邪】防废【程异字师举爲盐铁杨子院留后叔文败贬郴州司马李巽领盐铁荐异心计可任请拔擢用之乃复爲杨子留后异起防废能厉已竭节悉矫革征利旧弊】旷然无黜免意【栁浑字夷旷免后数日置酒召故人出游酣肆乃还旷然无黜免意】丑地【李朝隐字光国擢大理丞武三思搆五王而侍御史郑愔请诛之朝隐独以不经目实不宜轻用法忤防斥丑地】
　　徒役【十七】
　　白于役　计年　断徒　配役　驱以就役　计徒【传曰计徒庸也】役诸司空【周礼凡万人有罪者桎梏而坐诸嘉石役诸司空重罪旬有三日坐朞月役则宥而赦之注云役者使给百工之役也】伐薪之年【鬼薪徒也】就役计日　徒坐舂藁【徒役女子之所】凡害人者寘之圜土而施诸职事以明
　　刑耻之【明刑书罪恶于大方版着背也】不齿三年【不得列于平人】不能改岀乎圜土者杀之　司圜【掌收教罢人】凡害人者不使饰冠【着墨幪与古象刑同】任之以事【若今罚征】上罪三年而舍中罪二年下罪一年凡圜土之刑人也不亏其财　汉惠诏上造以上内外公孙有罪当刑及当爲城旦舂皆耐爲鬼薪白粲【城旦谓旦旦起治城舂者妇人不预外徭役俱舂作米四岁刑取薪给宗庙白粲令择米皆三岁刑】张苍定律诸当髠【髠当爲完】者完爲城旦舂满三岁爲鬼薪白粲鬼薪白粲一岁入于臣妾臣妾一岁免爲庶人【男子爲臣女子爲妾】逃亡及耐罪以上不用此令有爵者七十者未齓者皆不爲奴【有爵谓命士已上男子八岁女子七岁而毁齿此司厉之职也】复作【邴吉使女徒复作复作弛刑徒】弛刑徒【不私鎻但责保】顾山钱【平纪天下人徒已论归家出顾山钱月三百】王陵爲刑徒于道【魏王陵过事髠五岁当扫道】孔徒者得悉徙边【严郢字叔敖御史台请天下断狱一切待报徒者得悉徙边郢言罪人徙边即流也本传】三曰徒【徒者奴也盖奴辱之周礼曰其徒男子入于罪任之以事寘之圜土而教之量其罪之轻重有年数而舍见刑法志】长役之【宗室李复字初阳改容州刺史先是西原乱吏获反者没爲奴婢长役之复至使访亲戚一皆原纵】罢役徒【梁本纪干化二年五月丁亥德音降死罪已下囚罢役徒五代史】徒非重刑【天子恻然诏曰徒非重刑而役者寒暑不释唐刑法志】私罪徒以上会赦免【徐有功时有诏公罪流私罪徒以上防赦免逾百日不首复论有功奏曰陛下寛殊死罪已发者原之于是通改过之心自新之路故肆告赦前事以其罪罪之若无告言所犯终不自发如告言赦前事则与律乖今赦前之罪不自言者还以法论则恩虽布天下而一罪不能贷臣窃爲陛下不取】隋徒刑五【自一年至于三年唐因之】
  </div>
  <div class="pagination">
   <a href="白孔六帖_page21.html">
    上一页
   </a>
   <span>
    ...
   </span>
   <a href="白孔六帖_page17.html">
    17
   </a>
   <a href="白孔六帖_page18.html">
    18
   </a>
   <a href="白孔六帖_page19.html">
    19
   </a>
   <a href="白孔六帖_page20.html">
    20
   </a>
   <a href="白孔六帖_page21.html">
    21
   </a>
   <span class="current-page">
    22
   </span>
   <a href="白孔六帖_page23.html">
    23
   </a>
   <a href="白孔六帖_page24.html">
    24
   </a>
   <a href="白孔六帖_page25.html">
    25
   </a>
   <a href="白孔六帖_page26.html">
    26
   </a>
   <a href="白孔六帖_page27.html">
    27
   </a>
   <span>
    ...
   </span>
   <a href="白孔六帖_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
