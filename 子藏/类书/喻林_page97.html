<!DOCTYPE html>
<html>
<head>
    <meta charset="UTF-8">
    <title>喻林 - 第 97 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 97 页/共 195 页</h1>
    <div class="content">　　各以所长相轻所短里语曰家有敝帚享之千金斯不自见之患也【文选魏文帝典论论文】
　　冯夷不遇海若则不以已为小云将不失于其鸿蒙则无以知其少由斯言之自是者不章自建者不立【广文选阮嗣宗庄论】
　　西施自窥于井不恃其美犹佐汤沐尧舜自窥于世不恃其美犹湏寸徳况中庸而拒谏嫫母自窥于井以为媚于西施桀纣自窥于世以为贤于尧舜【太平御览人事部美妇人】庄子曰介鬭闾里有狗宋人之驽狗也其家命之为淖逐狗不及而止止而望之自以为过矣【初学记兽部狗注】薛谈学讴于秦青未穷青之技而辞归青饯于郊乃抚节悲歌声振林木响遏行云乃谢求反【初学记乐部歌】
　　少学或心髙易满如牛迹如防手持物自谓已能多【大方广佛华严经讃卷十二】
　　譬如有盐大如防尘此盐自谓世间咸者更无过我世有智者而便取之投之于海唐失其身咸何所在【大方等佗罗尼经卷四】
　　昔有大长者子共诸商人入海采寳此长者子善诵入海捉船方法若入海水漩洑洄流矶激之处当如是捉如是正如是住语众人言入海方法我悉知之众人闻已深信其语既至海中未经几时船师遇病忽然便死时长者子即便代处至洄洑駃流之中唱言当如是捉如是正船槃廻旋转不能前进至于寳所举船商人没水而死【百喻经卷下】
　　舎利弗白佛言譬如贫家饥冻之人得大珍宝如湏弥山宁欢喜不佛言甚善舎利弗言我到彼刹得闻彼佛説阿惟越致深奥之事是以欣踊不能自胜佛言善哉如汝所言佛语舎利弗譬如长者大迦罗越纯以紫摩金摩尼珠为寳内有扫除铜铁鈆锡弃在于外粪壤之中有贫匮者喜得持归言我大得迦罗越寳宁是长者珍妙寳非荅言非也佛语舍利弗汝所闻得如是贫者【旧杂譬喻经】
　　有一梵志道士智博通达众经备举无事不贯贡髙自誉天下无比求敌而行无敢应者昼日执炬行城市中人问之曰何以昼日执炬而行梵志荅曰世皆愚冥目无所见是以执炬照之耳佛即化作一贤者居肆上坐即呼梵志何为作此梵志荅曰以众人冥昼夜不见明故执炬火而照之耳贤者重问梵志经中有四明法为知之不梵志惭愧弃炬乂手有不及心佛知其意即还复身光明炳然晃照天地便持梵声为梵志若多少有闻自大以防人是以盲执烛照彼不自明佛説偈已告梵志曰冥中之甚无过于汝而昼执炬行入大国如卿所知何如一尘【法句譬喻经一多闻品】
　　譬如春种秋获自以力得何足自防【大智度论卷十四】
　　指南为北自谓不惑以西为东自谓不蒙以鵄枭而咲鳯凰执蝼蚓而调龙【明集牟子理惑论】
　　犹如羣猪中有一猪出羣已诣大粪聚此猪饱食已还至猪羣中便自贡髙我能得此好食诸猪不能得食【法苑珠林卷九十】
　　不量
　　芄兰刺霍叔也以童子僭成人之服比其不度徳量力而助武庚作乱【诗説邶】
　　语曰以筦闚天以蠡测海以莛撞钟岂能通其条贯考其文理发其声音哉繇是观之譬犹鼱鼩之袭狗孤豚之咋虎至则靡耳何功之有【前汉书东方朔传】
　　武嘉区区以一蒉障江河用没其身【前汉书何武王嘉师丹传賛】此犹河滨之人捧土以塞孟津多见其不知量也【后汉书朱浮列传】
　　乃欲运螳螂之斧御隆车之坠【后汉书袁绍列传】
　　然俭以区区一掌而欲独堙江河终婴疾甚之乱【后汉书党锢列传】
　　夫僬侥之歩而企及夸父之踪近才所以踬碍也要离之羸而强赴扛鼎之势秦人所以断筋也【晋书葛洪传】既树非梧桐而希鸾鳯降翼【晋书索袭传】
　　何足以抗沸海之涛当烧山之熖【宋书沈攸之传】
　　惟此鱼目唐突璵璠【梁书任昉传】
　　盖基薄墙髙涂遥力踬倾蹷必然颠匐可俟【梁书王僧孺传】浩以蓬蒿之才荷栋梁之重【魏书髙允传】
　　茧犊引大车弱质任厚栋所谓爱之所以害之矣【魏书外戚传】
　　而欲以狗犊齿虎口也【魏书崔浩传】
　　以彼曲师危卒望我军锋何异蛣蜣被甲蝍蛆举尾【魏书岛夷萧衍传】
　　何异于蹄涔之鱼冀拯江海【魏书慕容白曜传】
　　岂寃禽之能塞海非愚叟之可移山【周书庾信传】
　　怖甚真龙之降惭过白豕之归【隋书王贞文学传】
　　夸父不量力欲追日影逐之于隅谷之际渇欲得饮赴饮河渭河渭不足将走北饮大泽未至道渇而死【列子汤问】以君之力曽不能捐魁父之丘如太行王屋何【列子汤问】汝不知夫螳螂乎怒其臂以当车辙不知其不胜任也是其才之美者也【庄子人间世】
　　二三子有复于子墨子学射者子墨子曰不可夫知者必量其力所能至而从事焉国士战且扶人犹不可及也今子非国士也岂能成学又成射哉【墨子公孟】
　　能小而事大辟之是犹力之少而任重也舎粹折无适也身不肖而诬贤是犹伛身而好升髙也指其顶者愈众【荀子儒效】
　　譬之是犹以塼涂而塞江海也以僬侥而戴太山也蹎跌碎折不待顷矣【荀子正论】
　　以诈遇齐辟之犹以锥刀堕太山也非天下之愚人莫敢试【荀子议兵】
　　乳狗之噬虎也伏鸡之抟貍也恩之所加不量其力【淮南子説林训】
　　吾以是默口于小道塞耳于诸子乆矣而子立尺表以度人植寸指以测渊【孔丛子荅问】
　　今齐世庸士之人不好学问专以已之愚而负荷巨任若无檝舳济江海而遭大风漂没于百仞之渊东流无崖之川安得沮而止乎【盐铁论殊路】
　　邻不我顾面望玉女身多癞疾谁肯媍者【焦氏易林师之小过】家在海隅桡短流深【焦氏易林观之明夷】
　　卵与石鬬麋碎无处【焦氏易林复之豫】
　　欲飞无翼鼎重折足【焦氏易林坎之頥】
　　上九童麋触犀灰其首测曰童麋触犀还自累也【太经第一童】
　　次五大爵集于宫庸小人庳【音婢】傒空测曰宫庸之爵不可空得也【太经第二傒】
　　次八触石决木维折角测曰触石决木非所治也【太经第六难】
　　次四卵破石毈【徒玩切】测曰卵破之毈小人难也【太经第六难】子干欲以坯土而塞浊泾以握石而补崩山其不戮也幸矣【天禄阁外史去蜀】
　　夫以筯撞钟以算击鼔不能鸣者所用撞击之者小也【王充论衡感虚篇】
　　如泰山失火沃以一杯之水河决千里塞以一掊之土能胜之乎非失五行之道小大多少不能相当也【王充论衡譋时篇】
　　何异操圭爵以量沧海执毫厘而廻日月其可得乎【王子年拾遗记燕昭王】
　　知其喽喽无所先入欲以弊药必规升腾者何异防蹇驴而追迅风棹篮舟而济大川乎【抱朴子内篇金丹】
　　犹斥鷃之挥短翅以凌阳矦之波犹鱦力驽质以渉昫猿之峻非其所堪祗足速困【抱朴子内篇明本】
　　昔西施心痛而卧于道侧姿顔妖丽兰麝芬馥见者咸美其容而念其疾莫不踌躇焉于是隣女慕之因伪疾伏于路间形状既丑加之酷臭行人皆憎其貌而恶其气莫不睨面掩鼻疾趋而过焉今世人无戴阮之自然而効其倨慢亦是丑女闇于自量之类也【抱朴子外篇刺骄】犹褰裳以越沧海企伫而跃九【抱朴子外篇广譬】
　　猛兽不奋抟于度外鹰鹞不挥翮以妄击若庙算既内不揆徳进取又外不量力犹轻羽之投洪罏飞雪之委沸镬朝菌之试干将羔犊之犯虣虎也【抱朴子外篇广譬】麋童犀角而相觝触刚柔不等有胜有否也【太经第一童觧】以短小之物欲测深大之域【庄子音义庚桑楚】
　　非醇粹之方壮谋踳駮于王义孰愈寻靡于中逵造沐猴于棘刺【文选魏都赋】
　　排终身之积惨求数刻之暂欢譬由疾疢弥年而欲一丸销之其可得乎【文选刘琨答卢谌诗序】
　　夫锱铢之衡县千金之重径尺之镜照寻丈之形用过其力伤其本性故在权则衡危于镜则照暗也【文选陆士衡演连珠注】
　　覆蒉之量而塞北川之洪【广文选曹辅佐对儒】
　　太子若以燕当秦犹以羊捕狼【意林燕丹子】
　　欲显白于雪中驰光于日下不可得也【意林秦子】
　　彼洪川之方割岂一篑之所堙【艺文类聚礼部吊文】
　　师金曰西施病心而矉其里之丑人见而美之归亦捧心而矉其里之富人见之坚闭门而不出贫人见之挈妻子而去之【事文类聚美女孟子】
　　艾子使于燕燕王曰吾小国也日为强秦所侵徴求无已吾国贫无以供之欲草兵一战又力弱不足以拒敌如之何则可先生其为谋之艾子曰亦有分也王曰其有説乎艾子曰昔有龙王逢一蛙于海濵相问讯后蛙问龙王曰王之居处如何王曰珠宫贝阙翚飞璇题龙复问汝之居何若蛙曰绿苔碧草清泉白石复问曰王之喜怒如何龙曰吾喜则时降膏泽使五谷丰稔怒则先之以暴风继之以飞电使千里之内寸草不留龙问蛙曰汝之喜怒何如曰吾之喜则清风明月一部鼔吹怒则先之以努眼次之以腹胀然至于胀过而休于是燕王有慙色【事文类聚蛙】
　　所以举尾支山怒臂当辕【一作辙○文苑英华卢思道檄一】
　　举螳螂之斧被蛣蜣之甲当穷辙以待轮坐积薪而燎【文苑英华杜弼檄一】
　　穴蚁冲泉未知逺虑禽巢幕何能支乆是以大厦既焚不可洒之以泪长河一决不可障之以手【文苑英华庾信连珠】盖闻北邙之髙魏君不能削谷洛之鬬周王不能改是以愚公何徳遂荷锸而移山精卫何禽欲衔石【一作枝】而塞海【文苑英华庾信连珠】
　　敢以不肖之躯而慕龙鳯之年欲以朝花之质希晦朔之期【汉武帝内传】
　　有似无翅之鸎愿鼓翼天池朝生之虫而乐春秋者哉【汉武帝内传】
　　譬如萤火并于日月亦如掬水比于大海【玉清经慈悲方便品】譬如男子得无价摩尼珠持水精比之欲令合同【道行波罗蜜经卷四】
　　诸小虫兽欲惊师子【大寳积经卷十一】
　　犹如野干入师子羣【大寳积经卷三十二】
　　以孙陁罗比此天女还如香醉山内以瞎猕防比孙陁罗百千万倍不及其一【大寳积经卷五十六】
　　譬如有人不着甲胄不持刀仗辄入阵中必遭伤害【大集地藏十轮经卷六】
　　譬如有人持一束草言欲堰塞恒河大流【大集菩萨三昧经卷四】如有人至大海际或取一板或持小筏或欲身渉或欲身浮广施方便发如是言我度大海登陟彼岸【大集菩萨三昧经卷四】
　　譬如有人无有脚足而欲趣彼郁单越土如无目者而欲读书如无手者而欲执作【大方等大集经卷二十四】
　　喻如有人以一把防投恒河中谓能以此断彼驶流【念佛三昧经卷三】
　　譬如湏弥山王殊妙髙显有小黑山而居其侧云何可言相与等比【正法经卷一】
　　譬如有人入于大海而欲尽见其水邉际又如有人临于大海以手勺水欲尽枯涸终不能就徒自疲劳【正法经卷二】
　　岂当以萤火之光与日竞明田家灰堆欲比湏弥鵄鹫乌鹊金鸟并飞【出矅经八信品】
　　岂可以藕根中丝悬湏弥山耶可以兎身度大海耶可以蚊觜尽海底耶【本缘经毗罗摩品】
　　不可以芥子同彼湏弥萤火之光等于日月一滴之水同于大海【阿育王传四】
　　昔有一贫人有少财物见大富者意欲共等不能等故虽有少财欲弃水中傍人语言此物虽尠可得延君性命数日何故舍弃掷着水中【百喻经卷下】
　　如人眼视不明指示好丑【大智度论卷六十五】
　　所谓管闚穹极宁辨西东蠡度沧溟安知髣髴【明集十】所谓轻陈一旅敌堂堂之锋辄驰驽骀与骐骥而并行【明集十】
　　无异防驽足以均骅骝系泽雉以双鸾鹤【明集十一】吾之所襃犹以尘埃附嵩泰收朝露投江海子之所谤犹握瓢觚欲减江海蹑耕耒欲损昆崘侧一掌以翳日光举土块以塞河冲【明集牟子理惑论】
　　譬犹持瓢欲减江海侧掌以蔽日月不能损江海之泉掩日月之明也【明集駮夷夏论】
　　足下犹欲抗遗燎于日月之下【明集张融门论】
　　以萤烛之见疑三光之盛芸隙之滴怪渊海之量【明集孙绰喻道论】
　　举熠【滛八反】燿于日月之间非智也拥甂瓯于鸿钟之侧非虑也【辩正论卷二】
　　矜白鸟之翼望骇嵩华负爝火之光争辉日月【辩正论卷五】岂阳文与蔑比丽孟娵与儱亷竞妍【辩正论卷六】
　　犹萤光与龙烛竞辉鱼目与蛇珠并耀【辩正论卷六】
　　腾鷃共鹏翼偶髙驰驽与骥足争逺【辩正论卷六】
　　无以栏甃之辩讥沧海之广狭榆枋之智测昆阆之髙卑乎【辩正论卷六】
　　岂以坳塘小水匹冯夷大波者哉【辩正论卷七】
　　竟以浅深较其【阙】　　　蚁蛭之小比峻于嵩华牛岑之【阙】
　　犹如鹤尾俟于罏炭犹如蚊子与金翅鸟捔飞迟疾犹如小兎共师子王捔其威力如此之比不自度量【法苑珠林卷二十八】欲以手爪抱湏弥山欲以口齿齚齧金刚【法苑珠林卷五十五】
　　强为
　　上九翰音登于天贞凶【易中孚】
　　二三子复于子墨子曰告子胜为仁子墨子曰未必然也告子为仁譬犹跂以为长偃以为广不可乆也【墨子公孟】不是师法而好自用譬之是犹以盲辨色以聋辨声也舍乱妄无为也【荀子脩身篇】
　　使但吹竽使氐厌窍虽中节而不可听无其君形者也【淮南子説林训】
　　时不至不可强生也事不究不可强成也【説苑谈丛】
　　延颈远望昧为目病【焦氏易林升之谦】
　　使遽者揖让百拜非礼也忧者歌鼓瑟非乐也【申鉴杂言上】
　　虽有乔乔之莠其谷不可得虽懐忉忉之怨远人不可见言仲尼之道深远不可彊学【子法言注吾子篇】
　　不念己之短翮不随燕雀为侣而欲以黄鹄比游黄鹄一举冲天翺翔四海短翮追而不逮将安归乎【李善注文选阮嗣宗咏懐诗】
</div>
    <div class="pagination">
<a href="喻林_page96.html">上一页</a><span>...</span><a href="喻林_page92.html">92</a><a href="喻林_page93.html">93</a><a href="喻林_page94.html">94</a><a href="喻林_page95.html">95</a><a href="喻林_page96.html">96</a><span class="current-page">97</span><a href="喻林_page98.html">98</a><a href="喻林_page99.html">99</a><a href="喻林_page100.html">100</a><a href="喻林_page101.html">101</a><a href="喻林_page102.html">102</a><span>...</span><a href="喻林_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
