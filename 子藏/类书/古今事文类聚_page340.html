<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 340 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 340 页/共 485 页</h1>
    <div class="content">　　非赏劳臣
　　宋熈宁二年宰臣曽公亮司徒兼侍中韩琦提举两朝实録乞不令推恩上以为有例而公亮奏臣当迁司空琦太保三公非赏劳之臣从之
　　古今文集
　　杂著
　　除文彦博守司空依前枢宻使加食邑实封制
　　王珪
　　朕若稽先王维御羣品左谋金铉之老以经治于庙堂右属鸿枢之良以定防于帷幄厥有成绩可勿褒乎具官某风力肃明器资恢杰临至剧有转圜之易定大谋如执玉之坚逮事神文之朝已缉熈于鼎路追言圣考之遇又宻勿于机廷肆凉昧之丕承防精神于羣虑虽兵民之异本亦文武之交脩未隆賛册之恩曷图庸之举其保宏父允厘华阳顾岂名位之私终繄老成之助于戱有若闳夭尚迪文王之彜罔俾阿衡以専商家之美徃笃尔烈永承于休
　　除吕公着守司空同平章事制　苏轼
　　仁莫大于求旧智莫严于用众旣得天下之大老彼将安归以至国人皆曰贤夫然后用今朕一举仁智在焉宜告治朝以孚大号具官某訏谟经逺精识造防非尧舜不谈昔闻其语以社稷为恱今见其心三年有成百揆时叙维乃烈考相予昭陵葢清净以宁民亦劳谦而得士凡我仪刑之老多其賔客之余在武丁时虽莫追于前烈作召公考固无易于象贤而乃屡实封章力求退避朕重失此三益之友而闵劳以万机之烦是用迁平土之司释文昌之任毋废议论时游明堂于大事虽咨于房乔非如晦莫能果断重徳无逾于郭令而裴度亦寄安危罔俾斯人専美唐世
　　除司空吕公着上表辞免不允批荅
　　苏轼
　　夫国以得人为彊如猛兽之卫藜藿以积贤为寳如珠玉之茂山川湛然无为物自防利故崔公发议则淄青慙服知朝廷之有人蜀使抗词则孙权回顾叹张昭之不在得失之效岂可同日而语哉朕之用卿意实在此国计之重可无复辞
　　律诗
　　挽宋司空　　　　　　　　欧阳修
　　文章天下无双誉伯仲人间第一流出入两朝推旧徳周旋三事着嘉谋从容进退声名泰宠锡哀荣礼数优棠棣从来敦友爱九原相望接松楸
　　开府仪同三司
　　歴代防革汉文帝元年用宋昌为卫将军位亚三司章帝建初三年使车骑将军马防班同三司三司之名始此殇帝延平元年邓隲为车骑将军仪同三司仪同之名始此魏黄权以车骑将军开府仪同三司开府之名始此晋羊祜为车骑将军开府如三司之仪自是以后又有如开府同三司之仪者自祜始焉宋太宰以下至光禄大夫开府者为文公大司马以下至诸将军开府者为武公梁置位次三公从一品隋开皇中以为四品散官炀帝改为从一品同汉魏之制位次王公唐武徳改为轻车都尉后以开封仪同三司为文散官虽三公三师亦必冠以此号宋因唐节度使兼平章事号使相元丰定官制旣罢同平章事遂以节制开府为使相而文武寄禄官亦存之元开府仪同三司从一品
　　羣书要语阶极仪台【权相严震墓志】圣王纳制九命俾尊于开府【唐大诏令】开府崇阶视仪上宰【曲阜行燕逹赠使相制】班同衮章【齐王俭拜仪同三司章】位次王公【隋】宜进秩于八命仪亚槐庭【常衮制】班同三事【东观记】位逾九卿班同三府【袁宏汉纪】礼隆八命秩比三台【常衮加杜冕仪同制】秩视三公【南记】神梦紫霄心飞丹掖品同仪比视铉莫殊【王僧孺代表】心驰紫路登文石而莫由目送白云拜承明而未果【江总谢仪同三司表】开府之荣名重矣矧优其礼命视于文品为第一【南豊拟制】臣宅庆紫霄聨休皇极地均栖月旣无迹以成高仕若乗风故不行而自逺论其才望有愧茂宏先佩印绶常羞叔度【梁庾肩吾武陵王拜仪同章】
　　诗句清新庾开府【杜】开府当朝杰【杜】
　　古今事实
　　歴勲文武
　　晋泰始八年诏曰卫将军羊祜歴文武有佐命之勲其为车骑将军开府如三司之仪
　　着信蛮夷
　　隋何稠为散骑常侍安集岭南钦州刺史宥猛方欲为逆至是请身入朝稠与之约诣京师后猛入朝上大恱曰何稠着信蛮夷乃至于此以勲授开府【国史补】
　　闲居俸给
　　开元以前旧例开府特进虽不帯事皆给俸禄与朝防皆崇官盛徳罢剧就闲者居之
　　不以名称
　　宋璟不以名称止曰宋开府
　　班同衮章
　　王俭拜仪同三司班同衮章
　　位登衮职
　　徐孝嗣加仪同三司孝嗣闻诏敛容谓左右曰吾徳慙古人位登衮职将何以堪之固辞不受【齐书】
　　宠赐帐褥
　　晋太始七年以郑袤为司空称疾上送印绶至于十数久之见许以侯就第拜仪同三司置舍人官骑赐牀帐簟褥钱五十万
　　诏赐几杖
　　蔡谟免皇太后诏以谟为左光禄大夫仪同三司遣谒者孟洪就加册命谟上疏陈谢遂以疾笃不朝诏赐几杖门施行马
　　令乗辂服
　　李贤迁开府仪同三司太祖西廵至原州幸贤弟让齿而坐行乡饮酒礼其后又至原州令贤乗辂备服仪以诸侯防遇礼相见然后幸贤第欢宴终日凡是亲族颁赐有差
　　梦升台
　　陈章昭逹字伯通寳应初授鎭前将军开府仪同三司初文帝梦昭逹升台及旦告之至是侍宴酒酣顾昭逹曰卿忆梦否卿何以偿对曰臣当效犬马之劳以尽臣节自余无以奉偿【陈书】
　　畴其勲绩
　　元康诏中书监光禄大夫张华歴世腹心情所冯頼故畴其勲绩使仪同三司而虚冲挹损难违高志其以光禄大夫仪同三司本职如故
　　不登台司
　　华廙为太子少傅甚得辅导之义河南尹韩寿贾后之妹夫欲以女配廙孙陶廙拒不许深以为恨故不登台司疾笃乃进位光禄大夫仪同三司
　　开府千余
　　北齐后王骄纵无度诸滥得富贵者将数万人庶姓封王者百数开府千余仪同无数马及鹰犬乃有仪同之号鬪鸡亦号开府
　　执笏百余
　　隋高祖受禅李穆来朝高祖降坐礼之拜太师子孙虽襁褓必拜仪同其一门执笏百有余人
　　古今文集
　　杂著
　　除皇弟似守太保充保平镇安等军节度使依前开府仪同三司蔡王制　　曽肇
　　朕惟夲朝之制厚公族之恩列第京师不忍使之去国兼荣将相未尝责以治民岂惟致敦叙之仁抑亦隆夹辅之势矧吾宠弟实位真王念方属于妙龄将即安于外邸虽云宻迩能不疚懐肆举徽章用孚羣聼具官出神明之胄钟禖祝之祥气禀温良生知逊悌雅受图书之习夙坚忠孝之诚桐叶疏封巳侈盘维之寄棣华致好毎敦和乐之私比遵朝着之趋尚处宫隅之屡观啓奏祈避禁严志虽莫回情实未忍思在宗之谊宜忘原隰之裒顾开府以时难废国家之典廼蠲谷旦増峻官仪更两镇之节旄正三师之位叙兼陪并赋益壮宗籓于戱周诰孟侯则曰无康好逸汉诏诸子亦云无迩宵人盖位不期骄者人情之常宠至益戒者前哲所尚徃服休命永绥令名
　　排律
　　投赠哥舒开府翰二十韵　　杜甫
　　今代麒麟阁何人第一功君王自神武驾驭必英雄开府当朝杰论兵迈古风先锋百胜在畧地两隅空青海无箭天山早挂弓廉颇仍走敌魏绛已和戎每惜河湟弃新兼节制通智谋垂睿想出入冠诸公日月低秦树乾坤绕汉宫胡人相逐北宛马又从东受命邉沙逺归来御席空轩墀曽宠鹤畋猎旧飞熊茅土加名数山河誓始终防行遗战伐契合动昭融勲业青防上交情气槩中未为珠履客巳见白头翁壮节初题柱生涯独转蓬防年春草歇今日暮途穷军事留孙楚行间识吕蒙防身一长剑将欲倚崆峒
　　律诗
　　上开府　　　　　　　　　范纯仁
　　三纪中书更有谁致君尧舜以臯防频年力请方归第天子临轩册太师
　　特进
　　歴代防革汉制诸侯功徳优盛朝廷所敬异者赐位特进位在三公下故曰特进自宣帝用太子外祖许广汉为平恩侯位特进而特进之名始见于此其后或领城门兵得举吏如五府【王商】或见礼如丞相得置从事史【张禹】或给事中视尚书事【薛宣】或奉朝请【傅喜】或议大政【张禹】其职不一后汉皇后兄弟率为特进侯二汉及魏晋以为加官元康中恵帝定令特进位次诸公在开府骠骑上齐时位从公陈因之后魏北齐用人皆以旧徳隋文帝以为散官不治事炀帝废唐为文散官虽不帯职事皆给俸禄得预朝防班列依本品之次皆崇官盛徳罢剧就闲者居之宋元丰新制改尚书左右仆射为特进居文阶之首大观着令非宰臣不除【大观三年修成中书敕令格式四十卷诸非宰臣不除特进政和间薛昂以观文殿学士白时中以门下侍郎并帯特进继改金紫光禄大夫今后非宰臣不得除官制旧典除改非宰相不除特进大观已有此法非起于政和也】元开府仪同三司之下有特进
　　羣书要语特进以加文武之徳齐者【隋百官志】二品崇阶【谢国防制】诸侯勲徳之盛则就加特进以宠之【李光顾除特进制】位次三公居骠骑仪同之上非茂勲俊徳曷以处之【李徳裕集神防刘公神道】朝位特见【刘阮特进制】特进崇班自共冠诸侯之上【冯延已制】大见信用　巍巍特进仍践其位赫赫三事躬佩其华
　　古今事实
　　位次三公
　　后汉樊宏位特进次三公
　　荣亚三公
　　李徳裕谢加特进状汉制进以文冕列侍清祠荣亚三公品居第二自非学深张禹功重窦融则何以膺是宠章
　　尊为国师
　　谢承后汉书云赵典尊为国师位特进寝则布被瓦器而食
　　为天子师
　　张禹虽居家以特进为天子师国家每有大政必与定议【汉书】
　　进逹名士
　　曹胜加位特进其所进逹皆海内名士
　　极言进諌
　　隂识拜执金吾位特进入则极言正諌至与賔客语不及国事慕仲山甫匪躬之节所用掾吏皆天下俊哲【司马彪后汉书】
　　特见优礼
　　后魏刁雍拜特进以年高特见优礼
　　特赐安车
　　后汉梁适位特进赐安车驷马
　　古今文集
　　律诗
　　赐特进汝阳王　　　　　　杜甫
　　特进羣公表天人夙徳升霜蹄千里骏风翮九霄鹏学业醇儒富辞华哲匠能笔飞鸾耸立章罢凤鶱腾古今事文类聚新集卷三
　　钦定四库全书
　　古今事文类集新集卷四
　　元　富大用　撰
　　省官部
　　尚书省
　　歴代防革尚书省犹唐虞大麓之职也书纳于大麓王肃注云尧纳舜于尊显之官大録万机之政周官司书郑云若今尚书秦时少府遣吏四人在殿中主发书故谓之尚书尚犹主也有尚书令尚书仆射尚书丞至汉武帝时左右曹诸史分平尚书奏事知枢宻者始领尚书事昭帝时霍光以大将军领尚书事成帝初王鳯以大司马师丹以左将军并领尚书事后汉章帝以太傅赵熹太尉牟融并録尚书事尚书有録名自憙始和帝时太尉邓彪为太傅録尚书事位上公在三公上汉制遂以为常每少帝立则置太傅録尚书事犹古冢宰总已之义薨辄罢之汉初尚书虽有曹名不以为号及灵帝以侍中梁鹄为选部于是始有曹名总谓之尚书台亦谓之中台大事八座连名而有不合得建异议二汉皆属少府魏晋以后亦公卿权重者为之自置中书省有监令掌仪衡之任而尚书之权渐减矣宋曰尚书寺居建礼门内亦曰尚书省亦谓之内台事梁陈举国机要悉在中书献纳之任又归门下而尚书但听命受事而已后魏天兴元年置八部大夫于皇城四方四维以拟八座谓之八国各有属官分尚书三十六曹及诸外置令大夫主之四年又复尚书三十六曹天赐元年后罢别置武归脩勤二职分主省务神防元年始置仆射左右丞及诸曹尚书十余人各居别室北齐尚书省亦有録令仆射总理六尚书事谓之都省亦谓之北省后齐七王以太子监国立大都督府与尚书省分理众事仍开府置佐后周无尚书隋髙祖时尚书省事无不总置令左太仆射各一人总吏部礼部兵部都官度支工部等六曹事是为八座属官左右丞各一人都事八人分司管辖唐制畧同尚书省都堂居中左右分司堂东有吏户礼三行每行四司左司统之西有兵刑工三行每行四司右司统之凡二十四司分曹共理而天下之事尽矣龙朔二年改尚书省为中台咸亨初复旧光宅元年改为文昌台垂拱元年又改为都台咸通初复旧长安三年又改为中台神龙初复为尚书省亦谓之南省宋朝尚书省掌六曹诸司文书施行制命举省内纪纲程式正御史纠不当者听内外枉屈辨诉凡六曹不能决者总而决之元参用古制建尚书省总领纪纲仪刑端禁置尚书令左右丞相及平章政事二人任宰相之职掌丞天子平章万机其属有左丞右丞及参知政事二人执政之官为宰相之贰佐治省事又有左司掌总察吏户礼三部受事付事右司掌总察兵刑工三部受事付事二司各有郎中员外郎都事等员在外别置行省
　　羣书要语辅位眀堂遗象麟阁【齐谢朓表】尚书职居天官政化之本【南齐诏】尚书百官之本国家枢机【六典】尚书万事之本王化所由宜参贰亲贤以康庶政【晋穆帝诏】天下枢要在于尚书【韦彪传】文昌天府【晋百官表注】尧试舜于大麓者领録天下事如今之尚书宜得大贤乃可使处议持平焉【桓谭新论】陛下之有尚书犹天之有北斗也斗为天喉舌尚书为陛下喉舌斗斟酌元气运平四时尚书出纳王命赋政四海【东汉李固疏】
　　诗句尚书北斗尊【顔真卿集】听履星辰北斗寒三能只隔片云间周家冢宰均四海汉制尚书本百官【杨诚斋诗】
　　古今事实
　　都堂居中
　　唐制尚书省都堂居中左右分司堂东西凡二十四司分曹共理【详见前防革】
　　制勅用黄
　　唐髙宗时勅曰制勅施行既为永式比用白纸各有虫蠧自今尚书省颁下诸州县并用黄纸
　　百官总已
　　太尉邓彪元勲之族三让弥髙海内归仁为羣贤首聪明康强可谓老成人矣其以彪为太傅録尚书事百官总已以听【汉和帝策书】
　　三公絶席
　　张禹拜太傅録尚书邓太后以殇帝幼育欲令重臣居禁内乃诏禹舍宫中给帷帐牀褥大官朝夕进食五日一归府每朝赞与三公絶席
　　谨慎周宻
</div>
    <div class="pagination">
<a href="古今事文类聚_page339.html">上一页</a><span>...</span><a href="古今事文类聚_page335.html">335</a><a href="古今事文类聚_page336.html">336</a><a href="古今事文类聚_page337.html">337</a><a href="古今事文类聚_page338.html">338</a><a href="古今事文类聚_page339.html">339</a><span class="current-page">340</span><a href="古今事文类聚_page341.html">341</a><a href="古今事文类聚_page342.html">342</a><a href="古今事文类聚_page343.html">343</a><a href="古今事文类聚_page344.html">344</a><a href="古今事文类聚_page345.html">345</a><span>...</span><a href="古今事文类聚_page341.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
