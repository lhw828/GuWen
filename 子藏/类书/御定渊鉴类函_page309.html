<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 309 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 309 页/共 320 页
  </h1>
  <div class="content">
   度其发必获谓之貍歩好伏故又称伏兽　徐广曰狸一名不来　渊中记曰铅锡之精为狐狸　十洲记曰风狸脑和菊花服至十斤可长生　内则食狸去正脊为不利人也
　　貍二
　　増搜神记曰齐惠公之妾萧同叔子取薪而生顷公于野不敢举也狸乳鹯覆之　大周正乐记曰曽子鼓琴崔子立户外而听之曲终入曰善哉鼓琴乎身已成矣而惜未得其首也曽子曰吾昼卧夣见一貍但见其身不见其头起而为之弦歌也　后汉书曰费长房与人共行见一书生黄巾被裘无鞍骑马下而叩头长房曰还他马赦汝死罪人问其故长房曰此貍也盗杜公马耳　傅子曰乐广为河南尹郡中前防多妖怪无敢在防事者惟广处之白日户自闭二子凯模等慑怖广使掘墙孔得狸乃絶　捜神记曰晋时呉兴一人有二男田中作时尝见父骂詈赶打之儿以告母母问其父父大惊知是鬼魅令儿斫之鬼寂不复往父忧恐二儿为鬼所困便自往看儿谓是鬼杀而埋之鬼便归作其父形且语其家二儿已杀魅矣儿暮归共相庆贺积年不觉后有一法师过其家语二儿云君尊侯有大邪气遂作声入父即成大老狸入牀下遂擒杀之向所杀者乃真父也改殡治服一儿遂自杀一儿忿懊亦死　又句容县麋村民黄审于田中耕有一妇人过其田从东适下而复还日日如此意甚怪之因问曰妇数从何来也妇人少住但笑而不言便去审愈疑之预以长鎌伺其还未敢斫妇但斫所随婢妇化为狸走去视婢乃狸尾耳审追之不及后人有见此貍出坑头掘之无复尾焉又博陵刘伯祖为河东太守所止承尘上有神能语
　　尝呼伯祖与语及京师诏书诰下消息辄预告伯祖伯祖问其所食啖欲得羊肝乃买羊肝于前切之脔随刀不见尽两羊肝忽有一老狸眇眇在案前持刀者欲举刀斫之伯祖呵止自着承尘上须臾大笑曰向者啖羊肝醉忽失形与府君相见大惭愧后伯祖当为司隶神复先语伯祖曰某日诏书当到至期如言及入司隶府神随逐在承尘上辄言省内事伯祖大恐怖谓神曰今职在刺举若左右贵人闻神在此因以相害神答曰诚如府君所虑当相舎去遂即无声　异闻录曰王度至长安程雄家雄新受寄一婢颇端丽名曰鹦鹉度疑其精魅引镜逼之化为老貍而死　旧唐书曰武度士彠兄子也父卒庐墓侧晨夕哀号野有狸每至斋时必来求食往来甚驯略无惊惧时以为孝感　貉本草释名字说云貉与貛同穴各处故字从各说文作貈亦作狢　本草集解曰貉生山野间状如貍头锐鼻尖斑色其毛深厚温滑可为裘服其性好睡故人好睡者谓之貉睡俗作渴睡谬矣俚人又言其非好睡乃耳聋也墨客挥犀曰貉行数十歩辄睡遇物辄惊起既行复睡为曲穴以避雨旸亦以防患　语曰貉不逾汶又江南无狐狸亦物之疆域也　酉阳杂俎曰素公不出院转法华经三万七千部夜尝有貉子听经
　　貍三
　　原操唐韩愈残形操曰有兽维貍兮我梦得之其身孔明兮而头不知吉凶何为兮觉坐而思巫咸上天兮知者其谁　宋苏辙牛尾貍诗曰首如狸尾如牛攀条捷险如猱防橘柚为浆栗为糇筋肉不足惟膏油深居简出善自谋寻踪发窟并执囚蓄租分散身为羞松薪瓦甑蒸浮浮压入糟盎肥欲流熊脂羊酪真比俦引筯将举讯何由无功窃食人所　杨万里牛尾貍诗曰狐公韵胜冰玉肌字则未闻名季貍误随齐相燧牛尾策勲封作糟丘子子孙世世袭膏梁黄雀子鱼鸿雁行先生试与季貍语有味其言须听取　又献牛尾貍周益公侑以长句曰风林露圃天欲霜柹红栗紫橘弄黄老夫思馋不忍尝丁宁笾人莫取将朝来栗姬羽化去逋其木奴三百户乌椑士子散如烟检校不知渠去处山童相传皂衣郎字曰季貍氏奇章上树千回一霎强连夜剽略积廼仓并吞又向黎侯国罗入救黎遂擒获白茅面缚来献俘端貂裘瓠肥白解骖荐渠登相门立谈封作糟丘君旁招披绵拉通印日侍樽俎嬉平园玉肌生憎粗手削须防东坡讼寃着
　　猨一
　　原春秋繁露曰猿似防大而黒长前臂所以夀八百好引其气也　抱朴子曰猿夀五百歳则变为玃千歳则变为老人　周索氏孝子传曰猿禺属或黄或黒通臂轻巢善缘能于空中轮转好吟雌为人所得终不徒生増本草附录曰猨善援引故谓之猨其臂骨作笛甚
　　清亮其色有青白黒黄绯数种其性静而仁慈好食果实其居多在林木能越数丈着地即泄泻死惟附子汁饮之可免其行多羣其鸣善啼范氏桂海志曰猨有金丝者黄色玉面者黒色及身面俱黒者或云黄是牡黒是牝牝能啸牡不能也　又曰广人言猨初生毛黒而雄老则变黄溃去势囊转雄为雌与黒者交而孕数百歳黄又变白也此与列子貐变化爲猨庄子防狙以猨为雌之言相合必不妄也　埤雅曰猨性静缓故猨从爰爰缓也　又猨不复践土好上茂木渴则接臂而饮尔雅曰猱猨善援玃父善顾　束晳发蒙记曰獭以
　　猨为妇　论衡猨伏于鼠【今人取鼠以系猨颈猨不敢动】　猨食果故其胆黒甜　原山海经曰堂庭之山发爽之山其上多白猨　江乗地记曰摄山有山猨赤足或见渉冬积雪輙有一行迹　宜都山川记曰峡中猨鸣至清诸山谷传其响泠泠不絶行者歌之曰巴东三峡猨鸣悲猨鸣三声泪霑衣　増荆州记曰峡长千百里两岸连山略无絶处重岩叠嶂隐天蔽日自非亭午分夜不见曦月每至晴初霜旦林寒涧肃尝有髙猨长啸属引清逺管子曰坠岸三仞人之所大难也而猨猱饮焉　淮南子曰虎豹之文来射猨狖之捷来措【措置之于槛也】　原张载论曰白猨黒豹藏于櫺槛何以知其接垂条于千仞増谢灵运名山记曰猨猱下饮百臂相聮
　　猨二
　　原抱朴子曰周穆王南征一军皆化君子为猨为鹤小人为虫为沙　淮南子曰楚王亡其猨而林木为之残【言残林木以求之】　吕氏春秋曰荆王有神白猨王自射之则搏树而嬉使养由基射之始调弓矫矢未发猨拥树而号　呉越春秋曰越王问范蠡手战之术范蠡曰臣闻越有处女国人称之愿王请问手战之道于是王乃请女女将北见王道逢老人自称袁公袁公问女闻子善为劒愿得一观之处女曰妾不敢有所隐也惟公所试公即挽林内之竹以枯槁末折堕地女接取其末袁公操其本而刺处女处女应即入之三入因举杖击袁公袁公则飞上树化为白猿　汉书曰李广猿臂善射増五色线周羣学于山中有白猿化为老人而至授羣书一卷乃黄帝而下历日也羣后遂明隂阳呉人谓隂阳之精　捜神记曰临川东兴有人入山得猿子便将归猨母自后遂至家此人防猿子于庭中树上以示之其母便抟颊向人欲乞哀状直谓口不能言耳此人既不能放竟击杀之猿母悲唤自掷而死此人破肠视之寸寸断裂未半年其家疫死灭门　世说曰桓温入蜀在三峡中部伍中有得猿子者其母缘岸哀号行百余里不去遂跳船上至便即絶破视其腹中肠皆寸寸断髙僧传曰刘宋时钱唐释智一者善长啸于灵山涧
　　养一白猿有时蓦山逾涧久而不还智一张喉作梵声呼之则猿至矣时人谓之一公梵名一公为猿父犹狙公也其后涧边羣狙聚焉每至众僧斋讫敛饭送猿台所山童呼二三声则羣猿竞至　南史曰齐鱼复侯子响为萧顺之所杀武帝出景阳山见一猨透掷悲鸣问后堂丞此猿何意答曰猨子前日堕崖致死其母求之不见故耳上因忆子响歔欷良久不自胜顺之慙惧以忧卒　北史曰髙昻母张氏始生一男二女令婢为汤将浴之婢置而去养猿系解以儿投鼎中烂而死张使积薪于村外缚婢及猿焚杀之扬其灰于漳水然后哭之　异闻录曰王绩游嵩山夜见一人胡须睂白而痩称山公与绩谈文异义出于言外绩疑其怪濳开匣取镜镜光出而胡者失声俯伏化为猿而殒　广异传曰魏元忠微时家贫止一婢防中方爨出外汲水囘乃见老猿为其守火婢惊白元忠元忠曰猨恐我乏使为我执爨不亦善乎后亦无他　孔氏帖曰颍川陈岩景龙初举孝廉于京师至渭南县见一妇人貌甚姝衣白衣立于路隅掩袂而泣生叩之妇人乃曰妾楚人也侯氏子家弋阳先人以髙尚闻于湘楚间由是隐迹山林虽一女子亦有箕山之志　杜阳编曰同昌公主疾甚医者曰红蜜白猿脂食之可愈内库得白猿脂数瓮本南海所献　北户录曰段公路咸通十年往髙凉程次青山镇其山多猿有黄绯者絶大毛彩殷鲜真为奇兽黒者善啼啼数声则众猿叫啸腾掷如相呼焉其音凄入肝脾韵合宫徴可当一部鼓吹因召猎者捕养之名曰巴儿　酉阳杂俎曰婆弥烂国去京师二万五千五百五十里此国西有山巉岩峻险上多猿形絶长大常暴田种每年有二三十万国中起春以后大集甲兵与猿战虽歳杀数万终不能尽其巢穴　宣室志曰呉郡张鋋罢秩归蜀行次巴西防日暮有人道左出拜曰吾君巴西侯奉鋋既见饮酒命乐夜将半鋋假寐将晓悸而寤见身卧石龛中有巨猿醉卧于地　又张长赁凶屋以居覩黒衣郎树上掷瓦见击其弟射杀之乃猿也
　　猨三
　　原置槛　犇林【淮南子置猨槛中非不巧捷无所肆其能　晋书穷猨犇林岂暇择木】腾虚　揽蔓【猨腾虚而竞捷　庄子语魏王曰王独不见腾猨乎其得柟梓豫章揽蔓枝而主张其间】　善缘　好吟【说文猨善援禺属也禺牛具切　并详周索氏孝子传】　求木临崖【淮南子猨颠蹶而求木　黝猨临崖命】　拔箭　拥条【蜀邓艾见黒猨抱子】
　　【在树上引弩射之中猿母其子为拔箭巻树叶塞疮口艾叹曰吾违物性其将死矣乃投弩水中　文寒猨拥条吟】　攀援　吟啸【灵光殿赋猨攀援而相追　黝猨啸而长吟】　五月生三声涙【家语五九四十五故主猨五月生也　荆州记巴东三峡猿长鸣至三声闻者垂泪也】响山椒　鸣巴东　轻趫　飞超　争接　悬垂　増野賔　山公【王仁裕畜一猨号野賔呼之则应后因为患项上系红丝一缕题诗送之孤云两角山后入蜀行次嶓庙前见羣猨饮于清流有巨猨舎羣而前于道傍古木间垂身下顾红绡髣髴尚在从者指之曰此野賔也呼之声声相应移时哀叫数声而去许逺尚闻呜咽之声疑其肠断矣继作一篇并详猨五因话录李约多蓄古器养一猿名山公常以之自随月夜泛江登金山击铁鼔琴猿必啸和倾壶达旦云】臂童　化叟【清异录华山道士李道殷山栖谷隐有奇术能慑伏鬼神畜一黒猨呼为臂童】
　　【道殷于庵侧古松上营一巢为臂童寝息之所名峻青宅　树萱录王缙少在嵩阳有四叟携榼来访曰孙文蔚木巢南林大节石媚虬髙谈剧饮既醉俱化猿而去】　命侣啸烟　逐伴归山【呉筠黒猨赋　续世说孙恪娶袁氏育二子后从之南海过端州峡山寺若熟其道径者持碧玉环献僧曰此是院中旧物斋罢有猿数十聮臂下髙松袁氏恻然题壁曰无端变化几湮沈刚被恩情役此心不如逐伴归山去长啸一声烟雾深诗毕化老猿而去】　饮相唤　晩成羣【杜甫诗寒猿饮相唤　李白诗猨狖晩成羣】　推枕　却坐【张养浩诗睡残蕙月猿推枕范梈诗水馆猿啼却坐听】
　　猿四
　　原腾掷　腾趠　挂饮　増金丝猿【金丝猿生武平大者难驯小者母抱不少置取者以药矢毙其母取母皮鞭之子悲鸣而下束手就缚夕必寝母皮而后安】　黒猿【上林赋黑猿素雌　刘向曰黒猿居桂林之中峻叶之上从容游戏超腾往来】　报时【天宝遗事商山隐士髙太素累徴不起在山中搆道院二十余间太素居清心亭下皆茂林修竹奇花异卉每至一时即有猿诣亭前而啼不爽其太素因目之为报时猿云】　畏独【类从独一叫而猿散独类猿而大食猿今俗谓之独猿盖猿性羣独性特猿鸣三独鸣一是以谓之独也】
　　猿五
　　原诗梁沈约石塘濑听猨诗曰噭噭夜猨鸣溶溶晨雾合不知声逺近惟见山重防既欢东岭唱复伫西岩答陈萧诠赋得夜啼猿曰桂月影才通猨鸣迥入风隔
　　岩还啸侣临潭自响空挂藤疑欲饮吟枝似避弓别有三声泪霑裳竟不穷　増唐常建岭猿诗曰袅袅凄凄清且切鹧鸪飞处又斜阳相思岭上相思泪不到三声合断肠　杜甫猿诗曰袅袅啼虚壁萧萧挂冷枝艰难人不免隐见尔如知惯习元从众全生或用奇前林腾每及父子莫相离　戴叔伦建溪闻猿诗曰曾向巫山峡里行覊猨一叫一囘惊闻道建溪肠欲断的知断着第三声　李德裕二猿诗曰钓濑水涟漪富春山合防松上夜猿鸣谷中清响合冲网忽见覊故山从此辞无由碧潭饮争接绿萝枝　李绅闻猿诗曰见说三声巴峡深此时行者尽霑襟端州江口连云处始见哀猿伤客心　杜牧伤猿诗曰独折南园一朶梅重寻幽坎已生苔无端晩吹惊髙树似袅长枝欲下来　又猿诗曰月白烟青水暗流狐猿衔恨叫中秋三声欲断疑肠断饶是少年须白头　李商隐失猿诗曰祝融南去万重云清啸无因更一闻莫遣碧江通箭道不教肠断忆同羣　段成式失猿诗曰却忆书斋值晩晴挽枝闲啸激蝉清影沈巴峡夜岩色踪絶石塘寒濑声　许浑放猿诗曰殷勤解金锁昨夜雨凄凄山浅忆巫峡水寒思建溪逺寻红树宿深向白云啼好覔来时路烟萝莫共迷又和常秀才寄简归州郑使君借猿诗曰谢守携猨
　　东路长袅藤穿竹似潇湘碧山初暝啸秋月红树正寒啼晓霜陌上楚人皆驻马里中巴客半归乡心知欲借南游侣未到三声恐断肠　张乔猿诗曰挂月栖云向楚林取来全是为清音谁知系在黄金索翻畏侯家不敢吟　周朴猿诗曰生在巫山更向西不知何事到巴溪中宵为忆秋云伴遥隔朱门向月啼　唐彦谦观仁里闻猿声曰朱雀街东半夜惊楚魂和雨梦中清五更撩乱趋朝火满口尘埃亦数声　李洞病猨诗曰痩纒金锁惹朱楼一别巫山树几秋寒想蜀门清露滴暖怀湘岸白云流罢抛檐果沈僧井休抝崖冰溅客舟啼过三声应有恨画堂深不彻王侯　又和寿中丞伤猿诗曰遗挂朱栏鏁半寻清声难买恨黄金悬崖接果今何在浅井窥星影已沈归宅叶铺曾睡石入朝灯照旧啼林小山罢绕随湘客髙树休升对岳禽天竺省怜伤倍切亲知覔和思难任相门恩重无由报竟托仙郎日夜吟　李咸用和脩睦上人听猿声诗曰禅客闻犹苦是声应是啼自然无稳梦何必到巴溪疎雨洒不歇廻风吹暂低此宵秋欲半山在二林西　呉融长安里中闻猿诗曰夹巷长门似海深楚猿争得此中吟一声紫陌才囘首万里青山已到心惯倚客船和雨听可堪侯第见尘侵无因永夜闻清啸禁路人归月自沈　又忆猨诗曰翠微云敛日沈空叫彻青冥怨不穷连臂影垂秋色里断肠声尽月明中静含烟峡凄凄雨髙弄霜天嫋嫋风犹有北山归意在少惊佳树近房栊　曹松猿诗曰曾宿三巴路今来不愿听云根啼片白峰顶掷尖青防果憎禽啄栖霜觑叶零惟应卧岚客怜尔傍岩扃苏拯闻猨诗曰秋风飒飒猿声起客恨猿哀一相似漫向孤危惊客心何曾解入笙歌耳　曾麻已放猿诗曰孤猨琐槛歳年深放出城南百丈林绿水任从聮臂饮青山不用断肠吟　吉师老放猿诗曰放尔千山万里身野泉晴树好为邻啼时莫近潇湘岸明月孤舟有旅人　呉商浩巫峡听猿诗曰巴江猿啸苦响入客舟中孤枕破残梦三声随晓风连云波澹澹和雾雨蒙蒙巫峡去家逺不堪魂断空　顾伟雪夜听猿诗曰寒岩飞暮雪絶壁夜猿吟歴歴和羣雁寥寥思客心绕枝犹避箭过岭却投林风冷声偏苦山寒响更深听时无有定静里固难寻一宿扶桑月聊看怀好音　王仁裕放猿诗曰放尔丁宁复故林旧来行处好追寻月明巫峡堪怜静路隔巴山莫厌深栖宿免劳青嶂梦跻攀应惬白云心三秋果熟松梢健任抱髙枝彻晓吟　又遇所放猿再作诗曰嶓冡祠前汉水濵饮猿聮臂下嶙峋渐来子细窥行客认得依稀是野賔月宿纵劳羁絏梦松餐非复稻粱身数声肠断和云叫识是前时旧主人　王周施南太守以猿儿为寄得之黔中生即头白作诗答之曰虞人初获酉江西长臂难将意马齐今日未啼头已白不堪深入白云啼　彭蟾郡城放猿献卫使君诗曰千岩万壑与云连放出雕笼任自然叶洒惊风啼暮雨月凝残雪饮流泉临岐莫似三声日避射须依绕树年应解感恩寻太守攀萝时复到楼前　蜀韦庄黄藤山下闻猿诗曰黄藤山下驻归程一夜号猨吊旅情入耳便能生百恨断肠何必待三声穿云宿处人难见望月啼时兔正明好笑五陵年少客壮心无事也沾缨闽徐夤猿诗曰宿有乔林饮一溪生来踪迹逺尘泥不知心更愁何事每向深山夜夜啼　宋文同诗岷岭髙无敌来从第几层攀援殊不倦趫捷尔诚能晩啸思危石晴悬忆古藤王孙非汝类只可以文憎　蔡襄答葛公绰求猿诗曰子求穉猿书至闽我说猿意特赠君吾州四扇列岩巘钜木轇轕淩氤氲探窠裁槛走疾置十日可到澄江清嗟怜庶品各有性拘忧适喜无间分彼猿之类宅丘壑爱恋深厚编前文戏禽虽传古仙者射臂未议原将军朝栖乔林之苍莽夕饮幽涧之潺湲山空月明一长啸商船海上迎风闻君家东园岂不美桧竹翠宻兰薫斯猿傥别故时侣举首断隔千里云陆游哺猿诗曰有书尝懒读扶杖来东园摘此幽涧果哺我髙枝猿食果饮清泉猿计亦何阙但恐夜霜时肠断巴山月　元宋无猿诗曰巴峡猿声愁断肠冷泉照影绿隂凉藤揺乱雨领儿过树晒斜阳拾虱忙献果去寻幽洞逺攀萝来撼落花香空山月暗无人见啼入白云深处藏　钱惟善悼西山猿诗曰老衲敲松唤不还黒衣何处落潺湲惯曾索果西湖上无复号弓楚峡间挂月影沈千尺树啸云声断万重山羁雌寂寞成孤怨更约他生献玉环　明薛蕙江猿诗曰舟行转江峡处处响哀猿极浦云方合连山雨正昬接条时自挂饮水复相援不待三春尽先伤游子魂
　　原赋晋傅休奕猨防赋曰余酒酣耳热欢顔未伸遂戏防而纵猿何□畋之惊人戴以赤帻袜以朱巾先装其面又丹其唇扬睂蹙额若愁若嗔或长眠而抱勒或嚄咋而龂或颙卬而踟蹰或悲啸而吟呻既似老公又类健儿或低而择飒或抵掌而歌舞　増唐呉筠黒猿赋曰云岚昬而共黙风雨霁而争吟使幽人之思清畅羁客之涕霑襟历千寻之乔木俯万仞之危峤防游云之乱飞嬉落日之横照连肱涧饮命侣烟啸或聚而闲栖或分而廻趠　李德裕白猿赋曰观其虽为异物而犹善处动不为暴止皆择所柽松郁而不残楂梨熟而后取顾□鼯与猱防信莫得而俦侣若乃淩崚壑而电曜挂长萝而匏垂避侧足而不履尚有畏于阽危李子仞驯猿赋曰屈猛从絷宛安顺游顾歩兰砌因依蕙楼虽徘徊于厚养终惆怅以劳神夜庑幽隂忆南陇之吟月花朝明媚想乔林之弄春
　　原賛晋郭璞白猿賛曰白猿肆巧由基抚弓应盼而号神有先中数如循环其妙无穷
　　増文唐柳宗元憎王孙文猨之德静以恒类仁让孝慈居相爱食相先行有列饮有序不幸乖离则其鸣哀有难则内其柔弱者不践稼蔬禾实未熟相与视之谨既熟啸呼羣萃然后食衎衎焉山之小草木必环而行遂其植故猨之居山常郁然











　　御定渊鉴类函巻四百三十一
&lt;子部,类书类,御定渊鉴类函&gt;
　　钦定四库全书
　　御定渊鉴类函卷四百三十二
　　兽部四【猕猴　果然　增犹附　猩猩　髴髴　貂鼠　比肩兽　猰防　貘　夔　蒲牢　貀增白泽　增角端增獭】
　　猕猴一
　　原毛诗草虫经曰猱猕猴也楚人谓之沐猴老者为獑【在咸反】猢獑猢骏防也其鸣噭噭而悲　增本草释名曰白虎通云猴也见人设食伏机则凭髙四望善于者也猴好拭面如沐故谓之沐而后人讹沐为母又讹母为猕愈讹愈失矣说文云为字象母猴之形即沐猴也非牝也猴形似愁胡故曰胡孙荘子谓之狙养马者廐中畜之能辟马病俗亦称马留梵书谓之摩斯咤本草集觧曰猴状似人而頬陷有嗛【音歉藏食处也】腹无脾以行消食尻无毛而尾短手足如人亦能竪行声嗝嗝若欬孕五月而生子生子多浴于涧其性躁动害物畜之者使坐杙上鞭棓旬月乃驯也其类有数种小而尾短
　　者猴也似猴而多髯者豦也似猴而大者玃也大而尾长赤目者禺也小而尾长仰鼻者狖也似狖而大者果然也似狖而小者颂也似狖而善跃越者獑□也似猴而长臂者猨也似猨而金尾者狨也似猨而大能食猨猴者独也　原抱朴子玉策记曰山中申日称人君猴也猴夀八百嵗　増又曰猕猴八百嵗变为猿又五百嵗变为玃又一千嵗变为蟾蜍　元康地记曰猨与猕猴不共山宿临旦相呼　哇国山多猴不畏人呼以霄霄之声则出或投以果实则其二大猴先至土人谓之猴王猴夫人食毕羣猴食其余　胡孙脂人摘去毛髪者以涂之则不出　原尔雅曰累猴似猴南海人名为累猴也玃似犬母猴也色苍黒能攫持人好顾盼也胛玃父善顾蜼卬鼻而长尾【蜼似猕猴而大苍黑色尾长数尺似獭尾末有岐鼻露上向雨则自悬于树以尾塞鼻】　又曰貀【女反】无前足狙玃属也□【竭于反】如豹而形似猕猴多防奋迅其头能举石以摘于人也　又曰颂似猴而小紫黒色可畜以捕鼠胜猫　增颂一名贵乃蜼之又小者也　玃纯牡无牝故又名玃父亦曰猳玃善摄人妇女为偶生子又神异经云西方有兽名□大如驴状如猴善縁木纯牝无牡羣居要路执男子合之而孕此亦玃类而牝牡相反者　玃名曰猿玃又名马化　豦按郭璞云建平山中有之大如狗状如猴黄黒色西山经云崇吾之山有兽焉状如禺长臂善投石名曰举父即此也　原说文曰□【火屋反】类犬腰以上黄腰以下黒食母猴　增独似猨而大其性独一鸣即止故谚曰独一鸣而猿散或云即黄腰也　狨状大小类猨长尾作金色俗名金线狨轻防善縁木甚爱其尾人以药矢射之中毒即自齧其尾也宋时文武三品以上许用狨座以其皮为褥也　狨毛柔长如绒可以借可以缉故谓之狨而猱字亦从柔也或云生于西戎故从戎也猱古文作象形今呼长毛狗为猱取此象　獑猢说文作□□乃蝯蜼之属黒身白腰如带手有长毛白色似握版之状蜀地志云獑猢似猴而甚防在树上歘然腾跃如飞鸟也　原刘欣期广州记曰猦母似猨无尾见人若慙屈颈叩头打杀得风还活【详貍】　增庄子曰今取猨狙而衣周公之服彼必龁齧挽裂尽去而后慊　原楚辞曰猕猴兮熊罴慕类兮似悲　增西京赋曰杪木末擭獑猢　郭璞江赋曰迅蜼临虚以骋巧孤玃登危而雍容
　　猕猴二
　　增庄子曰呉王浮于江登于狙之山众狙见之恂然弃而走有一狙焉委蛇攫搔见巧乎王王射之敏给抟矢王命相者趣射之狙死王顾谓其友顔不疑曰之狙也伐其巧恃其便以傲予以至此极也　列子曰宋有狙公爱养狙而家匮将限其食曰与若芧朝三而暮四众狙皆怒曰然则朝四而暮三众狙皆悦　原韩子曰燕王徴巧术人请以棘刺之端为母猴母猴成巧人曰人主欲观之必半嵗不入宫不饮酒食肉雨霁日出视之晏隂之间而棘刺之母猴乃可见也燕王曰寡人不能观也　增淮南子曰楚人有烹猴而召其邻人以为狗羮也而甘之后闻其猴皆防地而吐之此为未始知味者也　原汉书曰韩生劝项羽都闗中羽曰吾闻富贵不还故乡如衣锦夜行乃烧宫室都彭城韩生曰人言楚人沐猴而冠果然　又曰长信少府檀长卿为沐猴与狗鬭盖寛饶奏免之　增抱朴子曰滕永叔常畜一大猕猴鎻着牀间犬忽齧杀之永叔便合鎻埋后百许日有见猕猴走上永叔承尘上惊指之曰猕猴何以被伤血流断走乎永叔曰始乃知猴死复有鬼也　捜神后记曰晋太元中丁零王翟昭后宫养一猕猴在妓女房前前后妓女同时懐姙各产子三头出便跳跃昭方知是猴所为乃杀猴及子妓女同时号哭昭问之云初见一年少着黄练单衣白纱帢甚可爱笑语如人　南史曰鱼为湘东王镇西司马述职西上道中乏食于穷洲之上捕得数百猕猴膊以为脯以供酒食　天监起居注曰林邑王范绩乞内附为臣兼献白猴一头汀州志曰唐大歴中有猴数百集古田杉林中里人欲伐木杀之中一老猴忽跃去近邻一家纵火焚屋里人惧亟走救火于是羣猴脱去　野人闲话曰蜀中有杨千度者善弄胡孙防人言语一日内厩胡孙絶维上殿阁蜀主令射之三日不得内监奏千度能弄胡孙试令捉之杨遂以十余头戱于殿前内廏者亦在舎上窥之杨髙声曰奉勅把舎上胡孙来果立致于殿前蜀主大悦厚赐千度内臣因问其教之之术对曰胡孙乃兽实不防人语先饵以灵砂变其兽心然后可教耳　湘山野録曰南唐李后主猎青龙山一牝狙触网见主两泪稽颡指其腹戒虞人保守之是夕诞二子还幸大理寺録囚系有大辟妇以孕在狱未几诞二子煜感狙事罪止于流
　　猕猴三
　　原抱梁　升木【袁淑俳谐集常山王九命文曰及至圗身失所羁靮人间驯缨服制惟意所牵登楹而遨抱梁而眠拾摭遗余恣口所便　毛诗曰无教猱升木毛苌注曰猱猨属也孙炎注尔雅曰猱母猴也】　丹唇　赤足【上傅休奕猨猴赋　下江乗地记并详猨】　骑牛　服鼠【郭须魏晋世语曰司马宣王辟周泰为新城太守尚书钟毓谓泰曰君释褐登宰府乞儿乗小车一何驶泰曰君明公之子少有文彩故守吏职猕猴乗土牛一何迟众賔悦服　王充论衡曰蚊蝱之力不如牛马牛马困于蚊蝱有势也鹿之角足以触犬猴之手足以搏鼠然而鹿制于犬猴服于鼠爪不利也】　虫质兽身【谯子法训曰人之所以贵者以其礼节也人而无礼其猕猴乎虽人像而虫质也　下见阮籍猕猴赋】　增孙供奉　尾君子【幕府燕闲録唐昭宗播迁随驾冇弄猴者猴颇驯能随班起居昭宗赐以绯袍号孙供奉罗隐诗何如学取孙供奉一笑君王便着绯是也朱梁篡位取此猴令殿下起居猴望见全忠径趋其前跳跃奋击遂被杀　清异録郭休隐居泰山畜一胡孙谨恪不逾规矩呼曰尾君子】猿父　王孙【嘉祐杂志猴部头猿父也衣以俳优服常在昭宗侧　广雅猴一名狙一名王】
　　【孙一名胡孙】　擘鸢　侵黍【昔人有畜子母猴一日鸢飞下其子对母啄其脑食其髓胡孙哀鸣不食径于防中取肉一片戴顶上往中庭似有所伺逡巡鸢果来搏肉胡孙两手撦擘其翅齧脑食髓众见之甚为快意　神仙传有人种黍山中患猕猴食之闻介象有道术乞辟猴之法象曰明日往视黍所望见羣猴便大唤语之曰己白介君教莫侵食黍此人明日往视黍遇羣猴适欲下树因述象语遂各自还山】縁柱　满山【上见梅尧臣诗　二程遗书程伯淳游山山僧云晏元献南来猕猴满野戱为】
　　【一絶云闻说猕猴性颇灵相车来便满山迎鞭驘到此何曾见始觉毛虫亦世情】　如拳　若欬【崇安志武夷山多猕猴其小者仅如拳　下见猴一本草集觧】　为鲊　噉羮【异物志南方人以猕猴头为鲊　临海异物志安家夷好噉猴头羮谚言人能负人千石之粟不愿负人猴头羮臛】
　　猕猴四
　　增诗唐杜甫从人觅小胡孙诗曰人说南州路山猨树树悬举家闻若欬为寄小如拳预哂愁胡面初调见马鞭许求聪慧者童稚捧应颠　宋梅尧臣诗曰甞闻养骐骥辟意系猕猴供奉新教艺将军旧病偷聊看縁柱杪尚想傍崖头更祝南州使如拳试为求　苏辙山胡孙诗曰山胡拥苍翠两耳白茸茸野树啼终日黔山深几重啄鸡探细石噪虎上孤峯被执应多恨筠笼仅不容　黄庭坚诗曰直宜少陵觅未觧栁州憎婢喜常储粟奴颠屡掣绳
　　原赋后汉王延夀王孙赋曰原天地之造化实神伟之□竒道渊微以密妙信无物而弗为有王孙之狡兽形陋观而丑仪顔状类乎老公躯体似乎小儿眼□【崖】□【五流反】以【乎盼反】卹视□【戢】睫以防【乎恱反】睳【乎迷反】突【乌决反】髙目而曲頞防【儇】□【乎久反】歴而隳离鼻【许觧反】齁【许反】以防【吸】【许夹反】耳聿役以适【摘】知口嗛【呼忝反】呥以防【则咸反】齺【邹】唇□【制狭反】防【而慑反】以【疋卑反】□【妍卑反】齿崖崖以齴【献】齴嚼□【染】而嗫【而叶反】唲储粮食于两颊稍委输于胃脾踡兔蹲而狗踞声歴鹿而喔吚或嗝【古厄反】嗝而又嘀【的】嗅【火歴反】其若啼姿僭傔【呼店反】而惣赣【音贡】豁盱防以琐防眙【苔】睕【苑】防【子公反】而□【觅】防【锡】盶【阮】□【而兖反】□而踧□【訾】生深山之茂林处崭岩之嵚﨑性猜而防疾态峰出而横施縁百仭之髙木攀窈袅之长枝背牢落之峻壑临不测之幽溪寻柯条以宛转或捉腐而登危若将颓而复着纷绌【黜】绌以陆离或羣跳【土吊反】而电透或悬而瓠垂上触手而拏攫下对足而登跂互攀揽以狂接夐儵□而奄赴时辽落以萧索乍睥睨以容与或蹂趹【决】以跳迸又咨陬而攅聚扶嵚崟以□【陈】椽【勅縁反】蹑危臬而腾舞忽涌逸而轻迅羌难得而覼缕同甘苦于人类好哺糟而啜醨乃设酒于其侧竞争饮而□【火縁反】驰【火蜀反】陋防【火侯反】以迷醉蒙眠睡而无知暂挐鬃【子公反】以□【火结反】缚遂缨络以縻羁归鎻系于庭廏观者吸咽而忘疲　晋阮籍猕猴赋曰夫猕猴直其微者也犹累于下陈体多似而匪类貎乖殊而不纯外察慧而无度故人面而兽心性偏凌而干进似韩非之囚秦扬眉额而骤眒似巧言而伪真整衣冠而伟服懐项王之思归耽嗜欲而眄视有长卿之妍姿沐兰汤而滋秽匪宋朝之媚人终嗤弄而处绁虽近习而不亲增文唐栁宗元憎王孙文曰王孙之徳躁以嚣勃诤号呶唶唶疆疆虽羣不相善也食相噬齧行无列饮无序乖离而不思有难推其柔弱者以免好践稼蔬所过狼藉披攘禾实未熟輙龁齩投注窃取人食皆以自实其嗛山之小草木必凌挫折挠使之瘁然后已故王孙之居山山恒稿然则物之甚可憎莫王孙若也
　　果然一【犹附】
　　原吴録地里志曰九真胥浦县有兽名果然猨狖【一作豽】类也色青赤有文居树上此郡及日南皆有之　南方草物状曰果然兽生在山林上民人以毒弓射之剥取皮皮文青赤白色缝相连作席出九真日南郡　南州异物志曰交州以南有果然兽其鸣自呼身如猨犬面通身白色其体不过三尺而尾长四尺余反尾度身过其头视其鼻仍见两孔仰向天其毛长柔细滑泽色以白为质黒为文视如苍头鸭脇邉斑文集十余皮可得一褥繁文丽好细厚温暖　增国史补曰果然猨属頬有髥髥黒性好理髥又爱其类生相序死相赴取一果然数十果然可得盖聚族而啼杀之不去　夷坚续志曰果然似猨而差大行则大者前小者后有为射中者则生者防死者箭自刺而死可谓仁义之兽矣　果然九真土人号曰歌然　本草释名曰大者为然为禺小者为狖【或作貁□】为蜼【或作】南人名仙猴俗作猓　本草集觧曰尔雅蜼仰鼻而长尾即此也毛采斑烂尾末有岐雨则以岐塞鼻古者画蜼为宗彞亦取其孝让而有智也或言犹豫之犹即狖也其性多疑见人则登树上下不一甚至奔触破头折胫故人以比心疑不决者而俗呼騃愚为痴也　段氏逰蜀记曰戎人进果然褥皁褐碧三色相间
　　果然二
　　原赋魏钟毓果然赋曰果然似猴象猨黒頬青身肉非嘉肴唯皮为珍
　　原启梁张纉谢皇太子赉果然褥启曰伏以狐裘熊席徒负旧名黒豹青未能适体严冰在节朔飚结宇吹纶愧暖挟纩慙温但勤非伏寝恩重夜覆道媿经明坐叨重席仰荣俯媿进退在顔
　　猩猩一
　　原山海经曰有兽人面名曰狌狌　又曰猩猩知人名其为兽如豕而人面　尔雅曰猩猩小而好啼　礼记曰猩猩能言不离禽兽　孙卿子曰猩猩能言笑亦二足无尾而君子啜其羮食其胾故人非以二足无毛以知礼也　吕氏春秋伊说曰肉之美者猩猩之唇　淮南子万毕术曰归终知来猩猩知往【归终神兽】　蜀志曰封溪县有兽曰猩猩体似猪面似人音作小儿啼声既能人语又知人名人以酒取之猩猩觉初暂甞之得其味甘而饮之终见羁缨也【增裴炎序曰阮汧曾使封溪见邑人云猩猩在山谷间甞有数百为羣里人以酒并糟设于路侧又爱着屐里人织草为屐更相连结猩猩见酒及屐则知设者祖先姓字及呼名云奴欲杀我舎尔而去复自再三相谓曰试共甞酒及饮甘味逮乎醉因取屐而着之乃皆获輙无遗者遂置槛中随其所欲而饮之将烹里人索其肥者乃自推肥泣而遣之或刺其血问之尔与我几许猩猩曰二升果足其数若加之鞭捶而问之随所加而得至于一斗弗如此未肯顿输】　原华阳国志曰永昌郡有猩猩能言其血可以染朱罽　广志曰猩猩似狟声如小儿啼不闻其言出交阯封溪县　括地圗曰猩猩人面豕身知人名也　南方草物状曰猩猩之兽生在野状如防子民人捕取交阯武平兴古有之增水经注曰猩猩猨形人面顔容端正善与人音声
　　妙丽如妇人对语闻之无不酸楚其肉食之穷年无厌可以辟谷　逸书曰猩猩肉食之令人不昧　本草释名曰猩猩能言而知来犹惺惺也　罗愿尔雅翼曰古之说猩猩者如豕如狗如猴今之说猩猩者与狒狒不相逺云如妇人被髪袒足无膝羣行遇人则手掩其形谓之野人【据罗说则似乎后世所谓野女野婆者也】　唐博物志曰日南有野女羣行觅夫其状白色徧体无衣襦　周密齐东野语曰野婆出南丹州黄髪椎髻裸形跣足俨然若一媪也羣雌无牡上下山谷如飞猱自腰已下有皮盖膝每遇男子必负去求合甞为健夫所杀死以手防腰间剖之得印方寸莹若苍玉有文类符篆也【合二説与罗氏説观之则野女似即猩猩矣又雄鼠卵有文如符篆治鸟腋下有镜印则野婆之印篆非异也】　独异志曰汉黄霸为封溪令部人陈防防酒并猩猩以献霸问曰何物人未及应囊中语曰斗酒并仆耳霸以其物有灵开囊放之狌狌悲啼而去　云峤类要曰宋太祖平岭南求得猩猩如雄鸭而大取其血染色如渥丹与传记所载不同
　　猩猩二
　　增诗宋黄庭坚诗曰爱酒醉魂在能言机事疎　又曰桄榔叶暗防榔红朋友相呼堕酒中
　　原賛晋郭璞猩猩賛曰能言之兽是谓猩猩厥状似猴号音若婴自然知往颇识物情
　　增铭唐裴炎猩猩铭曰尔形惟猿尔面惟人言不忝面智不逾身
　　髴髴一
　　增本草释名曰尔雅作狒说文作□从□从囟从禸象形许慎云北人呼为土蝼　方舆志曰狒狒西蜀及处州山中亦有之呼为人熊人亦食其掌剥去皮闽中沙县幼山亦有之呼为山大人或曰野人及山魈也　邓显明南康记曰山都形如昆仑人通身生毛见人輙闭目开口如笑好在深涧中翻石觅蟹食之　羽猎赋曰羂嘄阳　张衡元图曰枭羊喜获先笑后愁　吴都赋曰□□笑而被格　周书王防曰成王时州靡国献□□　本草集觧曰宋建武中獠人进雌雄二头帝问土人丁銮銮曰其面似人红赤色毛似猕猴有尾能人言如鸟声善知生死力负千钧反踵无膝睡则倚物获人则先笑而后食之猎人因以竹筒贯臂诱之俟其笑时抽手以锥钉其唇着额死而取之髪极长可为头髲血堪染鞾及绯饮之使人见鬼帝乃命工图之
　　髴髴二
　　原掩目　反踵【山海经其状如人而长黒身有尾反踵见人则笑笑则上唇掩其目交阯及南康郡山中有大者丈余　说文曰□□人身反踵自笑□音愚玉篇音扶沸反】　山都【山海经曰□□俗呼山都也】　枭羊【说文曰□□一名枭羊】　如人【尔雅曰狒狒如人被髪迅走食人】如麂【说文曰□□如麂善登木】
　　髴髴三
　　增賛晋郭璞髴髴賛曰髴髴怪兽被髪操竹获人则笑唇盖其目终亦号咷反为我戮
　　貂一
　　原说文曰貂鼠属也而大黄黒色出丁零国　广志曰貂出扶余挹娄　魏畧曰扶余国出貂豽　魏志曰乌丸传挹娄国出好貂今所谓挹娄貂是也　魏书曰鲜卑有貂鼲子皮毛柔软故天下为名裘　增本草释名曰貂亦作鼦罗愿云此鼠好食栗及松皮土人呼为栗鼠松狗　原东观汉记曰建武二十五年乌桓献貂豹皮诣阙朝贺　江表传曰辽东太守遣使诣孙权送貂皮千枚欲举国归吴　增五代史曰耶律徳光脱白貂以衣晋髙祖
　　貂二
　　原启梁简文谢勅赉貂坐褥席启曰东瀛美毳不着马彪之仪北朔文茵岂问张敞所记隂炭既重寒井犹冰特降殊私温华曲被虽狐白千金织成十种李颁汉被杨降曹毡不足以髣髴慈连类圣泽
　　鼠一
　　原易曰艮为鼠　尔雅曰鼢鼠【坟地中行者】鼸鼠【以頬里藏食】鼷鼠【有毒螫】鼶鼠【鼶音斯】鼬鼠【似鼦赤黄色大尾啖鼠江束呼为鼪】鼩鼠【音劬】鼭鼠【音时】鼥鼠【音吠】鼫鼠【鼫音石头似兔尾有黄色好在田中食谷豆】鼤鼠【音问】鼨鼠【音终】豹文鼮鼠【文彩如豹汉武时得此鼠终军知之赐帛百匹】鼰鼠【音南见切似鼠而苍黒色在树木上】鼯鼠夷□【似蝙蝠肉翅飞且乳亦名飞生音如人食火烟】　增本草释名曰鼠尖喙善穴故南阳人谓之防【音锥】鼠其夀最长故俗称老鼠其性疑而不果故曰首鼠岭南人食而讳之谓为家鹿　原说文曰鼠穴虫之总名也象形凡鼠之属皆从鼠鼨鼠出北地可作裘鼫五伎鼠也能飞不能上屋能縁不能穷木能浮不能渡谷能穴不能掩身能走不能先人　又曰鼢鼠伯劳之所化也防鼠令鼠也【増令玉篇作属广韵班鼠也】　原本草曰鼹鼠世中一名隐鼠形如鼠而无尾黒色长鼻　增田鼠偃行地中能壅土成坌故得诸名　隐鼠隂穿地中而行见日月光则死　田鼠类鼠而肥多膏旱嵗为田害　鼹脚絶短仅能行尾长寸许目极小项尤短最易取或安竹弓射取饲鹰　月令季春田鼠化为鴽夏小正八月鴽为鼠是二物交化如鹰鸠然也　原庄子曰鼹鼠饮河不过满腹　广志曰白猿长尾白腹善縁登若家鼠小异者鼢鼠深目而短尾苖鼠者野鼠也小而短尾天鼠以皮为裘今常名其裘为天鹿裘黄鼠在田野间为羣害谷麦善走凡狗不得惟鼠狼能得之　增黄鼠晴暖则出坐穴口见人则交其前足拱而如揖乃窜入穴即诗所谓相鼠有体韩文所谓礼鼠拱而立者也古文谓之鼲鼠辽人呼为貔貍或以貔貍为竹防貍貛者非亦名令邦　黄鼠状类大鼠黄色而足短善走极肥穴居有土窖如牀榻之状者则牝牡所居之处秋时畜豆粟草木之实以御冬各为小窖别而贮之村民以水灌穴而捕之味极肥美如豚子而脆皮可为裘领辽金元时以羊乳饲之以供上饍以为珍馔千里赠遗最畏鼠狼能入穴衔出也北地又有青鼠皮亦可用银鼠白色如银古名鼰鼠抱朴子言南海白鼠毛可为布也百感录云西北有兽头黄鼠短喙无目性狡善听闻人足音輙逃匿不可卒得土人呼为瞎撞亦黄鼠类也　宣大间产黄鼠土人珍之凡捕之者必畜松尾鼠数只名夜猴儿能嗅黄鼠穴知其有无有则入齧其鼻而出　原毛诗曰相鼠刺无礼也卫文公正其羣臣而刺在位不承先君之化无礼仪也相鼠有皮人而无仪人而无仪不死何为　又曰硕鼠硕鼠无食我黍诗义疏曰樊光谓即尔雅鼫鼠也许慎云鼫鼠五伎鼠也今之河东有硕鼠大能人立交前两脚于头上跳舞善鸣食人禾稼逐则走入树空中亦有五伎或谓雀鼠其形大故序云石鼠也魏今河东河北县也诗言其方物宜谓此鼠非今大鼠又不食禾苖本草又谓蝼蛄为石鼠亦五伎古今方士名虫鸟物异名同故记也　增鼫鼠居土穴树孔中形大于鼠头似兔尾有毛青黄色与鼢鼠俱为田害鼢小居田而鼫大居山也范成大云賔州鼫鼠専食山豆根土人取其腹干之入药名鼫鼠肚　硕大也似鼠而大也闗西方音转鼫为防讹防为雀蜀人谓之鼠取其毛作笔俊亦大也原山海经曰丹熏之山有兽焉其状如鼠而兔首麋
　　耳其音如嘷犬以其尾飞名曰耳鼠可御百毒　增按许慎说文云防飞且乳之鸟也故字从鸟又名飞生从鼠以似形也此物肉翅连尾飞不能上易至礧坠故谓之防俗谓痴物为防义取乎此亦名鼯鼠与蝼蛄同名关西山中甚有毛极密俱向下飞人捕取皮为暖帽按郭氏注尔雅云鼯鼠脚短爪长尾长三尺许飞而
　　乳子子即随母后性喜夜鸣山海经云耳鼠即此也其形翅连四足及尾与蝠同故曰以尾飞生岭南者好食龙眼人取其皮毛与产妇临蓐时持之令儿易生　原东方朔神异经曰北方有曽冰万里厚百丈有磎鼠在冰下出焉其形如鼠食草木肉重万斤可以作脯食之已热其毛长可八尺可以为蓐卧之可以却寒其皮可以鼓其声千里有美尾可来鼠【此尾所在鼠輙入此聚】　束晳发蒙记曰西域有火鼠之布东海有不灰之木　増神异经曰南方之外有火山长三十里广五十里其中皆生不烬之木昼夜火烧暴风猛雨不防火中有鼠重百斤毛长二尺余细如丝可以作布常居火中色洞赤时出外而色白以水沃之即死织其毛以为布名火浣布原南康记曰南康英山石室号金堂内金色有金鼠
　　时见　鱼豢魏畧曰大秦国出辟毒鼠　増土拨鼠生西番山泽间穴土为窠形如獭土人掘取食之魏志云大秦国辟毒鼠似近此也　按唐书有鼧鼥【音驼朴】鼠鼧鼥言其肥也唐韵作□【音仆】鼥俗讹为土拨耳防古人名荅刺不花皮可为裘甚暖湿不能透　原晋太康地记曰鸟鼠山在陇西首阳县西南鼠尾短形如家鼠穴入三四尺鼠在内鸟在外为牝牡　増郭璞曰其鸟为防其鼠为鼵　原梁州记曰聟水北聟乡山有仙人唐公房祠有一碑庙北有大坑碑云是其旧宅处公房举宅登仙故为坑焉山有易肠鼠一月三吐易其肠束广微所谓唐鼠者也【博物志曰唐房升仙鸡狗并去惟以鼠恶不将去鼠悔一月三吐肠也】刘欣期交州记曰竹鼠如小狗子食竹根出封溪县増竹鼠岭南所珍其状类松鼠大如兔亦曰竹防重可二三斤此鼠食笋故腴美得之最艰　竹防亦名竹防防状其肥防言其美也　燕山录曰煮羊以防煮鳖以蚊物性相感也　本草集觧曰鼠类颇繁尔雅说文所载后世不能悉知【□鼶鼮鼥鼭鼤鼨防八鼠皆无考证】后世所知者二书或未尽载可见格物无穷也　□□【音离艾】孙愐云小鼠也相衔而行【按秦记及草木子皆载羣鼠数万相衔而行以为鼠妖者即此也】　鼩鼱【音劬精】似鼠而小即今地鼠也　蹷鼠今契丹交河北地有跳兔头目毛色皆似兔而爪足似鼠前足仅寸许后足近尺尾亦长其端有毛一跳数尺止即蹶仆此即蹶鼠也【详比肩兽】　鼬状似鼠而身长尾大黄色带赤其气极臊臭许慎所谓似貂而大色黄而赤者是也其毫与尾可作笔严冬用之不折世所谓鼠防栗尾者是也　按广雅鼠狼即鼬也一名□【音谷】鼠一名地猴江南呼为鼪其色黄赤如柚故名此物健于捕鼠及禽畜又能制蛇虺庄子所谓卑身而伏以敖者东西跳梁不避髙下者是也　鼷鼠极细卒不可见食人及牛马防皮肤成疮至死不觉故亦曰甘口鼠尔雅云有螫毒左传云食郊牛角者即此物也　原刘敬叔异苑曰西域有鼠王国鼠大如狗中者如兔小者如常鼠头悉白然带以金枷商贾有经过其国不先祈祀者则齧人衣裳世得沙门咒愿便获无他众僧释道安昔至西方亲见如此俗谚云鼠得死人目睛则为王　増酉阳杂俎曰旧说鼠王其溺精一滴成一鼠一说鼠母溺一滴成一鼠时有鼠灾多起于鼠母鼠母所至处动成万鼠其肉甚美按晋书云宣城郡出驴鼠大如牛形似鼠庳脚类象而驴蹄毛灰赤色胸前尾上白色有力而钝金楼子云晋寜县境出大鼠状如牛土人谓之偃牛时出山逰毛落田间悉成小鼠苖稼尽耗梁书云倭国有山鼠如牛又有大蛇能吞之又尔雅云□身似鼠而马蹄长防而贼一嵗千斤秦人谓之小驴者即此物也　录异记曰鼹鼠首尾如鼠色青黒短足百指形大重千余斤出零陵郡界不知所来民有灾及为恶者鼠輙入其田中振落毛衣皆成小鼠食其苖稼而去或捕得鼹鼠者治其皮为带颇能皱为其三毛出于一孔与常皮有异人多寳之　原抱朴子内篇曰玉策记称鼠夀三百嵗满一百嵗者则色白善凭人而卜名曰仲能知一年中吉凶及千里外事也　郭氏中记曰百嵗之鼠化为蝙蝠方言曰蝙蝠自闗而东谓之服翼或谓之飞鼠或谓
　　老鼠或谓之仙鼠自闗而西秦陇之间谓蝙蝠北燕谓之蟔蟙　淮南子万毕术曰狐目貍脑鼠去于其穴被髪向北呪杀巫鼠　又曰使蟹捕鼠必不得　博物志曰鼠食巴豆三年重三十斤　增段成式曰鼠食盐而身轻食砒而即死　又曰鼠胆在头活取则有　原地镜圗曰黄金之见为火及白鼠　増录异记曰白鼠身毛皎白耳足红色眼眶赤赤者乃金玉之精伺其所出掘之当获金玉鼠五百嵗即白耳足不红者乃常鼠也原百怪书曰鼠咋人衣领有福至吉　増续杂俎曰
　　鼠齧上服有喜凡齧衣欲得有盖无盖凶　原京房易飞曰鼠舞国门厥咎亾鼠舞于庭厥咎诛死　风角要占曰长吏居官厌盗贼法以生鼠九枚置笼中埋于地秤九百斤土覆坎深各二尺五寸筑之令坚固　杂五行书曰停部取停部地土涂灶水火盗贼不经涂屋四角鼠不食蚕涂仓而鼠不食稻以塞埳百日鼠种絶增碎录曰甲子夜鼠伏庚申夜蝙蝠伏　朝野佥
　　载曰岭南獠氏好为蜜唧即鼠胎未瞬通身赤蠕者饲之以蜜钉之筵上嗫嗫而行以筯夹取咬之唧唧作声故曰蜜唧　云南志曰广南侬人饮食无美味甞醢鼷鼠捕飞虫噉之　原尹文子曰郑人谓玉未理者为璞周人谓鼠未腊者为璞　庄子曰百鸟髙飞以避矰弋之患鼷鼠深穴于神丘之下以避薰凿之患　増尸子曰松柏之鼠不知堂密之有美枞【说文山如堂者密】　原贾谊书云鄙谚曰欲投鼠而忌器此善喻也近器尚惮况贵大臣之近于帝王乎
　　鼠二
　　原左传曰齐侯将为臧纥田纥闻之见齐侯与之言伐晋对曰多则多矣抑君似鼠夫鼠昼伏夜动不穴于寝庙畏人故也今君闻晋之乱而伐焉寜将事之非鼠而何乃弗与田　晏子春秋曰景公问晏子治国何患对曰社鼠者不可薫不可灌君之左右出卖寒热入则比周此之谓社鼠也　荘子曰惠子相梁庄子徃见之或谓恵子曰庄子欲代子相于是恵子恐捜于国中三日三夜庄子见之曰南方有鸟其名鹓雏子知之乎夫鹓雏发南海飞至北海非梧桐不止非竹实不食非醴泉不饮于是鸱得腐鼠鹓雏过之仰而视之曰吓今子欲以梁国吓我耶　列子曰虞氏者梁富人也登髙楼临大路设乐陈酒击博其上而游侠相随行楼下博者射中而笑鸢堕腐鼠而中逰侠逰侠相与语曰虞氏富久矣常有轻人之志吾不侵犯之而乃辱我以腐鼠请防其家乃攻于虞氏大防之　史记曰李斯少时为乡中吏见吏舎厠中鼠食不洁人犬数惊之入仓见鼠食积粟居大庑下无人犬之忧乃叹曰人贤不肖如鼠在所自处耳　又曰张汤杜陵人也其父为长安丞出外汤为儿守舎而鼠盗肉其父还怒乃笞汤汤掘遂得盗鼠及余肉劾鼠掠治傅爰书【谓传囚也爰易也以此书易验也】讯鞫论报并取鼠与肉具狱磔堂下其父见之视其文辞如老狱吏　汉书左冯翊韩延夀有罪下狱杨恽上书讼延夀郎中丘常谓恽曰闻君侯讼韩冯翊当得活恽曰事何容易硁硁者未必全也我不能自保真人所谓鼠不容穴坐衔窭薮也　又曰苏武使匈奴匈奴徙武北海上无人处使牧羝羊羝羊生乳乃归武至海上廪食不至乃掘野鼠草实而食之　增捜神记曰汉成帝建始四年九月长安城南有鼠衔黄藁柏叶上民冢柏及榆树上为巢桐柏为多巢中无子皆有干鼠矢数升　原窦氏家传曰窦攸治尔雅举孝亷为郎世祖与百僚大防灵防得鼠身如豹文荧有光泽世祖异之问羣臣莫知惟攸对曰名鼮鼠诏问何以知之攸曰见尔雅诏案视书如攸言赐帛百匹诏诸侯子弟从攸受尔雅　魏志曰公子仓舒早慧太祖马鞍在库为鼠所齧库吏惧罪冲以刀穿单衣如鼠齧者谬为失意貌太祖问之冲对曰鼠齧衣不吉是以忧戚太祖曰无所苦也俄而库吏以齧鞍闻太祖笑曰儿衣在侧尚齧况马鞍悬柱乎一无所问【详诸王】　又臧洪传曰洪为袁绍所围粮乏乃掘鼠而食　増酉阳杂俎曰王肃以铜为逐鼠丸昼夜自转　原列异传曰中山王周南正始中为襄邑长有鼠衣冠出防事语曰尔某日当死周南不应至期复出冠帻绛衣语曰尔日中当死复不应入复更出日适中鼠曰周南汝不应死我复何道遂颠蹶而死即失衣冠视如常鼠也　秦州记曰乞伏虏干归未移枹罕金城见鼠有数万头将诸小鼠各各衔马屎羣移而度洮丽二水悉至枹罕自是二年而干归徙焉　晋阳秋曰大兴中衡阳区纯作鼠市四方丈余开四门门有一木人纵四五鼠于中欲出门木人輙以椎椎之　増晋书曰郭璞过江宣城太守殷浩引为参军时有物大如水牛灰色卑脚脚类象胷前尾上皆白大力而迟钝来到城下浩使人伏而取之令璞作卦得遯之蛊其卦曰艮体连干其物壮巨山潜之畜匪兕匪虎身与兔并精见二午法当为禽两翼不许遂被一创还其本墅按卦名之是为驴鼠卜适了伏者以防刺之遂去不复见郡纪纲上祠请杀之巫云庙神不恱曰此是防亭驴山君鼠使诣荆山暂来过我不须触之其精妙如此　晋淳于智善厌胜刘柔夜卧鼠齧其左手中指智曰是欲杀君而不能当为君使其反死乃以朱书手作田字使露手卧眀旦有大鼠伏死于前　原幽明録曰吴北寺终祚道人卧斋中鼠从坎出言终祚后数日必当死终祚呼奴令买犬鼠云亦不畏此也但令犬入此户必死须防犬至果然终祚乃下声语其奴曰明市顾十担水来鼠已逆知之云止欲水浇取我我穴周流无所不至竟日浇灌了无所获宻令奴更借三十余人鼠云吾上屋居奈我何时处在屋上奴名周鼠云阿周盗二十万钱叛后试开库实如所言也奴亦叛去终祚当为商贾闭其户而谓鼠曰汝欲我富耳今逺行勤守吾房中勿令有所零失也时桓灵寳在南州禁杀牛甚急终祚载数万钱窃买牛皮还东货之得二十万还室犹闭一无所失怪亦絶遂大富　述异记曰宋南谯王刘义宣镇荆州府吏蔡铁善卜宣射得一白鼠置函中乃召铁使卜函中何物谓中者当厚赏否即加重罚鐡兆成笑曰具已知矣公曰状之铁曰兊色之鼠背明户弯弧射之絶左股鼠孕三雄而两雌若不见信剖腹而立知公乃使剖鼠腹皆如鐡言即赐钱一万　増金楼子曰齐郁林王夜中与宦者共刺鼠至晓每夜輙得十篮　南史曰东昬侯在东宫常夜捕鼠达旦以为笑乐　谈薮曰北齐萧悉达服带为鼠齧杨遵彦戯之曰当迁官未防除家令寻失官鼠后齧其鞾遵彦曰当复得官悉达曰鼠便为吏部尚书何闗人事　北齐书曰李晓字仁略释褐贠外侍郎尒朱荣之害朝士将行晓衣冠为鼠所噬遂不成行得免河隂之难　孔帖曰黄君汉为李密守柏崔义元见羣鼠渡河曰此王敦亾兆也因说君汉以城归旧唐书曰罽宾国武徳十六年献褥特鼠喙大而尾赤能食蛇有被蛇螫者鼠即嗅而尿之疮即愈　五行志曰龙朔元年涪州猫鼠同处　又曰道初梁州仓有大鼠长二尺余为猫所齧数百鼠反齧猫少选聚万余鼠州遣人捕击杀之余皆去　孔帖曰李林甫一日取书囊讶其重开而视之一大鼠跃出化为苍犬怒目张牙仰视林甫以物击之鼠即应手而毙林甫恶之月余而卒　广异记曰御史中丞毕杭为魏州刺史陷于禄山贼中寻欲谋归顺而未发数日于庭中忽见小人长五六寸数百枚游戯自若家人击杀明日羣小人白服而哭载死者以丧车凶器一如士人送丧之备仍于庭中作葬毕遂入南墙穴中甚惊异之发其冡得一死鼠乃作热汤沃中久而掘之得死鼠数百枚后十余日杭一门遇害　河东记曰李知微夜逰文成宫下初月微明见数十小人皆长数寸聚立古槐下有一紫衣者拥侍十余辈悉稍长有一人白长者曰某当为西阁舎人一人曰某当为殿前録事一人曰某当为司文府史一人曰某当为南宫书佐一人曰某当为驰道都尉一人曰某当为司城主簿一人曰某当为逰佃使者一人曰某当为东垣执防言讫相引入穴而去眀日掘视之乃鼠也　宣室志曰寳应中有李氏家于洛阳不畜貍者三世忽一日李氏大集亲友防食私堂既坐而门外有数百鼠俱人立以前足相鼔如甚喜状李氏亲友乃空其堂而纵观人去且尽堂忽摧圯无一伤者　又曰唐缙大歴中尝将入朝其前榻囊中忽有一鼠长尺余跃出公大惧后数日贬缙云守　唐书曰路敬潜为遂安令到官有鼠数十走于前左右驱之拥仗而号敬潜不为惧久之迁卫令　又曰王孝杰为清邉道总管初进军平州白鼠昼入营顿伏皆谓白质归命天亡之兆及战乃孝杰覆焉　阙史曰许昌郗尚书士美元和末为鄂州观察一日晨兴束带已毕左手引鞾未及陷足忽有一巨鼠过庭北面拱立而舞入座大怒惊叱之畧无惧意自掷鞾以击鼠则奔逸有毒虺坠于鞾中　闻竒録曰进士李昭嘏举十上不第时登科年已有主司并无荐托之地主司昼寝忽窥见一轴文巻在枕前看其题处乃昭嘏之巻令迁于架上复寝暗视有一大鼠取其巻衔其轴复还枕前再三如此昭嘏来春及第主司问其故乃三世不养猫皆云鼠报　酉阳杂俎曰田在实太和中甞过蔡州北路侧有草如蒿茎大如指其端聚叶似鹪鹩巢在颠折视之叶中有小鼠数十才若皁荚子目犹未开啾啾有声　天复中陇右大饥其年秋稼甚丰将刈之间大半无穗有人就田畔劚鼠穴求之所获甚多于是家家穷穴有获五七斛者相传谓之劫鼠仓饥民皆出求食济活甚众　洞防志曰虞部郎中周仁得监永丰仓有通谒云江州进士褚昌及见之如十嵗小儿出一启为贽曰幽室微光寒泉涸滴庄周之壑已空孔绪之车何适仁得问孔绪之车出何书乃厉声呼仁得祖父名化为大鼠入仓而去　葆光録曰陈太者家贫好施甞夜见一白鼠雪色縁其树或上或下久之挥而不去陈言于妻子曰众言有白鼠处即有藏遂掘之果获白金五十锭　稽神録曰建康人方食鱼弃鱼头于地俄而壁下地穴中有人乗马铠甲分明人不盈尺手执长槊径刺鱼头驰入穴去如是数四即掘地求之见数大鼠鱼头在焉惟有筯一只了不见甲马无何其人卒　又曰太庙斋郎卢嵩所居釜鸣灶下有鼠如人哭声因祀灶灶下有五大鼠各如方色尽食所祀之物复入灶中其年嵩选补兴化尉竟无怪　又曰龙武统军柴再用甞在防事凭几独坐忽有鼠走至庭下向再用拱立如欲拜揖之状再用怒呼左右左右皆不至即自起逐之鼠乃去而防屋梁折所坐牀几尽压碎再用后为卢鄂宣三镇节度使卒　又曰苏长史者将卜居京口此宅素凶妻子谏止之苏曰吾必独住始宿一夕有三十余人皆长尺余道士冠褐衣来谒苏曰此吾等所居也君必速去不然祸及苏怒持杖逐之皆走入宅后竹林而没即掘其处获鼠三十余头皆杀之宅不复凶矣　又曰侍御史卢枢言其昔为建州刺史尝暑夜独居寝室望月于中庭既出户忽闻堂西阶下若有人语笑声蹑足窥之见七八白衣人长不盈尺男女杂坐饮酒几席什器皆具而防献酬久之席中一人曰今夕甚乐但白老将至奈何因叹叱须防坐中皆突入隂沟中遂不见后数日罢郡新政家有猫名白老既至白老自堂西阶地中获鼠七八皆杀之　宋髙僧传曰释善无畏至乌苌国有白鼠驯扰日献金钱　宋史曰神宗生于濮王宫羣鼠吐五色气成云　辽史国语觧曰地拍田鼠名正旦日上于窗间掷米团得只数为不利则烧地拍鼠以禳之　元五行志曰至正二十年庆阳延安寜安等州野鼠食稼初由鹑卵化生既成牝牡生育日滋百畆之田一夕俱尽　明成化二年长乐士人陈丰独坐山斋梁上二鼠相鬭忽坠为二老翁长可五六寸对坐剧饮声如小儿既而有二女子歌舞劝酬其歌词云天地小如防红轮自吞吐多少世间人都被红轮误又云去去去此间不是留侬处侬住三十三天天外天玉皇为侬养男女酒既阑乃合为一大鼠向士人作拱揖状而去
　　鼠三
　　原食火　饮泉【尔雅曰鼯鼠夷由郭璞注曰状如小狐食烟火能从髙赴下不能从下上髙沈懐逺南越志龁鼠似鼹鼠常洞地穴饮泉噬竹】　衔炷　齧鞍【释法显佛游本记曰只园精舎烧香燃灯续明日月不絶鼠衔炷烧幡盖遂及精舎都尽　下详鼠二魏志】　玉星　金室【春秋运斗枢曰玉衡星散而为鼠　下详鼠一南康记】　尾白　毛苍【郭璞洞林曰宣城郡有隐鼠大如牛形似鼠象脚脚有三甲皆如驴蹄身赤色胷前尾上白　异物志曰鼠母头脚似鼠毛苍口锐大如水牛而畏狗水田时有外灾起于鼠】　盗肉　捧珠【上详鼠二史记刘敬叔异苑曰景平中东阳大水永康蔡喜夫避住南垄夜有大鼠浮水而来伏喜夫奴床角奴愍而不犯每以饭与之水势既退喜夫得反故居鼠以前脚捧青纸裹三斤许珠着奴床前啾啾状如欲语者也】　有皮无骨【上详鼠一毛诗　干寳捜神记曰晋太康中防稽郡蟛蜞及蟹皆化为老鼠大食稻为灾始成者冇肉而无骨】　腹白　背苍【上详鼠一广志　郭璞曰鼯鼠状如小狐似蝙蝠肉足短尾头脇毛紫背上苍文腹下黄喙领杂白也】　爪长　尾短【尔雅曰鼯鼠夷由郭璞注曰状如小狐脚短爪长　下详鼠一广志】　食鸟　毁牛【尔雅曰鼹鼠郭璞注曰江东呼鼹鼠者似鼠大而食鸟在树木上也　魏文帝与王朗书曰蚤虱虽细困于安寝鼷鼠虽防犹毁郊牛】　尾飞　背腾【上详鼠一山海经下见郭璞飞鼠賛】　肉万斤　夀三百【上神异经下抱朴子并详鼠一】　见东宫　获北苑【晋起居注曰元康元年五月白鼠一见东宫　魏书曰永兴三年春于北苑获白鼠寻死剖之腹中三子尽白】　穿墉　发机【诗谁谓鼠无牙何以穿我墉　千钧之弩不为鼷鼠发机】　猫食　犬捕【大蜡迎猫为其食田鼠也　使犬捕鼠】畏人　闻论【诗序硕鼠刺贪也刺其君蚕食于民贪而畏人若大鼠也　说苑曰梁上鼠饱闻长者论】　正月出　季春化【大戴礼曰正月田鼠出田鼠者鼷鼠也　月令云季春之月田鼠化为鴽】　见芳林　养防稽【齐武时白鼠见芳林园中防稽山中有人姓蔡隐山中养鼠千头呼之即来遣之即去时人谓之稻仙也】　増吐肠　烧尾【上详鼠一梁州记言窦璠久不第晩娶宇文翊女遂登科时杜尚宅遗火云因鼠尾曵火而作韦说因谓璠日鱼将化龙雷为烧尾近日鼠亦有烧尾者璠大慙】　盗米　齧衣【刘敬叔异苑南阳赵度少好异术度有白米为鼠所盗乃披头把刀画地作狱四面开门向东长啸羣鼠俱到咒之曰凡非噉者过惟止者十余乃剖腹视之有米在焉　许迈别传曰迈小名映冇鼠齧映衣乃作符召鼠毕至中庭映曰齧衣者留不齧衣者去羣鼠并去惟一鼠独住伏于中庭而不敢动】　书符　铭刀【桂苑丛谈僖宗末广陵丏者杜可均尝大雪访街西酒家姓乐者求饮见主事者曰人以衣袄换酒收蔵不谨鼠齧其衣杜即令治浄室曰顷年记一符能却鼠试书之既有騐可书此室永无鼠矣主得符焚之鼠遂絶　苏轼却鼠刀铭野人有刀不爱遗余长不满尺剑钺之余文如连环上下相缪错之则见或漫如无昔所从得戒以自随畜之无害暴鼠是除有穴于垣侵堂及室跳床撼幕终夕窣窣叱呵不去啖齧枣栗掀杯防缶去不遗粒不择道路仰行蹑壁家为两门窘则旁出轻趫防猾忽不可执吾刀入门是去无迹又冇甚者聚为怪妖昼出羣鬬相视睢盱舞于端门与王杂居猫见不噬又乳于家狃于永氏谓世皆然亟磨吾刀槃水致前炊未及熟肃然无踪物岂有是以为不诚试之弥旬凛然以惊夫猫鸷禽昼廵夜伺拳腰弭耳目不及顾防揺于穴走赴如骛碎首屠肠终不能去是独何为宛然尺刀匣而不用无有爪牙彼孰为畏相率以逃呜呼嗟夫吾茍有之不言而喻是亦何劳】　走穴　入角【孔帖黄巢檄闗戍曰吾道淮南逐髙骈如鼠走穴　五代史南汉刘□病卧召右仆射与语曰吾子孙不肖后世如鼠入牛角势渐小耳】　横庭　出穴【李贺诗横庭鼠迳空土涩　梅尧臣诗饥鼠稍出穴】　上檠　窥甏【苏轼诗卧看饥鼠上灯檠黄庭坚诗近来鼠辈欺猫死窥甏翻盆搅夜眠】　鬭穴中　伏花间【春秋后语秦韩相攻军于阏与赵王问亷颇曰可救否对曰道逺险隘难救也又问赵奢对曰道逺险狭譬两鼠鬬于穴中将勇者胜　岭表録异红飞鼠多出交阯广筦泷州背腹有深毛茸茸然惟肉翼浅黒色多双伏红蕉花间采捕者若获一则其一不去南中妇人皆买而带之以为媚药】　算减一升　射得三子【西京杂记曹元理算东西囷米不差圭合西囷差一升乃有大鼠可容一升　唐袁天罡子客师髙宗置一鼠于匣令术家射之皆曰鼠客师曰虽实鼠然入则一出则四发视之鼠生三子矣】
　　鼠四
　　原骐骥不捕【骅骝骐骥使之捕鼠不如狸狌】　孟贲必噬【淮南子曰孟贲探鼠穴必噬其指失其势也】　增社君【抱朴子山中称社君者鼠也】　有牙【王元之诗夜壁频惊鼠有牙】　舞宫门【汉书昭帝时燕有黄鼠衔其尾舞于王宫端门中王使吏以酒脯饲之鼠舞不休一日一夜时燕王旦谋反将败之象京房易传曰诛不原情厥妖鼠舞门】　爱行迹【世说晋简文为抚军时牀上尘不听拂见鼠行迹视以为佳有参军见鼠白日行以手板批杀之抚军不恱门下曰鼠被害尚不能忘懐今复以鼠损人无乃不可乎】　饥鼯啼【文选饥鼯夜啼喻荒旱意】　衔尾渡【李密将败屯营羣鼠相衔尾以渡于洛经月不絶】　进退其行【韩子狐鼠进退其行一前一却故也】　首鼠两端【汉书首鼠两端鼠性疑出穴多不果故持两端者谓之首鼠】　猫鼠同乳【朱泚军中猫鼠同乳崔祐甫曰可吊不可贺】　蛇鼠相鬭【景云间有蛇鼠鬭于右威卫营东衙槐树上蛇为鼠伤鬭者兵象】
　　鼠五
　　增诗唐曹邺官仓鼠诗曰官仓老鼠大如牛见人开仓亦不走健儿无粮百姓饥谁遣朝朝入君口　宋梅尧臣闻鼠诗曰灯青人已眠饥鼠稍出穴掀翻盘盂响惊聒梦寐辍惟愁几砚扑又恐案书齧痴儿效猫鸣此计诚已拙　王元之竹防诗曰商岭多修篁苍翠连山谷有鼠生其中荐食无厌足春笋齧生犀秋筠折寒玉饫饱致肥腯优防恣蕃育林宻鸢不觉穴深犬难逐鳯凰饿欲死彼实无一掬惟此竹间防琅玕长满腹暖戱緑丛隂举头傲鸿鹄不知商山民爱尔身上肉有锸利其锋有锥铦于镞开穴窘如囚洞胸声似哭膏血尚淋漓携来入市鬻竹也比贤良鼠兮类商俗所食既非宜所祸诚知速吁嗟狡小人乗时窃君禄贵依社树神俸盗太仓粟朝见秉大权夕闻罹显戮彼狡无害贤彼鼠无食竹　苏轼竹防诗曰野人献竹防腰腹大于盎自言道旁得采不费罝网鸱夷让圎滑混沌慙痩爽两牙虽有余四足仅能髣逢人自惊蹶有若儿脱襁念兹微陋质刀几安足枉就擒太仓卒羞愧不能飨南山有孤熊择兽行防掌
　　原赋后魏卢元明剧鼠赋曰跖实排虚巢居穴处惟饮噬于山泽悉潜决于林籞故寝庙有处茂草别所矧乃防虫乖羣异侣干纪而进于情难许尔雅所载厥类多种详其容质并不足重或处野而隔隂山或同穴而邻嶓冢或饮河以求饱腹或噏烟而逰森耸然今者之所论出于人家之壁孔嗟乎在物最为可贱毛骨莫充于玩赏脂肉不登于俎膳故淮南轻举遂呕肠而莫追东阿体拘徒称仙而被谴其为状也憯惔咀吁睢离睒防防似麦穟半垂眼如豆角中劈耳类槐叶初生尾若杯酒余沥乃有老者羸防疥癞偏多奸计众中无敌托社忌器妙觧自惜深藏厚闭巧能推觅或寻绳而下或自地髙掷登机縁柜荡扉动帟忉忉终朝轰轰竟夕是以诗人为辞实云其硕盗干汤之珍俎倾留髠之香泽伤绣领之斜制毁罗衣之重袭曹舒由是献规张汤为之被谪亦有闲居之士倦逰之客絶庆吊以养真素摈左右而寻诗易庭院肃清房栊虚寂尔以羣鼠乗间东西撺掷或牀上捋髭或户间出额貌甚舒暇情无畏惕又领其党与欣欣奕奕欹覆箱奁腾践茵席共相侮慢特无冝适嗟天壤之含产此物其何益　增宋苏轼黠鼠赋曰苏子夜坐有鼠方齧拊牀而止之既止复作使童子烛之有槖中空嘐嘐聱聱声在槖中曰嘻此鼠之见闭而不得出者也发而视之寂无所有举烛而索中有死鼠覆而出之堕地而走虽有敏者莫措其手苏子叹曰异哉是鼠之黠也闭于槖中槖坚而不可穴也故不齧而齧以声致人也不死而死以形求脱也
　　原賛晋郭璞鼮鼠賛曰有鼠豹采厥号为鼮汉朝莫知郎中能名赏以束帛雅业遂盛　又鼯鼠賛曰鼯之为鼠食烟栖林载飞载乳乍兽乍禽皮借孕妇人为大任又鼷鼠賛曰小鼠曰鼷实有螫毒乃食郊牛不恭是
　　告厥谴惟眀徴乎其觉　又鼫鼠賛曰五能之鼠伎无所执应气而化翻飞鴽集诗人歌之无食我粒　又飞鼠賛曰或以尾翔或以髯凌飞鸣鼔翰儵然背腾用无常所惟神斯凭
　　增说唐栁宗元永某氏鼠说曰永有某氏者拘忌异常以为已生嵗值子鼠子神也因爱鼠不畜猫仓廪庖防悉以恣鼠不问由是室无完器椸无完衣昼累累与人兼行夜则窃齧鬭暴其声万状由是徙居他州后人来居鼠为态如故其人曰是隂类恶物也恣暴尤甚何以至是乎哉假五六猫阖门撤瓦灌穴购童罗捕之杀鼠似丘呜呼彼以饱食无祸为可恒也哉
　　比肩兽一
　　原瑞应圗曰比肩兽者王者徳及幽隐鳏寡得所则至尔雅曰西方有比肩兽焉与卭卭岠虚比为卭卭岠
　　虚齧甘草即有难卭卭岠虚负而走其名曰蟨　吕氏春秋曰北方有兽名蟨鼠前而兔后　增埤雅曰蟨前足才寸许后足凡一尺　张揖注汉书曰卭卭青兽状如马巨虚似骡而小本草称巨虚食庵闾子而仙则是物之至骏者也　说苑孔子曰蟨非性之爱卭卭巨虚也为其假足之故也二兽者亦非性之爱蟨也为其得甘草而遗之故也
　　比肩兽二
  </div>
  <div class="pagination">
   <a href="御定渊鉴类函_page308.html">
    上一页
   </a>
   <span>
    ...
   </span>
   <a href="御定渊鉴类函_page304.html">
    304
   </a>
   <a href="御定渊鉴类函_page305.html">
    305
   </a>
   <a href="御定渊鉴类函_page306.html">
    306
   </a>
   <a href="御定渊鉴类函_page307.html">
    307
   </a>
   <a href="御定渊鉴类函_page308.html">
    308
   </a>
   <span class="current-page">
    309
   </span>
   <a href="御定渊鉴类函_page310.html">
    310
   </a>
   <a href="御定渊鉴类函_page311.html">
    311
   </a>
   <a href="御定渊鉴类函_page312.html">
    312
   </a>
   <a href="御定渊鉴类函_page313.html">
    313
   </a>
   <a href="御定渊鉴类函_page314.html">
    314
   </a>
   <span>
    ...
   </span>
   <a href="御定渊鉴类函_page310.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
