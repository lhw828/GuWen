<!DOCTYPE html>
<html>
<head>
    <meta charset="UTF-8">
    <title>翰苑新书 - 第 57 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑新书 - 第 57 页/共 103 页</h1>
    <div class="content">　　【细旃储思述阙里之圣贤鸿笔垂光贲琅函于郡国】
　　中聨【蕴奥之义黙契于渊衷昭囘之光发挥于宸翰】
　　【云章寳迹一洒万几之余蠧简尘编遂増九鼎之重】
　　【拟圣而作尽包罗天地之情肆笔而书发昭囘云汉之象】
　　【锡万国之细书形于手迹念庶民之艰食犹若已饥】
　　【颁自九重固已金声而玉振兼通八法无非墨妙而笔精】
　　【若稽上古监无逸之元伻向有僚集卷阿之鸣凤】
　　【载形心画　粲若丝纶之被　尽龙跳虎踞之工昭示帝谟　昭于琬琰之传　极凤翥鸾回之妙金声玉振知魏晋之无前　申以丁宁之天语凤翥鸾回信帝王之有体　见于炳焕之奎文风雷鼔舞已涣发于宸纶云汉昭囘又摹传于寳刻】
　　结联【焕乎文章既覩神马图书之秘注其耳目共化羔羊节俭之风】
　　【十行奎画永资神物之防持千里闽邦共戴天威之咫尺】
　　【三复而诵恍奎璧之増辉十袭以藏等乾坤而不朽】
　　【窥文窃叹耸云汉之昭囘拜贶増荣觉天顔之咫尺】
　　赐衣马
　　歴代事实着功德【白虎通能安民故赐车马以着其功德安其身】赐侯伯【书文侯之命马四匹注马供武之用四匹曰乗侯伯之赐无常比功小大为度】乗马锡韩【诗韩奕篇王锡韩侯元衮赤舄其赐伊何乗马路车云云】辂服赐晋【左僖二十八年王赐晋侯大辂之服】命服【采芑诗服其命服朱芾斯皇】拜衣【记玉藻篇君赐车马乗以拜赐衣服服以拜赐】赐骊【后李忠传世宗以所乗大骊马及绣被衣物赐之】解貂【唐韦挺传帝亲解貂裘及中廏马赐之】劝有徳【董仲舒策制度文采元黄之饬所以明尊卑异贵贱而劝有徳也】赐大功【书文侯之命用赉尔秬鬯一卣彤弓一彤矢百卢弓一卢矢百马四匹父徃哉注诸侯有大功赐弓矢然后专征伐彤弓以讲徳习射藏示子孙马供武用四匹曰乗侯伯之赐无常以功大小为度】衮绣【九罭诗我见之子衮衣绣裳】骊黄【诗駉篇薄言駉者有驈有皇有骊有黄以车彭彭思无疆思马斯臧云云】锡予【诗采薇何以锡之路车乗马何以予之元衮及黼】服乗【见前拜衣注】安且吉兮【无衣诗岂曰无衣七兮不如子之衣安且吉兮注得命服为安】何以赠之【诗渭阳篇何以赠之路车乗黄】
　　皇朝新事遣使赐之【李彛兴夏州人太祖方事征讨彛兴贡战马三百匹太祖命玉工治带亲临视之召其使问彛兴腰围大小使言彛兴腰围如合抱之木太祖曰汝帅真福人遂遣使以带赐之】亦卿力也【真宗亲征澶渊幸北寨劳军召排阵使李继隆石保吉宴射行宫亭咸赐袭衣金带鞍马仍举酒属之继隆等皆引满上曰北狄自古为患傥思平日愤恚尽议殱夷则须日寻干戈嵗有劳费今得其畏威服义息战安民甚慰朕懐亦卿等之力也】黄金名马【仁宗康定间元昊扰边甲午赐泾原驻泊都监礼宾副使王珪名马二疋黄金三十两褁鎗绢二百疋仍遣使抚谕之复下诏暴其功寨下以厉诸将寻命为本路驻泊都监复兼行营勒金字处置牌赐之使得专杀】真珠蟠龙【国朝董遵诲守幽州太祖解所服真珠蟠龙衣赐之】
　　起聨【焕职超居正被丝纶之宠驭恩下逮猥伸乗服之颁】
　　【芜词奚取掌中禁之丝纶殊渥有加辍尚方之服御】
　　中聨【向也锡之鞶带竟招三禠之尤　篮缕寒踪政惟范我驰驱未有一禽之获　虺隤暮齿
　　解衣以待士尤感于招徕持策而临材壹归于驾御】
　　【衣敝緼袍志敢轻于束带御欵段马老有愧于据鞍】
　　【收敛壮心无复千里之志　毎念牛衣之泣卧奉宣徳意庶几五袴之謡　居慙马革之褁归】
　　结聨【弗曳弗娄益念鹈梁之称无邪无斁更深駉牧之思】
　　【愿言补衮辅时政之阙遗未忍执鞭求此生之富贵】
　　【要之襋之好人服之苐乏弥缝之用瘏矣痡矣云何吁矣恐贻负乗之讥】
　　赐衣袄
　　歴代事实安且燠【无衣诗岂曰无衣六兮不如子之衣安且燠兮】敝改为【缁衣诗缁衣之宜兮敝予又改为兮又记曰好贤如缁衣】赐卫公【韦瑞符卫公故物记卫公家传赐书与它物器锦袍裁制絶巧绫袄一促制小袖】旌文惠【唐狄文惠公转州都督赐紫袍后自制金字于袍以旌其忠云】五采【书益稷帝曰予欲观古人之象日月星辰山龙华虫作防宗彛藻火粉米黼黻絺绣以五采彰施于五色作服汝明】九章【唐车服志逮有周氏制衮冕以祀先王也九章者法于阳数也又礼司服衣五章衮曰九章】章身【左闵二年晋太子帅师公衣之偏衣狐突曰衣身之章也故服其身则衣之纯衣之厖服逺其躬也】称德【唐柳公绰传衣服称徳过则为伪】典命【礼典命掌诸臣五等之命衣服各眡其命之数】司裘【礼天官司裘季冬献功裘以待颁赐注功裘人功微麄】解衣【汉韩信传汉王解衣衣我背之不祥】藏袴【通鉴韩昭侯有敝袴命藏之曰待有功者赐之】
　　皇朝新亊降袄以备赏功【治迹统类仁宗平侬智髙贼入宾州知州程东美弃城乙卯降空名宣头头子各一百道锦袄子金银带三百下狄青以备赏功】赐服以向儒学【同上天圣二年六月乙未赐尚书工部郎中直龙图阁冯宗元三品服以讲孝经时帝方向儒学召宗元入讲故赐之】赐锦袄【学士旧规十月初别赐锦长袄子国初以来赐翠毛锦太宗改赐黄盘雕锦金坡遗事】前贤诗词终身荷圣情【杜端午赐衣诗端午被恩荣宫衣亦有名细葛含风软香罗叠雪轻自天提处湿当暑着来清意内称长短终身荷圣情】锦衣犹带御炉香【詹用之出守诗锦衣犹带御炉香宫殿移麾下宠光千里龙旌新政令九重凤阁旧文章】
　　警聨【时令届寒方虑索裘之晚君恩逮下肆颁在笥之珍】
　　【芝泥开检捧宸诏以深温氷茧成袍被身章而丽密】
　　【楚人挟纩彰拊循士卒之能汉祖解衣得驾驭英雄之术】
　　【服之以拜难忘戴记之恭敝而改为益咏周诗之宠】
　　【稽首懽呼　属当共服之辰　爰出有司之币省躬感厉　深轸无衣之念　以为公子之裘全家相语知安燠之自天　分颁出笥之珍中心永藏誓捐縻之有日　加贲章身之宠】赐笏带
　　歴代事实玉寳万钉【突厥统叶防可汗献万钉寳钿玉带】家传三世【韩臯家自黄门以来三世传执一笏经祖父所执未尝轻授于仆人之手归则别致在内一榻以示敬谨语林云】赐以题诗【王起兼太常卿礼仪帝使题诗大字以笏赐之】命取讲易【文宗朝李训讲易颇协上意时方盛夏遂命取水玉带以赐训出林阳编】防衔威仪【唐防要贞元间徳宗诏顷来赐衣文防不常非制也宜有定制节度使宜以缀带取其武毅以靖封内观察使宜以防衔威仪取其行列有序冀牧人有威仪也】豸荐愤烈【孙樵笏铭灵豸荐角比干献骨合以愤烈在公为笏】内府之珍【因话録晋公平淮西赐之玉带公临薨进口占奏状曰内府之珍先朝所赐既不合将归地下又不合留在人间闻者叹其不乱】满床之荣【见诗辞门】黄银【唐太宗赐房元龄黄银带】红玉【唐明皇杂録上自解红玉带赐宁王】立朝【语赤也束带立于朝可使与宾客言也】指日【孙樵笏铭柱天不仄指日不蚀】比玉【记玉藻凢带必有佩玉佩玉必有冲牙君子无故玉不去身君子于玉比德焉】献骨【孙樵笏铭见前注】班瑞【书舜典班瑞于羣后】锡鞶【易讼卦或锡之鞶带】择与李绛【唐宪宗赐李绛金紫亲择良笏与之】解赐全忠【宦者传天子入朱全忠军解玉带以赐之】十有三玉【唐韦端符卫公故物记卫公家传赐书与它服器象笏一差狭玉带一首末为十有三玉】重积一榻【唐本传崔严为谏议大夫其羣从数十人每嵗时宴于家以一榻置笏犹重积于其上】赐裴度【唐裴度传拜彰义军节度及行赐通天御带发神防骑三百为卫】送如晦【杜如晦传帝赐元龄黄银带更取金带送如晦家】卿家甘棠【唐魏謩传徴五世孙文宗闻卿家书诏颇有存者謩对惟故笏在诏令上郑覃曰在人不在笏帝曰此笏乃今甘棠】卫公故物【见十有三玉注】标仪条臆【孙樵笏铭标仪条臆起梗开直】结纽收袵【淮南子带足以结纽收袵束牢连固】笏不可挫【孙樵笏铭怒虎可唾笏不可挫】带则有余【诗都人士篇匪伊垂之带则有余】分金【杜内分金带赤】赐玉【唐穆宗赐杨元卿白玉带】
　　皇朝新事儒门美事【东轩笔録国初知制诰有衣緑者钱若水自舍人迁学士入谢曰閤门承旨例先赐金紫太宗讶之閤门依旧例对太宗曰吾欲令钱若水緑袍上繋金带儒门之美事也】御服赐劳【治迹统类皇祐中孙沔为将平侬智髙还自岭南帝问劳解所服御带赐之】
　　名贤诗词八寳【杜诗八寳装腰带真珠络臂鞲】相衬锦袍【东坡诗此带阅人如传舍相逢对我亦悠哉锦袍锴落浑相衬付与徉狂老万囘】对资指画【丁谓笏诗对资指画受命助心藏】珍重传三世【同上珍重传三世荣华置满床】悬金鱼【韩诗不知官髙卑玉带悬金鱼】垂玉佩【韩带垂苍玉佩】吴钩【鲍明逺诗锦带佩吴钩】
　　警聫【细书一札传以使轺　邃阁参聨寅奉寳储之直鞶带万钉颁于御府　袭衣示赐更兼鞶带之华
　　策名下士但知敛板之恭服采周行常佩书绅之戒】
　　【饮氷出赐方坚匪石之诚赐佩宠行遽焕兼金之饰】
　　【绶而在镇尚希晋将之风　拜手方承于帝命束以立朝曷继孔门之业　折腰已焕于朝班】















　　翰苑新书后集上卷十八
<子部,类书类,翰苑新书>
　　钦定四库全书
　　翰苑新书后集上巻十九
　　赐宴饮
　　歴代事实鹿鸣【诗鹿呜宴羣臣嘉賔】鱼藻【诗鱼藻王在在镐岂乐饮酒注武王在镐京之内优游无事饮酒自乐也】殽烝【左宣十六年晋侯使士防平王室定王享之原襄公相礼殽烝武子私问其故王曰王享有体荐宴有折俎公当享卿当宴王室之礼也】昌歜【僖公三十年王使周公阅来聘享有昌歜白黒形防辞曰国君文足昭也武足畏也则有备物之享以象其德】折俎【见殽烝注】加笾【昭公六年季孙宿如晋晋侯享之有加笾武子固请彻晋人以为知礼也】花萼楼【唐鉴宗以生日宴百官于花蕚楼】武成殿【唐李元结传五月五日宴武成殿赐羣臣袭衣】诏饮太学【韩愈上已宴太学诗序天子念致理之艰难乐居安之闲暇肇置三令节诏公卿羣有司至于其日率厥官属饮酒以乐所以同其休宣其和感其心成其文也】赐宴曲江【唐张建封传元已赐宴曲江与宰相同】式燕以乐【诗南有嘉鱼乐与贤也太平之君子至诚乐与贤者共之也又君子有酒嘉賔式燕以乐注则待之以嘉賔接之以燕饮而欢然相乐焉云云】不醉无归【诗湛露天子宴诸侯也又厌厌夜饮不醉无归注非既醉则不归臣侍君宴不卜其夜然恩情浓则礼法畧】
　　皇朝新事闻喜曲江【治迹统类唐时礼部放榜之后醵饮于曲江号闻喜宴五代于名园佛舍中周显德中以官主之上命中使典领供帐甚盛】赐宴琼林【同上太平兴国八年上御讲武殿覆试并赐及第余同出身赐宴始就琼林苑后遂为定】侍钧天玉皇【谈苑李昉文正公太宗遇之甚厚年老罢相每赐宴必先赴座甞献诗曰微臣自愧头如雪也向钧天侍玉皇】赐御席金器【苏易简在翰林太宗一日召对赐酒甚懽上曰君臣千载遇易简应声曰忠孝一生心太宗大说以所御席金器尽赐之】和诗钓鱼【古今诗话吕正惠端太宗朝为参知政事多独对便殿语必移刻因宴后苑上作钓鱼诗防句云欲饵金钩殊未达蟠溪湏问钓鱼人公和云愚臣饵钓难堪用宜用濠梁结网人不数日拜平章事】及第赐宴【太宗好文进士及第赐闻喜宴常作诗赠之景祐因为故事】
　　前贤诗词天宴碧霞浆【丁谓诗帝奬甘露醴天宴碧霞浆】丝管侍重瞳【杨允不预曲宴诗闻说宫花满鬓红上林丝管侍重瞳蓬莱咫尺无由到始信仙风迥不同】戴了宫花赋了诗【李宗谔诗进赴御宴戴了宫花赋了诗不容重睹赭黄衣无憀独出金门去恰似当年下第归】
　　警聫【揭大训以丽天方切墙之感贲殊恩于湛露遂加柱石之徽】
　　进徽宗实录赐宴谢【史述信书招掲先猷之盛恩沾迩列式均嘉燕之私】
　　同上【有颁其首既膺鱼藻之懽惟既厥心少竭盐梅之报】
　　赐生饩
　　歴代事实致礼孔戣【唐孔戣致仕嵗致羊酒遣之如汉徴士礼】赐养长孺【前韦贤字长孺上赐牛一上尊酒十硕】赐牵【礼天官宰夫以牢礼之法掌其膳献賔赐之飱牵注牲牢可牵以行者】必畜【语十君赐牲必畜之】宰夫【见赐牵注】司仪【礼秋官司仪致饔饩如将币仪】加士鞅【左昭二十一年晋士鞅来聘鲁人加四仪焉为十一仪】赐匡衡【匡衡传赐上尊酒养牛】羊酒【元鳯元年诏修孝悌以教乡里令郡县常以正月赐羊酒】
　　旁引事舜牛羊【万章下尧之于舜也使其子九男事之二女女焉百官牛羊仓廪备以养舜于畎畆之中】畜伋犬马【孟缪公之于子思也亟问亟馈鼎肉子思曰今而后知君之犬马畜伋盖自是台无餽也悦贤不能举又不能养也可谓悦贤乎】鼎象大烹【鼎卦彖曰鼎象也以木巽火烹饪也圣人烹以享上帝而大烹以养圣贤】晋马蕃锡【晋卦康侯用锡马蕃庶】嘉鱼与贤【诗南有嘉鱼乐与贤者】鹿鸣将意【诗鹿鸣燕羣臣嘉賔也既饮食之又实币帛筐篚以将其厚意】警聨【既醉既饱敢忘推食之诚恩斯勤斯誓有捐躯之报】
　　【肉食寡谋岂称醴牢之厚素餐无补或贻麯稻之羞】
　　【醪酒防清又将既醉之福饩牵丰硕盖将识自养之荣】
　　【醖醴饩牵圣主待贤而锡宠来牟嘉谷良农供上以乐输】
　　【好善言忘防酒恩靡废于投醪　有腼饩牢之颁将厚意宴嘉賔诚不忘于推食　以荣犬马之畜】赐礼物
　　歴代事实玉五防【左昭公十八年王享醴命之宥赐玉五防】璧一双【虞卿史本传防说赵王王一见之赐白璧一双黄金百镒】章有德【郭贺传贺为荆州刺史有殊政显宗赐以三公之服黼黻冕旒使百姓见其容服以章有德通鉴】着善政【唐王琳传武后诏赐瑞锦新帛以着善政】几杖车马【汉卓茂传诏曰夫名冠天下当受天下重赏令以茂为太傅封褒德侯赐几杖车马】黼黻冕旒【章有德注】币帛将意【鹿鸣诗既饮食之又实币帛筐篚以将其厚意】车服以庸【舜典明试以功车服以庸注明试其言以要其功功成则赐车服以表显其能用】赏金【骠骑大将军出撃胡赏赐五十万金军马死者十余万匹】分玉【书旅分寳玉于伯叔之国时庸展亲】拜衣【记玉藻君赐车马乗以拜赐衣服服以拜】赐履【左僖公四年管仲曰昔召康公命我先君太公曰五侯九伯汝实征之以夹辅周室赐我先君履】文被【司马承贞传赐寳琴覆文被】瑞锦【冯定传召升殿赐禁中瑞锦】金钩【东观汉记曰杨锡以病罢居无何拜太常诏赐御府衣一袭自所服冠帻绶玉壸革金错钩佩】珠劒【太宗为徐州刺史昭太后赐以火珠鹿卢劒】紫艾绶【汉书冯鲂为侍中稍迁卫尉能取悦当时为安帝所宠帝幸其府留饮十日赐鲂犀玉具丝佩及紫艾绶玉玦】青羔裘【西京杂记成帝好蹴鞠羣臣以蹴鞠劳体非尊所宜帝曰朕好之可择佀而不劳者奏之家君作弹棊以献帝大悦赐青羔裘紫丝复服以朝觐】
　　皇朝新事论事无避【治迹统类庆歴中赐諌院王素三品服余靖蔡襄欧阳修五品服而谕之曰卿等皆朕所自择数论事无所避故有是赐】有节可嘉【同上仁宗天圣二年五月己亥赐杭州林逋粟帛两浙运使言逋有节行可嘉二十年未尝入城也】特赐贤劳【言行録范成大孝宗朝帅江东兼行宫留守奏事毕陛辞诏明日辞选德殿近例赐宰执酒止觞至是特设几开宴酒三行命内侍捧缣素来上有石湖二大字御墨尚湿公拜赐上劳公曰卿南至桂广北使幽燕西入巴蜀东薄鄞海可谓贤劳】加宠勲旧【髙宗朝上曰宜加宠刘光世功臣朕未甞忘闻其病中无聊昨日以玩好物数种赐之光世见之大喜秉烛夜观几至四更朕于宫中凡玩好之物未甞经目止要赐勲旧贤劳耳】送归金莲【治迹统类皇祐中蘓轼为翰林学士太皇太后谓之曰神宗皇帝当饮食时毎看卿文字辄停箸称赏曰竒才竒才未及用学士而上已仙逰轼哭失声太皇太后与上左右皆泣已而赐茶曰内翰直湏尽心事官家以报先帝知遇轼拜而出撤金莲送归院】召赐银器【淳化中召见隠者种放入于崇政殿赐绯衣象笏等物及御制五言诗又赐昭庆坊第一区加帐什物银器五百两钱三十万以宠之】
　　警聫【使车専命　宠私罔极　岂伊极陋之姿赐篚生春　蕃锡有加　堪此殊常之宠】
　　【肤使驰轺玺赐耀纶章之渥精镠制器寳香兼贡茗之珍】
　　【厚其币帛将尽鹿鸣之诚　光塞门阑如彼高冈敢忘天保之报　欢倾里社】
　　【永谓非常之赐　得黄金百初防季布之名真为不朽之荣　复白圭三不虑南容之玷】赐汤药
　　歴代事实剪须【唐李勣传勣尝暴病医者曰湏用须灰可治太宗乃自剪须以和药】苦口【前张良传良药苦口利于病忠言逆耳利于行】攻病【唐张臯传宪宗诛栁泌后惑方士张臯上疏曰神虑清则血气和嗜欲胜则疾瘳作药以攻病无病不用药也】痊疴【韩愈莲诗冷比雪霜甘比蜜一片入口沉疴痊】赐钟乳【髙季辅传太宗赐钟乳一剂曰卿进药石之言朕以药石相报云云】进狶苓【韩进学解訾医师以昌阳引年欲进其狶苓也】丹砂【同上玉札丹砂赤箭青芝】乌喙【紫阳文集如乌喙之杀人曰必不可食则可而曰不必食则又不可也】药石【左襄二十二年臧孙曰季孙之爱我羙疢也孟孙之恶我药石也】芎防【春秋注麯防可疗河鱼之疾又可避湿本草注麯防只芎防也又见东坡诗注】拜受【语十康子馈药拜而受之】有喜【易无妄之疾勿药有喜】亲和【唐李大亮传俄寝疾帝亲和药驿赐之】诏医【马周传每诏上医使亲防躬为调药】
　　皇朝新事遣医灼艾【言行録范成大号石湖先生孝宗朝召起治福州引疾固辞诏令奏事又辞上先遣医官张广卿传防灼艾既劳公曰卿南至桂广北使幽燕西入巴蜀东薄鄞海可谓贤劳宜其多疾】出关赐药【上又亲袖丹砂以赐公既出关复赐药甚厚至家又遣使赐御书苏辙诗二首】袖赐丹砂【同上】
　　前贤诗词绛雪【青箱仙人赠我一丸药吞入肺肝疑绛雪】霜【裴航饮尽琼浆百感生霜捣就见云英蓝桥便是神仙客何必区区上玉京】青精好顔【杜诗岂无青精饭使我顔色好】黄独为命【杜诗长镵长镵白木柄我生托子以为命黄独无苖山雪盛】
　　警聨【时临三伏莫御炎威札赐十行鼎来珍剂】
　　【念长沙之湿河鱼之疾奈何饮上游之清廐驹之病起矣】
　　【布宣上旨兾同挟纩之恩辅养天和宁畏折绵之凛】
　　【侯服剖符敢惮熏心之暑纶恩分寳载颁苦口之良】
　　【细书赐郡正临大蜡之辰　瞑用瘳上药颁庭就贲中金之器　鬱陶有忸】
　　【加惠旧臣　赐金所以褒循吏愧治状之蔑如宠华逺服　和药所以活功臣慙劳能之无有】赐第宅
　　歴代事实更诸爽垲【左昭三年景公欲更晏子之宅曰子之宅湫隘嚣尘请更诸爽垲者】赐以壮丽【王孝恭本传河间王孝恭平江南赐第一区所居颇壮丽】为求胜地【唐马周传帝求胜地为周创第周为御史时遣人以图求宅众皆窃笑他日白有佳宅直三百万周以闻诏有司给直并奴婢什物由是人乃悟】诏受大第【前髙祖纪受列侯食邑者受大第室三千石者徙之长安受小第室注甲乙次第故谓之第】请更晏子【见更诸爽垲注】诏赐霍光【霍光传宣帝诏赐甲第一区韦贤亦然】
　　皇朝新事赏劝天下【种放隐林谷以讲习为业学者多从之淳化五年太宗诏种放张齐贤复条上放探请加旌赏以劝天下戊申放以幅巾入见崇政殿上与语询以民政边事放曰明王之治爱民而已赐绯衣象笏等物及御制五言诗及赐昭庆坊第一区加帐什物银器以光宠之】赐励风俗【同上康定间髙怿自号安业防士能属文通经史百家之书与张宪许勃号南山三友冦凖闻其名荐之辞不起景祐初范雍建京兆府学召怿讲授诸生席间尝数百人至是杜衍乞赐以处士号从之诏州县当时礼遇给良田五百畆后文彦博言怿经术该通有髙世之行可励风俗赐第一区】感动义士【绍圣中叶祖洽言于朝廷故相蔡确蒙朝廷牵复官职然所得恩数与平时辅相无异伏望圣慈加隆宠数使忠义之士闻之感动诏特赐确宅一区】推赏将臣【仁宗朝狄青为将破侬智髙奏防诏赐狄青敦教坊第一区四月青还朝置酒垂拱殿庚寅上御崇政殿令蕃落兵布阵如破贼之势观其驰逐击刺以等第推赏之】前贤诗词无地起楼台【冦菜公诗有官居鼎鼐无地起楼台】大芘贤士皆懽顔【杜诗安得广厦千万间大芘贤士皆懽顔】潭潭府中居【韩诗一为公与相潭潭府中居】长安城中央【杜牧示侄阿宜诗旧第开朱门长安城中央】
　　警聫【岂惟拜命之帡幪　乃寝乃兴遂偃仰栖迟之乐因且隆基于乆大　既怡既怿无嚣尘湫隘之虞
　　广厦千间已免震凌之苦土阶三尺尚存简素之风】
　　【奉藩王室将从外邸之安筑第神京拜大君之贶】
　　【夏屋渠渠每念满盈之戒　岂期十札之颁小心翼翼誓坚忠孝之诚　遽奉一区之赐】诏奬
　　歴代事实优诏褒羙【本杜佑为通典奏之优诏褒羙】熟知起居【唐李靖本五代孙彦若为鳯翔司录家故藏髙祖太宗赐靖诏书数函上之一曰兵事节度皆付公吾不从中治也一曰有昼夜视公疾太老妪遣来吾欲熟知起居状皆太宗手墨也大畧如此文宗爱之不废手权德舆尝读太宗手诏至流涕曰君臣之际如是耶】有臣如此【唐大亮传太宗报书曰有臣如此朕亦何忧】厥功茂焉【汉元帝诏萧望之曰望之侍朕八年厥功茂焉】辞皆切直【李徳裕传上丹扆六箴辞皆切直帝敕韦处厚谆谆作诏厚谢】帝深嘉羙【窦融传帝深嘉羙之乃赐以外属国诏报云云又诏曰吾与将军如左右手矣】任官不名【李吉甫传宪宗诏李吉甫秉政入对延英殿凡五刻罢帝尊任之官而不名】拜傅甚宠【后邓禹传拜禹为太傅进见东向甚见尊宠】尺诏拜球【后本传杨球为卫尉敇尚书令召拜不得稍留尺一之诏】数函赐靖【见熟知起居注】加恩诚宜【晋王濬传桓温表曰崇德赏功政之所先建元勲于当年着嘉庆于身后加恩诚宜纂锡茅土】治行尤异【前宣帝纪诏黄霸治行尤异秩中二千石】褒德【前武帝纪褒德録贤五帝三王之所由昌也】录能【前东方朔传褒有德録贤能】
　　皇朝新事显忠尚德【治迹统类元祐间诏赐冨弼神道碑以显忠尚德为额以其子绍廷请故也】贵老优贤【同上元祐二年八月诏赐文彦博吕公着今后入朝凡有拜礼并宜特免卿宜専有为之报畧无益之仪翰林苏轼奏彦博公着免拜指挥自是朝廷贵老优贤越古今无可议者】勉留方正之士【同上元丰间司马光以劄子乞辞免又乞外任陈州并请更张新法于是太皇太后遣中使梁惟简赐手诏勉留令供职曰嗣君年德未髙吾当同处万务所赖方正之士賛佐邦国切要与卿商量政事卿又何辞】嘉叹忠义之臣【同上元祐元年三月太皇太后遣勾当内东门司梁惟简赐文彦博手诏曰予宫中阅故书得卿神宗时所尚亲书章奏见卿议论切于治要至诚忧国忠义可见深用嘉叹】称赏竒才【同上神宗每当饮食或停箸看文字内人曰此苏轼文字也神宗忽忽时称赏曰竒才竒才】赐予异恩【元祐中诏赐御筵于吕公着第遣中使赐酒及禁中果实寳绶金花瓌竒珍异十倍常人以御饮器劝在席饮苦甚惟于吕公着颇寛予以异恩】
　　警聨【选熊罴之士补异时三卫之灵録犬马之劳为逺地羣工之劝】
　　【温言来自于九重明见殆周于万里】
　　【人所助者信也实由文德之诞敷臣何力之有焉徒愧恩言之重渥】
　　【况当未讫事之间　叨纡郡组未闻襦袴之謡而有不逾时之赏　就遣使轺俯贲丝纶之宠楚地之竒才劒客虽曰冠军汉兵之尺籍伍符仅能中率】
　　【报乏朞年之政宜即谴诃　宠浮于私赐均一札之书猥叨劳勉　悸不自定】
</div>
    <div class="pagination">
<a href="翰苑新书_page56.html">上一页</a><span>...</span><a href="翰苑新书_page52.html">52</a><a href="翰苑新书_page53.html">53</a><a href="翰苑新书_page54.html">54</a><a href="翰苑新书_page55.html">55</a><a href="翰苑新书_page56.html">56</a><span class="current-page">57</span><a href="翰苑新书_page58.html">58</a><a href="翰苑新书_page59.html">59</a><a href="翰苑新书_page60.html">60</a><a href="翰苑新书_page61.html">61</a><a href="翰苑新书_page62.html">62</a><span>...</span><a href="翰苑新书_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
