<!DOCTYPE html>
<html>
<head>
    <meta charset="UTF-8">
    <title>喻林 - 第 88 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 88 页/共 195 页</h1>
    <div class="content">　　如言石女子威仪而进退兎角有铦利沙中能出油【大乗密严经卷下】
　　不见以兎角触壊于大山曽无石女儿执箭射于物未闻欲鬬战而求兎角弓谁复须宫室令石女儿造【大乗密严经卷下】
　　譬如善屠牛师手执利刀解剥其牛乗间而剥不伤内肉不伤外皮解其肢节筋骨然后还以皮覆其上若有人言此牛皮肉全而不离为等説不荅言不也【杂阿含经卷十一】
　　那先言如人沽美酒着大器中急塞一人口倒置酒中令尝酒其人宁知酒味不王言未入口到舌上故不知味【那先比丘经卷中】
　　如铁出金谁当信者【大智度论卷二】
　　譬如人问搆牛角得几斗乳是为非问【大智度论卷二】
　　譬如百由旬大火聚有人负干草入火中过不烧一叶是为甚难【大智度论卷七】
　　譬如无足欲行无翅欲飞无船欲度是不可得【大智度论卷十三】
　　譬如人种树不依于地而欲得其根茎枝叶成其果实是难可得【大智度论卷二十八】
　　又如毛孔之空欲比十方空无有是理【大智度论七十九】譬如清冷云中而霹雳起火非所应也【遗教经论离十二】譬如有人惧诸霜雹疾风暴雨水火等灾损害虚空勤加守防【广百论卷三】
　　犹如春农夫不下于种子至秋无果实而可得收获【大庄严经论卷二偈】
　　且生而可养则日及可与千松比霜朝菌可与万椿齐雪耶【明集折夷夏论】
　　斯何异斩刈根本而修枝榦而言不殒硕茂未之闻见【明集孙绰喻道论】
　　犹无柯而求伐不食而独饱焉可得乎【明集释駮论】
　　犹访道于瘖聋麾方而莫穷远迩问津于兎马知济而不测浅深【辩正论卷六】
　　若夫废宗庙之粢盛加子孙之鱼肉毁蒸尝之黻冕充仆妾之衣服茍求惠下之恩不崇安上之福恨养亲之费饍思废养之润屋如此可谓忠孝之道乎【法苑珠林卷五十五】
　　越理
　　居履之时以阳处阳犹曰不谦而况以阴居阳以柔乗刚者乎故以此为明眇目者也以此为行跛足者也以此履危见咥者也【王弼注易履】
　　先染丝后制衣皆女之所治为也而女反乱之【郑氏笺诗绿衣】墠边有陂茅搜生焉茅搜之为难浅矣易越而出【郑氏笺诗东门之墠】
　　鹖旦是求旦之鸟夜中而鸣以求早旦不可得也言人视彼求旦之鸟欲反夜作昼是鸟无识也求不可得之物人犹尚恶之况人上僭于君求不可得之物以下乱上人恶之可知也【礼记正义孔子闲居】
　　畜老犹惮杀之而况君乎【左传宣公四年】
　　杀老牛莫之敢尸而况君乎【左传成公十八年】
　　紾兄之臂而夺之食则得食不紾则不得食则将紾之乎逾东家墙而搂其处子则得妻不搂则不得妻则将搂之乎【孟子告子下】
　　君有短垣而自逾之况蛮荆则何有于周室【国语吴】郢人有鬻其母为请于买者曰此母老矣幸善食之而勿苦此行大不美而欲为小义者【淮南子説山训】
　　狼虎争强礼义不行【焦氏易林恒之困】
　　耕石不生弃礼无名【焦氏易林归妺之贲】
　　私已
　　不能大通则各私其党而求利焉楚人亡弓不能亡楚爱国愈甚益为它灾【王弼注易同人】
　　缾小而尽罍大而盈言为罍耻者刺王不使富分贫众恤寡【郑氏笺诗蓼莪】
　　贪于政者不能分人以事厚于货者不能分人以禄【墨子尚贤中】
　　垂其股肱之力而不相劳来也腐臭余财而不相分资也隠匿良道而不相教训也【墨子尚贤下】
　　盗爱其室不爱其异室故窃异室以利其室贼爱其身不爱人故贼人以利其身此何也皆起于相爱虽至大夫之相乱家诸侯之相攻国者亦然【墨子兼爱上】
　　次四动之丘陵失泽朋测曰动之丘陵失下危也【太经第二十】
　　次七唫于体黄肉毁测曰唫于体骨肉伤也【太经第五唫】譬如多人共一妙宝有人独用岂得自在【本缘经月光王品】譬如贾客远到他方虽持杂物多所饶益然非怜愍众生以自求利故【百论卷上守八】









　　喻林卷五十一
<子部,类书类,喻林>
　　钦定四库全书
　　喻林卷五十二　　　　　明　徐元太　撰人事门【五十】
　　用术
　　钩距者设欲知马贾则先问狗已问羊又问牛然后及马参伍其贾以类相凖则知马之贵贱不失实矣唯广汉至精能行之它人效者莫能及也【前汉书赵广汉传】
　　家挟殊议人怀异计故从横者歘披其胷狙诈者暂吐其舌也【蜀志郤正传】
　　朝四暮三众狙皆喜名实未亏而喜怒为用【南史梁本纪中】故关之捭阖制之以出入捭之者开也言也阳也阖之者闭也黙也隂也【鬼谷子捭阖】
　　故捭者或捭而出之或捭而纳之阖者或阖而取之或阖而去之捭阖者天地之道【鬼谷子捭阖】
　　或开而示之或阖而闭之开而示之者同其情也阖而闭之者异其诚也【鬼谷子捭阖】
　　符应不失如螣蛇之所指若羿之引矢【鬼谷子反应】
　　其张罝网而取兽也多张其防而司之道合其事彼自出之此钓人之网也常持其网驱之其言无比乃为之变【鬼谷子反应】
　　皆见其权衡轻重乃为之度数圣人因而为之虑其不中权衡度数圣人因而自为之虑【鬼谷子捭阖】
　　此飞箝之缀也用于人则空往而实来缀而不失以究其辞可箝而从可箝而横可引而东可引而西可引而南可引而北可引而反可引而覆【鬼谷子飞箝】
　　枢所以主门之动静机所以主弩之放发言既知其诸矦智谋能否然后立法镇其动静制其放发犹枢之于门机之于弩【鬼谷子飞箝注】
　　古之善摩者如操钩而临深渊饵而投之必得鱼焉【鬼谷子摩篇】
　　西门豹为濮令佯亡其车辖令吏求之不能得使人求而得之家人屋间【韩非子内储説上七术】
　　周主下令索曲杖吏求之数日不能得周主私使人求之不移日而得之乃谓吏曰吾知吏不事事也曲杖甚易也而吏不能得我令人求之不移日而得之岂可谓忠哉吏乃皆悚惧以君为神明【韩非子内储説上七术】
　　周主亡玉簪令吏求之三日不能得也周主令人求而得之家人之屋间周主曰吾知吏之不事事也求簪三日不得之吾令人求之不移日而得之于是吏皆悚惧以为君神明也【韩非子内储説上七术】
　　有相与讼者子产离之而毋得使通辞倒其言以告而知也惠嗣公使人伪关市关市呵难之因事关市以金关市乃舎之嗣公谓关市曰其时有客过而予汝金因谴之关市大恐以嗣公为明察【韩非子外储説左上】
　　人主之大物非法则术也法者编著之圗籍设之于官府而布之于百姓者也术者藏之于胷中以偶众端而潜御羣臣者也故法莫如显而术不欲见是以明主言法则境内卑贱莫不闻知也不独满于堂用术则亲爱近习莫之得闻也不得满室而管子犹曰言于室满室言于堂满堂非法术之言也【韩非子难三】
　　御圆者不以信诚率众执方者必以权谋自显【文选袁宏名臣序赞】
　　以智力求者喻如奕奕进退取与攻劫放舎在我者也【艺文类聚巧艺部围棊】
　　善説者若巧士因人之力以自为力因其来而与来因其往而与往听因便也【太平御览人事部游説下】
　　投防者机动钓鱼者机浮【太平御览兽部防】
　　传称苏秦张仪学纵横之术于鬼谷先生掘地为坎曰能下説合我泣出则能分人主之地苏秦説鬼谷先生泣沾衿张仪下説鬼谷先生泣亦沾衿【太平御览人事部游説下】缚苇作机关多用于綖缕【大庄严经论卷四偈】
　　排善
　　夫至音不合众听故伯牙絶至寳不同众好故卞和泣血仲尼圣徳而不容于世况于竹帛余文其为雷同者所排固其宜也【后汉书陈元列传】
　　羣犬吠新客佞闇排疎賔直途既以塞曲路非所遵【魏书胡叟传】
　　世俗之君子视义士不若负粟者今有人于此负粟息于路侧欲起而不能君子见之无长少贵贱必起之何故也曰义也今为义也君子奉承先王之道以语之纵不説而行又从而非毁之则是世俗之君子之视义士也不若视负粟者【墨子贵义】
　　为义而不能必无排其道譬若匠人之斵而不能必无排其绳【墨子贵义】
　　百人操觽不可为固结千人谤狱不可为直辞万人比非不可为显士【説苑杂言】
　　言飘风转运扬起尘埃摇动草木使之即时枯槁茎叶被病不得盛长以言谗人亦运转其言纷歴忠直使之被病而伤刑也【王逸注楚辞九叹】
　　魏女色艳郑袖鼻之朝呉忠贞无忌逐之戚施弥妬蘧除多佞是故湿堂不洒尘卑屋不蔽风风冲之物不得育水湍之岸不得峭【王充论衡累害篇】
　　以涂抟泥以黒防缯孰有知之清受尘白取垢青绳所污常在练素处颠者危势丰者亏颓坠之类常在悬垂屈平洁白邑犬羣吠吠所怪也【王充论衡累害篇】
　　非鷃擅蒿林仰笑神鳯飞坎井蝤蛭宅神安所归【嵇中散集述志诗】
　　夫直绳者枉木之所憎也清公者奸慝之所雠也【抱朴子外篇名实】
　　曾闵获商人之谤孔墨蒙盗跖之垢懐正居贞者填笮乎泥泞之中而狡猾巧伪者轩翥乎虹霓之际矣【抱朴子外篇审举】
　　伟之士履道之生其崇信匪徒重仞之墙其渊泽不唯吕梁之深也故短近不能赏而浅促不能侧焉因以异乎已而薄之矣以不求我而疾之矣不贵不用何足言乎乃有播埃尘于白珪生疮痏于玉肌讪疵雷同攻伐独立曾参蒙劫剽之垢巢许获穿窬之谤自匪明竝悬象鉴表防者焉能披泥抽沦玉澄川掇沉珠哉【抱朴子外篇擢才】
　　谗邪人之蔽善人也犹朝日洞明雾甚则不见天沙石至净流浊则不见地虽有明净之质而不发明者水雾蔽之也兰荪欲茂秋风害之贤哲欲正谗人败之【刘子伤谗】夫忠直之迕于主独立之负于俗理势然也故木秀于林风必摧之堆出于岸流必湍之行髙于人众必非之【文选李康运命论】
　　兰薫而摧玉贞则折物忌坚芳人讳明洁【文选顔延之祭屈原文】任重载盛兮陷滞而不济怀瑾握瑜兮穷不知所示邑犬羣吠兮吠所怪也诽骏疑杰兮固庸态也【广文选屈平怀沙】顾浩日之显行兮云蒙蒙而蔽之窃不自聊而愿忠兮或黕防而污之【广文选宋玉九辩】
　　齐景公恶仲尼为鲁政犂鉏曰去仲尼如吹毛耳【意林韩子】智海广难量不测反増谤牛饮水成乳蛇饮水成毒【大方广佛华严经赞卷十二】
　　犹如云雾障蔽净月【本縁经月王品】
　　夫鹖旦鸣夜不翻白日之光精卫衔石无损沧海之势然以闇乱明以小罔大虽莫动毫发而有尘眡听【明集序】
　　害正
　　牀者人之所以安也剥牀之足防下之道也下道始灭刚陨柔长则正削而凶来也【王弼注易剥】
　　剥之为害小人得宠以消君子贯鱼者谓众隂也骈头相次以若贯穿之鱼【周易正义剥】
　　为恶不已如彼飜飞之虫恃其羽翮之力自恣东西南北有时亦为弋者所获言贪人恃此诈伪之智自恣侵害良善有时亦将为所诛【毛诗正义桑柔】
　　贪人之败善类若大风之行毁壊众物所在成蹊径【杜氏觧左传文公元年】
　　神异经云昆仑西有兽焉其状如犬长毛四足似熊而无爪人有徳行而往抵角有凶恶而行依慿之名浑沌【史记五帝本纪虞舜注】
　　西北有兽其状似虎有翼能飞便勦食人知人言语闻人鬬辄食直者闻人忠信辄食其鼻闻人恶逆不善辄杀兽往馈之名曰穷竒【史记五帝本纪虞舜注】
　　夫众煦漂山聚蟁成靁朋党执虎十夫挠椎是以文王拘于羑里孔子阨于陈蔡此乃烝庶之成风増积之生害也【前汉书景十三王传】
　　使朱紫共色粉墨杂蹂所谓抵金玉于沙砾碎珪璧于泥涂【后汉书黄琼列传】
　　乃欲挠折栋梁孤弱汉室【后汉书袁绍列传】
　　士有懐琬琰以就煨尘者亦何可支哉【后汉书窦融列传论】渭以泾浊玉以砾贞物性既区嗜恶从形兰莸无竝销长相倾徒恨芳膏煎灼灯明【后汉书党锢列传】
　　忠臣碎于虎口贞良弊于豺狼【宋书武帝上本纪】
　　从昏者忌明同枉者毁正搦为钩张一作百行坐欬皆生风尘【宋书文九王建平传】
</div>
    <div class="pagination">
<a href="喻林_page87.html">上一页</a><span>...</span><a href="喻林_page83.html">83</a><a href="喻林_page84.html">84</a><a href="喻林_page85.html">85</a><a href="喻林_page86.html">86</a><a href="喻林_page87.html">87</a><span class="current-page">88</span><a href="喻林_page89.html">89</a><a href="喻林_page90.html">90</a><a href="喻林_page91.html">91</a><a href="喻林_page92.html">92</a><a href="喻林_page93.html">93</a><span>...</span><a href="喻林_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
