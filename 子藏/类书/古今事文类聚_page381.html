<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 381 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 381 页/共 485 页</h1>
    <div class="content">　　每事十论
　　宪宗元和二年谓宰臣曰朕见文皇行事少有过差諌臣论诤往复数次况朕之寡昧今后事或未当卿等每事十论不可一二而止
　　欲陈十事
　　唐宪宗谓李绛曰比諌官多朋党论奏不实皆陷谤讪欲黜其尤者若何绛曰人臣进言岂易哉如欲陈十事俄而去五六及时以闻而削其半故上达者一二今乃欲谴诃之使直言箝口非社稷利也【本】
　　鸣阳凤
　　唐髙宗自韩瑗褚遂良之死内外以言为讳髙宗造奉天宫李善感始上书极言之时人喜之谓之凤鸣朝阳【李善感】
　　殿上虎
　　刘元城安世字器之遍歴言路正色立朝知无不言言无不尽每以辩是非邪正为先进君子退小人为急其面折廷争至雷霆之怒赫然则执简却立伺天威少霁复前极论一时奏对且前且却者或至四五殿廷观者皆汗缩竦听退则咨嗟叹服至以俚语目之曰殿上虎【宋史】
　　谤时卖直
　　田锡字表圣尝曰吾立朝以来封章五十二奏皆諌臣任职之常事也岂可藏副示后谤时卖直悉取焚之【东都事畧】
　　议论持平
　　陈忠肃公瓘字莹中公在言路知无不言然议论持平务存大体弹击不以细故未尝及人私过【言行録】
　　缀两省班
　　熈寜八年同知諌院范百禄言今修起居注直舍人院则缀小两省班同知諌院则绌而不与非明职分勤官守之意诏令缀小两省班【职官分记】
　　赐五品服
　　欧阳文忠公修庆厯増諌员取敢言士公首被选以太常丞知諌院赐五品服【言行録】
　　数斥大臣
　　包孝肃公拯字希仁知諌院数论斥大臣权幸请罢去内降曲恩又列上唐魏郑公三疏请置座右以为鉴
　　力引石介
　　庆厯中余靖欧阳修王素蔡襄为諌官力引石介时范仲淹曰石介刚正天下所闻然性亦好异使为諌官必以难行之事责人君以必行少拂其意则引裾折槛叩头流血无所不为主上虽富有春秋然无失徳朝廷政事亦自修举安用如此諌官也【长编】
　　古今文集
　　杂著
　　諌院题名记　　　　　　　司马光
　　古者諌无官自公卿大夫至于工商无不得諌者汉兴以来始置官夫以天下之政四海之众得失利病萃于一官使言之其为任亦重矣居是官者当志其大舍其细先其急后其缓専利国家而不为身谋彼汲汲于名者犹汲汲于利也其间相去何逺哉天禧初真宗诏置諌官六员责其职事庆厯中钱君始书其名于版光恐久而漫灭嘉祐八年刻着于石后之人将歴指其名而议之曰某也忠某也诈某也直某也曲呜呼可不惧哉
　　諌院题名记　　　　　　　巫伋
　　古者天子有争臣七人虽未防名官然亦尚矣秦汉以来始置諌大夫无常员大抵多至数十人秩比八百石盖其员多则其选轻之厥后或置或不建唐设六典职始専而任重焉由諌议大夫而上有散骑常侍为之率其下又有补阙拾遗皆为定员而分左右左属门下右属中书均尸言责也我朝因之雍熈中诏更遗补为司諌正言载新厥名以示劝奬自是言责之官愈重矣主上中兴综核名实大正风宪惟是耳目之司尤加慎择爰自建炎初载迄于今歴諌省者三十人弗备官实重其选也先是院吏茍简以幅纸标名氏于壁间久之迁次日月漫不可攷顾惟猥承人乏夙夜惕惧未知报称且不能掇拾前迹以示来者实有愧焉于是命工镌石寘之听事姑以谨官守而重国体云尔若夫居官自记以媚已昔人所羞非唯不敢亦不暇绍兴十九年夏四月记律诗
　　三谏官
　　御笔新除三諌官喧然朝野竞相欢当年流落丹心在自古忠良得路难必有谋猷裨帝右直须风采动朝端世间万事俱尘土留取功名久逺看【三人以诗荐于上寻亦除諌官】
　　左右諌议大夫
　　歴代防革秦郎中令属官有諌大夫无常员多至数十汉武帝元狩五年初置諌大夫秩比八百石后汉諌议大夫六百石后魏亦置諌议大夫后齐集书省有諌议大夫七人后周地官府有保氏下大夫规諌于天子盖此其任也武成三年初置太子諌议大夫四员隋门下省有諌议大夫七人炀帝废之唐武徳中复置龙朔二年改为正諌大夫后又置諌议大夫开元以来废正諌大夫复諌议大夫正元四年分为左右左门下右中书元和元年勅左諌议大夫宜去左字其右諌议大夫四员并停宋承五代之官失其守官职差遣以定俸入而不亲职諌议大夫司諌正言皆须别降勅许赴諌院供职者方为諌官真宗天禧元年诏两省置諌官六员不兼职务三年以李虚已为諌议大夫充职其后员缺不补天圣初上封者以为言诏以孔延鲁刘随并为右正言而諌大夫兼他职犹故庆厯四年诏自今除諌官毋得用见任辅臣所荐之人元丰正名左右諌议大夫为諌垣之长専言责焉左门下右中书同掌规諌讽谕凡朝政阙失大臣至百官任非其人三省至百司事有失当皆得諌正靖康元年诏台諌天子耳目之官宰执不当荐举当出亲擢立为定制中兴之初因旧制设左右諌议大夫司諌正言属门下中书后省建炎三年诏諌议大夫不两省别置局于后省之侧许与两省官相见议事以登闻检鼓院専焉绍兴元年诏中书门下两省倂为中书省二年诏中书门下后省諌院官吏并依旧赴三省内置局处使职元置諌院掌规諌遗阙左右各立諌议大夫
　　羣书要语圣王置諌诤之官非以崇徳防逸豫之生也【前刑法志】諌议曰纳诲【郑氏绮谈】諌长【丁未録】注諌垣之长也　忽焉不加喜戚于其心问其官则曰諌议【韩诤臣论】谷永曰事君之义有言责者尽其忠有官守者修其职　朝无诤臣则不知过【汉萧望之疏】动寤万乗转移大谋【汉王商賛】论諌本仁义【唐陆防賛】諌议大夫大臣之任故其秩峻其任重则君敬其言而用其道况謇谔地宜有老成之人秩不优崇则难用耆徳其諌议大夫望依隋氏旧制升为从四品分为左右以备两省四品之阙【六帖賛皇一品制】予欲左右前后皆得正人朝夕交戒儆予之阙分左右以备箴諌思见大徳骨鲠正直耆艾议论通古今喟然动上心所以増其秩而厚其禄也【六帖郑朗大夫制】擢居首諌益厉謇谔【白集郑覃制】进増七诤之重【胡文恭行钱彦逺制】改七人之华秩【牋表类】备员諌省　尸禄諌垣　方諌行言听之时居面折廷争之任　养慷慨敢言之气负纵横适用之才【并同上】俾职献替佥曰汝宜【南丰拟制】数共工之罪不避尧听辩垣平之诈益彰汉徳【一品集授元海諌议大夫制】鲁公藏罟莫如寘革于左右汉后辑槛孰若列游于公卿【同上】左右諌议大夫司諌正言咸预轩墀之列是为耳目之官【宋景徳诏】
　　诗句荣班聨锦绣諌纸赐牋藤【唐元稹】补衮諌官能用儒吾道益【黄山谷】惟修惟靖立朝谳谳素襄之徒含忠履洁并为諌官正色在列【石徂徕庆厯圣徳诗】余时忝諌臣丹陛实咫尺【杜】顾辱太守荐得充諌诤官排云呌阊阖披腹呈琅玕【韩】少室山人索价髙两以諌官徴不起【同上】盛世千龄合宗工四海瞻【云　云】徳望完圭角仪形状陛帘【王荆公送宋諌议】开缄宛见諌议面【卢仝茶歌】
　　古今事实
　　王褒轶才
　　前汉王褒字子渊益州刺史王襄奏褒有轶才乃徴褒既至诏褒为圣主得贤臣颂擢为諌大夫【本】
　　寛饶忠直
　　盖寛饶对防髙第迁諌大夫数上疏諌后奏封事上以寛饶怨谤下其书諌议大夫郑昌愍伤寛饶忠直忧国上书讼寛饶罪曰臣以諌为名不敢不言
　　遂良鲠亮
　　褚遂良为諌议大夫太宗曰遂良鲠亮有学术竭诚亲于朕
　　儒衡劲正
　　唐武儒衡字廷硕以户部侍郎知諌议大夫事劲正有风节
　　清谨髙亮
　　乐商曰周举清谨髙亮可任諌议大夫【续汉书周举传】
　　公直蹇正
　　后汉韦彪字孟达上议曰諌议之职应用公直之士通才蹇正有补益于朝者【本】
　　有諌臣体
　　唐孔戣元和初改諌议大夫侃然忠谠有諌臣之体上疏论时政四条帝意嘉纳
　　有诤臣风
　　唐文宗尝于便殿召柳公权论事切直忤防周墀为之惴栗公权词气益坚上徐谓之曰朕知舍人不合却作諌议以卿论事有诤臣之风今擢卿諌议大夫
　　谠言直气
　　唐吕元膺字景大迁諌议大夫规驳諌议大举其职出为刺史中谢上问时政得失元膺论奏词气激切上嘉之翌日谓宰相曰吕景大有谠言直气宜留在左右使言得失
　　负气敢言
　　髙适字达夫明皇在蜀为諌议大夫负气敢言权臣侧目
　　数有忠言
　　后汉王良字仲子拜諌议大夫数有忠言以礼进止朝廷敬之【本】
　　切当圣心
　　辛庆忌上书曰刘公前以县令见今为諌大夫此其言必有卓絶切至当圣心者
　　直辞无改
　　李法性刚有节上疏论椒房宦官免官八年徴为諌议大夫正言直辞无改于旧
　　箴规以讽
　　李景伯景龙中为諌议大夫中宗宴侍臣酒酣各命为回波词或以谄言媚上或要丐缪宠至李景伯独为箴规语以讽帝不恱中书令萧至忠曰真諌官也
　　諌死免罪
　　萧钧永徽中为諌议大夫争盗库财死罪曰囚罪诚死恐天下闻谓陛下重财轻法任喜怒杀人帝曰真諌议也
　　諌止笞郎
　　隋刘行本为諌议大夫文帝怒一郎于殿前笞之行本进曰此人素清其过又小不顾行本当上前曰陛下不以臣不肖令臣在左右臣言若是陛下安得不聼臣言若非当致之于理安得轻臣而不顾所言耶因置笏于地而退帝从容谢之遂原所笞者
　　諌用夷乐
　　陈禅入拜諌议大夫时西南夷献乐及幻人明年元防作之于庭安帝与羣臣共观大竒之禅独举手大言曰夹谷之防齐作侏儒之乐仲尼诛之帝王之庭不宜陈夷狄之技
　　上言制度
　　龚胜为諌大夫数上书言百姓贫吏不良风俗薄制度太奢刑太深赋敛太重宜以俭约为先
　　上言灾异
　　刘向本名更生以行修饬擢为諌大夫元帝即位与萧望之等同心辅政上封事曰臣幸得以骨肉备九卿窃见灾异并起念忠臣虽在畎畆犹不忘君惓惓之义也
　　上言宦官
　　刘陶拜諌议大夫灵帝时上疏言宦官【云　云】臣恨不列稷契伊周之徒而与比干龙逄为俦【袁松汉书】
　　创諌院印
　　大厯十二年諌议大夫薛之舆奏諌官所上封章皆枢宻每进一封即须门下中书两省印署文牒每有封奏人且先知请别赐创諌院庶免漏泄至太和九年始创諌院印以院之印为文
　　置投书匦
　　唐武后垂拱二年置匦四区列朝堂东方青匦名曰延恩南方丹匦名曰招諌西方素匦名曰申寃北方匦名曰通以諌议大夫补阙拾遗等一人充使知匦事每日所有投书至暮则进【官志】
　　仗下与言
　　唐宋璟神龙初为吏部侍郎中宗嘉其直令兼諌议大夫内供奉仗下与言得失
　　阁中抗论
　　唐郑覃为諌议大夫穆宗不恤政事喜游宴覃与同职廷奏諌之帝初不悦顾宰相萧俛曰此辈何人俛对曰諌官帝意稍解乃曰朕之过失臣下尽规忠也谓覃曰阁中奏事殊不从容今后有事面陈朕与卿延英相见时久无阁中奏事覃等抗论人皆相贺
　　上疏极论
　　阳城字亢宗宗初隠中条山徳宗召拜諌议大夫初城未起缙绅想其风采既兴草茅处諌官天下益惮之及受命他諌官论事苛细纷纷帝厌苦而城闻得失且熟犹未肯諌居位八年人不能窥其际及裴延龄诬陆防等帝怒甚城始守延英阁上疏极论慷慨引义申直防等累日不止闻者寒惧城愈励然帝意不已欲遂相延龄城显语曰延龄为相吾当取白麻壊之哭于庭不相延龄城之力也
　　叩阁苦诤
　　崔元亮清慎介特太和四年改諌议大夫朝廷推为宿望郑注构宋申锡元亮率諌官叩延英阁苦诤反复数百言文宗未谕元亮置笏在陛复言帝悟众服其不挠
　　八十四通
　　殷侑为諌议大夫论朝廷得失前后凢八十四通以语切出为桂管观察使
　　三百余奏
　　魏郑公徴字成太宗时拜諌议大夫日益亲或引至卧内访天下事公亦自以不世遇乃展尽底蕴无所隠凡三百余奏无不剀切当帝心者徴与王珪同辅政珪曰以諌诤为心耻君不及尧舜臣不如徴
　　諌披香殿
　　苏世长髙祖拜諌议大夫侍宴披香殿世长曰是殿雕丽非炀帝作耶帝曰卿好諌似直岂不知是朕作对曰瑶台琼室非创业所为帝咨重其言从猎泾阳大获禽兽帝谓朝臣曰今日乐乎世长进曰陛下游猎不满十旬未为大乐帝曰狂态复发邪对曰臣私计则狂为国计则忠矣
　　諌望僊台
　　柳仲郢防昌初迁諌议大夫武帝延方士筑望僊台累諌谆切帝遣中人愧谢【并本】
　　防架集乌
　　柳仲郢为諌议大夫后每迁必乌集升平第庭木防架皆满五日乃散【唐本】
　　冠盖望道
　　崔俨为諌议大夫其羣从数人自熈寜里谒大明宫冠盖驺哄相望于道每嵗宴于家以一榻置笏犹重积其上【分纪】
　　雅意本朝
　　萧望之累迁諌议大夫时选通政事者为郡国守相以望之为平原太守望之雅意在本朝乃上疏曰陛下忧念百姓悉出諌官以补郡吏所谓忧其末而忘其本也朝无诤臣则不知过国无达士则不知善愿陛下选明经之士以为内臣
　　紏正奸邪
</div>
    <div class="pagination">
<a href="古今事文类聚_page380.html">上一页</a><span>...</span><a href="古今事文类聚_page376.html">376</a><a href="古今事文类聚_page377.html">377</a><a href="古今事文类聚_page378.html">378</a><a href="古今事文类聚_page379.html">379</a><a href="古今事文类聚_page380.html">380</a><span class="current-page">381</span><a href="古今事文类聚_page382.html">382</a><a href="古今事文类聚_page383.html">383</a><a href="古今事文类聚_page384.html">384</a><a href="古今事文类聚_page385.html">385</a><a href="古今事文类聚_page386.html">386</a><span>...</span><a href="古今事文类聚_page382.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
