<!DOCTYPE html>
<html>
<head>
    <meta charset="UTF-8">
    <title>喻林 - 第 90 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 90 页/共 195 页</h1>
    <div class="content">　　譬如猕猴游林树间湏臾处处攀捉枝条放一取一【杂阿含经卷十二】
　　譬如工师多有所能所能多故普不精悉如有人偏能一事则必尽其美【大智度论卷五十三】
　　有羣鸡依榛林住有狸侵食雄鸡唯有雌在后有乌来覆之共生一子子作声时公説偈言此儿非我有野父聚落母共合生一子非乌复非鸡若欲学公声复是鸡母生若欲学母鸣其父复是乌学乌似鸡鸣学鸡作乌声乌鸡二兼学是二俱不成【法苑珠林卷五十一】














　　喻林卷五十二
　　钦定四库全书
　　喻林卷五十三　　　　　明　徐元太　撰人事门【五十一】
　　小用
　　子之武城闻弦歌之声夫子莞尔而笑曰割鸡焉用牛刀【论语阳货】
　　枳棘非鸾鳯所栖百里岂大贤之路【后汉书循吏列传】
　　传曰函牛之鼎以烹鸡多汁则淡而不可食少汁则熬而不可熟此言大器之于小用固有所不宜也【后汉书文苑列传】
　　千钧之弩不为鼷防发机万石之钟不以莛撞起音【魏志杜袭传】
　　摧鸾鳯之翮游燕雀之宇【蜀志刘巴传】
　　枉髙车以载鼷费明珠以弹雀【隋书王贞文学传】
　　小陬之市利不足喜【焦氏易林遯之归妹】
　　利劒宜以为威诛无状以征不服今乃用斫蓬蒿割熟肉非其宜也以言使贤者为仆隷之徒非其宜也【王逸注楚辞九叹】
　　荆卿朱亥不示勇于怯弱之间孟贲冯妇不奋戈防于俚侠之羣英儒硕生不饰细辩于浅近之徒达人伟士不变晈察于流俗之中【抱朴子外篇博喻】
　　孙兴公道曹辅佐才如白地明光锦裁为负版绔非无文采酷无裁制【世説新语言语】
　　华谭移前松滋令袁甫曰枯泽非应龙之泉平林非鸾凤之窟【太平御览地部林】
　　夫解小而引大了浅而伸深犹以牛刀割鸡长殳刈荠【太平御览菜茹部荠】
　　张大网以漉防虾辱九鼎以烹鼃【太平御览鳞介部虾】
　　字说曰善鬬谓之雗非不健也然尾长故飞不能远譬诸强学务末胜本则其出入亦不能远【尔雅翼鸴】
　　游虬一壑栖鸾一丛【初学记居处部堂】
　　昔有穷寒孤独老公无以自业遇市得一斧是众寳之英而不识之持行斫杖卖之以供防命用斧欲尽见外国治生大贾客名曰萨薄见斧识之便问老公卖此斧不老公言我仰此斧斫杖生活不卖也萨薄复言与公绢百疋何以不卖公谓调已亦不应和萨薄复言何以不见应和与公二百疋公便怅然不乐萨薄复言嫌少当益公何以不乐与公五百疋公便大啼哭言我不恨绢少我愚痴此斧长尺半斫地已尽余有五寸犹得五百疋是以为恨耳萨薄复言勿复遗恨今与公千疋即便破劵持去此斧众寳之英耳地博不问多少以斧着上薪火烧之尽成贵寳【阿育王譬喻经基一】
　　可欺
　　宰我问曰仁者虽告之曰井有仁焉其从之也子曰何为其然也君子可逝也不可陷也可欺也不可罔也【论语雍也】
　　昔者有馈生鱼于郑子产子产使校人畜之池校人烹之反命曰始舎之圉圉焉少则洋洋焉攸然而逝子产曰得其所哉得其所哉校人出曰孰谓子产智予既烹而食之曰得其所哉得其所哉故君子可欺以其方难罔以非其道【孟子万章上】
　　夫俗士之牵达人也犹鹑鸟之欺孺子也鹑鸟之性善近人飞不峻也不速也蹲蹲然似若将可获也卒至乎不可获是孺子之所以膝腕足而不以为弊也俗士之与达人言也受之虽不肯拒之则无说然而有赞焉有和焉若将可寤卒至乎不可寤是达人之所以干唇竭声而不舎也斯人也固达之蔽者也非达之达者也【徐干中论贵言】
　　钓者以木为鱼丹漆其身近之水流而击之起水动作鱼以为真并来聚防夫丹木非真鱼也鱼含血而有知犹为象至【王充论衡乱龙篇】
　　譬如空拳以诳小儿小儿着故谓以为有【大智度论卷四十三】如人手捉重寳有人以少金诳之舍大价寳而取贱物是名耗减【大智度论卷六十九】
　　贪得
　　硕防刺重敛也国人刺其君重敛蚕食于民不修其政贪而畏人若大防也【毛诗硕防】
　　所求无餍则不安譬如物偏重则离散【杜氏觧左传哀公十六年】齐人见田骈曰闻先生髙议设为不宦而愿为役田骈曰子何闻之对曰臣闻之邻人之女田骈曰何谓也对曰臣邻人之女设为不嫁行年三十而有七子不嫁则不嫁然嫁过毕矣今先生设为不宦訾养千钟徒百人不宦则然矣而富过毕矣【战国策齐宣王】
　　墨子见楚王曰今有人于此舎其文轩隣有敝舆而欲窃之舎其锦绣隣有裋褐而欲窃之舎其粱肉隣有糟糠而欲窃之此为何若人也王曰必为有窃疾矣墨子曰荆之地方五千里宋方五百里此犹文轩之与敝舆也荆有云梦犀兕麋鹿盈之江汉鱼鼈鼋鼍为天下饶宋所谓无雉兎鲋鱼者也此犹粱肉之与糟糠也荆有长松文梓楩楠豫章宋无长木此犹锦绣之与裋褐也臣以王吏之攻宋为与此同类也【战国防宋景公】
　　髠曰今者臣从东方来见道傍有穰田者操一豚蹄酒一盂而祝曰瓯窭满篝污邪满车五谷蕃熟穰穰满家臣见其所持者狭而所欲者奢【史记滑稽传】
　　夫无毛发之劳而欲求人丘山之用此淳于髠所以拍髀仰天而笑者也【后汉书张奂列传】
　　宋有澄子者亡其缁衣顺涂以求之见妇人衣缁衣焉援之而弗舎曰而以是偿我矣妇人曰公虽亡缁衣然此吾所自为者也澄子曰而弗如速以偿我矣我昔所亡者纺缁也今子之所衣者禅缁也以禅缁而当我之纺缁也而岂有所不得哉子华子曰夫利之惛心也幸于得而已矣忘其所以为质者矣【子华子神气】
　　宋人有曹商者为宋王使秦其往也得车数乗王説之益车百乗反于宋见庄子曰夫处穷闾阨巷困窘织屦槁项黄馘者商之所短也一悟万乗之主而从车百乗者商之所长也庄子曰秦王有病召医破痈溃座者得车一乗防痔者得车五乗所治愈下得车愈多子岂治其痔邪何得车之多也子行矣【庄子列御寇】
　　非无安居也我无安心也非无足财也我无足心也【墨子亲士】
　　鲁祝以一豚祭而求百福于鬼神子墨子闻之曰是不可今施人薄而望人厚则人唯恐其有赐于已也今以一豚祭而求百福于鬼神唯恐其以牛羊祀也【墨子鲁问】或曰千金之家其子不仁人之急利甚也桓公五伯之上也争国而杀其兄其利大也【韩非子难四】
　　夫増髙者崩贪富者致患【河上公注老子道化】
　　臣笑臣隣之祠田也以奁饭与一鲋鱼其祝曰下田洿邪得谷百车蟹堁者宜禾臣笑其所以祠者少而所求者多【説苑复恩】
　　臣笑臣隣之祠田也以一奁饭一壶酒三鲋鱼祝曰蟹堁者宜禾洿邪者百车传之后世洋洋有余臣笑其赐鬼薄而请之厚也【説苑尊贤】
　　张骞言大苑之天马汗血安息之真玉大乌县官既闻如甘水焉【盐铁论西域】
　　经枣整冠意盈不厌【焦氏易林解之贲】
　　吕不韦之盗穿窬之雄乎穿窬也者吾见担石矣未见雒阳也【子渊骞】
　　次四夷其牙或饫之徒测曰夷其牙食不足嘉也【太经第二夷】
　　次七离如娄如赤肉鸱鸮厉测曰离娄赤肉食不臧也【太经第五沈】
　　次五雕鹰髙翔沈其腹好【懐】恶粥【余六切】测曰雕鹰髙翔在腐粮也【太经第五沈】
　　齧骨折齿大贪利也【太经第六阙】
　　天之制此财也犹国君之有府库也赋赏夺与各有众寡民岂得彊取多哉故人有无徳而富贵是凶民之窃官位盗府库者也终必觉觉必诛矣盗人必诛况乃盗天乎得无受祸焉【濳夫论遏利】
　　佞人知行道可以得富贵必以佞取爵禄者不能禁欲也知力耕可以得谷勉贸可以得货然而必盗窃情欲不能禁者也【王充论衡答佞篇】
　　夫佞与贤者同材佞以情自败偷盗与田商同知偷盗以欲自劾也【王充论衡答佞篇】
　　鸢鸱也不善抟击贪于攫肉也【张华注禽经】
　　非有通变藐世之才而偷安乎一时之利者皆豕虱者也【郭子注庄徐无鬼】
　　禁民酤酿独官开置如道路设木为榷独取利也【前汉书注武帝纪】
　　禁闭其事总利入官而下无由以得有若渡水之【前汉书注武帝纪】
　　楚王谓淳于髠曰吾有仇在呉子寜能为吾报之乎对曰臣见来道旁野民持一头鱼上田祝曰髙得万束下得千斛臣窃笑之以为礼薄而望多也【艺文类聚鳞介部鱼】南州异物志曰俚人不爱骨肉而贪寳货见贾人财物牛犊便以子易之【太平御览人事部贪】
　　齐有一女二家求之其家语其女曰汝欲东家则左袒欲西家则右袒其女两袒父母问其故对曰愿东家食而西家息以东家富而丑西家贫而美也【太平御览人事部美妇人】魏文矦见宋陵子三仕不硕文矦曰何贫子曰王见楚富者牧羊九十九而愿百尝访邑里故人其邻人贫有一羊富者拜之曰吾羊九十九今君之一盈我成百则牧数足矣隣者与之从此观之焉富者非富贫者非贫也【太平御览兽部羊】
　　齐鲁争汶阳之田鲁侯有忧色鲁有者周丰往规曰臣尝昼寝愀然闻羣虱之鬭乎衣中甘臣膏腴之肌珍臣项膂之肤相与树党争之日夜不息相杀者太半虱父止之曰我与尔所虑不过容口奚用窃争交战为哉羣虱止今君以七百里地为君之臣亦以足矣而以汶阳数歩之田惑君之心曽不如一虱之知窃谓君羞之鲁矦曰善【太平御览虫豸部蚤】
　　又如苍蝇而爱腐臭性之所便无由自改【玉清经通济幽冥品】如蜂止华爱乐恋着唼吮华味以自资养蜂弃此华更处余华或弃香入臭或弃臭入香随其所在莫不自爱恋结贪着【大乗显识经推三】
　　人心着欲无有厌足如火得薪如海吞流如顶生王虽雨七寳王四天下帝释分座犹不知足【三昧法门经卷六】汝心所作常求果报犹如猕猴入于稠林【本縁经毗罗摩品】天雨七寳欲犹无厌【法句经利养品】
　　茍生无耻如鸟长啄【法句经尘垢品】
　　如春热渴牛求水不避杖突入清流中饮足乃还归【大庄严经论卷五偈】
　　譬如大蟒张口吐涎吸引诸物【大乗庄严经论卷六】
　　如臭皮囊中金以贪金故不可弃于皮囊【法苑珠林卷七十】
　　贪惑
　　亦犹窃钟掩耳以众人为不闻鋭意盗金谓市中为莫覩故知贪于近者则遗远溺于利者则伤名【晋书宣帝纪】夫国非其有也而欲有之可谓至贪也不能为人又无以自为可谓至愚矣譬白公之啬也何以异于枭之爱其子也【淮南子道应训】
　　知脂蜡之可明灯也而不知其甚多则冥之知利之可娯已也不知其称而必有也前人以病后人以竞庶民之愚而衰闇之至也【潜夫论遏利】
　　夫失志于韩而受其餽是犹鱼之失水于渊而又吞其饵也受餽者伤于义吞饵者伤于舌其贪均也【天禄阁外史辞受】
　　昔有一人贫穷困乏与他客作得鹿褐衣而披着之有人见之而语之言汝种姓端正贵人之子云何着此麄弊衣褐我今教汝当使汝得上妙衣服当随我语终不欺汝贫人欢喜敬从其言主人即便在前然火语贫人言今可脱汝鹿褐衣着于火中于此烧处当使汝得上妙钦服贫人即便脱着火中既烧之后于此火处求觅钦服都无所得【百喻经卷上】
　　往昔世时有妇女人始有一子更欲求子问余妇女谁有能使我重有子有一老母语此妇言我能使尔求子可得当湏祀天问老母言祀湏何物老母语言杀汝之子取血祀天必得多子时此妇女便随彼语欲杀其子傍有智人嗤笑骂詈愚痴无智乃至如此未生子者竟可得不而杀现子【百喻经卷上】
　　昔者海边有树木数十里中有猕猴五百余头时海水上有聚沫髙数十丈像如雪山随潮而来住于岸边诸猕猴见自相与语吾等上是山头东西游戏不亦乐乎时一猕猴便上头径下没水底众猕猴见怪乆不出谓沫山中快乐无极是以不来皆竞踊跳入沫聚中一时溺死佛借以为喻海者谓生死海也沫山者五隂身也猕猴者人识神也不知五隂无所有爱欲痴者从是没生死海莫有出期【杂譬喻经下】
　　譬如饿狗慞惶缘路遇值璅骨乆无肉腻但见赤涂言是厚味便就衔之至多人处四衢道中以贪味故涎流骨上妄谓甜美或防或防或齧或吠欢爱纒附初无舍离时有刹帝利波罗门及诸长者皆大富贵来游此路时此饿狗遥见彼来心生热恼作如是念彼来人者将无夺我所重美味便于是人发大瞠恚出深毒声恶眼邪视露现齿牙便行齧害【法苑珠林卷九十】
　　贪昧
　　太子友曰适游后园闻秋蜩之声往而观之夫秋蝉登髙树饮清露随风防挠长吟悲鸣自以为安不知螳螂超枝縁条曵腰耸距而稷其形夫螳蜋翕心而进志在有利不知黄雀盈缘林徘徊枝隂防进欲啄螳蜋夫黄雀但知伺螳蜋之有味不知臣挟弹危掷蹭蹬飞丸而集其背今臣但虚心志在黄雀不知空塪其旁闇忽埳中陷于深井臣故袷体濡履几为大王取笑王曰天下之愚莫过于斯但贪前利不覩后患【呉越春秋夫差内传】髙飞之鸟死于美食深泉之鱼死于芳饵今欲伐呉必前求其所好参其所愿然后能得其实【呉越春秋勾践隂谋外传】庄辛对楚襄王曰臣闻鄙语曰见兎而顾犬未为晚也亡羊而补牢未为迟也臣闻昔汤武以百里昌桀纣以天下亡今楚国虽小絶长续短犹以数千里岂特百里哉王独不见夫蜻蛉乎六足四翼飞翔乎天地之间俛啄蚉防而食之仰承甘露而饮之自以为无患与人无争也不知夫五尺童子方将调饴胶丝加已乎四仞之上而下为蝼蚁食也黄雀因是以俯噣白粒仰栖茂树鼔翅奋翼自以为无患与人无争也不知夫公子王孙左挟弹右摄丸将加已乎十仞之上以其类为招昼游乎茂树夕调乎酸咸倐忽之间坠于公子之手夫雀其小者也黄鹄因是以游乎江海淹乎大沼俯噣鳝鲤仰齧防蘅奋其六翮而凌清风飘揺乎髙翔自以为无患与人无争也不知夫射者方将修其碆卢治其矰缴将加已乎百仞之上被防磻引防缴折清风而抎矣故昼游乎江河夕调乎鼎鼐夫黄鹄其小者也【战国策楚项襄王】夫虎肉臊其兵利身人犹攻之也若使泽中之麋蒙虎之皮人之攻之必万之于虎裂楚之地足以肥国诎楚之名足以尊主今子将以欲诛残天下之共主居三代之器吞三翮六翼以髙世主非贪而何【史记楚世家】且夫翠鹄犀象其处世非不远死也而所以死者惑于饵也苏秦智伯之智非不足以辟辱远死而所以死者惑于贪利不止也【史记蔡泽传】
　　夫杀人而取其璧不知在已兴累倾物而移其宠不忌自我难持【宋书王革传史臣】
　　祝宗人端以临牢防説彘曰汝奚恶死吾将三月防汝十日戒三日齐借白茅加汝肩尻乎雕俎之上则汝为之乎为彘谋曰不如食以糠糟而错之牢防之中自为谋则茍生有轩冕之尊死得于腞楯之上聚偻之中则为之为彘谋则去之自为谋则取之所异彘者何也【庄子达生】
　　庄周游乎雕陵之樊覩一异鹊自南方来者翼广七尺目大运寸感周之颡而集于栗林庄周曰此何鸟哉翼殷不逝目大不覩蹇裳躩歩执弹而留之覩一蝉方得美防而忘其身螳蜋执翳而抟之见得而忘其形异鹊从而利之见利而忘其真庄周怵然曰噫物固相累二类相召也捐弹而反走【庄子山木】
　　无勇者非先慑也难至而失其守也贪婪者非先欲也见利而忘其害也虞公见垂棘之璧而不知虢祸之及已也故至道之人不可遏夺也【淮南子缪称训】
　　天下县官法曰发墓者诛窃盗者刑此执政之所司也夫法令者网其奸邪勒率随其踪迹无愚夫惷妇皆知为奸之无脱也犯禁之不得免也然而不材子不胜其欲蒙死亡之罪而被刑戮之羞然而立秋之后司寇之徒继踵于门而死市之人血流于路何则惑于财利之得而蔽于死亡之患也【淮南子汜论训】
　　臣园中有榆其上有蝉蝉方奋翼悲鸣欲饮清露不知螳蜋之在后曲其颈欲攫而食之也螳螂方欲食蝉而不知黄雀在后举其颈欲啄而食之也黄雀方欲食螳螂而不知童挟弹丸在下迎而欲弹之童子方欲弹黄雀不知前有深坑后有窟也此皆言前之利而不顾后害者也非独昆虫众庶若此也人主亦然【韩诗外传】
　　狗逐兎走俱入谷口与虎逢之廹不得去【焦氏易林观之垢】越亩逐兎断其裈襦【焦氏易林遯之泰】
　　孩子含饵为利所悦探釡把甑烂其手臂【焦氏易林家人之巽】炙鱼铜斗张伺夜防不忍香味机发为祟【焦氏易林井之坎】髙飞视下贪饕所在腐臭为患害于躬身【焦氏易林震之涣】鱼鼈贪饵死于网钓受危因宠为身殃咎【焦氏易林既济之明夷】枭爱养其子子长而食其母也白公爱荆国之财而杀其身也【吕氏春秋分职觧】
　　狌狌之状形乍如犬厥性识往为物警辩以酒招灾自贻缨罥【山海经海内南经圗赞】
　　彍弩危机严镞衔至可忌也而勇雉触之而不猜闇政乱邦恶直妬能甚难测也而贪人竞之而不避故飞锋暴集而不觉祸败奄及而不振【抱朴子篇广譬】
　　无异乎牺牛之被纹绣渊鱼之爱莽麦渇者之咨口于云日之酒饥人之取饱于郁肉漏脯也【抱朴子外篇良规】寒土有兽其名曰生角当心俯而磨之愤心而死炎州有鸟其名曰枭妪伏其子百日而长羽翼既成食母而飞蜀矦之迎秦牛牛逾近而身转危何异磨其角角逾利而身速亡乎白公之遽财财逾积而身愈灭何异枭之养子子愈长而身就害也【刘子贪爱】
</div>
    <div class="pagination">
<a href="喻林_page89.html">上一页</a><span>...</span><a href="喻林_page85.html">85</a><a href="喻林_page86.html">86</a><a href="喻林_page87.html">87</a><a href="喻林_page88.html">88</a><a href="喻林_page89.html">89</a><span class="current-page">90</span><a href="喻林_page91.html">91</a><a href="喻林_page92.html">92</a><a href="喻林_page93.html">93</a><a href="喻林_page94.html">94</a><a href="喻林_page95.html">95</a><span>...</span><a href="喻林_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
