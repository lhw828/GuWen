<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 98 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 98 页/共 737 页
  </h1>
  <div class="content">
   卷九十一　皇王部十六
後汉显宗孝明皇帝
《东观汉记》曰：孝明皇帝，讳阳，一名庄，世祖之中子也。母光烈皇后，初让尊位为贵人，故帝年十二以皇子立为东海公。三岁进爵为王，幼而聪明睿智，容貌壮丽，世祖异焉，数问以政议，应对敏达，谋谟甚深。温恭好学，敬爱师傅，所以承事兄弟，亲密九族，内外周洽。世祖愈珍上德，以为宜承先序。建武十七年十月，诏废郭皇后，立阴贵人为皇后，以为皇太子，治《尚书》，备师法，兼通九经，略举大义，博观群书，以助术学，无所不照。中平二年二月，世祖崩，皇后太子即位。永平二年二月。上初临辟雍。行大射礼。十月，上幸辟雍，初行养老礼。甲子，上幸长安，祠高庙，遂有事十一陵。历览馆舍邑居旧处，会郡县吏，劳赐作乐。三年十月，上与皇太后幸南阳章陵，周观旧庐，召见阴、邓故人。上在于道所幸见吏，劳赐省事毕，步观行部署，不用辇。甲夜读众书，乙夜尽乃寐，先五鼓起，率常如此。五年十月，上幸邺，征赵王羽会邺，赐钱百万。八年十月，上临辟雍，养三老、五更。礼毕，上手书赦令，尚书仆射持节诏三公。十年闰月，行幸南阳，祠章陵。以日北至，复祠於旧宅。礼毕，召校官弟子作雅乐，奏《鹿鸣》，上自御埙篪和之，以娱嘉宾。至南顿劳飨三老、官属。是时天下安平，人无徭役，岁比登稔，百姓殷富，粟斛三十，牛被野。十三年二月，上耕籍田毕，赐观者食。有一诸生前举手曰：“善哉！文王之遇太公也。”上书板曰：“生非太公，予亦非文王也。”十五年二月，东巡狩。三月，幸孔子宅，祠孔子及七十弟子。御讲堂，命太子、诸王说经。幸东平王宫。上怜广陵侯兄弟，赐以服御之物。又以圣皇子舆马，悉赋予之。十七年春，甘露仍降，树枝内附，芝生前殿，神雀五色，翔集京师。是夜，上梦见先帝、太后，梦中喜觉，因悲不能寐。明旦上，百官胡客悉会，太常丞上言陵树华有甘露，上令百官采甘露。受赐毕，罢，上从席前伏御床，视太后镜奁（音廉）。中物，流涕，敕易奁中脂泽妆具。自帝即位，遵奉建武之政，有加而无损。初，世祖闵伤前世权臣太盛，外戚预政，汉家中兴，惟宣帝取法。至於建武，朝无权臣，外族阴、郭之家，不过九卿，亲属势位，不能及许、史、王氏之半。至永平，后妃外家贵者，裁家一人备列将校尉，在兵马官，充奉宿卫阖门而已，无封侯预朝政者。自皇子之封，皆减旧制。诸王皆当略与楚、淮阳相比，什减三四，曰：“我子不当与先帝子等。”又国远而小於王，善节约谦俭如此。八月，帝崩于东宫前殿，在位十八年，时年四十八，谥曰孝明皇帝，葬显节陵。十二月，有司奏上尊号曰显宗，庙与世宗庙同曰而祠，祭於世祖之堂，共进《武德》之舞，如孝文皇帝祭高庙故事。孝明皇帝尤垂意於经学，即位，删定拟议，稽合图讠，封师太常桓荣为关内侯，亲自制作《五行章句》。每飨射礼毕，正坐自讲，诸儒并听，四方欣欣。是时学者尤盛，冠带绅游辟雍而观化者以亿万计。
又曰：建武四年五月甲申，皇子阳生，丰下锐上，颜赤色，有似於尧。上以赤色名之曰阳。至十三年通《春秋》，上循其头曰：“吴季子。”阳对曰：“愚戆无比。”及阿乳母以问师傅，曰：“少推诚对。”师傅无以易其辞。
华峤《後汉书》曰：明帝性褊察，尝以事怒郎乐崧，以杖撞崧。崧走入床下，上怒甚，疾言曰：“郎出，郎出！”崧曰：“天子穆穆，诸侯皇皇，未闻人君自起撞郎。”上乃赦之。
又曰：世祖既以吏事自婴。帝尤任文法，总揽威柄，权不借下。值天下初定，四民乐业，户口衣食滋植，断狱得情，号居前世之十二。中兴已来追踪宣帝。夫以锺离意之廉法，谏诤恳切，以宽和为首。以此推之，斯亦难以德言者也。
薛莹《汉纪赞》曰：明帝自在储宫而听允之德著矣。及临万机，约身率礼，恭奉遗业，一以贯之。虽夏启、周成，继体持统，无以加焉。是以海内安，四夷宾服，断狱希少，有治平之风。号曰显宗，不亦宜乎。
《潜夫论》曰：明帝时，公车以及支日不受章奏。帝闻而怪曰：“民废农，远来诣阙，而复拘以禁忌，岂为政之意乎？”于是遂蠲其制。
《後汉书》曰：明帝遵奉建武制度，无敢违者。後宫之家不得封侯与政。馆陶公主（光武之女。）为子求郎，不许，而赐钱千万，谓群臣曰：“郎官上应列宿，出宰百里。苟非其人，则人受其殃，是以难之。”故吏称其官，民安其业，远近肃服，户口滋殖焉。
《後汉书论》曰：帝善刑理，法令分明。日晏坐朝，幽枉必达。外内无亻幸曲之私，在上无矜大之色。断狱得情，号居前世之十二。故後之言事者，昔不先建武、永平之政。然而锺离意、宋均之徒，常以察慧为言，夫岂弘人之度未优乎？
肃宗孝章皇帝
《东观汉记》曰：孝章皇帝讳ピ，孝明皇帝太子。永平三年二月，以皇子立为太子。年四岁，幼而聪达才敏，多识世事，动容进止，圣表有异。壮而仁明谦恕，温慈惠和，宽裕广博，亲爱九族，矜严方厉，威而不猛。既志於学，始治《尚书》，遂兼《五经》，周览古今，无所不观，于是上敬重之，每事咨焉。永平十八年，孝明皇帝崩，帝即位。
范晔《後汉书》曰：章帝建初元年，诏有司，明选举，进柔良，退贪猾，顺时令，理冤狱。又诏以上林池御田赋与贫人。四年，诏曰：“盖三代导人，教学为本。汉承暴秦，褒显儒术，建立《五经》，为置博士。其後学者精进，虽曰承师，亦别名家。孝宣帝以为去圣久远，学不厌博，故遂立大、小夏侯《尚书》，後又立《京氏易》。至建武中，复置严氏、颜氏《春秋》，大、小戴《礼》博士。此皆所以扶进微学，广道艺也。孔子曰：“博学而笃志，切问而近思，仁在其中矣。”于戏，其勉哉！於是下太常，将、大夫、博士、议郎、郎官及诸儒会白虎观，讲议《五经》同异，使五官中郎魏应承制问，侍中淳于恭奏，帝亲称制临决，如孝宣甘露、石渠故事，作《白虎议奏》。（今《白虎通》也。）元和二年正月，诏曰：“人有产子者，复勿算三岁。今诸怀妊者，赐胎养三斛，复其夫，勿算一岁，著以为令。”又诏三公曰：“方春生养，万物莩甲，宜助萌阳，以育时物。其令有司，罪非殊死，且勿案验。”章和元年八月，南巡狩，幸梁。遣使祠沛高原庙，丰榆社。二年正月，帝崩於章德前殿，在位十二年，时年三十一，遗诏无起寝庙，一如先帝法制。葬敬陵，庙曰肃宗。《论》曰：“魏文称，明帝察察，章帝长者。帝素知人厌明帝苛切，事从宽厚。感陈宠之义，除惨狱之科。深元元之爱，著胎养之令。奉承明德太后，尽心孝道。割裂名都，以崇建周亲。平徭简赋，而人赖其庆。又体之以忠恕，文之以礼乐。故乃藩辅克谐，群后德让。谓之长者，不亦宜乎！”
《东观汉记》：序曰：“孝乎惟孝，友于兄弟，圣之至要也。朝乾夕惕，寅畏皇天，帝王之上行也。明德慎罚，汤、文所务也。密静天下，容於小大，高宗之极致也。肃宗兼兹四德，以继祖考。臣下百僚，力诵圣德，纪述明诏。不能辩章，岂敢空言增广，以累日月之光。”
袁山松《後汉书》曰：孝章皇帝弘裕有馀，明断不足，闺房谗惑，外戚擅宠。惜乎！若明、章二主，损有馀而补不足，则古之贤君矣。
薛莹《汉纪》赞曰：章帝以继世承平，天下无事。敬奉神明，友于兄弟。息省徭赋，绥静兆民。除苛法，蠲禁锢，抑有仁贤之风矣。是以阴阳协和，而百姓安乐，众瑞并集，不可胜载，考之图籍，有征云尔。
《帝王世纪》曰：孝章皇帝以中元三年生於京师，其母姓秘不出，号其墓曰长信冢。
《三辅决录注》曰：何敞，字文高，为汝南太守。章帝南巡过郡，有刻镂屏风，为帝张设。诏命侍中黄香铭之曰：“古典务农，雕镂伤民。忠在竭节，义在身。”敞惧，礼贤命士，改修德化。
穆宗孝和皇帝
《东观汉记》曰：孝和皇帝讳肇，章帝之中子也。母曰梁贵人，早薨。上自岐嶷，至于总角，孝顺聪明，宽和笃仁。孝章由是深珍之，以为宜承天位。年四岁，以皇子立为太子，初治《尚书》，遂兼览书传，好古乐道，无所不照。章和二年春二月，章帝崩，太子即位。永元三年春正月，帝加元服。四年六月，大将军窦宪潜图弑逆。幸北宫，诏收捕宪党，使谒者收宪大将军印绶，遣宪及第笃、景就国，到皆自杀。五年正月，宗祀五帝於明堂，遂登灵台，望□物，大赦天下。自京师离宫果园、上林广成囿，悉以假贫人，恣得收捕，不收其税。十三年春正月上日，上以《五经》义异书传意殊，亲幸东观，览书林，阅篇籍。朝无宠族，政如砥矢，惠泽沾濡，鸿恩茂笃。外忧庶绩，内勤经艺，自左右近臣，皆诵《诗》《书》。德教在宽，仁恕并洽。是以黎元宁康，方国协和，贞符瑞应八十馀品，帝让而不宣，故靡得而记。元兴元年十二月，帝崩于章德前殿，在位十七年，时年二十七。葬顺陵，庙曰穆宗。
《东观汉记》序曰：穆宗之嗣世，正身履道，以奉大业。宾礼耆艾。动式旧典。宫无嫔嫱郑卫之讠燕，囿无乐游畋之豫。躬履玄德，虚静自损。是以屡获丰年，远近承风云尔。
《後汉书》曰：自窦宪诛後，帝躬亲万几。每有灾异，辄延问公卿，极言得失。旧南海献龙眼、荔枝，十里一置，五里一堠，奔腾险阻，死者相继。时临武长汝南唐羌，县接南海，乃上书陈状。帝下诏曰：“远国珍羞，本以荐奉宗庙。苟有伤害，岂爱人之本。其敕令太官勿复受献。”由是遂省焉。
《续汉书》曰：孝和年十四，能折外戚骄横之权，即昭帝毙上官之类矣。朝政遂一，民安职业，勤恤本务，苑囿希幸，远夷稽服，西域开泰。郡国言符瑞八十馀品，咸惧虚妄，抑而不宣云尔。
范晔《後汉书》曰：自中兴以後，逮于永元，虽颇有弛张，而俱存不扰，是以齐民岁增，辟土世广。偏师出塞，则漠北地空；都护西指，则通驿四方。岂其道远三代，术长前世？将服叛怀来，自有数也。
孝殇皇帝
《东观汉记》曰：孝殇皇帝讳隆，和帝之少子也。和帝皇子数十，生者辄夭，故殇帝养於民。元兴元年十二月，和帝崩。是日仓卒，殇帝时生百馀日，乃立以为皇太子。其夜即位，尊皇后邓氏为皇太后。帝在襁褓，太后临朝。延平元年八月，帝崩于崇德前殿，年二岁，葬康陵。
又曰：孝殇襁褓承统，寝疾不豫，天命早崩，国祚中绝，社稷无主，天下熬然，赖皇太后临朝。孔子称“有妇人焉”，信哉！
恭宗孝安皇帝
《东观汉记》曰：孝安皇帝讳，清河孝王第二子也。少聪明敏达，慈仁惠和，宽容博爱，好乐施予。自在邸第，数有神光赤蛇嘉应，照耀於室内，盘纡殿屋床笫之间，孝王常异之。年十岁，善史书，喜经籍，和帝甚喜重焉，号曰：“诸生”。数燕见在禁中，特加赏赐，下及玩弄之物，诸王子莫得与比。殇帝即位，邓后临朝，以帝幼小，诏留於清河邸，欲为储副。殇帝崩，以王青盖车迎，齐于殿中，拜为长安侯，乃即帝位。谦让恪勤，孜孜经学，志在供养，委政长乐宫。永初元年十一月，上始讲《尚书》，耽於典艺。二年春正月，帝加元服。延光四年三月，帝崩于叶县，在位十九年，时年三十二。御车所止，饮食、百官、鼓漏、起居、车骑、卤簿如故。及还宫，皇后与兄显，中常侍江京、樊丰等共与伪诈，不欲令群臣知上道崩，欲伪道得病，遣司徒等分诣郊庙社稷，告天请命，诬罔灵祗，以亡为存。其夕发丧，群寮百姓如丧考妣，塞外蛮夷致祭涕泣。葬恭陵。
范晔《後汉书》论曰：孝安皇帝虽称尊享御，而权归邓氏，至乃损彻膳服，克念治道。然令自房帷，威不逮远，始失根统，归成陵弊。遂复计金授官，移民逃寇，推咎台衡，以答天眚。《诗》云“哲妇”亦“惟家之索”矣。
薛莹《汉纪赞》曰：安帝之初，委政太后，十有馀年。及亲万机，佞邪始进，阉官用事，宠加私爱，阿母主圣，势倾朝廷。遂树奸党，摇动储副，山陵未乾，萧墙作难，兵交禁省，社稷殆危。
《典略》曰：安帝永初元年，以灾故免司空尹勤。凡以灾寇故辄免三公，多以卿为之，或再三退而还，复其故，桓、灵又甚，自此始也。
少帝北乡侯
《续汉书》曰：安帝崩，太子前已废，后无馀子，皇后与兄阎显谋以北乡侯续为帝嗣。三月，立北乡侯，皇太后临朝。十月辛亥，北卿侯薨，显及江京等征济北河间王子，欲以为嗣。中黄门孙程、王康等十九人，共讨京等，迎立济阴王。
《皇德传》曰：安帝崩，北乡侯即尊位。十月，北乡侯薨，以王礼葬。未即帝位不成君，故以王礼葬。
卷九十二　皇王部十七
後汉敬宗孝顺皇帝
《东观汉记》曰：孝顺皇帝讳保，孝安长子也。母早薨，追谥恭愍皇后。上幼有简厚之质，体有敦悫之姓，宽仁温惠。始入小学，诵《孝经》章句，和熹皇后甚嘉之，以为宜奉大统。年六岁，永宁元年，为皇太子。受业《尚书》，兼资敏达。初，乳母王男、厨监邴吉为大长秋江京、中常侍樊丰等所谮，京惧有後害，遂共构太子，太子坐废为济阴王。安帝崩，北乡侯即尊位。王废绌，不得上殿临棺，而悲哀泣血，不下冫食粥。北乡侯薨，车骑将军阎显等议：“前不用济阴王，今用，怨人。”白阎太后复徵，诸王子闭门发兵。中黄门孙程等十九人共讨贼臣，以迎济阴王，於德阳殿西锺下，即皇帝位。汉安元年八月，遣侍中杜乔、光禄大夫周举等八人分行州郡，颁宣风化，举实臧否。建康元年八月，帝崩于玉堂前殿，在位十九年，时年三十。遗诏无起寝庙，衣以故服，珠玉玩好皆不得下，务为节约。葬宪陵，庙曰敬宗。
《续汉书》曰：帝为太子四岁，避尝被疾，当阿母王圣第新治，乳母王男、厨监邴吉以为犯土忌，不可御，与江京、樊丰及圣二女永等相是非，圣永诬谮，男、吉皆物故，太子思恋男等，数为之叹息。圣永惧有後害，遂与京、丰等共构太子，坐废为王。
孝冲皇帝
《东观汉记》曰：孝冲皇帝讳炳，顺帝之少子也。年三岁，是时皇太子数不幸，国副未定，有司上言宜建圣嗣。建康元年四月，立为太子。顺帝崩，太子即帝位，尊皇后梁氏为皇太后。帝幼弱，太后临朝。永熹元年正月，帝崩于玉堂前殿，在位一年，葬怀陵。
《帝王世纪》曰：孝冲皇帝即位一年，年三岁。
孝质皇帝
《东观汉记》曰：孝质皇帝讳缵，章帝玄孙，千乘贞王伉之曾孙，乐安王孙，渤海王子也。年八岁，茂质纯淑，好学尊师，有闻於郡国。孝冲帝崩，徵封建平侯，即皇帝位。本初元年闰六月，帝崩于玉堂前殿，在位一年，时方九岁，葬静陵。
《汉晋春秋》曰：帝初年幼小，闻梁冀专权於天下，每朝出，辄目之，曰：“此跋扈将军。”冀闻而大惧，遂阴行鸩毒。始病，呼太尉李固入。固前问病，帝曰：“食煮饼，令肠中闷，得水尚可活。”冀曰：“不可。”语未绝而崩。
威宗孝桓皇帝
《东观汉记》曰：孝桓皇帝讳志，章帝曾孙，河间孝王孙，蠡吾侯翼之长子也。母曰夫人。年十四，袭爵，始入，有殊於人，梁太后欲以女弟妃之。太初元年四月，徵诣雒阳。既至，未及成礼，会质帝崩，无嗣，太后密使瞻察威仪才明，任奉宗庙，遂与兄冀定策於禁中，迎帝即位，时年十五。改元建和。二年，大将军梁冀辅政，纵横为乱。帝与中常侍单超等五人共谋诛之，於是封超等为五侯。五侯暴恣日甚，毒流天下。白马令李□坐直谏诛。名臣少府李膺等并为阉人所谮，诬为党人，下狱死。在位二十一年崩，年三十六。
薛莹《汉纪赞》曰：汉德之衰，有自来矣。而桓帝继之以淫暴，封殖宫竖，群妖满侧，奸党弥兴，贤良被辜，政荒民散，亡徵渐积，逮至灵帝，遂倾四海，岂不痛哉！《左传》曰：“国于天地有与立焉，不数世淫不能弊也。”信矣。
孝灵皇帝
《续汉书》曰：孝灵皇帝讳宏，章帝玄孙，河间孝王曾孙，解渎亭侯淑之孙，苌之子也。母曰董姬。苌薨，上袭爵为侯。永康元年十二月，桓帝崩。先是，数有皇子夭昏不遂，太后与父窦武定策禁中。建宁元年正月征到，止夏门亭，以王青盖车迎入于殿，即皇帝位。太后临朝。四年正月，帝加元服。光和元年初，置鸿都门学生，本颇以经学相引，後试能为尺牍辞赋及以工书鸟篆者相课试，至千人，皆尺一敕州、郡、三公举用辟召，或典州郡，入为尚书侍中，封侯赐爵。四年，於後宫与宫人为列肆贩卖，使相偷盗争斗。上临视以为乐。又於西园弄狗带绶，著进贤冠。中平元年初卖官，自关内侯以下至虎贲、羽林，入钱各有差。二年，税天下田，亩十钱，以治宫殿，发太原河东豫道林木，黄门常侍断截，州郡送林文召掌，主史谴呼，不中，退卖之。贵戚因缘贱买，十倍入官，其贵戚所入者，然後得中。宫室连年不成，州郡因增加调发，刺史二千石迁除皆责助治宫钱，大郡至二千万。诸诏所徵，皆令西园驺密约，敕号曰“中使”，恐动州郡，多受财赂，天下骚动，起为盗贼矣。是岁，又於西园造万金堂，以为私藏，别司农金钱缯帛，积之於中。又还河间买田业，起第观。上本侯家，居贫，即位常曰：“桓帝不能作官家，曾无私钱。”故为私藏。复寄小黄门常侍家钱至数千万。又云张常侍是我翁，赵常侍是我母，由是宦官专朝日盛，奢僭无度，各起第宅，拟则宫室。上尝登永安侯台，黄门常侍恶其登高台见居处楼殿，乃使中大夫尚垣谏曰：“天子不当登高，登高则百姓虚。”自後遂不复登台榭矣。四年，又募买关内侯，假金紫入钱五百万。六年四月，帝崩於嘉德殿，在位二十二年，时年三十四，葬文陵。
《续汉书□五行志》曰：灵帝好胡服帐、胡床、胡饭、胡箜篌笛、胡舞，京都贵戚皆竞为之。其後董卓多纵胡兵掳掠，夜发掘园陵。帝又於宫中西园，驾四白驴，躬自操辔驱驰周旋以为大乐。於是公卿贵戚转相仿效，至相谋夺，驴价与马齐。
《献帝春秋》曰：初，黄巾贼起，灵帝建九重华盖，自称无上将军，身被介胄，练兵京城。先是，造作角钱犹五铢，而有四道连於边轮，百姓或有识者，以为妖徵，窃言：“新钱有四道，京城将坏，而此钱四出，散於四方之外乎？”遂皆如言。
薛莹《汉纪赞》曰：汉氏中兴，至于延平而世业损矣。冲、质短祚，孝、桓无嗣，母后称制，奸臣执政。孝灵以支庶而登至尊，由藩侯而绍皇统，不恤宗绪，不祗天命。上亏三光之明，下伤亿兆之望。于时爵服横流，官以贿成，自公侯卿士，降於皂隶，迁官袭级，无不以货。刑戮无辜，摧仆忠贤，佞谀在侧，直言不闻。是以贤智退而穷处，忠良摈於下位。遂至奸邪蜂起，法防堕坏，夷狄并侵，盗贼糜沸，小者带城邑，大者连州郡，编户骚动，人人思乱。当斯之时，已无天子矣。会灵帝即世，则祸寻其後，宫室焚灭，郊社无主，危自上起，覃及华夏，使京室为墟，海内萧条，岂不痛哉！
《典略》曰：建宁二年，帝时年十三岁，宦官用事，排疾士人。熹平四年五月，帝自造《皇义》五十章。光和五年，帝幸太学，自就石碑作赋。
废帝弘农王
《献帝春秋》曰：孝灵皇帝，何皇后生太子辩。帝数失子，不敢正名，养于道人史子眇家，号曰“史侯”。
《後汉书》曰：中平六年四月丙辰，灵帝崩於南宫嘉德殿。戊午，皇子辩即皇帝位，年十七，太后临朝。八月，中常侍段等杀大将军何进，於是虎贲中郎将袁术烧东西宫，攻诸宦者。庚午，张让、段等劫少帝及陈留王，幸北宫。司隶校尉袁绍勒兵收伪司隶校尉樊陵及诸阉人，无少长皆斩之。让、等复劫少帝、陈留王，走小平津，尚书卢植追让、等，斩之，其馀投河而死。帝与陈留王协夜步逐萤光火行数里，得民家露车共乘之，还宫。九月，董卓废帝为弘农王。
《英雄记》曰：董卓在显阳苑，请官僚共议，欲有废立，谓袁绍曰：“刘氏之种，不足复遗。”袁绍曰：“汉家君天下四百许年，恩泽深渥，兆民戴之，恐众不从公议。”卓曰：“天下之事，岂不在我？我今为之，谁敢不从！”绍曰：“天下健者，不惟董公，绍请立观之。”横刀长揖而去，坐中皆惊愕。时卓新至，见绍大家，故不敢害之。卓於是遂策废皇太后，迁之永安宫，其夜崩。废皇帝史侯为弘农王，立陈留王为皇帝。卓闻东方州郡谋欲举兵，恐其以弘农王为主，乃置王阁上，荐之以棘，召王太傅责问之，曰：“弘农王病困，何故不白？”遂遣兵迫守太医致药，即日弘农王及妃唐氏皆薨。
袁山松《後汉书》曰：董卓使弘农郎中令李孝儒鸩於弘农王曰：“服此辟恶。”王曰：“此必是毒也。”弗肯，强之。於是王与唐姬及宫人共饮酒。王自歌曰：“天道易兮我何艰，弃万乘兮退守藩。逆臣见迫兮命不延，逝将弃尔兮幽玄。”唐姬起舞歌曰：“皇天崩兮后土颓，身为帝王兮命夭摧。死生路毕兮从此乖，悼我茕独兮中心哀。”因泣下，坐者虚欷不自胜。王谓唐姬曰：“卿故王者妃，势不复为吏民妻也。行矣，自爱。从此长辞。”遂鸩死。
孝献皇帝
《续汉书》曰：孝献皇帝讳协，灵帝少子也。母曰王美人，何皇后妒而害之。灵帝母求乐太后董氏收养焉，故号董侯。中平六年四月，灵帝崩，太子辩即尊位，年幼，皇太后诏封上为渤海王。七月，徙封陈留王。九月，董卓废天子，立陈留王，是日即皇帝位，年九岁，董卓秉政。初平元年二月，天子自雒阳迁都长安。兴平元年正月，帝加元服。二年十月，上自长安东迁。建安元年七月至雒阳。八月，上自雒阳迁都於许。二十五年十月，上禅位於魏，魏王即帝位，封上为山阳公。青龙二年三月薨，以天子礼葬禅陵。
《献帝春秋》曰：袁绍将兵入宫，诛诸黄门。张让等逼迫，以尺一诏开大夏门，将帝及陈留王出，不知所如。有萤火照道，到盟津河上，传国六玺不及自随，百僚分散，惟河南中部掾闵贡见天子出，率骑追之。比晓，到河上，天子饥渴，贡宰羊进之。厉声谓让曰：“今不速死，吾射杀汝。”让等惶怖，叉手再拜叩头向天子辞曰：“臣等死，陛下自爱。”遂投河而死。贡扶辇还宫，时董卓适至，屯显阳苑，闻帝当至，率兵迎帝於北邙。帝见卓兵，振喜不自胜。群公曰：“有诏却兵。”卓曰：“卿为大臣，不能匡辅国朝，至令幼主蒙尘播越，何却兵之有？”遂俱入城。帝幸北宫，改年号曰昭宁。於阁上得六玺，失传国玺。
又曰：兴平元年，蝗虫起，百姓饥。谷一斛五六万钱，帝敕主者尽卖厩马二百馀匹及御府杂缯二万匹，赐公卿已下及贫民。车骑将军李亻不听，尽取以置其邸。李亻、郭汜有隙，亻使兄子副车中郎将李进勒兵数千，统宫使虎贲王曹等三百人，以轺车三乘载帝及伏后幸亻营，又迎宫人、公卿家属入坞，移御府诸置缯采珍宝，上方在厩，车马乘舆器物尽置其邸。放兵烧府库及居民，被害者不可胜数。五月，或欲转乘舆幸黄白城，帝不肯。司徒赵温以帝当东归，而亻等方乱，以忠节责亻，亻怒，欲斩温，亻从弟上军校尉维故温掾请谏乃止。於是，闵温与帝同门，设反关校尉以监察之。十一月，车驾东幸到黄卷亭。庚午，乘舆到弘农，张济欲与董承、杨奉交质而留乘舆，承、奉不肯，白帝东行。到涧中，济，郭汜放兵欲留车驾，承、奉力战，乘舆得过，公卿妇女衣服悉见钞夺。不解带便斫刺，寒冻死者，不可胜计。天子得过，路次曹阳，乘舆到安邑。十二月，使侍中史寺、大仆韩融奉诏，诏张济悉遣宫人公卿以下妇女及乘舆服物车马诸见略者，皆诣安邑。建安元年七月，乘舆到洛，幸城西故中常侍赵忠舍，百官被荆棘依故丘墟间，侍郎以下皆出葬采，四方州郡各拥强兵，莫有至者。曹操白帝，迁都许。庚申，车驾出洛，に辕而东，杨奉、韩暹引军追之。轻骑既至，曹操设伏兵要於阳城山峡中，大败之。九月，车驾到许，幸曹操营，设有司营宗庙社稷。自帝西迁，朝廷倾覆，王制节度于是始建。
《汉晋阳秋》曰：献帝都许，守位而已，宿卫近侍，莫非曹氏党旧恩戚。议郎赵彦尝为帝陈言时策，曹操恶而杀之，其馀内外多见诛。操後以事入见殿中，帝不任其忿，因曰：“君能相辅则厚，不尔，幸垂恩相舍。”操失色，俯仰求出。旧仪三公辅兵入朝，令虎贲执刃挟之。操顾左右，汗流洽背，自後不敢复朝请。
袁山松《後汉书》曰：献帝崎岖危乱之间，飘薄万里之衢，萍流蓬转，险阻备经，自古帝王未之有也。观其天性慈爱，弱而神惠，若辅之以德，真守文令主也。曹氏始於勤王，终至陷天，遂力制群雄，负鼎而趋，然因其利器，假而不反，回山倒海，遂移天日。昔田常假汤、武而杀君，操因尧、舜而窃国，所乘不同，济其盗贼之身一也。善乎！庄生之言：窃钩者诛，窃国者为诸侯，诸侯之门仁义存焉。信矣。
范晔《後汉书□论》曰：传称鼎之为器，虽小而重，故神之所宝，不可夺移。至令负而趋者，斯亦穷运之归乎！天厌汉德久矣，山阳其何诛焉！
卷九十三　皇王部十八
魏太祖武皇帝
《魏志》曰：太祖武皇帝，沛国谯人，姓曹名操，字孟德，汉相国参之後。（《曹瞒传》曰：太祖一名吉利，字阿瞒也。）祖腾，汉桓帝时为中常侍大长秋，封费亭侯。养子嵩嗣，官至太尉，莫能审其生出本末。（《曹瞒传》及郭颂《世语》并云：嵩夏侯氏子，夏侯之叔父，太祖於为从父兄弟也。）嵩生太祖。太祖少机警，有权数，而任侠放荡，不治行业，故世人未之奇也；惟梁国桥玄、南阳何异焉。玄谓太祖曰：“天下将乱，非命世之才不能济也，能安之者，其在君乎！”年二十，举孝廉为郎。除洛阳北部尉，迁顿丘令，征拜议郎。光和末，黄巾起。拜骑都尉，讨颖川贼，迁为济南相。国有十馀县，长吏多阿附贵戚，赃污狼籍，於是奏免其八九；禁断淫祀，奸宄逃窜，郡界整肃。久之，征还为东郡太守；不就，称疾归乡里。初平元年春正月，後将军袁术、冀州牧韩馥、兖州刺史刘岱、渤海太守袁绍、济北相鲍相等同时俱起，众各数万，推绍为盟主。太祖行奋武将军。董卓闻兵起，乃徙天子都长安。卓留屯洛阳，遂焚宫室。是时，卓兵强，绍等莫敢先进。太祖曰：“举义兵以诛暴乱，大众已合，诸君何疑？向使卓闻山东兵起，恃王室之重，据二周之险，东向以临天下，虽以无道行之，犹足为患；今焚烧宫室，劫迁天子，海内震动，不知所归，此天亡之时也。一战而天下定矣，不可失也。”遂引兵西据成皋。到荣阳汴水，遇卓将徐荣，与战不利，士卒死伤甚多。太祖为流矢所中，乘马被疮，从弟洪以马与太祖得出。太祖兵少，乃与夏侯等诣扬州募兵，司徒王允与吕布共杀卓。青州黄巾众百馀万人，兖州刘岱欲击之，鲍信谏岱不从，遂与战，果为贼所杀。信乃迎太祖领兖州牧。遂进兵击黄巾，追至济北，乞降。冬，受降卒三十馀万，男女百馀万口，收其精锐者，号青州兵。天子拜太祖兖州牧。是岁，长安乱，天子东迁，败於曹阳，渡河幸安邑。太祖军临武，迎天子。天子假太祖节钺，录尚书事。（《献帝记》曰：又领司隶校尉。）洛阳残破，董昭等劝太祖都许。车驾出に辕而东，以太祖为大将军，封武平侯。自天子西迁，朝廷离乱，至是宗庙社稷制度始立。时以袁绍为太尉，绍耻班在公下，不肯受。公乃固辞，以大将军让绍。天子拜公司空，行车骑将军。公围张绣於穰，刘表遣兵救绣以绝军後。公将引还，绣兵来追，公军不得进，连营稍前。公与荀书曰：“贼来追吾，虽日行数里，吾策之，到安众，破绣必矣。”到安众，绣与表兵合守险，公军前後受敌。公乃夜凿险为地道，悉过辎重，设奇兵。会明，贼谓公为遁也，悉军来追。乃纵奇兵出夹攻，大破之。公还许，荀问公：“前何以策贼必破？”公曰：“虏遏吾归师，而与吾死地战，吾以是知胜矣。”袁绍既并公孙瓒，兼四州之地，众十馀万。诸将以为不可敌。公曰：“吾知绍之为人，志大而智小，色厉而胆薄，忌刻而少威，兵多而分画不明，将骄而政令不一，土地虽广，粮食虽丰，适所足以为吾奉也。”张绣率众降，公军官渡。刘备杀徐州刺史曹胄，举兵屯沛。五年，公自征备，诸将曰：“与公争天下者袁绍也。今弃之东若何？”公曰：“刘备，人杰也，今不击，必为後患。袁绍虽有大志，而见事迟，必不动也。”遂破备，备奔绍。绍遣郭于琼、颜良等攻刘延于白马，绍引兵至黎阳。公於是救延，荀攸说公曰：“今兵少不敌，分其势乃可。”公从之，遂击破，斩良。绍骑将文丑与刘备将五六千骑前後至。公纵奇兵击，大破之，斩丑、良。丑、良皆绍名将，再战，悉擒，绍军大震。八月，绍连营稍前，进临官渡，起土山地道。公亦於内作之，以相应。绍射营中，矢如雨下，行者皆蒙盾，众大惧。时公粮少，与荀书，议欲还许。以为“绍悉众临官渡，欲与公决胜败。公以至弱当至强，若不能制，必为所乘，是天下之大机也。”公与绍相距连月，虽比战斩将，然众少粮尽，士卒疲乏。公谓运者曰：“十五日为汝破绍，不复劳汝矣。”冬十月，绍遣车运，使淳于琼等五人将兵万馀人逆之，宿绍军营北四十里。绍谋臣许攸贪财，绍不能用，来奔，因说公击琼等。左右疑之，荀攸、贾诩劝公。公乃留曹洪守，自将步骑五千人夜往，会明至。琼等望见公兵少，出阵门外，公急击之，琼退保营，遂攻之。绍遣骑救琼。左右或言“贼稍近，请分兵距之”。公怒曰：“贼在背後，乃言！”士卒皆殊死战，大破琼等，皆斩之。绍初闻公击琼，谓长子谭曰：“就彼破琼等，吾攻拔其营，彼固无所归矣！”乃使张、高览攻曹洪。等闻琼破，遂来降。绍众大溃，绍及谭弃军走，渡河。追之不及，尽收其辎重图书珍宝，虏其众。公收绍书中，得许下及军中人书，皆焚之。绍自军破後，发病呕血死。少子尚代，谭自号车骑将军，屯黎阳。秋，公征之，连战。谭、尚数败退，固守。攻其郭，乃出战，击，大破之，谭、尚夜遁。谭、尚争冀州，谭为尚所败，走保平原。尚攻之急，谭遣辛毗乞降请救。诸将皆疑，荀攸劝公许之，公乃引军还到黎阳，为子整与谭结婚。袁尚闻公北，乃释平原还邺。公进军攻邺。尚惧，乞降，公不许，为围益急。尚夜遁，众大溃，尚走中山。尽获其辎重，得尚印绶节钺，邺定。公临祠绍墓，哭之流涕；慰劳绍妻，还其家人宝物，赐之杂缯絮，廪食之。天子以公领冀州牧，公让还兖州。公之围邺也，谭略取甘陵、安平、渤海、河间。尚败，还中山。谭复攻之，尚奔固安，遂并其众。公遗谭书，责以负约，与之绝婚，女还，然後进军。谭惧，拔平原，走保南皮。公入平原，略定诸县。攻谭，破之，斩谭，诛其妻子，冀州平。袁熙大将焦触、张南等叛攻熙、尚，熙、尚奔三郡乌丸。触等举其县降，封为列侯。三郡乌丸承乱破幽州，略有汉民合十馀万户。初，袁绍皆立其酋豪为单于。西单于蹋顿尤强，为绍所厚，故尚兄弟归之，数入塞为害。公将征之，凿渠，自滹沱以引水，名平虏渠，引军出卢龙，塞外道绝不通，乃{渐土}山堙谷五百馀里，经白檀，历平刚，涉鲜卑庭，东指柳城。未至二百里，虏乃知之。尚、熙与蹋顿、辽东单于楼班、右北平单于能臣抵之等将数万骑逆军。登白狼山，卒与虏遇，众甚盛。公车重在後，被甲者少，左右皆惧。公登高，望虏阵不整，乃纵兵击之，使张辽为先锋，虏众大崩，斩蹋顿及各王以下，胡、汉降者二十馀万口。初，辽东太守公孙康恃远不服。及公破乌丸，或说：“公遂征之，尚兄弟可擒也。”公曰：“吾方使康斩送尚、熙首，不烦兵矣。”公引军自柳城还，康即斩尚、熙及速仆丸等，传其首。诸将或问：“公还而康斩尚、熙，何也？”公曰：“彼素畏尚等。吾急之则并力，缓之则自相图，其势然也。”关中诸将疑公欲自袭，马超遂与韩遂、杨秋、李堪、成宜等反。公乃征之，与超夹关为军。乃与克日会战，先轻兵挑之，战良久，乃纵虎骑夹击，大破之，斩成宜、李堪等。超走凉州，杨秋奔安定，关中平。天子命公赞拜不名，入朝不趋，剑履上殿，如萧何故事。使御史大夫郗虑持节策命公为魏公，始建魏社稷宗庙。天子聘公三女为贵人，又命公置旄头，宫殿设钟ね。又命公制封拜诸侯守相。冬十月，始置名号侯至五大夫，与旧列侯、关内侯凡六等，以赏军功。又进公爵为王，设天子旌旗，出入称警跸。王崩於洛阳，时年六十六，谥曰武王，葬高陵。
又曰：汉桓帝时，有黄星见於楚宋之分。辽东商馗善天文，言後五十岁当有真人起於梁沛之间，其锋不可当。至破袁绍之岁，凡五十年，天下莫敌矣。
《魏书》曰：汉末，太祖拒董卓命，归乡里，过故人成皋吕伯奢，伯奢不在，其子八人，备宾主之礼。太祖自以背卓，闻其食器声，以为图己，夜杀八人而去。既而叹曰：“宁我负人，无人负我！”遂行。
又曰：太祖自御海内，芟夷群丑，其行军用师，大较依孙、吴之法。而因事设奇，量敌制胜，变化如神。自作兵书十馀万言，诸将征伐，皆以新书从事；临时又手为节度，从令者克捷，违教者负败。与虏对阵，意思安，如不欲战，然及至决机乘胜，气势盈溢，故每战必克。知人善察，难眩以伪，拔于禁、乐进于行阵之间，取张、徐晃于亡虏之中，皆佐命立功，列于名将。其馀拔出细微，登为牧守者，不可胜数。是以创造大业，文武并施，御军三十馀年，手不舍书，昼则讲军策，夜则思经传，登高必赋，及造新诗，被之管弦，皆成乐章。才力绝人，手射飞鸟，躬擒猛兽，尝于南皮一日射雉获六十三头。及造作宫室，缮治器械，无不为之法则，皆尽其意。雅性节俭，不好华丽，後宫不衣锦绣，侍御履不二采，帷帐屏风，坏则补衲，茵褥取温，无有缘饰。攻城拔邑，得靡丽之物，则悉以赐有功。勋劳宜赏，不吝千金，无功望施，分毫不与。四方献御，与群下共之。常以礼送终之制，袭称之数，繁而无益，俗又过之，故豫自为制终云：衣服四箧而已。
《帝王世纪》曰：黄初元年，追尊号谥曰武皇帝，庙号曰太祖。
《曹瞒传》曰：操少好飞鹰走狗，游荡无度。其叔父数言之于嵩，操患之，後逢叔父於路乃阳败面呙口。叔父怪问其故，太祖曰：“卒中恶风。”叔父以告嵩，嵩惊愕，呼操，而口貌如故，嵩问曰：“叔父言汝中风，已差乎？”操曰：“初不中风，但失爱於叔父，故见罔耳！”嵩乃疑焉。自後，叔父有所告，嵩终不复信，操於是益得肆意。及为洛阳北部尉，初入尉廨，缮治四门。造五色棒，悬门左右条十馀枚，有犯禁者，不问豪强皆棒杀。后数月，灵帝爱幸小黄门赛硕叔父夜行，即杀之。京师敛迹，莫敢犯者。近习宠臣咸疾之，然不能伤，於是共称荐操，故迁为顿丘令。操为人轻易，无威重，好音乐。倡优在侧，恒以日达夕，被服轻绢，身自佩小盘囊，以盛细物。时或冠帽以见宾客。每与人谈论，戏弄言辞，尽无所隐，及悦大笑，至以头投杯案中，肴膳皆沾污巾帻，其轻易如此。然持法峻刻，诸将计画胜出己者，随以法诛之。及故人旧恶，亦皆无馀。其所刑杀，辄对之垂涕嗟痛之，终无所活。尝出军行经麦中，令士卒无败麦，犯者死。骑士皆不马，指麦以相付。时操马腾入麦中，敕主簿议罪，主簿对以《春秋》之义，罚不加尊。操曰：“制法而自犯之，何以帅下！然孤为军帅，不可杀，请自刑。”因拔刀割以置地。
《世语》曰：魏武将见匈奴使，自以形陋，不足雄远国，使崔季代，帝自捉刀立床头坐。既毕，令间谍谓曰：“魏王何如？”匈奴使答曰：“王雅望非常。然床头捉刀人，此乃英雄也。”魏王闻之，驰遣杀此使。
《博物志》曰：汉世安平崔瑗，瑗子实，弘农张芝，芝弟昶，并善草书，而太祖亚焉。桓谭、蔡邕善音乐，冯翊、山子道、王九真、郭凯等善围棋，太祖皆与埒能。又好养性法，亦解方药，招引方术之士。庐江左慈、谯郡华陀、甘陵甘始、阳城郗俭无不毕至。又习啖野葛，至一尺，亦能少少饮鸩酒。
《世说》曰：魏武帝尝过曹娥碑不解，杨修读碑背上题云：“黄绢幼妇，外孙齑臼。”魏武谓修曰：“卿解未可言，待我思之。”行三十里，魏武曰：“吾已得。”令修别记所知。曰：“黄绢，色丝也，於字为绝；幼妇，少女也，於字为妙；外孙，女子也，於字为好；齑臼，受辛也，於字为辞。所谓绝妙好辞。”武帝亦记之，与修言同，帝叹曰：“我才不如卿，乃较三十里。”
《唐太宗皇帝祭魏武帝文》曰：夫大德曰生，资二仪以成化；大宝曰位，应五运而递昌。贵贱废兴，莫非天命。故龙颜日角，显帝王之符；电影虹光，表乾坤之瑞。不可以智竞，不可以力争。昔汉室三分，群雄并立。夫民离政乱，安之者哲人；德丧时危，定之者贤辅。伊尹之匡殷室，王道昏而复明；霍光之佐汉朝，皇纲否而还泰。立忠履节，爰在於斯。帝以雄武之姿，常艰难之运。栋梁之任，同乎曩时；匡正之功，异乎往代。观沉溺而不拯，视颠覆而不持，乖犭旬国之情，有无君之迹。既而三分，肇庆黄星之应，久彰五十启期，真人之运斯属，其天意也，岂人事乎？
文皇帝
《魏志》曰：文皇帝讳丕，字子桓，武帝太子。太祖崩，嗣位为丞相、魏王，延康元年十月升坛即祚，改延康为黄初。以荆杨江表八郡为荆州，孙权领牧故也。荆州江北都郡为郢州。权破刘备於夷陵，初，帝闻备兵东下，与权交战，树栅连营七百馀里，谓群臣曰：“备不晓兵，岂有七百里营可以拒敌者乎？”孙权叛，帝自许昌南征，诸军兵并进，权临江拒守。幸广陵故城，临江观兵，戎卒十馀万，旌旗数百里。是岁大寒冰，舟不得入江，乃引还。七年春，将幸许昌，许昌城南门无故自崩，帝心恶之，还洛阳宫。五月，帝崩於嘉福殿，时年四十。帝好文学，以著述为务，自所勒成垂百篇。又使诸儒撰集经传，随类相从，凡千馀篇，号曰《皇览》。
《魏书》曰：帝生时，有□气青色而圆如车盖当其上，终日，望气者以为至贵之证，非人臣之气。年八岁，能属文。有逸才，遂博贯古今经传诸子百家之言。善骑射，好击剑。州举茂才，不行。
又曰：文帝初在东宫，疫疠大起，时人凋伤。帝深感叹，与素所善者大理王郎书曰：“人生有七尺之形，死为一棺之土。惟立德扬名，可以不朽；其次莫如著篇籍。疫疠数起，士人凋落，余独何人，能全其寿？”故论撰所著论诗赋，盖百馀篇。集诸儒於肃成门内，讲论大义，侃侃无倦。
《吴志》曰：魏文帝出广陵，望大江曰：“彼有人焉，未可图也。”乃还。
《博物志》曰：魏文帝善弹棋，能用手巾角。时有一书生，又能低头以所冠巾角撇棋。
《典论》曰：初平之元年，董卓弑帝鸩后，荡覆王室。时余年五岁，上以世方扰乱，教余学射，六岁而知射，又教余乘马，八岁而能骑射矣。以时之多难，故每征伐，余乘马常从。建安初，上南征荆州，至宛，张绣降；旬日而反，亡兄孝廉子修，从兄安民遇害。时余十岁，乘马得脱。夫文武之道，各随时而用，生乎中平之季，长於戎旅之间。是以少好弓马，于今不衰，逐禽辄十里，驰射常百步，日夕体倦，心每不厌，建安十年，始定冀州，秽貊献良弓，燕岱献名马。时岁之暮春，勾芒司节，和风扇物，弓燥手柔，草浅兽肥，与族兄弟同猎於邺西，终日，获獐鹿九，雉兔二十。後军南征，次曲蠡，尚书令荀奉使犒军，见余，谈论之末，言：“闻君善左右射，此实难能。”余言：“执事未睹夫项发口纵，俯马蹄而仰月支也。”喜笑曰：“乃尔！”余曰：“射有常径，的有常所，虽每发辄中，非至妙也。若夫驰平原，赴丰草，要狡兽，截轻禽，使弓不虚弯，所中必洞胸，斯则妙矣。”时军祭酒张京在坐，顾俱拊手曰：“善。”余又好击剑，阅师多矣，四方之法各异，惟京师为善。余於他戏弄之事少所喜，惟弹棋略尽其巧，少为之赋。昔京师先上有马合乡侯、东方安世、张公子，常恨不得与彼数子者对。上雅好书籍，虽在军旅，手不释卷，每定省从容，常言人少好学则思专，长则忘，於长大而能勤学者，惟吾与袁伯业耳。余是以少诵《论》、《诗》，及长而备历五经、四部、《史》、《汉》，诸子百家之言，靡不毕览。所著书论诗赋，凡六十篇。至若知而能愚，勇而知怯，仁以接物，恕以及下，以付後之良史。
卷九十四　皇王部十九
魏烈祖明皇帝
《魏志》曰：明皇帝讳睿，字元仲，文帝太子也。生而太祖爱之，常今在左右。年十五，封武德侯，黄初二年为齐公，三年为平原王。以其母诛，故未建为嗣。七年夏五月，帝病笃，乃立为皇太子。丁巳，即皇帝位，诏太傅三公：以文帝《典论》刻石於庙门之外。青龙见郏之靡陂井中。丁酉，幸陂观龙，於是改元为青龙，靡陂为龙陂。二年三月，山阳公薨，帝素服发哀，使持节典护丧。追谥山阳公为汉孝献皇帝，葬以汉礼。孙权入居巢湖口，向合肥新城，又遣将陆逊、孙韶各将万馀人入淮、沔。六月，征东将军满宠进军拒之。秋七月，帝亲御龙舟东征，权攻新城，将军张颖等拒守力战，帝军未至数百里，权遁走。群臣以为大将军方与诸葛亮相持未解，车驾可西幸长安。帝曰：“权走，亮胆破，大将军必制之，吾无忧矣。”遂进军幸寿春，录诸将功，封赏各有差。八月，大耀兵，飨六军，遣使者持节犒劳合肥、寿春诸军。行还许昌宫。司马宣王与亮相持，连围积日，亮数挑战，宣王坚垒不应。会亮卒，其军退还。景初元年，泰山茬县言黄龙见。（茬，仕俚反。）於是有司奏，以为魏得地统，宜以建丑之月为正月，定历改元为孟夏四月。服色尚黄，牺牲用白，戎事乘黑首白马，建大赤之旗，朝会建太白之旗。改太和历为景初历。其春夏秋冬孟仲季月虽与正岁不同，至於郊祀、迎气、礻勺祠、蒸尝、巡狩、田、分至启闭、班宣时令、中气早晚、敬授民事，皆以正岁斗建为历数之序。二年十二月，帝寝疾不豫。太尉宣王还至河内，帝驿马召到，引入卧内，执其手谓曰：“吾疾甚，以後事属吾君，君其与爽辅少子。吾得见君，无所恨矣！”宣王顿首流涕。即日，帝崩於嘉福殿，年三十六。葬高平陵。
《魏书》曰：帝生数岁而有岐嶷之姿，武皇帝异之，曰：“我基於尔三世矣。”每朝宴会同，与侍中近臣并列帷幄。好学多识，特留心於法理。容止可观，望之俨恪。即位之後，容受直言，听受吏民士卒上书，一月之中，至数十百封，虽文辞鄙陋，犹览省究，意无厌倦。
又曰：青龙三年，起太极诸殿，筑总章观，高十馀丈，建翔凤於其上，又於芳林园中起陂池，楫棹越歌；又於列殿之北立八坊，诸才人以次第序处其中，贵人夫人已上，转南附焉，其秩名拟百官之数。帝常游宴在内，乃选女子知书可附信者六人，以为女尚书，使典省外奏事，处分当画可。自贵人已下至尚保及给掖庭洒扫，习伎歌者，各有千数。通引水过九龙前，玉井绮栏，蟾蜍含受，神龙吐出。使博士马均作司南车，水转百戏。岁首建巨兽，鱼龙曼延，弄马倒骑，备如汉西京之制，筑阊阖诸门外罘ぜ。太子舍人张茂以吴、蜀数动，诸将出征，而帝盛兴宫室，留意於玩饰，赐与无度，帑藏空竭，乃上书谏之。
《魏氏春秋》曰：魏明帝天姿秀出，立委地，口吃少言，而沈毅好断。初，诸公受遗辅导，帝皆以方任处之，政自己出。而优礼大臣，开容善直，虽犯颜极谏，无摧戮也。其君人之量如此之伟，然不思建德垂风，不固维城之基，至使大权偏据，社稷无卫，悲夫！
《魏略》曰：明帝欲平北邙，令登台见孟津，辛毗谏曰：“若九河溢涌，洪水为害，丘陵皆夷，何以御之？”帝乃止。
《魏末传》曰：初，帝为平原王，母甄后妒，文帝杀之，故不立为太子。尝从文帝猎，见鹿子母，文帝射杀鹿母，诏明帝射鹿子，明帝曰：“陛下已杀其母，臣不忍杀其子。”因涕泣。文帝即放弓箭，以此深奇之，而建树之意定矣。
废帝齐王芳
《魏志》曰：齐王讳芳，字兰卿。明帝无子，养王及秦王询；宫省事秘，莫有知其所由来者。（《魏氏春秋》曰：或云任城王楷子也。）青龙三年，立为齐王。景初三年正月，明帝病甚，乃立为皇太子。是月，即皇帝位。二月，西域重译献火浣布，诏大将军、太尉临试以示百僚。帝加元服，赐群臣各有差。大将军司马景王将谋废帝，以闻皇太后。太后今曰：“皇帝芳春秋已长，不亲万机，耽淫内宠，沉漫女德，日延倡优，纵其丑谑；延六宫家人留止内房，毁人伦之叙，乱男女之节；恭孝日亏，悖傲滋甚，不可以承天叙，奉宗庙。遣芳归藩於齐，以避皇帝。”是日迁居别宫，时年二十三。使者持节送卫，营齐王宫於河内之重门，制度皆如藩国之礼。
《魏略》曰：景王将废帝，遣郭芝入白太后，后与帝对坐。芝谓帝曰：“大将军欲废陛下，立彭城王据。”帝乃起去。太后不悦。芝曰：“太后有子不能教，今大将军意已成，又勒兵在外以备非常，但当从旨，将复何言！”太后曰：“我欲见大将军，口有所说。”芝曰：“何可见耶？但当速取玺绶。”太后意折，乃遣傍侍御取玺绶著坐侧。芝出报景王，景王甚欢。又遣使者授齐王印绶，当出就西宫。帝受命，遂载王车，与太后别，垂涕，始从太极殿南出，群臣送者数十人，太尉司马孚悲不自胜，馀多流涕。王出後，景王又使使者请玺绶。太后曰：“彭城王，我之季叔也，今来立，我当何之！且明帝当绝嗣乎？吾以为高贵乡公者，文皇帝之长孙，明皇帝之弟子，於礼，小宗有後大宗之义，其详议之。”景王乃更召群臣，以皇太后令示之，乃定迎高贵乡公。是时，太常已发二日，待玺绶於温。事定，又请玺绶。太后令曰：“我见高贵乡公小时，识之，明日我自欲以玺绶手授之。”
《魏世谱》曰：晋受禅，封齐王为邵陵公，年四十三，太始十年薨，谥曰：“厉公”。
废帝高贵乡公
《魏志》曰：高贵乡公讳髦，字彦士，文帝孙，东海定王霖子也。正始五年，封郯县高贵乡公。少好学，夙成。齐王废，公卿议立公。十月，公至於玄武馆，群臣奏请舍前殿，公以先帝旧处，避止西厢；群臣又请以法驾迎，公不听。丙寅，公入於洛阳，群臣迎拜西掖门南，公下舆将答拜，傧者请曰：“仪不拜”。公曰：“吾人臣也。”遂答拜。至止车门下舆，左右曰：“旧乘舆入。”公曰：“吾被皇太后征，未知所为。”遂步至太极东堂，见於太后。是日即皇帝位，百僚陪位者欣欣焉。甘露元年夏四月，帝幸太学，问诸儒曰：“圣人幽赞神明，仰观俯察，始作八卦，後圣重之为六十四，立爻以极数，凡斯大义，罔有不备，而夏有《连山》，殷有《归藏》，周曰《周易》，《易》之书，其故何也？”《易》博士淳于俊对曰：“庖牺因燧皇之图而制八卦，神农演之为六十四，黄帝、尧、舜通其变，三代随时，质文各由其事。故《易》者，变易也；名曰《连山》，似山出纳□气连天地也；《归藏》者，万事莫不归藏於其中也。”帝又曰：“若使庖牺因燧皇而作《易》，孔子何以不云燧人氏没庖牺氏作乎？”俊不能答。讲《易》毕，复命讲《尚书》。帝问曰：“郑玄云稽古同天，言尧同於天也。王肃云尧顺考古道而行之。二义不同。何者为是？”博士庾峻对曰：“先儒所执，各有乖异，臣不足以定之。然《洪范》称三人占，从二人之言。贾、马及肃皆以为顺考古道。以《洪范》言之，肃义为正。”帝曰：“仲尼言惟天为大，惟尧则之。尧之大美，在乎则天，顺考古道，非其至也。今发篇开义，以明圣德，而舍其大，更称其细，岂作者之意耶？”峻对曰：“臣奉遵师说，未喻大义，至於文质折中，裁之圣思。”复命讲《礼记》。帝问曰：“太上立德，其次务施报。为治何由而教化各异，皆修何政而能致於立德，施而不报乎？”博士马照对曰：“太上立德，谓三皇五帝之世以德化民，其次施报，谓三王之世以礼为治也。”帝曰：“二者教化薄厚不同，将主有优劣耶？时使之然乎？”照对曰：“诚由时有朴文，故化有薄厚也。”辛未，帝幸辟雍，会命群臣赋诗。侍中和、（音由。）尚书陈赛等作诗赋稽留，有司奏免官，诏曰：“吾以暗昧，爱好文雅，广延诗赋，以知得失，而乃尔纷纭，良用反侧。其原等。主者宣敕，自尔已後，群臣皆当玩习古义，修明经典，称朕意焉。”
《魏氏春秋》曰：公神明爽俊，德音宣朗。罢朝，景王私曰：“上何如主也？”锺会对曰：“才同陈思。武类太祖。”景王曰：“若如卿言，社稷之福也。”甘露元年二月，帝宴群臣於太极东堂，与侍中荀ダ、尚书崔赞、袁亮、锺毓、中书令虞松等并讲述礼典，遂言帝王优劣之差。帝慕ダ有立，因问ダ等曰：“有夏既衰，后相殆灭，少康收集夏众，复禹之绩，汉高祖拔起陇亩，驱帅豪俊，芟夷秦、项，包举宇内，斯二主可谓殊才异略，命世大贤者也。考其功德，谁宜为优？”ダ等对曰：“夫天下重器，王者天援，德应期运，然後能受命创业，至於阶缘前绪，兴复旧绩，造与之与复，固难易不同。少康功德虽美，犹为中兴之君，与汉世祖同流可也。至如高祖，臣等以为优。”帝曰：“自古帝王，功德言行，互有高下，未必创业者皆优，绍继者咸劣也。汤、武、高祖虽俱受命，贤圣之分，所觉悬殊。少康、殷宗中兴之美，夏启、周成守文之盛，论德校实，方诸汉祖，吾见其优，未闻其劣；顾所遇之时殊，故所名之功异尔。少康生於灭亡之後，降为诸侯之隶，崎岖逃难，仅以身免，能布其德而兆其谋，卒灭过、戈，克复禹绩，祀夏配天，不失旧物，非至德弘仁，岂济斯勋？汉祖因土崩之山势，仗一时之权，专任智力以成功业，行事动静，多违圣检；为人子则数危其亲，为人君则囚系贤相，为人父则不能卫子；身没之後，社稷几倾，若与少康易时而处，或未能复大禹之绩也。推此言之，宜高夏康而下汉祖矣。”
  </div>
  <div class="pagination">
   <a href="太平御览_page97.html">
    上一页
   </a>
   <span>
    ...
   </span>
   <a href="太平御览_page93.html">
    93
   </a>
   <a href="太平御览_page94.html">
    94
   </a>
   <a href="太平御览_page95.html">
    95
   </a>
   <a href="太平御览_page96.html">
    96
   </a>
   <a href="太平御览_page97.html">
    97
   </a>
   <span class="current-page">
    98
   </span>
   <a href="太平御览_page99.html">
    99
   </a>
   <a href="太平御览_page100.html">
    100
   </a>
   <a href="太平御览_page101.html">
    101
   </a>
   <a href="太平御览_page102.html">
    102
   </a>
   <a href="太平御览_page103.html">
    103
   </a>
   <span>
    ...
   </span>
   <a href="太平御览_page99.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
