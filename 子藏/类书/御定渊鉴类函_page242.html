<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 242 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 242 页/共 320 页</h1>
    <div class="content">　　増祭法曰厉山氏之有天下也其子曰农能殖百谷原韩子曰历山农者侵畔舜往耕朞年让畔　史记曰弃为儿时好种树麻菽麻菽美及为成人遂好耕农相地之宜谷者耕稼穑之民皆法则之　増管子曰北宅火烧照下管仲入贺桓公曰吾田野辟农夫必有百倍之利也　原汉书曰杨季官至庐江太守元鼎间避仇后遡江上处岷山之阳曰郫有田一壥有宅一区世世以农桑为业　东观汉记曰樊重世善农稼好货殖増汉书曰龚遂为渤海太守民有带持刀剑者曰何为牛佩犊乎　后汉书曰王丹毎嵗丰时辄载酒殽于田间勤者而劳之惰者自励　魏略曰常林书耕锄其妻尝自担饷餽之虽在田野其相敬如賔　晋孙盛作南苍令敎曰且欲先婚配境内然后督其农业苏轼读陶潜怀古田舍诗曰平畴交逺风良苖亦怀新非古之耦耕植杖者不能道此非予之世农亦不识此语之妙　元史世祖初平大理即以姚枢为京兆劝农使敎民耕植　函史明太祖尝命世子行田间还谕之曰汝尝知吾农民之劳苦至此乎夫农树艺五谷身不离泥涂手不释耒耜国家经费又所从出故令汝知之
　　农三【开　耕耘　收获　堕废附】
　　原天驷　出土牛【国语农祥辰正天驷星也立春见于南候以兴农故曰农祥也　月令季冬出土牛以送寒气】　权节　嗣岁【岁计权节注权量时节以务农事　诗以兴嗣岁】五种　百谷【五谷之种　诗播厥百谷也】　食力　劝功【庶人食力谓农】
　　【工　乐事劝功】　逢年　望岁【史力田不如逢年　传民之望君如望岁焉】　穑事稼政【书舍我穑事注详一】　土膏起　地财生【土膏脉起谓兴农时　礼】
　　【记天生时而地生财】　少习不迁　作苦而叹【管子曰旦暮从事于田农身衣袯襫沾体涂足暴其发肤少而习焉不见异物而迁焉史陈渉作田苦辍耕而叹又杨恽书曰田家作苦】天子祈谷　廵狩视稼【礼月令天子乃以元日祈谷于上帝　周礼】　俶载南亩【诗】　平秩东作【书】　稼穑艰难　手足胼胝【书不知稼穑之艰难】　食哉惟时【书】　农之有畔【传】　服勤畎亩　懋力耘耔　必资人力　以长地财　趋以天时　务其岁计　茍能敦业　必是厚生　朝疲夕倦　春作秋成　羙郑白之沃　忘沮溺之劳　服劳于钱镈　敦业于田畴　趋三时之务【三时就绪三时务农】　忘四体之勤必资四体之勤　乃获千箱之利　増就功　肆力【孔帖唐裴漼上言今东作云始丁壮就功　详前一】　待雨【详前二】　及时【孔帖张说疏臣愿及时旋轸深居上京息人以展农】　浅种深耕　把锄荷臿【桞宗元龙城録曰予度髙郷道逢老叟率年少于路左讲明树艺其言深耕浅种时耘时耔　桞宗元文】　耒耜为业耕桑交迹【柳文生与耒耜为业　韩文耕桑交迹吏不呼问】　鼓吹行田　肩舆看种【梁张仲子　明高启诗好坐肩舆看种秧】　农美为名　田家作志【太平御览梁记曰黒水有鱼池池上立台台下四周有水左右则良田数顷以美农为名　明长谷眞逸农田余话曰陆伯翔先生尝着田家五行志占候晴雨率多可騐俗名为农家占候】　勤其四体庶彼千仓【唐庄若讷】　勤以朝夕　滋之粪土【唐桞宗元】　深树国本　克阜民天【梁沈约】　杏花菖叶耕获不愆　清甽冷风述遵无废【齐王融】　耕凿之利敷帝力于嘉谟　稼穑之难动天心于睿览【唐柳宗元】　原开去草　刋木【传如农夫之务去草焉芟夷蕴崇之勿使能殖周礼刋木芟草水火变之可以美土疆】　辟地　田【管子地之不辟非吾地也　汉光武时天下田多不实详田制】　翦荆棘　斩蓬蒿【左传戎子驹支对范宣子曰惠公赐我南鄙之田我诸戎除翦其荆棘　又子产对韩宣子曰昔我桓公与商人庸次比耦以艾杀此地斩之蓬蒿藜藋而共处之】　粪田畴　美土疆【注详田一】郭翻立表【注详田二】　李尚占【详前求田】　相以丘陵　芟
　　其草木　増辟芜　开废【唐文粹韦瓘为宣州大农陂记辟芜拨腐曝淤开荒　又曰卢坦表韩重华为代北水运使开废田】　训导以术　卖马给贫【又曰陆宣公奏议所贵田野辟者岂不因训导以术人自乐业乎又曰李大亮有文武才干为土门令属百姓饥荒大亮卖所乗马分给贫者劝以垦田岁因大稔太宗下书诏襃美之】　徐申募人　刘昌身率【又曰徐申募人假牛犁废以所収半畀之岁入凡三万斛诸工计所庸受粟有差　又曰刘昌在边凡十有五年身率士田三年而军有羡食】　滦州免赋　牧地听耕【续文献通考辽圣宗统和中募民耕滦州荒地免其赋税十年又曰元世祖中统中勅怀孟牧地听民耕】　等充国之大开时兴岁足　类信臣之广辟毎咏丰年【唐李暄】荆榛疆土皆入于版圗　顚沛流民尽安于畎亩【明周】
　　【谟】　原耕耘区种　火耕【后汉刘般上言郡国中牛疫田多减故诏勅区种増进顷亩以为民也而吏举度田欲多于前或通不种之处以为租　汉武诏云江湖之地火耕水耨】　服耕　趋耨【诗亦服尔耕　周礼趋其耕耨】　待时雨　耕乙地【深耕疾耨以待时　汉仪常以乙日耕乙地】　是藨是蓘　或耘或耔【不敢告劳耘除草耔附根】　植杖而耘　曝背而耕　千耦其耘　三日于耜畟畟良耜　绵绵其藨　増置社　犒牛【孔帖韦宙为永州刺】
　　【史民贫无牛以耕宙为置社二十家月防钱若干探名得者充市牛以是为凖久之牛不乏　又曰耕桑偶记云青徐间遇春耕则犒牛以天麻饼仍用锦缕系牛角上】　象耕鸟耘　农蓑圃笠【山堂肆考唐陆曰耕者行端而徐起拨欲深象行端履深耕者法之故曰象耕耘者务疾而畏晩鸟之啄食务疾而畏夺法其疾畏故曰鸟耘　事文类聚叶正则曰农蓑圃笠共谈垅亩间】　兔园遗册畚【山堂肆考五代冯道本田家状貌质野朝士多笑其陋道入朝任赞刘岳在后道行】
　　【数歩必反顾赞问岳何为岳曰遗下兔园册耳兔园册者乡校里儒敎田夫牧子之所诵也故岳举以诮道道闻之大怒迁岳秘书监　合璧事类唐陆有田数亩屋三十楹身负畚挿茠刺无休】　谷穉草壮　稻种麦收【宋苏轼眉州逺景楼记曰四月初吉谷穉而草壮耘者毕出　宋马永卿嬾眞子録仆近为老农始知所谓芒种五月莭者谓麦至是始可收稻过是而不可种也】　玉山分平畴交风【元郭钰诗曰玉山分秧苖緑苍龙为耘虎收谷　晋陶潜诗平畴交逺风良苖亦】
　　【怀新】　星有轭　唤晓惟鸡【明高启诗带星耕处轭又诗曰鸡唤晓耕人】望杏敦耕　瞻蒲劝穑　顺阳和而肃事　映秋霜以毕力　将植油油之苖　冀获芃芃之稼【唐张环】　候正岁之有和乃宣乃理　及王之生夏或镈或钱　原收获登谷　敛穧【月令七月农乃登谷诗此有不敛穧】　务纳　肯获【无不务纳纳收也　书厥父菑厥子乃弗肯播矧肯获】　济济【诗载获济济】　秷秷【诗获之秷秷】　趣民敛　如宼至【月令仲秋趣民收敛　史记力耕数耘如宼盗之至注促遽之甚恐风所损】　兵至刈麦　为台妨农【宓子贱为单父兵至请出人刈麦详县令　传宋皇国父为平公筑台妨于农收】　八月其获　十月涤场【诗十月涤场圃埽涤也】　増得获　趋刈【孔帖桞文实之坚好也得其获　又曰宇文融凡农月州县常务一切罢省使趋刈获】　获百千　收十二【又欧阳詹徳胜颂无硗塉与良沃获十一于千百　又贞观十四年校猎同州时秋敛未讫刘仁轨谏曰今澍泽沾足百谷炽茂收才十二少延一旬使农圃毕劳六飞徐驱公私交泰】　百亩可获　万穗何稀【又权徳舆杜岐公淮南遗爱碑濒海弃地茭刍塡淤一夫之勤百亩可获终古遗利沛然嘉生　又欧阳詹上郑相公书大田斯获不有遗秉即滞穗也万秉稀一万穗稀一某岂遂当其一乎】　将俟农收　方明绩用【唐元稹】　百物既阜三农已登【唐苏颋】　宿麦既登秋种而茂【宋仁宗诏】　谷艾草衰　仆鼓决漏【苏轼眉州逺景楼记七月既望谷艾草衰则仆鼓决漏买羊豕酒醴作乐醉饱而去】　土反其泽之年　水归其壑之候　我稼既同则田祖斯飨　尔酒旣旨故啬夫载驰【唐郑岑】　原堕废田维莠　祭无盛【诗无田甫田维莠骄骄　周礼庻人不耕者祭无盛不树者葬无椁】　罚屋粟　报卤莽【周礼凡宅不毛者有里布凡田不耕者出屋粟罚以劝人务农桑　庄子耘而卤莽之则卤莽而报予灭裂则灭裂而报予】　刑上功鞭贼稻【周礼以野刑上功纠力注云功农功也纠察也力劝也　晋陶侃字士行为荆州守出游】
　　【见人持一把未熟稻大怒曰汝既不佃而戏贼人稻乃执而鞭之是以百姓皆劝于农】　力帷不足　田则甚芜　必惩浮惰　以劝作劳　惟见蓬蒿徒云穜稑　地有遗利　人有余力　耦且殊于二
　　五　稼寜望于十千　茍蒿莱之不除　何黍稷之能艺　农祥罔候既失天时　稼政靡终无穷地力　农之惰业但见蓬蒿　罚以劝人宜惩菽麦　当于耜之日曾莫力田　及其获之时不能偿种　四体不勤既力亏于东作　八月其获独无望于西成　或耘或耔则冀十千之赋　不耕不获胡取三百之廛　増察不勤　按末作【孔帖唐百官志廵按州县察农桑不勤者又曰唐窦轨为洺州都督下令诸县有游手末作者按之】　拱手曳裾　游闲浮食【又白居易曰方今人多游心地有遗力安得听拱手而曳裾　又曰唐李叔明传彭偃云天生蒸人必将有职游闲浮食王制所禁】　笃其耕植　勤以农桑【又曰刘蕡防斥惰游之人以笃其耕植　又曰韩愈袁州谢表勤以耕桑使无怠惰】　农师察民　里老致罚【函史宋太平兴国中命农师察民饮博怠不耕桑者白州县论罪　又曰明太祖洪武中命及时服田其惰者里老罚之】　以兹游荡　意絶归耕【宋陈靖疏】　阙四井之菑畬　废五沟之种艺　委台笠于中田　闭蓬门于故里　耕灌不修　桑榆靡树　曝背拘牛屡空于畎亩　绩麻治丝无问于窐巷【梁丘迟】　播植务农实粢盛之备　贸迁变业非礼节之宜【唐敬括】　执耜暂愆则如悬比室　乗机或惰则无褐终年【梁沈约】
　　农四
　　原躬稼　増芟柞【诗曰载芟载柞其耕泽泽芟除草柞除木将耕故先治之也】　原是刈是获【诗】　不耕而获　服田力穑【书详前一】　不昏作劳【书惰农自安不昏作劳昏强也】　罔有黍稷【书不服田亩越其罔有黍稷越于也】　无有使　无失时【礼记俱详前一】　増龡豳雅【周礼籥章凡国祈年于田祖龡邠雅击土鼓以乐田畯】　勤稼穑【勤劳稼穑必有丰年】　原饬田事　学稼【论语樊迟请学稼】　不勤不分【又曰四体不勤五谷不分】　不治【礼记曰地广大荒而不治】増霑体涂足【国语论农曰脱衣就功首戴茅蒲身服袯襫霑体涂足暴其发肤尽其四肢之】
　　【力以从事于田野】　长兄去弟【吕览曰善耘者长其兄而去其弟不善耘者长其弟而去其兄兄嘉禾也弟荼蓼也】　原芟草把土　揉木辟土　増耰鉏【汉书借父耰鉏虑有徳色　苏子瞻文百亩田耰鉏铚艾相寻于上者如鱼鳞而地力竭矣】　原不偿【汉书不能偿种言所收不能充种子也】　敎牛耕【汉王景字仲通为庐江长百姓不知牛耕地力有余常食不足界有孙叔敖所起种田景乃率人敎耕犁邑遂丰稔】　买牛给【魏卫顗字伯儒请置使者监卖盐以其直益市犂牛有归民以给之】　増农国之本【孔帖李渤言农国之本本立而太平可议也】　苦恋本元【又刘禹锡和州壁记男夫尚苦恋本元无即山近盐之逸】　农者不谷复【韩愈三器论】　不劝而耕【唐史韩琬上言正观永徽之间农不劝而耕者众】以田为业【唐史薛仁贵贫贱以田为业】
　　农五
　　增诗唐钱起南溪春耕诗曰荷蓑趋南径戴胜鸣条枚溪雨有余润土膏寜厌开沟塍花落尽耒耜度云廻谁道耦耕倦仍兼胜赏催日长农有暇悔不带经来　杜甫茅堂检校收稻诗曰香稻三秋末平田百顷间喜无多屋宇幸不碍云山御裌侵寒气尝新破旅顔红鲜终日有玉粒未吾悭　宋苏轼和陶劝农诗曰天不假易亦不汝匮春无遗勤秋有厚冀云举雨决妇姑毕至我良孝友袒跣何愧　又曰逸谚戏侮博奕顽鄙投之生黎俾勿冠履霜降稻实千箱一轨大作尔社一醉醇羙陆游岳池农家诗曰春深农家耕未足原头叱叱两
　　黄犊泥融无块水初浑雨细有痕秧正緑緑秧分时风日美时平未有差科起买花西舍喜成婚持酒东邻贺生子谁言农家不入时小姑画得城中眉一双素手无人识空村相唤看缲丝农家农家乐复乐不比市朝争夺恶宦游所得眞几何我已三年废东作　元赵孟頫题耕织图诗之一曰良农知土性肥瘠有不同时至万物生芽蘖由地中秉耒向畎亩忽徧西与东举家往于田劳瘁在尔农春雨及时降被野何蒙蒙乗兹各布种庶望西成功培根利秋实仰天望年丰但使隂阳合自然仓廪充　明髙启看刈禾诗曰农工亦云劳此日始告成往获安可后相催及秋晴父子俱在田札札镰有声黄云暂收尽旷望空郊平日入负担归讴歌道中行鸟雀亦羣喜下啄飞且鸣今年幸稍丰私廪各已盈如何有贫妇拾穗犹惸惸
　　增赋唐人观农赋岁起于东丁壮就功杏花毓树蒲叶抽丛美夫原隰厎绩沟塍刻镂耒耜交横烟云辐辏田畯至喜室家相欢挥镃去莠筑堰浇兰野饷晓持于斜径畚锸暮荷于层峦怜近山之树密恱临流之地寛且人生在勤勤则不匮欲抑末以敦本在用天而分地八政之中食居一四人之里农为二故土爰稼穑舍灵是资岁稔则家知礼让食足则国賛雍熈迹忝门人得承规于孔父心将诣学恐贻责于樊迟
　　劝农【劳农　馌饷附】
　　原驱游食　出夫布【贾谊曰今驱人归农使游食之人转而縁南亩　王莽时民浮游无事出夫布一疋不能出者穴作县官衣布之】　复耕织　惩惰游【卫鞅变法民戮力耕织致粟帛多者复其身怠而贫者举为奴　史汉武帝时富人致鬭鸡走狗乱齐民乃征诸犯令相引数千人命曰株送徒入财者得补郎郎选衰矣株根本也送引也】　尽地利　铸田器【李悝作尽地利之敎勤则亩有益五斗不勤损亦如之　九眞俗不知耕人常苦籴王延字眞长为守乃制作田器敎之开而百姓充给】　南阳守　下蔡长【召信臣字翁卿为南阳守吏家子弟不以田作为事者辄斥罢之莫不耕种力田　魏郑恽字文翁为下蔡长所在夺其渔猎之具使耕桑】　劝种亲耕【汉武使谒者劝有水灾处种菽麦　劝农】　蔡揆劝郡国　温峤置
　　曹掾【后汉蔡揆以好农使劝郡国至大官　温峤字太眞上疏请置田曹掾州一人劝课农桑察吏能否今宜依旧】　仲舒劝种麦　龚遂劝务农【董仲舒曰春秋麦禾不熟成则书之以此知圣人于五谷重麦与禾也今闗内不好种麦是失春秋所重宜劝种麦也　注详农二】　务本抑末　劝农勉人　増均功　董作【孔帖唐太宗木铎云狥里胥均功又曰孟元阳为陈许军中大将董作西华屯盛夏屩而立于涂役休乃就舍由是田辄岁稔而军食常足】廵岁　谕【又唐六典刺史毎岁廵属县其弟力田者具以名闻　又曰唐冯伉为醴泉令着谕蒙书大抵劝务农】　展器授方　朝廵夕课【又曰唐李翰颂云展器授方田事既饬　又曰朝廵夕课趋其时也】　裴清劝　张俭敎营【又唐裴清历信州刺史劝民田至二万亩　又曰张俭教民营田岁收谷数万斛】　自咨雨旸　躬行阡陌【函史宋艺祖田家卜岁丰凶及雨旸有騐者必躬自咨之　元史许义夫砀山人为夏县尹躬行阡陌劝稼穑见勤谨者出已俸赏之】　鹿囿赐农　龙冈观稼【续文献通考金太宗天会中以京西鹿囿赐农　函史明太祖尝幸钟山自独龙冈歩至淳化门谓侍臣曰朕不历田亩乆适见田者冐烈暑而耕心恻然悯之不觉徒歩至此】　匪鸡则鸣已驱人于里巷　白驹未照方执耒于疆场【唐傅怀海】　有司皆辟土劝耕之张堪而民足食　长令皆植桑训织之纯仁而民足衣【明毛澄】原劳农孟冬休息　蜡日狂乐【月令孟冬劳农以休息之谓十月农功毕】
　　【党正属民饮酒正齿位诗云朋酒斯飨　礼记孔子问子贡观蜡曰一国之人皆若狂赐未知其乐也子曰百日之蜡一日之泽非尔所知】　黄冠而祭　斗酒自劳【礼记黄衣黄冠而祭息田夫也　杨恽书曰田家作苦岁时伏腊烹羊炰羔斗酒自劳】　息勤　休老【休力息勤乐事劝农　礼记休老劳农注休息老物】　劳酒　载肴【月令天子亲载耒耜躬耕帝籍反执爵于太寝命曰劳酒　详二】　増加阶　叙劳【孔帖唐徳宗贞元四年増户田者加阶　又李翰屯田纪绩颂曰下稽功事逹之于上上制禄食复之于下以叙劳也】　劳之畎亩　哀其获耕【又曰五代张全义为河南尹披荆棘劝耕植躬载酒食劳民于田亩之间　又桞宗元侧耕危获茍以食兮哀斯民之増劳】　聚百物以飨息人大义　为一日之蜡非赐能知【唐陆据】　原馌饷冀缺敬　葛伯仇【传冀缺耨其妻馌之敬相待如賔　书云葛伯仇饷有饷田者葛伯夺而杀之故曰仇饷】　有嗿其馌　其饟伊黍【诗嗿士敢反众饮食声　又载筐及筥其饟伊黍其笠伊纠注筐筥盛黍稷丰年物虽贱犹食黍】　増日随　岁贡【孔帖杜牧上周相公墀书边地无积粟师无见粮不先屯田随日随饷是不知地利也　注详水田】　藜黍迟炊　壶浆随穉【唐王维诗积空林烟火迟蒸藜炊黍饷东菑　白居易诗妇姑荷箪食童穉携壶浆相随饷田去丁壮在南冈】　犬随馌女　妇自饷姑【明髙启诗犬随行馌女　宋黄庭坚诗南村北村一犁新妇饷姑翁哺儿田中啼鸟自四时催人脱袴着新衣】
　　蚕一
　　増蚕书曰蚕为龙精日直大火则浴其种　博物志曰蚕三化先孕后交不交者亦产子子后者无眉目　书曰桑土既蚕　诗曰妇无公事休其蚕织　又曰蚕月条桑　礼记月令季春之月省妇使以劝蚕事周礼夏官马质掌质马禁原蚕焦赣易林兊之坎曰饥蚕作室绪多乱纒端不可得　又震之兊曰秋蚕不成冬种不生　史天官书曰正月上甲风从东方来宜蚕原续汉书曰光武建武二年野蚕成蠒野民收其絮増吴録曰南阳郡一嵗蚕八织　隋书曰江湖之南一年蚕四五熟　唐书曰天寳中益州献三熟蚕白净与常蚕不殊　韩子曰鱓似蛇蚕似蠋人见蛇惊骇见蠋则毛起而渔者持鱓妇人拾蚕利之所在皆贲育也淮南子曰蚕食而不饮三十日而化　又曰食桑者有丝而蛾　又曰蚕饵丝而商弦絶【商金声也春蚕吐丝金死故也】春秋考异邮曰蚕阳者火火恶水故食不饮桑者土之液木生火故蚕以三月食叶　抱朴子曰始以药粉桑长蚕蚕得十月不死　郁离子曰蚕吐丝而为蠒以自卫也卒以烹其身　东方朔占曰正月旦竟日不风清明宜蚕　原古今注曰元帝永元四年东莱郡东半山有野蚕为茧茧生蛾蛾生卵卵着石收得万余石民以为蚕絮　増广志曰有原蚕有冬蚕有野蚕有柞叶可以柞棉　仲长子昌言曰均之蚕也寒而饿之则引日多温而饱之则用日少此寒温饿饱之为修短騐于物者也　嵇康养生论曰火蚕十八日寒蚕三十余日裴頠崇有论曰蚕以无胃而盲　原中记曰大月氐有牛名曰日及割取肉一二斤明日疮愈汉人入国示之以为珍异汉人曰吾国有虫大如小指名曰蚕食桑叶为人吐丝外国复不信之　増永嘉郡记曰永嘉有八辈蚕一曰蚖珍蚕三月绩二曰柘蚕四月初绩三曰蚖蚕四月绩四曰爱珍五月绩五曰爱蚕六月末绩六曰寒珍七月绩七曰四出蚕九月初绩八曰寒蚕十月绩凡蚕再熟者皆曰珍　唐俞宗本种树书曰养蚕法收取种茧必取居簇中者近上则丝薄近下则子不生按五行书曰欲知蚕善恶常三月三日天隂而无日不雨蚕主大善蚕茧腰小者雄蛾大者雌蛾桑叶湿不可饲蚕雨中采至必拭令干恐有伤也　宋苏轼物类相感志曰蚕过小满则无丝　庄绰鸡肋篇曰鄢陵蚕出独早常以端午充贡　续文献通考金太宗天防中锦州野蚕成茧诏赏其长吏　明顾元庆檐曝偶谈曰元杨廉夫尝论蚕有六徳衣被天下生灵仁也食其食死其所以荅主防义也身不辞汤火之厄忠也必三眠三起而熟信也象物以成茧色必尚黄素智也茧而蛹蛹而蛾蛾而卵卵而复茧神也此六徳也
　　蚕二
　　増疏仡纪黄帝元妃西陵氏是始为蚕　谢承后汉书曰南阳范克为吴桂阳太守敎民植桑养蚕民得利益东方朔别传曰武帝求神仙朔言能上天取药上知
　　其谩即遣方士与朔上天朔曰当有神仙来迎我后方士昼卧朔呼曰吾方从天上还方士以闻上谓面欺下朔狱泣曰臣防死者再天公问臣下方何衣朔曰衣蚕蚕何若曰啄呥类马斑斑类虎天公以臣为谩系臣司空使使下问还报有之乃出臣今陛下以臣为诈愿使使上问上曰齐人多诈欲喻我止方士也　司马徽别传曰人有临蚕求徽簇者徽便以与之自弃其蚕　续齐谐记曰张成见一妇人立宅东南角曰此地是君蚕室正月半日可作白粥膏泛于其上以祭之当令君家蚕利百倍成如其言果得大蚕　女仙録曰园客美姿貌常种五色香草忽有五色蛾集其上客收之生花蚕焉有一女自来养蚕以香草饲之得茧百二十枚大如瓮缲讫此女与园客俱去济隂今有华蚕祠焉　唐书曰大厯中太原府清源县人韩景辉养冬蚕成茧诏给复终身　合璧事类曰唐尹思贞为青州刺史所治州有蚕一岁四熟黜陟使路敬潜至部叹曰是非善政致祥乎表言之　五代史张全义督民蚕桑人言公见声色未尝笑惟茧良则笑也
　　蚕三【采桑附】
　　原贡緜　颁丝【吴都赋曰乡贡八蚕之緜　六测记曰一岁八蚕出日南】　中琴瑟覆雪霜【禹贡厥篚檿丝注檿桑之丝可以为琴瑟弦拾遗録东海员峤山有氷蚕长七寸有鳞】
　　【角以雪霜覆之则为茧五色丝织为文锦入水不濡】　季春既登　八月载绩【礼记月令季春蚕事既登　诗八月载绩又檀弓蚕则绩而蟹有筐】　不帛　既蚕【周礼庶人不蚕者不帛不绩者不衰所以耻不勉　注详一】　蚕事懋而既登　茧税收而先定　遵乃修之文器宜合礼　趋既登之日事必及时　増四熟　三眠【注详二　合璧事类蚕俯曰眠眠时不食桑柘经一昼夜而脱殻蚕有三眠者有四眠者】　食矾　饲柘【山堂肆考蚕食矾石而肥蚕书以柘叶饲蚕其丝作琴清明响亮异于凡蚕】　氷茧　火蚕【山堂肆考　杜阳杂编同昌公主出降有火蚕绵蚕出炎洲絮衣一袭止用一两过则有熇蒸之气】　缲丝　满箔【孔帖李白诗云蚕老客未归白田已缲丝　又堰城聫句曰春蚕看满箔】　扶桑卵　南诏茧【又曰扶桑蚕长七尺卵大如燕　又曰自曲靖州至滇池食蚕以柘蚕生阅二旬而茧织锦缣精致】　马头娘　苑窳氏【搜神记曰蜀有蚕女不知姓氏父为人所掠惟所乗马在女念父不食其母誓于众曰有得父还者以女嫁之马闻其言惊跃振迅絶其拘绊而去数日父乃乗马而归母告之故父曰安有人而偶非类乎马跑父怒欲杀之马愈跑父射杀之曝皮于庭皮蹶然卷女飞去旬日皮复栖于桑上女化为蚕食桑叶吐丝成茧以衣被于人间一日蚕女乗云驾此马侍卫数十谓父母曰太上以儿身心不忘义授以九宫仙嫔矣无复忆念也今冢在什邡绵竹德阳三县之界毎岁祈蚕者四方云集宫观皆塑女像披马皮谓马头娘　合璧事类于宝云祀苑窳妇人寓氏女之尊称先蚕也】　蛾飞治茧　蜂多卜丝【孔帖于阗国初无桑蚕丐邻国不肯出其王即求婚许之将迎乃告曰国无帛可持蚕自为衣女闻置蚕帽絮中守不敢騐自是始有蚕女刻石约无杀蚕蛾飞尽始得治茧　又曰丰宁传蚕退之后多为干腊货之开元中春末雨市白眼蜂如山以此卜丝帛之丰俭】　茧良则笑　丝吐为忽【注详二　明王圻曰蚕始吐丝为忽】　蚕自作锦　民取为缯【续文献通考金章宗承安中平晋县民利通家蚕自盛锦段长七尺一寸五分濶四尺九寸诏赐绢十疋　又曰元成宗元贞中成州野蚕成茧数百里民取以为缯】　蚕凋则桑柘俱空　税入而杼机倚壁【李白五月东鲁行蚕凋桑柘空　柳宗元田家诗蚕丝尽输税机杼空倚壁】　早望丝成已经三卧顾惟蚕妇自供一身【元稹织妇词织妇何太忙蚕经三卧行欲老蚕神女圣早成丝】
　　【今年丝税抽征早　林蕴诗蚕妇一人供自身】　原采桑【争桑并入】秦氏之女　秋胡之妻【古今注邯郸羙人姓秦名罗敷为王仁妻采桑陌上赵王欲夺之罗敷善弹筝作陌上桑之歌以自明　列女传秋胡妻采桑秋胡子见之曰力桑不如逢郎】　遵微行　争边邑【诗女执懿筐遵彼微行爰求柔桑注微行墙下径也　吕氏春秋楚边邑名卑梁其处女与呉边邑处女争桑而伤卑梁女卑梁人让吴人吴人辞不恭怒而杀之吴往尽屠其家于是吴楚大争】　采后园　采东郭【司马徳操躬采桑后园厐士元见之因与谈世废兴如神　列女传齐女项有大瘤闵王游至东郭百姓尽观女采桑如故王怪问之曰受教父母采桑不受敎观王王曰此奇女聘之】　猗彼　沃若【诗猗彼女桑又有帝女桑又桑之未落其叶沃若】　十亩　百株【诗十亩之间桑者闲闲　诸葛亮成都有桑八百株】　季春无伐　蚕月可条【月令季春无伐桑柘爱蚕食也又诗曰无伐我树桑　下详一】　奉种于川且宜合礼　执筐于陌无或失时　増午日不鉏　五月始斩【唐吴郡俞宗本种树书曰午日不得鉏桑园　又曰五月九焦在卯天火在子地火在酉斩桑】　翟车以采　河内可衣【孔帖祝钦明曰礼家说文言后以翟车采桑　又曰李袭誉尝谓子孙曰河内千树桑树之可以衣】素手青条　红妆白日【又李白诗秦地罗敷女采桑緑水边素手青条上红妆白日鲜蚕饥妾欲去五马莫留连】　妖闲岐路　窈窕髙柯【魏曹子建美女篇曰美女妖且闲采桑岐路间　宋顔延年秋胡诗曰蚕月观时暇桑野多经过佳人从所务窈窕援髙柯】　纤条上指　緑叶多枝【明宋璲采桑曲曰桑芽露春微似粟小姑把蚕试新浴素翎频埽细于蚁嫩叶纤纤初上指　髙启罗敷行曰陌上三月时柔桑多緑枝樵筐行采叶日暮畏蚕饥】　舍后自娱　党人私据【元许衡诗曰五亩桑麻舍前后两行花竹路西东　南史顔翊季父非理据党人桑诣邑求治时令尹下翊私评之翊乃私出已缗偿之其讼遂息然使终身不之知】
　　蚕四
　　原禁原蚕【周礼禁原蚕注原再也蚕与桑马同气物莫能两大禁再蚕为伤马也】　掌丝入【又曰典丝掌丝入收而税之也】　蚕妇【注详一】　蚕妾【传公子重耳与从者谋于桑下蚕妾在其上】　桑于南陌　蚕于南郊　増熟二月【孔帖南蛮庄蹻之裔正月蚕生二月熟】　饲池中【又曰大轸国以五色石甃池塘采大柘叶饲蚕于池中始生如蚊蜨及老可长五六寸池中有挺荷大者可阔四五尺蚕经十五月即入荷中成茧形大如斗】　色金丝碧【杜阳杂编弥罗国有桑连延十数顷其上有蚕长四寸其色金其丝碧】　若布与帛【韩愈圬者王承福传若布与帛必蚕绩而后成也】
　　蚕五
　　原诗古诗曰罗敷善采桑采桑城南隅青丝为笼绳桂枝为笼钩　増唐王建蚕蔟词曰蚕欲老箔头作茧丝皓皓塲寛地髙风日多不向中庭防蒿草神蚕急作莫悠扬年老为尔祭神桑但得青天不下雨上无苍蝇下无鼠新妇拜蔟愿茧稠女洒桃浆男打鼓三日开箔雪团团先将新茧送县官已闻鄊里催织作去与谁人身上着　宋范成大缲丝行曰小麦青青大麦黄原头日出天色凉姑妇相呼有忙事舍后煮茧门前香缲车嘈嘈似风雨茧厚丝长无断缕今年那暇织绢着明日西门卖丝去　金元好问秋蚕诗曰室人筐中无寸缕一箔秋蚕课诸女朝来饲却上马桑隔蔟仍闻竹间雨阿容阿璋墨满面画彻灰成前致语上无苍蝇下无鼠作茧直湏如瓮许东家追胥守机杼有桑有税吾犹汝官家却少一钩丝未到打门先自举　明髙启养蚕词曰东家西家罢来往晴日深窓风雨响二眠蚕起食叶多陌头桑树空枝柯新妇守箔女执筐头发不梳一月忙三姑祭后今年好满蔟如云茧成早檐前缲车急作丝又是夏税相催时
　　原赋晋杨泉蚕赋曰帷隂阳之产物气陶化而播流物受气而含生皆纒緜而自周伊夫蚕之为物功巨大而优成天子之衮冕着皇后之盛服昭五色之黄作四时之单复是以王者贵此功焉使皇后命三宫之夫人及世妇之吉者亲桑于北宫二月初吉遂布令于天下百辟兆民使咸务焉是以仲春之月吉日庚午既差我马惟蚕之祖编使童男作以童女温室既调蚕毋入处陈布涗种柔和得所晞用清明浴用谷雨爰求柔桑切若细缕岂止得时燥湿是逍遥偃仰进止自如仰似龙腾伏似虎趺员身方腹列足双俱昏明相推日时不居粤召夫役筑室于房于房伊何在庭之东东爱日景西望余阳既酌以酒又挹以浆壶餐在侧脯脩在旁我邻我党我助我康于是乎蚕事毕矣大务时成閤纡卷簿洒埽宫庭蚕母须饰从容自宁再宿三日乃开閤启房是瞻是观方者四张圆者纡盘纵者相属横者交连分薪柴而解着茧丝互而相攀竞以拏攫载笑载言惰者恱而忘懈劣者勉以争勤是月也天子以太牢之礼献茧于寝庙皇后亲缲三盆然后布于夫人世妇至于百辟卿士下及兆民咸趋缲事尔乃丝如凝膏其白伊雪以为衣裳冠冕服饰礼神纳賔各有分职以洽百礼罔不斯服夫功也起于緜緜成于翼翼颂之难周论之罔极殷斯勤斯如何勿忆　増唐陆蚕赋曰逮蚕之生茧厚丝美机杼经纬龙鸾葩卉
　　织一
　　増说文曰织作帛緫名也经织从丝也纬织横丝也经纬综机缕也织绩余也　原毛诗曰跂彼织女终日七襄虽则七襄不成报章【跂隅貌织女在汉旁跂然如隅】　増书禹贡曰厥篚织文【孔氏曰锦绮属】　原礼记曰女子十年不出姆敎以婉娩执麻枲理丝茧织纴组紃学女事以供衣服　増又玉藻曰士不衣织　周礼曰展其功织【妇功也】　列女传曰文伯相鲁敬姜敎之曰吾语汝治国之要尽在经耳画者所以正枉也不可不强故幅可以为将画所以均不服也故画可以为正物所以治芜也故物可以为都大夫持而不出入而不絶者捆也以为大行人推而往引而来者综也可以为闗内之师主多少之数者均也均可为内史服重行逺任道正直而因者轴也可以为相舒而无穷者摘摘者可以为三公文伯载拜受敎汉书食货志曰女脩蚕织则五十可以衣帛　原又
　　百官表曰少府属有东织室西织室【详少府官属】　増吴志曰自昔后宫列女及诸织络数不满百　又曰华覈上疏云今吏士之家子女多者三四少者一二通令户有一女十万家则十万人人人绩织一岁一束则十万束矣使四疆之内同心戮力数年之间布帛必积恣民五色唯所服用禁绮绣无益之饰此富国之本业也　墨子非乐曰使妇人为之废纺织绩纴之事　庄子曰民有常性织而衣耕而食是谓同徳　原贾谊曰一妇不织有受其寒者　搜神记曰南海之外有鲛人水居如鱼不废绩织　増沈约髙士赞曰取足落毛宁怀组织宋庄绰鸡肋篇曰定州所织刻丝不同大机以熟色
　　丝緜经于木棦上随所欲作花草禽兽以小梭织纬时先疏其处方以杂线缀于经纬之上合以成文视之如雕镂之象　又曰单州成武县织薄缣修广合于官度而重才百铢望之如露　又曰泾州能□葺毛为线织方胜花一疋只十四両　又宋方匀泊宅编曰闽广多种木棉纺绩为布名曰吉贝海南织为中【疑作巾】上出细字杂花卉尤工巧　续文献通考元世祖二十八年九月命尚衣局造无缝衣　函史明方域志四川有织作染练之饶
　　织二
　　増战国防曰曽参母方织人告参杀人母曰吾子不杀人也织自若有顷人又曰曽参杀人曽子母惧投杼逾墙而走　列女传曰孟子母方织见轲学归母问学所至轲曰未能博习母以刀断机曰子之废学若予之断机也孟子后遂朂励成天下之名　又曰乐羊子逺游寻师学业一年来归妻问其故乐羊子曰乆行在外怀思无他妻乃引刀趋机曰此织生自蚕茧成于机杼一丝而累以至寸累寸不已遂成于尺累尺遂成丈疋今若断之则损前功稽废时日当日知所无以就懿徳羊感之七年不返　韩子曰吴起示其妻以组曰为我织组令如是妻织异善起曰非诏也归之　原博物志曰近世有居海渚者毎八月有浮查来此人乃立于查上忽忽不觉昼奄至一处有城郭屋舍望舍中多见织妇见一丈夫牵牛于渚次饮之惊问此何处荅曰君可诣蜀问严君平　増后汉崔寔字子真为五原守土宜麻枲而民俗不知织绩寔为作纺绩织纴练緼之具以敎之民得免于寒苦　原魏志曰中山恭王褒徙封濮阳太和二年就国尚俭约勅妻妾纺绩织纴习为家人之事　増南史曰齐孝宣陈皇后家贫少勤织作或止其劳后终不改　又曰梁武帝丁贵嫔少与邻女月下纺织诸女并患蚊蚋而贵嫔弗觉也武帝鎭樊城时常登楼以望见汉濵云气五彩如龙下有女澼洸则贵嫔也帝于是赠金环纳之时年十四　孝子传曰董永性至孝父死卖身以葬诣主人时路逢一女自云能织愿为永妻永不得已与同诣主人主人问其故永具以对主人曰必尔者但令尔妇为我织缣百疋永妻织一日俱足主人大惊即遣永夫妻出门妻谓永曰我天之织女以卿至孝天使我为卿偿债耳言已不见　唐传奇曰太和处士萧旷于双美亭遇女称织绡娘子盖洛浦龙王之处女善织绡于水府临别出轻绡一疋赠旷旷甚寳之　元史晋陵秦闰夫继室柴氏秦病且死以前妻子为托柴为辛勤纺绩抚二子有笃恩遣就学敎之
　　织三【绩附】
　　原女事　妇功【周礼任妇以女事贡布帛也　又云丝枲以成之谓之妇功注谓成布帛】投杼　下机【注详二　史记苏秦归妻不为下机】　承筐　弄杼【织纴承筐　古诗札札弄机杼】　锦文　缣素【窦滔妻蘓氏织锦回文字　古诗新人工织缣故人工织素织缣日一疋织素五丈余】　牵挺　杼轴【列子云牵挺机蹑也　诗杼轴其空】　公仪去妇　崔寔教民【公仪休焚机去织妇曰欲使女工织妇安所售其货哉　注详二】孟母喻学　吴起示妻【俱注详二】　中数中量　载载黄【精粗中数广狭中量】　稽其女功【周礼】　展其功织【详一】　三盆既缲八月载绩　敎以妇功　供其女事　理其丝麻
　　以为布帛　渊室之人虽闻潜织　河汉之女不见报章【吴都赋云泉客潜织而卷绡渊室泉客之所居】　风惊蟋蟀闻织妇之鸣机月满蟾蜍见天河之弄杼　増珉毫　玉簟【唐仙吏传东方】
　　【朔曰以百珉之毫织为褥　又曰国人皆织珠玉为簟】　霞开　花胜【周庾信三月三日华林园马射赋织室之锦霞开　详前一】　蚤织而缕　不纬何经【孔帖柳宗元郭槖驼传蚤缲而绪蚤织而缕　又唐文粹陆论文书曰譬犹织也经而不纬可成幅乎】　女不嚬蛾　妇能殚力【又李白任城防记杼轴和鸣机罕嚬蛾之女　又陆赞曰田妇冻而织殚力以供赋】　自纴有妻　为绩得嫂【又曰郑畋为鳯翔陇右节度使妻自纴戎衣给战士　又曰张志和常欲以大布制裘嫂为之躬绩织】　佣织妇孝　勤绩母慈【元史徳安赵孝妇早寡家贫佣织以事姑　注详二】　投梭折齿　挂壁成龙【晋书曰谢鲲邻家有美女鲲挑之女以梭投鲲折其两齿异苑曰陶侃常捕鱼得一梭还插着壁有顷雷梭变为赤龙从壁而跃起】　原绩辟纑　纺纑【陈仲子避兄离母处于于陵身织屦妻辟纑以易食绩麻曰辟练麻曰纑　传莒嫠妇托于纪鄣纺纑详报讐】　嫠不恤纬　母犹勤绩【传曰嫠妇不恤其纬而忧宗周之陨注纬少寡妇之所宜忧　国语公父文伯退朝其母方自纺绩文伯止之母叹曰使童子备官鲁其亡乎】　冬夜相从　余光以振【食货志曰冬民既入妇人同巷相从夜绩女工一月得四十五日注一月又得夜半为十五日　战国防贫人女谓冨人女曰愿以余光相振】　増寒催刀尺　女学纺纑【元赵孟頫耕织圗诗曰天寒催刀尺机杼可无营教女学纺纑举足疾且轻】　杼弄日长　纺灯雪照【又曰七月暑尚炽长日弄机杼　明髙季廸诗照雪纺时灯】　蚕随春令　杼秉秋成　子有文伯之尊无忘机杼　夫有安世之贵躬犹纺绩【周庾信】
　　织四
　　原化理【周礼太宰以九职任万民七曰嫔妇化治丝枲嫔亦妇人之称】　化财【又曰丝枲】织蒲【传臧文仲妾织蒲为不仁与民争利也又周勃以织蒲曲为生注苇薄一名曲】　织屦【汉翟方进母织屦】　缣出【又王丹持缣一疋与友人曰如丹此缣出自机杼】　女修【文选女修织纴男务耕耘】　増妇不知织【孔帖韩愈文】　勤织纴【又曰列女饶娥饶州乐平人生小家勤织纴】　竭力蚕织【陆贽奏议竭力蚕织西输贿币北偿马资尚不足以塞其烦言】原龙梭【女手】　金梭
　　织五
　　原诗古诗曰迢迢牵牛星皎皎河汉女纤纤擢素手札札弄机杼　梁简文帝咏中妇织流黄诗曰翻花满阶砌愁人独上机浮云西北起孔雀东南飞调丝时绕腕易蹑乍牵衣鸣梭逐动钏红妆映落晖　刘孝威在郄县遇见人织寄妇诗曰妖姬含怨情织素起秋声度梭环玉动踏蹑佩珠鸣经稀疑杼涩纬断恨丝轻蒲萄始欲罢鸳鸯犹未成云栋共徘徊纱牎相向开牎疎眉语度纱轻眼笑来胧胧隔浅沙的的见妆华镂玉同心藕杂寳连枝花红巾向后结金簪临鬓斜机顶挂流苏机旁垂结珠青丝引伏兔黄金绕鹿卢艶采裙边出芳脂口上渝百城交问遗五马共踟蹰直为闺中人守故不要新梦啼渍花枕觉泪湿罗巾独眠真自难重衾犹觉寒乆忆凝脂缓弥想横陈欢行驱金络骑归就城南端南端稍有期想子亦劳思罗襦乆应罢花钿堪更治新妆不防黛余还自画眉　陈徐陵咏织妇诗曰纤纤运玉指脉脉正蛾眉振蹑开交缕停梭续断丝檐前初月照洞户未垂帷弄机行掩泪弥令织素迟　萧诠赋婀娜当轩织诗曰东南初日照秦楼西北织妇正娇羞绮牎犹垂翡翠幌珠帘半上珊瑚钩新妆入机映春牖弄杼鸣梭挑纎手何曽织素让新人不掩流苏推中妇三日五疋未言迟衫长腕弱绕轻丝绫中转蹑成离鹄锦上回文作别诗不惜绮素同霜雪更伤秋扇箧中辞増唐李贺染丝上春机诗曰玉罂汲水桐花井蒨丝沉水如云影美人懒态胭脂愁春梭抛掷鸣髙楼防线结茸背复叠白袷玉郎寄桃叶为君挑鸾作腰绶愿君处处宜春雪　又无名氏鲛人潜织诗曰珠馆冯夷室灵鲛信所潜幽闲云母牖滉瀁水晶帘机动龙梭跃丝萦藕綷添七襄牛女恨三日大人嫌透手擎吴练凝氷笑越缣无因聼札札空想擢纎纎宋范成大田园杂兴诗曰小妇连宵上绢机大耆催税急于飞今年幸甚蚕桑熟留得黄丝织夏衣　元虞集闻机杼诗曰咿哑机杼隔林幽梦觉江湖忆旧游满地月明凉似水数声柔橹过扬州　明髙启古词曰妾刀不断机郎行当早归还将机中锦作郎身上衣
　　原赋后汉王逸机赋曰帝轩龙跃庶业是昌俯覃圣恩仰览三光爰制布帛始垂衣裳于是取衡山之孤桐南岳之洪樟结灵根于盘石托九层于岩旁性条畅以端直贯云表而剀良仪鳯晨鸣翔其上怪兽羣萃而陆梁于是乃命匠人潜江奋骧逾五岭越九冈斩伐剖析拟度短长胜复回转尅象干形大匡澹泊拟则川平光为日月盖取昭明三轴列布上法台星两骥齐首俨若将征方圎绮错微妙穷奇虫禽品兽物有其宜兔耳跧伏若安若危猛犬相守窜身匿蹄高楼双峙下临清池游鱼衔饵瀺灂其陂鹿卢并起纎缴俱垂一往一来匪劳匪疲于是暮春代谢朱明逹时蚕人告讫舍罢献丝或黄或白密蜡凝脂纎纎静女经之络之尔乃窈窕淑媛美色贞怡解鸣佩释罗衣披华幕登神机乗轻杼览牀帷动揺多容俯仰生姿　晋杨泉织机赋曰伊百工之为伎莫机巧之最长似人君之列位象百官之设张立匡郭之制度如城隅之圎方应万机以布错实变态之有章是以孟秋之月首杀庶物工民呈材取彼椅梓贞干修枝名匠骋工美乎利器心畅体通肤合理同规矩尽法因事作容好无不媚事无不供于是乎女工就素丝轻贯综纪简奸清织女扬翚美乎如芒丽姿妍雅动有令光足闲蹈蹑手习槛匡节奏相应五声激扬浊者含宫清者应商和顺成柔慷慨成刚屈申舒缩沈浮抑扬开以厌间阖以髙梁进以悬鱼退以侠疆气变相应隂感乎阳僶俛不及进郤颉颃事物之宜法天之常既合利用得道之方　増孙得施繀车赋曰惟工艺之多门伟英丽乎创形拟老氏之转毂应天运以回行秉转屈以成规不辞劳以自倾故其用同造物功参天地轩辕垂衣因之以济衮冕龙旂用康上帝制以灵木络以奇竹才艺妻妾工巧是嘉或成锦组或疋绫罗舒皓腕于轻轮□拟景乎镜华象蟋蟀之鸣户类寒蝉之吟家増判唐元稹判曰玉衡指孟冬之野促织鸣寒金昴临短景之昏厥人当燠戒坐塾之里胥稽其既入率同巷之众妇绩以相从素绪霜凉共纷如于永漏红光炎上俱省费于余辉故令风俗翕习家室乃宜太师典乐允被克谐之恭按察观风何为失职之禁
　　鍼一
　　原说文曰鍼缀史也　増礼记内则曰鍼管线纩　原又曰舅姑衣裳绽裂纫鍼请补缀　左传曰楚伐鲁赂以执鍼百人　管子曰先鍼而后缕可以成帷先缕而后鍼不可以成衣鍼成幕蒉成城　増荀子曰亡鍼者终日求之而不得其得之非目益明也眸而见之也原淮南子曰女必一刀一鍼然后成为女　増又淮南万毕术曰首泽浮鍼　原抱朴子曰弹鸟则千金不及丸泥缝缉则长剑不及数分之鍼　増又曰结巾投地而走鍼缀丹带而蛇行　魏武上杂物疏曰中宫杂物象牙管鍼筒一枚　宋刘义恭启事曰圣恩赐金银鍼七色丝缕以协嘉辰　开元天宝遗事唐宫中七夕妃嫔各执鍼以五色线向月穿之　宋苏轼物类相感志曰磁石引鍼　元掖庭记曰七夕宫女登九引台穿九孔鍼
　　鍼二
　　増庄子曰支离疏挫鍼治繲足以糊口　列子曰詹何以鍼铓为钩引盈车之鱼　原汉刘向说苑曰客因孟尝君寄于齐王而不用客反见孟尝君曰不知君之过臣之罪孟尝君曰夫缕因鍼而入不因鍼而急也　増拾遗记曰魏文帝美人薛夜来妙于鍼工虽处深闺之内不用灯烛之光裁制立成非夜来缝制帝则不服宫中因号为鍼神　又曰吴主赵夫人尝刺绣作列国圗方帛之上写以五岳河海行阵之形既成乃进于呉王时人谓之鍼絶焉　原呉书曰虞翻年十二有客诣翻兄不过之乃与客书曰磁石不受曲鍼　晋书曰顾恺之尝恱一邻女挑之不从乃圗其形于壁以棘鍼钉其心女遂患心痛恺之因致其指女从之遂密去鍼而愈増又曰姚兴以妓女十人逼鸠摩罗什受之诸僧多
　　欲效之者罗什聚鍼盈鉢谓诸僧曰若能见效食此者乃可畜室因举巳进鍼与常食不别羣僧愧服乃止原宋书曰傅剡为山隂令卖鍼卖糖老姥争团丝来诣剡剡树团丝于柱鞭之密视有铁屑乃罚卖糖者　増唐冯翊桂苑丛谈曰郑侃女采娘七夕祈于织女夜梦织女遗一金鍼长寸余缀于纸上置裙带中令三日勿语汝当奇巧不尔化成男子经二日告其母母启视之鍼迹犹在巳空纸矣采娘寻卒母逾时生男子乃后身也　宋苏轼仇池笔记云道人徐问真能以指为鍼元史隆兴翟荣妻段氏荣卒诸父汶利其田宅逐之段乃引鍼刺面墨渍之终不贰
　　鍼三
　　増浮花【宛署杂记燕都女子七月七日以盌水暴日下各自投小针浮之水面视水底日影或散如花动如云细如线觕如椎以卜女之巧】　试醉【典论曰刘表子弟好酒设大针于坐端有醉状者辄刺验其醉醒】　九孔【元掖庭记详前一】　数分【抱朴子详前一】　引鱼【列子语详前一】赌射【后魏书曰太后常幸西林园命侍臣射不能者罚之又自射针中之大恱】　鍼面【元节】
　　【妇事详前二】　刺足【炖煌实録曰张存善针存有奴好逃亡存以针缩奴脚欲使则针解之】
　　鍼四
　　増诗唐杜甫诗穉子敲针作钓钩　李商隐诗小来兼可隐针锋　元孙蕙兰诗慈亲敎婢回金剪娇妹嗔人夺绣针　又曰小牕今夕绣针闲
　　原赋楚荀况鍼赋曰有物于此生于山阜处于室堂无知无功善治衣裳不盗不窃穿窬而行日夜合离以成文章已能合从又善连横下覆百姓上饰帝王　汉曹大家鍼缕赋曰镕秋金之刚精形微妙而直端性通逺而渐进博庶物而一贯惟鍼缕之列迹信广博而无原退逶迤以补过似素丝之羔羊何斗筲之足算咸勒石而升堂













　　御定渊鉴类函卷三百五十六
<子部,类书类,御定渊鉴类函>
　　钦定四库全书
　　御定渊鉴类函卷三百五十七
　　产业部三【市　市侩　互市　货殖附　商贾抑商市籍附　百工　考课　奇巧材木胶皮附】
　　市一
　　増说文曰市买卖所也　原风俗通曰市恃也言交易而退恃以不匮也　又曰市亦谓之市井言人至市有所鬻卖者当于井上洗涤令香洁然后到市也或曰古者二十亩为井因井为市故云也又市巷谓之阛市门谓之阓巷门谓之闳市中空地谓之防【见郑周礼注一云市宅也】市楼谓之旗亭【张衡西京赋云旗亭五重俯察百隧薛综注云市楼立亭于上】其市名有九市四市三市【三辅旧事曰长安有九市丹阳记曰京师有四市洛阳记曰洛阳有三市一云周礼日昃朝夕之市则三市】方市【见三辅黄圗】金市【洛阳记云金市在大城中】苑市鬭塲市【丹阳记曰苑城市谓之苑陵于陵有鬭塲市】都市【列仙传云元俗卖药于都市】京市【见王肃景福殿赋】　増又有花市【山堂肆考云扬州人喜戴花毎花时开明桥之间拂旦有花市焉】香市【述异记南方有香市】虚市【南越谓野市曰虚吴贤良云市之所在有人则满无】
　　【人则虚岭南村市满时少虚时多故谓之虚市柳子厚童区寄传逾四十里至虚所卖之】海市【宋苏轼云予闻登州海市旧矣以不见为恨乃祷于神庙明日见焉】妇市【风俗志惠州之俗妇女为市男子坐家】亥市【荆呉之俗取寅申巳亥日集于市故谓之亥市】　原易系辞云神农氏日中为市致天下之民聚天下之货交易而退各得其所盖取诸噬嗑【噬嗑卦名也言设法以合物也】一曰祝融作市【见世本宋均注曰祝融颛顼臣为髙辛氏火正古史考云神农作市髙阳氏衰市官不修祝融修市】　増诗曰不绩其麻市也婆娑　书曰贸迁有无化居　原周礼建国后立市设其次置其叙正其肆陈其货财出度量【建国必面朝而后市王立朝后立市隂阳相成之义】司市掌市之治敎刑政量度禁令以次叙分地而经市以陈肆辨物而平市以政令禁物靡而均市【物靡者易售而无用禁之则市平】以商贾阜财而行布以量度成价而征儥【征召也物有定价买者则来也】以质剂结信而止讼【质剂谓两书一札而别之也若今下书平言保物要还也司农云质剂月平也】大市日昃而市百族为主朝市朝时而市商贾为主夕市夕时而市贩夫贩妇为主　又曰司虣掌禁属游饮食于市者司稽掌巡市察其犯与不物者肆长掌其肆之政令陈其货贿名相近者相逺也　増又曰凡市入则胥执鞭度守门市之羣吏平肆展成奠贾上旌于思次以令市市师涖焉而听大治大讼胥师贾师涖于介次而听小治小讼礼王制曰命市纳贾以观民之所好恶　又曰有圭
　　璧金璋不粥于市命服命车不粥于市宗庙之器不粥于市牺牲不粥于市戎器不粥于市用器不中度不粥于市兵车不中度不粥于市布帛精麤不中数幅广狭不中量不粥于市奸色乱正色不粥于市锦文珠玉成器不粥于市衣服饮食不粥于市五谷不时果实未不粥于市木不中伐不粥于市禽兽鱼鳖不中杀不粥于市　左传齐景公谓晏子曰子之宅近市对曰小人近市朝夕得所求小人之利也公曰近市识贵贱乎原史记曰刺绣文不如倚市门此言末业贫者之资増又曰玉椟出于昆山明月之珠出于四海传卖于市圣人得之以为大宝　越絶书曰吴市者春申君所造在湖里　越书曰国丰市五日一防　隋书曰天弁九星市官之长也主列肆阛阓若市籍之事　原老子曰美言可以市　列子曰昔齐人有欲金者清旦衣冠而之市适鬻金所因攫其金而去吏捕问之对曰取金之时不见人徒见金　増管子曰市者货之准也是故百货贱则百利得　又曰百乗之国中而立市东西南北五十里千乗之国中而立市东西南北五十余里　原鲁连子曰孟尝君逐于齐谭裕子曰冨贵则就贫贱则去此物之必至而理固然也愿君勿怨请以市论市朝则盈夕则虚非朝爱而夕憎之也求存故往求亡故去势使然也　増论语比考防曰从善绎绎襁负而归市桓谭新论曰扶风邠亭部言本太王所处其人有防
　　日相与夜市如不为期则有重灾害　西京杂记曰长安市人语各有不同有葫芦语鏁子语纽语练语三折语通名市语　三辅黄圗曰元始四年起明堂辟雍长安城南北为防市但列槐数百行而无墙屋诸生朔望防此市各持其郡所出货物及经书传记笙磬器物相与买卖雍容楫让或议论槐树下　原汉名臣奏曰太尉属应劭等议以为鲜卑隔在漠北犬羊为羣无君长帅庐落之居又其天性贪而无信故自汉兴于兹数犯障塞且无宁岁吏民创禁不与交闗唯至互市乃来靡服非畏威怀徳实欲中国珍异之货耳　戴延之西征记曰洛阳旧有三市一曰金市在宫西大城内　运命论曰游五都之市则天下之货毕陈　増隋唐嘉话曰洛阳南市隋之丰都市也初筑外垣掘得一冢中有铭曰筮言居朝言近市五百年间于斯见矣考其年月当魏黄初二年也　唐六典曰以二物平市以三贾均市　又曰诸市令建标立候陈器办物　宋耐得翁古杭梦游録曰自大内和宁门外新路南北宝玉珍异花果时新鲜味奇品悉集于此其夜市则扑卖奇巧器皿百物与日间无异其早市则朝马将动复起开张如遇元宵尤盛排门私货民居作肆观玩鳞次不可胜记苏轼曰士如良金美玉市有定价　续文献通考曰辽圣宗统和中诏禁行在市易布帛不中尺度　又太祖神册中置羊城于炭山之北以通市易　又曰太祖置南京城北有市东平郡中置看楼分南北市日中交易市北于漏下交易市南　又曰金章宗昌明中诏罢西北路虾防山市塲　又曰天徳二年更市买司为市买局　又曰元世祖至元中立回易库于诸路掌市易币帛诸物　虞集文曰径寸之珠不粥于三家之市　续文献通考曰明太祖洪武中立管市司三日一次较勘街市秤尺并依时估定其物价　刘基文曰百之市不畜噬犬　帝京景物略曰大明门左右日日市曰朝前市东华门外岁灯莭十日市曰灯市东华门内月三日市曰内市正阳桥日昃市曰穷汉市城隍庙月朔望二十五日市曰庙市
　　市二
　　原史记曰司校尉解光曰王根纵横恣意大治室第中立土山而立两市殿上赤墀户下青　又曰哀帝谓郑崇曰君门如市对曰臣门如市臣心如水　汉书曰楚王戊与吴通申公白公二人谏不听衣之赭衣使杵臼椎舂于市　后汉书曰张楷字公超能作五里雾学者成市因号曰公超市　东观汉记曰樊重治家产业起庐舍髙楼连阁陂池灌注竹木成林闭门成市华峤后汉书曰宋登为汝隂令为政能明号称神父出为颍川太守市无二价道不拾遗　増谢承后汉书曰王充字仲任防稽人家贫无书常游洛阳肆阅所卖书魏书魏时衣冠无不游市华歆为吏休沐出府阖门
　　自守　萧子显齐书曰帝于芳乐苑中立市大官毎旦进酒肉杂肴使宫人屠酤贵人潘氏为市令帝为市魁执罚争者就潘氏判决　神仙传曰李何者蜀人也世传见之不老常乞于成都市所得随以与贫者夜去朝还市人不知其宿处　鉴诫録曰唐贾岛初赴名塲日以八百举子所业悉不如己髙吟閙市旁若无人　山堂肆考曰唐杜佑为司徒尝言致仕之后必买小驷跨之着粗布襴衫入市看盘铃傀儡足矣　宋鲁应龙括异志曰嘉禾有桥四角刻石孩儿岁乆为怪夜月游嬉于市　元史孝友传东平王闰父食必湏鱼肉闰朝夕勤苦入市营奉无阙　又曰永平厐遵母病欲食鱼遵求于市弗得归途叹恨忽有鲤鱼跃入其舟　宋濂郑氏孝友传元郑太和性正方子孙化之不识防市嬉戱事　又王毅传元王先生毅六嵗知好书家单不能致毎借市中一诵辄能记忆　又孝子丘铎传至正时孝子丘铎卖药市中以给亲欢然忘其贫　杨循吉呉郡往哲记曰明王仲光先生志不愿仕居无妻子髽髻布袍游行市中
　　市三
　　原设次　开塲【上详前一　班固西京赋曰九市开塲货列隧分】　殷室　齐宫【太公六韬曰武王伐殷得二夫人问曰殷国将亡亦有妖乎曰殷君喜修宫室大者宫室九市　战国防曰齐国将亡亦有妖乎其一人曰齐桓公宫中七市】　鹤舞　狼入【呉越春秋曰呉王阖庐有女怨王先食蒸鱼乃自杀阖庐痛之葬于郭西阊门外乃舞白鹤于呉市令万人随观　刘向洪范传曰秦惠王四年狼入咸阳市昭王六年狼又入咸阳市】　阅书　涤器【上详前二　汉书司马相如与文君如临卭尽卖其车骑而买酒令文君当垆相如身自与保庸杂作涤器于市中】　百货　万商【上详前一　左思蜀都赋曰亚以少城接于其西市所防万商之渊列隧百重罗肆巨千财货山积纎丽星繁】　传玉　悬金【上详前一　史记曰吕不韦为丞相招致术士使人着其所闻为吕氏春秋布之咸阳市门悬千金于其上有能増损一字与之时无能者】　吹篪　击筑【史记云伍子胥出昭闗夜行昼伏至于陵水无以糊其口吹篪乞食于呉市　又曰荆轲既至燕爱善击筑者髙渐离渐离击筑轲和而歌于市中相乐也已而相泣旁若无人】　云曼　星繁【王廙洛阳赋曰肇建三市防开疆里列肆云曼修层髙峙　下详万商注】　梅福　韩康【汉书曰王莽乱政梅福一朝弃妻子去九江至今传以为仙其后人有见福于防稽者变姓名为呉市门卒　后汉书曰韩康字伯休京兆灞陵人也常采药名山卖于长安市口不二价】　过肆　倚门【左太冲吴都赋曰轻舆按辔以经隧楼船举防而过肆　下详前一】　荆饮　聂屠【上详击筑下详屠】　邠亭　湖里【并详前一】　季主卜　君平筮【史记曰司马季主卜于长安东市汉书曰严君平卜筮于成都市以为卜筮贱业而可惠众人有邪恶非正之事则依蓍而言之】　信陵过　宜僚隐【史记魏有隐士曰侯嬴年七十家贫为大梁门监者魏公子信陵君置酒大防客公子从车骑虚左自迎之侯生谓公子曰臣有客在市屠中愿枉车驾过之　楚国先贤传曰熊宜僚楚人也隐居市南不屈于时】　争利　容奸【张仪曰争名于朝争利于市　汉书曹参为齐相将去属后相曰以齐狱市为寄夫狱市者所幷容也若扰之奸人安所容乎】　质剂　敛赊【周礼质人掌凡买卖者质剂焉大市以质小市以剂注质剂契劵也大市人民奴婢小市兵器珍异也　又司市之职谓人货不售则敛而买之人无货则贳而与之】　展成　鬻慝【上详前一慝恶物也】五均　百【长安五都市为五均谓洛阳邯郸临淄宛成都也　西都赋旁流百】
　　征防　奠价【闗市之征防而不税注税其舍而不税其物　奠定也定其物价】　贸迁生聚【上详前一下传】　阿枉　伪市【汉第五伦字伯鱼督铸钱市无阿枉　周】
　　【礼凡为伪市之禁在民者十有二在商贾者各十有二】　观好恶　抑兼并【上详前一王莽时刘歆书言乐语有五均传记各有干焉今开賖贷张五均设诸干者所以齐众庶而抑兼并也遂于】
　　【长安及五都立五均官】　訾呵减价　凶荒无征【魏卫臻父兹字子许与周文生俱称盛德郭林宗与二人共至市子许买物随价售值文生訾呵减价乃取林宗曰子许少欲而文生多情非徒兄弟父子也言相去逺如此也　国凶荒札丧则市无征而作布注大铸钱以饶民】　朱公积居　晏子近市【史陶朱公积居与时逐　下详前一】　以有易无　随价售直【孟子曰古之为市者以其所有易其所无　详上】　灌婴鬻缯　崔寔酤酿【汉书灌婴以鬻缯为业　崔寔以酤酿鬻贩为业详酒】　踊贵屦贱　志滛好僻【左传踊刖足之用也】　通阛带阓　开壥列肆　聚四方之人致九州之货【京师九市以致九州之货】　禆贩【交质】　市刑　増建
　　标　击鼓【上详前一　唐史百官志凡市日中击鼓三百以防众】　要津　中署【唐崔融疏市必要津　唐文粹李庾西都赋货隧分物次骈连中署市师夕咽朝昏】　郎中掌天子游【唐百官志金部郎中掌两京市交易之事孔帖唐中宗与韦后微行观灯于市里】
　　万货丛集　百工填委【唐罗隐市赋齐侯幸晏子所止引目长视曰彼也何哉如蜂如蚁万货丛集百工填委纷纷汨汨何可胜记】　货盈则盈　货散则散【又曰晏子对曰货盈则盈货散则散贤愚并贸善恶相混物或戾时虽是亦非工如善事虽贱必贵谁有帐籍讵假文字蜀桑万畮吴蚕万机及此而耗繄何所之东海鱼盐南海宝贝及此而耗其谁主宰】　所资锥刀以营升斗【续文献通考宋理宗嘉禧中臣寮言蔬菜鱼肉日用所湏贩夫贩妇所资锥刀以营】
　　【升斗若皆以官价强取之终日营营钱本干没】　部车赴集　常价依民【又曰辽圣宗统和中诏以南北府市塲人少宜率当部车乗赴集开奇峰路通易州市　又曰宋淳熈中诏诸路州县市令收买物色并依民间常价】　早休　暮宿【杜甫诗山县早休市李白诗曰暮宿淮隂市】争米　买薪【杜甫诗曰小市常争米　苏轼诗斛米买束薪百用资之市】　鬻蚕担花【潜确类书蜀中春月村市聚为欢乐谓之蚕市眉之二月鬻蚕器于市因作乐纵观之谓之蚕】
　　【市也　即花市事详前一】　货钗　访臼【唐蒋防霍小玉传玉资用乏絶令侍婢浣纱将紫玉钗一只托西市寄附铺侯景先家货之乃其小时上头钗也　唐裴航经蓝桥驿遇云英愿纳厚礼为娶母曰昨有神仙遗药一刀圭湏玉杵臼捣之有得之者始许此女航至京国日于坊曲閙市访所谓玉杵臼者竟得之而还】　看楼　塌房【辽太宗事详前一　续文献通考明洪武初京城置塌房停积客商货物】　三家　百防【元虞集语详前一明刘基语详前一】　乗驷入　得酒还【杜佑事详前二　杜甫诗曰僮仆来城市瓶中得酒还】　白羊游　绛衣过【晋衞玠传曰玠少时乗白羊于洛阳市举市共观咸曰谁家璧人于是家门州党号为璧人　华阳国志曰王长文着绛衣防牵猪过市乞人与语伪不闻】　始得鱼菜　博取鱼虾【宋黄山谷诗曰稍寻羊豕町疃行始得村落鱼菜市　又范逵山市晴岚诗曰樵人卖薪不买米满篮博取鱼虾归】　赵岐卖饼　吕先贩葱【魏略曰赵岐自匿姓名卖饼北海市中安丘孙嵩年二十见岐察非常人乃停车问曰卖饼防答曰卖饼三十嵩曰视子非卖饼者乃载岐归家　梁书曰吕僧珍为南兖州刺史从兄子先以贩葱为业僧珍至乃弃业求州官僧珍曰吾荷国恩重以无报効汝等固有常分岂可妄求叨越当速反葱市耳】　攸绪货卜　吕向阅书【孔帖曰唐武攸绪少变姓名卖卜长安市中得钱辄委去之　又曰吕向毎卖药即市阅书】　玉有定价　珠不轻鬻【宋苏轼语详前一　元虞集语详前一】　防检市易　较勘秤尺【续文献通考金太和中设防检司车驾所至仍令百姓市易　明太祖事详前一】　同其度量　别以精粗　荒礼无征　珪璋不鬻　士马星繁　宝货山积虽负贩而有尊　故质剂以结信　既泉布之攸归何器用之或异【俱唐人判】　冒良苦之巧言　斁量衡于
　　险手　韫藏以待价　抱挈而求沽【孔帖】　官既与民相资　民亦乐为官市【宋绍定时李鸣奏祖宗时货轻而钱重钱之在官者先期而给绢货之在民者易岁而输官官既与民相资民亦乐为官市是之谓和买】
　　市四【市侩　互市　货殖附】
</div>
    <div class="pagination">
<a href="御定渊鉴类函_page241.html">上一页</a><span>...</span><a href="御定渊鉴类函_page237.html">237</a><a href="御定渊鉴类函_page238.html">238</a><a href="御定渊鉴类函_page239.html">239</a><a href="御定渊鉴类函_page240.html">240</a><a href="御定渊鉴类函_page241.html">241</a><span class="current-page">242</span><a href="御定渊鉴类函_page243.html">243</a><a href="御定渊鉴类函_page244.html">244</a><a href="御定渊鉴类函_page245.html">245</a><a href="御定渊鉴类函_page246.html">246</a><a href="御定渊鉴类函_page247.html">247</a><span>...</span><a href="御定渊鉴类函_page243.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
