<!DOCTYPE html>
<html>
<head>
    <meta charset="UTF-8">
    <title>广博物志 - 第 44 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 44 页/共 80 页</h1>
    <div class="content">　　范文本日南奴也为奴时牧羊于涧中得两鲤鱼欲私食之郎知诘文诈云将砺石还非鱼也郎至鱼所果见两石文异之石有铁文因入山中就冶作两刀因举刀向鄣鄣即蕃中山地名也呪曰斫石鄣破者文当治此国遂斫破之众遂推为君【述异记】
　　齐许惇长须垂至带省中号为长鬛公文宣尝因酒酣握惇须穪美遂以刀截之惟留一握惇不敢复长人号为齐须公【三国典畧】
　　梁简文谢赉善胜刀启云名均素质神号脱光河图书有脱光刀
　　陶贞白隠居贝都山中尝畜二刀一名善胜一名寳胜往往飞去望之如二条青蛇【太平广记】
　　谷梁传称公子友与莒拏相左右呼曰孟劳孟劳者鲁之寳刀名亦见广雅近在齐时有姜仲岳谓公子左右姓孟名劳多力之人为国所寳【顔氏家训以下剑】
　　昔有一人贫穷困苦为王作事日月经久身体羸痩王见怜愍赐一死驼贫人得已即便剥皮嫌刀钝故求石欲磨乃于楼上得一磨石磨刀令利来下而剥如是数数往来磨刀后转苦惮不能上楼悬驼上楼就石磨刀深为人笑犹如愚人毁破禁戒多取钱财以用修福望得生天反得其殃如悬骆驼上楼磨刀用功甚多所得甚少【法苑珠林】
　　桃氏为剑【剑工谓之桃氏以能辟除不祥故也】腊广二寸有半寸两从半之以其腊广为之茎围长倍之中其茎设其后参分其腊广去一以为首广而围之身长五其茎长【手所握者谓之茎其长五寸剑身长五倍于茎则共长三尺也腊纳】重九锊【一锊重六两半有零九锊则重六十两也锊劣】谓之上制【此剑之上等】上士服之【勇士之上者能用之】身长四其茎长【共长二尺五寸】重七锊【重四十六两有余】谓之中制【此剑之中等】中士服之【勇士之中者能用之】身长三其茎长【共长二尺】重五锊【重三十两有余】谓之下制【此剑之下等】下士服之【勇士之下者能用之　周礼】
　　薛烛庸子见若狐甲于剑而利钝识矣臾儿易牙淄渑之水合者常一合水而甘苦知矣【淮南子】
　　剑工惑剑之似莫邪者惟欧冶能名其种玉工玉之似碧卢者惟倚顿不失其情
　　今剑或絶侧羸文齧缺卷銋而称以顷襄之剑则贵人争带之琴或拨刺枉桡濶解漏越而称以楚庄之琴侧室争鼓之苗山之鋋羊头之销虽水断龙舟陆剸兕甲莫之服带山桐之琴涧梓之腹虽鸣防隅修营唐牙莫之鼓也【并上】
　　世称利剑有千金之价棠谿鱼肠之属龙泉太阿之辈其本铤山中之恒铁也冶工锻链成而铦利岂利剑之锻与链乃异质哉工良师巧链数至也试取东下直一金之剑更熟锻链足其火齐其铦犹千金之剑也夫铁石天然尚为锻链者变易故质况人含五常之性贤圣未知熟锻链耳奚患性之不善哉【论衡】
　　轻罗雾縠冶服之丽也而不可以御流镝沈闾巨阙斩闗之良也而不可以挑脚刺【抱朴子】
　　颛顼髙阳氏有画影剑腾空剑若四方有兵此剑飞赴指其方则克未用时在匣中常如龙虎吟【拾遗记】
　　王子者帝俈也曾诣钟山获九化十变经以隠遁日月游行星辰后一旦疾崩营冢在渤海山夏中衰时有发王子墓者室中无所有惟见一剑在北寝上自作龙鸣虎嘷之声人遂无敢近者【真诰】
　　夏禹子帝启在位十年以庚戌八年铸一铜剑长三尺九寸后藏之秦望山腹上刻二十八宿文有背面面文为星辰背记山川日月【古今刀剑録】
　　启子太康在位二十九年嵗在辛卯三月春铸一铜剑上有八字面长三尺二寸头方
　　孔甲在位三十一年以九年嵗次甲辰采牛首山铁铸一剑铭曰夹古篆书长四尺一寸
　　殷太甲在位三十二年以四年嵗次甲子铸一剑长二尺文曰定光古文篆书
　　武丁在位五十九年以元年嵗次戊午铸一剑长三尺铭曰照胆古文篆书
　　周昭王瑕在位五十一年以二年嵗次壬午铸五剑各投五岳铭曰镇岳尚方古文篆书长五尺【并上】
　　魏黑卵以昵嫌杀丘邴章丘邴章之子来丹谋报父之雠丹气甚猛形甚露计粒而食顺风而趋誓手剑以屠黑卵黑卵悍志絶众力抗百夫延颈承刄披胸受矢铓锷摧屈而体无痕挞负其材力视来丹犹雏鷇也来丹之友申他曰子怨黑卵至矣吾闻衞孔周其子得殷帝之寳剑奚不请焉来丹遂适衞见孔周执仆御之礼请先纳妻子后言所欲孔周曰吾有三剑惟子所择皆不能杀人且先言其状一曰含光视之不可见运之不知有其所触也泯然无际经物而物不觉二曰承影将旦昧爽之交日夕昬明之际北面而察之澹澹焉若有物存莫识其状其所触也窃窃然有声经物而物不疾也三曰宵练方昼则见影而不见光方夜见光而不见形其触物也騞然而过随过随合觉疾而不血刄焉此三寳者传之十三世矣而无施于事匣而藏之未尝启封来丹曰虽然吾必请其下者孔周乃归其妻子与斋七日晏隂之间跪而授其下剑来丹再拜受之以归来丹遂执剑从黑卵时黑卵已醉偃于牖下自颈至腰三斩之黑卵不觉来丹以黑卵之死趣而退遇黑卵之子于门击之三下如投虚黑卵之子方笑曰汝何蚩而三招予黑卵既醒怒其妻曰醉而露我使我嗌疾而腰急其子曰畴昔来丹之来遇我于门三招我亦使我体疾而肢彊彼其厌我哉【列子】
　　眉间赤名赤鼻父干将母莫邪父为晋王作剑藏雄送雌语其妻曰吾藏剑在南山之隂北山之阳松生石上剑在其中矣君若觉杀我尔生男以告之乃至君觉杀干将妻从生男名赤鼻具以告之赤鼻斫南山之松不得剑于屋柱中得之晋君梦一人眉广三尺辞欲报雠购求甚急乃逃朱兴山道逢一客客问曰子眉间赤乎答曰是也吾能为子报雠赤曰父无分寸之罪枉被荼毒君今惠念何所用耶客曰须子之头并子之剑赤乃与头客与王王大赏之即以镬煮其头七日七夜不烂客曰此头不烂者王亲临之王即视之客于后以剑斩王头入镬中二头相齧客恐赤不胜自以剑拟头入镬中三头相咬七日后一时俱烂乃分塟之名曰三王冢【晋王一作楚王赤一作尸　列异传】
　　阖闾请干将铸作名剑二枚干将者吴人也与欧冶子同师俱能为剑越前来献三枚阖闾得而宝之以故使剑匠作为二枚一曰干将二曰莫邪莫邪干将之妻也干将作剑采五山之铁精六合之金英天伺地隂阳同光百神临观天气下降而金铁之精不销沦流于是干将不知其由莫邪曰子以善为剑闻于王使子作剑三月不成其有意乎干将曰吾不知其理也莫邪曰夫神物之化须人而成今夫子作剑得无得其人而后成乎干将曰昔吾师作冶金铁之类不销夫妻俱入冶鑪中然后成物至今后世即山作冶麻绖葌服然后敢铸金于山今吾作剑不变化者其若斯耶莫耶曰师知烁身以成物吾何难哉于是干将妻乃断发剪爪投于鑪中使童女童男三百人鼓槖装炭金铁刀濡遂以成剑阳曰干将隂曰莫耶阳作文隂作漫理干将匿其阳出其隂而献之阖闾甚重既得宝剑适会鲁使季孙聘于吴阖闾使掌剑大夫以莫邪献之季孙拔剑之鎠中缺者大如黍米叹曰美哉剑也虽上国之师何能加之夫剑之成也吴霸有缺则亡矣我虽好之其可受乎不受而去阖闾既宝莫邪复命于国中作金钩令曰能为善钩者赏之百金吴作钩者甚众而有人贪王之重赏也杀其二子以血舋金遂成二钩献于阖闾诣宫门而求赏王曰为钩者众而子独求赏何以异于众夫子之钩乎作钩者曰吾之作钩也贪而杀二子舋成二钩王乃举众钩以示之何者是也王钩甚多形体相类不知其所在于是钩师向钩而呼二子之名吴鸿扈稽我在于此王不知汝之神也声絶于口两钩俱飞着父之胸吴王大惊曰嗟乎寡人诚负于子乃赏百金遂服而不离身【吴越春秋】
　　昔者越王句践有寳剑五闻于天下客有能相剑名薛烛王召而闻之曰吾有寳剑五请以示之薛烛对曰愚理不足以言大王请不得已乃召掌者王使取豪曹薛烛对曰豪曹非寳剑也夫寳剑五色并见莫能相胜毫曹已擅名矣非寳剑也王曰取巨阙薛烛曰非寳剑也寳剑者金锡和铜而不离今巨阙已离矣非寳剑也王曰然巨阙初成之时吾坐于露坛之上宫人有驾白鹿而过者车奔鹿惊吾引剑而指之四惊上飞扬不知其絶也穿铜釜絶铁防胥中决如粢米故曰巨阙王取纯钩薛烛闻之忽如败有顷惧如悟下阶而深惟简衣而坐望之手振拂扬其华淬如芙蓉始出观其鈲烂如列星之行观其光浑浑如水之溢于塘观其断岩岩如琐石观其才焕焕如氷释此所谓纯钩耶王曰是也客有直之者有市之乡二骏马千匹千户之都二可乎薛烛对曰不可当造此剑之时赤堇之山破而出锡若耶之溪涸而出铜雨师扫洒雷公击槖蛟龙捧鑪天帝装炭太一下观天精下之欧冶乃因天之精神悉其伎巧造为大刑三小刑二一曰湛卢二曰纯钩三曰胜邪四曰鱼膓五曰巨阙吴王阖闾之时得其胜邪鱼膓湛卢阖闾无道子女死杀生以送之湛卢之剑去之如水行秦过楚楚王卧而寤得吴王湛卢之剑将首魁漂而存焉秦王闻而求不得兴师击楚曰与我湛卢之剑还师去汝楚王不与阖闾又以鱼膓之剑刺吴王僚使披膓夷之甲三事阖闾使専诸为秦炙鱼者引剑而刺之遂弑王僚此其小试于敌邦未见其大用于天下也今赤堇之山已合若耶溪深而不测羣神不下欧冶即死虽复倾城量金珠玉竭河犹不能得此一物有市之乡二骏马千匹千户之都二何足言哉楚王召风胡子而问之曰寡人闻吴有干将越有欧冶子此二人甲世而生天下未尝有精诚上通天下为烈士寡人愿赍邦之重寳皆以奉子因吴王请此二人作铁剑可乎风胡子曰善于是乃令风胡子之吴见欧冶子干将使人作铁剑欧冶子干将凿茨山泄其溪取铁英作为铁剑三枚一曰龙渊二曰泰阿三曰工布【一作市】毕成风胡子奏之楚王楚王见此三剑之精神大悦风胡子问之曰此三剑何物所象其名为何风胡子对曰一曰龙渊二曰泰阿三曰工布楚王曰何谓龙渊泰阿工布风胡子对曰欲知龙渊观其状如登髙山临深渊欲知泰阿观其鈲巍巍翼翼如流水之波欲知工布鈲从文起至脊而止如珠不可袵文如流水不絶晋郑王闻而求之不得兴师围楚之城三年不解仓糓粟索库无兵革左右羣臣贤士莫能禁止于是楚王闻之引泰阿之剑登城而麾之三军破败士卒迷惑流血千里猛兽欧瞻江水折晋郑之头毕白楚王于是大悦曰此剑威耶寡人力耶风胡子对曰剑之威也因大王之神楚王曰夫剑铁耳固能有精神若此乎风胡子对曰时各有使然轩辕神农赫胥之时以石为兵断树木为宫室死而龙臧夫神圣主使然至黄帝之时以玉为兵以伐树木为宫室凿地夫玉亦神物也又遇圣主使然死而龙臧禹穴之时以铜为兵以凿伊阙通龙门决江导河东注于东海天下通平治为宫室岂非圣主之力哉当此之时作铁兵威服三军天下闻之莫敢不服此亦铁兵之神大王有圣德楚王曰寡人闻命矣【越絶书】
　　越王问相国范蠡曰孤有报复之谋水战则乘舟陆行则乘舆舆舟之利顿于兵弩今子为寡人谋事莫不谬者乎范蠡对曰臣闻古之圣君莫不习战用兵然行阵队伍军鼓之事吉凶决在其工今闻越有处女出于南林国人称善愿王请之立可见越王乃使使聘之问以剑防之术处女将北见于王道逢一翁自称曰袁公问于处女吾闻子善剑愿一见之女曰妾不敢有所隠惟公试之于是袁公即杖箖箊竹竹枝上颉桥未堕地女即捷末袁公则飞上树变为白猨遂别去见越王越王问曰夫剑之道则如之何女曰妾生深林之中长于无人之野无道不习不达诸侯窃好击之道诵之不休妾非受于人也而忽自有之越王曰其道如何女曰其道甚微而易其意甚幽而深道有门户亦有隂阳开门闭戸隂衰阳兴凡手战之道内实精神外示安仪见之似好妇夺之似惧虎布形气与神俱往得闻斯道者一人当百百人当万王欲试之其验即见越王即加女号号曰越女乃命五板之堕长髙习之教军士当世胜越女之剑【并上】
　　衞灵公昼寝而起志气益衰使人驰召勇士公孙悁道遭行人卜商卜商曰何驱之疾也对曰公昼寝而起使我召勇士公孙悁子夏曰微悁而勇若悁者可乎御者曰可子夏曰载我而返至君曰使子召勇士何为召儒使者曰行人曰微悁而勇若悁者可乎臣曰可即载与来君曰诺延先生上趣召公孙悁至入门杖剑疾呼曰卜商我存若头子夏顾咄之曰咄内剑吾将与若言勇于是君令内剑而上子夏曰来吾尝与子从君而西见赵简子简子披发杖矛而见我君我从十三行之后趋而进曰诸侯相见不宜不朝服将以颈血溅君之服矣使反朝服而见吾君子耶我耶悁曰子也子夏曰子之勇不若我一矣又与子从君而东至阿遭齐君重鞇而坐吾君单鞇而坐我从十三行之后趋而进曰礼诸侯相见不宜相临以势揄其一鞇而去之者子耶我耶悁曰子也子夏曰子之勇不若我二矣又与子从君于囿中于是两冦肩逐我君拔矛下格而还子耶我耶悁曰子也子夏曰子之勇不若我三矣所贵为士者上慑万乘下不敢傲乎匹夫外立节矜而敌不侵扰内禁残害而君不危殆是士之所长君子之所致贵也若夫以长掩短以众暴寡凌轹无罪之民而成威于闾巷之间者是士之甚毒而君子之所致恶也众之所诛锄也夫何以论勇于人主之前哉于是灵公避席抑手曰寡人虽不敏请从先生之勇【韩诗外传】
　　王子乔墓在京陵人有盗发之者都无所见惟有一剑停在穴中欲进取之剑作龙鸣虎吼遂不敢进俄而径飞上天【世语】
　　经侯往适魏太子左带羽玉具剑右带环佩左光照右右光照左坐有顷太子不视也又不问也经侯曰魏国亦有寳乎太子曰有经侯曰其宝何如太子曰主信臣忠百姓上戴此魏之寳也经侯曰吾所闻者非是之谓也乃问其器而已太子曰有徒师沼治魏而市无预价郄辛治阳而道不拾遗芒卯在朝而四隣贤士无不相因而见此三大夫乃魏国之大寳于是经侯黙然不应左解玉具右解环佩委之坐愆然而起黙然不谢趋而出上车驱去魏太子使人操剑佩逐与经侯使告曰此寒不可衣饥不可食无为遗我贼【説苑】
　　宋有兰子者以技干宋元宋元召而使见其技以双技长倍其身属其踁并趋并驰弄七剑迭而跃之五剑常在空中元君大惊立赐金帛又有兰子又能燕戏者闻之复以干元君元君大怒曰昔有异技干寡人者技无庸适值寡人有欢心故赐金帛彼必闻此而进复望吾赏拘而拟戮之经月乃放【列子】
　　曾从子善相剑者也衞君怨吴王曾从子曰吴王好剑臣请为吴王相剑因为君刺之衞君曰子为之是也非縁义也为利也吴强而富衞弱而贫子必往吾恐子为吴王用之于我也乃逐之【韩子】
　　司马蒯聩天下之攻击剑者也【新论】
　　鲁石公剑迫则能应感则能动沕穆无穷变无形像优柔委从如影与响如厐之守户如轮之逐马响之应声影之像形也阊不及鞈呼不及吸足举不及集相离若蝉翼尚在肱北此善当敌者也未及夫折冲于未形之前者揖让乎庙堂之上而施惠乎百万之民故居则无变动战则不血刄其汤武之兵与【説苑】
　　燕支蔡愉千胜堂谿墨阳并剑名也【广雅】
　　楚有龙泉秦有太阿工市【初学记】
　　太公之阙文王之録庄君之阖闾干将莫邪巨阙辟闾此皆古之良剑也然而不加砥砺则不能断【荀子】蜚景之剑威夺白日气盛紫蜺以之刲获则其与劂刄也无择及夫凶邪流毒沸渭不靖加之运掌之上则千里之内不留行矣【亢仓子】
　　昆吾山其下多赤金色如火昔黄帝伐蚩尤陈兵于此地链石为铜铜色青而利泉水赤山草木皆剑利土亦钢而精至越王勾践使工人以白马白牛祠昆吾之神采金铸之以成八剑之精一名揜日以之指日则光昼暗金隂也隂盛则阳灭二名断水以之划水开即不合三名转魄以之指月蟾兔为之倒转四名悬翦飞鸟游过触其刄如斩截焉五名惊鲵以之泛海鲸鲵为之深入六名灭魂挟之夜行不逢魑魅七名却邪有妖魅者见之则伏八名真刚以切玉断金如削土木矣以应八方之气铸之也其山有兽大如兔毛色如金食土下之丹石深穴地以为窟亦食铜铁胆肾皆如铁其雌者色白如银昔吴国武库之中兵刄铁器俱被食尽而封署依然王令检其库穴猎得双兔一白一黄杀之开其腹而有铁胆肾方知兵刄之铁为兔所食王乃召其剑工令铸其胆肾以为剑一雌一雄号干将者雄号莫邪者雌其剑可以切玉断犀王深寳之遂霸其国【拾遗记】楚王夫人于夏纳凉抱铁柱心有所感遂懐孕产一銕楚王命镆邪铸为双剑【列士传】
　　西平县有龙泉水可以砥砺刀剑特坚利故有坚白之论矣【晋太康地理志】
　　梁国多池沼时池中出神剑到今其民像而作之号大梁氏之剑【水经注】
　　秦始皇在位三十七年以三年嵗次丁巳采北祗铜铸二剑铭曰定秦小篆书李斯埋在阿房阁下一在观台下长三尺六寸【古今刀剑録】
　　前汉刘季以始皇三十四年得一铁剑长三尺铭曰赤销大篆书及贵常服之此即斩蛇剑也
　　汉武帝在位五十四年以元光五年嵗次乙巳铸八剑长三尺六寸铭曰八服小篆书嵩恒霍华泰山五岳皆埋之【并上】
　　汉武帝崩后忽见形谓陵令薛平曰我虽失势犹为汝君奈何令吏卒止吾陵磨剑乎因不见推陵旁果有方石可以为砺吏卒常盗磨刀剑霍光欲斩之张安世曰神道茫昧不宜为法故阮公咏懐诗曰失势在须臾带剑上吾丘【汉武故事】
　　汉武帝七夕幸开襟楼忽见殿北方防云缥缈有美女骑一物翩跹而下即以所骑之物上帝曰此棨东之剑羣僊寳之能辟诸邪妾乘之而来顷刻百里矣后入吴宫大帝号曰辟邪亦曰百里【潜居録】
　　王母带分景之剑上元夫人带流黄择精之剑【汉武内传】宣帝询在位二十五年以本始四年铸二剑长三尺一曰毛一曰贵以足下有毛故为之皆小篆书【刀剑録】平帝衎在位五年以元始元年嵗次辛酉掘得一剑有帝名因服之大篆书
　　后汉光武秀在位三十三年未贵时在南阳鄂山得一剑文曰秀霸小篆书帝常服之【并上】
　　光武有骇犀之剑以赐陈遵【东观汉记】
　　建武十三年屠耆国献剑直百金以赐骑士【上】
　　肃宗尝赐诸尚书剑惟此三人特以寳剑自手署其名曰韩棱楚龙渊郅寿蜀汉文陈宠济南椎成时论者为之説以棱渊深有谋故得龙渊寿明达有文章故得汉文宠敦朴善不见外故得椎成【后汉书】
　　章帝建初八年铸一金剑令投于伊水中以厌人膝之怪景按水经云伊水有一物如人膝头有爪人浴辄没不复出【刀剑録】
　　赵珜少好游侠行部带剑过亭长亭长谴之叹曰无大志故为竖吏所轻耳于是解剑挂壁曰珜不乘辎重佩绶不复带剑因之京师诣太学受业治春秋变行厉操名德遂称除野王令乃解剑带之官【益部耆旧传】
　　齐张仲曲成侯以善击刺学用剑立名天下
　　袁绍在黎阳梦有一神授一寳剑及觉果在卧所铭曰思召绍解之曰思召绍字也【刀剑録】
　　魏文帝有飞景流彩华锋三剑【典论】
　　余防学击剑阅师多矣四方之法各异惟京师为善桓灵之间有虎贲王越善斯术称于京师河南史阿言昔与越游具得其法余从阿学之精熟尝与平虏将军刘勲奋威将军邓展等共饮宿闻展善有手臂晓五兵又称其能空手入白刄余与论剑良久谓言将军法非也余顾尝好之又得善术因求与余对时酒酣耳热方食竿蔗便以为杖下殿数交三中其臂左右大笑展意不平求更为之余言吾法急属难相中面故齐臂耳展言愿复一交余知其欲突以取交中也因伪深进展果寻前余却脚防正截其颡坐中惊视余还坐笑曰昔阳庆使淳于意去其故方更授以秘术今余亦愿邓将军捐弃故伎更受要道也【上】
　　吴大皇帝有寳刀三寳剑六一曰白虹二曰紫电三曰辟邪四曰流星五曰青防六曰百里刀一曰百链二曰青犊三曰漏景【刀剑録】
　　孙亮铸一剑文曰流光【上】
　　邯郸淳诣临淄侯植时大暑植取水浴以粉自傅科头胡舞击剑诵小説顾谓淳曰邯郸生何如也【魏畧】
　　刘曜隠居管涔之山夜中忽有一童子入跪曰管涔王使小臣奉谒赵皇帝献剑一口置前再拜而去以烛视之剑长二尺光泽非常赤玉为饰背有铭云神剑服御除众毒【异苑】
　　武胜公常于滩口见雷公逐一黄蛇或以石投之铿然有雷声雷公飞去得一剑有文云许旌阳斩蛟第三剑也【上】
　　陶贞白着太清经一名剑经凡学道术者皆须有好剑镜随身又説干将莫邪剑皆以铜铸非铁也【太平广记】永明初始造旧宫凿东北之地皆平岗迤陇尤多古冢墓有人得铜剑长尺五寸余既借看叹其古异客有谓余曰古时乃以铜为兵乎其可得而闻不余笑而应曰此证据甚多辄具言之余按山海经曰昆吾之山其上多赤铜郭璞注曰此山出金如火以之切玉如割泥也周穆王时西戎献之尸子所谓昆吾之剑也越絶书曰赤瑾之山破而出锡若耶之谿涸而出铜欧冶铸以为纯钩之剑又汲冢中得一铜剑长三尺五及今所记干将者亦皆非铁明古者以铜锡为兵器也周书称穆王时征犬戎得昆吾之剑火浣布长尺有咫又有链铜赤刀割玉如泥焉又左传僖公十八年郑伯始朝于楚楚赐之金既而悔之盟曰无以铸兵故以铸三钟杜预注云楚金利故也古者以铜为兵故禹贡曰荆扬贡金三品余以为古者语质而难解今者语文而易了独诗云元象齿其实象牙也书曰厥包橘柚乃黄柑也金品上则黄中则赤下则黑黑金是铁赤金是铜黄金是金黄金可为寳赤金可为兵黑金可为器韩子称昔智伯繇之伐赵襄子初晋阳襄子金将尽问于张孟谈孟谈对曰吾闻董安于治晋阳也公室悉以铜为柱质君可发而用之于是发之有余金矣谓此据葢可知焉又昔夏后氏使九牧贡金铸九鼎于荆山之下于昆吾氏之墟白若甘搀之地图其山川奇怪以形于鼎使民知神奸不逢其害以定其祥鼎成三足而方不炊而自沸不舁而自藏不迁而自行九鼎既成定之国都桀有昬德鼎迁于商殷纣暴虐鼎迁于周每人主休明鼎虽小而重其奸回昬乱虽大而轻及周显王三十二年姬德大衰乃沦入泗水秦始皇之初见于彭城二十七年始皇东游大发徒出之而不能得焉后汉武帝賔礼百神于汾隂得大鼎时人以为九鼎其详不可得而审也且荆轲刺秦王之日首击铜柱铜柱火出则古者非直以铜为首亦以为殿柱也且始皇之世长狄十二见于临洮身长三丈足迹六尺于是始皇敛天下之兵铸而象之故西京赋云髙门有闶列坐金狄是也又造阿房之宫其门悉用磁石磁石噏铁以防外兵之入焉以此推之明知春秋迄于战国战国至于秦时攻争纷乱兵革互兴铜既不充给故以铁足之铸铜既难求铁甚易是故铜兵转少铁兵转多年甚一年嵗甚一嵗渐染流迁遂成风俗所以铁工比肩而铜工稍絶二汉之世逾见其微及汉建安二十四年魏文帝为太子时铸三寳刀二匕首天下百链之精利而悉是铸铁不能复铸铜矣按张华博物志亦称铸铜之工不复可得惟蜀地羌中时有解者由此言之斯妙久絶余谓不能复铸铜者正当不能使利如霜雪光如云霞陆斩犀兕水断蛟龙岂复不能铸铜鑪鋺灯耶然今太极殿前两大铜镜即周景王铸也制作精巧独絶晩世今之作必不及古犹今镜不及古镜今钟不及古钟矣昔余为吴兴令凿池又获铜箭镝数十枚时有人复于彼山中伐木得铜斧一口古铜铸为兵岂为一据故备言其详以发子之矣古贵铜贱铁非独此事按皇览帝王冢墓记称吴王阖闾冢铜椁三重汞池六尺玉鳬之流扁诸之剑三盘郢鱼肠之剑在焉秦始皇冢亦以铜椁水银为江河闗东贼发之至铜椁而取铜深大不可多得因此穴塞汉东思王冢时奢侈皆生塟取爱幸奴婢蓄谷为铜牕以通殉塟者气息兼以水火守冢给呼召数十年乃不复闻声矣晩世之塟无复此例然犹自大奢大富大盛或倾一国之财或竭一家之寳或争为宏丽或竞相髙尚前汉奢于后汉魏时富于晋世中原既夷至于江左时天下凋防制度日衰富贵之家犹或厚塟然论古曩亦减损千万倍矣世愈贫狭哀礼愈薄又往古之士棺皆不用钉悉用细腰其细腰之法长七寸广三寸厚二寸五分状如木秤两头大而中央小仍凿棺际而安之因普漆其外一棺凡用细腰五十四枚大略如此亦可谓至巧矣其法既絶亦有铜钉铜钉之体皆如今柘钉形也铜钉既滑多被发掘自义熙以来乃以柘代铜爰及明器之属亦多减省必不得已乃用乌牙焉相与皆用素棺不得施漆又自棺之外一无所设既由贫富之悬兼以避患之及耳故为此讃以明古今铜铁之兵刄塟送之事焉乃成讃曰悠悠开辟或圣或贤蚩尤铸铜为兵几年天生五材实此为先既古既曩谁测谁传纷纶百氏事无不异况乃金铁国之利器风胡専精欧冶妙思于昔则出于今则秘闻之释经万物澹薄在古必厚在今必恶徒侈徒异徒铲徒削聊举一槩以明鸿略【江淹铜剑讃】
　　首剑属汉王莽避火宣室持虞帝首则尧舜已为其物矣【通俗文】
　　应仲逺云昔荆轲逐秦王其后谒者持首以备不虞从此侍官执刀剑汉高祖偃武修文始制以手板代焉【周迁车服襍事　以下射】
　　射人掌国之三公孤卿大夫之位三公北面孤东面卿大夫西面其贽三公执璧孤执皮帛卿执羔大夫鴈诸侯在朝则皆北面诏相其法若有国事则掌其戒令诏相其事掌其治达【其善治射事者则达之于王也】以射灋治射仪王以六耦射三侯【三侯熊侯虎侯豹侯也】三获三容【三获谓执获旌而告中者三人也三容谓设之以蔽待获者也】乐以驺虞九节五正【节即驺虞也以九为数五正者以五采为正鹄也中朱次白次黄次苍而黑居其外焉】诸侯以四耦射二侯【二侯熊豹也】二获二容乐以貍首七节三正【三正朱白苍也】孤卿大夫以三耦射一侯【一侯谓麋侯也】一获一容乐以采苹五节二正【采苹以五为节二正则朱緑也】士以三耦射豻侯【亦六人也豻胡犬也】一获一容乐以采蘩五节二正【周礼】
　　天子所以亲射何助阳气达万物也春气微弱恐物有窒塞不能自达者夫射自内发外贯坚入刚象物之生故以射达之也含文嘉曰天子射熊诸侯射麋大夫射虎豹士射鹿豕天子所以射熊何示服猛巧佞也诸侯射麋者示达迷惑人也麋之言迷也大夫射虎豹者示服猛也士射鹿豕者示除害也各取徳所能服也侯者以布为之何用人事之始也本正则末正矣【白虎通】天子射百二十步诸侯九十歩大夫七十步士五十步明尊者所服逺也卑者所服近也【上】
　　羿以善射服事先王乃命司衡赐以累矰彤弓蒿矢羿是以去下地之白难而民得以佚【白难凶顽为乱之人如封豕长蛇之类皆其号名尔】
　　许氏云羿臣尧河伯溺杀人羿射其左目风伯壊其室屋羿中其膝
　　羿五嵗父母与之入山处之木下以待蝉鸣还欲取之而羣蝉俱鸣遂捐而去羿为山间所养年二十习于弓矢仰天叹曰我将射四方矢至吾门止因捍弓射矢径至羿之门乃随矢去【括地象】
　　羿事夏王王命射于方豕之皮征南之的曰中之赏子万金不中则削十邑羿援矢而色荡射之矢逸再之又不中焉王谓传弥仁曰斯羿也发无不中而今也不中何以对曰若羿者喜惧之为灾而万金为之患也人能遗其喜惧之私若万金之患则天下亡愧于羿矣王曰善吾乃今知亡欲之道矣【符子】
　　帝羿与吴贺北游贺使羿射雀曰生之乎杀之乎贺曰射其左目羿引弓射之误中右目抑首而愧终身不忘【帝王世纪】
　　甘蝇古之善射者彀弓而兽伏鸟下弟子名飞衞学射于甘蝇而巧过其师纪昌者又学射于飞衞飞衞曰尔先学不瞬而后可言射矣纪昌归偃卧其妻之机下以目承牵挺二年之后虽锥末倒眦而不瞬也以告飞衞飞衞曰未也亚学视而后可视小如大视微如着而后告我昌以牦悬虱于牖南面而望之旬日之间浸大也三年之后如车轮焉以覩余物皆丘山也乃以燕角之弧朔蓬之簳射之贯虱之心而悬不絶以告飞衞飞衞髙蹈拊膺曰汝得之矣纪昌既尽衞之术计天下之敌己者一人而已乃谋杀飞衞相遇于野二人交射中路矢锋相触而坠于地而尘不扬飞衞之矢先穷纪昌遗一矢既发飞衞以棘刺之端扞之而无差焉于是二子泣而投弓相拜于涂请为父子尅臂以誓不得告术于人【列子】
　　逢之弟子曰鸿超怒其妻而怖之射其目矢来注眸子而眶不睫矢坠地而尘不扬【上】
　　更嬴之妻能作锁云囊佩之陟髙山有云处不必开囊而自然有云气入其中归至家启视皆有云气白如绵自囊而出囊大如蚕茧而可以开合更嬴善射每言能仰射入云中其妻不信因以一囊系箭头令射之及坠验之果有白云在内因名箭曰锁云【谢氏诗源】
　　于是范蠡复进善射者陈音音楚人也越王请音而问曰孤闻子善射道何所生音曰臣楚之鄙人尝步于射术未能悉知其道越王曰然愿子一二其辞音曰臣闻弩生于弓弓生于弹弹起古之孝子越王曰孝子弹者柰何音曰古者人民朴质饥食鸟兽渴饮雾露死则褁以白茅投于中野孝子不忍见父母为禽兽所食故作弹以守之絶鸟兽之害故歌曰断竹续竹飞土逐宍之谓也于是神农皇帝木为弧剡木为矢弧矢之利以威四方黄帝之后楚有弧父弧父者生于楚之荆山生不见父母为儿之时习用弓矢所射无脱以其道传于羿羿传逢逢传于楚琴氏琴氏以为弓矢不足以威天下当是之时诸侯相伐兵刄交错弓矢之威不能制服琴氏乃横弓着臂施机设枢加之以力然后诸侯可服琴氏传之楚三侯所谓句亶鄂章人号麋侯翼侯魏侯也自楚之三侯传至灵王自灵王之后射道分流百家能人用莫得其正臣前人受之于楚五世于臣矣臣虽不明其道惟王试之越王曰弩之状何法焉陈音曰郭为方城守臣子也教为人君命所起也牙为执法守吏卒也牛为中将主内裹也闗为守御检去止也锜为侍从听人主也臂为道路通所使也弓为将军主重负也为军师御战士也矢为飞客主教使也金为实【阙】　　　不止也衞为副使正道理也又为受教知可否也缥为都尉执左右也敌为百死不得骇也鸟不及飞兽不暇走弩之所向无不死也臣之愚劣道悉如此越王曰愿闻正射之道音曰臣闻正射之道道众而微古之圣人射弩未发而前名其所中臣未能如古之圣人请悉其要夫射之道身若戴板头若激卵左蹉右足横左手若附枝右手若抱儿举弩望敌翕心咽烟与气俱发得其和平神定思去去止分离右手发机左手不知一身异教岂况雄雌此正射持弩之道也愿闻望敌仪表投分飞矢之道音曰夫射之道从分望敌合以参连弩有斗石矢有轻重石取一两其数乃平逺近髙下求之铢分道女在斯无有遗言越王曰善尽子之道愿子悉以教吾国人音曰道出于天事在于人人之所习无有不神于是乃使陈音教士习射于北郊之外三月军士皆能用弓弩之巧陈音死越王伤之塟于国西号其塟所曰陈音山【吴越春秋】
　　空石之中有人焉其名曰觙其为人也善射以好思耳目之欲接则败其思蚊虻之声闻则挫其精是以辟耳目之欲而逺蚊虻之声闲居静思则通思神若是可谓微矣【荀子】
　　李悝为上地守而欲人之善射也乃下令曰人之有狐疑之讼者令之射的中之者胜不中者负令下而人皆习射及与秦人战大败之以人之善战射也【韩子】
　　后汉陈王宠善弩射十发十中中皆同处华峤书云宠射其秘法以天覆地载参连为奇三微三小三微为经三小为纬相将万胜之方然要在机牙
　　晋中兴后谯郡周子文家在晋陵少时喜射猎尝入山猎忽山岫间见一人长五丈许捉弓箭镝头广二尺许白如霜雪忽出声唤曰阿鼠【阿鼠子文小字】子文不觉应曰诺此人牵弓满镝向子文文便失魄厌伏【搜神记】
　　齐柳恽字文畅常与琅玕王瞻博射嫌其皮濶乃摘梅帖乌珠之上发必命中观者惊骇【南史】
　　宣武灵后胡氏幸西林园法流堂命侍臣射不能者罚之又自射针孔中之寻闗口温水登鸡头山射象牙簪一发中之
　　斛律光尝从文襄校猎云表见一大鸟射之正中其头形如车轮旋转而下乃雕也邢子髙叹曰此射雕手也当时号落雕都督【北齐书】
　　隋末有督君谟善闭目而射志其目则中目志其口则中口有王灵智者学射于君谟以为曲尽其妙欲射杀君谟独擅其美君谟制一短刀箭来辄截之惟有一矢君谟张口承之遂囓其镝而笑曰汝学射三年未教汝囓镞法【酉阳杂俎】
　　元干机悟壮勇善弓马太宗出游白登之东北干从有双鸱飞于上太宗命左右射之莫能中者干自请射之以二箭而下双鸱太宗嘉之赐御弓矢金带以旌其能军中号干为射鸱都尉【后魏书以下弓】
　　弓穹也张之弓隆然也其末曰箫言箫捎也又谓之弭以骨为之滑弭弭也中央曰弣弣抚也人所抚持也【释名】司弓矢掌六弓四弩八矢之法【六弓谓王弓弧弓夹弓庾弓唐弓大弓也四弩谓夹庾唐大也八矢谓枉矢絜矢杀矢镞矢矰矢茀矢恒矢庳矢也】辨其名物而掌其守藏与其出入中春献弓弩【弓弩成于阳气方和之时故中春献之】中秋献矢箙【箙盛矢器也以兽皮为之矢与箙成于隂气将坚之时故仲秋献之】及其颁之王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者其矢箙皆从其弓凡弩夹庾利攻守唐大利车战野战凡矢枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢库矢用诸散射天子之弓合九而成规【往体寡来体多则合多往体多来体寡则合少天子之弓王弓弧弓也其体不甚曲故合九弓而成一规】诸侯合七而成规【诸侯之弓唐弓大弓也其体稍曲故合七弓而成一规】大夫合五而成规【大夫之弓夹弓庾弓也其体愈曲故合五弓而成一规】士合三而成规【士之弓斗力也其体极曲故合三而成规】句者谓之弊弓【句曲也弊恶也句者弊则直者为良矣】凡祭祀共射牲之弓矢【射牲示亲杀也杀牲非尊者所亲故用弓矢】泽共射椹质之弓矢【泽谓泽宫将祭而习射以选士之处也质止也言树椹以为射正而共其弓矢】大射燕射【大射择士助祭燕射燕饮而射】共弓矢如数并夹【如数谓如当射者之数也并夹谓矢之髙者以夹取之也】大丧共明弓矢凡师役会同颁弓弩各以其物【物谓弓弩矢箙之类】从授兵甲之仪田弋充笼箙矢共矰矢凡亡矢者弗用则更
　　弓人为弓取六材必以其时【六材干角筋胶丝漆也非天时无以备隂阳之和故取之必以其时】六材既聚【六材既已合聚】巧者和之【非工巧无以全六材之用故资巧者以和之】干也者以为逺也【弓所以为逺者其力在干故干以为逺】角也者以为疾也【弓所以疾发者其执在角故角以为疾】筋也者以为深也【角干资筋以为坚忍以射则中深也】胶也者以为和也【三者得胶然后相合以为和】丝也者以为固也【结而固之在丝故丝所以为固】漆也者以为受霜露也【饰而坚之在漆故漆所以为受霜露】凡取干之道七柘为上檍次之檿桑次之橘次之木次之荆次之竹为下凡相干欲赤黑而阳声赤黑则乡心阳声则逺根凡析干射逺者用埶深者用直居干之道菑粟不迤则弓不发凡相角秋閷者厚春閷者薄穉牛之角直而泽老牛之角紾而昔疢疾险中瘠牛之角无泽角欲青白而丰末夫角之本蹙于而休于气是故柔柔故欲其埶也白也者埶之征也夫角之中恒当弓之畏畏也者必桡桡故欲其坚也青也者坚之征也夫角之末逺于而不休于气是故脃脃故欲其柔也丰末也者柔之征也角长二尺有五寸三色不失理谓之牛戴牛凡相胶欲朱色而昔昔也者深瑕而泽紾而搏防鹿胶青白马胶赤白牛胶火赤鼠胶黑鱼胶饵犀胶黄凡昵之类不能方凡相筋欲小简而长大结而泽小简而长大结而泽则其为兽必剽以为弓则岂异于其兽筋欲敝之敝漆欲测丝欲□得此六材之全然后可以为良凡为弓【弓有六材而治之各以其时】冬析干【干欲坚而贞固故冬析之】而春液角【角欲和而温柔故春液之】夏治筋【筋欲散而解缓故夏治之】秋合三材【丝漆三者欲其成就而克实故秋合之】寒奠体【奠定也体者弓往来之体也必于寒而奠之则弓体用胶至冬坚而牢也】冰析灂【灂者漆之灂也必于氷而析之则漆灂欲其不动故也灂子召】冬析干则易【此覆解上文谓于干坚之时而析之则其势和易也】春液角则合【于角和之时而液之则其气浃洽也】夏治筋则不烦【于筋散之时而治之则其理不乱也】秋合三材则合【于成材之时而合之则其质不相离也】寒奠体则张不流【体已定则虽张之而不流移也】氷析灂则审环【灂已环则不复有所鼓动也】春被则一年之事【被于春俟一朞之久而后可用也】析干必伦析角无邪斵目必荼斵目不荼则及其大修也筋代之受病夫目也者必强强者在内而摩其筋夫筋之所由幨恒由此作故角三液而干再液厚其帤则木坚薄其帤则需是故厚其液而节其帤约之不皆约疏数必侔斵挚必中胶之必均斵挚不中胶之不均则及其大修也角代之受病夫懐胶于内而摩其角夫角之所由挫恒由此作凡居角长者以次需恒角而短是谓逆挠引之则纵释之则不校恒角而达譬如终绁非弓之利也今夫茭解中有变焉故校于挺臂中有柎焉故剽恒角而达引如终绁非弓之利挢干欲孰于火而无赢挢角欲孰于火而无燂引筋欲尽而无伤其力鬻胶欲孰而水火相得然则居旱亦不动居湿亦不动茍有贱工必因角干之湿以为之柔善者在外动者在内虽善于外必动于内虽善亦弗可以为良矣凡为弓方其峻而髙其柎长其畏而薄其敝宛之无已应下柎之弓末应将兴为柎而发必动于閷弓而羽閷末应将发弓有六材焉【六者之中干角为急用】惟干强之【弓以干为强以角附干而安】张如水流【张之如水之顺流】维体防之【弓往来之体防其深浅之失】引之中参维角防之【引弓与三尺之矢相中防正也必其用角之正】欲宛而无负引之如环释之无失体如环材美工巧为之时谓之参均【得天时材美工巧为三均】角不胜干干不胜筋谓之参均【用干胜一石如角胜二石者被筋胜三石三者皆平曰三均】量其力有参均均者参谓之九和【合上材工时角干筋之六者又以丝漆胶为之辅九者相得而和】九和之弓角与干权【角与干皆权平】筋三侔【侔犹等也】胶三锊丝三邸漆三斞【锊相称也邸相敌也斞有所受也】上工以有余【巧工和之而有余】下工以不足【下工和之则不足】为天子之弓合九而成规为诸侯之弓合七而成规大夫之弓合五而成规士之弓合三而成规【説并见夏官司弓矢注】弓长六尺有六寸【此言人之形貎不同故弓之等制不一六尺六寸弓之制长者】谓之上制【此弓之上等】上士服之【士之上者能用之】弓长六尺有三寸【此得长短之中者】谓之中制【此弓之中等】中士服之【士之中者能用之】弓长六尺【弓之至短者】谓之下制【此弓之下等】下士服之【士之下者能用之】凡为弓各因其君之躬志虑血气丰肉而短寛缓以荼若是者为之危弓危弓为之安矢骨直以立忿执以奔若是者为之安弓安弓为之危矢其人安其弓安其矢安则莫能以速中且不深其人危其弓危其矢危则莫能以愿中往体多来体寡谓之夹臾之属利射侯与弋往体寡来体多谓之王弓之属利射革与质往体来体若一谓之唐弓之属利射深大和无灂其次筋角皆有灂而深其次有灂而疏其次角无灂合灂若背手文角环灂牛筋蕡灂麋筋斥蠖灂和弓摩覆之而角至谓之句弓【详察谓之覆极善谓之至角独善而筋干未善谓之句弓弓之弊也】覆之而干至谓之侯弓【角善干又善而筋独未善可以射侯谓之侯弓】覆之而筋至谓之深弓【非特角干善而筋亦善故疾而逺又中深故曰深弓】矢人为矢鍭矢参分茀矢参分一在前二在后兵矢田矢五分二在前三在后杀矢七分三在前四在后参分其长而杀其一五分其长而羽其一以其笴厚为之羽深水之以辨其隂阳夹其隂阳以设其比夹其比以设其羽参分其羽以设其刄则虽有疾风亦弗之能惮矣刄长寸围寸铤十之重三垸前弱则俛【前弱则矢行而低】后弱则翔【后弱则矢行而还】中弱则纡【中弱则矢行而曲】中强则【中强则矢行而起此四者强弱之失其中也】羽丰则迟【羽多则矢重而其行失于缓】羽杀则趮【羽少则矢轻而其行失于急此二者丰杀之失其节也】是故夹而揺之【此言相失之之法宜以指夹矢而揺之】以眡其丰杀之节也【以矢之轻重而知其丰杀之节】挠之【以指挠其干而曲之】以眡其鸿杀之称也【以矢之强弱而知其鸿杀之称】凡相笴欲生而搏同搏欲重同重节欲疏同疏欲禀【并上】
　　天子雕弓诸侯彤弓大夫黑弓【荀子】
　　少皥生般始为弓矢【山海经　又世本曰挥作弓】
　　夷羿作弓牟夷作矢黄帝作弩【古史考】
　　天弓主司弓弩之张神名推亡【佐助期　矢神名续长见太公兵法】繁弱钜黍古之良弓也【荀子】
　　白鷼古弓名【风俗通】
　　宛转弓今之弥弓是也【御览】
　　韩出谿子少府时力距来皆射于六百步之外【战国策】挹娄弓长四尺【魏志】
　　濊貉贡良弓【典论　又帝王世纪云焦侥贡没羽】
　　徐偃王治其国仁义着闻欲周行上国乃通沟陈蔡之间得朱弓朱矢
　　齐景公使人为弓三年乃成得弓而射不穿三札景公怒将杀弓人弓人之妻往见景公曰此弓者太山之南乌号之柘骍牛之角荆麋之筋河鱼之胶也四物者天下之练材也不宜穿札之少如此且妾闻奚公之车不能独走莫邪虽利不能独断必有以动之夫射之道在手若附枝掌若握卵右手发之左手不知此葢射之道景公以为仪而射之穿七札弓人之夫立出矣【韩诗外传】齐攻鲁子贡见哀公请求救于吴公曰奚先君寳之用子贡曰使吴责吾寳而与我师是不可恃也于是以杨干麻防之弓六往子贡谓吴王曰齐为无道用使周公之后不血食且鲁赋五百邾赋三百不识以此益齐吴之利与非与吴王惧乃兴师救鲁【説苑】
　　张兴泰字义亨不以武业自居好书读子史年十余诣吏部尚书禇彦回彦回问张郎弓马多少答曰性怯畏马无力牵弓彦回甚异之【南史以下矢】
　　魏氏琐连孙吴之法【汉官解诂注曰兵书有黄氏琐连之器葢弩射法也】弩则幽都筋角恒山檿干通肌畅骨起崇曲弹大黄沈紫直矢轻当锋摧决贯遐洞坚【陈琳武军赋】
　　佩石碣之矢张卢生之弩【吴越春秋】
　　南越王尉佗攻安阳安阳王有神人睾通为安阳王治神弩一张一发万人死三发杀三万人佗退遣太子始降安阳不知通神人遇无道理通去始有姿容端美安阳王女眉珠悦其貎而通之始与珠入库盗锯截神弩亡归报佗佗出其非意安阳王弩折兵挫浮海奔窜【日南传】
　　宋则字元举子年十嵗与苍头共弩射苍头断矢激误中之即死奴叩头就诛则察而恕之【东汉书以下旗】
　　充幅曰旐继旐曰斾注旄首曰旌有旍曰旂错鸟革曰旟因章曰旃【尔雅】
</div>
    <div class="pagination">
<a href="广博物志_page43.html">上一页</a><span>...</span><a href="广博物志_page39.html">39</a><a href="广博物志_page40.html">40</a><a href="广博物志_page41.html">41</a><a href="广博物志_page42.html">42</a><a href="广博物志_page43.html">43</a><span class="current-page">44</span><a href="广博物志_page45.html">45</a><a href="广博物志_page46.html">46</a><a href="广博物志_page47.html">47</a><a href="广博物志_page48.html">48</a><a href="广博物志_page49.html">49</a><span>...</span><a href="广博物志_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
