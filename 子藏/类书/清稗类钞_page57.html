<!DOCTYPE html>
<html>
<head>
    <meta charset="UTF-8">
    <title>清稗类钞 - 第 57 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 57 页/共 432 页</h1>
    <div class="content">　　额勒登保平川楚教匪川楚教匪初起时，以刘之协、姚之富、齐王氏为教首，三人皆枭雄。齐王氏又号齐二寡妇，美姿容，擅谋勇。余如冉天元、王三槐辈，亦皆一时凶悍。至若其中谋士，出奇制胜，使王师疲于奔命者，则以徐亮基称最。亮基字慕奇，成都拔贡。少负奇气，倜傥不羁，或以狂生目之。居恒窃慕诸葛亮、刘伯温二人，因取以为名，自号小诸葛。与冉同里，冉本富家子，豪侠任气，后为门客煽惑，遂从教匪起事。亮基闻耗而起曰：「大丈夫得时则驾，机不可失。」仗剑往说之。冉大悦，署为行军参谋.用其策，窜汴犯陕，号令川东北羣寇，横行数省。

　　时统兵诸将帅以经略额勒登保为最有威望，德楞泰、明亮亦善用兵。偏裨则杨遇春、杨芳、罗思举、桂涵、穆克登布等，均骁将。亮基为冉主谋，屡设奇计，以陷官军，额至引为心腹巨患。苍溪一役，额欲合全力剿之，檄左右翼会击，杨遇春、穆克登布为左右翼长，骁悍无匹，各路教匪望风胆落。冉惧，亮基微哂曰：「将在谋，不在勇，此何足虑！」策马出营，周览一过，返谓冉曰：「彼军右翼勇而不整，左翼稍有戒心。若凭高驰击，右翼必溃。右翼溃，则左翼为所牵动，不能独存，然后合师以捣中军，可一战下也。」冉从其言。穆每战，必先登陷阵。遇春较持重，恒规之，穆不听。将战，穆列营傍山而处，遇春劝之曰：「兵法有言，居高临下，君不握险以守，而阵于平原，此危道也。」力争不纳.急退，列营山巅，遥为犄角。其上适有废垒，命握垒而守，严阵以待。甫交绥，穆勇甚，身先士伍。短兵接战，陷贼伏中，冉麾军围之数重，力战不脱。

　　遇春欲赴救，亮基亟麾伏贼，从岭后间道，猱升而上，遶出遇春垒后，压垒而阵，遇春自救不暇。穆军失援，大败，亮基乘胜捣额主营.主营溃，穆身被七创，屡濒于危，卒赖遇春军冒死援之，得溃围走，冉自是益倚任亮基。时各路教匪多乌合，羣聚不逞，烧香惑众，从者日多，然惟以剽掠为事。亮基则劝冉禁掳掠，犯者立斩以徇，所过州县，恒不血刃而下。

　　廷议以贼踪飘忽，状类流寇，实行坚壁清野政策，通饬各路，严密扼守，有纵寇者置诸法。令村庄民团筑堡备战，寇至，则尽敛牲畜器物入堡固守，野无所掠，羣寇大蹙。

　　先是，亮基佐冉军时，首倡议劝鼓众北行，不用，至是颇悔，欲由陕犯晋，而将军魁伦扼守潼河，防寇北渡，沿江上下游，列营数十里，深患之。亮基躬出视师毕，返，谓冉曰：「亟治攻具。」翌晨，遂渡河。亮基亲援桴鼓，魁悉众抵拒。战正酣，主营药库毁，冉且自下游偷渡矣。官军大溃，贼众鼓噪乘之，遂渡潼河，亮基乃分军由陕犯晋.亮基殁，军无主谋，战辄败。冉愤欲大举，马蹄冈一役，欲以全力困德楞泰，六日五战，重迭设伏，德误陷伏中。数路皆败，与侍卫数十踞守山巅，誓以死拒。冉督众登山，坐骑中矢而蹶，为德俘获，贼大溃。嗣是诸路教匪，以次削平。

　　额之用兵也，匪甚畏之。每战，张左右翼，以降贼居左，张红旗；乡勇居右，张白旗，皆为前锋.贼望见红白二旗，则羣相惊曰：「额爷兵至矣！」皆奔。临阵，身先士卒，辄以两人肩竹兜乘之，铳炮矢石常从肩耳过，左右失色，额不少避，督战益力。尤严操守，赏士不惜万金，而不以一钱自奉。督抚馈遗一无所受，用兵岁久，诸将无不蓄赀财，而额之凯旋，过芦沟桥，萧然行李，一骑负一幞被而已。

　　桂涵大败教匪川东有桂涵者，骁勇趫捷，非珍馐不食。时或金币满室，未几无一存。踰时满，与相契者辄尽与焉，盖皆自胠箧来也。官捕之严，忽不见，时或出没巨浪中。尤善泅水，闻川楚军募勇，与罗思举同投之。时乘贼与官兵角，伏石洞中，或腰击，或尾截，或擒渠魁，或毙悍目，官兵屡冒其功而受上赏.一日，贼环攻其洞，积毒薪熏之，扑以扇，烟外扬；又壅沟灌之，泄以窦，水旁溢；又夜屯山顶，炽草为号，贼知其素张虚势，宵深袭之，竟空垒焉。俄鼓噪四起，伏突出，大呼曰：「今日也中桂老子计矣！」贼惧，反走，木石堆塞，中藏劲弩，归路断矣。官兵乡勇内外夹攻，贼寸步不能移，皆缢林中，树为之折。号哭曰：「吾白莲教徒，自有身以来，无此穷蹙，不敢再入深山矣。」后追至平原，与罗互为犄角，凯旋为川北总兵，至四川提督。

　　李成隆平安南匪及凤尾帮匪嘉庆间平闽浙海盗，浙江提督李壮烈公长庚实为首功，太平参将李成隆亦有劳焉。龙王堂松门之役，成隆妇新产，风雨破其屋，惊死，不顾，立率师往剿。安南夷匪及凤尾帮盗皆以此举就擒，时称成隆曰小李将军。

　　李壮烈讨蔡牵闽中固积富区，自总督雅德、伍拉纳等骄奢贪纵，吏治废弛，海盗猖獗，水师懦怯莫敢撄.提督倪斯得老耄不谙纪律，故蔡牵、朱溃等啸聚海滨，众至十万.嘉庆丁卯冬，突入台湾，赖李壮烈抵死御之，喜湾得全。

　　李，同安人。起家武科，出为浙江副将，福文襄王康安奇之。安南阮光平阴叛，入我国海面掳刼，王命李往擒之。李曰：「官船钉疏板薄，不能冲突波涛，长庚愿倾家造船。惟火药非私家所宜有，愿赐之，余不费丝毫官物。」王大悦，奏署总兵，并赐银数万两，乃造海船数十艘，不加镂饰，与客船无异。率兵三千，尾安南船，旗鼓突出，枪炮骤发，贼惊溃，覆船数百，俘斩数千人，生擒其官伦贵利等以献.王优奖之，请于朝。任海坛总兵，浙抚阮元倚为左右手。台湾之役，已围蔡牵于鹿耳门，计日可擒。时所率浙中精兵祗五百余人，牵以钱四百余万贿闽卒，诸将遂解体.牵遣人伪献降书，李抵书于地，褫其衣，刀见，立诛之。是晚大风雨，牵乘夜遁。李方饮酒，立倾杯，整队进，闽兵莫有继者，太息曰：「朝廷养兵百余年，一旦反为贼间，果何为者！」因全军而归.闽督阿林保置酒贺，从容语曰：「海上事易饰，公如以蔡牵假首至，余即飞章露布，不惟公居首功，吾亦受帷幄之赏，岂不胜冲突鲸涛，侥幸于万一哉！」李奋然曰：「于清端之捉贼，姚制府之用兵，长庚所知也。石三保、聂人杰之擒，为长庚所未解。皇上所以任长庚者，欲使永靖海氛，以绥民命，成功与否，则天也。公文吏，幸事早蒇，仆则视海舶如庐舍，不畏险也。公今以逗挠劾长庚之罪，他日以覆舟讳长庚之死，皆惟命是从。仆一武夫，犹知以死报国，公以世臣名族，亦罔识忠孝二字乎？」推几而出。幕客谏曰：「将军误矣！自闽粤用兵，生灵糜烂几数百万，皆以蔡牵一人。故今假传授首，博天颜之喜，后或羁以官爵，啖以利货，以伺其敝，不亦可乎？今必冒风涛之险，困其巢穴，一旦飓风阻路，粮饷莫继，士卒散亡，竭一人之力敌百万之寇，稍失利而大吏朦蔽奏之，将军必遭狱吏之辱矣！」李慨然曰：「君不闻王彦章「人死留名，豹死留皮」语乎？仆虽不肖，不愿与牵同日生也。」

　　王得禄邱良功平蔡牵嘉庆己巳，闽浙水师攻剿蔡牵，鏖战重洋，阅两昼夜，牵夫妇淹毙黑水洋，盗船一律烧毁，余盗擒斩无遗.是役也，浙军围攻牵船，追逐千里，枵腹苦战，喋血于狂风巨浪中，兵勇伤残极众。比闽军迟一日到，已功在垂成矣。

　　煤黑子与林清战于大内都人呼担煤夫为煤黑子。嘉庆癸酉，天理教匪林清作乱于京师。贼趋熙和门，有某煤肆之煤黑子，适自文颖馆出，横取担杖，奋逐之，力甚大，踣贼数人。众攒刺之，遂为贼杀。羣贼与煤黑子角力，声讙嚣四闻，故熙和门得以闭.大学士保兴时为上书房授读翰林，从景运门下直，遥望见之，走还，促闭门以拒。既闭门，乃集羽林虎贲，战一日夜，贼乃败。事定，出贼尸，煤黑子尸亦杂其中，不可辨。方其击贼时，三馆吏役无不知煤黑子击贼.贼平后，以为煤黑子之功不可没，顾其肆主懦而畏官，不敢陈于朝，煤黑子遂竟不获褒恤。

　　平林清嘉庆癸酉七月，仁宗秋狝于木兰.九月十五日，天理教匪犯阙，匪为林清、冯克善、李文成诸人。

　　先是，文成遣其养子刘成章潜至京，会清于黄村之宋家庄，议以十五日，河南、山东合畿内之众，同时进发，乘回銮时，伏莽行在。谋定，而滑县、金乡、定陶、曹县先后缉捕，匪恐事败，不能久待，乃即揭竿起，官兵络绎征调，而九月十五日之约，遂不能密赴。十四日，清命其党陈爽、陈文魁入京，匿市人家。十五日平明，众匪自黄村至，日方午，入内城，分东西两队：其东，陈爽导之，刘呈祥殿之，以进东华门；其西，陈文魁导之，刘永泰殿之，以进西华门.而太监刘得财、刘金引其东，张泰、高广福引其西，王福禄、阎进喜居中援应。爽与文魁偕头目数十人，皆清所调遣。清居黄村。将俟河南之匪集合而进.仪亲王、成亲王、庄亲王等亟召营兵自神武门入，匪已至中正殿门外，诸王率兵御之。有数匪突入大内，时皇次子、皇三子咸在上书房，闻内侍疾呼闭隆宗门，皇子即自日精门诘问。将至近光门，总管太监常永贵擒二人，各执利刃，头裹白布，诸内侍御之于门，互有杀伤。皇四子自书房出，皇次子、皇三子将往储秀宫觐后，学士宝兴方自上书房散直，未出东华门，见兵匪力战，亟入干清门，奔告皇子。皇子立至储秀宫，见匪越墙西入，皇次子急命进撒袋鸟铳腰刀，永贵执白木棍，立于遵义门之内以拒之。诸内侍登垣瞭望，匪大至，旋自膳房之上自西而北，将踰养心门入，皇次子发鸟铳击之，殪，匪续至，执白旗指挥，皇子复击之，又殪。仪亲王子贝勒绵志亦以铳击之，复殪，匪乃不敢升垣。皇次子驰至西长街西厂，督同常永贵率内侍击贼.日将晡，而留守京师之诸王及内务府大臣各引兵入卫，匪势渐蹙。将纵火，忽大雨迅雷，二匪堕武英殿之御河死。投河溺死者甚众，余皆就擒。

　　初，壬申春，赵崇华摄淡水同知。甫下车，即访获妖言惑众之高妈达，讯之，具供同党刘林、祝现，定以次年闰八月望夜，起事都下。刘林者，清之原名也。赵亟详上官，请入告，上官以其语诞，仅依传布邪教律拟决，而未奏闻。至癸酉九月十五日，都中之变果作。

　　冯克善者，林清之党，技精绝.清既败，乃变姓名匿献县.是年十二月为官吏所闻，杂遣兵役，与其徒擒之。乃佯饮之酒，中设一席，四面重迭环以桌凳，门内伏壮士。案复置热粥，又置药物酒中。冯至，即藏其兵器，以热粥洒之。诸壮士羣起格鬬，良久始就擒。

　　杨忠武征川楚教匪当红苗之变，杨忠武公遇春方为材官，福康安见而奇之，曰：「此将材也。」屡疏保荐，擢至专阃。时宜绵督陕甘，畏葸不前，杨谏曰：「甘、凉兵为天下劲卒，阿文成公曾将以平西域。今公据河山之险，拥精锐之卒，自关陇西下，建瓴之势，破敌必矣！奈何以百战之卒，而畏乌合之众哉？」宜不能用。勒登保经略至陕，倚为左右手。

　　杨善抚驭士卒，部下多降匪，腰佩长刀，形貌凶险，而杨颐指气使，莫不悦服，故十数载所至克捷。有黄骡，日驰数百里，常乘以追贼，贼畏之如虎。部将如杨芳、游云梯、吴廷刚、祝廷彪，皆由偏裨至专阃。瓦柴关兵叛后，独骑至贼中，说以大义，即抛戈降。嘉庆甲戌春，入京陛见，仁宗问：「前此湖北、陕西、四川三省军务，何延至十数年之久，现今两次军务，即河南教匪、陕南饥民之乱，何蒇事之速？」则对以「有专责则事易集」。上首肯者再。

　　杨尝徒步逐贼， 挽其须日行百数十里， 军中呼曰「杨胡子」。 为口号曰：「胡子打（革乞）鞈， 一走一百八。 」贼望其旌旗皆胆落， 故所至有功。

　　永芹以百余人破回泮庵将军永芹，以干清门侍卫出戍西域。会回逆叛，守危城，兵甫百余人，众官皆大惊，独处之晏然。命文吏守城，自率卒冒雪夜出。漏下十刻，属吏惧，曰：「贼众初起，人心未定，若不一鼓歼之，使蔓延四出，封疆可虞。今乘黑夜攻之，贼不知我众寡，易灭也。」直抵贼垒，声言北路数万人至，贼惊溃，投兵降，逆首亦就擒。

　　罗思举平赵金龙赵金龙者，江华瑶也。故为巫，家饶于赀.瑶中巫至贵重，羣瑶信服，金龙谨饬无过行，居瑶中，号通达能言。平居垦山力作，善居积，时为羣瑶祠祷神，益富厚。以山田与汉民近接，汉民每事陵藉之，不敢论曲直也。

　　道光壬辰，瑶人入江华市易银，奸贾辄与以夹锡者，请更之，反怒骂击瑶。瑶归，集十余人复往，贾讼县官，谓瑶刦掠，尽捕下狱.于是羣瑶怒，起杀奸贾，推金龙为首，桂阳新田瑶应之，有徒党千数百人。州县遽以瑶变闻，大吏视之为大敌，提督海凌阿、副将马韬率三千兵讨金龙，长驱入其境，兵不持刀矛，捆载以行。瑶伪为汉民，负其军器去，已乃大噪，官兵闻声奔走，或自跪道旁，遂杀海及其马，以海之火器攻新田，杀知县王鼎铭。于是钦差大臣尚书公禧恩出视师，瑶变闻天下。然江华瑶众固不及数百也，合宁远、道州、新田、常宁及州中瑶，男女仅二千耳。瑶所长者，登山险疾走，用小火枪，百步命中。官兵闻瑶至则溃。朝命罗思举与总督卢坤往平之，贼已困，将擒矣，时宣宗命禧往督军，诸将皆曰：「可待禧至。」罗曰：「围久师怠，贼必遁，糜帑可惜。」遂违众一战，歼贼且尽.禧为亲信重臣，督抚以下皆降屈为礼.怒罗之不待也，盛气陵之。罗不为屈，且面折之曰：「诸公贵人多顾忌，罗思举一亡赖耳！受国厚恩至提督，惟以死报，不知其它。」禧怒甚，而无如之何。罗籍四川之东乡，少亡赖，数行窃，令捕之杖毙，弃野中，夜而苏，匍匐至一老妪家，周之，乃改行。既贵，尚对人言生平作贼事，不稍讳.中英鸦片之战道光辛丑鸦片之役，英人义律以和议久不定，进攻广州沙角、大角炮台，伏兵二千，以竹梯登后山，别遣精兵绕出三河口，合力夹攻。时副将陈连升力为抵御，身被数十创，死之。英兵乘胜直攻镇远、威远.靖远各炮台，进逼省垣，炮声如雷，昼夜不息，将军以下皆避入巡抚署。

　　钦差大臣琦善既以庸懦畏葸迟误机宜致祸，诏命锁拏来京，而继之以奕山。奕见英人之势方张也，遣广州知府余保纯出城议款。义律要求于应偿烟价之外，须酬军饷银六百万元，香港事再议.将军等允之，并树白旗于城，英兵始回船。

　　七月，英兵船复攻厦门各炮台，陷之。八月，英将濮鼎查、郭士利等由厦门再犯定海，定海总兵葛云飞、处州镇总兵郑国鸿、寿春镇总兵王锡朋皆战死。时钦差大臣裕谦仅统兵四千守镇海城内，令提督余步云守城外招宝山。英兵既由山麓攀援登岸，余不令士卒发炮，率兵遁宁波。英人据招宝山，俯攻镇海，裕投泮池死。未几，宁波亦失守。是役也，广东被祸之外，则以招宝山之败为最剧。而其偾事之由，实因裕之粗疏骄暴，驭将无方，余之不战而遁所致。为江浙所切齿痛恨者也。

　　英之扰江浙也，时梁拱辰以江苏巡抚兼权总督，率兵防上海，时提督陈化成驻吴淞口，徐州镇总兵王志元驻上海城外。王躯干英伟，晓畅戎机，梁颇优待之。既思吴淞口岸，直达宝山，绵亘数十里，兵稍单，欲使移军吴淞，与陈相犄角，乘间探之。王不允，梁自驰往吴淞，商之于陈，陈亦不谓然。未几，梁卸督篆返苏，遂听之。越数月，英舰陷宝山，直驶吴淞。陈以孤立无援，血战死之。寻上海亦陷，时王已遁往松江矣。

　　英人既破上海，由黄浦入泖淀，窥苏州，虑湖隘道梗而返。时总兵尤渤营于大涨泾，英船不敢深入内河，松江幸无恙。乃别由福山口入犯镇江，圌山守兵新铸万八千斤炮，发之，声震江南北。然英船游弋而过，不备亦不惧，事后始知守兵以无弹之炮，无子之铳，虚张声势，相率而逃矣。英人初至之地，恃其财利，蛊惑穷民，至以银币一枚，市胡椒数粒，乡民愿效奔走者，所在有之。某寺僧密告之曰：「城北依山为垣，故有塞门，其虚可捣也。」英人登金山觇之，炮发而城破，淫掠搜括，等于宁波。时六月十九日也。

　　镇江故殷富，西关以外，为一郡精华所萃。敌梳之，兵勇篦之，土寇又薙之，富民迁徙者，背负肩担，悉被刼掠。江宁、常州闻警，皆震。已而溃兵跳集于苏，势汹汹，且内讧，时李星沅官苏藩，请于中丞，斩剽刼者以徇，人心稍安。

　　英人既据宁波，明年壬寅正月晦，官兵袭攻之，不克。时大军云集，屯绍兴，而舒垕庵者，在军中。一日，传一间谍至，将斩之，叩头乞免。舒视之，则偷儿也，意哀之，曰：「若为谍而死，盍为偷而生？若能窃英人头来，吾且白将军，赏赉汝！」偷诺而去。既而偷果以英人头献，介之见将军，将军大喜，厚赏之。又既而献头者纷至，乃与羣偷计其值：黑人一头，钱若干；白人倍之；生获，又数倍之。自是踰城穴隙，日昏暮，徧城中无非偷者。英人之据甬城也，夜必巡街巷，两英人先后行，方格磔语笑，后者忽无声，回视之，已失头而仆，者大骇，僵立若槁木。俄顷，又失其头.偷儿或东或西，或着西人衣冠，持竹杖，橐橐然曳革屐以来，英人近与语，遽刺杀之。其生致之也，则以布自后扣其头，使不得声，而绞布两端，负而趋，至幽僻，箝口，置诸橐，捆之，以缒出城。或为英人所见而追之，则负以趋曲巷，追者迷失道，又惧其害己也，废然返。英人巡视城上，亦通夕往来，羣盗数十，以长藤为环，喑默候城外，闻城上巡者过，为怪声惊之，英人俯视，遽以藤环勾其头而坠。既坠，塞口中以物，而反缚之，复候之如初。城上英人谓坠者误失足，且闻其颠蹶，皆伸头下视，思援之，又尽为偷所钩致，乃始哗然。拥所获，大笑以去，疾如风.凡城内外之以窃英人头至者，党日益盛，计日益巧，所获日益众。其奇策秘术，人莫得而尽知也。他日，偷献头于将军，将军语之曰：「得英兵百，不如得其官一，能生致之，赏万金。不能，取其头可也。」久之，反命，曰：「官不可得也。官未尝夜出，卧邃室，兵环于外，吾侪之趫捷善升屋者，飞登其卧室，密揭瓦侦之，则见其在室中，脱衣冠入帐而寝，既而下揭帐，空榻也。明夜又易室，侦之如前，而空如故。吾侪利其头为奇货，数数夜守之，终不得知卧所。得官一，不如得兵百之易也。」当此之时，英官虽防护甚谨，不可得，而心常惕惕，每日夕，觳觫自惊.旦日而以失首报者，恒数十，或多至百余.白人夜出逻，往往晓不归，其黑人无名籍者，至不可算。由是大惧，尽率其属登舟而去，宁波遂克复。

　　乌兰泰向荣围粤寇于永安咸丰辛亥冬，粤寇洪秀全有众二千人，尝被围永安州。时赛尚阿督师，以乌兰泰、向荣分统劲兵，围之。乌、向皆名将，积不相能。时江忠源在乌幕，力为排解，以向气盛，锐意不让乌，龃龉益甚。江方倡长围深壕聚歼之策，以北关疏阙，请益兵合围，向不许.会江以病归，向、乌相仇益甚矣。

　　秀全既据永安州，建伪号，封诸酋为王，王以下爵七等。设六官、丞相、司马、军师、旅帅等职。女官等次亦如之。行营五将军，按水火金木土，各司其事。洪大全所定也。

　　洪初据金田时，裹胁日众，与乡团两不相下。杨秀清惧其离散，设计笼络之。每自托为巫，谓天父下凡，附其身，诇人阴私。又托天父言，挟制秀全，令前跪受杖，己则高坐，历数其罪而责之。责已，仍奉秀全上坐。己有不韪，虑不足箝制其下，亦伏地，令人杖之，不稍贷.由是诸酋笃信其说，以为真有天父鉴临也。会官军屡易帅，惟向荣 「 旧为杨忠武公遇春部曲。」 老于军事，谋略素优；都统乌兰泰、总兵秦定三亦果敢善战，故新墟、双髻山、莫家村三捷，战功为最奇。

　　秀全之由金田移屯新墟也，定三潜渡江，侦知竹园村树木丛杂，乃断树截竹，抛弃各要隘，而伏兵村中，仅留一路，遣兵百人伪为樵采者，引寇入。伏前者突出，寇仓皇，且战且走，亟从村后窜逸，则隘路竹木阻塞，后伏又起，大呼追击，四面合围，于是一日七胜，歼擒二千五百余名，寇乃退据双髻山。

　　双髻山，前以新墟为门户，后以猪仔峡为藩篱.向命诸军围其东南西三面，而自与都统巴清德合攻后路。既登猪仔峡，夺其要隘，寇自高击下，铳炮木石如雨，官兵奋力抵御，势正不支，而前路诸军已抵寇营，呼声震山谷，上下夹攻，寇大溃。及据永安，以大股分屯城外诸村，阻官兵进攻之路。距莫家村十余里，有高岭三，其中曰秀才岭，尤险峻。乌相度形势，遣队诱之，戒以俟寇渐近，沿左右二岭缓退过脊，严阵以待。而自率火器营建中军旗鼓于秀才岭最高峰上，预埋地雷等火具，植红盖于帐前。寇至，左右营及中军皆退，众寇竞前拔其红盖，火机忽发，全岭崩裂，燔寇以数千计，大队乘之，生擒无算。自是见乌帜，辄不敢近城，而寇于其酋亦自是渐有离心，独大全、秀清狡狯坚忍，死守不下。

　　壬子春，秀全卒由北窜，驰犯桂林，四总兵同战没.俄而乌亦中炮死，秀全遂由郴下，畧长沙，浮洞庭，出东南，祸延全国之半矣。

　　黄印山平两杯茶教匪江苏里下河一带，有两杯茶教，某寺僧实倡之。僧死，传扬人盛广大，而通州之黄朝阳、茅广福等次之。受戒诵经，敛财聚众，愚民为所惑。然初无谋叛意也。

　　咸丰壬子，狼山镇标兵目陆家升、陈某，性桀骛，已保五品衔，食双饷矣。心未满，仍多所要索。总兵抑之，遂怏怏怀怨望，潜渡江，通款于在福山之粤寇，愿献通州。酋哂曰：「吾为若辈误者屡矣，是不可信。果诚也，当自破通州为贽。」陆、陈慨然诺.既返，百思无计。忽忆黄、茅辈得民心，煽之，当可动。遂诣黄，盛言「寇旦夕且渡江，若辈当自计」，众大惧。陆言：「无妨也。彼中酋与我善，能人出千钱，当代买太平纸万张贴门首，可勿扰.」黄信之，函致诸教首，敛如数。已而陆又曰：「发天主甚贤，取天下，反掌耳！欲富贵，当乘其未来时，能出万钱，高爵厚禄可立致。出千钱，亦不失为朝将。空札已至，勿自误.」果愈惑，争出银买空札伪职，徧通境，实则皆陆、陈私刻也。

　　陆、陈见教主易与，复煽言天主爱民，但相从皆手足，兵到，顺民须助威，宜家置旗一枪一，编队如行伍。黄内怯，私议曰：「太平纸为职名札，秘之无知者。苟公然置禁物，保勿有灭族祸乎？」陆、陈变色曰：「君不从，弗强也。然事后，必勿悔！」黄终犹豫，陆出一册厉声曰：「君辈已受伪职，不从，即投之官，灭族祸谁独免者？」黄战栗谢之，且曰：「非自怯，恐江南不果至耳。」陆、陈邀黄至福山垒中，实其言，乃昏夜偕渡江，见其酋，盛席款之，温语嘉纳，留十余日，偕返。于是教徒信益坚，买粮置器，驻队军山，将于五月十四日夜攻州城。城中差吏弁勇半教党，谍徧布街市，官梦梦也。十二日，黄下令户出钱五百助军装.南沙有董事某，以无故敛民阻黄，黄怒曰：「君此时犹自大耶！」即率众焚其庐，某奔至城，告变，城中乃大震。会狼山僧亦连夜至，具言军山谋反状。

　　通州牧黄印山有干才，亟命三门严守御，令各沙董擒首事者。明日，沙董絷四人至，歼之。各沙搜捕羽党，尽得其军械、旗帜、号衣、印信，并职名册一部。于是按籍访获，次第就诛.最可哂者，其党职名悉僭神佛封号，称黄为玉皇上帝，余则有都天灵官元帅、真君火神龙王等名号。既被拘，不刑自承。有怜而饲以肉食者，则合掌谢曰：「罪过！罪过！迟一刻便升天，何苦以荤食累我被谪乎？」至死，卒不食。黄之妻自称玉皇娘娘，将刑，缚署前大树上，见人狂詈。适官过，指而责曰：「吾诸臣皆归位玉霄宫，尚虚左待我，独羁我凡界何为？」持刀者牵之去，乃喜。十四日，各门戒严，总兵率兵梭巡。城内外排列勇队，火光彻夜不绝，民一夜数惊，谣言不能禁，捕数人斩之，乃少定。鸡鸣彻队，人心始粗安。

　　越翼日，陆、陈俘至，始知官绅士民，所在有献首人，于是局中皆色变。旗牌某，总兵泊荷亭心腹也，有逆迹，黄擒之至，泊婉言为请命。黄大笑曰：「大人爱贼，可谓至死不悟矣！」叱速斩之，泊有惭色。盛、黄皆宵遁，百计不能得。盛潜泰州，撑巨伞，伪为卖药者，为黠胥物色，即泰州寸磔之。黄父子甫出境，乡人缚之来，严刑鞫问，断其胫，以大畚舁之市。子解部，宫之，给披甲人为奴，其党始稍稍息。

　　叶鸿驹督团与粤寇战咸丰辛亥，粤寇扰嘉定之北冈镇，镇绅集赀创团练，推叶鸿驹为领，不应，强而后可。盖鸿驹善技击，以精内家拳闻于里也。

　　壬子，金陵大营陷，寇长驱东下，犯外冈者数逾万.练丁恐，谋避，鸿驹独慨然曰：「镇人饷我辈者不薄，安可闻警而逃，无所建示乎？且彼虽众，乌合也，败之易耳！胜之而后避，未晚也。」乃遣丁徧设旗灯于林菁丛处，而伏精壮于要道。寇夜至，见灯光，疑有备，不敢进，乃退而合军以进.至隘口，伏军突起鸿，驹首杀数百人，练丁胆益壮，无不一当百。寇大惊，四溃。练丁擒其军帅一，师帅四，告于社而戮之。及后，寇大队来，镇人已尽徙矣，盖鸿驹教之也。其后，李文忠公鸿章屯军沪上，耳鸿驹名，谋致之，鸿驹不应，且曰：「我之击寇者，欲以杀其刧掠淫威耳，他非敢望也。」事平后，鸿驹授徒自给以终老。盖其志仅欲以所学饷后人也。

　　陆建瀛委江宁于粤寇两江总督沔阳陆建瀛，字立夫。初颇英锐任事，好谈经济，有当官蹇然之称.亦稍结纳贤士大夫，一时名流，如溆浦严正基仙舫、邵阳魏源默深、上元梅曾亮伯言、元和陈奂硕甫等，皆为所罗致。且谨事当道，得其驩心，由是声望踔起，圣眷日隆。

　　咸丰壬子，粤寇出岭峤，越洞庭湖而北，势张甚。陆时在丰工，督办河南合龙事宜。尝从容语幕客：「羣盗弄兵，无坚不摧，然实尟远略，当今苦无任事者耳！」因属草疏拟战守事四条以上，文宗嘉之。谕令察度军情，如必亲往扼要调度，可酌量筹办，不遥制。又令分饬文武大员，严防水陆要冲.陆疏言：「小孤山扼长江要隘，然不如在上游黄蕲等处设防。」乃授为钦差大臣，命与江苏巡抚杨文定驰守江宁。冬十月，陆由丰工还江宁，与将军巡抚会筹防务。调兵募勇，仓卒未集，上游羽书狎至，寇警日棘，乃以十二月出师。奏称东西梁山及荻港各需兵千人防守，请由江苏、安徽巡抚如数酌拨，从之。

　　先是，陆派兵三千，往防湖北武穴下游之老鼠峡.至是，遴寿春镇总兵恩长为翼长，以济师。俾率松江提标兵二千先行，自率续到兵数百，亲军数百，与员弁幕客乘舟溯江，倍道前进.癸丑春正月朔， 寇去武昌， 悉锐东趋， 俘男女数十万， 舳舻十万， 蔽江而下。 当是时， 海内承平久， 武备日弛， 绿营兵尤积疲不可用。 陆两次所遣进防老鼠峡化兵， 皆畸零凑集， 兵将不习。 既抵防，檥舟江岸， 不度地为营自固。 绿营兵于浚濠筑垒， 亦本非所谙. 偶或登岸操演， 饰虚艺以炫众， 见者皆目笑之。 闻寇将至， 胆寒气索， 船已（此处缺文）

　　江西巡抚张芾驻守九江，亦引军退。寇居九江五日，九江已空无人，无可恋，悉众进蹴安庆.陆逴小舟夜过小孤山，是时有标兵数百驻营山椒，安徽按察使张熙宇督炮船，泊山趾防守。众固知其不足恃也，然小孤山兀峙江中，岿然为东南屏障，其峰斜对南岸彭郎矶，南宽里许，北宽半里，陆径越小孤，不敢留。标兵炮船，一夕不知所往。自是寇直躏濒江数千里，如入无人境矣。陆乘肩舆过安庆城外，巡抚蒋文庆登陴问战事，陆凭轼摇手曰：「寇势浩大，万不可敌。」蒋邀入城同守，不听。及安庆陷，蒋殉焉。

　　陆既至江宁，随行仅十七人及两舟而已。盖自九江以下，水陆兼行，凡七昼夜而达会城。并撤芜湖、荻港、板子矶防兵归东西梁山，声言将亲督广艇暨舢板船进防东西梁山。未及行，师船已不战而退。将军等致书，趣令仍赴上游迎剿，不答。请结营城外为犄角，亦不答。将军等诣商战守事，称疾不出，凡闭阁谢客者三日。杨文定称总督已归，即日拜疏移守镇江。于是将军祥厚、提督福珠洪阿、副都统霍隆武、布政使祁宿藻会疏劾总督巡抚丧师避寇状。有诏陆建瀛前已革职，着交祥厚拏问，委员解刑部治罪；杨文定革职留任，率同文武防守镇江。祥厚兼署钦差大臣两江总督，然驿程相距二千里，比奉诏旨，已在城将陷时矣。

　　寇居安庆三日，运藩库银三十余万两，漕米四十余万石，登舟去。仍留众守安庆.丙寅，陷太平。庚午，陷芜湖。辛未，福山镇总兵陈胜光以水师逆战芜湖，众溃，胜光中炮，堕江死。壬申，寇前队薄江宁，周视城外形势，城上枪炮齐发，寇敛军不动。甲戌，大队悉到，联营二十四座。寇船自新洲大胜关至七里洲，麕集蠭萃，莫纪其数。明日，众寇傅于城下，携具仰攻，晨夜不息。兵民协力固守，聚宝门外米商，自募练勇杀贼.寇将败矣，城上开炮助威，误中数人，练勇骇散。宿藻望见愤甚，呕血死。寇乃于仪凤门外静海寺中掘隧道百余丈，抵城隅，实火药其中。二月乙酉旦，震声訇然，地雷发，城溃，寇骤登。第二雷又发，殪寇数百，官兵驩踊献馘领赏.守陴兵转寡，寇大至，因调西北隅防兵。北向堵御，相持正急，别队寇于水西门噭嘑冲入，官兵溃。祥厚等退保内城，旗营男女登陴守御.内城又陷，死者四万余人，祥厚、霍隆武、福珠洪阿皆力战死之。上元县令刘同缨公服坐堂皇，骂贼，死之。前广西巡抚邹鸣鹤随办团防，亦死焉。前定海镇总兵汤贻汾告休侨居，从容赋绝命诗自缢.官兵被驱胁屠戮者无算。

　　陆乘小舆往谒将军，还，至十庙前，遇寇，丛刃斫之死。文宗命赏还籍没家产，给恤典，赠谥。御史方俊疏论之，乃撤恤赠，仍还总督衔。江南士庶追怨陆不能御贼，浮议藉藉，谓陆实已降。建阳守备汪大臣禀报向忠武公荣，谓望见陆首裹黄巾，与官军接仗。向访城中逸出兵民，则知陆实于城陷时被杀。劾大臣诬蔑上官，抵罪遣戍。

　　九月，文宗命惠亲王绵愉为大将军，科尔沁郡王僧格林沁为参赞大臣，率健锐营出京剿贼.王佩锐捷刀，僧格林沁佩讷库尼素光刀，司道提镇以下不用命或失误军机者，皆得专戮。

　　谢忠愍与粤寇战于天津咸丰癸丑，粤寇北犯畿辅.长芦盐运使杨霈制枪五百杆，招募壮丁，在署教演，号曰「芦团」。旋奉旨，派前浙江巡抚梁宝常等协同天津地方官办理团练，乃立义民局二十八处，每局五六十名，按期训练。县人张锦文倡捐团练经费，并上守御策于盐政文谦.文善之，发令箭一支给锦文，俾筹布置。锦文自练壮丁三千名，号曰「铺勇」。当是时，天津镇协各兵连年征调在外，城中惟芦团、铺勇，而义民二十八局散布，一县通计惟数千人。天津地平衍，无险可扼，寇七八万由南而来，自春徂秋，寇氛日逼，民心大震。

</div>
    <div class="pagination">
<a href="清稗类钞_page56.html">上一页</a><span>...</span><a href="清稗类钞_page52.html">52</a><a href="清稗类钞_page53.html">53</a><a href="清稗类钞_page54.html">54</a><a href="清稗类钞_page55.html">55</a><a href="清稗类钞_page56.html">56</a><span class="current-page">57</span><a href="清稗类钞_page58.html">58</a><a href="清稗类钞_page59.html">59</a><a href="清稗类钞_page60.html">60</a><a href="清稗类钞_page61.html">61</a><a href="清稗类钞_page62.html">62</a><span>...</span><a href="清稗类钞_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
