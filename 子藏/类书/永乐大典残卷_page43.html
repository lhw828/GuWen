<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 43 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 43 页/共 331 页
  </h1>
  <div class="content">
   【吴泳鹤林集】《游西湖和李微之校勘》贺新郎：一片湖光净。被游人、撑船刺破，宝菱花镜。和靖不来东坡去，欠了骚人逸韵。但翠葆、玉钗横鬓。碧藕花中人家住，恨幽香、可爱不可近。沙鹭起，晚风进。　功名得手真奇隽。黯离怀、长堤翠柳，击愁难尽。世上浮荣一时好，人品百年论定。且牢守文章密印。秘馆词人能度曲，更不消、檀板标苏姓。凌浩渺，纳光景。《再游西湖，和李策之》满江红：风约湖船，微摆撼，水光山色。纵夹岸，秋芳冷淡，亦随风拆。荷芰尚堪骚客制，兰苕犹许诗人摘。最关情疏雨画桥西，宜探索。　蓬岛上，神仙宅。苍玉佩，青城客。把从前文字，委诸河伯。涵浸胸中今古藏，编排掌上乾坤策。却仍携新草阜陵书，归山泽。
　　【刘德秀词】《西湖》贺新郎：雨沐秋容薄。莹湖光、琉璃千顷，流平如削。步绕湖边佳绝处，时涌琼楼珠阁。记一一、经行皆昨。十万人家空翠里，借娥、玉鉴相依约。卷雾箔，飞烟幕。　天机云锦才收却，放芙蓉、岸花十里，翠红成幄。向晚买舟撑月去，笑引银潢共酌。醉欲起、骑鲸碧落。试唤坡仙哦妙句，问淡妆、此夕如何着？只云月，是梳掠。
　　【葵窗词藁】《西湖》六桥行：芙蓉苑，记试酒清狂，鞭游遍。翠红照眼凝芳露，洗出晴霞一片。垂杨两岸，窥镜底新妆深浅。应料似，锦障行春，三千粉春矜艳。邂逅系马边，念玉笋轻攀笑，簪同欢，岁华暗换。西风路，几许愁肠凄断。仙城梦黯，还又是六桥秋晚。凝望处，烟淡云寒，人归雁远。苏路，正密柳烟烟，嫩莎收雨。野芳竞吐山如画，隐隐云藏山坞。六桥徙倚，喧处处行春箫鼓。鸥影外，一片湖光，夷犹采舟来去。凝想禊饮花前，爱裙幄园香款，留连步。旧纵未改。还曾记，揽结亭边芳树。愁情几许？更多似一天飞絮。空自有，花畔黄鹂，知人笑语。《西湖》少年游：四山烟霭未分明，宿雨破新晴。万顷湖光，一柳色，人在画图行。清明过了春无几，花事已飘零。莫待斜阳，便寻归棹，家隔两重城。《西湖》喜迁莺令：青嶂绕，翠斜晴，绮散余霞。一湖春水碧无瑕，可惜画船遮。燕交飞，莺对语，风软香尘凝路。一年春事又杨花，诗酒韶华。
　　【张元干归来集】《西湖有感寄颜》八声甘州：记当年共饮醉画船，摇碧花钗。问苍颜华发，烟蓑雨笠，何事重来？看尽人情物态，冷眼只堪。赖有西湖在，洗我尘埃。　夜久波光山色，间澹妆浓抹，水鉴云开。更潮头千丈，江海两崔嵬。晓凉生，荷香扑面，洒天边风露逼襟怀。谁同赏？通宵无寐，斜月低回。
　　【蔡友古居士词】《西湖》忆秦娥：湖光碧，春花秋月无今昔。无今昔，十年生事尽成陈迹。玉箫声断云屏隔，山遥水远长相忆。长相忆，一生怀抱，为君牵役。浣溪沙：玉趾弯弯一拆弓，秋波剪碧滟双瞳。浅颦轻笑意无穷。夜静拥炉薰督耨。月明飞棹采芙蓉。别来欢事少人同。
　　【卢申之词】《西湖》乌夜啼：漾暖纹波，吹睛丝雨。轻衫短帽西湖路，花气扑百骢。斗草褰衣湿翠，秋千瞥眼飞红。日长不放春醪困，立尽海棠风。
　　【履斋先生诗余】《西湖》满庭芳：春水溶溶，春山漠漠，淡烟浅罩轻笼。危楼栏槛，掠面小东风。又是飞花落絮，芳草暗、万绿成丛。闲徙倚，百年人事，都在画船中。　故园，无恙否？一溪翠竹，两径苍松。更有鱼堪钓，有秫堪舂。底事尘驱物役，空回首、社燕秋鸿。功名已，萧搔短鬓，分付与青铜。《游西湖》卜算子春事到西湖，处处梅花笑。拌擞长安车马尘，眼底青山好。身世两悠悠，岁月闲中老。极目烟波万顷愁，此意谁知道。
　　【张于湖词】《泛西湖》柳稍青：湖岸千峰嵌掩映，绿竹青松。古寺参差，楼台高下，烟雾溟。波光万顷溶溶。人面与荷花共红。拨棹归欤，一天明月，十里香风。
　　【张约斋词】《西湖》柳稍青：千丈风漪霁光明处，花柳高低。萧鼓声中，宝钗遥认，兰棹交驰。贪呆觑着帘儿。不好价伊家怎知？便是重来，真情厮向，难似当时。
　　【曹遇词】《游西湖》宴桃源：西湖避暑棹扁舟，忘机狎白鸥。荷香十里供瀛洲。山光翠欲流。歌浩浩，思悠悠，诗成兴未休。清风明月解相留。琴声万籁幽。廉纤小雨养花天，池光映远山。蕙兰风暖王暄妍，归梁燕翼偏。芳草碧，绿波涟，良辰近禁烟。酒酣午枕兴怡然，莺声惊梦仙。
　　【范石湖词】《雨后携家游西湖荷花盛开》满江红：柳外轻雷，催几阵、雨丝飞急。雷雨过，半川荷气，粉融香。弄蕊攀条春一笑，从教水溅罗衣湿。打梁州箫鼓浪花中，跳鱼立。山倒影，云千叠。横浩荡，舟如叶。有采菱清些，桃浪双楫。忘却天涯飘泊地，前不放闲愁入。任碧十丈卷金波，长鲸吸。陈三聘和：绀浮空，山拥髻，晚来风急。吹骤雨，藕花千柄，艳妆新。窥鉴粉光犹有泪，凌波罗袜何曾湿？讶汉宫朝罢玉皇归，凝情立。　樽前恨，歌三叠。身外事，轻飞叶。怅当年空击，誓江孤楫。云色远连平野尽，夕阳偏傍疏林入。看明月冷浸碧琉璃，君须吸。
　　【蕙亩拾英集】：张熙妻王氏作《西湖曲》菩萨蛮：横湖十顷琉璃碧，画桥百步通南北。沙暖昨鸳鸯，春风花草香。闲来撑小艇，划破楼台影。四面望青山，浑如蓬莱间。
　　【黄谈词】《过西湖》念奴娇：午风清暑，过西湖、隐约曾游堤路。云径烟扉人境绝，真是珠宫玄圃。倦倚栏干，笑呼艇子，同入荷花去。一杯相属，恍然身在何许？　　休怪梦入巫云，凌波罗袜，我在迷湘浦。缥渺惊鸿飞燕举，却怨严城钟鼓。百斛明珠，千金骏马，豪气今犹故。归来清晓，幅巾犹带香露。
　　【黄人杰可轩词】《西湖》感皇恩：秋色满西湖，雨添新绿。一派烟光望中足，清香十里，画舸去来相逐。酒酣时，听得渔家曲。人道似郎，郎还第六。云水相逢未谙熟，晚来风静，闲浸几枝红玉。水神应不禁，江妃浴。《游西湖》念奴娇：西湖胜绝，有栖云楼观蟠空丘壑。玉鉴光中，天不老，人在蓬壶行乐。画舸藏春，垂杨系马，幽处笙箫作。京华狂客，也忘身世飘泊。　行待载酒寻芳，湖湾堤曲，放浪红尘脚。借景留欢排日醉，不负莺花盟约，忍缓东风，耐烦迟日，休恁忽忽著。温存桃李，莫教一顿开却。
　　【辛稼轩词】《西湖和人韵》念奴娇：晚风吹雨，战新荷，声乱明珠苍璧。谁把香奁收宝镜？云锦周遭红碧。飞鸟翻空，游鱼吹浪，惯听笙歌席。坐中豪气，看公一饮千石。　遥想处士风流，鹤随人去，已作飞仙伯。茅舍疏篱今在否？松竹已非畴昔。欲说当年，望湖楼下，水与云宽窄。醉中休问，断肠桃叶消息。《西湖》好事近：日日过西湖，冷浸一天寒玉。山色言虽如画，想画时难邈。前后管夹歌钟，才断又重续。相次藕花开也，几兰舟飞逐。
　　【苏东坡词】《西湖夜归》好事近：湖上雨晴时，秋水半篙初没。朱槛俯窥寒鉴，照衰颜华发。醉中吹堕白纶巾，溪风漾流月。独棹小舟归去，任烟波摇兀。《西湖》：南歌子二首：山与歌眉敛，波同醉眼流。游人都上十三楼，不羡竹西歌吹古扬州。菰黍连昌，琼彝倒玉舟。谁家水调唱歌头？声绕碧山，飞去晚云留。古岸开青葑，新渠走碧流。会看光满万家楼，记取他年扶路入西州。佳节连梅雨，余生寄叶舟。只将菱角与鸡头，更有月明，千顷一时留。
　　【杨冠卿词】《春日西湖用吴监簿韵》菩萨蛮：春山愁对修眉绿，春衫谁为裁冰？日暮倚栏干，不禁烟雾寒。湖边归去路，犹记传觞处。生事等空花，客心发惊岁华。
　　【马庄文词】《西湖春暮》阮郎归：清明寒食不多时，香红渐渐稀。番腾妆束闹苏堤，留春春怎知？花褪雨，絮沾泥，凌波寸不移。三三两两叫船儿。人归春也归。
　　【永平志】《西秦张叔夏西湖春感》高阳台：接叶巢莺，平波卷絮，断桥斜日归船。能几芳游？看花又是明年。东风且伴蔷薇住，到蔷薇春，已堪怜。更凄然。万绿西冷，一抹荒烟。　当年燕子知何处？但苔深韦曲，草暗斜川。见说新愁，如今也到鸥边。无心再续笙歌梦，掩重门、浅醉闲眠。莫开帘。怕见飞花，怕听啼鹃。《晓行西湖边》菩萨蛮　霜花铺岸浓如雪，田间水浅冰初结。林密乱鸦啼，山深雁过稀。　风恬湖似镜，冷浸楼台影。梅不怕隆寒，疏葩正耐看。
　　【陈造江湖长翁集】《西湖》诉衷情：今朝人自藕洲来，花意尚迟回。几时画船同载？云锦照。铃斋外，已全开，是谁催？诗仙住处，和气回春，羯鼓如雷。
　　【清江渔谱】《舟次东山忆西湖旧游》醉蓬莱：记澄湖抱练，画舫参差，闹花时节。油壁鸣堤，有障萦屏列。燕草香融，鸦条香浅，似渭城烟雪。急管斜阳，卫娘葱，带围寒怯。　苏小闲情，绿杨如织，阑槛东边，好山千叠。料得如今，也翠销红歇。何限繁华？春来都付与数声啼。谩怆羁魂。扁舟买醉，谢公明月。
　　【欧阳公集】《西湖》采桑子并念语：昔者王子猷之爱竹，造门不问于主人；陶渊明之卧舆，遇酒便留于道士。况西湖之胜既，擅东颍之佳名。虽美景良辰，固多于高会；而清风明月，幸属于闲人。并游或结于良朋，乘兴有时而独往。鸣蛙暂听，安问属官而属私；曲水临流，自可一觞而一咏。至欢然而会意，亦傍若于无人。乃知偶来常胜于特来，前言可信；所有虽非于已有，其得已多。因翻旧阕之辞，写以新声之调，敢陈薄伎，聊佐清欢：轻舟短棹西湖好，绿水逶迤。芳草长堤。隐隐竹歌处处随。无风水面琉璃滑，不觉船移。微动涟漪。惊起沙禽掠岸飞。春深雨过西湖好，百卉争妍。蝶乱蜂喧。晴日催花暖欲燃。兰桡画舸悠悠去，凝是神仙。返照波间。水阔风高管。画船载酒西湖好，急管繁。玉盏催传。稳泛平波任醉眠。行云却在行船下。空水澄鲜。俯仰留连。疑是湖中别有天。群芳过后西湖好，狼籍残红。飞絮。垂柳栏干尽日风。笙歌散尽游人去，始觉春空。垂下帘栊。双燕归来细雨中。何人解赏西湖好，佳景无时。飞盖相追。贪向花间醉玉卮。谁知闲凭栏干处，芳草斜晖。水远烟微。一照沧洲白鹭飞。清明上已西湖好，满目繁华。争道谁家。绿柳朱轮走钿车。游人日暮相将去，醒醉喧哗。路转欹斜。直到城头总是花。荷花开后西湖好，载酒来时。不用旌旗。前后红幢绿盖随。画船撑入花深处，香贬金卮。烟雨微微。一片笙歌醉里归。天容水色西湖好，云物俱鲜。鸥鹭闲眠。应惯寻常听管。风清月白偏宜夜，一片琼田。谁羡骖鸾。人在舟中便是仙。残霞夕照西湖好，花坞汀。十项波平。野岸无人舟自横。西南月上浮云散，轩槛凉生。莲芰香清。水面风来酒面醒。平生为爱西湖好，来拥朱轮。富贵浮云。俯仰流年二十春。归来恰似辽东鹤，城郭人民。触目皆新。谁识当年旧主人？
　　【吴子和词】《王生陶氏，月夜共沉西湖赋此吊之》：霜天晓角连环易缺，难解同心结。痴呆佳人才子，情缘重，怕离别。意切人路绝，共沉烟水阔。荡澜香魂何处？长桥月，断桥月。
　　【刘龙洲词】《西湖》沁园春：斗酒彘肩，风渡江，岂不快哉？被香山居士，约林和靖，与坡仙老，勒驾吾回。坡谓“西湖，正如西子，浓抹淡妆临照台。”二公者，但掉头不顾，只管传杯。　白云“天竺去来，看金璧崔嵬楼观开。况纵横二涧，东西水绕；两山南北，高下云堆”。逋曰“不然，暗香浮动，何似孤山先探梅”？须晴去，访稼轩未晚，且此徘徊。
　　【高竹屋词】《苏堤芙蓉》菩萨蛮：红云半压秋波急，艳妆泣露娇啼色。佳梦入仙城，风流石曼卿。宫袍呼醉醒，休卷西风锦。明日粉香残，六桥烟水寒。
　　【刘随如镇集】《西湖饯别》江神子：送春曾到百花洲。夕阳收。暮云留。想伴花神，骑鹤上扬州。回首湖山情味淡，重把酒，更登楼。相思南浦古津头。未舟。已惊鸥。柳外归鸦，点点是离愁。空倚阳关三叠曲，歌不尽，水东流。
　　【洪叔词】《西湖》菩萨蛮：吴姬压酒浮红蚁，少年未饮心先醉。驻马绿杨阴，酒楼三月春。看看成一笑，遗恨知多少？回首欲魂销，长楼连断桥。
　　【沈元用词】《西湖》小重山：湖上秋来莲荡空，年华都付与，水芙蓉。采菱舟子两相逢，双眉，一笑与谁浓？斜日落溟，鸳鸯飞起水无纵。望湖楼上两三峰，人不见，林
永乐大典
卷之二千五百三十五
卷之二千五百三十五
　　七皆斋
　　斋名十一
　　遇斋
　　【宋赵蕃淳熙稿】
　　周愚卿用荀卿氏之语，以遇名斋从余求诗为赋古意一首：世俗争知竞冶容，纷纷墙冗交相从。谁知亦有秉正色，奉养辛勤供织舂。过期不嫁心不悔，偃蹇数夫终德配。君不见兰生林下久含章，得时可以充君佩。
　　存斋
　　【临川志】
　　金溪县象山槐堂书院，有堂扁存斋。
　　【宋朱晦庵大全集】
　　《存斋记》：予吏于同安而游于其学，尝私以所闻，语其士之与予游者，于是得许生升之，为人而敬爱之，比子之辞吏也。请与俱归以共卒其讲业焉。一日生请于予曰：升之来也，吾亲与一二昆弟，相为筑环堵之室于敝庐之左。将归翳蓬而居焉，惟夫子为知升之志，敢请所以名之者而幸教之，则升之愿也。予辞谢不获，因念与生相从于今六七年，视其学专用心于内，而世之所屑一豪不以介于其间。尝窃以为生之学，盖有意乎孟氏所谓存其心者。于是以存名其斋而告之曰：予不敏，何足以知吾子，然今也以是名子之斋，则于吾子之志。窃自以为庶几焉耳矣。而曰：必告子以其名之之说，则是说也。吾子既自知之，予又奚以语吾子。抑尝闻之，人之所以位天地之中而为万物之灵者，心而已矣。然心之为体，不可以闻见得，不可以思虑求。谓之有物则不得于言，谓之无物则日用之间无适而非是也。君子于此，亦将何所用其力哉！必有事焉而勿正。心勿忘，勿助长，则存之之道也。如是而存，存而久，久而熟。心之为体必将了然有见乎参倚之间，而无一息之不存矣。此予所以名斋之说，吾子以为如何？生作而对曰：此固升之所愿学而病未能者，请书而记诸屋壁，庶乎其有以自砺也。予不护让，因书以授之，俾归刻焉。绍兴二十八年九月甲申，新安朱熹记。墨庄叶清父以存名斋，而属予发其义。予谓存一也，而易以性曰：诚性存存是也。孟子以心言曰：操则存，存其心，是也。二者同乎否乎？曰：性，即理也，而主是理者心也。其心存则其理存，易与孟子之言，一而二二而一者也。然易言诚之存性者一，而孟子于存心，盖屡言夫不以操，舍存亡之机为甚可畏乎？尧舜性之，不待操而存者也。然且兢兢焉，业业焉，不敢少肆也。汤武身之，则不能无事乎操矣。故曰：以礼制心，惧一念之非礼而不能存也。曰：无贰尔心，惧一念之或贰而不能存也。圣犹如此，学者其可以自放乎？敬者所以保吾之存，中庸之戒不睹，曲礼之俨若思所当深体也。欲者所以害吾之存，孟子之寡周子之无，所当渐进也。虽然有儒者之存，有老氏之存，儒者之存，存吾之诚理也。而老氏之为说，则曰：绵绵若存用之不勤，其末流又有所谓存想之法，则皆以气为本而非主乎理矣。清父顾兼取之，子惧清父之贰而失其所存也。夫学莫恶于多歧，莫贵于主一。清父其姑舍是而颛求于吾儒之学，持守之坚，涵养之熟，未闻心存而气不与俱者也。清父其思焉。
　　【张南轩集】
　　《存斋记》：太极动而二气形，二气形而万物化生，人与物俱本乎此者也。原物之始，亦岂有不善者哉！其善者，天地之性也。而孟子道性善，独归之人者何哉？盖人禀二气之正而物则其繁气也。人之性善，非被命受生之后而其性旋有是善也。性本善而人禀夫气之正，初不隔其全然者耳。若物则为气所昏而不能以自通也，惟人存夫天地之性。故有所主宰而为人之心，所以异乎庶物者，独在于此也。是以君子贵于存之。存之则在此，不存则孰知其极哉？存之则有物，不存则果何所有哉？故主一无适，敬之方也。无适则一矣，主一则敬矣。存之之道，曷要于此乎？诚能从事焉，真积力久，则有所存者将洋洋乎察于上下而不可掩。工用无穷变化日生，性可行而全矣。吾友吕季克敏而好义，以存名斋，其志远矣。属予为之记。若予者盖自保之不暇，而何以善于友朋？然则斯记也，非特以勉季克，且将以自警欤。
　　【元程礼部集】
　　《存斋记》：余客京师，以句读之学，教都人之子。张君文昭踵门请曰：仆家雍阳有读书之室，曰：存斋，愿为之记。余谢不能，他日又来又谢之。既而来益数，谢之如初，则投简愀然不怿曰：敏文欺我哉！何见绝也。盖王君敏文善于辞令，深知文昭而厚于余。闵余老而无闻，亦欲朋友之知余也。故称许过当而文昭实来，余岂能言者哉？用是自愧。虽然若终无一言，是孤文昭之望而成敏文之欺，殆于不可，乃书其简而复之。曰：余读孟子书，至人之所以异于禽兽者几希，未尝不慨然而感。人与禽痹果何异哉？亦惟有仁义之心焉尔。君子存之则为君子，小人去之则为小人，而况于禽兽乎？孔子曰：操则存，舍则亡。亦以人心之出入无常，而不能存乎仁义也。仁义，心之德也。心存则仁义存矣。仁义存则施之四体而喻，达之家国天下无所处而不宜矣。人道不几于尽乎？君子也，庶民也，禽兽也，同此生也。而贵贱县绝若此者，存不存之间而已。家有宝玉，则必固袭藏谨守护，使盗贼不得窥窃。是以能久存仁义之于身，非特宝玉之重也。而不知所以存之，以忘于私欲之盗贼，可谓知乎？有天下者存天下，有一国者存一国，有家者存其家。仕者存乎位，农工商贾存乎业，士君子存乎仁义。今张君修孔孟之学而以存名斋，其不堕于庶民而为君子之归也审矣。然又闻之，恃其存者，未必能存也。惟惧其亡者，而后能保其存。故易曰：其亡其亡，系于包桑。张君其亦知惧也哉！余老生之常谈也，不足以记夫斋也。如欲得奇辞杰论以为斋宠光，则缙绅先生在，其往请之必有徵也。恶以余言为哉！
　　【张翥诗】
　　《寄题睢阳张文昭存斋》：之子山房结数楹，静无尘累已撄宁。此心炯炯同千载，吾道皇皇有六经。雨后仪刑山更好，窗前意思草长青。功夫要在存存熟，便是斋居座右铭。
　　【杨诚斋集】
　　《存斋铭》：永兴吴君，其丞吉水，名斋房曰：存。谒予铭之，铭曰：天爽天精，孔神孔明。肇域彼中扃，宅是环庭。我有神舍，弗扌取于夜。寇入在宇，我出在野。在宇一斯，其从千之。在野怀归，室是远而。将圣有续，予为孟孙之族。导汝归宿，寇则逐逐。匪予汝归，汝弗去兮。匪彼汝寇，汝弗居兮。汝室载宁，汝挟载宏。宗庙百官，畴不汝或承。尼曰：尧墙，有觌斯煌，有陟斯昂，则莫我敢当。道腴义梁，诗礼裳。有操无亡，畴莫知其乡。
　　【魏鹤山大全集】
　　牟节叟子才《存斋铭》：人之一心，虚灵公氵专。中天地立，以奠广宇。气化流行，阴阳寒暑。职职并区，芸芸同宇。或飞或跃，或散或聚。发见在彼，吾若无与。有触吾前，豁然呈露，而有至近。饮食男女，习矣不察，行矣不著，是无显微。存不存故，存之奈何？以敬为主，勿正勿忘，勿长勿助，在立则见，无行不与。吾非能之，尝事斯语，敢述所闻，以告节甫。
　　【叶水心集】
　　《存斋铭》：孟存以心，易存以性。其入道义，其出爱敬，此真存邪。农善所门，如彼聚粟，常完仓。性因物迷，心与事往，必谨司之。勿抑勿放，勿辄有为，勿堕空寂。是固无存，执妄为得。壮矣弋阳，观竹青苍，厥壤甚夷。水广山长，土迫征求，下怜愁苦。依其永存，以作民怙。
　　【黄文献公集】
　　存斋铭为唐实之作惟皇上帝，降此良心。总摄万化，其德孔仁。虚灵不昧，神妙不测。养而勿害，则靡有忒。为圣为贤，立此人极。诱交于前，倏变而迁。凝冰焦火，飞天沦渊。乃兽乃禽，徒习人言。验厥操舍，实未尝妄。欲知所存，先求其放。膏车秣马，不皇厥居。驰骛如是，欲存可乎？利欲，是究是图。所乐在此，欲其可乎？肌肤弗会，筋骸弗束。言肆则诞，行则踣。自旦及画，梏之反覆。虽有夜气，亦惟不足。我视斯扁，万里来归。禽兽是丑，圣贤是依。方其未发，当养其徵。及其将发，当察其机。宾主有辨，动静无违。以是为学，则殆庶几。
　　【赵汝回诗】
　　《题赖若谷存斋》：湛湛方寸天，清泠如止水。其止涵空明，其溃汨泥滓。操之恍若遗，舍之渺何倚。瞬息苟不诚，愚智从此始。一篇中庸书，千古防意垒。吾子善守之，勉勉集众美。独不见邻家翁，驱鸡呼犬斜阳中。
　　养斋
　　【宋姚成一雪坡集】
　　《养斋记》：子性质苦犭有急，遇物触即莫能受，甚病之思自乐。一日静坐得一字，曰：养。榜以名斋，自警也。养之义大矣哉！养则弘，不养则隘；养则充，不养则馁。德以养纯，才以养裕。学问以养涵深，器识以养广大，孰为养盖有要道。养其大者为大人，养木贰束而舍梧木贾，养一指而失肩背，非养之善。养之善莫若养气。心者气之主，莫若养心。心之不能养，忿不欲败之也。忿不瘳吾戈矛，欲未净吾陷阱。忿必惩，欲必窒，然后可以持志而养气。气善养则充且弘矣，充且弘则所养正而圣功寓矣。岂止药吾性质之病而已哉！虽然惩忿窒欲，养之善也。奚而惩，奚而窒，曰：独不闻周夫子之言乎？澹则欲。心平和则躁心释。
　　直养斋
　　【元萧勤斋集】
　　《直养斋铭》：万物所资，均乎一气。孰其尸之，曰维上帝。帝命人极，健顺五常。气则偕行，莫御莫量。顺理为直，得养则大。袭正助忘，匪理斯害。凡中有主，所向无前。拔山盖世，古亦有焉。敬义夹持，俯仰无愧。上下同流，勇何足议。不忧不惧，不疑所行。何物事功，撼吾灵扃。矫矫裴君，炎黄其学。从事于斯。受说先觉。系余小子，愿学未能。敢铭君斋，实维自铭。
　　适斋
　　【宋华镇云溪居士集】
　　《道州录事厅适斋记》：元佑壬申岁，余来为营道郡督邮。越明年冬十月，葺舍馆之西颓庑，设户牖以为室。既成目之为适斋。客有过而疑之，曰：吾闻适当也，物有当于心而无迕于意，然后适。若夫资雅材，抱道术，以游乎可用之世，行既久而步不进，日向晚而道则远。主郡簿书于放逐傲人之地，俯眉高拱，与众进退庭下，捷步不异胥史。组绶不足以为六尺之华，禀稍不足以饱数口之腹。续短裨薄，斗构榱桷，方风雨飘濡之虑。鲁何物之有，当而无迕也，而谓之适耶。予起而应之曰：客闻求廉氏之二子乎？昔求氏与廉氏同里也，求氏家富而宦达，曰：患失其所有而务得无已，终年戚戚以忧。廉氏农圃也食其力，仅免其冻馁不羡涯分之外，终年熙熙以游。若吾子之所谓，则高位厚禄，金朱华屋为可适。而卑官薄廪，华圭之门，青绿之品，为不可适已。吾恐特未定也。吾之所谓适者，适于已之谓也，非适人之所适也。人之所适者，物也。物不足则有时而不适。已之所适者，道也。道无往而不在，则已无入而不适。世之道不足者，视名位禄养车服室宇之丽，切切然以为巳之所宜保而不得去，兹其乐也。乃所以为苦欤。人之所恶夫犴狱牢系者，谓其锢执而不可去也。今贵富之人，无道以处之而累于物，则高位厚禄华服美宇，曾何异犴狱牢系锢执之地耶？至于欣捧一檄，折腰斗升，所养在中浩然自得者，曾不知卑飞之为劳，数粒之为薄。抢揄控地，时止时行，则其忧也。乃所以为乐欤。物之所贵乎春台太牢者，谓其赏心厌腹也。今微贱之士，有道以自居而亡于其为，则卑官薄廪圭华之门，青绿之品，曾何异于春台太牢厌赏之所耶？若然，则世之所谓适者，果在已不在物，而吾之为适斋不妄。言毕客惭而退。
　　【元程雪楼集】
　　《适斋说》：物各有所适。坎井之蛙，东海之鳖，数仞之，九万里之鹏，其处身之大小高下不齐而其适一也。君子之于贫富贵贱也，亦然。世之处贫贱者，或怫然而热中，或况然而失志，焦然若不能以终日。一旦而富贵，则骄则盈，盖终其身而未尝有一日之适。是曾二虫之不若也。谁谓人为灵于物者哉！豫章胡先生诚叟，名其居室便坐之所曰：适。先生方布衣时，以《明经》《史通》诗赋进士业，讲授乡里。其气浩然，其容泽然，其议论轩昂震荡，闻者竦立，无一毫憔悴不自得之态。既而位郡博士，同时行辈衮衮台省矣。或以先生名闻始授朝命，又屈为海陵教官。先生不以居卑为羞，处约为怨，单车之任，其志气犹布衣时，真能适者也。余谓适者无所往而不适，不适者无所往而适。富贵而适可能也，贫贱而适难能也。能其所难能，岂不能其所可能哉！先生今日之适如此，他日之适从可知也。夫古之当大事立大功者，类非悻悻小丈夫所能也。耕于野，筑于岩，渔于水滨，若将终身，及其出而任天下之重，若固有之，不少动其心焉。所谓适则无所往而不适者也，先生适者也。当路多知之者，行台治书侍御史李元让工小篆，既为作适斋二大字，而中丞徐子方诗以美之。属而和者十数。余少从先生学，知之尤深，故为著其说。
　　【宋喻良能香山集】
　　《次陆务观韵题姚复之秀才适斋》：姚子神情处处便，床头《周易》杖头钱。逢僧与语闲终日，遣客归休醉欲眠。应觉此生如寄耳，何妨一室且萧然。无心更觅封侯事，纳履谁能忄专一编。
　　【楼攻女鬼先生集】
　　《陈天成用东坡赵清献高斋诗韵赋适斋次韵》：二公晚辞轩冕劳，两斋莫辨适与高。尝登云山仰清献，平地著屋山周遭。白头日过适斋下，钓游尚想随儿曹。方从家舅与俱隐，野鹤谁能鸣九皋。加我数年未纳禄，解去簪祓甘同袍。世间此事要识破，差处不可容一毫。颖川尉仙赋长句，数寸之管烦君操。欲追险韵继坡老，词锋犀锐真吹毛，舅家见诗勉续貂，长松相倚渐青篙。我今无复望禄仕，不应招我更由敖。
　　息斋
　　【宋方秋崖集】
　　《自斋诗》：尘绿长逐众人忙，不抵斋扉一枕凉。世路险吾倦矣，底须辛苦为膏梁。
　　【曾手撙斋诗】
　　《题刘武翼息斋》：天地一从开辟始，左旋左转长不已。诘所以然气使之，君独不为气所使。平生由气今自由，三平二满过即休。千里收回渥洼马，十年养熟沩山牛。本来无动那得静，关著一毫还是剌。虽任鹊安头上巢，更防人打耳边磬。
　　【陈后山集】
　　《次韵苏公题欧阳叔弼息斋》：行者悲故里，居者爱吾庐。生须着锥地，何赖汗牛书。丈室八尺床，称子闭门居。百为会有还，一足不愿余。纷纷老幼间，失得了悬虚。客在醉则眠，听我莫问渠。论胜已绝倒，句妙方愁予。竹几无留尘，霜畦有余蔬。相从十五年，不为食有鱼。时须一俯仰，君可贷。
　　【元程雪楼集】
　　《郭梅西息斋》：阴向秀测，阳从小雪看。千年启龟蛰，六月养鹏搏。隐几天机熟，闭门人境宽。悠悠八十返，静处得奇观。
　　请息斋
　　【宋范石湖集】
　　《请息斋书事三首》：覆雨翻云转手成，纷纷轻薄可怜生。天无寒暑无时令，人不炎凉不世情。栩栩算来俱蝶梦，喈喈能有几鸡鸣。冰山侧畔红尘涨，不隔瑶台月露清。刻木牵丝罢戏场，祭终雨后两相忘。门虽有雀尚廷尉，食已无鱼休孟尝。虱里趋时真是贼，虎中宣力任为伥。。篱东舍北谁情话，鸡语鸥盟意却长。聚蚋醯边闹似雷，乞儿争肯向寒灰。长平失势见何晚，栗里息交归去来。休问江湖鱼有沫，但蕲云水鹤无媒。岩扉岫幌牢扃锁，不是渔樵不与开。《题请息斋六言十首》：洞门画挂铁锁，阁道秋生绿苔。蓍下略同龟伏，瓜中且免蝇来。多谢纷纷云雨，相忌渺渺江湖。坐隅但忌占鹏，屋上何烦誉鸟。滟年年如马，太行日日摧车。笑中恐有义府，泣里难防叔鱼。。见影蜮犹铋铋，闻声龙尚狺狺。问谁毛生名纸？知我角出车轮。不惜人扶难拜，非关我醉欲眠。劳君敬枯木耳，恐汝见湿灰焉。税驾今吾将老，结庐此地不喧。恐妨蝴蝶同梦，笑倩颠党守门。口边一任醭去，鼻孔慵将涕收。闲门冷落车辙，空室团栾话头。冷暖旧雨今雨，是非一波万波。壁下禅枯达磨，室中病着维摩。亲戚自有情话，来往都无杂言。酒熟径须相报，文成聊与细论。园丁以诗白事，山客终日相陪。竹比平安报到，花依次第折来。
　　踵息斋
　　【宋张文潜诗】
　　物之有知者，恃息物之有息知为贼。天长地久载元气，天地无心故无极。君知一身谁主持，六尘缘影工伎儿。发生变幻不暂止，今汝鼻息无停时。喘呼呀呷生至死，去本已远何由归。直人嗒然吾丧我，能使炎火为寒灰。中空无宰气不使，内自升降如灵龟。深之又深乃至踵，根深蒂固凝不动。超然内外无死地，梨束华实龙虎用。真人示我尺素书，万卷丹经不劳诵。他年录发封铜狄，却视吾斋真作梦。
　　分斋
　　【元王恽秋涧集】
　　李清甫《分斋诗》飞不过丈寻间，鹏翼云垂九万搏。每自忖量彝秉外，就中增损一毫难。洗心侠习从多可，放眼青天有达观。拈取榜斋才只字，此身还有泰山安。
　　【王景初兰轩集】
　　《题李清臣分斋》：命有穷通非我力，性无加损是天然。斋居更要分明看，物物中间大极全。一段良田与众分，短长高下各均匀。藩篱有限休侵过，侵过藩篱是别人。
　　【刘文简公集】
　　《书李清臣分斋》：乾坤万里无非分，一一还须分内看。进退存亡俱不失，圣人容易众人难。圣人容易众人难，一篑终成九仞山。独有分斋深着力，薄书鞍马十年闲。
　　安分斋
　　【宋陈元晋渔墅类稿】
　　《安分斋铭》：大钧，品制万殊。鹏背摩云，龟尾曳涂。夔则不足，虫玄则有余。穷通丰啬，工拙知愚。造物何心，分量尔拘。宰相歇后，将军人奴。夫子辙环，终老匹夫。冶铜弄臣，饱死侏儒。原宪肘见，穷栖绳枢。达人大观，其中石如。嗟世之人，役知劬劬。效尤画虎，助长续凫。为鼠发机，为雀投珠。曾不却顾，不资其躯。吾侪乐天，厚养燕需。患不自信，镂之坐隅。
　　梦斋
　　【元耶律铸双溪醉隐集】
　　《题梦斋》：文府中书五色衣，含章未吐凤先飞。可堪历历将今是，又对春风较昨非。得鹿欢呼事已非，可能蕉覆却空归。多情最是兰窗蝶，长绕琼华蕊上飞。
  </div>
  <div class="pagination">
   <a href="永乐大典残卷_page42.html">
    上一页
   </a>
   <span>
    ...
   </span>
   <a href="永乐大典残卷_page38.html">
    38
   </a>
   <a href="永乐大典残卷_page39.html">
    39
   </a>
   <a href="永乐大典残卷_page40.html">
    40
   </a>
   <a href="永乐大典残卷_page41.html">
    41
   </a>
   <a href="永乐大典残卷_page42.html">
    42
   </a>
   <span class="current-page">
    43
   </span>
   <a href="永乐大典残卷_page44.html">
    44
   </a>
   <a href="永乐大典残卷_page45.html">
    45
   </a>
   <a href="永乐大典残卷_page46.html">
    46
   </a>
   <a href="永乐大典残卷_page47.html">
    47
   </a>
   <a href="永乐大典残卷_page48.html">
    48
   </a>
   <span>
    ...
   </span>
   <a href="永乐大典残卷_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
