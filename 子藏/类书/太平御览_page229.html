<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 229 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 229 页/共 737 页
  </h1>
  <div class="content">
   又曰：马成拜扬武将军，督诛虏将军刘隆、振威将军宋登、射声校尉王赏，发会稽、丹阳、九江、六安四郡兵击李宪。时帝幸寿春，设坛场，祖礼遣之。
又曰：凉部叛羌摇荡四州，朝廷忧之。于是诏邓骘将左右羽林、北军五校士及诸部兵击之，车驾幸平乐饯送。
又曰：马援出师，诏百官祖道。
又曰：光武筹赤眉必破长安，欲乘璺并入关中，而方自事山东，未知所寄。以邓禹沉深有大度，故授以西讨之略。乃拜为前将军持节，中分麾下精兵二万人，遣西入关，令自选偏裨以下可与俱者。
《晋书》曰：何曾，正始中为镇北将军、都督河北诸军事、假节。将之镇，文帝使武帝、齐王攸辞送数十里，曾盛为宾主，备太牢之馔。侍从吏驺，莫不醉饱。
又《载记》曰：苻坚以苻融为镇东大将军，代王猛为冀州牧。融将发，坚祖于霸东，奏乐赋诗。坚母苟氏以融少子，甚爱之，比发，王至霸上，其夕又窃如融所，内外莫知。是夜，坚寝于前殿，魏延上言：“天市南门屏内后妃星失明，左右寺不见，后妃移动之象。”坚推问知之，惊曰：“天道与人，何其不远！”遂重星官。
《後魏书》曰：车驾南伐，以刘藻为征虏将军，督统军高聪等四军为东道别将。辞於洛水之南，孝文曰：“与卿石头相见。”藻对曰：“臣虽才，非古人，度亦不留贼虏而遗陛下，辄当酾曲阿之酒以待百官。”帝大笑曰：“今未及曲阿，且以河东数石赐卿。”
《後周书》曰：武帝保定四年冬十月甲子，诏大将军、大蒙宰、晋国公护率军伐齐，帝於太庙庭授以斧钺。护总大军出潼关，大将军权景宣率山南诸军出豫州，少师杨标出枳关。丁卯，幸沙苑劳师。
《三国典略》曰：侯景西逼梁，湘东王遣晋州刺史萧惠正率兵援于已陵，惠王辞以不堪，举天门郡守胡僧以自代。王以为武猛将军，令其进发。僧佑谓其子曰：“汝可以开两高门，一朱一白，吾当以死决之，不捷不归也。”王闻而壮之，厚抚其家，谓僧曰：“景便於陆道，不闲水斗。贼若水战，但以大舰临之，自当必克。若其步战，自可鼓棹直就巴丘，不须交锋。”
又曰：周遣常山郡公子谨率中山公宇文护、大将军杨忠等步骑五万南伐，太祖饯於青泥谷。时庾信来聘未返，太祖问之曰：“我遣此兵马缚取湘东、关西作博士，卿以为得不？”信曰：“必得之後，王勿以为不忠。”太祖笑而颔之。
《白虎通》曰：王者之伐，所以皮弁素帻。何服皮弁素帻也？王者将出，辞於祢，还假祢祖，言辞反之，礼尊亲之义。
《王制》曰：王者将出，类於上帝，宜于社，造于祢。
《尚书》曰：“归，假于艺祖。”出以告天，至告祖也。先告庙，後告天者，示不敢留尊者之命也。告天何，示不敢专也，非出辞反面道也。与宗庙异义。还，不复告天者，天道质无内外，故不复告也。《尚书》言归假于祖社，不见告天，知不告也。
又曰：遣将军必於庙何？示不敢自专。独于祖庙何？制法度者祖也。《王制》曰：“受命于祖，受成于学。”此言於祖庙，命遣之也。
挚虞《决疑要注》曰：古者帝王出征，以齐车载迁庙之主及社主以行。故《尚书□甘誓》曰：“用命赏于祖，不用命戮於社。”秦汉及魏行不载主也。
《卫公兵法》曰：诸大将出征，且约授兵二万人，而即分为七军，如或多或少，临时更定。（大率十分之中以三分为奇兵。）
《太白阴经》曰：参七星，伐三星，连体十星，为十将。西方白虎宿也，主杀伐，此星出而天下秋，草木摇落，有若军威，故兵出而法焉。
张平子《南都赋》曰：尔其则有谋臣武将，皆能攫戾执猛，破坚摧刚。
虞子阳《霍将军北伐诗》曰：拥旄为汉将，汗马出长城。
魏明帝《善哉行》曰：我徂我征，伐彼蛮虏。练师简卒，爰整其旅。轻舟竟川，傍江依浦。桓桓猛毅，如熊如虎。发桴若雷，吐气成雨。旌旄指麾，进退合矩。
军行
《礼记》曰：军行，左青龙而右白虎，前朱雀而後玄武。招摇在上，急缮其怒。前有水，则载青旌；前有车骑，则载飞鸿；前有尘埃，则载鸣鸢。
《左传》曰：凡师出一宿为舍，再宿为信，过信为次。
《後魏书》曰于栗，太宗南临孟津请众，曰：“可作桥乎？”对曰：“杜预造桥，遗事可想”乃编次大船，构桥於野坂。六军既济，太宗深叹焉。
《隋书》曰：炀帝征高丽，宇文述为扶馀道将军。临发，帝谓述曰：“礼，七十者行役以妇人从，公宜以家累自随。古称妇人不入军，临阵时耳。至于营垒之间，无所伤也。项籍虞姬，即其故事。”
《唐书》曰：太宗率众平汾晋，趋龙门阙，履冰而渡，进屯柏璧。
《白虎通》曰：王法年四十受兵法何？重不绝人世也。师行不必反，战不必胜，故须其有世也。年六十归兵者何？不忍并斗人父子也。
《孙子》曰：凡用兵之法，驰车千驷，（轻车也。驾驰千乘也。）革车千乘，（重车也。言万骑之重也。一车驾四卒，十奇一重养，二人主炊，冢子一人主保国守衣装，厮二人主养马，凡五人。步兵十人重以大军驾牛养，二人主炊，冢子一人，主保国守装，凡三人也。）带甲十万。（士卒数也。）千里而馈粮，（境越千里。）则外内之费，（资费。）宾客之用，胶漆之财，车甲之奉，日千金然後十万之众举矣。
又曰：出其所必趣，（使敌不得往相救也。）行千里而不劳者，行於无人之地。（出空击虚，虚其不意。）
又曰：凡用兵之法，将受命於君，合军聚众，（聚，因人结行位也。）交和而舍，（军门为利门，左右门为期门，以军营为辕门，以人营为人门。两军相当为交利也。）莫难於军争。（从始受命，至于交利，军争难也。）
又曰：凡处军相敌，绝山依谷，（近水草也。）视坐处高，（向阳也，处，视谓目前生地，处军当在高。）战隆无登，（无迎高也。降，下也。谓山下也。战于山下，敌引之上山，无登逐也。）此处山谷之军也。绝水必远水，（引敌使渡。）客绝水而来，勿迎之於水内，令之半渡而击之，利。欲战无附於水而迎於客也。视在处高，（水上亦当处其高也。）无迎水流，（恐溉我也。）处水上之军也。绝斥泽，惟亟去无流，交军於斥泽之中，必依水草而倍众树，（不得已专敌战而会斥泽之中。）此处斥泽之军也。平陆处易，（车之利也。）而左右倍高，前死後生，（战便。）此处平陆之军也。凡此四军之利，黄帝所以胜四帝者也。（黄帝始立，四方诸侯亦称帝。以此四地胜之。）凡军喜高而恶下，贵阳而贱阴。（喜一作好。山南曰阳，山北曰阴。）养生处实，是为必胜。军无百疾，丘陵堤防，必处其高阳而右背也。（堤者，积土。所背当处其阳而右之。战之便也。）此兵之利而地之助也。故用兵之法，高陵勿向也，（敌若据山陵，依附险阻陈，待敌勿轻攻趣也。既地势不便，有损右之衡也。）背丘勿迎。（敌背丘陵为阵，无有後患，则当引置平地，勿迎而击之。）
又曰：上雨水，水沫至，欲渡者待其定。（恐半渡而水便涨也。）绝间过天井、天牢、天罗、天陷、天隙、大害，必亟去之，勿近也。（山也，深大为绝。间，四方高，中央下，为天井。深水所居朦胞者为天牢。四雄绝人者为天罗。地形陷者为天陷。山间夹地深数尺长数尺者谓之天隙也。）吾远之，敌近之；吾迎之，敌背之也。（用兵常远六害。今敌近信则利，敌凶。）军旁有险阻、蒋潢、并生、葭苇、小林、翳荟（鸟会反。）者，必谨覆索之，此伏奸之所藏处也。（险者，一高一下之地。阻者，必水草也。潢者，池也。并生葭苇者，众草所聚也。小林者众木所居也。翳荟者，所以屏蔽之处也。）
《卫公兵法》曰：军马行动，须知次第。出先右虞候马军为首，次右虞候步军；次右军马军，次右军步军；次前军马军，次前军步军；次中军马军，次中军步军，次右军马军；次后军步军；次左军马军，次右军步军，次左虞侯马军。次左虞侯步军。其马军去步军一二里外行，每有高处即令三五骑马於上立，顾以候不虞。以後馀军，准前立马四顾。右虞候既先发安营，路平道路，修理泥淖、桥津，检行水草。左虞候排比队仗，整齐军次，使不交杂。若军回入，先左虞候马军，次左虞侯步军，次左马军，次左步军，其次第准前却转。其虞候军职掌，淮初发交换。诸军营各量置虞候子，并使排比依军次行。如此发引，卒逢寇贼，部伍甚易。若零叠散行，牵卒难就，万一贼至，并非所管。
又曰：诸军计伐，例有数营发引逢贼，首尾难救。行引之时，须先为方阵。应行之兵分为四，辎重为两道引，战锋等队亦为两道引。其第一分初发，辎重及战锋分为四道行，两行（户郎切。下同。）辎重，在心双引，两行战锋队并合，各在辎重外。左右夹双引，其次一分，战锋队与前般左右行战锋队相当，辎重队与前行辎重队相当。又其次一分准上，最後一分亦准上。初发第一分别，战锋辎重相当。如其逢贼，前分四行，两行辎重抽缩，两行战锋横列。作前面甚易，其次两分，先作四行长引，其战锋既在外，便充两面，其後分亦先作四行。其辎重进前，其战锋队横列相接，使充後面亦易，其方阵立即可成。如此发引，纵使狭路急缓，亦得成阵。每军战锋等队，须过本军辎重尾。辎重稠行，战锋等队稠引，常令辎重并近前头。战锋队相去十步下一队，辎重队相去十步下一队，辎重队相去两步下一队，如此即须相里得。若逢川陆平坦，弥加稳便，其战锋辎重队，分布使均。
又曰：诸兵马发行，或逢泥溺，或阻山河，其路有须填补，有须开拓。左右虞候军兵，先多於军，取充虞候子右虞候，先将此兵修理桥梁泥泞，开拓窄路。左虞候排窄路，捍後收拾阑遗。诸兵士每下营讫，先令两队共掘一厕。
又曰：行军沙碛、咸卤之中，有野马黄牛踪，寻之有水；鸟乌所集处有水；地生葭苇、芦、（吐敢反。）菰蒲之处，下有伏泉；地有蚁壤之处，下有伏泉。
《太白阴经□济水具篇》曰：军行过大水，河渠、沟涧，无津梁舟筏，难以济渡，太公以天サ天船，皆质朴不便於用，令随事逐物变化而用之，以济巨川。
又曰：木罂：以木缚瓮为筏。瓮受二石，力胜一人。瓮间阔五寸，底以绳勾联，编枪於其上，形长而方，前置拔头，後置梢，左右置棹。
又曰：枪筏枪十根为一束，力胜一人。四千一百六十六根即为一筏，皆去钻刃，以束为鱼鳞，以横栝而缚之，可渡四百一十六人。为三筏，计用枪一万二千五百根，率渡一千二百五十人，十渡则一军必济。
又曰：蒲筏：以蒲九尺围，颠倒为束，十道缚之，似束枪为筏。量长短多少，随蒲丰俭。无蒲亦用苇筏，量大小以济人。
又曰：挟ㄌ：以善水者，继小绳先浮渡水，次引大ㄌ於两岸，立大橛急定ㄌ，使人挟ㄌ浮渡，大军可为数十道。
又曰：浮囊：以浑脱羊皮吹气令满，系其孔，束於腋下而浮渡。
卷三百七　兵部三十八
会兵
《书》曰：戊午，师渡孟津，陈于商郊，俟天休命。甲子昧爽，受率其旅若林，会于牧野。（族，众也。如林，言盛多。会，逆，拒战。）罔有敌于我师，前徒倒戈，壹戎衣，而天下大定。（言与众同心，动有成也。）
《梁传》曰：齐侯兵车之会四，未尝有大战，爱民也。
《後汉书》曰：初，卷人维汜，（卷，县名，居河南郡，故城在今郑州原武城县西北。）妖言称神，有弟子数百人，坐伏诛。後其弟子李广等，宣汜神化不死，以诳惑百姓。十七年，遂共聚会徒党，攻没城，（完，县名，属卢江郡，今舒州怀宁县。音下板切，又下管切。）杀侯刘闵，自称南岳大师。遣谒者张宗将兵数千人讨之，复为广所败。於是使马援发诸郡兵，合万馀人击破广等，斩之。
又曰：章和二年，护羌校尉张纡诱诛烧当种羌迷吾等，由是诸羌大怒，谋欲报怨，朝廷忧之。公卿举邓训代纡为校尉。诸羌激忿，遂相与解仇结婚，交质盟诅，（郑玄注：《周礼》云：大事曰盟，小事曰诅。）众四万馀人，期冰合渡河攻训。
又曰：吴汉为安乐令，会王郎起，北州扰惑。汉素闻光武长者，独欲归心。乃说太守彭宠曰：“渔阳、上谷突骑，天下所闻也。君何不合二郡精锐兵，附刘公击邯郸，此一时之功也。”（一时，言不可再遇也。）宠以为然。
又曰：朱鲔闻光武北伐而河内孤，使讨难将军苏茂、副将贾强率兵三万馀人，渡巩河攻温。（巩、温，并今洛川县也，临广河，故曰巩河。）檄书至，寇恂即勒军驰出，并移告属县，发兵会於温下。军吏皆谏曰：“今洛阳兵渡河，前後不绝，宜待众军毕集，乃可出也。”恂曰：“温，郡之藩蔽，失温则郡不可守。”遂驰赴之。旦日合战，而偏将军冯异遣救，及诸县兵适至，士马四集，幡旗蔽野。恂乃令士卒乘城鼓噪，大呼，言曰：“刘公兵到。”苏茂军闻之，阵动，恂因奔击，大破之。
又曰：吴汉悉发幽州兵，与光武会清阳。诸将望见汉还，士马甚盛，皆曰：“是宁肯分兵与人耶？”及汉至莫府，上兵簿（莫，大也。兵薄，军之士名帐。）诸将人人多请之。光武曰：“属者恐不与人，（属，犹近也。）今所请又何多也？”诸将皆惭。
《晋书□天文志》曰：征吴之役，三河徐、兖之兵悉出，交战於吴、楚之地。
《唐书》曰：宪宗时，郓州李师道翻覆违命，诏宣武、义成、武宁、横海四节度之师与田弘正会军讨之。弘正奏请取黎阳渡河，会李光颜等军齐进。帝召宰臣於延英议可否，皆曰：“阃外之事，大将制之，既有奏陈，宜遂其请。”裴度独以为不可，奏曰：“魏博一军，不同诸道。过河之後，却退不得，便须进击，亦见成功。若取黎阳渡河，即才离本界，便至滑出，徒有供饷之劳，又生顾望之势。况弘正、光颜并少威断，更相疑惑，必恐迁延。然兵事不从中制，一定处分，或虑不可。若欲於河南持重，则不如河北养威。不然，即且秣马厉兵，候霜降水落，於杨刘渡河。直抵郓州。但得至阳谷已来卜营，则兵势自盛，形自不挠。”上曰：“卿言是矣。”乃诏弘正取杨刘渡河。及弘正军既济河而南，距郓州四十里筑垒，贼势果蹙。顷之，诛师道。
《三国典略》曰：周武帝率六军趣邺，齐主令群臣议之。广宁王孝珩议曰：“今大寇既深，事藉机变，请使任城王便领幽州道兵，自土门入，声取并州。独孤永业便领洛州兵，自潼关入，声取长安。臣请领京畿兵出溢，只鼓行逆战。贼悬军远来，日增疲老，闻南北有兵，自然应退。”
誓众
《书》曰：帝曰：“咨，禹！惟时有苗弗率，汝徂征。”（三苗之民数千，王诛率循也。徂，往也。不循帝道，言乱逆也，命禹讨之。）禹乃会群后，誓于师，曰：“济济有众，咸听朕命：（令诸侯伐有苗也。军旅曰誓。济济，众盛之貌。）蠢兹有苗，昏迷不恭，（蠢，动；昏，暗也。言其所以宜讨。）侮慢自贤，反道败德；（狎侮先王，轻慢典教，反正道，败德义。）君子在野，小人在位；（废仁贤，任奸佞。）民弃不保，天降之咎。（言民叛天，灾之。）肆予以尔众士，奉辞伐罪。（肆，故也。辞谓不恭。罪谓侮慢以下事。）尔尚一乃心力，其克有勋！”三旬，苗民逆命。益赞于禹曰：“惟德动天，无远弗届。”禹拜昌言，班师振旅。帝乃诞敷文德，舞干羽於两阶。七旬，有苗格。
又曰：启与有扈，战于甘之野。王曰：“嗟！六事之人，予誓告汝：有扈氏威侮五行，怠弃三正，天用剿绝其命。用命赏于祖。不用命，戮于社；予则孥戮汝！”
又曰：羲和湎淫，废时乱日，胤往征之，告于众曰：“羲和尸厥官、昏迷于天象，以干先王之诛。今予奉将天罚。火炎昆冈，玉石俱焚。天吏逸德，烈于猛火。歼厥渠魁，胁从罔治。呜呼！威克厥爱，允济；爱克厥威，允罔功。尔众士，懋戒哉！”钦承天子休命。
又曰：鲁侯伯禽宅曲阜，徐夷并兴东郊不开作费。誓公曰：“嗟，人无哗！听命：善谷乃甲胄，备乃弓矢，锻乃戈矛，砺乃锋刃，无敢不善！峙乃糗粮，峙乃刍茭，无敢不逮！汝则有大刑！鲁人三郊、三遂，峙乃桢。甲戌，我惟筑。无敢不供！汝则有无馀刑，非杀。”（刑者非一也。）
又曰：惟戊午，王次于河朔，（次，止也。戊午渡河而誓，既誓而止于河之北。）群后以师毕会。（诸侯尽会止也。）王乃徇师而誓，曰：“呜呼！西土有众，咸听朕言！（徇，循也。武王在西，故称西土。）今商王受力行无度，（行无法度。）播弃黎老，昵比罪人。（鲐背之者称黎老。弃，不礼敬也。昵，近也。罪人，谓天下逋逃小人也。）予有乱臣十人，同心同德。（言我治理之臣虽少，而心德同也。）虽有周亲，不如仁人。”（周，至也。纣至亲虽多，不若周家之多仁人也。）
又曰：武王伐纣，曰：“今予发，惟恭行天之罚。今日之事，不愆于六步七步，乃止齐焉。夫子勖哉！不愆于四伐、五伐、六伐、七伐、乃止齐焉。勖哉夫子！尚桓桓，如虎如貔，如熊如罴！于商郊！弗迓克奔，以役西土，勖哉夫子！尔所弗勖，其于尔躬有戮！”
又曰：尔众士同力王室。
《史记》曰：太尉行令军中曰：“为吕氏右袒，为刘氏左袒。”军中皆左袒。
《後汉书》曰：齐武王伯升，既破甄阜军，乃陈兵誓众，焚积聚，破釜甑，鼓行而前。
《晋书》曰：元帝以祖逖为奋威将军、豫州刺史，给千人廪，布三千匹，不给铠仗，使自招募。仍将本流徒部曲百馀家渡江，中流击楫而誓曰：“祖逖不能清中原而复济者，有如大江！”辞色壮烈，众皆慨叹。屯于淮阴，起冶铸兵器，得二千馀人而後进。
又《载记》曰：王猛与慕容评战，陈於渭原，而誓众曰：“王景略受国厚恩，任兼内外，今与诸军深入贼地，宜各勉进，不可退也。愿戮力行间以报恩，顾受爵明君之朝，庆觞父母之室，不亦美乎？”众皆勇奋，破釜弃粮，大呼竞进。
《後周书》曰：太祖率李弱、独孤信等十二将东伐。至潼关，太祖乃誓於师曰：“与尔有众，奉天威，诛暴乱。惟尔众士，整尔甲兵，戒尔戎事，无贪财以轻敌，无暴民以作威。用命则有赏，不用命则有戮，尔众士其勉之。”遣子宴居军前徇地。
《唐书》曰：高祖起义兵，西图关中，精甲三万。高祖杖白旗，誓众於太原之野，引师即路。
又曰：太宗征王世充，陈兵水之上，步骑五万。太宗举旄誓众曰：“隋室无道，毒被苍生，我国家受命于天，宁济亿兆。世充敢抗大邦，数行侵暴，诛杀良善，恣其淫酷。国家为百姓除害，事不获已。各宜整尔军旅，修尔器械，立勋立效，龚行天罚，敢有犯命者斩无赦。”
又曰：朱Г乱韦皋於陇州，筑坛於庭，血牲，与将士等盟曰：“上天不吊，国家多难，逆臣乘间，盗据皇宫。而李楚琳亦扇凶徒，倾陷城邑，酷虐所加，爰及本使，既不事上，安能恤下。皋是用激心愤气，不遑底宁，誓与群公，竭诚王室。凡我同盟，一心竭力，伏顺除凶，祖先之灵，必当幽赞。言诚则志合，义感则心齐，粉骨尘躯，决无所顾。有渝此志，明神殛之，迨于子孙，亦罔遗育。皇天后土，当兆斯言。”又使通於吐蕃以求助。
《古司马兵法》曰：古者逐奔不远，纵绥不及，所以示君子且有礼。不远则难诱，不及则难陷，以礼为固，以仁为胜。既胜之後其教可复，是故君子贵之也。有虞氏戒於国中，欲人体其命也；（舜以农教战，以战教民，畋猎简习，故民体之也。）夏后氏誓於军中，欲民先成其虑也；（禹令军聚，重复教肆，进退左右，前後离合周旋也。）殷誓于军门之外，欲民先意待事也；（殷既遵虞夏之教民，又於军门外复简试。）周将交刃而誓之，以致意也。（周用虞夏殷之教民交和接兵，又复申望誓之军，德薄，民俗巧也。）
又曰：贤王制礼乐法度，乃作五刑，兴甲兵，以讨不义。巡狩、省方，会诸侯考不同，其有失命乱常、背德逆天之时，而危有功之君。（王者以有功德者为君长，贼臣欲篡杀之。）遍告於诸侯，章明於有罪，乃告于皇天上帝，日月星辰，以祷于后土，四海之神，山川冢社。（冢社者，天子太社也。）乃造于先王，然後冢宰征师于诸侯。（造，就也。就造于先祖庙也。）曰某国为不道，征之。以某年月日，师至于某国。（至于所征之国，与天子会。）天子正刑，（刑者，天子之法也。刑以征不义、伐不从，王者之法也。）冢宰与伯布命于军，曰入罪人之地。无暴神，无猎田，无有虐，无毁二功，无粪墙屋，无伐树木，无取六畜，无取禾粟，无取器城。见其老幼，奉归勿伤。虽遇壮者，不校勿敌；若伤人，医药归之。既诛有罪，王及诸侯正其国，举贤更立，明正复职。（王者与四方诸侯伐无道之国，整顿其民人，举贤良更立为君，奉遵王法，复百官之职事矣。）
《论衡》曰：师尚父为周司马，将师伐纣，到孟津之上，仗钺把旄，号其众曰：“仓兕”。仓兕，水中之兽也，善覆人船。因神以化，欲令急渡，汝不急渡，苍兕害汝。河中有此之物，时时出浮，一身九头，人畏恶之，未必覆人船者也。
《文选》曰：勒三军，誓将帅，元戎竟野，戈彗□。
麾兵
《庄子》曰：市南宜僚弄丸，两家之难解；孙叔敖甘寝秉羽，而郢人投兵。
《晋书》曰：张重华攻石季龙，遣谢艾为使持节、军师将军，率步骑三万，进军临河。麻秋以三万众拒之。艾乘轺车，冠白舀，鸣鼓而行。秋望而怒曰：“艾年少书生，冠服如此，轻我也。”命黑槊龙骖三千人驰击之。艾左右大扰。左战帅李伟劝艾乘马，艾不从，乃下车踞胡床，指麾处分。贼以为伏兵发也，惧不敢进。张瑁从左南缘河而绝其後，秋军乃退。艾乘奔击，遂大败之。
又曰：陈敏一旦据有江东，刑政无常，不为英俊所服，且子弟凶暴，所在为患。周、顾荣之徒常惧祸败。遣使密报征东将军刘准遣兵临，淮已为应。及兵至，敏使弟昶及将钱广，次乌江以拒之。钱广，乡人也，潜使图昶。广遣其属何康投募送白事于昶，昶倾视书，康挥刀斩之，称州下已杀敏，动者诛三族，吹角为内应。广先勒兵在朱雀桥，陈兵水南。敏师万人将战，未济，荣以白羽扇麾之，敏众溃散。敏单骑东奔，为义师所斩。
《梁书》曰：魏中山王元英寇北徐州，高祖诏韦率众会焉。英自率众来战，乘素木舆执白角如意以麾军。一日数合，英甚惮其强。
刘《梁典》曰：韦字文怀，京兆杜陵人也。虽有旷世之度，莅民以惠爱为本，所居必治。将兵仁爱，被服必於儒者，虽临阵交锋，常缓服乘舆，执竹如意以麾进止。
《北史》曰：唐永身长八尺，少耿介，有将帅才，读《班超传》，慨然有万里之志。正光中，为北地太守。永善取下土，人竞为之用。临阵常着白裙襦，把角如意以指麾处分，辞色自若。在北地四年，与贼数十战，未尝败北。时人语曰：“莫陆梁，恐尔逢唐将。”永所营之处，至今犹称唐公垒。
《後魏书》曰：毛法仁言声壮大，至於军旅田狩，唱呼处分，振於山谷。
《後周书》曰：李远，字万岁。幼有器局，志度恢然。尝与群儿为战斗之戏，指麾部分，便有军阵之法。郡守见而异之，召使更戏。群儿惧而散走，远持杖叱之，复为向势，意气雄壮，殆甚於前。郡守曰：“此小儿必为将帅，非常人也。”
又曰：建德中东伐齐，帝引兵发京师。壬寅，渡河，与诸军合。十二月戊申，次於晋州。恐王师卒至，於城南穿堑，自乔山属於汾水。庚戌，帝帅诸军八万人，置阵东西二十馀里。帝乘常御马，从数人巡阵处分，所至辄呼主帅姓名以慰勉之。将士感见知之恩，各自奋励。
《隋书》曰：李子雄从幸江都，帝以仗卫不整，顾子雄步伍之，子雄立指麾，六军肃然。帝大悦，曰：“公真武侯才也。”寻转右武侯大将军。
《唐书》曰：德宗时，郑权为泾原节度使刘昌从事。昌病，亟请入觐，度军中必有变，以权宽厚，善容众，俾主留务。既而兵果为乱。权挺身于白刃中，抗词以明逆顺，因杀其首乱者数人，士皆戢伏。
又曰：昭宗时，玉山都头杨守信叶杨复恭称兵阙下，阵于通化门，上陈兵於延喜门。是夜，令刘崇望守度支军。明日晓，入含光门。未开，门内禁军列于左右，俟门开即劫掠两市。及闻传呼宰相来，门方开，崇望驻马慰谕之曰：“圣上在街东亲总戎事。公等禁军，何不楼前杀贼，立取功名。切不可剽掠街市，图小利以成恶名也。”将士惟惟，从崇望至长乐门。守信见兵来，即遁，军士呼万岁。是日库市获全，军人不乱，ム崇望之方略也。
《五代周史》曰：世宗至泗州，太祖皇帝乘胜麾军焚郭门，夺月城，帝亲冒矢石以攻其垒。丙午日南至，从臣拜贺於城之上。
《语林》曰：诸葛武侯与司马宣王在渭滨，将战，宣王戎服莅事，使人视武侯，素舆葛巾，持白毛扇指麾，三军皆随其进止。宣王闻而叹曰：“可谓名士。”
飨士
《左传》曰：宋华元将战，杀羊食士，其御羊斟不与。及战，曰：“畴昔之羊，子为政，今日之事，我为政。”与入郑师，故败。君子谓：“羊斟非人也，以其私憾，败国殄民。刑孰大焉。”
《史记》曰：乐毅并护赵、楚、韩、魏、燕之兵以伐齐，破之济西。诸侯罢归，而燕军乐毅独追，至于临。齐王之败济而亡走，保於莒。乐毅独留徇齐，齐皆城守。乐毅攻入临淄，尽取齐宝财物祭器输之燕。燕昭王大悦，亲至济上劳军，行赏飨士，封毅於昌国，号为昌国君。
《东观汉记》曰：上大发关东兵，自将上陇，隗嚣众溃走，围解。於是置酒高会，劳赐诸将，来歙班坐绝席，在诸将之右，赐歙妻缣千匹。
《後汉书》曰：吴汉围苏茂於广乐。刘永将周建别招聚收集得十馀万人，救广乐。汉将轻骑迎与之战，不利，堕马伤膝，还营，建等遂连兵入城。诸将谓汉曰：“大敌在前而公伤卧，众心惧矣。”汉乃勃然裹疮而起，椎牛飨士，令军合战，大破之。
又曰：刘盆子既降，帝令县厨赐食，众积困馁，十馀万人皆得饱饫。
又曰：邓禹至长安，军昆明池，大飨士卒。率诸将斋戒，择吉日，修礼谒祠高庙，收十一帝神主，遣使来诣洛阳，因循行园陵，为置吏士奉守焉。
《後周书》曰：若于惠於诸将年最少。早丧父，事母以孝闻。太祖尝造射堂新成，与诸将宴射。惠窃叹曰：“亲老矣，何时办此乎？”太祖闻之，即日徙堂於惠宅。其见重如此。
《淮南子》曰：员中规，方中矩；动成战，止成文。可以谕众而不可以陈军。涤杯而食，洗爵而饮，盥而後馈，可以养少而不可以飨众。
《黄石公记》曰：动为事机，舒之弥四海，卷之不盈怀。柔而能刚，则其国弥光；弱而能强，则其国弥章。一箪之醪，投之於河，令士众迎饮，三军为其死，战如风发，攻如河决。军无财，士不来；军无赏，士不往。香饵之下，必有悬鱼；重赏之下，必有死夫。
犒师
  </div>
  <div class="pagination">
   <a href="太平御览_page228.html">
    上一页
   </a>
   <span>
    ...
   </span>
   <a href="太平御览_page224.html">
    224
   </a>
   <a href="太平御览_page225.html">
    225
   </a>
   <a href="太平御览_page226.html">
    226
   </a>
   <a href="太平御览_page227.html">
    227
   </a>
   <a href="太平御览_page228.html">
    228
   </a>
   <span class="current-page">
    229
   </span>
   <a href="太平御览_page230.html">
    230
   </a>
   <a href="太平御览_page231.html">
    231
   </a>
   <a href="太平御览_page232.html">
    232
   </a>
   <a href="太平御览_page233.html">
    233
   </a>
   <a href="太平御览_page234.html">
    234
   </a>
   <span>
    ...
   </span>
   <a href="太平御览_page230.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
