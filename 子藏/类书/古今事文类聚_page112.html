<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 112 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 112 页/共 485 页</h1>
    <div class="content">　　伯禽与康叔见周公三见三笞之二子乃问商子商子曰南山之阳有木名桥南山之隂有木名梓何不徃观之二子徃见桥木高而仰梓木实而俯还吿商子商子曰桥者父道梓者子道也【世説】
　　证父攘羊
　　叶公问孔子曰吾党有直躬者其父攘羊而子证之孔子曰吾党之直者异于是父为子隐子为父隐直在其中矣
　　父子责善
　　公都子曰匡章通国皆称不孝焉夫子与之游又从而礼貌之敢问何也孟子曰夫章子子父责善而不相遇也责善朋友之道也父子责善贼恩之大者夫章子岂不欲有夫妻子母之属哉为得罪于父不得近出妻屏子终身不养焉其设心以为不若是是则罪之大者是则章子已矣
　　父不传子
　　轮扁曰臣也斵轮得之于手而应之于心臣不能以喻臣之子臣之子亦不能受之于臣
　　忍伤父名
　　田叔为鲁相卒鲁人以百金祠少子仁不受曰无以百金伤父名
　　杀翁分羮
　　项羽闻成臯破亦军广武与汉相守楚军食少项王患之乃为高俎置太公其上吿汉王曰今不急下吾烹太公汉王曰吾与若俱北靣受命懐王约为兄弟吾翁即若翁必欲烹而翁幸分我一杯羮项王怒欲杀之项伯曰凡为天下者不顾家虽杀之无益也
　　怒子进谏
　　曹参代萧何为相国日夜饮酒子窋为中大夫惠帝怪之令窋言曰无以请事何以忧天下窋洗沐归具言参怒之乃笞二百曰趣入侍天下事非汝所当言
　　是父是子
　　石奋石建父子之羙也无是父无是子无是子无是父【杨子】
　　数过击鲜
　　陆贾为太中大夫吕太后欲王诸吕贾自度不能争之廼病免以好畤田地善徃家焉有五男乃出所使越槖中装卖千金分其子子二百金令为生产贾常乗安车驷马从歌鼓瑟侍者十人寳劔直百金谓其子曰与汝约过汝汝给人马酒食极欢而更所死家得寳劔车骑侍从者一嵗中徃来过它客率不过再过数击鲜无乆溷汝为也
　　晩方识父
　　霍去病父仲孺以县吏给事平阳侯家与侯侍者衞少儿私通生去病仲孺吏毕归家娶妇生子不相闻乆之去病为骠骑将军击匈奴道出河东至平阳传舎遣迎仲孺趋入拜谒将军迎拜因跪曰去病不早自知为大人之遗体也仲孺扶服叩头曰臣得托命将军此天力也去病大买田宅奴婢而去
　　从子之諌
　　后汉吴祐父恢为南海太守祐年十二随父到官恢欲杀青简竹以写书祐谏曰今大夫逾越五岭逺在海濵其俗诚陋旧多珍怪上为国家所疑下为威权所望此书若成即载之兼两昔马援以薏苡兴谤王阳以衣嚢徼名嫌疑之间先贤所慎恢竒之乃抚其首曰吴氏世不乏季子矣
　　素违父命
　　有很子者家赀万金而自少小不从父语临亡意欲葬山上恐儿不从倒言葬我着渚下石碛上很子曰我由来不奉教令今当从此一语遂尽散家财积土绕之成一洲长数百歩元康中始为水所壊很子前汉人也【太平御览】
　　游父子间
　　班嗣在京师家有赐书内足于财父党扬子云已下莫不造门【本传】陈群字长文通达有识度其所交皆父党也鲁国孔融与群父纪友又与群交唐郄士美好学善记览父友顔真卿萧颖士軰尝与讨论经传应对如流既而相谓曰吾曹异日当交二郄之间矣【同上】
　　舁舆传代
　　原谷者不知何许人祖年老父母厌患之意欲弃之谷年十五涕泣苦谏父母不从乃作舆舁弃之谷乃随收舆归父谓之曰尔焉用此防具曰谷乃后父老不能更作得是以收之耳父感悟愧惧乃载祖归侍养尅已自责更成纯孝谷为纯孙【孝子传见太平御览】
　　共阿戎谈
　　阮籍素与王浑为友浑子戎字濬仲年十五少籍二十嵗而籍与之友每造浑俄顷輙去过视戎良乆然后出谓浑曰濬仲清赏非卿伦也共卿言不如共阿戎谈
　　见子未见父
　　嵇绍始入洛或谓王戎曰昨于稠人中始见嵇绍昂昂然如野鹤之在鸡羣戎曰君复未见其父耳父则中散嵇叔夜也
　　见子不见父
　　薛勤仕郡为功曹陈仲举年十五为父赍书诣勤勤顾而察之明日造焉仲举父出迓勤勤曰足下有不凡子吾来候之不从卿也言议尽日【汝南先贤传】
　　相门有相【见世家门】
　　将门有将
　　王猛之孙镇恶喜论军国大事或荐镇恶于刘裕与语説之曰吾闻将门有将镇恶信然
　　责子不贤
　　王述防显授羲之耻为之下遣使诣朝廷求分防稽为越州行人失辞大为时贵所笑既而内懐愧叹谓诸子曰吾不作懐祖而位遇悬邈当由汝等不及坦之故耶
　　子散父财
　　郄愔好聚敛积钱数十万尝开库任其子超所取超性好施一日中散与亲故都尽
　　责不褒父
　　袁宏迁桓温记室后为东征赋赋末列称过江诸名徳而独不载桓彛温知之后游青山饮归命宏同载问宏云闻君作东征赋多称先贤何故不及家君宏曰尊君称谓非下官专敢既不遑啓不敢请之耳温曰君欲为何辞宏即答曰风鉴散朗或搜或引身虽可亡道不可殒宣城之节信义为先温然而止宏赋又不及陶侃侃子胡奴尝于曲室抽刃问宏曰家公勲迹如此君赋云何相忽宏窘急答曰我已盛述尊公何乃言无因曰功以济时职思静乱长沙之勲为史所賛胡奴乃止
　　求增父秩
　　孙逖迁中书舍人父嘉之且八十犹为令逖求降外官增父秩帝嘉纳拜嘉之宋州司马听致仕
　　访索得父
　　吕向之生父岌客逺方不还后有传父犹在者访索累年不获他日自朝还道见一老人物色问之果父也下马抱父足号恸行人为流涕
　　父清臣清
　　胡质仕魏为荆州刺史子威自京师省父留十数日吿归父赐缣一匹曰吾俸禄之余也及威为徐州刺史武帝问卿清孰如父对曰臣父清畏人知臣清畏人不知
　　讥父铜臭
　　崔烈尝问其子钧曰吾居三公于议者何如钧曰大人少有英称厯位卿守论者不谓当为三公而今登其位天下失望烈曰何为然也钧曰论者嫌其铜臭烈怒举杖击之钧狼狈而走烈骂曰死卒父挝而走岂孝乎钧曰舜之事父也小杖受大杖走此恐防父于不义非不孝也烈慙而譲官
　　父子骁勇
　　达奚震骁勇走及奔马周文曰非此父不生此子【北史】
　　伤父被刑
　　呉郡陆襄父闲被刑襄终身布衣饭虽姜菜有切割皆不忍食居家惟以搯摘供厨豫章熊康父以醉被杀终身不复尝酒然礼缘人情思由义防亲以噎死亦不可絶食也【顔氏家训】
　　责子贵重
　　宋顔延之子竣贵重延之谓曰平生不喜见要人今不幸见汝
　　殊有凤毛
　　谢凤之子超宗有文辞帝大嗟赏谓谢庄曰超宗有凤毛
　　朔望归省
　　唐王起子性高简无贵胄气以光福第賔客多更住永达里林木穷僻构半隐亭以自适侍父河中庐中条山朔望一归省州人号为郎君谷
　　子入郡境
　　栁公绰居外藩其子每入境郡邑未尝知既至每出入常于防门外下马呼幕賔为丈皆许纳拜未尝笑语欵宻
　　西平有子
　　李晟传帝狩梁州晟泣曰国家多难乗舆播迁见危死节自吾之分乃自东渭桥以精骑万人破贼朱泚率残卒万人西走余党悉降帝曰天生晟为社稷万人岂独朕哉乃拜晟行营副元帅徙王西平郡子愬字元直以荫补宪宗讨呉元济以愬为节度防大雨雪行七十里夜半至悬瓠城雪甚城旁皆鹅鹜池愬令击之以乱军声愬入城擒呉元济　栁子厚平淮雅曰惟西平有子惟我有臣
　　父子讨贼
　　呉元济叛皇帝若曰韩汝以卒万二千属而子公武徃讨之曰汝其以节度都统诸军
　　各得父一絶
　　宋之问父令文富文辞且工书有力絶人世谓之三絶都下有牛善触人莫敢婴令文直徃拔取角折其颈杀之后之问以文章起弟之悌以骁勇闻之愻精草世谓皆得父之一絶
　　对管华近
　　温大雅迁黄门侍郎而彦博亦为中书侍郎对管华近帝尝从容谓曰我起晋阳为卿一门耳
　　事决于子
　　令狐绹为相每朝廷大事一取决于子滈如元载之伯和李吉甫之徳裕滈颇招权受贿言事者攻其短绹为其子讼狱
　　诸子侍立
　　窦仪尚书本燕人性严重家法整肃尚书每对客坐即二侍郎三起居四参政五补阙皆侍立
　　三子列侍
　　陈省华蜀人尧叟尧佐尧咨皆进士及第而伯仲为天下第一晩年与燕国夫人冯氏俱康寕尧叟知枢宻院次子直史馆少子知制诰每对客三子列侍客不自安省华曰学生列侍常也士大夫以为荣【渑水燕谈】
　　朝服侍立
　　王溥拜相年三十二其父祚累迁防御使每见客溥常朝服侍立客不安求去祚曰学生劳贤者起避耶【归田录】
　　手植三槐
　　王晋公祐宋太祖朝为知制诰使魏州太祖曰使还与卿王溥官职时王溥为相使还帝怒安置华州七年不召初祐赴贬时亲朋送祐曰意公作王溥官职矣祐笑曰某不做儿子二郎必做二郎者文正公旦也祐手植三槐于庭曰吾子孙必有为三公者已而果然天下谓之三槐王氏【邵氏闻见録】
　　子班父前
　　呉正肃公育在二府太保公以列卿奉朝请父子在廷士大夫以为荣而公踧踖不安自言子班父前非所以示人以法顾不敢以人子私乱朝廷之制愿得罢去不听
　　父子主新法
　　荆公置条例司用程伯淳为属一日盛暑荆公与伯淳对语公子雱囚首跣足携妇人冠以出问荆公曰所言何事荆公曰新法数为人沮方与程君议雱箕踞以坐大言曰枭韩琦富弼之首于市则新法行矣荆公遽曰児误矣伯淳正色曰方与参政论国事子弟不可预姑退雱不乐去伯淳自此与荆公不合【遗书】
　　父子著名
　　韩忠宪【亿】子献肃【绛】门下侍郎【维】尚书右仆射【缜】韩忠献【琦】子门下侍郎【忠彦】　范文正【仲淹】子忠宣【纯仁】并以勲业着　曹武惠【彬】子武穆【寳臣】髙武烈【琼】子穆武【继勲】并以武功着　苏老泉【洵】子文忠【轼】文定【辙】号三苏以文章着古今文集
　　古诗
　　送郑涵校理诗序　　　　韩愈
　　郑生涵始以长安尉选为校理人皆曰是宰相子能恭俭守教训好古义施于文辞者如是而在选公卿大夫家选之子弟其劝耳矣今生始进士获重名于天下而慊慊若不足真能守其家法矣其在门下者可进贺也来告来寕朝夕侍侧东都士大夫不得见其靣于其行日分司郎吏与留守之从事共载酒殽席定鼎门外盛賔客以饯之既醉各为诗五韵且属愈为序
　　相公倦台鼎分政新邑洛才子富文华校讐天禄阁夀觞嘉节过归骑春衫薄鸟哢正交加杨花共纷泊交亲谁不羡去去翔寥廓
　　囝诗　　　　　　　　　顾况
　　囝哀闽也囝生闽方闽吏得之乃絶其阳为臧为获致金满屋为髠为钳如视草木天道无知我罹其毒神道无知彼受其福郎罢别囝吾悔生汝及汝既生人劝不举不从人言果获是苦囝别郎罢心摧血下隔地絶天及至黄泉不得在郎罢前
　　送李校书　　　　　　　杜甫
　　代北有豪鹰生子毛尽赤渥洼骐骥儿尤异是龙脊李舟名父子清竣流辈伯人间好妙年不必须白晳十五富文史十八足賔客十九授校书二十声辉赫众中每一见使我潜动魄自恐二男儿卒勤养无益乾元元年春万姓始安宅舟也衣防衣告我欲逺适倚门固有望敛袵就行役南登吟白华巳见楚山碧蔼蔼咸阳都冠葢日云积何时太夫人堂上防亲戚汝翁草明光天子正前席归期岂烂漫别意终感激长云湿褒斜汉水饶巨石无令轩车迟衰疾悲宿昔
　　律诗
　　汉髙帝　　　　　　　　何正平
　　杀翁分我一杯羮龙种由来事杳冥何用生儿作刘季暮年无骨葬昭陵
　　诗话
　　拜家庆
　　唐人与亲别而复归谓之拜家庆孟浩然诗云明朝拜家庆须着老莱衣
</div>
    <div class="pagination">
<a href="古今事文类聚_page111.html">上一页</a><span>...</span><a href="古今事文类聚_page107.html">107</a><a href="古今事文类聚_page108.html">108</a><a href="古今事文类聚_page109.html">109</a><a href="古今事文类聚_page110.html">110</a><a href="古今事文类聚_page111.html">111</a><span class="current-page">112</span><a href="古今事文类聚_page113.html">113</a><a href="古今事文类聚_page114.html">114</a><a href="古今事文类聚_page115.html">115</a><a href="古今事文类聚_page116.html">116</a><a href="古今事文类聚_page117.html">117</a><span>...</span><a href="古今事文类聚_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
