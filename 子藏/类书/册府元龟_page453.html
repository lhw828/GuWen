<!DOCTYPE html>
<html>
<head>
    <meta charset="UTF-8">
    <title>册府元龟 - 第 453 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 453 页/共 736 页</h1>
    <div class="content">    十月中书门下奏应礼部诸色科目选人等凡未有出身未有官如有文学只合於礼部应举有出身有官合於吏部赴科目选近年以来格文差互多有白身及用散试官并称乡贡者并赴科目选及注拟之时即妄论资次曾无格例有司不知所守其宏词拔萃学究一经则有定制然亦请不在用散试官限其三礼三传一史三史明习律令等如白身并令国子监及州府同明经一史三礼三传同进士三史当年关送吏部便授第二任官如有出身及有正员官本是吏部常选人则任於吏部不限选数应科目选三史则超一资授官如制举人既诸色人中皆得选试则无出身官人并可亦请不用散试官从之。
    是月京兆府乡贡明经孙延嗣等三百人进状举大历六年七年例请同国子监生上都考试许之。
    二年十二月礼部贡院奏五经明经举人试义请准元和十四年十一月四日敕以墨义代口义许之三年八月礼部奏进士举人先试帖经并略问大义取经义精通者次试议论各一首文理高者便与及第其所试诗赋并停者伏请帖大经各十帖通五通六为及格所问大义便於习大经内准格明经例问十条仍对众试口义伏惟新制进士略问大义缘初革今。且以通三通四为格明年以後并依明经例其所试议论请各限五百字以上成敕旨依奏。
    四年十月中书门下奏应开元礼学究一经三礼三史明习律令科人等准太和元年十月二十三日敕散试官及白身人并於礼部考试其有出身及有官人并吏部科目选者凡是科目本合在吏部试自分两处考试每处皆别与人数转多事理非便臣等商量坐准前吏部收试其诸节目并准太和元年十月二十三日敕处分从之。
    七年八月制公卿士族子弟明年已後不先入国学习业不在应明经进士之限其进士举宜先试帖经并略问大义取经义精通者次试议论各一道文理高者便与及第所试诗赋并停其试帖官便以国子监学官充礼部不得别更奏请弘文崇文两馆生斋郎并依令试经毕仍差都省郎官两人覆试须责保任不得取许替代。
    八年正月礼部奏明经弘文崇文馆生太庙郊神斋郎掌坐等共五百五十二人今六色共请减一百三十八人从之。
    是月礼部侍郎李汉奏准太和七年八月敕贡举人不要试诗赋策。且先帖大经小经共二十帖次对正义十道次试议论各一首讫考放及第。
    是月中书门下奏进士放榜旧例礼部侍郎皆将及第人名先呈宰相然後放榜伏以委在有司固宜精慎宰臣先知取舍事匪至公今年已後请便令放榜不用先呈人名其及第人所试杂文及乡贡三代名讳并当日送中书门下便令定例敕旨依奏。
    八月诏罢诸色选举以岁旱故也。
    九月敕吏部礼部兵部今年选举并缘秋末虫旱相因恐致灾荒权令停罢及敛藏之後物力。且任念彼求名之人必怀觖望之念宁违我令以慰其心宜依常例却置应缘所纳文状及铨试等期限仍准今年格文递延一月。
    十月礼部奏进士举人自国初以来试诗赋帖经时务策五道中间或改更旋即仍旧盖以成法可守所取得人故也。去年八月节文先试帖经口义论议等以臣商量取其折衷伏请先试帖经通数依新格处分时务策五道其中三道问经义两道时务其馀并请准太和六年以前格处分敕旨依奏。
    九年十二月中书门下奏今月九日ト内面奉进止今条流进士人数及诸色人等进士元格不得过二十五人今请加至四十人明经元格不得过一百一十人今请减十人伏以国家取士远法前代进士之科得人为盛然於入世须更指必使练达固在经历起来年进士及第後三年任选委吏部依资尽补州府参军县簿尉官满之後来年许选三考後听诸使府奏用便入协律郎四卫佐未满三考不在奏改限如任江淮官特与勉其纲使。又闻每年贡士常仅千人据格所取其数绝少强学待用常年不试孤贞介士老而无成甚可惜之臣等商量望付所司精求行艺起来年添满四十人及第仍委礼部於所试诸色贡举人元格数内共减一十五人都守每年放出身黄衣人数永为定制编入常格庶令才人速得自效经於下位以致上达可之。
    开成元年正月诏文武之道合而兼济勋臣子弟有能修词务学应进士明经及通诸科者委有司先加奖引。
    自其年至二年三年并高锴知贡举每年皆恩赐题目及第并四十人。
    二年五月礼部奏请每年进士以三十人为限从之十二月敕诸道应荐万言童子等朝廷设科取士门目至多有官者合诣吏曹未仕者即归礼部此外更或延引则为冗长起今後不得更有闻荐俾繇正路曹绝亻幸门（虽有是命而以童子为荐者比比有之）。
    四年十月敕每年明经及第宜更与十人。
    武宗会昌三年正月敕礼部所放进士及第人数目今後但据才堪者即与不要限人数每年止於十人五人总得。
    是月宰臣李德裕等奏旧例进士未放榜前礼部侍郎遍到宰相私第先呈及第人名谓之呈榜比闻多有改换颇致流言宰相稍有寄情有司固无畏忌取士之滥莫不繇斯将务责成在於不挠既无取舍岂必预知臣等商量今年便任有司放榜更不得先呈臣等仍向後便为定例如有固违御史纠举奏者其时有敕重试进士因栖灵塔灾。且止。
    四年二月权知贡举左仆射判太常卿王起下及第二十五人续奏五人堪放及第杨知至窦缄杨严郑朴源重奉敕只放杨严及第馀并落下（王起顷年知贡举每贡院考试讫上榜後更呈宰相取可否复人数不多宰相延英论言主司试艺不合取宰相与夺比来贡举艰难放人绝少恐非引诱之道帝曰：有司不会我意不放子弟即太过无论子弟寒门但取实艺耳李德裕对曰：郑肃封敖有好子弟不敢应举帝曰：我比闻杨虞卿兄弟朋比贵势妨平进之路昨杨知至郑朴之徒并令落下抑其太甚耳德裕曰：臣无名第不合言进士之非然臣祖天宝末以仕进无他岐勉强随计一举登第自後家不置文选盖恶其祖尚浮华不根艺实然朝廷显官须是公卿子弟何者因小便习举业目熟朝廷间事台ト仪范班行准则不教而自成寒士纵有出人之才登第之後始得一班一级固不能习熟也。则子弟成名不可轻矣。）。
    十月中书门下奏朝廷设文学之科以求髦俊台阁清选莫不繇兹近缘实不在於乡闾趋名颇杂於非类致有跋扈之地情计交通将澄化源在举明宪臣等商量今日以後举人於礼部纳家状後望依前三人自相保其衣冠则以亲姻故旧久同游处其有江湖之士则以封壤接近素所谙知者为保如有缺孝弟之行资朋党之势迹繇邪径言涉多端者并不在就仕之限如容情故自相隐蔽有人纠举其同保人并三年不得赴举仍委礼部明为戒励编入举格从之。
    五年三月中书门下奏贡举人并不许於两府取解仰於两都国子监就试。
    宣宗大中元年正月礼部侍郎魏扶放及第二十三人续奏堪放及第三人封彦卿崔琢郑延休等皆以文艺为众所知其父皆在重任不敢选取其所试诗赋并封进奏进止令翰林学士户部侍郎知制诰韦琮等考尽合程度其月二十五日奉进止并赴所司放及第有司考试只合在公如涉犭旬私自有刑典从今以後但依常例取舍不得别有奏闻。
    是月敕自今放进士榜後杏园任依旧晏集所司不得禁制。
    六月中书门下奏贡举人取解宜准旧条於京兆府河南府集试从之。
    十年四月礼部侍郎郑颢进诸家科目记十三卷敕付翰林自今放榜後仰写及第人姓名及所试诗赋题目进入内仍付所司逐年编次。
    五月中书门下奏据礼部贡院见置科目内开元礼三礼三传三史学究道举明明法童子等九科近年取人颇滥曾无实艺可采徒添入仕之门须议条流俾精事业臣等己於延英面论伏奉圣旨将文字来者其前件九科臣等商量望起大中十年权停三年满後至时赴试者令有司据所与人先进名令中书舍人重覆问过如有本业精通堪备朝廷顾问即作等第进名候敕处分如事业荒芜不合送名数者考官当议朝责其童子近日诸道所荐送者多年齿已过伪称童子考其所业。又是常流起今以後望令天下州府荐送童子并须实年十一十二以下仍须精熟一经问全通兼自能书写者如违制条本道长吏亦议惩罚从之。
    十二年三月中书舍人李潘知举放博学宏辞科陈琬等三人及进诗赋论等召潘谓曰：所赋诗中重用字何如潘曰：钱起湘灵鼓瑟诗有重用字乃是，庶几帝曰：此诗似不及起乃落下。
    十三年十二月河中节度使令狐以其子氵高求应进士举敕曰：令狐氵高多时举人极有文学流辈所许合得科名比以父职在枢衡避嫌不赴今因出镇却就举场况谐通规合试至艺宜令主司准大中六年敕考试只在至公如涉犭旬情自有刑典从今以後但依常例放榜本司举士贵在得人去留之间惟理所在。
    懿宗咸通十一年四月敕去年属以用军之际权停贡举一年今既偃戈却宜仍旧来年宜别许三十人及第进士十人明经二十人已後不得援例。
    景宗天三年正月国子监奏得监生郭应图等六十人状称伏睹今年六月五日敕文应国学与诸道等明经一例解送两人者应图等早辞耕稼夙慕诗书自抛乡邑之中便忝国庠之内栖迟守学轲於时未谐进之期却抱减退之患苟或诸道解送监府同条实谓首尾难分本枝无异伏请闻奏俾遂渥恩者。又河南府奏当府取解明经举人周定言等二十七人各据取解差司录参军崔蕴考试并已及格伏缘明经举人先准敕诸州府解送不得过二人者今当府除去留外见在二十七人考试并已及格。若只送二人必恐互有争论难以指挥者敕曰：取士之科明经极重每年人数已有旧规去夏虽举条流盖虑所司逾滥今者国子监既有闻奏河南府亦具陈论不念远人何以诱进只在乎！升陟之际切务公平。又何必解送之时便为沙汰将免遗才之叹须开汲善之门特改旧条俾循往例国子监河南府所试明经并依准常例解送礼部所放人数亦许酌量施行但不得苟犭旬嘱求遂致侥亻幸兼下诸道准此。
    二月礼部奏伏以朝廷累年多事道途艰辛在远举人并阻随计逐年所司放榜人数不常量其少多临事增减今者干戈稍弭水陆渐通举人等皆负笈担簦裂裳裹足来求试艺竞切观光虽人数不广於近年而贡籍颇甚其屈誉至於俊造亦有其人臣今欲於去年数外更放三数人伫开劝诱之门以赞文明之运已选今月二十一日放榜伏候进止者敕曰：朝廷取士之科每岁择才之重必资艺实以副勤求或来自远途或久稽乡荐今年就试多有屈人所司奏论是宜俞允苟叶无私之道俾开振滞之门切在精详伫观公当其礼部所放进士於旧年人数外宜令更添两人。
    梁太祖开平元年六月诏近年诸道贡举人当藩方秋荐之时不亲试者号为拔解非所以责实也。帝因知之乃下令止绝。
    三年敕条流礼部贡院每年放明经及第不得过二十人。
    四年十二月兵部尚书知贡举姚洎奏曰：近代设词科选胄子盖所以纲维名教崇树邦本者也。曩时进士不下千人岭徼海隅偃风乡化近岁观光之士人数不多加以在位臣僚罕有子弟就其寡少复避嫌疑实恐因循渐为废坠今在朝公卿亲属将相子孙有文行可取者请许所在州府荐送以广毓才之义从之。
    乾化元年十二月以尚书左仆射杨涉知礼部贡举非常例也。前代自唐武德贞观之後但委考功员外郎掌之至开元二十五年员外郎李昂为贡士李权所诋繇是中书奏请以礼部侍郎专焉其间，或以他官领者多用中书舍人及诸司四品清资官准会昌中命太常卿王起主贡举时乃检校仆射耳。
    後唐庄宗同光二年三月敕选举二门仕进根本当抡择於多士全委仗於有司苟请是从则逾滥斯极况方行公事已集群材须行戒励之文俾绝亻幸求之路宜令吏部礼部翰林考艺必尽於精详灭私犭旬公无从於请仍委三铨贡院榜示省门晓告中外十月中书门下奏献可效忠前经之令典因时建议有国之明规道既务於化成事亦敷於竞劝敢俾宸听取罄刍言伏惟陛下业茂经纶功成理定五材七德威冠於成谋百氏三坟义彰於知教，爰自中兴启运下武膺期临而日月光华鼓舞而乾坤交泰英明取士睿哲崇儒诚宜便广於搜罗，岂可尚令於淹抑但以今春贡士就试不多即目选人磨勘未毕宗伯莫臻於俊天官难辨於妍媸况已过秋期将行公事例间道路悉是家贫比及到京多逾程限文闱选部皆碍条流伏请权停贡选一年俟迁婴者更励进修希千禄者益加循省然後精求良博采异能免有遗贤庶同乐圣敕举选二门国朝重事俱要精确难议权停宜准常例处分。
    三年三月敕礼部贡院今年新及第进士符豪正成僚王彻桑维翰四人国家岁命春官首司贡籍高悬科级明列等差广进善之门为取士之本所重者艺行兼著乡里有称定才实之浅深振声名於夷夏必当得隽允副旁求，爰自近年浸成浇俗多闻滥进全爽旧章朕自兴复丕图削平伪纪方作事以谋始尽革故以鼎新盖欲窒弊正讹去华务实诚为要道无切於斯今据礼部奏所放进士符蒙正等四人既慊舆情颇干浮论须令覆试俾塞群言。又遣考详贵从精及再览符蒙正成僚等呈试诗赋果有瑕疵今。若便有去留虑乖激劝傥无降即眇甄明况王彻体物可嘉属辞甚妙细披制作最异侪流但应试以效成或求对而不切桑维翰。若无纰缪稍有功夫止当属对之间每失求妍之美须推事艺各定否臧贵叶允平庶谐公共其王彻改为第一桑维翰第二符蒙正第三成僚第四礼部侍郎裴在抡材之际虽匪阿私当定名之时颇亏优劣但缘符蒙正等既无绌落裴特议宽容勿负忧疑已从释放自今後应礼部常年所试举人杂文策等候过堂日委中书门下准本朝故事细加详覆方可奏闻不得取犭旬人情有隳事实时命卢质覆试於翰林院试君从谏则圣赋以尧舜禹汤倾心求过为韵臣事君以忠诗是岁试进士科者数十人裴精选其文惟得王彻辈或谮毁於宣徽使李绍宏曰：今年新进士不繇才进各有阿私物议以为不可绍宏诉於郭崇韬因奏令卢质覆试质为赋韵五平声三仄声。且逾常式覆试之日中外讠誊口议者非之。
    五月礼部贡院奏当司准流内铨牒应请定冬集举人内有前乡贡童子者三铨已前团奏冬集皆竖前乡贡童子伏准格文只有童子科此无乡贡字铨司先为请定冬集举人九经张仲宣等内有前乡贡明经童子成光诲遂检寻六典及苏冕会要。又无本朝书子细检讨惟有闰十三年十二月敕诸道应荐万言及童子起今後不得更有闻荐据此童子两字皆由诸道表荐固无乡贡之名。又无口议帖经亦不合有明经之字进则止於暗诵便号神童此外格文别无童子其成光诲铨司准格只收竖前童子团奏去二月十五日具状申留司宰臣取裁奏例准申者伏缘三铨见团奏冬集右内有乡贡及明经字已依成光诲例准格只竖童子团奏次者左伏以院司常年考试皆凭诸道表荐降敕下到当司准格考试及格者便放及第其同光二年童子郭忠恕等九人皆是表荐童子敕内并纳到家状并有乡贡两字院司检勘同便榜示引试及第後先具白关牒报吏部南曹续便团奏春关奏状下到中书省追当司元下纳家状检点同覆奏放敕经过诸处敕下後方始到当司备录黄关牒报御史台尚书省并吏部南曹令准流内铨牒伏缘院司承前皆凭敕命施行童子敕内并有乡贡两字。若使下落恐涉专擅者奉敕起今後宜准开成三年敕文凡有官者并诣吏曹未仕者皆归礼部其童子则委本州府依诸色举人例考试结解送省任称乡贡童子长吏不得表荐。若无本处解送本司不在考试之限。
    八月敕条例诸道州府不得表荐童子。
    四年正月五科举人许维岳等一百人进状言伏见新定格文三礼三传每科只放两人方今三传一科五十馀人三礼三十馀人三史学究一十人。若每年止放两人及一人逐年。又添初举纵谋进修皆恐滞留臣伏见长庆咸通年放举人元无定式。又同光元年春榜亦是一十三人请依此例以劝进修敕依同光元年例永为常式。
    明宗天成元年八月敕应三京诸道今年贡举人可依常年例取解仍令随处津送赴阙。
    二年正月尚书礼部贡院奏五经考试官先在吏部日长定合请两员数年系属贡院准新定格文祗令奏请一员兼充考试伏缘今年科目人数转多却欲依旧请考试官各一员如蒙允许续具所请官名进御申奏奉敕宜依。
    是年四月中书奏礼部贡院申当司奉今月六日敕吏部流内铨状申据白院状申当司先准礼部贡院牒称具成德军解送到前进士王蟾状请罢摄深州司功参军应宏词举前件人准格例应重科合在吏部其王蟾并解送吏部请准例指纵者当司遂具状申堂奉判送吏部分折近年事例如何者伏缘近年别无事例今检登科录内於伪梁开平三年应宏词登科二人前进士余渥承旨舍人李愚考官二人司勋郎中崔景兵部员外郎张贻宪者再具状申堂奉判送吏部准例指挥者其前进士王蟾应宏词考官试官合在流内铨申请者前进士王蟾请应宏词伏自近年以来无人请应今详格例合差考官二人。又缘只有王蟾一人独应铨司未敢悬便奏请差官者奉中书门下牒奏敕宜令礼部贡院就五科举人考试者伏以举选公事皆有格条准新定格敕文宏词拔萃准长庆二年格吏部差考试官二人与知铨尚书侍郎同考试闻奏。又准格节文内准太和元年十月二十三日敕应礼部诸色贡举人及吏部诸色科目选人凡无出身及未有官只合於礼部应举有出身有官方合於吏部赴科目选其请应宏词举前进士王蟾当司当年放及第後寻已开过吏部讫。若应宏词例待南曹判成即是科选选人事理合归吏部况缘五科考试官只考学业难於同考宏词者奉敕王蟾宜令吏部准往例差官考试。
    十二月敕新及第进士有闻喜宴春关宴逐年赐钱四十万。
    三年春赵凤知贡举场中利病备达天听因敕进士帖经通三即可五科试本业後对策全精即可诸经学帖经及格後於大经问五义尚书於试纸令直解其理通三即可对策并须理有指归言关体要七月工部侍郎任赞上言曰：伏以圣代设科贡闱取士必自乡荐来观国光将叶公平惟求艺行盖广搜罗之理。且非喧竞之场伏见常年举人等省门开後春榜悬时所习既未精妍有司宁免黜落或嫉其先达或恣以厚诬多集怨於通衢皆取骇於群听颇亏教本却成乱阶宜立新规以革前弊自今後诸举人不是家在远方水陆隔越者望本令各於本贯选艺精通宾寮一人考试如非通赡不许妄荐傥考必当即试官请厚於甄酬。若荐送稍私并童子尽归於窜逐异彰睿化免紊儒风庶绝滥进之人共守推公之道。
    是日敕宜令今後诸色举人委逐道观察使慎择有词艺及通经官员各据所业考试及格者即与给解仍具所试诗赋经帖通精数一一申省未及格者不得犭旬私发解兼承前诸道举人多於京兆府寄应例以洪固乡胃贵里为户一时不实久远难明自此各於本道请解具言本州县某乡某里某为户如或寄应须具本贯属入状不得效洪固胃贵之例文解到省後据所称贯属州府户籍内如是无名本人并给解处官吏必加罪责京百司发解就试准前指挥兼下贡院具本朝旧格诸色举人每年各放几人及第到日续更详酌处分。
    是月敕应将来三传三礼三史开元礼学究等考试本业毕後引试对策时宜令主司须於时务中采取要当策题精详考校不必拘於对属须有文章但能周通文字典切即放及第如不及此格虽本业精通亦须黜落应九经五经明经帖书及格後引试对义时宜令主司於大经出问义五通於廉下书於试纸令隔廉逐解说但要不失疏注义理通二通三然後便令念疏如是熟卷并须全通仍无失错始得入策亦须於时务中选策题精当考校如精於笔砚留意者得则以四六对仍须理有指归言关体要如不曾於笔砚致功则许直书其事不得错使文字只在明於利害其问义念疏对策逐件须有去留。
    是月敕近年诸道解送童子皆越常规或年齿渐高或精神非俊或道字颇多讹舛或念书不合格文主司。若不去留贡部积成乖弊自此後应诸道州府如公然滥发文解略不考选艺能其逐处判官及试官并加责罚仍下贡院将来诸道应解送到童子委主司精专考校须是年颜不高念书合格道字分明兼无蹶失即放及第仍依天成三年例主司未出院间便引就试与诸科举人同日放榜不得前却。
    十二月戊午礼部贡院以诸色及第人失坠出身请同年一人充保次年及第二人充保即重给春关己未以近令进士帖经通三即放虑非所知致今年令不及通三亦放来年秋赋词人并令对义。
    四年二月贡院虽锁未试举人敕先往雒京赴本省就试。
    七月贡院奏今年诸色及第人中有曾摄州县官及有御署摄牒兼或有正授官及曾在宾幕赴举者诸条格中书奏及第人先曾授职官者宜令所司於守摄文书内竖重任举及第年月日或改名不改名分明印押惧其转赐於人假资冒进也。其中曾授正官御署并佐幕者仍约前任资序与除一任官如自中兴以来诸科及第人曾授职官者并令所司追给文书到日准今年及第人例处分已授官者不在此限兼勒贡院将来举人纳家状内各分折曾为官及不曾为官改名不改名其曾为职官者先纳历任文书及第後准例指挥从之。
    是月敕应今年新及第人给春关并於敷政门外宣赐虑所司邀颉故也。
    十月中书门下条流贡举人事件应诸道州府解送诸色举人须准元敕差有才艺公正官考试及格然可给解仍具所试诗赋义目帖繇送省如逐州府解内不竖出前件指挥事节所司不在引试之限礼部贡院考试诸色帖经举人今後据所业经书对义之时逐经须将生卷与熟卷中半考试不得依往例只将熟卷试问今後主司不得受内外官寮书题荐举人及安排考试官如或实讲知有才学精博者任具奏闻。若受书题嘱致有屈人其主司与发书人并加黜责其所举人别行朝典三铨南曹亦不得受诸色官员书题荐选人如违并准前指挥应诸色落第人此後所司具所落事繇别张悬文榜分明晓示除诸州府解送举人外馀有於河南府寄应及宗正寺国子监生等亦须准上指挥其中有依朝臣者於解内具言在某官某姓名门馆考试及第後并据姓名覆试诸色举人至入试之时前五日内据所纳到试纸本司印署讫却送中书门下取中书省印印过却付司给散逐人就试贡院合请考官试官今後选举业精通廉慎有官者充人在朝臣门馆人不得奏请奉敕宜依。
    是月兵部尚书卢质奏请逐年诸色贡举人州府取解之时选强明官考试具诗赋义自送省从之。
    五年正月礼部贡院奏当司准天成三年十二月十八日敕文内准近敕自此进士试杂文後据所习本经一一考试须帖得通三已上即放及第者奉敕进士帖经本朝旧制盖欲明先王之旨趣润才子之文章近代以来此道稍坠今。且上从元辅下及庶寮虽负艺者极多能帖经者甚少恐此一节或滞群材既求备以斯难庶观光而是广今年凡应进士举所试文策及格帖经，或不及通三与放及第来年秋赋词人所习一大经许令对义义目多少次第仍委所司件奏者其今年逐处所解送到进士当司引试杂文帖经後欲令别於所习一大经内对义目五道考试通二通三准帖经例於其入策其将来秋赋诸寺监及诸道州府所解送进士等亦准去年十月一日敕条流考试其诗赋义目帖由等解送赴省如，或不依此解送当司准近敕并不引试奉敕宜依。
    ●卷六百四十二
    ○贡举部　条制第四
    後唐明宗长兴元年二月敕传科不精公虚有其名礼科未达周仪如何登第兼知前後空闻定制去留皆在终场博通者混杂以进身肤浅者侥求而望事须颁明敕俾叶公途自此後贡院应试三传三礼宜令准进士九经五经明经例逐场皆须去留不得候终场方定仍具所通否粗一一旋於榜内告示其学究不在念书可特示墨义三十道亦准上指挥如此则人知激劝事有区分主司免致於繁忙举子不兴於僭滥仍所司学究不念书新例也。国朝所设五科唯学究文书最少乃令念其经而通其义。故曰：学究今氐许对义即学者皆专於此科时论非之。
    五月敕宏词拔萃明道举百篇等科并宜停废。
    六月中书门下奏敕新及第进士所试新文委中书门下细览详覆方具奏闻不得取犭旬人情有隳事体中书於今年四月二十九日帖贡院准元敕指挥中书量重具详覆者李飞赋内三处犯韵李一处犯韵兼诗内错书青字为清字并以词翰可嘉望特恕此误今後举人词赋属对并须要切或有犯韵及诸杂违格不得放及第仍望付翰林别撰律诗赋各一首具体式一一晓示将来举人合作者即与及第其李飞樊吉夏侯珙吴油王德柔李等六人卢价赋内薄伐字合使平声字今使仄声字犯格孙澄赋内御字韵使宇字已落韵。又使膂字是上声有字韵中押售字是去声。又有朽字犯韵诗内田字犯韵李象赋内一句六石庆兮并合使此奚字道之以礼合使此导字及错下事尝字韵内使方字诗中言十千十字处合使平声字偏字犯韵杨文龟赋内均字韵内使民字以君上为骖之士失奉上之体兼善字是上声合押遍字是去声如字内使舆字诗中遍字犯韵师均赋内仁字犯韵晏如书晏如。又河清海晏晏字不合韵。又无理晏字即落韵杨仁远赋内赏罚字书伐字衔勤字书针字诗内莲蒲字合着平声字兼黍粱不律王谷赋内御字韵押处字上声则落韵去声则失理善字韵内使显字犯韵如字韵押殊字落韵其卢价等七人望许令将来就试仍放再取文解高策赋内於字韵内使依字疑其海外音讹文意稍可望特恕此其郑朴赋内言肱股诗中十千字犯韵。又言玉珠其郑朴许令将来就试亦放取解仍自此宾贡每年祗放一人仍须事艺精奇张文宝试士不得精当望罚一季俸今後知举官如敢因循当行严典伏以国设高科人贪上第所望不小其业须精实以丧乱年多苦辛人少半失宣尼之道倍劳宗伯之心不望超群。且须合格今逢圣运大阐皇猷设官共革於时讹选士实期於岁胜。又朝廷较艺为择贤或臣下收恩岂成公道时论以贡举官为丘门恩门及以登第为门生门生者门弟子也。颜闵游夏等并受仲尼之训即是师门大朝所命春官不曾教诲举子举子是国家贡士非宗伯门徒况。又斥先圣之名失为儒之体今後及第人放榜时并须据才艺高低从上依次第安排不得以只科取鼎岛岳斗之名为贵异从敦实以息浮浇兼不得呼春官为恩门师门不得自称门生除赐宴外不得取有率敛别谋欢会曾赴举落第人无故不得改名将来举人并依据地理远近於十月三旬下纳文解如违不在收受之限敕旨从之。
    七月比部员外郎知制诰崔税奏臣伏见开元五年敕每年贡举人见讫宜令引就国子监谒先师学官为之开讲质疑所司设食永为常式自经多故其礼浸停请举旧典从之。
    八月敕其童子准往例委诸道表荐不得解送兼所司每年所放不得过十人仍所念书并须是部帙正经不得以诸杂零碎文书虚成卷数兼及第後十一选集第一任未得授亲人官。
    是月敕今後吏部所应宏词拔萃宜并权停其贡院据见应进士九经五经明经并五科童子名外其馀诸色科名亦宜并停。
    十二月每年贡举人所试诗赋多不依体式中书奏请下翰林院命学士撰诗赋各一首下贡院以为举人模式学士院奏伏以体物缘情文士各推其工拙抡材校艺词场素有其规程凡务策名合遵常式况圣君御宇奥学盈朝傥令明示其规模或虑众贻其臧否历代作者垂范相传将期绝彼微瑕未。若举其旧制伏乞下所司依诗格赋枢考试进士庶令职分互展恪勤从之。
    二年二月礼部贡院奏当司奉堂帖夜试进士有何条格者敕旨秋来赴举备有常程夜後为文曾无旧制王道以明规是设公事须白昼显行异盛观光犹敦劝善每取翰林学士往例皆试五题共观笔下ゼ词不俟烛前构思其进士并令排门齐入就试至门开时试毕内有先了者上历昼时旋令先出其入策亦须昼试应诸科对策并依此例馀准前後敕格处分夜试进士非前例也。
    六月刑部员外郎和凝奏臣窃见明法一科久无人应今应令请减其选限必当渐举人谨按考课令诸明法试律令十条以识达义理问无疑滞者为通所贵悬科待士自勤讲学之功为官择人终免旷遗之咎况当明代宜举此科敕旨宜升明法一科同开元礼选数兼赴举之时委贡院别奏请会刑法试官依格例考试（先是天成三年十一月权判大理寺萧希甫上言曰：臣闻禁暴乱者莫先於刑律勤礼义者无切於诗书刑律明则人不敢为非礼义行则时自然无事今诗书之教则业必有官刑律之科则世皆莫晓近者大理正宋请置律学生徒虽获上闻未蒙申举伏乞时颁诏旨下付国庠令再设此科许其岁贡仍委诸州各荐送一两人就京习学候至业成便放出身兼许以卑官却还本处则率土之内尽肝刑书免误触於金科异咸遵於皇化至是凝复奏请）。
    三年正月诏曰：贡举之人辛勤颇甚每年随计终日食贫须宽奖劝之门俾释羁栖之叹今後落第举人所司已纳家状者次年便付所司就试并免再取文解兼下纳文解之时不在拘以三旬但十月内到者并与收受。
    十二月礼部贡院奏准会要长寿二年七月十日左拾遗刘承庆上疏曰：伏见比年已来天下诸州所贡方物至元日皆陈在御前惟贡人独於朝堂列拜伏请贡人至元日列在方物之前以备充廷之礼制曰：可近年直至临锁院前赴应天门外朝见今後请令举人复赴正仗仍缘今岁已晚贡士未齐欲。且据见到人点引牒送四方馆至元日请令通事舍人一员引押朝贺列在贡物之前，或以人数不少即请祗取诸科解头一人就列其馀续到者候齐日别令朝见如蒙允许当司即於都省点别习仪奉敕宜准元敕处分馀宜依。
    四年二月知贡举和凝奏举人就试日请皇城司差人於院门前听察举人挟带文书入院请殿将来举数自一举至三举放榜後及第人看榜讫便缀行於五凤楼前谢恩後赴国学谢先师旧例侵星张榜讫贡举考试官便出院盖恐人榜下讠宣诉今年请放榜後贡举官已下至晚出敕旨五凤楼前非举子谢恩之所令於朝堂谢讫即赴国学试日宜令御史台差人院司听察放榜日至晚出院此後永为定制馀并依奏。
    是月礼部贡院奏新立条件一九经五经明经呈帖经之时试官书通不後有不及格者唱落後请置笔砚将所纳由分明却令自看或是试官错书通不当与改正如怀疑者使许请本经书面前捡对如实是错误即更於帖上书名而退一五科常年榜出多称屈塞今年并明书所对经书墨义云：第几道不第几道粗第几道通任将本经书疏照证如考试官错书不粗请别将状陈诉当再加考校如实错误妄陈文状当行严断一今年举人有抱屈落第者许将状披诉贡院当与重试如贡院不理即诣御史台论诉请自试举人日令御史台差人受举人诉屈文状并引本身勘问所论事件或知贡举官及考试官已下取受货赂擢亲情屈塞艺能应副嘱及不依格去留一事有违请行朝典一怀挟书策旧例禁止请自今年後入省门搜得文书者不计多少准例扶出殿将来一举上铺後搜得文书者准例扶出殿将来两举一遥口授人回授试处及抄义题帖书时诸般相救准例扶出请殿将来三举一自是艺业未精准格落下出外及见榜後羞见同人妄扇屈声拟为将来基址及别人帖对过场数多者便生诬玷坠舀或罗织殴骂者并当收禁榜送御史台请赐勘穷如知贡举官及考试官事涉徇私屈塞艺士请行朝典。若虚妄者请痛行科断牒送本道重处色役仍永不得入举场同保人亦请连坐各殿三举奉敕宜依三月童子阎惟一等三十九人进状伏见贡院榜童子祗放十人乞念苦辛更加人数敕旨都收二十人须是实苦辛者仍此後不得援。
    末帝清泰元年九月中书门下帖太常以长兴三年敕诸科举人常年荐送先令行乡饮酒之礼凡预举人列从乡赋遂奏鹿鸣之什俾腾龙化之津雅音既动於笙簧厚礼复陈於筐行兹盛事克振儒风宜令复行乡饮酒之礼太常草定仪注颁下诸州预前肄习解送举人之时便行此礼其仪速具闻奏时李怿为太常文士浅於礼学唯博士据礼记宾主次第申初长兴中宰臣李愚好古奏行此礼累年不暇至是愚复举奏及观礼官所定无绪礼直官孙知训以为古礼无次序不可施行博士或言於愚曰：梁朝时青州曾行一度遂令青州访旧簿书以闻。
    二年七月御史中丞卢损言天成二年二月敕每年进士合有闻喜宴春关宴并有司所出春关牒用绫纸并官给臣等以举人既成名第宴席所费属私况国用未充枉有劳费请依旧制不赐诏曰：春关冬集绫纸闻喜关宴所赐钱并仍旧官给馀从之。
    九月礼部贡院言选制敕内该合行二十五道理有未尽条例长兴四年诏明经对墨义已前无此条例清泰二年二月诏明经念疏每问三道後许请熟卷都问十道通六即放入策天成五年二月诏学究不念书试墨义三十道清泰二年三月诏学究依旧念书并注十道後别试墨义十道及格即放入策。
    长兴二年二月诏进士引试早入试晚出者今请依旧例进士试杂文并点门入省经宿就往例童子表荐不解送每年所放不过十人长兴四年三月诏许放二十人应顺元年正月诏许放十五人今请如最後敕人数长兴元年诏进士九经五经明经五科童子外诸色科目并停缘旧有明道举令欲施行长兴二年正月诏每年落第举人免取文解今欲依元格诸科并再取解以十月二十五日到省毕违限不收以天成四年诏诸色举人入试前五日纳试纸用中书省印讫付贡院院司缘五科所试场数极多旋用纸锁宿内中书往来不便请祗用当司印从之其月举人张洞而下以去年落第人各於乡里取解以试期近来往不及乞今年。且徇旧例从之来年即勒本州取解。
    三年五月明经崔贶等经中书诉宋州节度掌书计上封事贡举人须依旧格取本州里文解者见附国子监诸生赴举皆不取文解条例异同诏曰：凡布化条惟务均一苟公平之无爽即中外以从国子监每举举人皆自四方来集不询解送何辨是非其附监举人并依去年八月一日敕须取本处文解如不及第者次年便许监司解送。若初投名未尝令本处取解者初举落第後监司勿更收补其淮南江南黔蜀远人即不拘此例监生礼部补令式在焉。
    晋高祖天福三年三月翰林学士承旨兵部侍郎权知贡举崔税奏臣谬蒙眷渥叨掌文衡实忧庸懦之材不副搜罗之旨敢不揣摩顽钝绝杜阿私上则显陛下求贤次则使平人得路但以今年就举比常岁倍多科目之中凶豪甚众每榜出後则时有喧张不自省循但言屈塞互相朋扇各出言词或云：主司不公或云：试官受赂实虑上达圣听微臣无以自明昼省夜思临深履薄今臣欲请令举人落第之後，或不甘心任自投状披陈却请所试与疏义对证兼令其日一甲同共较量。若独委试官恐未息词理傥是实负抑屈则所司固难逭宪章如其妄有陈论则举人乞痛加惩断异此际免虚遭谤议亦将来可远久施行傥蒙圣造俞允伏乞降敕处分从之。
    四年六月敕尚书礼部历代悬科为时取士任使贵期於称职搜罗每虑於遗才其如铨司注官员阙有限贡闱考第人数不常虽大朝务广於选求而常调颇闻於淹滞每候一阙或经累年遂令羁旅之人多起怨咨之论将令通济须识从权，庶几进取之流更励专勤之业其贡举公事宜权停一年。
    五年三月诏及第举人与主司选胜筵宴及中书舍人ヒ鞋接见举人兼兵部礼部引人过堂之日幕次酒食会客悉宜废之。
    四月礼部侍郎张允奏曰：明君侧席虽切旁求贡士观光岂宜滥进窃窥前代未设诸科始以明经俾高第自有九经五经之後及三礼三传已来孝廉之科遂因循而不废缙绅之士亦缄默而无言以至相承未能改作每岁明经一科少至五百已上多及一千有馀举人如是繁多试官，岂能精当况此等多不究义唯攻帖书文理既不甚通名第，岂可妄与。且当年登科者不少相次起选者甚多州县之间必无贡阙辇毂之下须有稽留怨嗟自此而兴谤ゥ因兹而起但令广场大启诸科并有明经者悉包於九经五经之中无出於三礼三传之内。若无革恐未便宜其明经一科伏请停废。又奏国家悬科待士贵务搜拔责实求才须除讹滥童子每当就试止在念书背经则虽似精详对卷则不能读诵及名成贡院身返故乡但刻日以取官更无心而习业滥蠲徭役虚占官名其童子一科亦请停废敕明经童子宏词拔萃明道举百篇等科并停。
    六年五月敕明法一科今後宜令五选集合格注官因仍优与处分。
    少帝开运元年八月诏曰：明经童子之科前代所设盖期取士良谓通规，爰自近年暂从停废损益之机未见牢笼之义全亏将阐斯文宜依旧贯庶臻至理用广旁求其明经童子二科今後复置。
    十一月工部尚书权知贡举窦贞固奏进士考试杂文及与诸科举人入策历代已来皆以三条烛尽为限长兴二年改令昼试伏以悬科取士有国常规沿革之道虽殊公共之情难失。若使就试两廊之下挥毫短景之中视晷刻而惟畏稽迟演词藻而难求妍丽未见观光之美但同款答之由既非师古之规恐失取人之道今於考试之时准旧例以三条烛为限其进士并诸色举贡人等有怀藏书册入院者旧例扶出不令就试近年以来虽见怀藏多是容纵今欲振举弛紊明辨臧否异在必行庶为定式。
    十二月敕礼部贡院自前考试进士皆以三条烛为限并诸色举人等有怀藏书册不令就试宜并准旧施行从窦贞固奏也。
    汉隐帝乾二年刑部侍郎边归谠上言臣窃见每年贡举人数甚众动应五举六举多至二千三千既事业不精即人文何取请敕三京邺都就道州府长官合发诸色贡举人文解者并须精加考校事业精研即得解送不得滥有举送异塞滥进之门开兴能之路敕从之其间条奏未尽处下贡院录天福五年四月二十七日敕文告谕天下依元敕条件施行如有故违其随处考试官员当准敕条处分。
    周太祖广顺二年二月礼部侍郎赵上交奏贡院诸科今欲不试泛义口义共十五道改试墨义共十一道从之。
    三年正月户部侍郎权知贡院赵上交奏九经举人元帖经一百二十帖墨义三十道臣今欲罢帖经於诸经对墨义一百五十道五经元帖八十帖墨义二十道今欲罢帖经令对墨义一百道明经元帖书五十帖今欲罢帖书令对义五十道明法元帖律令各十帖义二十道今欲罢帖律令对义二十道学究元念书二十道对义二十道今欲罢念书对义五十道三礼元对墨义九十道三传元对义一百一十道欲三礼於。《周礼》仪礼各添义二十道三传於公羊。《梁传》各添义二十道开元礼三史元义三百道欲各添义五十道进士元添试诗赋各一首帖书二十帖对义五道欲罢帖书别试杂文二首试策并仍旧童子元念书一十四道欲添念通前五十道念及三十道者放及第从之。
    九月翰林学士承旨刑部侍郎知制诰权知贡举徐合符奏贡举之司条贯之道有沿有革或否或臧盖趣向之不同致施行之有异今欲酌其近例按彼旧规参而用之从其可者谨条如右九经元格帖经一百二十帖对墨义义口义共六十道策五道去年知举赵上交起请罢帖书义口义都对墨义一百五十道合今请去义口义都对墨义六十道其帖书对策依元格五经元格帖书八十帖对墨义五十道臣今请对墨义十五道其帖书对策依元格明法元格帖律令一十帖对律令墨义二十道策试十条去年罢帖对墨义六十道策试如旧臣今请并依元格学策元格念书对墨义各二十道策五道去年罢念书都对墨义五十道今请依去年起请三礼元格对墨义九十道去年添四十道臣今请并依元格三传元格对墨义一百一十道去年对四十道臣今请并依元格开元礼三史元格各对墨义三百道策五道去年加对五十道臣今请并依元格进士试杂文诗赋帖经二十帖对墨义五道去年代帖经对义别试杂文二首臣今请依起请别试杂文其帖书对义请依元格童子元格念书二十四道起请添念书都五十道及三十通者放臣请依起请敕国家开仕进之路设儒学之科校业抡才登贤举俊其或艺能素浅履行无闻来造科场要求侥亻幸及当试落便起怨嗟谤议沸腾是非蜂起至有伪造制敕之语扇惑侪流巧为诬毁之言隐场名姓以兹取事得非薄徒宜立宪章以示澄汰其礼部贡院条奏宜依仍於引试之时精详考校逐场去留无艺者虽应年深不得饶僭场数。若有艺者虽当黜落并许诉陈祗不得於街市省门故为喧竞及投无名文字讪毁主司如有故违必行严断本司锁宿後御史台开封府所差守当人专切觉察其有不自苦辛祗凭势援潜求荐俯拾科名致使孤寒滞於进取起今後主司不得受荐书题如有书题密具姓名闻奏其举人不得就试今後举人须取本乡贯文解。若乡贯阻隔祗许两京给解。
    世宗显德元年十一月敕国子监所解送广顺三年已前监生人数宜令礼部贡院收纳文解其今年内新收补监生祗仰落下今後须是监中受业方得准令式收补解送先是国学收补监生显有条例迩来学官因循多有近甸州府不得解者即投监请补送省率以为常是岁主文者知其弊因取监司所送学生七十四人状事详之例不合於令式悉不收试由是移刺纷纭更相援引监司举奏束修之条以塞其议贡院告於执政因达於上听故降是命议者非成均而是礼闼。
    二年三月敕尚书礼部贡院奏今年新及第进士李覃严说何严武允成王汾闾丘舜卿杨徵之任惟吉赵邻几周度张慎微王翥马文刘选程浩然李震等一十六人所试诗赋文论策文等国家设贡举之司求英俊之士务询文行方中科名比闻近年以来多有滥进，或以年劳而得第或因媒势以出身今岁所放举人试令看验果然纰缪须至去留其李覃何严杨徵之赵邻几等四人宜放及第其严说武允成王汾闾丘舜卿任惟吉周度张慎微王翥马文刘选程浩然李震等一十二人艺学未精并宜勾落。且令苦学以俟再来礼部侍郎刘温叟失於选士颇属因循据其过尤合行谴谪尚示宽恕别具条理闻奏。
    五月翰林学士尚书礼部侍郎知贡举窦仪上言伏以朝廷设科比来取艺州府贡士祗合荐能爰因近年颇隳旧制其举子之弊也。多是才谋习业便切干名周仪未详赴三礼之举公不究应三传之科经学则偏试帖由进士则鲜通经义取解之处张妄说於辛勤到京之时奔竞惟求於荐其举送之弊也。多是明知荒浅具委凶粗新差考试之官利其情礼之物虽所取无几实启亻幸非轻凡对问题任从同议谩凿通而凿否了无去以无留惟犭旬人情仅同儿戏致令至时就试不下三千每岁登科罕逾一百假使无添而渐放约须毕世而方周乃知难其举则至公而有益於人易其来则小惠而无实於事有益者知滥进不得必致精勤无实者欲多放无能虚令来往。且明经所业包在诸科近间应者渐多其研精者益少。又今之童子比号神童既幼稚之年禀神异之性语言辨慧精采英奇出於自然有则可举窃闻近日实异於斯抑嬉戏之心教念诵之语断其日月委以师资限隔而游思不容仆跌而痛楚多及孩童之意本未有知父母之情恐，或不忍而复省试之际岁数难知或念诵分明则年貌稍过或年貌中则念诵未精及有司之去留多家人之诉讼伏况晋朝之日罢此三科年代非遥敕。又见在今宜革别俾进修臣谬以非才获承此任本重难而为最复遗阙以相仍虔奉敕文重令条奏或从长而仍旧亦因弊以改为上副圣情广遵公道除依旧格敕施行外其明经童子请却依晋天福五年敕停罢任改就别科赴举其进士请今後省卷限纳五卷已上於中须有诗赋论各一卷馀外杂文讠哥篇并许同纳祗不得有神道碑志文之类其帖经对义并氵页实考通三已上为合格将来却复昼试候考试终场其不及第人以文艺优劣定为五等取文字乖舛词理纰缪最甚者为第五等殿五举其次者为第四等殿三举以次稍优者为第三第二第一等并许次年赴举三礼请今後解试省试第一场礼记第二场。《周礼》第三场仪礼三传第一场左氏第二场公羊第三场梁并终而复始学究请今後。《周易》尚书并为一科每经对墨义三十道仍问经考试毛诗依旧为一科对墨义六十道及第後请并减为上选集诸科举人所对策问，或不应问曰：词理乖错者并当落其诸科举人请第一场十否者殿五举第二场三场十否者殿三举其三场内有九否者并殿一举其进士及诸科所殿举数并於所试卷子上朱书封送中书门下请行指挥及罪发解试官监官等其监官试官如受取解人情礼财物请今後并准枉法赃论。又进士以德行为基文章为业苟容欺诈何称科名近年场中多有诈伪他人之述作窃自己之声光用此面欺将为身计宜加条约以诫轻浮今後如有倩人述作文字应举者许人告言送本处色役永不得仕进。又切览。《唐书》见穆宗朝礼部侍郎王起奏所试贡举人试讫申送中书候覆讫下当司然後大字放榜是时从之臣欲请将来考试及第进士先具姓名杂文申送中书奏覆讫下当司与诸科一齐放榜诏并从之唯进士并诸科举人放榜一依旧施行。
    四年冬十月诏曰：制策悬科前朝盛事莫不访贤良於侧陋求谠正於箴规殿廷之间帝王亲试其或大礻卑於国政有益於时机则必待以优恩縻之好爵拔奇取异无尚於兹得人者昌，於是乎！在爰从近代久废此科怀才抱器者郁而不伸隐耀韬光者晦而莫出遂使翘翘之楚多致於弃捐皎皎之驹莫就於縻絷遗才滞用阙孰甚焉应天下诸色人有贤良方正能直言极谏经学优深可为师法详闲吏理达於教化等者不限前资见任职官黄衣草泽并许应诏其逐处州府依每年贡举人式例差官别考试解送尚书吏部仍量试策论三道共三千字已上当日内成取文理俱优人物爽秀者方得解送取来年十月集上都其登朝官亦许上表自举时兵部尚书张昭条奏请兴制举故有是诏。
    五年三月诏曰：比者以近年贡举颇是因循频诏有司精加试练所异去留无滥优劣昭然昨据贡院奏今年新及第进士等所试文字或有否臧爰命词臣再令考覆庶泾渭之不杂免玉石之相参其刘垣戴贻庆李颂徐纬张觐等诗赋稍优宜放及第王汾据其文字亦未精当念以须曾剥落特与成名熊。若谷陈保衡皆是远人深可嗟念亦放及第郭峻赵保雍杨丹安元度张董咸则杜思道等未甚苦辛并从退落更宜修进以俟将来知贡院右谏议大夫刘涛选士不当有失用心可责授右赞善大夫俾令省过以诫当官（先是涛於东京放榜後率新及第进士刘坦已下一十五人来赴行在以其所试诗赋进呈上以其词纰缪命翰林学士李覆试故有是命）。
    六年正月壬子对诸道贡举人石熙载等三百馀人於万春殿旧例每岁举人皆见於阁门外上以优待儒者故允其入见。
    甲戌诏曰：起今後每年新及第进士及诸科举人闻喜宴宜令宣徽院指挥排比先是礼部每年及第人闻喜宴皆自相醵敛以备焉帝以优待贤隽故有是命。
    乙亥诏曰：礼部贡院起今後应合及第举人委知举官依逐科等第定人数姓名并所试文字闻奏候敕下後放榜。
    ●卷六百四十三
    ○贡举部　考试
    夫人君之有区宇也。不可以独治必求贤以共之贤士之怀德业也。不可以自进必待君以任之所以举善急贤前古之明训抡才考艺有国之大方唐虞之际於斯为盛汉魏之下可得而论纳敷奏之言则众善必举下贤良之诏则群才竞进经济之业斯备甲乙之科乃悬以至较艺实之精微察器识之优异授之王爵任以民政郡国以康风俗以化得人之效於斯可见求贤之道百世可知。
    汉文帝十五年诏有司举贤良文学士帝亲策诏之（臣钦。若等曰：凡判策有对者并具贡举对策门其史不对者即录於此者以赭着其衣犯<骨宾>者以墨蒙其<骨宾>象而尽之犯宫者扉犯大辟者布衣无领墨谓以墨黥其面也。劓截其鼻也。<骨宾>去膝盖骨也。宫割其阴也。扉草履也。劓音牛冀切字或作劓其音同耳<骨宾>音频忍切扉音扶味切）。
    武帝元光元年五月诏贤良曰：朕闻昔在唐虞尽象而民不犯（二帝但画衣冠异章服而民不敢犯也。白虎通云：画象者其衣服象五刑也。犯墨者蒙巾犯劓）日月所烛莫不率俾（烛也。率循也。俾使也。言皆循其贡职而可使也。）周之成康刑措不用（措置也。音一故切）德及鸟兽教通四海海外肃（东夷今挹娄地是也。在天余之东北千馀里大海之滨。《周书》序云：成王既伐东夷肃来宾即谓此）北发渠搜（禹贡析支渠搜属雍州在金城河关之西西戎也。地理志朔方有渠搜县孔子三朝记云：北发渠搜南抚交趾此举北以南为对也。禹贡渠搜在雍州西北渠搜在朔方徕古往来之字也。氐音丁奚切）星辰不孛日月不蚀山陵不摧川谷不塞麟凤在郊薮河雒出图书呜何道而臻此与（读曰呼）今朕获奉宗庙夙兴以求夜寐以思。若涉渊水未知所济猗与伟与（与读曰欤音弋於切）何行而可以章先帝之洪业休德上参尧舜下配三王朕之不敏不能远德（言德不及远也。）此子大夫之所睹闻也。（睹古睹字）贤良明於古今王事之体受策察问咸以书对著之於篇（篇谓竹简）朕亲览焉，於是董仲舒公孙弘等出焉。
</div>
    <div class="pagination">
<a href="册府元龟_page452.html">上一页</a><span>...</span><a href="册府元龟_page448.html">448</a><a href="册府元龟_page449.html">449</a><a href="册府元龟_page450.html">450</a><a href="册府元龟_page451.html">451</a><a href="册府元龟_page452.html">452</a><span class="current-page">453</span><a href="册府元龟_page454.html">454</a><a href="册府元龟_page455.html">455</a><a href="册府元龟_page456.html">456</a><a href="册府元龟_page457.html">457</a><a href="册府元龟_page458.html">458</a><span>...</span><a href="册府元龟_page454.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
