<!DOCTYPE html>
<html>
<head>
    <meta charset="UTF-8">
    <title>山堂肆考 - 第 368 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 368 页/共 632 页</h1>
    <div class="content">　　吴葛字孝先丹阳句容人从左元放受九丹液仙经以数十钱使人投井中以一器于井上呼钱出于是钱一一从井中飞出又能为客设酒无人传之杯自至前如饮不尽杯不去也
　　磨镜
　　负局先生语似燕代间人因磨镜輙问主人得无有疾苦者有疾輙出紫丸药与之即愈
　　投符复生
　　老子西度关其仆徐甲原约日直百钱自云随老子二百年计欠七百二十万钱甲诣闗令索所欠令问老子对曰甲乆应死吾以太清生符救之得至今日乃使甲张口向地符遂出丹书文字如新甲立成一聚枯骨令知老子神异叩头为甲请命老子复以符投甲骨上甲乃复生
　　纳丹皆起
　　东汉魏伯阳者吴人也与弟子三人入山作神丹丹成乃曰先宜与犬试之若犬飞然后人可服乃与白犬食犬即死伯阳服丹入口即死一弟子服之亦死余二弟子遂不服乃共出山去后伯阳即起将所服丹纳已死弟子及白犬口中皆起遂皆仙去乃作手书寄谢二弟子二弟子乃始懊恨伯阳尝得古龙虎上经约其象作参同契三卷其説似解周易而其实论作丹之意白乐天访郭道士诗欲问参同契中事不知何日得相从
　　牧龙
　　抱朴子曰蔡诞入山不堪其苦而还诳其家人曰吾为地仙位卑为老君牧龙因与郡仙博戯输一五色斑龙縁此被谪昆仑山下耘锄芝草
　　养鸡
　　祝鸡翁洛阳人居尸乡北山下养鸡百余年鸡皆有名字暮栖树上昼则放之翁呼鸡名即别种而至卖鸡及子得钱輙置之而去后升吴山白鹤孔雀尝止其傍
　　洗髓伐毛
　　见祝夀
　　服气飡霞
　　白玉蟾琼州人常于黎母山遇神人授洞雷法后居武夷山常自讃云千古蓬头跣足一生服气飡霞笑指武夷山下白云深处吾家
　　美须俊目
　　钟离权汉咸阳人生而竒异美须俊目身长八尺余弃世事入正阳洞修炼登仙号正阳子
　　披髪跣足
　　真武净乐国王太子也生而神灵察微知逺长而勇猛惟务修行志除邪魔遇紫虚元君授以道秘遂越东海逰览又遇天神授以寳劔入武当山修炼居四十三年功成白日飞升奉上帝命徃镇北方被发跣足蹑坎离真精建皂纛旗统摄武之位本号武宋时避宣祖讳改曰真武
　　啖花
　　刘向列仙赤松子者神农时雨师不食五谷啖百草花教神农入火不烧至昆仑山西王母石室中随风雨上下炎帝少女追之亦得仙
　　饵桂
　　离娄公饵桂而得仙
　　舍五性
　　汉武帝内上元夫人谓帝曰汝好道乎数招方士登山祀神亦为勤矣然汝胎性暴胎性淫胎性奢胎性酷胎性贼五者常舍于荣卫之中五脏之内若从今舍尔五性反诸柔善常为隂徳救济死厄不泄精液齐戒勤俭鸣天鼔饮玉浆荡华池叩金梁按而行之当有冀尔
　　食六气
　　见秋
　　交梨火枣
　　神仙晋许穆为防军长史入华阳洞得道有女仙王母第二十女紫微夫人尝降教之后有书与穆云玉醴金浆交梨火枣此飞腾之药不比金丹若体未直正秽念盈懐恐此物不来也又云此药我当与山中许道士不以与人间许长史注云长史谓穆道士谓穆幼子玉斧也又真诰云许肇字子诃有隂徳在人世其孙副有八子第一子名迈字叔小名快后又名字逺逰第五子名穆一名谧穆有三子第三子名刿字道翔小字玉斧玉斧子黄民字文黄民子荣并得度世一説玉斧名宸
　　玉华金液
　　真诰南真夫人谓杨羲曰鹿皮翁吞玉华而流虫出尸仇季子咽金液而臭闻百里季主服五云散以潜升犹头足异处墨秋咽虹丹以投水生服石脑而赴火伯成纳气而膓胃三腐又云杨羲为玉斧门客亦为仙官
　　姹女
　　参同契河上姹女得火则飞汉真人歌曰姹女隠在丹砂中姹女汞名修炼法曰河车是水朱雀是火取水一斗入铛中以火炙之百沸致圣石九两其中初成谓之姹女次谓之玉液后成紫色谓之紫河车白色曰白河车青赤色曰青河车赤河车亦名黄芽圣石药名又养生篇谓心血为婴儿肾精为姹女脾中涎为黄防
　　气母
　　百家诗序苏养直居润州有罗浮山道人江观潮拜谒曰罗浮黄真人以公气母已成令某持丹度公袖中出药与之养直迟疑道人曰此丹非金石比乃真气炼成疑即止有急宜服之出门不见养直后暴卒所亲记道人之言取丹饮之乃苏养直后与家人别行歩如飞识者谓姓江道人即黄真人气母元气也
　　眼有四规
　　真诰名在琼简者目有緑筋名在赤书者隂有伏骨名在琳札者胸有偃骨名在星书者眼有四规皆上仙也其次鼻如山腹有丘亦仙相也
　　目有两瞳
　　眉山人张逺霄一日见老人持竹弓一鐡弹三质钱三百千张无靳色老人曰吾弹能辟厉疫宜寳而用之后再见老人遂授张以度世之法张熟眎老人目中各有两瞳子乃徃白鹤山垂钓西湖峯上又有一老人指老人谓张曰此乃四目老翁君之师也尚不记授竹弓鐡弹时耶张大悟
　　金花
　　隂真君歌北方正气为河车东方甲乙成丹沙两情合养为一体朱雀调运生金花注云北方正气是水东方甲乙是木朱雀南方火也
　　瑶草
　　山海经姑射之山帝女死焉化为瑶草又髙唐赋序帝之季女名瑶姬未行而亡封于巫山精神化为草故名瑶草瑶草乃瑚树之类仙家用以合丹药
　　种果立生
　　介象会稽人入山谷见一美女曰汝食气未尽可絶谷三年来此象如期而至乃授还丹术吴主闻之召至武昌试其术种瓜菜百果皆立生有种黍于山中者苦狝猴食之戒曰吾告介君猴即去一日象言病吴主赐美梨一奁日中象死帝塟之其日晡时介象乃到建业以赐梨付苑吏种之吏以状闻即发象棺视之唯有一符
　　负薪出卖
　　许宣平歙县人唐景阳中隠于城阳山南坞絶粒不食时负薪卖于市尝独吟曰负薪朝出卖沽酒日西归借问家何处穿云入翠微李白入山寻之不见乃题其庵以归至咸通七年有采樵者见之南山石上
　　翻觞
　　列仙许碏登楼饮酒忽作一诗题楼上曰阆苑花前是醉乡误翻王母九霞觞羣仙拍手嫌轻薄谪向人间作酒狂题毕乗云而去
　　赋笔
　　有降仙者或疑其捧箕之人自为之因命题令赋笔且令作七言律诗顷刻輙就云兔出山中骨欲仙何人扶颖纒尖圆拙夫堪笑堆成冢豪客曾同扫似椽下玉蜍防夜月几间雪茧涌春泉当时定逺成何事轻掷毛锥恐未然
　　牧童赋诗
　　钟弱翁帅平凉日有一方士通谒从牧童牵黄犊立于庭下弱翁异之指牧童谓方士曰道人能赋此乎笑曰不烦我语是儿能之牧童乃作诗曰草铺横野六七里笛弄晚风三四声归来饱饭黄昏后不脱簔衣卧月明
　　小儿诵经
　　髙道传唐开元中文靖天师与司马承祯各就枕忽闻小儿诵经声泠泠然如金玉天师窥之承祯额上有小日如钱光照一席逼而听之乃承祯脑中声
　　嗽饭成蜂
　　葛与客对食并言及变化之事乃嗽口饭尽成大蜂数百皆集客身亦不螫人乃张口蜂皆飞入口都毕嚼食之是故饭也又能指床使行指虾蟆及诸行虫飞燕雀之属舞使应节如人
　　傅药出蛇
　　王守一贞观中自称终山人王布衣卖药于洛阳市富人柳信有一子眉上生一肉块布衣壶中探药一丸傅之须臾块破有小蛇突出五色烂然渐及一丈许布衣叱之蛇跃起云雾昏暗布衣乗蛇而去
　　葛洪尸解
　　晋葛洪字稚川之从孙以儒学知名尤好神仙导养之法元帝时闻交趾出丹砂求为勾漏令将子侄俱至广州刺史邓岳留之不听去乃止于罗浮山炼丹成道自号抱朴子因以名书卒年八十一颜色如生体亦柔软举尸入棺如空衣然人谓之尸解集仙録凡人死视其形如生人足不青皮不皱目光不毁头发尽脱不失其形骨者皆尸解也又有未敛而失尸者有人形犹在而无复有骨者有衣在而形去者有发脱而形去者白日去谓之上尸解夜半去谓之下尸解向晓向暮者为地下主
　　李泌身轻
　　唐李泌少时身轻能屏风上行薫笼上立有异人云此儿十五必飞腾父母恶之忽闻空中异香作蒜汁泼之后辟谷修养骨节然少为诗云天覆吾地载吾天地生吾有意无不然絶粒升天衢不然鸣珂逰帝都安能不贵复不去空作昂藏一丈夫
　　逐犬
　　朱孺子幼事道士王元正居大石岩一日汲于溪上见二花犬相趁因逐之入于枸杞丛下掘之根形如二犬烹而食之忽觉身轻飞于峯上云气拥之而去元正食其余亦得不死因号其峰为童子峰
　　斩蛟
　　许真君名逊字敬之汝南人为旌阳令弃官入道后于豫章遇一少年自称慎郎许君与之语知非人类谓门人曰适来少年乃蛟蜃之精吾念江西屡为洪水所害若非剪戮恐致逃遁蛟蜃之精知之濳于龙沙州化为黄牛真君以道眼遥观谓门人施太玉曰彼之精化作黄牛我今化作黒牛仍以手巾挂膊将以认之汝见牛奔鬭当以劒截彼真君乃化身去俄顷见黒牛奔趂黄牛而来太玉以劒挥黄牛中其左股因投入城西井中从此径归潭洲却化为人先是此精化为美少年以珍寳数万娶潭洲刺史贾至女至是真君求见贾使君谓曰闻君有贵壻慎乃蛟蜃老魅焉敢遁形蜃精复变本形为吏所杀后逊道成于晋元康三年八月十五日举家四十二口拔宅上天
　　九鲤
　　见山
　　五羊
　　寰宇记南海县初有五仙人骑五色羊执六穂秬而至故呼五羊城
　　飞鳬
　　见县尹上
　　化鸟
　　王次仲变篆为秦始皇召之不至将杀之化为大鸟振翼而起使者拜曰无以复命恐见诛乃以三大翮堕与使者始皇因名落翮山
　　五岳图
　　神仙帛和入西域山事王君君令熟视石壁初一年无所见二年渐有文字三年得神丹及五岳图而去
　　三山记
　　三山记五岳图皆仙人所翫之书画也
　　叱石成羊
　　见山
　　噀水成驴
　　张果老隠中条山世数百歳其貌如六七十者徃来汾晋尝乗白驴休则叠之如纸置箱中乗则以水噀之复成驴矣唐武后召之即死宗遣中书舍人李峤玺书邀之乃至舍集贤院肩舆入宫帝亲与商议治道及神仙之事欲以玉真公主降之果固辞还山号通先生宗问叶法喜云果老是何人对曰混元初分时白蝙蝠精也
　　叔卿愽戯
　　卫叔卿服云母得仙其子名度世徧逰山海求见其父一日山中见之与数人博戯坐白石牀度世问父曰与愽者谁曰洪崖先生许由巢父王子晋也我有仙方在所居柱下度世归掘之得玉函封以飞仙之印乃五色云母也度世服之果仙去
　　采和踏歌
　　唐未时有逸士襴衫禄袴黒木腰帯一足靴一足跣夏服絮衫冬卧氷雪出气如蒸自号曰蓝采和善踏歌歌曰踏踏歌踏踏歌世界能几何红顔一春树流年一掷梭古人混混去不返今人纷纷来更多朝骖鸾凤到碧落暮见桑田生白波长景明辉在空际金银宫阙髙嵯峨常曳长绳拖钱以行钱散不收后至濠梁飞升遗下靴襴衫濠州今有望仙楼相采和登仙时人聚此楼望之因名
　　安期置璧
　　抱朴子曰安期生琅琊阜乡人卖药海边人世世见之计已千歳秦始皇召见与语三日三夜大异之乃赐之金璧可值数千万安期受之出阜乡门皆置之而去以赤玉舄一两为报李少君遇之安期食以枣大如瓜
　　君达服银
　　内封君达陇西人号青牛师服水银百余年还乡里如年二十者尝乗青牛号青牛道士道上有病死者便以腰间竹管中药与服或下针应手皆愈不以姓名与人
　　山头白鹤
　　见七夕
　　袖里青蛇
　　风土记吕嵓客字洞宾以四月生号纯阳子河中府蒲州蒲坂县人唐李礼部侍郎谓之孙防昌中两举进士不第遇钟离子得长生诀多逰湘潭岳鄂之间人莫之识尝题诗岳阳楼云朝逰北海暮苍梧袖里青蛇胆气粗三醉岳阳人不识朗吟飞过洞庭湖宋时尝谒滕宗谅自称回道人宗谅宻令画工其像口占以赠之曰华州回道士来到岳阳城别我逰何处秋空一劒横
　　王烈得书
　　晋王烈字长休邯郸人烈入河东抱犊山得一石室室中有两卷素书烈读不知其字不敢取颇谙十数字形体归书之以示嵇叔夜叔夜尽知其字烈喜乃将叔夜徃识其径及至失石室所在烈窃语弟子曰叔夜不应得道故也
　　少君受诀
　　汉武内李少君字云翼好道入泰山修絶谷全身之术遇安期生少君疾困叩头乞活安期以神楼散一包与服之即愈乃上言臣能凝澒成白银飞丹砂成黄金服之白日升天控飞龙而八遐遍乗白鸿而九陔周防海之枣大如钟山之李大如瓶臣食之遂生竒光师安期授臣口诀是以保万物之可成也于是上尊敬之为立屋第
　　碧落侍郎
</div>
    <div class="pagination">
<a href="山堂肆考_page367.html">上一页</a><span>...</span><a href="山堂肆考_page363.html">363</a><a href="山堂肆考_page364.html">364</a><a href="山堂肆考_page365.html">365</a><a href="山堂肆考_page366.html">366</a><a href="山堂肆考_page367.html">367</a><span class="current-page">368</span><a href="山堂肆考_page369.html">369</a><a href="山堂肆考_page370.html">370</a><a href="山堂肆考_page371.html">371</a><a href="山堂肆考_page372.html">372</a><a href="山堂肆考_page373.html">373</a><span>...</span><a href="山堂肆考_page369.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
