<!DOCTYPE html>
<html>
<head>
    <meta charset="UTF-8">
    <title>太平广记 - 第 294 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 294 页/共 323 页</h1>
    <div class="content">鹰
楚文王
楚文王好猎，有人献一鹰。王见其殊常，故为猎于云梦。毛群羽族，争噬共搏，此鹰瞪目，过瞻云际。俄有一物鲜白，不辨其形。（“形”字原阙，据《太平御览》卷九二六补。）鹰便竦羽而升，矗若飞电。须臾，羽堕如雪，血下如雨，有大乌堕地。度其羽翅，广数十里，时有博物君子曰：“此大鹏雏也。”（出《幽明录》）


刘聿
唐永徽中，莱州人刘聿性好鹰，遂于之罘山悬崖，自缒以取鹰雏。欲至巢而绳绝，落于树歧间，上下皆壁立，进退无据。大鹰见人，衔肉不敢至巢所，遥放肉下，聿接取肉喂鹰雏，以外即自食之。经五六十日，雏能飞，乃裂裳而系鹰足，一臂上系三联，透身而下，鹰飞，掣其两臂，比至涧底，一无所伤，仍系鹰而归。


邺郡人
薛嵩镇魏时，邺郡人有好育鹰隼者。一日，有人持鹰来告于邺人，人遂市之。其鹰甚神俊，邺人家所育鹰隼极多，皆莫能比，常臂以玩，不去手。后有东夷人见者，请以缯百余段为直，曰：“吾方念此，不知其所用。”其人曰：“此海鹞也，善辟蛟螭患，君宜于邺城南放之，可以见其用矣。”先是邺城南陂蛟常为人患，郡民苦之有年矣。邺人遂持往，海鹞忽投陂水中，顷之乃出，得一小蛟，既出，食之且尽，自是邺民免其患。有告于嵩，乃命邺人讯其事，邺人遂以海鹞献焉。（出《宣室志》）


鹞魏公子
魏公子无忌曾在室中，读书之际，有一鸠飞入案下，鹞逐而杀之。忌忿其鸷戾，（“鸷戾”原作“系搏”，据明抄本改。）因令国内捕鹞，遂得二百余头。忌按剑至笼曰：“昨杀（“杀”原作“搦”，据明抄本改。）鸠者，当低头伏罪；不是者，可奋翼。”有一鹞俯伏不动。（出《列异传》）


鹘宝观寺沧州东光县宝观寺，常有苍鹘集重阁，每有鸽数千。鹘冬中每夕，即取一鸽以暖足，至晓，放之而不杀。自余鹰鹘，不敢侵之。（出《朝野佥载》）


落雁殿
唐太宗养一白鹘，号曰将军，取鸟，常驱至于殿前，然后击杀，故名落雁殿。上恒令送书，从京至东都与魏王，仍取报，日往返数回，亦陆机黄耳之徒欤？（出《朝野佥载》）





卷第四百六十一　禽鸟二
孔雀
交趾　罗州　王轩燕
汉燕　胡燕　千岁燕　晋瑞　元道康　范质
鹧鸪
飞数　飞南向　吴楚鹧鸪
鹊（鸽附）
知太岁　张　颢　条支国　黎景逸　张昌期　崔圆妻　乾陵　鸽信鸡
陈仓宝鸡　楚鸡　卫女　长鸣鸡　沉鸣鸡　孙休　吴清　广州刺史
祝鸡公　朱综　代郡亭　高嶷　天后　卫镐　合肥富人


孔雀
交趾
交趾郡人多养孔雀，或遗人以充口腹，或杀之以为脯腊。人又养其雏为媒，旁施网罟，捕野孔雀。伺其飞下，则牵网横掩之，采其金翠毛，装为扇拂。或全株，生截其尾，以为方物。云，生取则金翠之色不减耳。（出《岭表录异》）


罗州
罗州山中多孔雀，群飞者数十为偶。雌者尾短，无金翠。雄者生三年，有小尾，五年成大尾。始春而生，三四月后复凋，与花萼相荣衰。然自喜其尾而甚妬，凡欲山栖，必先择有置尾之地，然后止焉。南人生捕者，候甚雨，往擒之，尾沾而重，不能高翔，人虽至。且爱其尾，恐人所伤，不复骞翔也。虽驯养颇久，见美妇人好衣裳与童子丝服者，必逐而啄之。芳时媚景，闻管弦笙歌，必舒张翅尾，盼睇而舞，若有意焉。山谷夷民烹而食之，味如鹅，解百毒。人食其肉，饮药不能愈病。其血与其首，解大毒。南人得其卵，使鸡伏之即成。其脚稍屈，其鸣若曰“都护”。土人取其尾者，持刀于丛篁可隐之处自蔽，伺过，急断其尾，若不即断，回首一顾，金翠无复光彩。（出《纪闻》）


王轩
卢肇住在京南海，见从事王轩有孔雀。一日奴来告曰：“蛇盘孔雀，且毒死矣。”轩令救之，其走卒笑而不救，轩怒，卒云：“蛇与孔雀偶。”（出《纪闻》）


汉燕
蓐泥为窠，声多稍小者汉燕。陶胜力注《本草》云，紫胸轻小者是越燕，胸斑黑声大者是胡燕。其作巢喜长，越燕不入药用。越与汉，亦小差耳。（出《世说》）
　　

胡燕
凡狐白貂鼠之类，燕见之则毛脱，或燕蛰于水底。旧说燕不入室，取桐为男女各一，投井中，燕必来。胸斑黑声大，名胡燕，其窠有容匹素者。（出《酉阳杂俎》）


千岁燕
齐鲁之间，谓燕为乙，作巢避戊己。《玄中记》云，千岁之燕户北向。《述异要》云，五百岁燕生胡髯。（出《酉阳杂俎》）


晋瑞
魏禅晋岁，北阙下有白光如鸟雀之状，时有飞翔去来。有司即闻奏，帝使罗者张之，得一白燕，以为神物，以金为笼，致于宫内，旬日不知所在。论者云：“金德之瑞。”昔师旷时，有白燕来巢，检瑞应图，果如所论。师旷，晋人也，古今之议相符焉。（出《拾遗录》）


元道康
后魏元道康字景怡，居林虑山，云栖幽谷，静掩衡茅，不下人间，逾二十载。服饵芝木，以娱其志。高欢为丞相，前后三辟不就。道康以时方乱，不欲应之。至高洋，又征，亦不起。道康书斋常有双燕为巢，岁岁未尝不至。道康以连征不去，又（“又”原作“有”，据明抄本改。）惧见祸，（“祸”原作“抑”，据明抄本改。）不觉嗟咨。是夕，秋月朗然，清风飒至。道康向月微思，忽闻燕呼康字云：“景怡，卿本澹然为乐，今何愁思之深耶？”道康惊异，乃知是燕。又曰：“景怡景怡，乐以终身。”康曰：“尔为禽而语，何巢我屋？”燕曰：“我为上帝所罪，暂为禽耳。以卿盛德，故来相依。”道康曰：“我忘利，不售人间，所以闭关服道，宁昌其德，为卿所谓？”燕曰：“海内栖隐，尽名誉耳。独卿知道，卓然嚣外，所以神祇敬属，万灵归德。”燕曰：“我来日昼时，往前溪相报。”道康乃策杖南溪，以伺其至。及昼，见二燕自北岭飞来而投涧下，一化为青衣童子，一化为青衣女子。前来谓道康曰：“今我便归，以卿相命，故来此化。然无以留别，卿有隐志，幽阴见嘉，卿之寿更四十岁，以此相报。”言讫，复为双燕飞去，不知所往。时道康已年四十，后果终八十一。


范质
汉户部侍郎范质言，尝有燕巢于舍下，育数雏，已哺食矣。其雌者为猫所搏食之，雄者啁啾，久之方去。即时又与一燕为匹而至，哺雏如故。不数日，诸雏相次堕地，宛转而僵。儿童剖腹视之，则有蒺藜子在嗉中，盖为继偶者所害。（出《玉堂闲话》）


鹧鸪
飞数
鹧鸪飞数逐月，如正月，一飞而止于窠中，不复起矣。十二月十二起，最难采，南人设网取之。（出《酉阳杂俎》）


飞南向
鹧鸪似雌雉，飞但南，不向北。杨孚《交州异物志》云：“鸟像雌雉，名鹧鸪，其志怀南，不思北徂。”（出《旷志》，明抄本作出《广记》）


吴楚鹧鸪
鹧鸪，吴楚之野悉有。岭南偏多此鸟。肉白而脆，远胜鸡雉。能解冶葛并菌毒，臆前有白圆点，背上间紫赤毛。其大如野鸡，多对啼。《南越志》云：“鹧鸪虽东西回翔，然开翅之始，必先南翥。其鸣自呼‘社（明抄本“社”作“杜”）薄州。’”又《本草》云：“自呼‘鉤輈格磔。’”李群玉《山行闻鹧鸪》诗云：“方穿诘曲崎岖路，又听鉤輈格磔声。”（出《岭南录异》）


鹊知太岁
鹊知太岁之所在，《博物志》云：“鹊窠背太岁。”此非才智，任自然尔。《淮南子》曰：“鹊识岁多风，去（去字原缺。据明抄本补。）乔木，巢傍枝。”（出《说文》）
又鹊构窠，取在树杪枝，不取堕地者，又缠枝受卵。端午日午时，焚其巢，灸病者，疾立愈。（出《酉阳杂俎》）


张颢
常山张颢为梁相，天新雨后，有鸟如山鹊，稍下堕地，民拾取，即化为一圆石。颢椎破之，得一金印，文曰“忠孝侯印。”颢以上闻。藏之秘府。颢后官至太尉，后议郎汝南樊行夷校书东观，上表言：“尧舜之时，尝有此官，今天降印，宜应复。”


条支国
章帝永宁元年，条支国有来进异瑞，有鸟名鳷鹊，形高七尺，解人言。其国太平，鳷鹊群翔。昔汉武时，四夷宾服，有致此鹊，驯善。有吉乐事，则鼓翼翔鸣。按庄周云：“雕陵之鹊，盖其类也。”（出《拾遗记》）
</div>
    <div class="pagination">
<a href="太平广记_page293.html">上一页</a><span>...</span><a href="太平广记_page289.html">289</a><a href="太平广记_page290.html">290</a><a href="太平广记_page291.html">291</a><a href="太平广记_page292.html">292</a><a href="太平广记_page293.html">293</a><span class="current-page">294</span><a href="太平广记_page295.html">295</a><a href="太平广记_page296.html">296</a><a href="太平广记_page297.html">297</a><a href="太平广记_page298.html">298</a><a href="太平广记_page299.html">299</a><span>...</span><a href="太平广记_page295.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
