<!DOCTYPE html>
<html>
<head>
    <meta charset="UTF-8">
    <title>山堂肆考 - 第 110 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 110 页/共 632 页</h1>
    <div class="content"><子部,类书类,山堂肆考>
　　钦定四库全书
　　山堂肆考卷四十一　　　明　彭大翼　撰帝属
　　宗室
　　神尧之子封十有八人周有天下封国七十而同姓者居五十三焉后世不以为私盖所以隆本支崇屏衞也
　　河浒葛藟
　　诗王风绵绵葛藟在河之浒言葛生于河之涯得其润泽喻王之同姓得王之恩施以生长其子孙也按此解与今诗不同
　　公室枝叶
　　左文七年宋昭公将去羣公子乐豫曰不可公族公室之枝叶若去之则本根无所庇廕矣
　　公姓公族
　　诗周南麟之趾振振公子麟之定振振公姓麟之角振振公族又唐杜牧书春秋诸侯之子称公子公子之子称公孙公孙之子称公族
　　维翰维城
　　诗大雅价人维藩大师维垣大邦维屏大宗维翰怀徳维宁宗子维城
　　以宗盟为长
　　左隐十一年滕侯薛侯来朝争长公使羽父请于薛侯曰周之宗盟异姓为后君若辱贶寡人则愿以滕侯为请薛侯许之乃长滕侯
　　以毁言见防
　　屈原名平与楚王同姓仕于怀王为三闾大夫入则与王图议政事决定嫌疑出则监察羣下应对诸侯谋行职修王甚任之原同列上官大夫及用事臣靳尚妬害其能共譛毁之王防屈原原心烦乱遂赴汨罗江自沈而死
　　畏盛满
　　汉河间献王徳字路叔修黄老术少时数言事召见甘泉武帝谓之千里驹昭帝初为祭酒丞后为祭酒妻死大将军欲以女妻之徳不敢娶畏盛满也
　　遵绳墨
　　汉朱浮传光武即位自宗室诸侯王外家后戚皆奉遵绳墨无党亲之名至或乗车牛齐于编人斯固法令整齐下无作威者也
　　刘向博学
　　拾遗记刘向字更生校书天禄阁夜有老人着黄衣植青藜杖杖端出火以照向云我是太乙之精闻卯金之子有博学者下而观焉出怀中玉牒授向乃天文地理之书按向年十二以父徳任为辇郎以行修饬擢谏议大夫
　　辟疆能文
　　汉刘辟疆好读书能属文武帝时以宗室子随二千石议论冠诸宗室
　　宗室领袖
　　北魏宗室澄少好学文明太后曰此儿风神秀发当为宗室领袖
　　宗室标的
　　唐宗室賛景元子孙当草昧之初乗运而奋皆欲显为世豪至河间之功江夏之畧可谓宗室标的者也
　　李勉防介
　　唐李勉郑惠王曾孙字卿少喜学内沈雅外清整其在朝廷鲠亮亷介为宗臣表
　　长吉词章
　　唐李贺字长吉七岁能词章每旦出骑弱马从小奚奴背古锦囊遇所得好句出投中及归足成日率如此母使探囊中书多怒曰是儿要呕出心肝乃已
　　国师
　　东汉刘歆字子骏与父向领校秘书讲六艺传记诸子诗赋数术方技王莽簒位歆为国师
　　宗老
　　南史梁萧琛为侍中武帝呼为宗老
　　宗室授任
　　晋主炎惩魏氏孤立之敝故大封宗室授以职任又诏诸王皆得自选国中长吏齐王攸独不敢皆上请
　　宗室争权
　　晋祖逖曰晋室之乱由宗室争权自相鱼肉
　　枝叶先除
　　刘裕志移晋鼎先除枝叶于是宗室司马国璠逺祸出奔于秦
　　鱼鸟不及
　　隋宗室旧制在宫有出入之防有不许外交之禁故梁忠烈曰吾不及鱼鸟逺矣鱼鸟飞浮任其志惟吾之进退常在人掌握若使吾终与鱼鸟同游则去人间如脱屣耳
　　为枝江丞
　　唐宗室李嵩字元盛少孤事母孝始为枝江丞荆州长史张东之曰帝室千里驹也
　　为任城王
　　见亲王
　　领军专政
　　后魏宗室乂明帝时以领军专政卧妇人于食舆以帕覆之舆入禁中直衞虽知莫敢言者
　　轻财好施
　　唐李白陇西成纪人西凉武昭王李暠九世孙轻财好施客游任城与孔巢父等居徂徕山日沈饮贺知章言于宗召见金銮殿论当世事奏颂一篇帝赐食亲为调羮诏供奉翰林以髙力士譛不得用后居匡庐坐永王璘事长流夜郎防赦还依族人当涂令李阳冰卒于青山东麓
　　宗室宰相
　　唐宗室叙宗室以宰相进者九人林甫奸防防亡天下李程和柔在位无所发明其余皆以才称职号为贤相
　　宗室学士
　　唐李程以宗室擢进士宏词科为学士
　　宗子及第
　　宋英宗在濮邸时与燕王宫族人世雄甚善两家各生子英宗子是为神宗而世雄子名曰令铄后神宗即位令铄进士及第为宗子登科第一
　　宗子状元
　　宋制宗子特立学以养之而取才焉其出身仕宦与民庶略等如嘉王为状元赵汝愚为相尤其显者
　　召试诗赋
　　宋皇祐五年右亲龙武大将军赵克悚上拟试诗赋论十卷且随举八人赴殿试上曰宗子好学亦朝廷美事也令学士院召试三题既中等迁右衞大将军
　　裁损恩数
　　宋王荆公作相裁损宗室恩数于是宗子相率马首陈状诉云均是宗室子孙且告相公看祖宗面荆公厉声曰祖宗亲尽亦须祧何况贤軰于是皆散去
　　汝愚去奸
　　赵汝愚宋宗室也当淳熙之朝以一言而去王抃之奸按汝愚楚王元佐七世孙
　　安仁修牒
　　宋真宗以赵安仁为宗正卿重修玉牒属籍又为僊源积庆图
　　外戚
　　史记外戚世家自古受命帝王及继体守文之君非独内徳茂也盖亦有外戚之助焉
　　屯戍母家
　　诗王风之水不流束薪彼其之子不与我戌申盖刺周平王不抚其民而逺屯戌于母家也按申姜姓之国平王之母家
　　褒赏舅氏
　　诗大雅王命申伯式是南邦因是谢人以作尔庸申伯畨畨既入于谢徒御啴啴周邦咸喜戎有良翰不显申伯王之元舅文武是宪
　　不私广国
　　汉张苍免相文帝以皇后弟窦广国有贤行欲相之曰恐天下以吾私广国乃以申屠嘉为丞相按广国字少君
　　不用野王
　　汉御史大夫李延寿卒在位多举冯野王上曰吾用野王为三公后世必谓我私后宫亲属野王叹曰人皆以女宠贵我兄弟独以女贱按汉以御史大夫为三公故曰吾用野王为三公
　　薄昭杀使
　　薄昭杀汉使者文帝不忍加诛使公卿从之饮酒欲令自引分昭不肯使羣臣丧服往哭之乃自杀按薄昭薄太后之弟文帝之舅
　　田蚡傲兄
　　史记田蚡者孝景王皇后同母弟也辩有口学槃盂诸书王太后贤之景帝后三年封为武安侯武帝即位蚡以肺腑为相权移主上尝召客饮坐其兄盖侯南向自坐东向以为汉相尊不可以兄故私挠由此滋骄治宅甲诸第田园极膏腴前堂罗钟皷立曲旃后房妇女以百数按田蚡为王后同母弟者后母臧儿故燕王臧荼孙也先嫁为槐里王仲妻生男信与两女仲死更嫁长陵田氏生男蚡与胜故蚡为后同母弟也信即盖侯王皇后兄亦蚡之同母兄也两女即后与姁儿也臧儿卜两女皆当贵后将少女姁儿亦入景帝宫生四男而姁儿早卒胜蚡嫡弟也武帝即位封胜为周阳侯尊皇太后母臧儿为平原君史记王太后家三人为侯三人指蚡信胜也
　　封扶栁侯
　　汉外戚侯表扶栁侯吕平以吕后姊长姁之子封侯师古注平既吕氏所生不当姓吕盖史家唯记母族也
　　封章武侯
　　汉文帝窦后弟广国与兄长君厚赐田宅家于长安周勃灌婴等曰吾属不死命且悬此两人两人所出微不可不为择师傅又复效吕氏大事也于是乃选士之有节行者与居两人由此为退让君子不敢以尊贵骄人景帝立封广国为章武侯长君前死封其子彭祖为南皮侯呉楚反窦太后从昆弟子窦婴任侠自喜将兵以军功为魏其侯
　　三子受封
　　汉武帝元光六年匈奴防上谷遣车骑将军衞青将兵击却之赐青爵关内侯元朔二年匈奴入上谷渔阳青击走之取河南地立朔方郡诏封青长平侯五年匈奴防朔方遣青率六将军击之右贤王溃围去得禆王十余人众万五千余人天子使使者持大将印即军中拜青为大将军益封八千七百戸封青三子长伉为宜春侯次不疑为阴安侯次登为发干侯按青字仲卿武帝衞皇后子夫之弟尚景帝王皇后长女平阳公主
　　四姓授业
　　东汉明帝崇尚儒学为外戚樊氏郭氏阴氏马氏诸子立学于南宫号四姓小侯置五经师搜选髙能以授其业
　　赐博平君
　　汉宣帝地节四年春二月赐外祖母号为博平君初上即位数遣使求外家至是得王媪及其男无故武赏赐巨万封列侯按无故武王媪男名初衞太子纳史良娣生子进号史皇孙皇孙纳王夫人生病已故王氏为帝外家
　　封平恩侯
　　汉元帝封外祖父平恩戴侯同产子弟许嘉为平恩侯奉戴侯后注云戴侯许广汉也乃宣帝许后之父后元帝又选许嘉之女以配太子是为成帝
　　王音忠直
　　汉成帝外戚中唯车骑将军王音为修整数谏正有忠直节
　　梁商谦柔
　　东汉梁商字伯夏顺帝选商女为后拜商为大将军商自以戚属居大位每存谦柔虚已进贤辟李固周举为从事中郎京师翕然称为良辅
　　匿情求名
</div>
    <div class="pagination">
<a href="山堂肆考_page109.html">上一页</a><span>...</span><a href="山堂肆考_page105.html">105</a><a href="山堂肆考_page106.html">106</a><a href="山堂肆考_page107.html">107</a><a href="山堂肆考_page108.html">108</a><a href="山堂肆考_page109.html">109</a><span class="current-page">110</span><a href="山堂肆考_page111.html">111</a><a href="山堂肆考_page112.html">112</a><a href="山堂肆考_page113.html">113</a><a href="山堂肆考_page114.html">114</a><a href="山堂肆考_page115.html">115</a><span>...</span><a href="山堂肆考_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
