<!DOCTYPE html>
<html>
 <head>
  <meta charset="utf-8"/>
  <title>
   古今源流至论 - 第 1 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古今源流至论 - 第 1 页/共 13 页
  </h1>
  <div class="content">
   钦定四库全书　　　　　子部十一
　　古今源流至论　　　　　类书类
　　提要
　　【臣】等谨案古今源流至论前集十卷后集十卷续集十卷宋林駉撰别集十卷宋黄履翁撰駉字徳颂宁徳人清脩苦学尝以易魁乡荐著书授徒邻境争迎师之其事迹见闽书中履翁字吉父不详其里贯葢亦闽中人也宋自神宗罢诗赋用策论取士学者咸思以博综古今防攷典制为务而又苦其浩瀚不可猝穷于是类事之家往往排比聨贯荟稡成书以供场屋采掇之用其时麻沙书坊刋本最多大抵出自乡塾陋儒勦袭陈言概无足取惟章俊卿山堂羣书考索最为精博有助考稽是编于经史百家之异同厯代制度之沿革条列件系亦尚有体要虽其书专为科举而设而有宋一代之朝章国典分门别类序述详明多有诸书所不载者实考证家所取资未可以体例近俗废矣乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　古今源流至论前集原序
　　财货而费于源流之知徳义而取夫源流之喻治不结绳文籍以生三代而来至于我宋上下三千余年帝王代兴圣明继作典章文物宏模懿范本末源流所当讲明者奚独财货徳义而已儒家者流以多阅为贵以博闻为高塞胷满腹澒洞殽昧而无条贯或举其中而不知其本或原其始而不要其终高谈有余待问不足三山先生林君徳颂雅有逺度志在邦典博古通今出于生知平居私淑尝取夫治体之大者约百余目参古今之宜穷始终之要问而辨之端如贯珠举而行之审如中鹄嘻有大学问而后有大议论先生以其淹贯之学发而为经济之文是非品藻确乎其当昔汉武帝之策仲舒欲闻大道至论先生之论其至论也欤故名之曰古今源流至论以广其传焉黄履翁序


　　钦定四库全书
　　古今源流至论前集卷一　　宋　林駉　撰





　　○此所谓旡极而太极也所以动而阳静而隂之本体也然非有以离乎隂阳也即隂阳而指本体不杂乎隂阳而为言耳□此○之动而阳静而隂也中○者其本体也□者阳之动也○之用所以行也□者隂之静也○之体所以立也□者□之根也□者□之根也□此阳变隂合而生水火木金土也□者阳之变也□者隂之合也□隂盛故居右□阳盛故居左□阳穉故次火□隂穉故次水□冲气故居中而水火之□交系乎上隂根阳阳根隂也水而木木而火火而土土而金金而复水如环无端五气布四时行也○□　　　五行一隂阳五殊二实无余欠也隂阳一太极精粗本末无彼此也太极本无极上天之载无声无臭也五行之生各一其性气殊质异各一其○无假借也　　此无极二五所以妙合而无间也○干男坤女以气化者言也各一其性而男女一太极也○万物化生以形化者言也各一其性而万物一太极也【此以上引説解剥图体此以下据图推尽説意】惟人也得其秀而最灵则所谓人○者于是乎在矣然形□之为也神□之发也五性　　　之徳也善恶男女之分也万事万物之象也此天下之动所以纷纶交错而吉凶悔吝所由以生也惟圣人者又得夫秀之精一而有以全乎○之体用者也是以一动一静各臻其极而天下之故常感通乎寂然不动之中盖中也仁也感也所谓□也○之用所以行也正也义也寂也所谓□也○之体所以立也中正仁义浑然全体而静者常为主焉则人○于是乎立而○□　　　天地日月四时鬼神有所不能违矣君子之戒慎恐惧所以脩此而吉也小人之放僻邪侈所以悖此而凶也天地人之道各一○也阳也刚也仁也所谓□也物之始也隂也柔也义也所谓□也物之终也此所谓易也而三极之道立焉实则一○也故曰易有太极□之谓也【朱子太极图觧】
　　太极论
　　自或者谓此图非先生所学之至而学者遂疑其浅【晦翁遗学跋先生之学其妙见于太极一图通书之言皆发此图之蕴朱震进易説谓此图传自陈抟种放穆脩而胡仁仲以为先生非止为种穆之学者此特其学之一者耳非其至也及得志文攷之然后知果先生自作而非有所受于人】自或者谓此图程氏遗书未尝及而学者遂疑其迂【南轩解太极图序曰或曰太极图周先生授二程先生者也今二程先生之所讲论答问见于遗书者大畧可覩独未尝及此图何耶以为未可遽示则圣人之遗辞见于中庸易系者先生固多所发明矣何独秘于此耶栻应之曰二程先生虽不及此图然于其説固多本之矣试尝攷之当自可见也】嗟夫不由师传黙契道体推明兆朕根极领要盖濂溪所独得之学议论渊源理义粹精或者其可妄议乎尝敬观晦翁之言曰先生之学其妙见于太极一图彼谓非其至者正先生至至之妙又观晦翁之言曰程氏此图黙识于言意之表盖不求于陈迹也【晦翁解太极图序曰张敬夫以书来曰二先生所与门人讲论问答之言见于书者详矣其于西铭盖屡言之至此图则未尝一言及也谓其有微意是则固然然所谓微意果何谓耶切以为此图立象尽意剖析幽微周子盖不得已而作也观其手授之意盖以为惟程子为能当之至程子而不言则疑其未有能受之者尔夫既未能黙识于言意之表则持心空其弊必有不可胜言者】然则探前圣不传之蕴当求濓溪太极之图求濓溪太极之图又当求晦翁绪论之意庶乎义理之门可入而圣贤之阃可窥矣且氷轮金井心节清冽【赵阅道赠周茂叔诗心似氷轮浸玉渊节如金井冽寒泉】光风霁月胷次洒落【黄庭坚濓溪诗序周茂叔人品甚高胷次洒落如光风霁月好读书养志林壑初不为人窘束】故发而为学其妙具于太极之图其图又见于通书之论书不尽言图不尽意图书盖相表里也自今观之无极而太极太极而两仪此图之奥也【太极图曰无极而太极太极动而生阳动极而静静而生隂静极复动一动一静互为其根分隂分阳两仪立焉阳变隂合而生水火木金土五气顺布四时行焉】而通书则曰五殊二实二本则一岂非发明自无而有之防乎【通书性理命篇曰二气五行化生万物五殊二实二本则一是万为一一实万分万一各正小大有定】隂阳一太极太极本无极此图之妙也而通书则曰五行隂阳隂阳太极岂非发明自有而无之防乎【通书动静篇曰水隂根阳火阳根隂五行隂阳隂阳太极四时运行万物终始混兮辟兮其无穷兮】乾道坤道化生万物图言易道之变化也【太极图旡极之真二五之精妙合而凝乾道成男坤道成女二气交感化生万物万物生生而变化无穷焉】而通书所谓大哉乾元万物资始非此意耶【通书诚上第一曰诚者圣人之本大哉乾元万物资始诚之源也】圣人定以中正仁义立人极焉图言人极之宗主也【太极图圣人定之以中正仁义而主静立人极焉】而通书所谓圣人之道仁义中正而已非此理耶【通书道篇圣人之道仁义中正而已矣守之贵行之利扩之配天地岂不易简岂为难知不守不行不扩耳】张南轩以太极图渊源粹精秦汉以来所未有信乎太极图濓溪之阃奥也【南轩太极图序】胡氏以通书书之约而道之大文之质而义之精信乎通书又此图之啓钥也【胡宏通书序通书四十章周子所述也人见其书之约也而不知其道之大也见其文之质也而不知其义之精也见其言之淡也而不知其味之长也顾愚何足以知之试举其一二语为同志啓予之益乎患人以发防决科荣身肥家希世宠为而已则曰志伊尹之所志患人以知识见闻为得而自售不待价而沽也则曰学顔子之所学人能立伊尹之志脩顔子之学然后知通书之言包括至大而圣门之事其无穷焉】然世之轻议其学者曰易有太极而图加以无极疑其渉于道家虚无之论呜呼为其説者盍不以吾心验之方其寂然无思万善未发是无极也虽云未发而此心昭然灵源不昧是太极也欲知无极太极之妙先于吾心澄神端虑察而见焉则夫子发明造化之蕴了然无余赜矣善乎晦翁之言曰无极而太极非太极之外复有所谓无极者盖上天之载无声无臭而实造化之枢纽也斯言尽之矣【晦翁解曰上天之载无声无臭实造化之纲维品彚之根柢也故曰无极而太极非太极之外复有无极也】噫康节先天之易了斋指为心法而后来者反名其书为考数【陈了斋莹中答杨中立游定夫书康节云先天图心法也图虽无文吾终日言未尝离乎是故其诗曰身在天地后心在天地先天地自我出其余恶足言先天之学以心为本其在经世康节之余事耳世人求易于文字至语皇极以为考数之书康节诗云自从三度絶韦编不读书来二十年俯仰之间旡所愧任傍人道是神仙后来者名其书为考数皆康节所不憾也】横渠西铭之书伊川谓与孟子性善养气之论同功而或者至疑其流于兼爱【伊川语録西铭一书与孟子性善养气之论同功山曰西铭言体而不及用未免渉于兼爱后伊川以书告之始信西铭之学】无怪乎后学以无极议濓溪也后之读者诚能虚心一意反复潜玩而毋以先入之説乱焉则庶几乎有得周子之心
　　西铭
　　愚尝敬诵明道之训矣曰西铭之书仁孝之理备乎此须臾而不于此则不为仁不为孝矣【语録】吁精矣哉横渠之道也至矣哉明道之训也夫西铭一书理义奥阃发前圣未发之蕴啓人心未啓之机真可与天地同其体浑浑乎无所名恢恢乎无所不及范围不可得而过形器不可得而絷【吕博士西铭賛】故伊川一见不以性善养气者称则以原道宗祖者言【杨中立问曰西铭言体不及用恐其説遂至于兼爱何如伊川曰西铭之书推理以存义与孟子性善养气之论同功岂墨氏之比哉西铭明理一而分殊墨氏则无分殊之説子比而同之过矣】明道一见不以达得天德者语则以极醇无杂者论【明道曰订顽立心便达得天徳又订顽之言极醇无杂秦汉以来学者所未到】然究其防要大抵切切于仁孝之道且干称父坤称母此西铭之纯乎孝【横渠西铭曰干称父坤称母予兹藐焉乃混然中处故天地之塞吾其体天地之帅吾其性民吾同胞物吾与也大君者吾父母宗子也其大臣宗子之家相也】人而有见于此则事天如事亲事亲如事天而孝子之职举矣或谓申生恭而未免防父于恶而乃取而侪诸大舜之底豫而遂疑其驳不知横渠之意非谓舜之孝果与申生同也特以明事天者夭寿不贰而脩身以俟命耳夫何疑【西铭曰育英才颍封人之锡类不弛劳而底豫舜其功也旡所逃而待烹申生其恭也】民吾同胞物吾与也此西铭之纯乎仁【见上】人而有见于此则天下为一家中国为一人而仁人之事毕矣或谓孟子亲亲仁民自有次第而乃合而归诸大君之长防而遂惑其泛不知横渠之意非谓大君之心果爱无差等也特以示圣人之心一视而同仁而能称物以平施耳夫何惑【尊高年所以长其长慈孤弱所以防其防圣其合徳贤其秀也凡天下疲癃残疾惸独鳏寡吾兄弟顚连而无告者也】学者茍能志其所志学其所学澡身浴徳之地斋心克己之时力于此焉而求之则孔孟之道可传曽顔之学可企而横渠之望于后人者亦无负矣呜呼知西铭者固以西铭之言为当病西铭者复以西铭之言为过今观山之言有曰言体而不及用曰有平施而无称物此犹可也【见上】鲍若雨何人而亦非之刘安节何人而亦议之甲可乙否互相矛盾吁横渠其果可疑乎如其果尔则二程何信之笃也如彼如曰不然何二三子复疑之深也如此哉疑之者是则信之者非信之者是则疑之者非二者必有一焉曰皆是也信之者所以知之疑之者亦所以求知之信之者固无疑矣而疑之者亦岂终于疑哉吾亦见其不能不终归于信而已矣鲍若雨向尝疑也及闻伊川管窥天之喻则幡然而改【语録】刘安节向尝疑也及闻伊川造道有得之言则顿然而觉【同上】杨山向尝疑也及闻伊川理一分殊一语则倐然风飞判然氷释矣又何疑焉【见上】愚故曰终归于信而已矣嗟夫人疑先天易为考数之书得陈莹中之言而悟世疑太极图加无极之妄得晦翁之言而释【见太极图条】然则西铭一书所以信于人心信于天下后世者幸有二程先生遗训在
　　性学
　　道学不明而性命之説莫知所宗矣荀子曰人之性恶也子曰人之性善恶混也荀子之言性杞栁之论杨子之言性湍水之论善乎孟子之言曰人无有不善水无有不下可谓深切着明直以破诸子异同之论矣然切有疑焉伊洛之学孟子之学也程子曰善固谓性恶亦不可不谓之性毋乃与孟子二言乎曰孟子举本然之性程子举所禀之性盖本然之性天命之正理不以圣智而有余不以愚不肖而不足所禀之性刚柔之异质迟速之异齐有生而钟其纯粹之最者亦有偏驳者亦有驳之甚者其最粹者固存其本然之常性不待复而诚此所谓生知圣人也若其偏驳者其为不善必先就其所偏而发此固可得而反也若偏驳之甚则有于其生也而察其声音顔色而知其必为不善如叔向之母知叔虎之必防羊舌氏之类是也故伊川谓夫子之言性相近者指所禀之性谓孟子之言性善者指本然之性是言也与孟子七篇盖相表里又安有异同哉【南轩曰或问程子谓善固性也恶亦不可不谓之性也然则与孟子有二言乎曰程子此论盖为气禀有善恶言也如羊舌虎之生已知其必防宗之类以其气禀而知其末流之弊至此谓恶亦不可不谓之性者言气禀之性也气禀之性可以化而复其初夫其可以化而复其初者是乃性之本善者也】彼荀杨之论执所禀之性以论本然之性此所以失圣贤之本防也欤呜呼气质之性固有善恶也然善者可以为圣为贤全其所固有之物恶者能力自矫揉亦可以化而复其初夫其可以化而复其初者是乃性之本善者也横渠曰气质之性君子有弗性者焉【横渠语録形而后有气质之性善反之则天地之性存焉故气质之性君子有弗性者焉】山曰气质之性君子不谓之性【山语録生之谓性气质之性也君子不谓之性则故而已矣】盖欲因其所禀而反之本然则人皆可为尧舜此孟子所以有异于荀杨此程氏所以有合于孟子也虽然以上智而论下愚固同此性也以人而论物亦同此性也何者性之本则一而已矣而其流行发见人物之所禀万有不同焉究何莫而不由于太极何莫而不具于太极是其本之一也然有太极则有二气五行絪緼交感其变不齐故其发见于人物者未尝不各具于气禀之内故原其性之本一而察其流行之各异知其流行之各异而本之一者未尝不全也程子曰论性而不论气不备论气而不论性不明盖论性而不及气则昧夫人物之分而太极之用不行矣论气而不及性则迷失大本之一而太极之体不立矣用之不行体之不立焉得谓之知性乎异端之所以贼仁害义者皆自此也【语録】噫合则为太极之一本散则为人物之异禀固也然在人有脩道之教可以化其气质之偏而复夫尽已之性尽人之性尽物之性及其极与天地叅此人之所以为人之道而异夫庶物也孟子所谓异于禽兽几希者可不察哉可不谨哉
　　心学
　　一中分造化心上起经纶此康节之诗也【康节诗曰天向一中分造化人从心上起经纶】则知心学不可不谨中心如自固外物岂能侵此明道之诗也则知心学不可不专【语録】夫心者人之神明所以具众理而应万事者也有和粹之心者其容必温有慈仁之心者其容必良有雍肃之心者必恭有保防之心者必俭耳目鼻口之不相乱者此心也喜怒哀乐之不失节者此心也心之为心亦大矣世之论者莫得其防以时求心而心非时之可求所谓出入无时者是已以处求心而心非处之可得所谓潜天而天潜地而地者是已以体求心而心非体之可见所谓不在内外者是已以用求心而心非用之可得所谓无思无虑寂然不动感而遂通者是已【康节杂説】然则心果安在哉曰日新之徳即念之致罔念之狂即心之放有所忿懥有所忧患则不得正有所恐惧有所好恶则不得正心之邪正其根于一念之微乎其所以非念之不生罔念之不形者又在敬学之涵养也关洛诸公防绎心学之扄钥发明性学之渊源自敬之外断无余蕴明道之论心曰敬以直内是涵养意也【明道曰或问每常遇事即能知操存之意无事时如何存养得熟曰古之人耳之于乐目之于礼左右起居盘盂几杖有铭有戒动息皆有所养今皆废此独有理义之养心耳但存此涵养意乆则自熟矣敬以直内是涵养意言不庄不敬则鄙诈之心生矣貎不庄不敬则怠慢之心生矣】伊川之论心曰闲邪存诚敬以直内也【忠信所以进徳者何也闲邪则诚自存诚斯为忠信也如何是闲邪非礼而勿视听言动邪斯闲矣以此言之又几时要身如枯木心如死灰又如絶四德毕竟如何又几时复如枯木死灰敬以直内则消伊川语録】横渠曰当以己心为严师也【横渠语録横渠曰正心之始当以己心为严师凡所动作则知所惧如此一二年间守得牢固则自然心正矣】夫惟守之以敬也鄙倍不生而此心广矣暴慢不生而此心肃矣纵肆不生而畏心长矣欺诈不生而善心萌矣是必起居出入无不谨也视听言动无非礼也渊黙雷声尸居龙见无敢欺也上帝临汝无贰尔心无敢慢也对妻子如对严賔待童稚如待长者暗室屋漏洋乎如左右之有神不覩不闻俨乎如十目十手之所指视夫然故云行雨施此心之充鱼跃鸢飞此心之察洞然明镜湛然止水与天地同其流与造物同其游而虚明纯粹不失赤子之初矣诸君子所以潜心孔学以入尧舜精微之妙者其功用至实也呜呼自前圣絶学之后英雄豪杰功利峥嵘经生学士识见烂熳茫乎不知所指归者几千年矣而关洛诸公发明养心之敬学揭诸人亡书废之余岂非后学之幸欤虽然数君子之论当矣然未免自为同异者伊川曰能尽心则知性知天矣曰心曰性曰天本一理也【杨潜道録伊川语孟子曰尽其心者知其性则知天矣心也性也天也非有异也】横渠曰以心知天犹居京师徃长安复二之也或混而一之或岐而二之斯不一家自为学乎【吕与叔録伊川语横渠尝喻以心知天犹居京师往长安但知出西门便可到长安此犹是两説若要识诚实只在京师便先到长安】曰伊川混而一之者自得之学此自诚而明之意也横渠岐而二之者为学者言之此自明而诚之意也其言异其防同乌可执是议之哉伊川曰心之所主则虚故以明鉴在此万物毕照言之也【语録】明道曰心有所主则实复以弊屋御冦驱逐不暇言之也【同上】或以虚言或以实言斯不亦人自为説乎曰伊川谓其虚者盖涵养莫如敬以敬存心则天真洞然表里澄彻所见者无非理而外邪不能入矣明道谓其实者盖四端具备则充然有得无非实理而外患不能入矣中之虚明则外不能挠中之充溢则外不能乗又乌可过疑其异哉终日圣门无一事只输顔子得心斋愚也敢书诸绅【吕与叔诗】
　　中
　　中之理有二有大本之中有时中之中大本之中不偏不倚浑然于未发之前故中庸谓中者天下之大本是也时中之中时有万变中无定体无定体者以太极无适而不为中也故中庸谓君子而时中是也盖未发之中犹地中之中随时之中犹日中之中【晦翁或问曰程子专以不偏为言吕氏专以无过不及之説子又合而言之何也曰中一名而含二义程子固言之矣今以其説推之不偏不倚云者未发之前浑然在中无所偏倚之名也无过不及者时中之义见诸行事各得其中之名也盖未发之中不近四旁犹地中之中时中之中则随时取中犹日中之中尔】是理也关洛先生讲之熟矣程氏论大本之中也曰喜怒哀乐未发寂然不动也【吕大临曰不倚谓之中不杂谓之和程先生答曰不倚谓之中甚善不杂之言犹未莹不杂谓之和未当大临又曰喜怒哀乐之未发则赤子之心而已当其未发此心至虚无所偏倚故谓之中程先生答曰喜怒哀乐未发谓之中赤子之心发而未逺乎中若便谓之中是不识大本也　又曰喜怒哀乐以未发谓之中中也者寂然不动者也故曰天下之大本】曰亭亭当当直上直下之正理也【遗书程先生明道曰中者天下之大本天地之间亭亭当当直上直下之正理出则不是唯敬而无失最正】论时中之中也曰三过其门不入在禹稷之世为中居陋巷在顔子之时为中如一家一国之所推也【遗书或问时中如何程伊川曰中字最难识须是黙识心通且试言一防则中央为中一家则防中非中而堂为中言一国则堂非中而国之中为中推此类可见矣如三过其门不入在禹稷之世为中若居陋巷则非中也居陋巷在顔子之时为中若三过其门不入者则非中也】曰当手足胼胝则于此为中当闭户不出则于此为中如秤权之义也噫尽之矣【伊川曰欲知中庸者无如权湏是时而为中若以手足胼胝闭户不出二者之间取中便不是中若当手足胼胝则于此为中权之为言秤锤之义也何物为权时也义也】虽然程氏之答吕大临问中之书必谓其喜怒哀乐之未发【见上】答苏季明求中之问则谓存养于喜怒哀乐之未发其所论大本之中自未发一语之外无余説矣【苏季明问喜怒哀乐未发之前求中可否伊川曰不可既思于喜怒哀乐未发之前求之又却是思也既思即是已发才发便谓之和不可谓之中也】至门人时中之问断然以难识告之必使黙识心通而后已是果何见哉【见上】呜呼杨墨之兼爱为我皆滞于一偏之失子莫之固执是又举一而废百此程夫子之所深惧也【南轩曰为我兼爱皆偏滞于一隅乌能中节至于子莫则又于为我兼爱之间执其中】夫万变者时也万殊者事也万类者物也而是中散于万变万殊万类之中当此时则此为中于彼时则非中矣当此事则此为中于他事则非中矣即是物则此为中于他物则非中矣盖其所以为中者天理之所存也程氏所以深切告语者盖虑其一动不谨必为吾道之贼也故愚为之説曰尧舜汤武之征逊不同而同于中夷惠之出处不同而同于中三仁之生死不同而同于中顔孟之语黙不同而同于中明夫此则可与论时中之义也然又论之方其未发也虽未有无过不及之可名然体用一源则所以为无过不及之凖则者实在于是及其时中也虽其所主不能不偏于一事然显微无间则其所以无过不及者是乃无偏倚者之所为也故程子曰言和则中在其中言中则含喜怒哀乐在其中正谓此尔然则后之学者以大本之中时中之中参稽而互考之则思过半矣【遗书】
　　仁
　　甚矣仁之难言也义可言宜礼可言别智可言知仁果何所训哉【程氏遗书伊川曰义训宜礼训别智训知仁当何训説者谓训觉训人皆非也当合孔孟言仁处大槩研穷之二三歳得之未晩也】以觉谓仁则仁非觉之可尽盖仁然后有觉而觉未足谓仁也【无垢曰仁者觉也心既至觉则善念亦觉恶念亦觉岂独觉吾一身而已哉晦翁语録曰张无垢以觉为仁则是以智为仁又或问知觉是仁否曰仁然后有知觉】以人谓仁则仁非人之可尽盖言仁而不言人则不见理之所寓言人而不言仁则人特块然之身耳必合而言之非析而言之也【晦翁语録或问人者仁也合而言之道也如何先生曰仁之所以得名以其人也言仁而不言人则不见理之所寓言人而不言仁则人不过是一块血肉耳必合而言之方见得道理出来】以爱谓仁则仁亦非爱之可尽盖爱本人之情仁本人之性又乌可以性为情哉【程氏遗书问仁伊川曰此在诸公自思之将圣贤所言仁处类聚观之体认出来孟子恻隠之心仁也后人遂以爱为仁爱自是情仁自是性孟子言恻隐之心仁之端也既曰仁之端则不可便谓之仁退之言博爱之谓仁非也】甚矣仁之难言也杏坛迹芜道学不传不有先觉孰开我人此关洛君子有功于后学也尝叅诸关洛之论仁也在身为心在物为理在德为元程曰心生道也恻隐之心人之生道是在身为心也【或问仁与心何异曰心是所主处仁是就事言曰若是则仁是心之用否曰固是若说道仁者心之用则不可心譬如身四端如四肢云云固是一身所用其可谓身之四肢如四端固具于心然亦未可便谓心之用或曰譬如五谷之种必待阳气而生曰非是阳气发处却是情也心譬如谷种生之性便是仁也　又伊川曰心生道也有是心斯具是形以生恻隐之心人之生道也】程曰仁者天下之正理失正理则无序而不和是在物为理也【程氏经说曰仁者天下之正理失正理则无序而不和】程曰万物之生意可观此元者善之长斯所谓仁此言仁之徳也【遗书明道曰万物之生意最可观此元者善之长也斯之谓仁也】呜呼仁之为仁其不可限量如此岂一言所能尽哉大哉仁之道乎内外逺近血脉贯通而后仁而少有壅遏则未也【遗书】一民一物同胞共体而后仁而少有间断则未也【横渠西铭曰天地之塞吾其体天地之帅吾其性民吾同胞物吾与也大君者吾父母宗子其大臣宗子之家相也尊高年所以长其长慈孤弱所以防其防圣其合徳贤其秀也】泛应曲当无往不寓而后仁而此善彼不善则未也【遗书】程氏谓以手足痿痹为不仁以天地万物为一体是物物皆仁也【遗书明道曰医书言手足痿痹为不仁此言最善名状仁者以天地万物为一体莫非已也认得为已何所不至】张氏谓天体物而不遗仁体事而无不在是事事皆仁也【正张横渠曰天体物不遗犹仁体事而无不在也礼仪三百威仪三千无一物非仁也】此关洛论仁正孔门博施济众天下归仁之遗防欤虽然言仁固难求仁尤难愚又求关洛求仁之要曰人体公为仁又曰少私意不仁盖公则物我兼照天地同量而私则町畦立而仁道息矣【伊川曰仁之道要之只消道一公字公只是仁之理不可将公便唤做仁人而以公体之故为仁只为公则物我兼照故仁所以能恕所以能爱恕则仁之施爱则仁之用也】曰虚静仁之本又曰仁之难成以人人有利欲之心盖虚则无蔽静则无挠而利欲则思虑汨而仁道泯矣【横渠曰端笃虚静者仁之本不能安则端笃也无所系闵昏塞则是虚静也此难以顿悟茍知之须乆于道实体之方知其味夫仁亦在乎熟之而已程氏曰仁之难成者以人人有利欲之心耳】　噫忠恕者仁之方寛裕者仁之质斋庄中正者仁之守发强刚毅者仁之用无迷其方无毁其质谨守之力行之则仁其庶几乎伊洛我师也山岂欺我哉【山文集山曰忠恕者仁之方也寛裕温柔者仁之质也斋庄中正者仁之守也发强刚毅者仁之用也无迷其方无毁其质谨守之力行之则仁其庶几乎】
　　乐道
　　陈蔡之厄此事变之至难也而夫子之歌自如陋巷之居此人情之难堪也而顔子之真乐不改盖境变于外者皆其中之无所守乐顺乎天者宜乎人之无所汨夫子之恂恂便便訚訚侃侃躩如勃如襜如翼如无以异于夭夭申申之时也视要盟于卫相礼于夹谷之时无以异于乡党朝廷之时也夫子之以天自处彼视死生祸福为何等物哉则歌于陈蔡者非迂也宜也顔子之视纡金之荣不若箪食瓢饮之真也礼乐为邦之盛不若杏坛雍容之趣也顔子之于贫贱富贵无一毫介蔕于其间彼区区外慕安能凂已哉则不改其乐于陋巷者非矫也亦宜也大抵人各有所乐也有乐于物者有乐于道者如嵇康好锻阮孚好蜡屐渊明之好酒钟繇之好书尝试使康舍锻孚舍屐渊明舍酒钟繇舍书其中心有歉然不乐者此皆中懐不足而有慕于物也如伊尹之耕莘曾之浴沂孟子之反身而诚其亦自乐其乐于外物已尽忘之矣非真见乎道者不能也虽然圣贤之所谓乐者何也遇事而事中有理遇物而物中有理天高地下此理之形也云行雨施此理之彻也鸢飞鱼跃此理之察也旦昼生死此理之安也素富贵素贫贱素患难素夷狄无入而不乐焉此其所以为圣贤之学欤孔顔之学寥寥千载尚有得其传者吾于伊洛见之濓溪之光风霁月胷次洒落不为外物拘束者可想也【黄庭坚濓溪诗序周茂叔人品甚高胷中洒落如光风霁月不为人拘束】夫惟不为外物拘束则铢视轩冕尘视金玉而以道充为富贵【通书富贵第三十三章君子以道充为富身安为贵故常泰而无不足而铢视轩冕尘视金玉其重无加焉耳】见其大则心泰心泰则无不足而以贫富为一处【同上顔子第三十三章见其大则心泰心泰则无不足云云则富贵贫贱处之一也处之一则化而齐故顔子亚圣】已意之妙见于窻前之草【谢显道记明道语周茂叔窻前草不除问之云与自家意思一般子厚闻驴鸣亦谓如此】再见之后使人有吟风弄月之兴【明道先生自言再见茂叔后吟风弄月以归有吾与也之意】此无他濂溪平日之所学者一则曰顔子二则曰顔子则宜乎无歉于箪瓢之乐也【茂叔通书曰志伊尹之志学顔子之学　又明道先生曰昔受学于周茂叔每令寻顔子仲尼乐处所乐何事】明道之道通于外充然有得其不为世俗所累可见也【明道先生作鄠县主簿有诗曰万物静观皆自得四时佳兴与人同道通天地有形外思入风云变态中富贵不淫贫贱乐男儿到此是豪雄】夫惟不为世俗所累则见草而知造物生生之意【明道先生书窻前有茂草覆砌或锄之曰不可欲常见造物生意无垢语録】见鱼而知物意之自适【同上明道置盆池蓄小鱼数尾时时观之或问其故曰吾欲观万物自得意草之与鱼人所共见惟明道见草则知生意见鱼则知自得意此岂流俗之见可同日而语】真趣寓于云淡风轻之天【明道有诗曰云淡风轻近午天傍花随栁过前川时人不识予心乐将谓偷闲学少年上蔡曰看他胷中直是好与曾底事一般】佳境见于坐上春风之日【朱公掞见明道于汝归语人曰光庭在春风中坐了一个月上蔡语録】此无他明道之所慕者一则曾二则曾则宜乎无愧暮春之咏也【见上】二先生之所学品题风花与尧舜三代而为一【程氏遗书尧夫诗雪月风花未品题他便把这些事与尧舜三代一般此等语自孟子后无人曾敢如此道来】优游造物与顔瓢瑟而同乐【见上】功名不足惑其心利达不足汨其念是犹烈火中之真金乎疾风中之劲草乎嵗寒凛凛而松栢自有和气乎噫处暇裕之时固难处患难之时尤难吾观党祸之起士类之大厄也涪州之行吾道之不幸也【尹公语録崇宁初元祐学有禁奸人用事出其党为诸路学使专纠其事又伊川贬于涪州】伊川讲道自如殆若平时语黙不为之易其节饮食不为之失其味正仲尼不惑之时孟子不动心之境大舜歌南风之日文王演周易之年也此其乐岂易量哉是故张思叔因涪陵之归甘心沟壑慨然有自得之意【吕氏杂志张思叔伊川归自涪陵思叔始见先生因诵孟子志士不忘在沟壑勇士不忘防其元始有自得处后更穷理造微云】马时中当学禁之严锐然亲承有虽死何憾之意【逸士状马伸字时中崇寜初元祐学有禁伸锐然为依亲之讣先生以非其时且曰得闻道虽死何憾】平日之所讲明之所薰炙也熟矣呜呼至此而后见伊洛之学明道有诗曰富贵不淫贫贱乐男儿到此是豪雄【见上】吕晋伯有诗曰可怜曾惟鸣瑟独对春风咏不休【上蔡语録吕晋伯兄弟中皆有见处作诗咏曽防曰函丈从容问且酬展才无不相诸侯可怜曽惟鸣瑟独对春风咏不休】愚虽不敏请事斯语
　　中庸大学
　　尊崇正学在君师讲明正学在宗师大矣哉中庸大学之书盖帝王立治之根本圣贤进徳之阃奥也是故表章圣经崇重正学使天下享至治之泽此其责在君师继续絶学演析奥义使天下闻大道之要此其责在宗师尝观唐虞而至今日世道不知几变矣而二书正学与风雨晦防流行于天地之间不容一息泯然三代而上有君师以任道统固不待宗师之功春秋以来无君师以任道统不得不赖宗师之学上有君师任尊崇之责下有宗师任讲明之责者其惟我朝乎且尧舜之相授惟精一执中之道夏周之相因自皇极之道无闻焉精则见于授受之妙粗则寓于耕桑之末微则存于人心禀赋之初显则着于日用常行之际而中庸之道尊矣三代盛时中外有学方其八歳则自王公以下至于庶人之子弟皆入小学而教之以礼乐射御书数之文及其十有五年则自天子之元子众子以至公卿大夫元士之适子与凡民之俊秀皆入大学而教之以脩己治人之道而大学之道尊矣是时也其学见于人君之躬行其理见于吾民之性分治隆于上俗美于下不待形于笔舌间而是学已昭昭于日月故曰三代而上君师尊崇之功也自贤圣之君不作而正大之学无传吾夫子虽不得其位而所以为天地立心为生民立极为前圣继坠绪其功又有贤于尧舜者自率性脩道而至天地位万物育之功自夫妇造端而至上下皆察之境自好学力行而至治人治天下之道皆所以讲明中庸之义以明徳新民为学问之本以致知格物为齐家治国之原以仁敬孝慈为君臣父子之极皆所以讲明大学之防是时也夫子传之曽子曽子传之子思惧夫去道愈逺去圣愈邈于是推帝王心传之本叅父师问答之防作为传义开淑后人谆谆于言论之表故曰春秋而下宗师讲明之功也粤自杏坛迹芜木铎响息孔氏家学流澌泯没经生学士溺记诵章句之末其学浅近而无用异端邪説穷空虚寂防之域而其学荒唐而无实使其君子不得闻大道之要其小人不得至治之泽晦盲否塞反覆沉痼以及五季之衰而坏乱极矣斯文未丧隂剥阳复我宋龙兴五星奎聚列圣相承既示尊崇周程大儒复加讲贯接尧舜之宗泒发孔孟之渊源而正学始昭昭于人心方仁宗之嗣服也以中庸为脩身治人之道乃命经筵反覆陈説非仁宗得中庸之本乎【事实景祐四年仁宗宴饯邢昺于龙图阁上指礼记中庸昺指为天下国家有九经之语因讲述大义序脩身尊贤之本　又寳训五年上令张知古讲中庸脩身治人之道必使反覆陈之】方哲宗之初政也以大学为入徳之序乃诏经幄训释大义非哲宗得大学之防乎【长编元祐五年刘唐老言大学一篇论入徳之序欲诏经筵训释以备观览】夫自大原不传之后其道寥寥不知几载汉唐以来或尊经或隆儒或右文固有任君师之责矣而不能接圣道之正统此愚幸国朝有君师以尊正学也然此特上人之责耳舂陵之墟周子出焉关洛之间程张出焉二三先生口传心授圣经贤传防绎奥防其言幽探乎隂阳五行之赜而其实不离乎仁义中正之际【周子太极图五行一隂阳也阴阳一太极也太极本无极也五行之生也各一其性无极之真二五之精妙合而凝乾道成男坤道成女二气交感化生万物万物生生而变化无穷焉唯人也得其秀而最灵形既生矣神发知矣五性感动而善恶分万事出矣圣人定之以中正仁义而主静立人极焉】其道极乎乾道变化各正性命之奥而其实不出乎忠恕之心【语録程夫子曰忠恕一以贯之忠者天道恕者人道忠者无妄恕者所以行乎忠也忠者体恕者用大本达道也此与违道不远异者动以天尔又曰夫子之道忠恕而已矣维天之命于穆不已忠也乾道变化各正性命恕也】其学造乎立极开太平之博而其实不外乎格物之微【语録程夫子为天地立心为生民立极为前圣继絶学为天下后世开太平又明道行状曰以暗室屋漏为谨独之所以格物致知为成性之验】不曰中庸为终身之用【伊川语録】则曰大学为入徳之门【语録程夫子曰大学孔氏之遗书而初学入徳之门也于今可见古人为学次第者独赖此篇之存】次其简编发其归趣而子思不言之蕴尽矣夫自二学不明之后诸说纷纷盖不一家汉唐以来或训诂或正义或著论固有任宗师之责矣而不得圣经之本防此愚幸国朝有宗师以讲正学也愚尝庄诵遗经参稽绪论而知是学之本矣盖诚者中庸之门户而敬者大学之指归然曰诚曰敬不过本之于心而已矣为小学者不由乎敬固无以涵养本原而谨夫洒扫应对之节为大学者不由乎敬亦无以进德脩业以致夫明德新民之功此敬之功用也天下达徳而非诚固不能尽其智仁勇以遂其行之之意国家九经而非诚亦不能尽已尽人以得其所以行之之本此诚之功用也吾惟存养其诚敬之心则雾扫空澄埃除镜彻天真湛然表里洞照天下之理无往而不自得茍梏亡其诚敬之心则茅塞生矣室庐空矣方寸扰扰情欲横生天下之理惟见其至难此非愚之臆说盖伊洛渊源之学也圣天子心传大原躬行实理褒宠晦翁之正讲读中庸大学之正学乃形奎画乃锡荣爵正儒学大幸之日呜呼帝王正道至祖宗而续至今日而盛孔氏正经至伊洛而传至晦翁而着愚也沐圣朝之文教佩前哲之格言当在鸢飞鱼跃之下


　　古今源流至论前集卷一
　　钦定四库全书
　　古今源流至论前集卷二　　宋　林駉　撰
　　语孟
　　论语一书盖理学之渊源也而终始问答不及诚之一字学者疑之【山语録问中庸论诚而论语不及一诚何也曰论语凡言恭敬忠信所以求仁而进徳之事莫非诚也论语示人以其入之方中庸言其至】孟子七篇盖性学之门户也而辨舜与象皆谓之才君子惑焉【伊川语録孟子言性情才三者皆无不善亦不肯于所禀处说不善以尧为君而有象以瞽瞍为父而有舜亦是才然孟子不为才之罪者正答公都子问性善不暇一一辨之】噫有是哉周子论太极而及无极或者滋惑得先辈之说始明【周子太极图有言无极而太极近世诸儒疑其无极似道家之论晦翁遂作图说解明图体】横渠西铭世谓其言体而不及用非前哲力解其说吾恐异论纷纷未已也【张横渠西铭杨山疑其言体不及用伊川贻书答之后山始有释然无惑之语】语孟二书圣贤之所议论之所问答实万世所取法之书帘视壁听传讹袭舛世无伊洛开觉后人则夫子之道迂而孟子之志荒矣防哉伊洛师友之言曰论语之所以不言诚者盖示人以入之之方要之言恭敬忠信皆诚之防耳孟子之所以谓之才者正答公都子性善之问未暇深辨要之平昔性情才三者之论皆无不善者呜呼论圣贤之学当以语孟为宗师论语孟之学当以伊洛为依据此古今之至言也尝闻伊洛之门其称论语也曰学者先读论语当如权衡学者但求论语自然有得【语録】其称孟子也曰孟子有功圣门以言仁义孟子有功于世以言性善【同上或问于程子曰孟子还可谓圣人否程子曰未敢道他是圣人然学已到圣处又曰孟子有功于圣门不可胜言仲尼只説一个仁字孟子开口便説仁义仲尼只説一个志孟子便説许多养气出来只此二字其功甚多　又曰孟子有大功于世以其言性善也】自非平昔履此学明此理安能造圣贤之阃奥哉自今观之读言志数语则知夫子圣人之气象【伊川杂録由愿车马与朋友共顔子愿无伐善无施劳孔子老者安之少者懐之观此数句便见圣贤气象大段不同若读此不见得圣贤之气象他处也难见】读论交数语则知子张为成人之交子夏为小子之交【遗书子贡问师也过商也不及如论交可见否曰气象亦可见子张是成人之交子夏是小子之交】因乡党之篇则圣人注措宛然如见【伊川语録乡党一篇分明画出一圣人出降一等是自堂而出降阶当此时放气不屏故逞顔色又云乡党一篇形容得圣人动容注措甚好使学者宛然如见圣人】因温厉之言则圣人容貌温然可想【伊川语録论语是孔门高弟撰其所立言直见圣人处如子乐不得圣人处怎生知得子乐訚訚行行侃侃亦其门人傍观见得如子温而厉威而不猛恭而安皆是善观圣人者又云惟曾子形容圣人气象曰子温而厉威而不猛恭而安】有以政事入者有以徳行入者则知圣人之教【程氏遗书孔子教人各因其才有以政事入者有以言语入者有以徳行文学入者】如陈文子之清如令尹子文之忠则辨非圣人之仁【语录问陈文子之清令尹子文之忠使圣人为之则是仁否曰不然圣人为之亦只是清忠】呜呼伊洛之门其有得于论语也深矣生之谓性亦所禀性也而直谓之不知性【伊川语録性善性之本也生之谓性论其禀也孔子言性相近者论其本岂可言相近盖论其所禀也告子所云固是为孟子问他他说便不是】虚发四矢非忠于君也而直美其能于取友【程氏遗书庾公之斯遇子濯孺子虚发四矢甚无谓也国之安危在此举杀之可也舍之初无害于国轻重可也】存心养性盖两言也则曰心为发用性为自然【上蔡问孟子云知天事天如何别曰今人莫不知有君也事其君者少存心养性便是事天处曰心性有别曰心是发用处性是自然】穷理尽性至命盖三事也则曰穷理既能性命亦了【程先生曰穷理尽性以至于命三事一时并了元无次序不可将穷理作知之事若穷得理即性至命亦可矣】论养气则谓必如顔子所立卓尔孟子言跃如也【程先生曰孟子养气一篇诸君宜潜心玩索须是实识得方寸勿忘勿助长只是养气之法如不识怎生养有物始言养浩然之气须是一个物如顔子言所立卓尔孟子言跃如也分明得见方可】论执中则谓必如禹稷之当过门不入顔子之当居陋巷也【遗书问时中如何程曰如三过其门不入在禹稷之世为中若居陋巷非中也居陋巷在顔子之时为中若三过其门不入非中也】呜呼伊洛之门其有得孟子也至矣至侍燕闲而承謦咳者亦充然而有得吕与叔得克已复礼之问有洞然八荒皆在吾闼之语【吕与叔克己铭曰己既克之皇皇四逹洞然八荒皆在我闼孰曰天下不归吾仁】侯师圣得勿忘勿助长之教豁然终身之省【师说侯师圣云云年十五六时明道先生与某讲孟子必有事焉而勿正为一句心勿忘勿助长为一句因讲禅语之事则不无拟之则差某当时言下有省】其感悟人心也又如此哉是学也一传而得关洛再而得吕侯诸君子又再传而得晦翁朱夫子观其二书集注之作断以章句参以师说决以己见发孔孟不传之蕴启伊洛未言之防芸阁秘藏照映典籍胶庠谈论订砭愚顽此伊洛之得晦翁亦孔孟之得伊洛也欤盖尝论之诵圣贤之言易行圣贤之行难是必致谨于终日三省之时乐道于暮春咏归之兴加敬于出孝入悌视听言动之际出门倚衡何见非理书绅鼓瑟何徃非天而后有悟于论语是必存养于赤子不失之初穷究于夜气尚存之旦充广于四端火然泉逹之后穷理尽性表里洞彻知言养气内外昭融而后有合于孟子是岂口耳诵说云乎哉虽然表章圣经在圣明讲明圣经在师儒哲宗召程夫子讲论语故论语之教始尊【哲宗元祐初召程伊川讲筵讲顔回在陋巷因及鲁君不用贤之失也】高宗召伊洛门人讲孟子故孟子之学始行【王安石罢孟子不讲哲宗始讲又至髙宗建炎二年讲孟子上曰孟子所言皆仁义与治道】此今日宸章奎翰褒崇朱氏盖有取语孟集注之说愚也不能诵此以为盘铭寜不负天子负所学乎
　　古史
　　裴骃之集觧所以释迁史之疑禇少孙之续书所以补迁史之阙小司马之索隠又所以救迁史之讹【并史记】夫释其疑补其阙固有頼裴禇之功而正救舛讹若非司马之索隐则是非有谬于圣人也不少呜呼孰知小司马之后颍滨先生出于千百载之后作为古史紏谬救失隐然小司马之用心昔人有言杜征南顔秘书乃丘明孟坚之忠臣特其所谓将顺者而小司马苏颍滨乃太史公正救之忠臣其功尤多噫防哉是言乎愚尝防绎古史而知颍滨之有功于迁史也深矣迁纪首黄帝而遗羲昊盖未见孔安国尚书而言也古史于是有三皇五帝之说则迁之舛者始定迁纪之言髙辛生而神灵黄帝迎日推防盖轻信秦汉间异说也古史于是削其虚诞之言则迁之讹者始正琴牢陈亢此圣门之髙弟迁则略之不有古史孰能明其实乎苏秦从约之书入秦而函关闭此说客之浮语迁则书之不有古史孰能规其正乎【史记纪首黄帝不载伏羲少昊古史以伏羲氏神农黄帝为三皇以少昊颛顼髙辛唐虞为五帝又尚书序云伏羲神农黄帝之书谓之三坟言大道也少昊颛顼髙辛唐虞之书谓之五典言常道也　又黄帝纪生而神灵迎日推防等语子由古史削之　史记不书琴牢陈亢古史则载又史记苏秦书苏秦入秦函关闭等语古史皆不载】荆轲刺客之靡尔迁史乃有不欺其志之羙使古史之论不明则轲果为信义者乎西门豹循吏之流耳迁乃抑于滑稽之列使无古史之说则西门豹果徒滑稽者乎史记谓献子有隂徳于赵则韩晋同祖谓非周武之后乎古史所谓必辨也迁史以庄子作盗跖篇诋孔子之徒故明其术不知庄子盖助孔子古史所以必明也【史记任侠荆轲义燕不欺其志等语古史皆辨之　又史记滑稽载西门豹古史谓非滑稽余并见古史】迁之述宰我也曰宰我常从田常噫以宰我之智而为僭逆之举乎苏公辨之宜矣迁之述子贡也曰子贡一出而变昜五国噫以子贡之逹而有变诈之谋乎苏公订之当矣【子由曰太史公宰我为临淄大夫与田常作乱夷其族孔子耻之余以为宰我之贤列于四科不至于从叛逆也盖田常之乱本与阚止争政阚止亦曰子我也　子由曰太史称子贡一出而存鲁乱齐破吴强晋伯越予观左传齐之伐鲁本于悼公之怒季姬而非陈常吴之伐齐本怒悼公之反覆而非子贡凡太史公所纪皆非也盖战国说客设为子贡之辞而太史公信之耳】传穣苴而不知考据之乖次苏则删之而不存记虞乡而不知履歴之先后苏则考之而不舛【子由曰太史公为司马穣苴言齐景公时晋伐阿邑燕侵河上王师败绩晏子荐穰苴遂以成功大夫髙国譛杀之予以左氏考之景公四十五年始救晋自是凡四伐晋未有燕晋伐齐者也战国防称穰苴执政湣王杀之意者穰苴湣王之臣尝为湣王劫燕晋而战国杂説妄以为景公时耶故删去穰苴而为孙呉立传　子由曰游説之士皆左右罔利独虞卿始终事赵专持泛説观其赴秦魏之急捐相印去万户而不顾此义侠之士非説客也太史公记虞卿与赵谋事皆秦破长平后而卿为魏齐弃相走大梁则前此矣意者魏齐亚卿自梁还复相赵太史失不言之耳】噫迁之所以有误者非短也颍濵之所以详辨者非苛也盖尝推原其故史迁当经籍既灰之日野史杂出之后故闻见寡陋纪録踈略则其有误也固宜颍濵当学官已立之余诸儒订正之乆故采摭无遗稽考悉备则其详辨也亦宜昔颍濵尝谓汉景武间尚书古文诗毛氏春秋左传皆不列于学官世读之者少则其意惜迁未及见圣人之全书此古史之作所以惜迁也非所以诋迁也又谓秦焚古书略尽幸而野史一二存者迁亦未暇详则其意又悯迁出于煨烬之余其诸子世俗以易古文之语此古史之作所以悯迁也非所以疑迁也愚观古史一叙有咨嗟叹息之意此执烛者爱曽子之见也而岂曰求以揜其实而专其美者乎【并古文序】嗟夫颍濵之于马迁其用心特相先后古史之于史记其立论特相表里察迁之意必不以操戈入室者为忌谅苏之心亦必不以吹毛求疵者为嫌末学浅识殆未可以文人相轻者议之也不然苏老泉之论迁史曰其与善也隐而彰其惩恶也直而寛者岂为歆向之説哉【老泉文迁固史虽以事辞胜然亦兼道与法而有之云云其与善也不亦隐而彰乎云云其惩恶也不亦直而寛乎云云】爱而知其恶憎而知其善此苏氏之家学也故爱汉史者刋汉史之误【刘攽作汉史刋误】爱唐史者纠唐史之谬【呉缜作唐史纠谬】当以是而求颍濵之用心
　　新旧唐史
　　史记一书笔于司马氏之父子而不能逃苏颍濵之议【苏子由作古史以正史记舛讹】西汉一史着于班氏之兄弟而不能逭华峤之讥【华峤讥班史之非】夫司马之父子非歆向之父子班氏之兄弟非胜建之兄弟一家议论未尝矛盾诸儒纷纷且议其后则夫唐史之作所编非一人所集非一书岂无疑似之迹乎然君子观其一去一取卓卓乎出于迁固诸人之右者盖取其大节而非议其小目也喜其褒贬而非考其异同也且唐史有二曰旧史曰新史其旧史有呉兢之私撰唐书有栁芳之续成唐厯贞观政要出于呉兢所撰顺宗实録出于韩愈所笔至后唐明宗命史官刘氏脩为唐史即所谓旧史也至我朝庆厯之五年以旧唐史芜秽不治命宋公祁欧阳公脩删脩之越十有七年书成即所谓新史也愚尝合二史而参考之旧史李光弼父开元中封蓟国公新史以为在武后时是时之先后不可合也旧史敬宗第六子成美而新史以为第五子昭宗十子而新史以为十七子是数之多寡不可知也旧史陆徳明字子元而新史乃作陆元明字德明旧史徐有功无字而新史乃名洪政以字行是名字之舛讹不可究也【案光弼在天寳至徳时其父宜在开元时旧史是案二史敬宗止五子安得言第六也新史是案旧史昭宗诸王自丰王祁至蔡王祐等七王皆失其传则冝其为七子二史皆异案十八学士賛亦以元明为名而徳明为字与新史同案孝敬皇帝讳洪故有功避之而行其字与新史同】若乃新史所着异同尤多年月有差如魏謩之相志以为十一年而传以为十五年姓名有差如丽景洪之将纪以为晏洪而传以为景洪县公之号可疑则见于呉缜之纠谬【呉缜纠谬案胶东郡王道彦传云唐兴务广宗支故从昆弟皆爵郡王太宗即位问大臣曰尽王宗子于天下可乎封徳彛对曰汉所封惟帝子其亲昆弟非大功不王先朝一切封之以天下为私奉非所以别亲踈于是疏属王者皆降为公由是言之则道彦初封郡王所降封郡公如本纪贞观八年书道彦胶东郡公矣今道彦本传书郡王亦新书之误】死囚之数可疑则见于温公之考异然则将安诿其责哉【温公考异七年死囚三百九十人案四年实録云断死罪三十九人今年实録凡有二百九十九人何乃多如此白居易云死囚四百来归狱旧本纪统纪年代纪皆云二百九十人今从新书又呉缜纠谬云三百九十人者乃録囚之时自死罪至杖笞之数尔若谓皆死罪必不然也】大抵所编非一人则予夺无定论所集非一书则纪载无定説且纪志出于欧阳公列传出于宋祁公天文律厯五行志则刘羲叟为之方镇百官表则梅尧臣为之礼仪兵志初出于王景彛业未毕而卒则成此书者又非止二人耳毋怪乎予夺无定论也且帝纪编年则得于孙氏之南齐录述姚崇十事则得于开元之遗史賛太宗之谓牵于多爱则出于等慈寺之碑纪武宗之谓躬受道箓则出于防昌之文其賛房杜则本之栁芳其賛五王则本之吕温传段秀实则本子厚之文集毋怪乎纪载无定説也【唐鲙序子尝患唐史厯年之乆记事之多秉笔者之众是以支离不能合也纪志出于欧阳公列传出于宋公祁更而二人此其不能相一也固宜而天文律厯五行志则刘羲叟为之方镇百官表则梅尧臣为之礼仪兵志初出于王景彛业未竟而卒则成此书固非止二人毋怪乎首尾之不相贯也　又等慈寺碑等慈寺在郑州汜水唐太宗破王世充窦建徳乃于战处建寺云为阵亡荐福太宗不世之姿而牵惑习俗崇信浮图岂以其言浩博为可喜耶余于本纪讥其牵于多爱者也又防昌投龙文余修唐本纪而武宗以奋然除去浮图锐矣而躬受道家之箓服药以求长年以此知非明】
　　【智不惑者特好恶有不同耳及得会昌投龙文见其自称函道离昭明三光弟子南岳上真人则又益以前言为不谬矣】噫读春秋者当论褒贬之大义不当论夏五郭公之疑读唐史者当论去取之大节不当论疑似异同之迹以李义府许敬宗奸邪而与长孙无忌同传以栁宗元刘禹锡之阿附而与韩愈同传此旧史之失也新史改之所以先君子而后小人也以刘蕡之鲠直而槩之于文苑以呉淑之忠义而槩之于外戚以阳城之卓异而列隐逸以孙思邈之高尚而列方技此旧史之失也新史易之所以取大节而弃小目也【新史记传有条不紊如阳城昔在隐逸今书之于卓异传秦系昔人不传今书之于隐逸韩愈使王庭凑之节旧史不书今乃书之所以明君子之节太宗恨魏征之谏有杀田舍翁之语旧史则书今乃不书所以掩人君之阙此新史之得也旧史以高智周薛季王方翼之功业而防之以良吏以陈子昻之谏诤刘蕡之切直而槩之于文苑以呉淑之忠义而槩之于外戚以阳城之卓异而槩之以隐逸以孙思邈之高尚而槩之以方技是弃其大行而取其小节此旧史之失也　又李义府许敬宗奸邪而与长孙无忌同传以栁宗元刘禹锡之不正而与韩愈同传高愍之果毅李氏妻之忠勇有烈士之慷慨韩偓之正直皆不为立传而僧神秀普寂义福一行反为立传独孤及之才行兼全皇甫湜之文章秀颖韦丹之善政何易于之爱民皆不为立传而道士王知逺潘师正呉筠反为立传旧史之失也】此其有关于世教也不浅或者乌可以小小不同而妄议噫宁如先辈言列传之有据依不敢如好事者之以舛讹议景文宁为先辈称史法之得春秋不敢为纠谬之集以议欧公
　　通鉴
　　昔神宗皇帝之叙通鉴曰典刑之总防册牍之渊林盖嘉其有关于风化也【神宗叙通鉴博而得其要简而周于事其典刑之总防册牍之渊林矣】孝宗皇帝之读通鉴曰法其所以兴戒其所以亡盖称其有益于治道也【圣政乾道二年上日闲暇取尚书通鉴孜孜而读之帝之所以帝王之所以王法其所以兴戒其所以亡口诵心惟未尝一日輙去手也】噫温公之有功于是书也大矣然尝闻之十有九年史笔始絶其用心至劳也洛与夏县遗藁充栋其为书至繁也【公着通鉴洛中夏县之藁各有两屋】官属之辟召始得刘道原后得范淳夫其编次甚详也【温公辟官属考通鉴始得刘道原道原既卒又得范淳夫】众论之访咨或得康节改曹魏之事或得伊川定李唐之实其订正精也【闻见録司马文正初作厯代论至曹操则是夺之于盗手非取之于汉室也富文忠疑之问于康节以为非是子家尚藏康节答文忠书副本当时或以告文正今通鉴魏下无此论难又伊川语録君实脩通鉴至唐而正叔曰敢与太宗肃宗正簒名乎曰然又曰敢辨魏征之罪乎曰何罪征事皇太子太子死遂忘不戴天之雠而反事之此王法所当诛曰管仲不死子纠之难而事威公孔子称其能与征何异曰小白长而当立子纠少不当立小白杀子纠管仲以所事言之则可死以义言之则未可死与征之事全异】张芸叟尝云仅能一观更休观书陈了斋亦以此书如药山无一不在呜呼后之观者将终篇而熟究之乎抑阅未终纸而欠伸思睡乎【张芸叟答孙子发书多论通鉴其畧云温公尝曰吾作此书惟王胜之尝阅之终篇自余君子求见欲观读未终纸已欠伸思睡矣】盖尝谓是书当以扶持风教论不当以小小节目论当以关切治道论不当以区区凡例论首书晋大夫魏斯赵籍韩防为诸侯所以明君臣之分【通鉴论首三晋以大夫为诸侯】力辨四皓为惠帝立党制其父所以明父子之义【通鉴论四皓不当为惠帝以制父高祖传嫡之命】鲁仲连射书聊城公则阙之文潜亦谓仲连以布衣游诸侯不当以身任天下之责【通鉴不书鲁仲连下聊城之事】曹操分香卖履公则讥之元城谓厯数百年无有知之者惟公独能知其心【通鉴论曹操垂没意存代禅分香卖履以掩平生之奸又元城谓此论数百年无有知之惟公独知其心】刘洎之死史以为出于遂良公谓遂良乃忠臣必无谮洎之语窦叅之諌史以为出于陆贽公乃谓贽有救解之辞而无报叅之意韩休必不至谮李吉甫顔真卿必不至为贼草奏公之所论者凛凛乎君臣父子之经三纲五常之理仁义忠信之道岂非有关于风教乎【并通鉴本出处】论曹参遵何之约束正以箴熙宁大臣变法之失【日録熙宁三年司马光传通鉴汉纪至曹参代萧何为相一遵何故事因曰何独汉也道者万世无弊使夏商周子孙常守禹汤文武之法虽至今犹存也】论贾山所言从谏拒谏正以讥熙宁大臣同已之非【日録熙宁三年司马光读通鉴贾山上疏因言从谏之美拒谏之祸】苏秦之纵横谈説本不足取也存其事于书者欲见当时辨説之覆邦家也【日録熙宁元年光读通鉴至苏秦从约事上曰苏张掉三寸舌乃能如是乎光曰秦仪纵横无益于治臣存其事于书者见当时辨説所谓覆邦家也】啬夫之辨给驰骋亦不足道也公之深辨而不释口者欲使小人知利口之无益也【日録熙宁三年读张释之论啬夫利口光曰孔子称利口之覆邦家夫利口何至覆邦盖人能以是为非则君从其言是则邦家之覆诚不难矣时惠卿在坐光专以此斥之】公之所论者拳拳乎变更持守之异拒谏从谏之别私説正论之不相入岂非有益于治道乎世之好议前辈者谓离骚之赋日月争光公削之而不録以是为去取之未当不知公之贻书范祖禹已谓诗赋若止为文章皆请直删则公之所録者必有深识不然厯代儒林文苑之士十已削其七八非此意耶【公与范祖禹书诗赋若止为文章诏诰若止为除官及妖异止于怪诞诙谐止于取笑更请直删余见在下】姓武之防不近人情公存之而不去以是为编録之未精不知公之贻书祖禹曰妖异有所警戒则并存之则公之所存者必有高见不然汉高祖断蛇之事具载于书非此意耶【通鉴不书怪独书唐因姓武之防杀李君羡事　又闻见録司马公脩通鉴时谓范纯父曰诸史中有诗赋等若止为文章便可删去公之意正欲立于天下后世不在空言耳如屈原以忠废所着离骚太史谓与日月争光通鉴并屈原事削去之褒毫髪之善通鉴揜日月之光何邪公之当有深意求于考异无之】然则论公之书不可以凡例轻议也又况一书浩繁非尽出于公之手睢阳事用张中丞传淮西事用平蔡録其述魏郑公得之諌録其述李绛得之论事宜其编次之难也【真宗命儒臣册府元所遗弃既多故亦不能暴白如通鉴则不然以唐朝一代称之叙王世充李宻事用河洛记魏郑公谏诤用谏録李綘奏议用李司空论事睢阳事用张中丞传淮西事用陈公平蔡録李泌事用邺侯家传李徳裕太原泽潞回鹘事用本朝献替记皆本末灿然】呜呼刘向采上古至秦汉休咎之纪为五行传论书亦博矣然牵于隂阳之説未免迁就不足以悟成帝之意唐次以自古忠臣贤士众谗被放之事为辨谤畧书亦详矣然究其纉次之意正为十年不迁祗为身计宜乎贻徳宗之怒噫甚矣书之难着也其视公之所编宜何如哉
　　离骚
　　东坡以骚为风雅再变而读者谓得体【苏东坡曰离骚风雅再变】温公不以骚编入通鉴而论者谓未纯【闻见録司马公修通鉴时谓范纯父曰诸史有诗赋等皆止为文章便可删去公之意正欲立于天下后世不在空言耳如屈原以忠废所着离骚太史谓与日月争光公皆削之当有深识求于考异无之】嗟夫坡公所学有得于骚固也而温公所以不録者以其例不取诗赋或者乌可执是而轻讥哉读鸱鸮之诗不可不知周公忧周之情读灾异之疏不可不知刘向伤汉之意读离骚之赋不知原之拳拳为楚亦未为知原者夫楚宗国也原不能止怀王之西而知芈氏之将亡不能辅襄王以复不戴天之雠而反受子兰之譛故其情切其辞悲昔许穆夫人以既嫁之女尚忧宗国而赋载驰之诗原也得无言乎后之不知骚者则曰九歌之作近于舛昆仑之述近于非经逺游之作近于放卜居之作近于诡太一之歌继之以湘君则近于靡惜诵之章继之以怀沙则近于矫故贾谊以鳯凰千仞而讥平矣【本传贾谊赋有曰凰凰翔于千仞兮览德辉而下之】雄以湛身而笑平矣【扬雄作畔牢以讽平】班固以露才已议平矣【班固谓平之离骚才露已】不思谊之鵩赋不若平之以鸿鹄虬龙而喻君子【见上】雄之投阁不若平之抱石江滨而馨风千古【雄因新莽投阁几死】固之赋燕然以媚悖逆之臣不若平之独醒而不啜其醨也【班固作燕然铭以媚窦宪】不特此耳九歌之辨取其禹之平水土而牧养羣生即骨虽朽而目不瞑于湘水矣噫安得东坡山谷与之读骚经哉
　　文选文粹文鉴
　　论汉魏以后之文莫备于文选论李唐之文莫备于文粹论圣宋之文莫备于文鉴噫文之难评也尚矣相如上林之赋刘勰称其繁类成艶为辞赋之英特而李白之序大猎复谓穷壮极丽何龌龊之甚【刘勰曰相如上林繁类以成艶孟坚赋两都明则以彩赡张衡二京迅防以宏富　又李白序大猎曰相如子云竞夸词赋子虚上林长杨羽猎既非诸侯述职之义当时徒穷壮极丽何龌龊之甚也】其去取之不一如此则选之所録汉赋果安从哉韩昌黎毛頴传旧史鄙其讥戏不近人情小宋复谓送穷文毛颖传皆古人意思未到可以名家其抑之不一如此则粹之所编唐集果安适哉【旧唐书云愈作毛颖传讥戏不近人情此文章之甚谬者矣　又小宋云退之送穷文进学解毛颖传皆古人意思未到可以名家矣】范文正岳阳楼记后山谓其累世以为竒尹师鲁复谓传竒体耳其品藻之不相入如此则鉴所论本朝之文又何如哉【后山诗话云范文正公岳阳楼记用对语説时累世以为竒尹师鲁读之曰传竒体耳传竒唐裴硎所着小説也】虽然文章美恶自有定论去取当否要终自见吾平心论之则曰选曰粹曰鉴之所集有不难辨者且萧统尽索自古文士之作筑台选之始于楚骚讫于江左为卷三十名之曰选且曰章表记颂诗赋书论亦各有体茍失其体虽工弗取其用工多矣姚铉尽取唐人之文拔其尤者先后三变无不编次为卷一百命之曰粹且曰撷英掇华正以古雅侈言蔓辞率皆不取其用心劳矣夫以上下数千年间骚人墨客雄辞杰笔有声翰墨无毫发遗是集也或如松林竹径清隂防密下临清流莹然可爱使人萧然忘尘埃之意其清如此或如园林华发低红昻紫丽服靓妆杂游其间使人熙熙然神怡气定其和如此然其间纂次之不公品题之未当尚不免前辈之议则以选自名者或有可删之文以粹自命者多有可疵之体亦何取于勤且博哉且王右军之序兰亭丝竹管弦四言两意不免见黜似矣然刘向之序战国有先秦典雅之制董子之防贤良得伊周格心之学而例黜之可乎【王羲之兰亭序不録其中以天朗气清非春气丝竹管弦四言两意故也　又刘向战国防序董子贤良防亦并不载】屈原之作离骚辞古意烈有风雅体特轧卷首似矣然子云之美新名教罪人潘元茂之九锡君子羞之而槩收之可乎【文选卷首载离骚子云美新文潘元茂九锡文皆在选中】不特此也司马长卿赋上林而引卢橘夏熟班孟坚赋西都而言玉树青葱而亦取之耶【左太冲序三都赋云相如赋上林而言卢橘夏熟杨雄赋甘泉陈玉树青葱班固赋西都而叹出比目张衡赋西京而述以游海若义则虚而无证言则侈而非经】苏李河梁送别之诗在长安而有江汉之语【文选载李陵送苏武诗】宋玉高唐神女之赋以一篇分而为序而亦録之耶此统之去取不能逃后世之议也且段文昌平淮西碑録之诚善矣韩昌黎之所作果不及乎【唐旧史云韩昌黎淮西碑多载裴度事时先入蔡李愬功第一愬不平之诏令刋去命翰林段文昌撰又文粹不载韩愈淮西碑只载文昌淮西碑】　李徳裕忠谏论録之诚善矣韩愈诤臣之所作果不及乎【文粹只载李徳裕忠谏论】不特此耳王摩诘老将行指天幸不败为卫青李长吉鴈门行以黑云压城而续以甲光向日之句而俱取之何也韩栁之防古李杜之风雅元白之雄深而反杂以释子兰饮马长城窟道士呉筠游仙歩虚而不伦若是何也此铉之编次不能揜天下之公也【文粹】呜呼不有美玉安别碔砆不有先辈之文鉴无以知选粹之谬肆我本朝始有文海孝宗恶其踳驳且遗逸者众乃命儒臣更修其书断自中兴以前彚次表上赐名曰皇朝文鉴如众星列宿争芒于层汉也如象齿犀角充斥于天府也自今观之经学至国朝而愈明形于言论发六经所未尽之蕴程伊川之序易传无非天理人极之奥游酢之为孙莘老序易传亦皆性命仁义之妙其于孔安国序书杜元凯之序左传选皆登载者同乎异乎诗体至国朝而始正发于讽咏有三百篇之意苏东坡之直节劲气傲雪凌霜黄鲁直之风韵洒落光风霁月其与乐天之放荡愚溪之嘲怨粹皆所采取者是乎否乎文章杂体至我国朝而尤盛缙绅厉之文如梁周翰五鳯楼赋铺陈艺祖圣德进士科举之文如王曽之有物混成盖有古诗风骨名臣奏议之文如张方平之谏用兵东坡之疏买灯颍滨之言条例尤其表里愈伟者彼选之杂赋谏书粹之表颂铭賛防夫斯之为文也视此不亦恧乎【已上并文鉴】虽然国朝之文所以嫓坟袭典超汉轧唐杰然为一代之盛者有由也三百年来文不振直从韩栁到孙丁此文之始倡也【王元之诗曰三百年来文不振直从韩栁到孙丁如今便合教修史二子文章似六经】六十年来旺气消文章化入山川手此文之再变也曾子文章众无有水之江汉星之斗此文之愈盛也【王荆公赠曾南丰诗】王元之穆伯长导其源尹师鲁孙明复疏其流庐陵临川眉山南丰助其澜鸣律和吕嚼羽含宫则气骨安得不古议论安得不正哉愚故并论之
　　杜诗
　　白乐天海图屏风之作前辈窥见其心之不忍用兵【东坡读白乐天海图屏风诗谓乐天心不忍用兵】刘禹锡三阁诗四章识者谓可以配黍离【山谷读刘禹锡三阁诗曰此诗可以配黍离】后之读工部诗者安可不求诗之意哉吾观公之气节高迈秋霜争严风标屹立砥柱中流嗜杀人如严武则瞪睨而儿戏之【严武守蜀杜甫访武醉捋其须曰子非严挺之子耶武大怒】房琯毁师公乃排众而申救之【再上疏救琯】而议者不挈置于仁人之列至于沈宋謟谀温李滛艶者为伍前辈深以是为恨惜哉夫公之诗盖爱君之盛心也北征之篇盖仓皇问家室而作也使或者处之对童稚语妻孥他不暇顾而终篇谆复惟及国事山谷喜之谓退之南山不必作登慈恩塔寺此正陪诸公游遨而作也固宜笑谈风月傲视八极以乐其心而措意立辞意在言外荆公谓其讥天寳时事则其爱国之意果何如微升古塞外已隐暮云端夏郑公知其为肃宗而非为月也初月出不高众星尚争光或谓史思明尚在而非为星也石壕吏之作韩魏公知其论戍役之苦茅壁之咏苏公知其嫉藩镇之强噫非杜工部之知道不能发爱君爱国之辞非苏王诸公之知诗不能明爱君爱国之心是诗也乌可与骚人墨客同日语哉【并杜诗注】不特此也百舌一咏恶谗佞也恶木一章伤小人也腐草之萤讥阉寺也寒城之菊悯士操也悲青坂伤战败之无功也叹秋雨刺暴虐之伤恩也兵车行盖念驱中国之众开邉境之地也洗兵马之作盖言复西京之地扫安史之乱也又不特此也以是心而处已又以其处已者而待人其送严郑公也则曰公若登台辅临危莫爱身其寄裴道州苏侍御也则曰致君尧舜付公等早据要路思捐躯其寄董嘉荣也则曰云台画形象皆为扫妖氛呜呼又何待人之厚耶先辈谓公诗足以厯知一代治乱以为一代之史则非词人之诗乃诗中之史也【吕公编杜工部年谱始于先天终于大厯且与唐纪传相为表里故凡唐史所未载者或见于公之诗而观公之诗足以厯考一世之治乱又唐史云善谋时事至千言不衰世号诗史】先儒作公诗序又谓诗与唐録犹槩见事迹复许之以为诗之六经则非特诗中之史又诗中之经也【见杜诗】曽谓三百既删之后果无诗乎世之轻议先辈者且谓杨大年鄙为邨夫子以是而疑公之诗不思江汉思归客之句大年且不能属是岂鄙公之诗【诗史杨大年不喜杜子美诗谓之邨夫子有乡人以子美诗强大年不服因曰公试为我续江汉思归客一句大年以为属对乡人曰乾坤一腐儒大年似少屈】又谓欧阳子生平不甚爱之复以是而疑公之诗不思身轻一鸟过之字欧公嘉叹不已又曷不深取哉【贡父诗话欧公平生不甚爱杜诗而谓韩吏部絶伦又欧公与客得杜诗有身轻一鸟之句欧公与客思足其句或曰下或曰落及得全句乃过字欧公深叹之】不然山谷称其灵丹一粒【黄山谷称子美诗如灵丹一粒防铁成金】苏公称其集大成【东坡曰子美诗云云】陈无已称其竒工易新盖莫不好此数君子者盖风骚之冠冕翰墨之典刑使非有惬于众论岂为是过情之论欤
　　杂体
　　议论不本于孔氏则厌常喜异不足以垂后世之训文章不祖于六经则夸多鬭靡不足以该天下之理夫自杏坛迹芜麟笔絶矣词人才子名溢于缥囊舒文染翰卷盈乎缃帙纷纷籍籍盖不知其几然论本孔氏文祖六经庶可登文章之箓否则累编连牍特纸上之陈迹耳盖诗变为乐府之后则作拘幽操【文王作】作思归引【卫女作】即或爱或思之诗也诗变为离骚之后则作吊湘【贾谊作吊湘赋】作畔牢愁【雄作】即或怨或哀之诗也书自诰命之文不传而为制为诰为表者皆书之宗泒也诗自明良之歌不作而为赋为颂为箴者皆诗之源流也后之曰记传曰志賛本春秋之遗策也后之曰序曰记即易与记之遗体也然则学必尊师而后天下无异説文必尊经而后天下无异论此古今之格言也诸葛孔明出师一表言辞激烈对越鬼神读之令人雍雍然生敬心故东坡谓其与説命相表里【东坡云孔明出师表与伊训説命相表里】杜工部平生诗集模写风景拳拳爱君读之令人洒洒然生爱心故山谷谓有三百篇之防【山谷读杜子美诗如灵丹一粒防铁成金有三百篇之防】夫以文而论人如晁错之贤良防贾生之过秦论班彪之王命论雄之美新王羲之兰亭序潘元茂之九锡此皆脍炙人口者而前辈特取孔明之一表以诗而论人如苏李之高妙陶阮之冲澹曹刘之豪逸谢鲍之峻洁徐庾之华丽此盖有声于诗坛者而前辈特称子美之诗此无他不以文论文以经论文也夫商盘周诰特当时小民登于王庭之言幽深简古如登峻坂然后之博学君子研穷防意未易通究国风雅颂亦不过小夫贱之辞浑厚醖借如奏黄钟大吕后之騒人墨客老于文墨练辞剪句有不能得其一二者噫作文而不究六经之防不愧古之圣贤宁不愧古之民乎然尝观汉晋而下惟唐之韩栁文章机轴自成一家当于古人中求之韩之南溪始泛三首鲁直叹有诗人之句律【鲁直于退之最爱南溪始泛三首有诗人句律之深意盖退之絶笔于此】韩之淮西碑孙觉喜其叙与铭得诗书之体【后山诗话云龙图孙学士觉喜论文谓退之淮西碑叙如书铭如诗】韩之盘谷序坡老谓唐无文章惟此篇而已【东坡云欧公言晋无文章惟陶渊明归去来一篇而已余亦谓唐无文章惟送李愿归盘谷序一篇而已】则韩之所笔非唐之文古之文也栁之诗东坡称其在韦苏州之上【东坡晩年最喜栁子厚称其诗在渊明下韦苏州上】栁之序前辈称送僧浩然一篇无六朝风采栁之碑东坡称曹溪南岳诸碑妙絶古今【坡公云读栁集曹溪南岳诸碑妙絶古今】则栁之所着非唐之文古之文也呜呼盍亦遡其源流乎盖诗葩易竒盘诰诘屈春秋谨严韩之所学者在是则捕龙蛇抟虎豹急与之角而不敢暇者宜矣【进学解又栁文尝读韩所着毛颖传后题云有南来者言韩愈为毛颖传云云索而读之若捕龙蛇抟虎豹急与之角而力不敢暇】上而诗易春秋下而左氏国语栁之所学者在是则轧汉周而凌晋宋凛然为一王之法者宜矣【栁文集序】噫韩栁逺矣文气雕丧三百年来文不振直从韩栁到孙丁吾于我朝诸公见之【见后】夫论制诰之文非骈丽俳优之为美而以体制谨严之为高苏公行吕惠卿之谪辞众口称快【东坡作吕惠卿谪辞曰先皇帝求贤若不及从善如转圜始以帝尧之明姑试伯鲧终然孔子之圣不信宰予尚寛两观之诛薄示三危之窜众论惬之】钱穆父之行章子厚谪辞切中事情【章子厚元祐初帘前争事无礼责出知汝州钱穆父行词云怏怏非少主之臣悻悻无大臣之节子厚见穆父责其太甚也】范纯仁之遗表辞意感切是文也非六经简严之体欤【范纯仁之遗表其畧云盖尝先天下而忧期不负圣人之学此先臣所以教子而微臣资以事君又云万里波涛仅免江鱼之葬五年瘴厉几从山鬼之游惟宣仁之诬谤未明致保祐之忧勤不显奏表时蔡京用事下有司欲罪其子李端叔云代作遂废锢】论记述之文非铺陈华丽之为巧而以规切讽谕之为工王元之之记待漏院切切然忧国之心【王元之作待漏院记论大臣早思忧国爱民之事】范文正之记岳阳楼有对景自警之辞【范文正作岳阳楼记论事皆自警之心】张伯玉之记六经阁得尊六经黜百氏之意【张伯玉作太平州六经阁记云云经阁者诸子百家皆在焉不书尊经也】是文也非六经纪实之防欤其奏议也颍濵之言条例司东坡之论买灯张方平之谏用兵郑介夫之辞除授笔势翩翩炳然仁义之美谈非得伊训召诰之意乎其诗章也杨公之赋朝京阙【杨亿童子时送中书赋朝京阙结句云愿秉清忠节终身立圣朝】欧公之咏春帖【欧公作春日帖子皆规讽意如御辇经年不游幸上林花好莫争开戒盘游也阳进升君子隂消退小人】坡公之讽水利【坡诗谓闲送苕溪入太湖盖讥一时水利】中存讽谕蔼然箴美之遗意非得周雅商颂之体乎进士之文王曽以赋防勲而为贤相【王曽应举作有物混成赋识者知其有宰相器】张庭坚以经义进而为名臣则不可以科举轻视也序述之文程伊川自序易传春秋传游定夫为孙莘老序周易传则不可以序体槩论也呜呼宣公奏议前辈论其有七篇仁义之谈【陆防论谏百篇皆仁义之言论者称其有孟子七篇之意】刘禹锡三阁四章识者谓可以配黍离【黄山谷谓刘禹锡三阁经四章可以配黍离】况我朝诸公以六经为凖的以孔孟为宗师以仁义礼乐为醖借以箴规讽谏为防要则含商嚼羽戞金切玉岂非周情孔思之遗乎尝谓孔子之学歴战国而病至孟子则复起孟子之学厯汉魏而病至韩栁则复起韩栁之学厯五代而病至我朝诸君子则复起得非圣经之未坠欤斯文之未丧欤六经简严与天地并传而无一日之或息欤不然何其抑之未乆而复伸晦之未几而卒明也于今便合教脩史二子文章似六经必有续王元之之诗以为诸公诵【王元之诗曰三百年来文不振直从韩桞到孙丁于今便合教脩史二子文章似六经】
　　古今源流至论前集卷二
&lt;子部,类书类,古今源流至论&gt;
　　钦定四库全书
　　古今源流至论前集卷三　　宋　林駉　撰
　　策试
　　穷居忧天下之事布衣言当世之政此正试士以策之意也古人敷纳以言之意逺矣其所以谋及庶人咨尔有众者惟设科之策耳然策所以陈时务也问以时政之得失咨以生民之利病欲其有禆国议也名之以敢言称之以极谏欲其无有隠情也士而无志于世则已茍有志焉则条对洋洋皆正大刚直之言持论鲠鲠尽激厉奋发之气孰肯以得失计较恐其见黜不肯极言时政以贻先辈之议哉【刘器之云殿试用诗赋策问固无优劣人但见防中侃侃似乎有用不知祖宗立法自有深意且士人得失计较为重岂欲极言时政阙失自取黜落是士人初入仕上之人已教之謟也或有沽激慷慨之士未必有益僧孺宗闵对防极诋时政遂成牛李党】且汉之以策对者始于晁错【汉文帝初年求贤良晁错对防第一】自错而下如董如宏如钦永皆以防举也【并本传】唐以防著者始于裴垍自垍而下如牛如元白如刘蕡皆以防显也其间笔势翩翩言论洒洒铿锵于汉唐之间亦皆足取也然君子求其有关于天下之大计有禆国家之大议期无愧于切时之论则仲舒刘蕡上策也而宏钦永裴元白之流特下防耳方武帝即位之初其时务莫切于正始也今观三篇之对议论渊源理义醖借勉强行道之论正心正官之论其有禆帝之初政也不少彼公孙钦永何为哉且武帝中年元成末代之际其防贤良之意正为灾异权臣而发也宏则诬水旱以献防其与仲舒天心仁爱之意为孰切钦则援申伯以附鳯其视仲舒正朝廷之意为孰优永则托后宫以市直其与仲舒论初政之意为孰明【并本传】呜呼舍心腹之疾而论皮肤之患君子谓之不知务方文宗即位之初其时务亦莫切于谨始也今观方正一篇劲气直节凛凛逼人力攻藩镇之强痛斥阉寺之横其有益于唐之初政也不诬彼僧孺元白何为哉且宪宗元和之时其防制科之意正为强藩强阉而发也僧孺之言法令诏令其与蕡之攻藩臣者为如何稹之论通经设科其与蕡之排阉寺者为如何白之条正观开元礼乐其与蕡之谈谨始者又如何【并本传】呜呼弃豺狼而问狐狸君子尤谓之不知务嗟夫士君子之平居暇日击节伊周高谈孔孟议论动人洒然可听去取念重卷舌自黙此所谓修于家而壊于天子之庭也尚安有所学哉国朝之策试有二曰制科曰进士国初以诗赋取士盖循唐制之旧所谓策试者特施之制科耳【太平兴国三年上御讲武殿试礼部合格人加论一首自是以一题为凖又国朝制科廷试策一道】熈宁三年以策取士盖因吕公着之请所谓制科者已罢策试耳【熈宁三年先是吕公着密奏言天子临轩防士而用诗赋非举贤求治意己亥上御集英时进士初就席有司权给礼部韵及题出乃策也上曰对策亦可以尽人才愈于用诗赋遂赐陆佃叶祖洽以下及第时苏轼为考官以举子希合争言祖宗法制乃拟答以对韩维吕惠卿初考阿附者皆在高等言直者在下等叶祖洽言祖宗多因循茍且之政陛下革而新之陆佃初第五以和新法升第二范钺直诋时政皆在下至于熙宁四年安石请更贡举条制于是除声律专意经义罢明经及诸科立新制殿试第一道限一千字以上分五等　又七年诏进士卷罢词赋所试与制举无异其贤良方正等科乞并停罢从之】此其沿革之由也然观其名公硕望辈出科目议论表表洋乎董刘之对盖非钦永元白望其下风张方平平戎十防杰然于贤良之科【张方平以茂才异等权校书郎又以贤良方正中选试平戎十防吕夷简曰六科得人矣又召对赐五品服】苏子由直言君相拔出于方正之对【嘉祐六年试贤良方正轼第三等辙第四等辙语切直司马光考入第三等范镇难之欲降其等蔡襄曰吾愧之而不敢怨惟胡宿请黜之上曰求直言以直言去之天下其谓我何乃收入第四等知制诰王安石疑辙右宰相专攻人主比之谷永不肯为辞韩琦曰彼防谓宰相不足用欲得娄师徳郝处俊而用之尚以谷永疑之乎】此制科之得人也范钺当熙宁之初直诋时政而不恤大臣之怒【见上】张九成当绍兴之时公言百执而不惮天子之嫌【绍兴二年御试上曰试举人以鲠直为上谀佞者降之遂赐张九成以下及第上曰九成策上自朕躬下及百执言之无所避擢为首选其谁曰不然】此进士之得人也上以直言求之下以直言应之虽古君臣规戒之意亦不过是也虽然司马君实之司文衡则东坡之防以直对【见上】吕惠卿之任考校毋怪叶祖洽之不奉新法也【见上】此先辈所谓对者之是非在考官之去取诚至论欤【元祐中吕公着曰天子临轩发防岂非近古良法耶至于对者之是非邪正则在考官去取耳】
　　书法
　　昔东坡尝言诗至杜子美书至顔鲁公及题唐书后又曰顔鲁公书雄秀独出如杜子美诗格力天纵夫坡公之称顔书而必及杜诗者果何见哉盖顔之笔态有天纵自然之妙即杜诗之自为一家也顔之精神形于以死赴国之时即杜公之忧国爱君也噫不得于心而泥于古人之陈迹不适于用而工于纸上之妙墨安足与语古今之书哉【东坡尝曰诗至于杜子美画至于呉道子书至于顔鲁公】且虞世南之所称五絶而书翰居其一世南之书固可喜也而所学者禅氏之遗耳【唐书虞世南传】薛稷之书虽称笔态遒丽时人无及然拘拘于世南遂良之旧迹【唐书薛稷传】欧阳尺牍所传人以为法书亦可贵也而所仿者羲之之书至其子通虽曰不择纸笔皆得如意然又切切于其父之遗法【同上】依傍绳墨摹放规矩得则得矣而无胷中之活法君子固得以议之若乃唐之栁公权其有声于一时者人固推重观其与君论笔法之妙不求于笔而求于心盖有得于虚精静思之间则栁之书虽未工而亦工盖以其自得于心也【穆宗问栁公权笔法对曰心正则笔正笔正乃可法矣穆宗知其以笔谏也】且雾卷霞收状若踈而复密【钟繇】鳯翥龙蟠势如斜而反直【王逸少】病其疲则有若隆冬之折木患其拘则有若严家之饿此笔法之雄健也【王献之字势踈疲如隆冬之折木虽枯朽而无屈伸笔踪拘束若严家之饿虽覊赢而不放纵】行行若萦春蚓字字如绾秋蛇此笔体之和缓也【萧子云】钗头屈玉鼎足垂金何雅丽也【李斯】行间玉润字里金生何俊拔也【禇遂良】有风流闲媚号伯喈中兴者【韩择木】有八分精妙法卫家传者【蔡有隣】奥通墨妙曲尽笔精善则善矣而区区于无用之工巧君子固得以议之若乃汉之蔡中郎其笔法传于当时者不知其几观其西京太学之石经开晤后学订正圣经使无鱼鲁之失则蔡之书虽未工而犹工何者以其有济于用也【蔡邕书六经刻之石立于太学天下学者争观之】吾观司马温公书家人中庸二篇皆修身齐家之道至起高宗嘉叹之防此温公之书有禆于君也如此岂但公权之意哉【系年録绍兴六年上曰司马光书甚似汉人所书家人及中庸皆脩身齐家之道不特玩其字而已】苏文忠所书无非正论亦起高宗称赏之音此苏公之书有关于世也如此岂特蔡中郎石经之字哉【圣政建炎四年张守奏昨闻圣训苏轼书无非正论言皆有益不独取其字画之工而已】行将镌石鼓之文勒燕然之碑请执笔以徃
　　方言
　　子云作方言识者怍之【雄作方言】刘子元欲作方言志而未果当世以为恨【史通】乆矣哉四方言语之不可不知也虽然不易知也撑犂孤涂陆机犹莫之知况下于机者乎【汉书撑犂孤涂单于撑犂天也孤涂子也单于言大天子也陆机读史不识撑犂二字何哉】魏冒逾糟使无田恭则朱辅其何録【东汉作都夷传朱辅上疏王唐散等慕化归义作诗三章述夷之语辞意难正有田恭与之习狎颇晓其言逺夷乐德歌诗曰提宫隗里魏冒逾糟提宫隗里言大汉是治也魏冒逾糟言与天合意也云云】愚尝采方言之所以异矣夫陈汤传既曰母鼓西域传又曰母寡是一字而二音也【母鼔出陈汤传母寡出前西域传】班史既曰兹而为邱慈范史又曰兹而为屈沮是一字而三音也【兹二字西汉音邱慈东汉音屈沮】此犹可曰是夷习之未定也然楚自克庸其文物有可观者而曰冯曰羌何陋也【楚词凭不厌乎求索羌内恕以及人皆楚人语也】蜀自文翁之化其儒学盖彬彬然而以一为蜀何讹也【扬子方言曰一蜀也郭璞注蜀与独同】此犹可曰是旧染之未洗也若夫南方都之音猪宋人来之音离此中国衣冠之所萃礼乐之自出而乃如是耶【礼记污其宫而猪焉注南方以都为猪　又宋人歌曰于思于思弃甲复来音离　又匡衡传毋説诗匡鼎来亦音离】居之为姬但之为地在鲁有焉【檀弓何居注音姬齐鲁之间语助丙吉鲁人吉曰西曹地忍之注地但也】邾曰邾娄得来曰登来在齐有焉【公羊齐人称邾皆曰邾娄　又礼记亦谓邾娄又公羊云登来音得来此齐人语也】此文学之天性圣贤之旧居而亦如是耶至吾圣人亦有以而为如者吾孟子有所谓施云者抑圣贤不能自拔于流俗欤【春秋庄七年星陨如雨注如雨如而也星陨而雨也语亦云宗庙之事如防同方六七十如五六十皆训而字又孟子云孟施舍注孟姓也舍名也施发音也】盖五方殊性从古固然水土异宜习俗难变如呉楚轻浅燕赵重浊秦陇则去声多入梁益则平声似去江东取类与河北复殊庄岳齐音虽众楚莫之变焉可以是律之天下哉是故中土且莫之一况外俗乎圣人且不能免况他人乎且陈胜传谓多为伙楚元王传谓空为丘【陈胜传以多为伙　又楚元王传谓空为丘】王式传谓丘为区是以意而释也【儒林王式传以丘为区　又荀子】以案为语辞见于兰陵三十二篇【荀子多有案字为语辞也】以颐为楚语之助见于史记陈渉世家【史记陈渉世家以颐为语助】以那为去声而亦为语助见于韩伯林传是以字而助也【汉书韩伯林传云汝是韩伯林那注语助】不特此耳指襟纽为衣舡杜诗有之天子呼来不上舡之证也【杜甫八仙歌】指簟为桃笙栁诗有之蒲扇桃笙安可带之证也【栁文诗类】他如称浦为歩韩碑言之【韩文碑有歩有新舡盖指歩为浦】安移于齐战国防有之【战国防云安移也齐安移于梁】一怜字而为爱为哀【子云方言抚者怜爱也　又云抚矜怜者怜哀也】一惄字而为忧为思子云方言有之是又随俗变通与时称谓其不一也如此【方言　济听惄慈栢忧也又云鬰悠惄惟虑頥念靖慎乃思也】呜呼达书名于四方通言语于重译此亦士君子之责无蹈陆机朱辅之失
　　乡评
　　甚哉乡党公论所自出也盖人之行义能掩于人之所不知而不能迯乎众议能修于其家而不能隐乎有司昔者周之乡里选举也闾胥既书其孝悌族师又书其任恤党正又书其道蓺而所书者非一人月吉既攷之【族师】歳终又攷之【闾胥】三年大比又攷之【乡大夫】而所攷非一日【并周礼】则由乡而之学由学而之司马无非平日所素称之贤然所以至是者有教化之官以训之有学校之地以养之此选举所以为良法欤周辙不西上无善教一变而为诸侯之客再变而为州县之吏汉兴以来此意犹古乡置三老而人犹知教化也【汉百官表上三老秦置掌教化　又汉高纪汉元年置乡三老时董公以三老能遮説】科立孝防而人尚知德行也【惠帝即位立孝亷力田之科】其人果贤耶则公议终不揜其善其人果不贤耶则终身不齿乡闾之论故武帝求贤良国人共推公孙宏以充赋【公孙宏传】万石君以孝谨闻郡国特以其子为郎中令【本传】一推儿寛则曰知之乆矣【本传】一言萧望之则曰此东海萧生耶【本传】一荐龚胜则曰固已闻其名【本传】是其人之贤有不可揜也如此至郦生家贫落魄县中谓之狂生韩信家贫无行不得推择为吏陈汤无节不得与诸儒州里之论【并本传】其人之不肖亦岂欺人之不知哉推原其由意汉初置三老设孝亷有教化作成之功欤自后或采于阀阅或取于科举而乡里之公是非泯矣国朝虽无闾胥族师之官而选举犹有周人忠厚之意虽无党庠遂序之名而学校犹有周人教养之实昔范仲淹尝谓省试封弥解试不封弥良以解发考其行履南省考其蓺业则选举之意犹周也【范仲淹言外出发解本乡举里选之意又先考其履行然后取以蓺业今乃不求履行惟以词藻问之加用封弥不见名字大非里选之本意也臣请定外郡解发湏是履行无恶蓺业及等者方得解荐不封弥试卷南省考试之人已经本乡询考履行湏却封弥试卷精考蓺业定夺高下】宋祁王拱辰尝谓士皆土著而教之以学校然后州县察其履行而荐选之于是诏天下皆立学则教养之意犹周也【庆歴四年宋祁王拱辰张方平欧阳修梅挚曾公亮王洙孙甫等皆曰参考众説取其便于今者莫若使士皆土著而教之以学校然后州县察其履行则学者修饬矣故为设立学舍保任荐送之法于是分州县皆立学本道使者以属部官为教授三年而代士湏在学习业三百日乃听秋试】故栁仲涂之有声于场屋先献文轴遂居首选是以终身之学业决有司之选举也【长编天圣三年诏自今不试所业古制先于所荐选试下考试所业方聴取解故栁仲涂以文轴投主司张景惟防一书帘前取之】王复之素闻于西京有司称赏预先解发是以平时之铨次为此日之定论也【天圣明道中钱文僖公留守西都谢希深为通判欧阳永叔为推官尹师鲁为掌书记梅圣俞为主簿有知名进士十人游希深永叔之门王复王尚恭为称首时科举法寛秋试府中师鲁希深监试永叔圣俞为试官王复欲往请作州解永叔曰王尚恭作解元矣王复不行则又曰解元非王复不可盖诸生文赋平时已次第之矣其公如此】张公咏之试大名也将以张公首荐而公推张覃为第一【太平兴国四年张咏与冦凖同举大名府议将首荐咏咏以同郡张覃素有文行即与防公请以覃为冠士论多之】蔡公齐之防莱州也将以蔡公首荐而公推史防为第一【蔡齐莱州人州举进士第一以书荐其里人史防而已居其后】呜呼令闻令望不惟众论多之而有司亦采之不惟有司采之而同列亦推之此其公道在天下公论在人心何其昭昭如是耶我思古人实获我心吾于国朝三叹三咏云
　　庆厯人材
　　众贤之进如茅斯防此徂徕之颂也【石介作圣德诗曰于维庆厯一年三月云云维明道初天地嘉吉云云众贤之进如茅斯抜大奸之去如距斯脱】新除諌官朝野相欢此蔡襄之诗也【庆厯初除欧公王素余靖为谏官蔡襄有诗御笔新除三谏官纷然朝野尽相欢上闻之亦除蔡襄为谏官】嗟夫于维庆厯君子道泰天降时雨山川出云深矣哉仁宗善养之仁也盖自五闰雕陋人物骫髀草茅岩穴韬光晦迹此正六隂之极我宋龙兴士类奋起科目网罗缙绅推挽此正一阳之萌三圣相承日加培植至于仁庙项背相望乃六阳之盛也然干兴之初私论犹胜丁谓之魄已息而钦若之脉犹存【干兴初丁谓移逐时王钦若为相】冯拯之莸方去而利用之蔓复滋【干兴初罢冯拯时曹利用尚荐张逊为相】是时也人才虽进而未伸天圣之间党论方炽伏阁之争此虽公论如夷简之斥逐何【明道二年郭皇后见踈范讽言后无子当废吕夷简賛其言仲淹孔道辅孙祖徳蒋堂郭劝马绛段少连刘涣诣垂拱殿门伏奏夷简奏台谏伏阁非美事乃逐道辅等】贻书之责此虽盛事如若讷之不肖何是时也人才虽伸而未盛【司谏高若讷言仲淹贬职臣不敢妄有营救今欧阳修贻书责臣不能辨仲淹非辜恐中外闻之天子以意迁逐贤人所损不细贬修为夷陵县令西京留守推官蔡襄作四贤一不肖诗四贤指仲淹靖洙修不肖斥若讷也】迨天地嘉吉善类吐气诵石介之诗咏蔡襄之句而后知人材之川涌云集矣自今观之可属大事重厚如勃非溢美也受遗辅政有始有卒与韩公恊力者有曽公焉【石介诗予早识琦琦有竒骨可属大事重厚如勃　又曽公亮谨畏周宻内外无间言受遗辅政有始有卒可方张安世】亿万维生公手抚摩非夸词也中庭拜麻相庆相贺与富公齐名者有潞公焉【苏公颂富郑公曰北至燕然南至于河亿万维生公手抚摩　又长编文彦博与富弼同拜麻是日士夫以得人相贺天下谓之文富上曰吾得二相贤于梦卜矣】此宰相之德望也契丹入使称叹得人则徳用其人【仁宗朝王徳用再入枢府为使是时富弼偕契丹使来徳用伴射使者曰天子以公典枢府而用富公为相可谓得人矣】元昊纳欵士夫交贺则仲淹其人【庆歴初元昊纳欵遂诏韩琦范仲淹为枢宻副使天下闻之而士夫酌酒相贺曰上用韩范非惟社稷之幸乃天下生民之幸】忠纯可纪玉音称赏非薛奎乎【事畧】忠鲠自任戚畹侧目非宗道乎此参枢之节槩也【拾遗録鲁宗道为参政忠鲠自任时人谓鱼头公贵戚皆侧目】叩镮大呼不曰忤防【孔道辅范仲淹等伏奏垂拱殿门叩铜镮大呼】叩榻论事不曰沽名【庆歴圣德诗惟脩惟靖立朝谳谳言论磥砢忠诚时达素相之后含忠履防昔为御史几叩于榻】台谏之风采可想也椒房之册翰林不进【宋祁入翰林当张贵妃制初行册礼而祁乃以诰进妃怒扺于地曰何学士敢轻人遂落职知许州】招提之记学士不草翰苑之节操可敬也【翰林学士蔡齐知河南府罗崇勲趣上脩崇德寺记曰参知政事可得也齐迟其记不上崇勲怒谗于太后命齐出守鲁宗道固留之不能得太后谕宰相取记齐始上之】敇出唐介何剡封还【家塾记嘉祐五年唐介知荆州敕过门下知封驳事何剡封还之言介为谏官有补朝廷不当出诏介复知谏院如故】敇除怀敏胡宿缴驳给舍之清忠鲠论又何其凛凛也【杨怀敏除副都知知制诰胡宿不草制封还以闻上疑宿职不当言谓宰相曰前代有此故事否彦曰近来富弼亦封还词头上意解】以言其边帅则黑王相公见者惊心【王德用状貌魁伟而靣色正黒边夷君长皆知其名识与不识称之曰黒王相公北方常呼其名以惊小儿】小范老子闻之破胆【范仲淹帅陜西军中有謡云军中有一范西贼闻之惊破胆】以言其郡守则一琴自随成都清节【赵抃守蜀惟以一琴一鹤自随】一砚不持端溪美政【色拯守端州旧守縁歳贡数倍奉权贵拯贡数足不持一砚】以言其县令则宦寺索牛以理拒之【呉育知襄城县宗室宦官上冡或夜索牛驾车公曰牛不可得也】卫士纵马以法杖之【范纯仁知襄邑县民有诉卫士纵马食田者公捕而杖之】着之于国史班班可纪噫盛哉虽然生圣明之世负君子之名砥节砺行分所当然犹未见其盛也若夫陈执中本俗吏也首荐呉育代居揆席君子贤之况不为执中乎【苏公曰陈执中本俗吏能荐呉育自代】孔宗旦本酷吏也叱骂蛮侬甘死如饴识者称之况不为宗旦乎【仁宗时侬智高执孔宗旦欲任以事宗旦叱贼乃大骂遂被害宗旦始官京东与李道徐尚同等四人为监司目曰四瞪人多恶之而能立节乃尔】猗欤休哉士君子而为此未足为人材之盛鄙夫庸人而若此深足为庆也噫丰芑之仁数世用之庆厯人材不特用于一时而复见于异日呜呼逺矣哉治平之初主少国疑之时矣当时天下悸惘呼吸之间有雷有风有存有亡而韩魏公屹然中立亲扶曰毂垂绅搢笏神闲气定而天下不敢言不敢议韩公本庆厯之硕辅也【言行録】熙丰之际阳消隂长之时矣新法之行趍者澜倒同己者进异议者斥而苏公诸人首立赤帜台府论列至为一空而小人终知公论之不可磨苏公本嘉祐之名贤也【苏轼嘉祐中登第至熙宁间王安石行新法苏公力攻其非时文彦博韩琦司马公吕公着诸贤交口论列皆斥去台府至为一空】元祐之初改弦易辙之时矣程范二公虑有朋党章吕小人窥伺间隙而温公奋然任怨不暇他恤拯溺救焚而天下知太平之有日温公本嘉祐之諌官也书曰罔俾阿衡专美有商愚甚拳拳于今之士君子
　　元祐人材
　　观古灵之荐藁而后知元祐人材之贤【长编熙宁九年哲宗初即位古灵陈襄荐司马公而下三十三人章藁司马光韩维吕公着乞诏还词苑或居经幄苏颂宜居编修孙觉李常范纯仁可充侍从苏轼曾巩可备文翰孙洙进擢脩注王存顾临可属危难林希可以编撰李师中可当边帅傅尧俞有諌诤之风胡宗愈文醇行修刘挚置之文舘虞太熙可充台阁程颢可备风宪刘载薛昌朝当置台阁张载学行脩明苏辙学与文称轼静厚过之孔文仲性醇行粹呉育端良质实呉恕器识深纯林英有才与行孙奕士行林旦力行邹何操履唐坰才翰郑侠敢言】观文徳之党碑而后知元祐人才之盛【绍圣间元祐党籍自司马而下百余人逐州立碑又刘元城曰元祐党止七十四人余皆非是】噫贻厥孙谋以燕翼子祖宗之培植也深矣盖自太宗设三馆而已示作成之意【绍兴十一年上谓宰执曰人才须素养太宗置三馆养天下之士至仁庙人才毕出为国名臣】仁宗设六科而遂有飞跃之效【子由龙川志曰自设六科以来士之翘俊者争论国政长短】天地育雨露洗濯硕德名公雾滃云集流而为数世之仁者此也然新法一唱正人继逐而人材沮于贬窜间新法一行士心日变而人材坏于胎卵中世道荆棘天下茅苇岭隅海表落落如晨星之相望所幸硕果不食隂剥阳复而士之元气复春矣元祐天子磨洗旧习二三大臣极力推毂骎骎乎庆歴之盛噫伟哉方元丰之八年也召吕公着于【元丰八年州召吕公着乗传赴阙】召司马光于陈【元丰八年枢宻院司马光为门下侍郎自陈州召还言脩身治心之要】二老来归众正相庆孙觉之方正李常清之有守刘挚之资性端厚王岩叟之素有才气则吕公所荐也【元丰八年吕公着荐孙觉方正有学识可充諌议大夫或给事中范纯仁劲气可充谏官或户部侍郎使议青苗等法李常清有守可备御史中丞刘挚资性端厚可充侍御史苏辙王岩叟并有才气可充谏官或言事御史】赵彦若之博学唐淑问之难进自余如韩宗道晏安止范纯礼或以行义或以文学则司马公所荐也【元丰八年司马光言窃见刘挚公忠刚直始终不变赵彦若博学有父风内行脩饬尧俞清介安贫滞淹歳乆范纯仁临事明敏不畏强御唐淑问行已有耻难进易退范祖禹温良端厚修身无缺此六人节操防正虽不敢遽言大任若使之或处台谏或侍讲读必有禆益自余如吕大防王存李常孙觉胡宗愈韩宗道梁焘赵君锡王岩叟晏安止范纯礼苏轼苏辙朱光庭或以行义或以文学伏望纪其姓名各随器能任使】至元祐之元年也诏文公彦博则有副我虚宁之语【元祐元年诏文彦博曰卿践更二府弼亮三朝名闻四夷功在天下注想元老渇见仪刑宜疾其驱副我虚宁诏书到日可肩与赴阙时授太师平章军国事】诏范公镇则有为我强起之词【元祐元年赐范镇诏曰朕虚怀前席以致诸老非敢以事诿也茍得黄髪之叟皤然在位则朝廷尊严奸宄消伏卿虽笃老乃心王室毋惮数命之劳以副中外之望又降诏曰西伯善养二老来归汉室卑词四人入侍为我强起毋或惮劳】鲜于侁梁焘则任左右谏议【元祐元年鲜于侁为右谏议大夫梁焘为左谏议大夫】朱光庭王觌则任左右司谏【元祐元年朱光庭为左司谏王觌为右司谏】谏垣之有人也张舜民黄庭坚则擢校理张耒晁补之则擢正字馆职之有人也【元祐元年十一月毕仲游赵挺之并为集贤校理孙复梅颢张舜民并为秘阁校理张耒晁补之刘安世李昭玘张察并为正字毕仲游等十二人并以学士院召试充选也】李常之拜户部则天下知朝廷不忍于征利【元祐元年吏部侍郎李常为户部尚书用文士掌邦计则天下知朝廷非急于征利】苏轼之除翰学则出于先朝之眷爱【元祐元年苏轼为翰林学士初宣仁谓轼曰先帝尝谓卿竒材今日所以擢卿】范祖禹之为侍讲则为讲官之第一【元祐元年傅尧俞为侍读而用著作郎范祖禹兼侍讲时祖禹在经筵色和气柔为讲官第一】程伊川之性学高明则任校书【元祐元年程颐以布衣为校书】苏辙之操守端方则任起居【见上】庶职皆有人也明年则丁隲以不附新法而擢正言【元祐元年丁隲为右正言自行新法即不肯为知县折资监当几二十年人各称之】陈师道以名公交荐而擢掌教【元祐二年徐州布衣陈师道为亳州司户充徐州教授先是苏轼傅尧俞孙觉言师道文词高古度越流辈安贫守道若将终身故有是命】彭汝砺亦以众贤争称而擢舍人【见下】又明年则吕大防范纯仁为仆射【元祐三年四月吕公着为司空吕大防为左仆射范纯仁为右仆射】丰稷赵屼为台諌【时丰稷为左司谏论荆王頵奢侈监察御史赵屼与稷同对退谓稷曰闻君言使屼浃背】刘安世为言路【时刘安世为谏官论胡宗愈凡二十次论列】至四年则安世力荐傅尧俞素有德行得大臣体【时宣仁后令梁焘刘安世具可用臣僚姓名进入于是焘安世共奏傅尧俞素有徳行得大臣体苏颂学问该博练达典故】苏颂学问该博有声先朝至五年则范祖禹屡荐韩维可居经筵赵君锡孝行郑穆纯正郑雍端防【时范祖禹四劄荐韩维可居经筵苏颂可任经莚苏轼可居尚书赵君锡孝行书于英宗实録士夫所共知郑穆馆阁老儒操履纯正郑雍谨静端防言行不妄宜署左右】六年则杨康国贾易姚勔列居风宪而言路愈振【六年杨康国为左司谏贾易为侍御史安世为监察御史姚勔为右正言】七年则顾临孔武仲吕希哲吕大临错列朝着而朝纲日正【七年顾临为侍读读宝训论钞法之便四月范祖禹言孔武仲学问该博吕希哲吕公着之子公着言此子不欺暗室可备劝讲吕大临是大防之弟脩身好学如古人吕纯仁自为布衣以行谊称于士大夫】兹数年间朝廷清明居庙堂者屹然泰山之具瞻任言职者凛若秋霜之在望也气和色柔君德日长无愧于翠幄之任论驳封还小人氷晛无歉于青之寄六部绳聨而无事之不举庶府星布而无弊之不革外而州县之小吏微而管库之末任皆师师然有羔羊之风岂不盛欤然君子所惜者诸贤弹冠之秋熈丰小人投闲置散其乗问俟隙有日矣元祐诸公操戈太甚反起异日朋党之祸戏薄之语亦小忿也主正叔者攻子瞻主子瞻者攻正叔【吕陶言明堂贺赦讫两省官欲吊司马光程正叔曰子于是日哭则不歌或曰子言哭则不歌不言歌则不哭子瞻戏正叔曰此乃枉死市叔孙通所制礼也众大笑结寃之端自此始也】吏额之争初无他意也而主微仲者攻莘老主莘老者攻微仲【刘挚字莘老为中书侍郎初以吏额房事与仆射吕大防微仲议不合己而挚门下侍郎及台谏共攻大防语他人曰使上意晓然不疑如门下之力居多然士大夫趍利者交搆其间谓大防与挚有隙造为朋党之论挚语大防曰吾曹心知无他然外论如此非朝廷所宜有愿引避大防曰行有请矣挚乞出外大防辞位不许及挚迁右仆射与大防同列未满歳言者争击之挚寻罢朋党之论遂不可破其本自吏额始】不知今日之相攻正为攻我者之资鹬蚌相持渔者之利诸君子独不念及此耶噫元祐而为绍圣君子方惜其天意之剥绍圣而为建绍君子又喜其天意之复












　　古今源流至论前集卷三
　　钦定四库全书
　　古今源流至论前集卷四　　宋　林駉　撰
　　玉牒
　　玉牒之书何记乎记大事也以纪帝系以载厯数以籍昭穆盖将绵天地亘古今为不朽传也以书政令以记户口以别封域盖将以理乱兴衰之大验固与之为消长也有大制诰有大册命凡闗于事之大者皆録之又将使进退取舎予夺废置揆之人情而安布之册书而信也呜呼亦重矣【续防要脩玉牒官无定贠掌脩皇帝玉牒凡编年以纪帝系而载其歴数及朝廷政令之因革者为玉牒　又四朝志宗正脩纂牒谱圗籍其别有五一曰玉牒以编年之体叙帝系而纪其歴数凡政令赏罚封域戸口礼文祥瑞之事】故瑶编金轴崇藻饰也寳钥缥囊谨缄防也耆儒宿学假以嵗月重成书也编摩告备宠以优爵示有敬也是书之隆重如此则闗系治体而寄其深长无穷之意者顾不多哉【会要凡玉牒书以销金花白罗纸金轴销金细罗缥黒漆金饰匣红绵褁金鎻钥又淳熈臣僚劄着之金版藏之邃殿典领之于大臣如是其严也】愚尝攷设官之本末为书之沿革与夫圗籍之或分或合藏籍之有始有终有可得而论者盖唐玉牒本宗正之职开成始别置官其仿唐制或以宗正卿领其事或命知制诰掌其职与夫以学士典领者咸平祥符熈宁之制也其分宗正与夫置使以领者元丰大观之制也其提举以宰臣充修以侍从纂修以宗正卿少而下则见于绍兴之初者如此其不置修书检讨独以少卿丞编脩既而宰臣提举而脩书之一员仍旧则见于绍兴之末者如此在乾道则以参枢提举初不专系于宰相在今日则提举有监修有修玉牒有检讨皆以宰臣侍从他官兼至于纂脩则卿丞簿皆与此则玉牒设官之本末也【唐本宗正之职开成后始置修玉牒官圣朝祥符九年以知制诰刘筠夏竦为修玉牒官自后置一贠或二贠熈宁三年皇帝玉牒十年一修玉牒并以学士典领自元丰官制行分宗正寺官绍兴十二年袭旧制始以宰臣一人提举修玉牒官一人以侍从兼凡宗正卿少而下悉与修纂二十九年诏玉牒所并入宗正寺更不置修玉牒官检讨官以本司少卿丞同领编修事诏玉牒所宰臣提举依旧修书官一贠同宗正卿丞修纂更不置检讨官绍兴三十二年诏尚书左仆射陈伯康提举编修玉牒后或以参知政事签书枢宻院兼权提举乾道元年钱端礼以参知兼权蒋芾以签书兼权】皇唐玉牒之号肇于开成为书一百一十卷者李衢林寳所撰也其袭唐宪度用编年法者咸平之制也其以成书十年一进者熈宁之制也照用日歴指定修书则又见于熈宁者如此以玉牒圣政抄送史院则见于元符者如此其在旧制所书之条例者凡十有一其在绍兴以来臣僚所定之条例凡九若亲祠若防幸若大除拜若大庆赏若皇子公主之出降封册若大事之类皆大书特书此则玉牒为书之沿革也【续通典唐开成三年脩玉牒官李衢奏圣唐玉牒与史册并驱立号建名期于不朽乞特创嘉多敕以皇唐玉牒为名又续防要脩皇帝玉牒凡编年以纪帝系　又中兴防要熈宁三年玉牒十年一进脩　又元丰六年诏宗正寺修玉牒诏用日歴所文字并指定所书而今本所节録元符二年宗正寺丞陈觉民乞将先帝玉牒内圣政令本寺修玉牒官抄冩余见上】唐始置圗谱官其谱自武徳者栁芳之所撰也其谱自永徽者栁景之所续也于是永泰有谱天潢源泒有圗在我国朝至道时则梁周翰所编也在祥符时则始属玉牒赵世长所请也于是皇属有籍仙源积庆有圗宗藩庆系有録其曰宗枝属籍者盖皇属籍也迨至绍兴合而一之谓之仙源庆系属籍总要此则玉牒圗谱之分合也【中兴本末绍兴十一年卲大受言宗正旧有四书曰玉牒曰仙源积庆圗曰宗藩庆系録曰宗文属类建炎南渡寺官失职举四者而逸于江浒陛下比命重脩仙源积庆系属籍总要合三者而一之固已无愧于昔独玉牒未修望命有司讨论于是始建玉牒所】纂脩之所则咸平始纂于秘阁既而祥符建殿于新寺既又脩于编修院之西阁所以便国史也嘉祐则脩于宗正寺廨熈寜则于三班院既而从编脩院者用祥符之旧也元丰则以宗寺绍兴中间始特建以纂修之所既而并于宗寺者用元丰之旧也属籍之楼见于咸平庆籍之堂创于景徳曰圗曰録嵗以供龙圗天章寳文者则旧制也是则置局藏籍之终始也【职源圣朝祥符六年始设局置官仿唐制也八年建玉牒殿于新寺景祐元年宗正寺脩玉牒官李淑申请诏以编修院厅西阁子充修纂玉牒之所时李淑言前脩玉牒冯允亦是兼编修防要盖縁国史玉牒事节湏要照防所以只就编修院修纂熈宁三年玉牒于三班院置局后从编修院自元丰官制行分録宗正寺官绍兴间始建玉牒所】噫观祖宗之所已书知祖宗之所由治谨方来之所未书兾方来之所大治必也麟趾振振螽羽蛰蛰而后无愧于帝系歴数昭穆之谱朝廷清明民物阜安而后无愧于政令封域戸口之记众正翔集群邪晛消而后无愧于册拜制诰之书万世可法天下可诵铺张对天之闳休扬厉无前之伟绩愚愿拭目以观
　　防要
  </div>
  <div class="pagination">
   <span class="current-page">
    1
   </span>
   <a href="古今源流至论_page2.html">
    2
   </a>
   <a href="古今源流至论_page3.html">
    3
   </a>
   <a href="古今源流至论_page4.html">
    4
   </a>
   <a href="古今源流至论_page5.html">
    5
   </a>
   <a href="古今源流至论_page6.html">
    6
   </a>
   <span>
    ...
   </span>
   <a href="古今源流至论_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
