<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 207 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 207 页/共 485 页</h1>
    <div class="content">　　蝉　　　　　　　　　　　苏子瞻
　　蜕形汚浊中羽翼便翾好秋来间可阔已抱寒茎槁
　　蝉　　　　　　　　　　　褚云
　　避雀乔枝里飞空华殿曲天寒响屡嘶日暮声逾速繁吟如欲尽长韵还相续饮露非表清轻身易知足
　　春蝉　　　　　　　　　　元稹
　　我自东归日厌苦春鸠声作诗怜化工不遣春蝉生及来商山道山深气不平春秋两相似虫豸百种鸣风松不成韵蜩螗如沸羮岂无朝阳鳯羞与微物争安得天上雨奔浑河海倾荡涤反时气然后好清风
　　律诗
　　蝉　　　　　　　　　　　方干
　　细声频断续审听亦难分髣髴应移处从容却不闻兰栖朝咽露树隐暝吟云若遣乡愁起吾怀只是君
　　听蝉　　　　　　　　　　杨廷秀
　　一只初来报早秋又添一只説新愁两蝉对语双垂栁知鬬先休鬬后休　一殻空空纸様轻风前却有许多声叫来叫去浑无事叫到诗人白髪生　説露谈风有典章咏秋吟夏入宫商蝉声无一些烦恼自是愁人枉断肠
　　蜣蜋【螳蜋附】
　　羣书要语蛣蜣蜋蜋也注黒甲虫噉粪者也【尔雅】
　　螳蜋有斧虫一名蟷蠰【尔雅】仲夏之月螳蜋生注螵蛸母也【记月令】
　　古今事实
　　蜣蜋转丸
　　庄子曰蛣蜣之智在于转丸蜣蜋能以土包粪转成丸
　　螳蜋捕蝉
　　庄子曰庄周防于雕陵之樊覩一异鹊自南方来者执弹而留之【留伺其便】覩一蝉方得美荫而忘其身螳蜋执翳且抟之见得而忘其形异鹊从而利之见利而忘其真庄周惕然曰噫物固相累二类相召也捐弹而反走【二説见黄雀门】
　　怒臂当车
　　齐庄公出猎有螳蜋举足将搏其轮问其御曰此何虫对曰此螳蜋也为虫知进而不知退不量力而轻就敌公曰此为天下勇士矣回车避之勇士归焉【淮南子】古今文集
　　古诗
　　蜣蜋　　　　　　　　　　苏子瞻
　　洪钟起暗室飘瓦落空庭谁言转丸手能作殷牀声
　　促织
　　羣书要语莎鸡一名促织一名络纬一名蟋蟀【古今注】蟋蟀蛬也【尔雅】季夏之月蟋蟀居壁【月令】六月莎鸡振羽七月在野八月在宇九月在户十月蟋蟀入我牀下【七月】蟋蟀在堂嵗聿其暮【国风】里语曰促织鸣懒妇惊【诗疏】风戾戾而动柯露零零而陨树月转景而西頽汉回波而东注厉清响于长宵激悲声以迄曙【卢湛蟋蟀赋】蟋蟀俟秋吟【王褒颂】渗容与而独倚兮蟋蟀鸣于西堂【楚词】
　　诗句促织鸣东壁【选】蟋蟀依桑野【选】客愁连蟋蟀【杜】蟋蟀近中堂【杜】蟋蟀鸣牀帷【杜】蟋蟀甚微细哀鸣何动人【杜】幽响泄潜蛬【韩】
　　古今事实【阙】
　　古今文集
　　杂著
　　放促织赋　　　　　　　　杨廷秀
　　杨子朝食既彻步而圃嬉遥见一二稚子集乎逺华之堂环焉其若围俯焉其若窥蹑焉其若追也杨子趋而徃视之葢促织之始生而尚微堕地而未能飞者也嘉遯而不市故髙步而不卑辟谷而不饪故癯貎而不肥既蚱蜢其修髯亦翡翠其薄衣彼其臂短而胫甚长是故将进而赼趄翘立而孤危也杨子笑谓稚子曰汝岂识之乎是固夫霜凄露感而恤纬征人之裳者欤身勤心苦而提耳女工之荒者欤昼閴宵喧自基而徂堂者欤多言强聒身隐而声彰者欤若悲若怨若愤若叹而吟啸秋夕之清长者欤奚失据于幽茂而涉身于躏籍若是其幼且孱也乃命穉子借以羽扇迁之丛间见宻叶其跃如曝冬日其欣然穉子反命曰是虫也若子产之鱼圉圉焉洋洋焉矣使穉子反视之至则行矣古诗
　　促织　　　　　　　　　　苏子瞻
　　月丛号耿耿露叶泣漙漙夜常不自暖那忧公子寒律诗
　　促织　　　　　　　　　　杜甫
　　促织甚微细哀音何动人草根吟不稳牀下夜相亲久客得无泪故妻难及晨悲丝与急管感激异天真
　　促织　　　　　　　　　　杨廷秀
　　一声能遣一人愁终夕声声晓未休不解缫丝替人织强来出口促衣裘
　　萤
　　羣书要语萤火一名晖夜一名燐一名丹良一名丹鸟夜光一名宵烛腐草之所化【古今注】一名夜照一名熠燿【王氏本草】夏小正曰丹鸟羞白鸟丹鸟者谓丹良也白鸟者谓蚊蚋也其谓之鸟者重其养也凡有翼者为鸟羞也羞者进也【大戴礼】季夏之月腐草为萤【月令】熠燿宵行【东山】类君子之有道入暗室而不欺同至人之无迹怀明义以应时【骆賔王赋】
　　诗句暗飞萤自照【杜】萤光拂夕流【韦应物】萤鉴縁帷彻【杜】日暮拾流萤【杜】腾空类星陨拂木若花生【梁简文帝】风乱池上萤露光竹间月【李嶷】
　　古今事实
　　佩萤火丸
　　务成子萤火丸方云汉武威太守刘子南从道士尹公授其方合而佩之永平中于武威北界遇敌战败为冦所围矢下如雨未至子南马数尺矢辄堕地终不能中伤敌以为神人乃解围去【神仙感应篇】
　　囊萤照书
　　车字武子家贫无灯火以绢囊盛萤火以照书夜读
　　聚萤夜放
　　隋炀帝大业末天下已盗起帝于景华宫徴求萤火数斛夜出逰山如放火光徧岩谷
　　古今文集
　　杂著
　　萤赋【并序】　　　　　　　　傅咸
　　余曽独处夜不能寐顾见萤火遂有感于是执以自照而为之赋其词曰
　　潜空馆之寂寂兮意遥遥而靡寜夜耿耿而不寐兮忧悄悄而多伤哀斯火之烟灭兮近腐草而化生感诗人之攸怀兮览熠燿于前庭不以姿质之鄙薄兮欲増辉乎太清虽无补于日月兮期自照于陋形当朝阳而戢景兮必宵昧而是征进不竞于天光兮退在晦而能明谅有似于贤臣兮于疎外而尽诚葢物小而喻大兮固作者之所旌假乃光而喻尔职兮庶有表乎洁贞古诗
　　秋萤引　　　　　　　　　刘禹锡
　　汉陵秦苑遥苍苍陈根腐叶秋萤光夜空寂寥金气静千门九陌飞悠纷纶辉映互明灭金炉星喷灯花发露华洗濯清风吹攒茒不定招摇垂髙丽罦罳过珠网斜歴璇题舞罗幌曝衣楼上拂香裙承露台前转仙掌槐市诸生夜对书北窗分明辨鲁鱼行子东山起征思中郎骑省悲秋气铜雀人归自入帘长门帐开来照泪谁言向晦常自明童子走捕娇女争天生有光非自逺近低昻暗中见撮蚊妖鸟亦夜飞翅如车轮人不见
　　萤火　　　　　　　　　　陈去非
　　翩翩飞蛾扑明烛见烹膏油罪莫赎嘉尔萤火不自欺草间相照光煜煜却马已録仙人方映书曽登君子堂不畏月明见陋质但畏风雨难为光
　　律诗
　　见萤火　　　　　　　　　杜甫
　　巫山秋夜萤火飞帘疎巧入坐人衣忽惊屋里琴书冷复乱檐前星宿稀却绕井栏添个个偶经花蕊弄辉辉沧江白发愁看汝来嵗如今归未归
　　萤　　　　　　　　　　　梁元帝
　　着人疑不热集草讶无烟到来灯下暗翻在雨中然
　　萤火　　　　　　　　　　杜甫
　　幸因腐草出敢近太阳飞未足临书卷时能防客衣随风隔幔小带雨傍林微十月清霜重飘零何处归
　　次韵萤火　　　　　　　　陈无巳
　　年侵观物化共被嵗时催熠熠孤光动翩翩度水来虽能穿幔入已复受风回投卷吾衰矣微吟子壮哉
　　萤　　　　　　　　　　　罗邺
　　水殿清秋玉户开飞光千防去还来无风无月长门夜频到堦前防緑苔
　　徘徊无烛冷无烟秋径莎庭入夜天休向书窻来照字近来红蜡满歌筵











　　古今事文类聚后集卷四十八
　　钦定四库全书
　　古今事文类聚后集卷四十九
　　宋　祝穆　撰
　　虫豸部
　　蚁
　　羣书要语大螘俗呼为马蚍蜉小螘齐人呼为蚁蛘飞螘有翅其子蚳注蚁卵【尔雅】蚁为驹【大戴礼注】牛亨问蚁为驹者何答曰河内人见马数十万骑皆大如黍米遨逰徃来从朝至暮家人以火烧之人皆成蚊蚋马皆成大蚁故今人呼蚊蚋曰黍民蚁曰驹【古今注】有黒黄大小数种之蚁【广志】馈食其豆蜃【蛤也】蚳【蚁子】醢【周礼】蚁子时术之注蚁蚍蜉也微虫尔时术其功巧大垤也【学记】南方赤蚁若象【楚辞】蚁慕羶【庄子】道在蝼蚁【同上】千丈之堤以蚁穴而壊【韩子】蚁封穴户大雨将集【焦贑易林】蚁有兼弱之智【抱朴子】鲮鲤吐舌蚁附之因吞之又开鳞甲使蚁入其中乃奋迅则防取之【杨孚异物志】
　　诗句行蚁上枯梨【杜】蚁壤漏成河【鲍明逺】白蚁战酣山雨来【钱昭度】
　　古今事实
　　蚁壤得泉
　　齐桓公伐孤竹山中无水隰朋曰蚁冬居山之阳夏居山之阴蚁壤寸而有水乃掘地遂得水【韩子】
　　羣蚁观鼇【见鼇门】
　　杀蚁得祸
　　桓谦字敬祖太元中忽有人皆长寸余悉被铠持槊縁机登灶防饮食之所或有切肉以槊刺取径入穴蒋山道士朱应子以沸汤浇所入处寂不复出因掘之有斛许大蚁死在穴中谦后以门衅同灭【刘敬叔异苑】
　　牀下蚁鬬【见耳门】
　　救蚁得报
　　董昭之过江见蚁罥一短芦昭之救之后系狱蚁领羣蚁穴狱昭之遂得免【东阳元凝齐谐记】
　　黒赤交鬬
　　后魏显宗时兖州有黒蚁与赤蚁交鬬长六十步广四寸赤蚁断头而死东魏孝静时邺下有黄蚁与黒蚁鬬【五行纪】
　　皇帝避蚁
</div>
    <div class="pagination">
<a href="古今事文类聚_page206.html">上一页</a><span>...</span><a href="古今事文类聚_page202.html">202</a><a href="古今事文类聚_page203.html">203</a><a href="古今事文类聚_page204.html">204</a><a href="古今事文类聚_page205.html">205</a><a href="古今事文类聚_page206.html">206</a><span class="current-page">207</span><a href="古今事文类聚_page208.html">208</a><a href="古今事文类聚_page209.html">209</a><a href="古今事文类聚_page210.html">210</a><a href="古今事文类聚_page211.html">211</a><a href="古今事文类聚_page212.html">212</a><span>...</span><a href="古今事文类聚_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
