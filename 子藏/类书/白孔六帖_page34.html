<!DOCTYPE html>
<html>
 <head>
  <meta charset="utf-8"/>
  <title>
   白孔六帖 - 第 34 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   白孔六帖 - 第 34 页/共 50 页
  </h1>
  <div class="content">
   白孔六帖卷六十七
　　钦定四库全书
　　白孔六帖卷六十八　　唐　白居易　原本
　　宋　孔　传　续撰
　　斋【一】　　　　　　　沐【二】
　　祭馔【三】　　　　　　黍稷【四】
　　牺牲【五】　　　　　　归胙【六】
　　馂【七】　　　　　　　苞茅【八】
　　祀山川【九】　　　　　祭星【十】
　　释奠【十一】　　　　　薄祭【十二】
　　修废祭【十三】　　　　淫祀【十四】
　　斋【一】
　　白斋者不乐不吊【为哀乐则散其志】斋必变食【改常馔也】居必迁坐孔子曰三日斋一日用之犹恐不敬二日伐鼓何居
　　【斋者止乐】君子之斋也专致其精明之德也故散斋七日以定之致斋三日以齐之定之谓斋斋者精明之至也然后可以交神明也　斋之为言齐也【齐不齐以致齐】是故君子非有大故非恭敬也则不斋不斋则于物无防也嗜欲无止也及其将斋也防其邪物讫其嗜欲耳不听乐故记曰斋者不乐言不敢散其志也心不茍虑必依于道手足不茍动必依于礼　子曰斋戒以事鬼神【恐人之不敬也】斋战疾【子之所慎云云】斋必有明衣布【沐浴衣也】楚武王【授师将斋曰余心荡矣荡动散也】致斋于内散斋于外【礼】斋之日【思其居处思其笑语思其志意思其所乐思其所嗜】拜大将军【汉髙祖择日斋戒设坛具礼拜韩信为大将军】十日斋戒【齐桓公将与管仲饮云云】斋明盛服所以修身也【明洁也】恭黙思道尽恭之貌【严絜之心】必诚必信　斋心　蔺相如欲授秦王璧【乃令斋戒】汉髙祖絜诚注意而拜上将【韩信】周泽敬慎虔心而居太常【后汉周泽为太常尝卧病斋宫妻哀其老病就问之泽以干斋收送狱人语曰居世不谐为太常妻】解斋【晋刘毅严酷妻有过立加杖棰常居斋宫妻省之即奏加妻罪请解斋也】取斋衣【汉邴吉子显为诸曹尝从祠宗庙至夕牲日乃使出取斋衣吉恐谓夫人曰祭重事显不敬亡吾爵必显】孔斋祷【张文瓘为大理卿尝有小疾囚相与斋祷愿亟视事】斋大同殿【髙力士帝斋大同殿力士侍帝曰我不出长安且十年海内无事朕将吐纳导引以天下事付林甫若何力士对曰天子顺动古制也】躬斋洗【谨具食饮躬斋洗奏防声以献韩祭太湖】栗然以敬【得以列侯谒三庙又得以展时祭先期致斋栗然以敬既斋尽志歆然永思刘禹锡令狐先庙碑】斋戒之别有三【唐礼乐志凡祭祀之节有六二曰斋戒其别有三曰散斋曰致斋曰清斋大祀散斋四日致斋三日中祀散斋三日致斋二日小祀散斋二日致斋一日】大祀前期七日【太尉誓百官于尚书省曰某日祀某神祗于某所各扬其职不供其事国有常刑于是乃斋同上】皇帝散斋于别殿【致斋其二日于太极殿一日于行宫上】前致斋一日【尚舍奉御设御幄于太极殿西序及室内皆东向尚舍直长张帷于前楹下上】致斋之日【质明侍中版奏请申严通事舍人引文武五品已上袴褶陪位诸侍臣斋者诣閤奉迎侍中版奏外办皇帝服衮冕出自西房侍中前跪奏请就斋室皇帝降坐入室上】凡豫祀之官【散斋理事如旧唯不吊防问疾不作乐不判署刑杀文书不行刑罚不预秽恶致斋唯行祀事其祀官已斋而阙者摄其余清斋一日以上并唐礼志】诸大祀【斋官皆于散斋日平明集尚书省受誓戒其致斋日三公于都省安置所司铺设若车驾亲行及斋官向祠祭之所本司预告州县及金吾令平明请所行之路道次不得见诸凶秽缞绖及闻哭泣之声唐六典注】给明衣【唐六典】听还舍不奉祭【卢迈改尚书左丞将作监元亘摄祠以私忌不听誓御史劾之帝疑其罚下尚书省议迈曰礼散斋有大功防致斋有朞防斋有疾病听还舍不奉祭】凡供祠之吏虽当斋戒得以决罚由是礼与敬无不足者【故将有事则祠部上其日先一日咸至于祠而考阅焉御史防公卿有司执简而临之栁宗元监察使壁记】又斋心于宿设【天子苍然见于无形澹然若有所听又斋心于宿设将旰食而匪宁杜甫南郊赋】
　　沐【二　浴附】
　　白斋戒【君子斋戒必先沐浴】弹冠【楚辞新沐者必弹其冠】晞发【楚辞云汝沐兮咸池晞髪兮阳之阿】心覆【头须请见晋侯晋侯辞以沐谓仆人曰沐则心覆心覆则图反宜吾不得见也】发晞用象栉【晞干也礼】潘沐【传曰遗之潘沐潘沐汁可沐也】朝濯发于阳谷【楚辞】三握【周公下白屋之士一沐三握髪后世称其圣贤】膏沐【自伯之东首如飞蓬岂无膏沐谁适为容】三日具沐【子事父母之礼见下】燂潘【具浴门注】沐稷【礼沐稷而靧梁栉用椫栉髪晞用象栉进禨进羞工乃升歌进羞作乐以盈器也】居防之礼头有创则沐　叔武将沐【闻君至喜捉发以出前驱射而杀之注叔武卫侯弟守国者】　浴浴乎沂【风乎舞雩咏而归】君子斋戒【必先沐浴】去垢【史记沐不必江海要之去垢】振衣【楚辞新浴者必振衣】二巾进饮【礼浴用二巾上絺下绤出杅履蒯席又曰履席衣布晞身乃屦进饮以盈气杅音污浴之器也】浴兰汤兮【楚辞】日浴【鹤不日浴而自白】燂汤【礼子事父母五日则燂汤请浴三日具沐燂潘请靧足垢燂汤请洗暖也潘米汁也靧洗靣也】重耳臝浴【传曰重耳行及曹曹共公闻其骈胁观其臝浴薄而观之】同川而浴【夷狄男女同川而浴】湢浴【内外不共湢浴浴室也礼】孔动逾嵗时【栁宗元贬永州司马贻京兆许孟容曰洗沐盥漱动逾歳时一搔皮肤尘垢满爪诚恐悲伤无所告诉以至此也】虽洗沐未尝出【髙力士知内侍省事虽洗沐未尝出眠息殿帷中】朝罢沐浴闲【邀游阆风亭李白鼓吹入朝】泽发【韩愈夜会联句泽发解兠鍪李正封】三沐三薰【方将坐足下三沐而三薫之听仆之所为韩愈答吕毉书】沐芳莫弹冠浴兰莫振衣【李白沐浴子】新沐头轻感髪稀【杜甫】客至先遣薫濯【唐史髙骈客至先遣薰濯诣方士祓除谓之解秽少选即引去】悯诸生【少年不浴沂水文粹代荀卿与春申君书】自为栉沐【梁太祖母生三子其次太祖后少寡携三子佣食萧县刘崇家母时自为栉沐曰朱三非常人也】以麝涂身日再涂再澡【南诏环王】元和后数用兵宰相不休沐【李德裕传见休假门】遇休沐【遇休沐往往驰召宇文士及】辞以沐发【五代赵鳯于峤因被酒往见凤鳯知其必不逊辞以沐发】七十日未甞栉沐【陈利贞守襄城七十日未尝栉沐】凡大祀中祀接神【斋官祀前一日皆沐浴九品以上皆官给明衣通典斋注】
　　祭馔【三】
　　白鼎彖曰亨餁也【圣人亨以享上帝而大亨以养圣贤】笾豆静嘉【诗】燔炙芬芬　有飶其香有椒其馨　吉蠲为饎【是用孝享饎酒食也】荐鲔周礼内饔掌割烹煎和之事　庖人供荐羞【品物曰荐滋味】
　　【曰羞】膳羞　祭祀供好羞【鱃鱼蟹醤】膴胖【肉大脔】骨【骨有肉也】泽物之奠　簠簋之实　羊肆【羊殽】肉豆【切肉】血荐　豚肩不掩豆【礼】膟膋　羶芗　荐其【血毛燔炙】醯醢之美【煎塩之尚贵天产也】水草之菹陆产之醢【蚳蝝】小物备矣　昆虫之异草木之实隂阳之物备矣　凡俎以骨为主骨有贵贱殷人贵髀周人贵肩贵者取贵骨贱者取贱骨三牲之俎八簋之实美物备矣　腥肆【音惕】爓腍祭岂知神之所享主人自尽其敬　仪礼饔人伦【伦驿也】虞九【负革肉择之取美也】午割勿设【勿设分散】祝曰嘉荐普淖【淖和也乃孝反】大羮【铏羮】有鳣有鲔鲦鲿鯋鰋孔非礼则不荐【韦縚请宗庙笾豆皆加十二又言郊奠爵容止一合容小则陋宜増大之张均韦述议曰且嗜好防私之馔与时而迁故圣人一约以礼虽平生所嗜非礼则不荐所恶是礼则不去】礼馔备进【又曰唐家清庙时享礼馔备进周法也】实于庖厨【其牲牢酒醴菜菓之馔必实于庖防栁宗元监祭文】甘防之物肥浓之味【文粹韦述等宗庙加笾豆议今欲取甘防之物肥浓之味随所有者皆充祭用以今之时馔恐未可也】至孝之情【同上自汉以降诸陵皆有寝宫岁时朔望荐以常馔此既常行亦足尽至孝之情矣】肴羞具洁罔有不备【杜牧祭百神文】祭馔则光禄献防【李庾西都赋】膳部【掌邦之牲豆酒膳辨其品数凡郊祀日月星辰岳渎享祀宗庙百神在京都者用牛羊豕涤养之数省阅之仪皆载于廪牺之职焉六典】
　　黍稷【四】
　　白簠簋【既陈】实其笾豆　陈其宗器【祭器】粢盛丰备　黍稷非馨【书】交于神明必在乎恍惚【思其嗜欲乃以荐馨香】仁者之粟【礼父母没必求仁者之粟以祀之此之谓礼终注孝子虽贫尚不取恶人之粟祀其先】粢食不凿【昭其俭也】周礼甸师【掌耕耨王籍以时入供粢盛表粢盛鲜洁】辨六齐名物【六谷】人供接盛【接为版以授舂】舂人供米物【非一米】藏帝籍于神仓只敬必饬【月令】芗合【黍】明粢【稷】芗萁【粱】嘉防【稻】涤粢盛【明水也】传御廪灾【藏亲耕之廪】孔罔黍稷以奉粢盛【唐文粹白居易补逸书云汤征诸侯葛伯不祀汤若曰罔黍稷以奉粢盛予佑厥稼穑乃困于仇饷】乃飨祖祢牲牢黍稷【唐文粹白居易李公家庙碑铭乃飨祖祢牲牢黍稷】封署以供【祠部郊祭黍稷所司长官封署以供】来觐来斋以馈黍稷【乌氏庙碑韩愈】力难及黍稷【得种菜与麻杜甫喜晴】德馨斯饫【文粹禇亮迎俎乐章嘉稷匪歆德馨斯饫】明德感【文粹魏证送神乐章明德感兮非黍稷】凡簠簋皆一者【簋以稷簠以黍礼乐志】用皆二者【簋以黍稷簠以稻粱同上】黍稷用丰野夫讙謡【栁宗元太白祠】茫茫黍稷昔实棘茨【韩愈祭文】馨非稷黍【魏证祀赤帝降神乐博硕斯荐笙镛备举庶尽肃恭馨非稷黍】
　　牺牲【五】
　　白鬼神飨德【牲牢贵诚】絜尔牛羊【或剥或烹】循行牺牲视全具桉刍豢瞻肥瘠察物色必比类量大小视长短皆中度【谓审牲也月令】牲牷肥腯　博硕【谓其畜之硕大繁滋也】鲁侯曰【牺牲玉帛不敢加也必以信传】小事不用大牲　古者六畜不相为用【传】祭天地之牛角茧栗【宗庙之牛角握賔客之牛角尺】犂牛之子骍且角【虽欲勿用山川其舍诸】告朔之饩羊【子贡欲去告朔之饩羊子曰赐也尔爱其羊我爱其礼】郊天牲用骍犊贵诚【未知牝牡之情】牛卜日曰牲【牛既得吉则改名曰牲传】郊牛之口伤改卜牛牛死乃不郊非礼也【当改卜牛郊不可废】月令仲春祀牺牲无用牝【为伤生生之类】介葛卢闻牛鸣曰是生三牺皆用之矣【问之而信】三十维物尔牲则具【异毛者三十】宋灾用马于四墉【非礼也】日食用牲于社【非礼也凡天灾有币无牲】牢礼【牢三牲周礼】饩牵【传饩牵竭矣】楅衡【所以持牛角不使触人周礼设其楅衡】水藁【所以洗牲也周礼供其水藁】歌舞其牲【谓君牵牲入时封人随歌舞之言其肥腯以歆神也周礼】展牲【选牲】告牷【牷全也】牺牲不育于市　牲死则埋之　牲孕不用也奉时辰牡辰牡孔硕【辰牡谓牲也辰时也】于荐广牡【大牡】白牡【殷】骍刚【周】毛炰【豚】享以骍牺　鸡曰翰音兎曰明视羊曰柔毛　羔豚而祭【百官皆足太牢而祭不必有余此之谓称】庶羞不逾牲　牺牛【牷毛天子】肥牛【养于诸侯也】索牛【索具大夫具得其用】刚鬛【豕】疏趾【雉】三月繋七日戒三日宿慎之至也　柔嘉【牲也】二牲【庶子若富则具二牲献其贤者于宗子注贤善也】帝牛稷牛【见郊天门】在涤【涤牢养处也】纳烹【纳牲告杀也周礼】充人掌系祭祀之牲牷祀五帝则牢刍之三月系于国门使养散祭祀之牲【散祭祀山川之属】享牛【牛人掌养公牛享牛献神也】用特【书归格于艺祖用特】求牛【终事牛择祭用】授职人而刍之飨食賔射供膳羞之牛牛牲之牙【牙悬肉格】与盆簝以待事共鸡牲辨其物祭其首【登首于室】祈珥共羊牲賔客共法牲若牧人无牲则受布于司马使置牺牲　仪礼曰肫解无肠胃【无肠胃君子不食豢腴】不爱牲玉【传】奉牲以告曰牲牷肥腯谓其畜之硕大蕃滋也谓其不疾瘯蠡也【瘯蠡疥癣】雄鸡断尾【賔孟见之曰自惮为牺也】人牺实艰　谷梁云免牲者缁衣纁裳有司端奉送于南郊　鼷防食郊牛角改卜牛志不敬也【展觔角而知伤展道尽矣注展道虽尽所以备灾不尽讥哀公不敬故致天变也传】庀牲【六月上甲始庀牲十月甲始繋牲庀具也谷梁】周礼沈埋疈辜共犬牲用牷【纯色】伏瘗亦如之【伏犬以车轹】以脤膰之礼【亲兄弟之国】祀有执膰戎有受脤【传】天王使石尚来归脤【脤祭余肉所以赐诸侯与之同福也】夕牲【汉】受厘宣室【厘祭余肉】孔议射牲事【裴守真授太常博士髙宗将封嵩山诏诸儒议射牲事守真奏古者郊祀天子自射牲汉武帝封泰山令侍中儒者射之帝不亲也今按礼前明十五刻宰人鸾刀割牲质明行事毛血已具天子至奠玉酌献而已今若前祀一日射牲则早于事及日则晚不逮事汉又天子不亲古今异宜恐不可行】牲肥【祝册自京师至吏以时告乃斋祓视册省牲之夕载旸载隂五鼔既作牵牛正中牲肥酒香樽爵静洁南海庙碑韩文】斯硕【魏证祀夕月迎俎用雍和有齐斯防有牲斯硕】载洁牲牷【魏证祀黒帝迎俎乐章载洁牲牷爰登俎豆】三牲八簋丰备以相防【杜甫南郊赋】梁武帝不用牲牢【梁武帝前后三度舍身施佛宗庙之祭不用牲牢韩文】牺币之数放而依之【天子以为古爵莫贵于公侯故海岳之祀牺币之数放而依之所以致崇极于大神韩文】视牲启毛不委下吏【杜牧祭百神文】剥烹羮胾无爱牛羊【同上】牲牷既疈【栁宗元二妃庙】烹牲是祀【公受介福栁文武冈铭】司门转致乎牲牢之系【杜甫南郊赋】醇牺入馈【文粹源乾曜迎俎】奠三牺荐五牲【李白明堂赋】凡牲在涤大祀九旬中祀三旬小祀一旬【养而不卜无方色则用纯必有副焉省牲而犊鸣则免之而用副禁其捶拊死则瘗之创病者请代犊告祈之牲不养唐礼志】角握之牲色纯之骍【张说迎俎雍和章在涤嘉豢丽碑敬牲角握之牲色纯之骍】牲以养牛【张説后土祠碑五歳茧栗无所贵其诚】膳部【见祭馔门】奉礼郎【设牲版之位以成省牲之仪六典】廪牺令【掌荐牺牲凡主祀之牢牲各有名数凡大祭祀养牲在涤九旬中祀三旬小祀一旬其牲方色难备者以纯色代之凡告所之牲不养凡祭祀之牺牲不得捶朴伤损死则埋之病则易之凡供别祀用太牢者则三牲加酒脯及醢大祭祀则与太祝以牲就傍位太常卿省牲则北面告腯及牵牲以授太官而用之六典】
　　归胙【六】
　　白膳夫祭祀之致福者受而膳之【周礼】归胙于公【申生祭曲沃也传】赐齐桓【宰孔赐齐桓公胙曰天子有事于文武使孔赐伯舅胙】胙致福也【谷梁传】凡祭祀受福者展而受之归胙于公【周礼】受厘【见上】孔赐胙【礼志六曰进熟诸祝皆进跪彻豆还尊所奉礼郎曰赐胙賛者曰众官再拜在位者皆再拜】聪明【魏证祀白帝降神乐章馨香是荐受胙聪明】太祝减胙【礼志太祝减神前三牲胙肉共置一俎】太祀又以胙肉授司徒以进【皇帝每受以授左右乃跪取爵饮同上】三岁一祫五岁一禘【若祔若常享若禘祫卜日斋戒饮福受胙进退之数大抵如宗庙之礼上】
　　馂【七】
　　白记曰夫祭有馂馂祭之末也　馂鬼神之余惠术也可以观政矣　尸谡君与卿馂【谡起也】君起大夫馂下馂上之余也大夫起士馂贱馂贵之余也　馂余不祭【食人之余曰馂礼轻故不敢祭】父不祭子夫不祭妻【祭先也从卑处家故不祭】孔从者馂馔【礼志纳皇后尚宫引皇帝入尚食彻馔设于东房如初皇后从者馂皇帝之馔皇帝侍者馂皇后之馔】庶几来归馂以侑兮【栁宗元祭文】皇太子纳妃【司馔跪奏馔具皇太子及妃俱坐司馔跪取脯取韭葅皆擩于醢授皇太子又取授妃俱受祭于笾豆之间太子妃俱拜司则取爵祭酒遂饮啐爵奠遂拜执爵兴司馔奏彻馔司则前跪奏称司则妾姓言请殿下入于东房释冕服着袴褶司则啓妃入帏幄皇太子乃入室媵馂皇太子之馔御馂妃之馔礼乐志】诸臣之子一品至三品【为一等四品至五品六品至九品为一等賛者设尊于室内北牖下馔于房内西墉下如同牢牲体皆节折右载之于舅俎左载之于姑俎妇入房妇进西向再拜坐将馂舅命易醤内賛者易之妇及馂姑馔妇祭内賛者助之上】
　　苞茅【八】
　　白借用白茅【易】尚书苞匦菁茅【茅缩酒菁为菹其所包裹而致者也盖三脊之茅也】周礼甸师供萧茅乡师供茅菹【菹借也长五寸束者】菹馆【茅裹肉菹借也】尔贡苞茅不入王祭不供无以缩酒寡人是征【传桓责楚也】三脊茅【江淮之间有一茅三脊此灵物不可常贡也】孔所资诚敬【唐文粹杨嗣复权德舆文集序借用白茅所资诚敬】苞茅重入归关内【杜甫诗】用三脊茅以借【文粹林简言汉武封禅论汉朝有人如管夷吾应用三脊茅以借固不使其君与孝武等】茅明【杜甫朝享太庙赋酌以茅明】荐厥茅借【贺知章登歌奠玉帛用肃和礼以琮玉荐厥茅借】缩茅以献【文粹薛稷昭成皇后室酌用坤真缩茅以献洁秬惟馨】荆茅【栁文与崔连州食钟乳书必若土之出无不可者则荆之茅皆可以缩】不召斯至【苏颋东封颂借三脊不召斯至】虔奉严禋【逺修职贡虔苞茅而助祭遣爱子以来朝吴越王备史】诸侯有不入苞茅【张九龄贡师子賛序】
　　祀山川【九】
　　白虞书岁二月东廵狩至于岱宗柴【太山也柴燎告至也】望秩于山川【东方山川望而祭之秩次序也】春秋曰不郊犹三望非礼也【三望分野之星及国中山川皆因郊祀望而祀望而祀之鲁废郊天而修小礼故曰非礼】望郊之细也不郊亦无望可也　竝走羣望【晋人曰竝走羣望不爱牲玉注国中望祀并走祭之】晋侯疾卜曰台骀为祟子产曰台骀汾神也【汾水名也】抑此者不及君身山川之神则水旱疠疫之灾于是禜之【山川之神若台骀者】若君身则出入饮食之事也山川之神又何为焉　楚昭王疾卜曰河为祟王不祭曰三代命祀祭不越望【望境内山川】不谷虽不德河非所获罪也江汉雎漳楚之望也【四水在楚望祀之数】郑伯请释泰山之祀而祀周公【郑当助王祭泰山今释之而为鲁祀周公求许田也】书曰祀于新邑咸秩无文【言周始修祀于新邑咸次第祀之不在礼文者亦祀之】季氏旅于泰山【季氏僣祀泰山求福子谓冉有曰女弗能救与救止也】正月命祀岳镇海渎【月令】孟夏祷祀山川【以祈雨】仲冬祈祀四海大川名源井泉【顺其盛德之时而祭】天子祭名山大川五岳视三公四渎视诸侯【视者牲器之数】国主山川【传】申繻曰名以山川则废祀【鲁以献公武公废具敖二山名】惟尔明神【顺礼经而脩祀】报我丰岁【应时雨而出云】岁徧【礼天子祭天地四方山川五祀岁徧诸侯祭五祀】以祀四望【四渎五岳周礼】血祭祭社稷五祀以沉霾祭山林川泽【顺其性以含藏也周礼】记曰山川神只有不举者为不敬不敬者君削以地　五岳四渎皆祀有常礼祀皆使者持节以祠焉唯泰山与河岁五祀江水四余皆一祷而三祠【汉书】祭牲币【史记自殽以东名山五大川二山曰太室山恒山太山防稽山湘山水曰济曰淮春酒脯为岁祷因泮涷秋凋冬寒祷祀其牲用牛犊各二牢其圭币各异也】诏修【汉武诏曰河海润千里其令祠官修山川之祠为岁事典加礼祭也】木偶马【史记诸名山川用驹者悉以木偶马代之】孔幸东都【唐禇无量开元五年帝将幸东都无量上言昔帝舜之狩秩山川愿陛下所过名山大川邱陵坟衍并诏致祭】祀衡山【归崇敬大厯八年遣祀衡山未至而哥舒晃乱广州监察御史惮之请望祭而还崇敬正色曰君命岂有畏邪遂往】祭名山【姜抚自言通僊人不死术开元末太常卿韦縚祭名山因访隠民还白抚已数百岁】名山大川着乎典式【靡不加敬张嘉正铭】遣女巫乗传祷天下名山大川【王璵帝尝不豫太卜建言祟在山川璵遣女巫乗传分祷天下名山大川巫皆盛服中人防领】五岳四镇岁一祭【礼乐志五岳四镇岁一祭各以五郊迎气日祭之东岳岱山于充州东镇沂山于沂州南岳衡山于衡州南镇防稽于越州中岳嵩山于河南西岳华山于华州西镇吴山于陇州北岳常山于定州北镇医巫闾于营州东海于莱州淮于唐州南海于广州江于益州西海及河于同州北海及济于河南】望如山川以蕤賔为宫【乐志十二和二曰顺和以降地祗夏至祭方丘孟冬祭神州地只春秋社廵狩告社宜于社坛社首皆以函钟为宫太簇为角姑洗为征南吕为羽各三奏文舞八成望如山川以蕤賔为宫三奏】判县二面【唐之旧礼祭风伯雨师五岳四渎用之其制去轩县之北靣】祭岳镇海渎山林川泽笾豆各二簋簠俎各一【礼志】四时祭五岳四镇四渎【各笾豆十簋二簠二俎三同上】祭岳镇海渎皆太牢【同上】开元十三年【封泰山神为大齐王天寳五载封中岳神为中天王南岳神为司天王北岳神为安天王六载河渎封为灵源王济渎封为清源公江渎封为广源公淮渎封为长源公防稽山为永兴公岳山为成德公霍山为惠圣公医巫闾山为广宁公八载又封太白山为神应公其九州镇山除入诸岱外并宜封公十载正月以东海为广德王南海为广利王西海为广润王北海为惠泽王分命卿监诣岳渎及名山一时备礼兼册祭其祭仪具开元礼唐通典】
　　祭星【十　日月附】
　　白传曰晋侯有疾卜曰实沉为祟子产曰实沉参神也【参星也】此不及君日月星辰之神则雪霜风雨之不时于是乎禜之【星辰之神若实沉之类】若君之身则出入饮食之事星辰之神又何为也　仲秋享夀星于南郊【秋分日祭也夀星南极老人星是也】陶唐氏火正阏伯居商邱【宋星】相土因之故商主大火【相土代阏伯之后居商邱以祀大火】王宫祭日也夜明祭月也幽禜祭星【皆坛名】日月星辰人所瞻仰也【故祀之】孟冬祀司人献人数【轩辕星名周礼】王拜受之以图国用槱燎祀司中司命风伯雨师　以实柴祀日月星辰【实柴致牛柴上周礼】圭璧五寸以祀日月星辰　朝日夕月【月令春祀朝日于东郊秋祀夕月于西郊】为朝夕必于日月【日东月西】祈福于天宗【天宗日月星辰】禋于六宗【孔安国曰四时也寒暑也日也月也星辰也水旱也】灵星之尸【晋书曰毛诗丝衣篇髙子曰灵星之尸汉髙亦立星祠江左以来不立七祀灵星则配南郊不特置也】诏立【汉书诏郡国立灵星祠农祥也祠以牛】孔实昔酒以祀【以壶尊二实昔酒以祀众星礼志】币祀以方色【币祀五星以方色】天皇大帝北辰北斗天一太一紫微五帝座并差在行位前【余内宫诸坐及五星十二辰河汉曰十九坐在第二等十有二陛之间中官市垣帝坐七公日星帝席大角摄提太防五帝太子明堂轩辕三台五车诸王月星织女建星天纪十七座及二十八宿差在前列其余中官一百四十一座皆在第三等十二阶之间外宫一百五在内壝之内众星三百六十在内壝之外已上在大明夜明坛唐礼志】祭五星十二辰二十八宿笾豆各二簋簠俎各一【礼志】五官五星三辰七宿皆少牢【同上】开元勑【宜令所司特置夀星坛常以千秋节日修其祠典又勑夀星坛宜祭老人星及角亢七宿着之常式通典】开元礼【立秋之后祀灵星于国城东南同上】
　　释奠【十一】
　　白月令仲春命乐正习舞【将欲释奠】上丁释奠于国学天子乃率公卿诸侯大夫亲往视之【观其礼也释置也为置牲币之奠于文宣王庙】上戉释奠于太公庙【秋如春释奠之礼但吹舞异也】记曰凡学春官释奠于先师秋冬亦如之凡始立学必释奠于先圣先师行事必以币【先圣周公若孔子也】式遵前典【敬享先师】儒礼祀事两楹之奠皮弁祭菜示敬道也　释菜　三献之仪　序齿于虞庠【展仪于祢庙】太子经徧【晋书魏正始中齐王每讲经徧辄使太官释奠先圣先师于辟雍不躬亲及惠帝为太子乃愍懐太子讲经竟并亲释奠于太学太子进爵于先师中庶子于顔回也】孔幸太学观释菜【孔頴达拜祭酒帝幸太学观释菜命頴达讲经毕上释奠颂有诏褒美】轩县三面【乐志轩县三靣皇太子用之若释奠于文宣王武成王亦用之共制去宫县之南面】祝版皇帝署北面揖以为太重【归崇敬春秋释奠孔子祝版皇帝署北靣揖以为太重宜准武王受丹书于师尚父行东面之礼事皆施行】孔子用王者事巍然当座以门人为配【自天子而下荐祭进退诚敬礼如亲弟子者韩文】国学以祭酒司业博士【为三献辞称皇帝谨遣礼志】州学以刺史上佐博士【为三献县学以令丞主簿若尉为三献如社祭给明衣同上】其中春中秋皆以上丁戊【同上释奠于文宣王武成王其中春中秋皆以上丁戊】乐以轩县【前享一日幸礼郎设三献位于东门之内道北执事位于道南皆西向北上学官馆官位于县东当执事西南西向学生位于馆官之后皆重行北上观者位于南门之内道之左右皆重行同上】緫章元年太子宏释奠【赠顔回为太子少师曽参少保咸亨元年诏州县皆营孔子庙封孔子为隆道公采邑以奉嵗祀子孙世袭褒圣矦礼乐志】司业李元瓘奏【先圣庙为十哲像以先师顔子配则配像当坐今乃立侍余弟子列像庙堂不豫享而范等皆从祀请释奠十哲享于上而图七十子于壁曽参以孝受经于夫子请享之如二十二贤乃诏十哲为坐像曽参特为之像坐亚之图七十子二十一贤于庙壁】奠璧采璘玢【元稹诗】按月令曰则释奠于先圣先师国之故也乃立夫子像配以顔氏【栁宗元文宣王庙碑】公用牲币【栁宗元先圣庙碑公用牲币祭于先圣文宣王之宫夜漏未尽三刻公元冕以入就位于庭炀焉】耆老叹嗟【韩愈孔子庙碑庙成躬率吏及博士弟子入学行释奠礼耆老叹嗟其子弟皆兴于学】许敬宗等奏天下州县置三献官【刘禹锡尝叹天下学校废乃奏记宰相曰武德初诏国学立周公孔子庙四时祭贞观中诏修孔子庙后许敬宗等奏天下州县置三献官其他如立社元宗与儒臣议罢释奠牲牢荐酒脯时王孙林甫为宰相不涉学使御史中丞王敬从以明衣牲牢着为令遂无有非之者本传】今四县岁释奠费十六万【举天下州县岁凡费四千万适资三献官饰衣裳饴妻子于学无补也请下礼官博士议罢天下州县牲牢衣币春秋祭如开元特籍其资半畀所州使増学校学半归太学犹不下万计可以营学室具器用丰簋食増掌故以备使令同上】祝文【惟夫子固天攸纵诞降生知经纬礼乐阐扬文教余烈遗风千载是仰俾兹末学依仁游艺谨以制币牺齐粢盛庶品祗奉旧章式陈明荐以先师顔子配通典八十一】顔子祝文【敢昭告于先师顔子爰以仲春率遵故实敬脩释奠于先师顔子惟子庶几具体徳冠四科服道圣门实臻壶奥式陈明献从祀配神】
　　薄祭【十二】
　　白求备　去奢　传曰郑子张有疾命宗人黜官薄祭君子曰善哉　晏平仲祀其先人豚肩不掩豆君子以为隘也【隘狭陋不中礼】仲尼曰难为下也【讥平仲偪下也】苹蘩蕰藻之菜潢污行潦之水茍有明信可荐于鬼神【传云】絜以精诚【茍蘩藻而劳矣】怠其肃敬【虽牺牲而吐之】鬼神享德　书傅说戒髙宗曰祀无丰于昵【无于亲近之庙而致丰也】昭其俭【传曰清庙茅屋大路越席大羮不致粢食不凿昭其俭也】礼以少为贵者　物已偞卑【偞厌也谓物太卑薄也礼】礼将偪下　君子不以菲废礼【菲薄也言虽薄俭而礼不可废也】杀牛【易东邻杀牛不如西邻之禴祭实受其福禴薄祭也言奢而慢不如俭而敬也】既丰省之有差【何贵贱而无别】是为杀礼【无乃渎神】孝贵飨亲【俭宜中礼】礼明贵贱【荐陈之品有差】孝备蒸甞【追养之心宜勉】奉能贫之戒不可求丰【郑子张命黜官薄祭曰贵而能贫可以后亡也】非示俭之时亦宜尽物【外则尽物内则尽志此祭之心尽物祭物备也】既昧苹蘩之诚【是用稊稗之礼】敬以致诚【虽苹蘩之可荐】俭不中礼【亦秕稗而为讥】孔俭约以表诚【唐文粹杨仲昌议君人者有国奉先敬神严享岂肥浓以为尚将俭约以表诚】荐精诚【文粹栁识吊夷齐文掇涧溪之毛荐精诚而已】一樽贰簋【文粹杨仲昌加笾豆议一樽之酒贰簋之奠为明祀也】洁诚可鉴苹藻非羞【栁宗元祭文】觞有防酒豆有防肩【伊奠之菲而诚孔繁栁文】敬荐行潦【泄哀兹辰栁文】潢污一觞【讵写平素】岂独苹藻征诸涧溪【并栁文】
　　修废祭【十三　义祭人附】
　　白晋修虞祀【晋灭虞而修虞祀且归职贡于王者虞同宗也】燕祭齐庙【乐毅下齐七十城而修齐宗庙】盖以兴灭继絶　实不血食　周书始祀于新邑咸秩无文【周始祀于新邑皆次序祀之在礼无文者亦祀之】虽鲁史垂训不祀非族【而周书咸秩亦祭无文】子产以伯有为厉立良止以抚之曰鬼有所归乃不为厉吾为之归也【良止伯有子立为大夫使有庙也】月令孟春祷祀山川古之卿士有益于人者【若后稷勾龙之类也】周礼荒正日索鬼神【求废祀而修之】靡神不举卫迁帝丘成公梦康叔曰相夺予享【帝邱夏后相之旧都】公命祀相武子曰不可【鬼神非其类不歆其祀杞鄫何事以止】后汉李夑祭王成【夑父固为梁兾所诛王成存救燮燮故祭之】晋韦祭应詹孔复祀感帝【萧徳言干封初帝已封禅复诏祀感帝神州郝处俊等奏言显庆定礼废感帝今改祈谷为祀感帝何升降纷纷焉】
　　淫祀【十四】
　　白子曰非其鬼而祭之者谄也　季氏旅于泰山子谓冉有曰女弗能救与【救止也】非所祭而祭之【名曰淫祀淫祀无福】楚昭王有疾卜之曰河为祟大夫请祭【王曰三代命祀祭不越望望境内山川也江汉濉漳楚之望也泗水也不谷虽不德河非所获罪也遂不祭孔子曰楚王知天道也】申生见狐突曰我将以晋畀秦秦将祀予狐突曰神不歆非类民不祀非族君祀无乃殄乎　鬼神非族不歆其祀【见上注】辛有适伊川见被发而祭于野者曰此其戎乎其礼先亡矣　淫昬之鬼【宋公使邾文公执鄫子用于次雎之社子鱼曰小事不用大牲而况敢用人乎又用诸淫昬之鬼注睢社非命祀故曰淫昬也】宋公无道【用鄫君于睢社】文仲不智【祀爰居于鲁门】伍伦易防稽之俗宋均移辰阳之风【并禁淫祀】传曰鲁用人亳社【以人祭殷社】臧武仲闻之曰周公其不享鲁祭乎【周公享义鲁无义也】不首其义故诬于祭也【首本也】媚奥【媚灶】鬼虽求食宜秩无文【神亦依仁不歆非类】不在祀典　法施于民则祀之【以死勤事则祀之】茍异苹蘩之诚【是用秕稗之礼】汉武禁巫祠道中者无间神【魏曹宏与临汾公主侍者共事无间神司马芝按之无间山名】传曰楚灵王灭蔡用隐太子于冈山申无宇曰五牲不相为用【祭马祖不用马之类】神君【武帝求神君乃舍之于上林中号蹏氏舘神君者长陵女子以免子死见神于先后宛若宛若祠之其室人多往祠帝外祖母平原君亦往祠之及上即位厚礼致祠内中闻其言不见其人注先后妯娌也宛若字也】孔禁【陈子昻言巫鬼淫祠荧惑于人者禁之】妬女祠【狄仁杰帝幸洛阳宫并州长史李冲元以道出妬女祠俗言盛服过者致风雷之变见驰道门】毁千七百房【持节江南廵抚使吴楚俗多淫祀仁杰一禁止凡毁千七百房止留夏禹吴太伯季札伍员四祠而已】劝帝罢淫祠【苏源明肃宗复两京擢考功郎中知制诰是时承大盗之余国用覂屈宰相王璵以祈襘进禁中祷祀穷日夜中官用事给养繁靡羣臣莫敢切谏昭应令梁镇上书劝帝罢淫祠其它不暇及也】祷淫祀【罗珦授太常太祝擢庐州刺史民间病者舍医药俦淫祀珦下令止之】禁私家妖神淫祀【太宗帝纪禁私家妖神淫祀】罢淫祀【于頔改苏州罢淫祀】淫昏之鬼不载祀典若烦国礼是荒巫风【中使遍祈名山公盱衡而称曰今主上明圣怀于百灵淫昏之鬼不载祀典若烦国礼是荒巫风李太白天长节度韦公碑】瓯粤间好事鬼山椒水濵多淫祀【其庙貌有雄而毅黝而硕者则曰将军有温而愿哲而少者则曰某郎有媪而尊严者则曰姥有容而艶者则曰姑陆龟野庙碑】相仍【杜甫享太庙赋考武之淫祀相仍】纠之以刑【白公议祭祀近代以来稍违祀典或巫史假于淫昏伏惟陛下申明国典禳祷非鬼者纠之以刑】祀黄熊评【黄熊之厉吾不敢闻晋侯方疾偶梦色象之一物谓之黄熊安可执加鮌厉而为昏越之祀哉程晏】髙堂亦明王【杜甫南池诗髙堂亦明王魂魄犹正直不应空坡上缥缈亲酒食淫祠自古昔非惟一川渎】狄梁公檄项羽庙【唐垂拱中狄仁杰为淮南安抚大使作檄告于楚霸王项羽文君潜游泽国啸聚梁楚不知厯数之有归莫测天符之所防遂奋关中之翼卒垂垓下之翅当匿魄东山收魂北极岂合虚承庙食广费牲牢君宜速迁勿为人害檄到如律令遂除项王庙余小祠并尽坏惟禹庙存焉出朝野佥载见广记】孰尊恶德逺矣自古【孰恣淫昏俾我斯瞽千岁之防公辟其戸栁宗元斥鼻亭神记】斥一祠而二教兴焉【明罚行于鬼神恺悌达于蛮夷不惟禁淫祀黜非类而已顾为记以刻同上】除淫祀一千一十所【李德裕为浙西观察使除淫祀一千一十所旧】村落事妖神【元稹赛神诗村落事妖神林木大如村事来三十载巫觋传子孙村中四时祭杀尽鸡与豚】董卓庙议【文粹髙适茍斯鬼足尚则汉莽可得而神晋敦可得而庙桓元父子可享于江乡朱泚弟兄可祠于朔上何馨香之气而用于暴悖之鬼哉】废诸祠不在祀典者【周本纪世宗】疾淫祀【于頔为湖州刺史吴俗事鬼頔疾其淫祀废生业神宇皆撤去惟吴太伯伍贠等庙存焉旧史】大地婆父祠【肃宗以王璵为相信妖祠道士李国祯请建大地婆父祠昭应县令梁镇上表极言其不可曰大地婆父祠祀无文言甚无经义无可攷陛下特与大建祖宗之庙上天必贻向背之责又何以为祠哉孔平仲续世説】毁淫祀【韦正贯拜岭南节度使南方风俗右鬼正贯毁淫祀教民无妄祈防海水溢人争咎撤祠事以为神不厌正贯登城沃酒以誓曰不当神意长人任其咎无逮下民俄而水去民乃信之】






　　白孔六帖卷六十八
　　钦定四库全书
　　白孔六帖卷六十九　　唐　白居易　原本
　　宋　孔　传　续撰
　　渎祀【一】　　　　　　不祀【二】
　　逆祀【三】　　　　　　杂祀【四】
　　雩禜【五】　　　　　　防【六】
　　杂祭【七】　　　　　　祖軷【八】
　　功臣【九】　　　　　　妇人祭【十】
　　祝史【十一】　　　　　尸【十二】
　　祭器【十三】　　　　　樽【十四】
　　爵【十五】　　　　　　俎【十六】
　　笾豆【十七】　　　　　祭服【十八】
　　渎祀【一】
　　白子路问诸夫子曰祭礼与其敬不足而礼有余也不若礼不足而敬有余也【祭不敬则渎祭主敬】礼无渎神　祭不欲数数则烦烦则不敬祭不欲踈踈则怠怠则忘　易曰东邻杀牛不如西邻之禴祭实受其福【注见上】宜顺时而不数【多奚以为】茍在礼而或烦【过犹不及】祭以严终【礼由烦乱】茍有明信苹蘩蕰藻之菜潢污行潦之水可荐于鬼神　君虽独丰其何福之有【季梁谓随侯云云】神其吐之【吐之不歆也】临祭不惰　鬼神无常享享于克诚渎于祭祀时谓不钦【钦敬也】礼烦则乱事神则难【事神礼烦则乱而难行】忘若思之貌【亵如在之神】礼曰季氏祭逮闇而祭日不足继之以烛【自防至夕】虽有彊力之容肃敬之心皆倦怠矣【以其乆也】有司跛倚以临祭其为不敬大矣【跛倚偏立不敬也】他日祭子路与【音预】质明而始行事晏朝而退孔子曰谁谓由也而不知礼乎【美之也】祭祀主敬【礼】不絜苹蘩之诚【是行秕稗之礼】孔渎神【王璵请度昭应南山作天华上宫露台大地婆父祠昭应令梁镇上疏以为婆父之鄙语不经见若三皇五帝等两京及所都各有宫庙此复营造是谓渎神】终朝走巫祝【南有汉王祠终朝走巫祝杜诗】三年而禘不欲黩【事神在于防诚不求厌饫三年而禘不欲黩也韦述议】祝肹响以怪谈兮【巫妖冶而魅醉皮日休端忧】三农祈谷【帝自东都还说因见帝曰太原王业所基由河东入京师有汉武睢上祠此礼废濶愿为三农祈谷诚四海之福帝纳之张说】
　　不祀【二】
　　白葛伯不祀汤始征之防子不祀祝融【而楚灭之】不祀忽诸君祀无乃殄乎【狐突谓申生曰】相之不享于此久矣【武子云】酆
　　舒不祀晋灭之【路相】鬼犹求食若敖氏之鬼不其馁而子曰吾不与祭如不祭　祭不欲踈踈则怠怠则忘子孙祭祀不辍　宗庙不享【谓祭无益也纣也】故君子之祭也必身亲涖之有故则使人可也虽使人不失其义者君明其义故也【言茍明祭义虽使人祭不失其义也】孔宋务光上书【宋务光神龙元年大水务光上书传曰简宗庙废祠祀则水不润下夫王者即位必郊祀天地严配祖宗自陛下御极郊庙山川不时荐见】地僻易芜徒生荆棘【文粹张谓虞帝庙碑三湘南澨帝之遗庙存焉地僻易芜徒生荆棘水深难涉谁荐苹蘩先圣不祀后贤之过】四望莫修【文粹杨炯少姨庙碑四望于是莫修八神以之无主炎凉代序宁观俎豆之容霜露霑衣非复歌之地】
　　逆祀【三】
　　白传曰有事于太庙跻僖公逆祀也【僖公是闵公庶兄继闵公而立庙当在闵公下今夏父弗忌为宗伯以僖公年长又是文公之父阿顺时君故升僖公于闵公上故曰逆祀】仲尼曰臧文仲不仁者三纵逆祀【听夏父弗忌跻僖公故曰纵也】君子以为失礼礼无不顺　子曰禘自既灌而往者吾不欲观之矣【既灌之后则序昭穆而鲁逆祀跻僖公乱昭穆故不欲观也】不首其义故诬于祭也【首本也】若义【礼曰子游之徒祭者若义也若顺也】五庙本仁礼明昭穆【诸侯五大夫三士二庙也】四时首义孝备蒸甞子曰臧文仲安知礼【夏父弗忌逆祀而不止也】孔引僖公比【陈贞节博士苏献上言请以中宗为别庙诏可孙平子上书诏有司复议贞节献与博士冯宗质之曰孝和中兴别建园寝百世不毁尚何议哉平子猥引僖公逆祀为比殊不知孝和升新寝圣真方祔庙则未尝一日居上也】正文公逆祀【陈京初宗肃宗既祔室迁献懿二祖于西夹室引太祖位东向祠官尉仲子陵曰所谓不先食者邱明正文公逆祀儒者安知夏后世数未足时言禹不先鲧乎】
　　杂祀【四】
　　白月令正月其祀戸【祀之于户内顺阳气也】祭先脾【春宜脾故祀户祭之先进】命有司祭风师　仲春祀朝日于东郊【春分日也】祭马祖于大泽【马祖房星也】季春后妃斋戒享先蚕而躬桑【先蚕天驷】仲春元鸟至之日以太牢祠于髙禖天子亲往后妃率九嫔御乃礼天子所御带以弓韣授以弓矢于髙禖之前【髙辛氏禖官鷰祥故立祠焉以后妃祈男也】孟夏其祀灶祭先肺【夏阳气盛热祀之于灶从热类也祀灶祭先进肺也】大雩帝【祭天祈雨曰云云】命有司祀雨师【于国城西南也】祀皇地祗【仲夏夏至日祀之于方丘】命有司祭先牧【于大泽用刚日】季夏其祀中霤祭先心【中霤中室也祭霤先进心】孟秋其祀门祭先肝【祀门顺隂气出也祀门先进肝】仲秋祀夕月于西郊【秋分日祭也】命有司祭马社【于大泽用刚日】孟冬其祀行祭先肾【行道也隂气盛寒于外去故祀之于道也祀道之俎先进肾】命有司祭司寒【于北郊】祭司中司命司人司禄【于国西北】仲冬命有司祭马步宋大火祝宗用马于四墉祀盘庚于西郊之外【以禳火】郑火灾【禳火于防回禄水火二神】祈于四墉【祓除火灾礼也皆谓祭也】五祀【门户灶井中霤也自天子至大夫皆祀】夫圣人之制祭祀也法施于民则祀之以死勤事以劳定国能御大灾能捍大患则祀之非此族也不在祀典　陈寳祠【晋书陈宝祠秦文至今七百余岁汉兴世世常祭光色赤黄长四五丈真祠而见音声碎隐野鸡皆雊每见雍遣太祝祠以太牢】奏请立王母祠【酒泉太守马岑上言酒泉南山即昆崘之体也同穆王见西王母乐而忘归谓此山有石室王母堂玑镂锦焕若神宫宜立王母祠以禆朝廷无疆之福也】遗爱立祠【后汉王焕为洛阳令卒人思之为立祠安阳亭西每有酒食辄歌而荐之】利人立祠【后汉许阳伟君为都水掾修鸿陂百姓得其利后病卒太守邓晨于都官为起庙图画形像百姓思其功皆祭祀之】于公祠【于定国父于公为狱吏所决皆不恨郡中为生祠号云】生祠【后汉淳于临聚屯灊山杨州牧攻之不能克陈众乗单车白马徃说而降之灊山人立生祠号曰白马陈从事】又【韦义为广都长张涣为武威守任延字长孙为九真守杜轸字超宗为池阳令百姓皆立生祠】逺方神祠【史记郡县逺方神祠民各自奉嗣不令于天子之祝官】蚩尤【汉令祝官立蚩尤之祠】九天巫祠【汉九天祠者皆以岁时祠宫中河巫祠河于临晋南山巫祠南山】祠黄石【张良死并葬黄石每上冢伏臈祠黄石具伏臈门】诏祀先贤【汉诏祀百辟卿士有益于人者蜀郡以文翁九江以召信臣应诏岁祀郡二千石率官属行礼也】祀先贤【任延长孙防稽都尉先遣馈祀延陵季子】遗爱祠【贾达梁道为豫州刺史及卒鲁人思之为刻石立祠诏追美云云】近墓立祠【诸葛亮初亡所在各求立庙向充曰顺人心则黩而不典若百姓巷祭野祀非所以存德念功宜因近其墓立祠于沔阳人欲祀者皆限至庙断其私祀诏从之】祀臯繇【晋礼志云故事祀臯繇于廷尉新礼移祠律署以同祭先圣于太学故事以社日新礼改以孟秋以应秋政挚虞以臯陶作士惟明克允国重其功人思其当是以狱官礼其神繋者致其祭功在狱之成不在律令始也太学之设义重太常故祭太学律署卑于廷尉移祀于署是去重而就轻也又祭用仲春义取重生改以孟秋以应刑杀理未可以相易宜如旧制可】孔祠尧舜禹【褚无量帝诏无量祠尧平阳宋璟祠舜蒲坂苏颋祠禹安邑在所刺史参献】建陵庙【陈贞节为拾遗初隐章怀懿徳节愍四太子并建陵庙分八署置官列守卒四时祠官进飨贞节以为非是上言】诏有司为立庙【戴青卒以第舍陋不容祭诏有司为立庙】请立七庙【裴炎后已持政武承嗣请立七庙追王其先炎谏曰太后天下母以盛德临朝宜存至公不容追王祖考示自私且独不见吕氏事乎后曰吕氏之王权属生人今追崇先世迹异安得同哉炎曰蔓草难图渐不可长后不悦】立庙以祀【孙儒建锋殷哭之相语曰公常有志庙食吾等有土当庙以报徳及殷据湖南表儒赠司徒立庙以祀】立庙梨山【李频出建州刺史卒父老为立庙梨山歳祀之】双庙【廵逺睢阳至今祠享不絶号双庙云】岁时致祭【文粹吕才东臯子集序立杜康庙岁时致祭以善醖府吏焦革配焉】翦林迁神祠【韩愈合江亭诗】古庙杉松巢水鹤岁时伏腊走村翁【杜甫咏怀古迹】虫蛇穿画壁巫觋醉蛛丝【杜甫诗】旧俗存祠庙空山泣鬼神【先主庙】祠堂像侔真擢玉纾烟鬟【羣怪俨伺候恩威在其顔韩炭谷诗】女巫浇酒云满空【玉鑪灰火香咚咚寒云山鬼来座中纸钱窸窣鸣飚风李贺】女巫进【纷屡舞陈瑶席湛清酤王维巫山神女迎神歌辞】村依野庙壖【杜甫诗】虫书玉佩藓燕舞翠帷尘【湘夫人祠同上】立祠受降城【张仁愿后人思之乃为立祠受降城出师辄享焉】青松古庙存【李白尧祠诗尧没三千岁青松古庙存】干封元年幸曲阜祠孔子如亳州祠老子【髙宗本纪】竹日斜虚寝溪风满薄帷【杜甫诸葛庙】祠宇毁顿【韩愈祭文祠宇毁顿慿附之质丹青之饰暗昧不圭不称灵明外无四垣堂陛頺落牛羊入室居民行商不来祭享辄敢以私钱十万祈于邦伯修而作之】丛祠古木踈【谷口寒流静丛祠古木踈焚香秋雾湿奠玉防光初肹飨巫言报精诚礼物余栁宗元韦使君祈雨从至祠下口号】革去狭陋恢闳栋宇【同上太白祠碑革去狭陋恢闳栋宇阶室之广三倍其初】神实在前敬恭跪起【杜牧祭百神】凡尔守土各报尔望剥烹羮胾无爱牛羊【天下闻命奔走承事同上祭百神】斋斋惕栗临谷临坠视牲启毛肴羞具洁罔有不备步及神宇蹐足屏气【同上】突厥事祅神【酉阳杂俎突厥事祅神无祠庙刻氊为形盛于毛袋行动之处以脂苏涂之或繋之竿上四时祀之】
　　雩禜【五　事具旱门】
　　白周礼地官舞师教皇舞旱暵之事稻人旱暵供其雩敛【敛发敛也】禜门用瓢赍【甘瓢去抵为樽】旱暵则舞雩【女巫之职】雩禜祭水旱也【礼】龙见而雩【传】谷梁一时而言不雨有志于人也毛泽未尽人力未竭古人重请请道去让孔雩祀【王仲邱沂州琅琊人开元中厯左补阙时典章差駮仲邱欲合贞观显庆二礼据有其举之莫可废之义即上言贞观礼雩祀五方上帝五人帝五官于南郊显庆礼祀昊天上帝于圆丘臣谓雩上帝为百谷祈甘雨故月令大雩帝用盛乐郑说帝上帝也乃天别号祀于圆丘尊天位也显庆祀昊天与月令合而贞观甞祀五帝矣请二礼皆用诏可】雩于兴庆宫【德宗贞元十三年四月壬戌雩于兴庆宫】祈禳禜雩【皆有准程栁终南碑】栁子厚禜门文【惟神配隂含德司其翕辟能收水沴以祜成绩淫雨斯降害于麰麦野夫兴忧官守増惕诸隂既闭休征未获敬用瓢赍以展周索纳其云气复我川泽】冬至及孟夏【雩祭皇地祗于方丘礼志】旱甚则修雩【唐六典礼部旱甚则修雩秋分以后虽旱不雩雨足皆报祀若州县则先祈社稷及境内山川】若霖雨则京城禜诸门【门别三日每日一禜不止祈山川岳镇海濵三日不止祈社稷宗庙若州县则禜城门及境内山川而已同上】周制【月令建巳月大雩五方上帝其坛名曰雩禜于南郊之傍配以五人帝命乐工习盛礼舞皇舞月令命有司为民祈祀山川百源百辟卿士有益于民者以祈谷实若国大旱则司巫帅巫而舞雩若旱暵则女巫舞雩武德初定令每岁孟夏雩祀昊天上帝于圆丘景皇帝配牲用苍犊二五方上帝五人帝五官并从祀用方色犊十出杜佑通典】正观【雩祀于南郊】显庆【礼于圆丘】
　　防【六】
　　白记曰伊耆氏始为蜡【古天子号】蜡也者索也【谓求索也】岁十二月合聚万物而索飨之周于【十二月建亥月也万物功加人者之神皆求以享报之】蜡之祭也主先啬而祭司啬【先啬神农也司啬后稷也】季冬天子乃防百神于南郊为来年祈谷于天宗【神农后稷勾芒田畯岳镇海渎邱陵坟隰鳞介羽毛之类天宗日月星辰】命有司脩祭禽之礼【谓先蜡日猎禽兽以供防祭】昔者仲尼与于蜡賔【在助祭之中】事毕出游于观之上喟然而叹【叹其祭不备也】仲尼之叹盖叹鲁也　天子大蜡八【所祭有八神】古之祭者使之必报之迎猫为其食田防也迎虎为其食田豕也蜡之祭仁之至义之尽也　八蜡以记四方年不顺成八蜡不通以谨民财【其方谷不熟则不通于蜡使人谨于财用】顺成之方其蜡乃通以移民也　子贡观于蜡子曰赐也乐乎对曰一国之人皆若狂赐未知其乐也【若狂皆醉也】子曰百日之蜡一日之泽非尔所知也【言人皆勤农有百日之劳今日使之饮酒燕是君之恩泽也非尔所知言其义大也】展必报之义【观若狂之欢】八神【一日】择吉日【祈来年福】周防国祭蜡则吹豳颂击土鼓以息老物【谓方物老成以息劳也】息其老物【吾则从周】阙以礼文【子将叹鲁】疈辜【大宗伯以疈辜祭四方百物注疈而磔之谓磔及防祭也】防辞【郊特牲祭坊与水庸事也曰土反其泽水归其壑昆虫无作草木归泽注此防辞也】黄衣黄冠以祭【息田夫也】草笠而至尊野服也【诸侯于蜡遣使戴草笠贡禽兽】既蜡而收民息已故既蜡君子不兴功　放囚【华阳国志曰王长文元康初试守江原令县牧得盗马及发冢贼长文引见诱慰时遇腊晦皆遣归家狱先有系囚亦遣之谓曰教化不明使汝等如此长文之过也蜡节庆祚归就之上下善相怜乐过节还当为汝思他理郡吏惶惧争请不许寻有赦令无不感恩】祠灶【搜神记曰宣帝时隂子方者甞腊日晨炊祭灶神见形子方再祀之以黄羊家至巨富】孔顺成之方其防乃通【栁宗元防説栁子为御史主祀事将防进有司以问防之说则曰合百神于南郊以为岁报者也先有事必质于户部户部之辞曰旱于某水于某虫蝗于某疠疫于某则黜其方守之神不及以祭余甞学礼盖思而得之则曰顺成之方其防乃通若是古矣】其名则存而教之实则隐【同上旱乎水乎虫蝗乎疠疫乎岂人为之耶故其黜在神暴乎眊乎沓贪乎罢弱乎非神为之耶故其罚在人今夫在人之道则吾不知也不明斯之道而存乎古之数其名则存而教之实则隐故叹而云也】神农伊耆【少牢后稷及五方十二次五官五田畯五岳四镇海渎日月方以犊二星辰以降方皆少牢五井泉皆羊一礼志】防祭百神大明夜明在坛上【神农伊耆各在坛下后稷在坛东五官田畯各在其方水墉坊各在其方坛之后同上】防之义【自伊耆氏而有其礼古之君子使之必报之是报田之祭也其神神农初为田事故以报之乐以蒉桴土鼔夏后氏更名曰嘉平殷更名曰清祀周因之复名大防以岁十二月合聚万物而索享之春官宗伯以疈辜祭四方百物防之神有八一曰先穑二曰司穑三曰农四曰邮表畷五曰猫虎六曰防七曰水墉八曰昆虫索鬼神而致百物通典】季冬寅日【防祭百神于南郊大明用犊二笾豆各四簋俎簠防各一神农及伊耆氏各用少牢一笾臣等与大明同后稷及五方十二次五官五方田畯五岳四镇四海四渎以下方别各用少牢一其日祭井泉于川泽之下用羊一卯日祭社稷于社宫二十八宿五方之山林川泽邱陵坟衍原隰鳞羽臝毛介水墉坊邮表畷猫虎及龙鳞朱鸟白兽武方别各用少牢一每座笾豆各二簠簋防俎各一防祭百八十七座唐通典】若其方不登则阙之【其仪具开元礼同上】
　　杂祭【七】
　　白膢【汉书膢五日注防虎以立秋日祭兽王者以此出猎祭宗庙】又【后汉蔡邕曰猛兽以立秋日还母王者以此日祭也】酺【周礼族师春秋祭酺酺者为人物灾之神】又【汉文纪酺五日】司寒【礼孟冬祖司寒于北郊也】又【传曰其藏氷也黒牡秬黍以享司寒】又【祭司寒而藏之谓藏氷也司寒元冥北方之神】敬而祭之【晋孔愉字敬康着信邻里后忽舍去皆谓之神人为立祠建兴初始立】孔设坛漳南祭建德【刘黒闼窦建德故时左右稍归之兵寖盛乃设坛漳南祭建徳告以举兵意】杜康祠【王绩所居东南有盘石立杜康祠祭之尊为师】草木凄悲【文粹布奠倾觞哭望天涯天地为愁草木凄悲吊祭不至精防无依李华吊古战场文】立庙睢阳【廵逺立庙睢阳岁时致祭】河渎亲家【干子郭汾阳镇蒲欲造浮桥而激流毁墠公酹酒许以小女妻之其夕水回木生墠上遂成桥而小女寻卒因塑庙中人因立公祠号河渎亲家翁】
　　祖軷【八】
　　白周礼大驭掌玉辂以祀及犯軷【軷山行】王自左驭驭下祝下登受辔犯軷遂驱之【封土为山象以蒲刍棘栢为神既祭以车轹喻无险难也】及祭酌仆之右祭两轵【轵轊也】祭轨乃饮【轨当作范车前轼】仪礼聘礼释币于出祖释軷祭脯酒乃饮其侧　诗曰取萧祭脂取羝以軷载燔载烈　仲山甫出祖【祖范軷之祭】又曰【韩侯出祖】传曰梦襄公祖【昭公将如楚梦襄公祖子服惠伯曰行也先君适楚矣故祖以道之】车轴折【汉临江王被祖于江陵北门车轴折父老泣曰吾王不反矣果如言】黄帝子【旧说黄帝子累祖好逺游道死故后祭为神道也】孔驾轹軷而行【礼志其详见通典】天子出通化门释軷而入坛【礼志籍田】祖軷将临【栁宗元夙驾东征祖軷将临】祖者送行之祭因飨饮也【唐顔师古注汉书祖者送行之祭因飨饮也昔黄帝之子累祖好逺游而死于道故后人以为行神也】车驾出日【右校先于国门外委土于軷注軷为山象也又为瘗埳于神座西北方深取足容物太祝布神位于軷前南向太官令帅宰人刳羊郊社之属设罇罍篚羃于神座之左俱右向置币于罇所驾将至太祝立于罇洗东面西向祝史与执罇罍篚者俱就罇罍所立太祝再拜诣罇所取币进跪奠于神座兴还本位进馔荐脯于神座前加羊于軷西首太祝诣罍洗盥手洗爵诣罇所酌酒进跪奠于神座前兴少退北向立读祝文讫太祝再拜还本位少顷太祝帅斋郎币爵酒馔物宰人举羊肆觧之太祝并载埋于埳寘之执罇者彻罍篚席驾至权停太祝以爵酌酒授太仆卿左执辔右受酒祭两轵及轨前乃饮受爵而退遂驱驾轹上而行通典】
　　功臣配享【九】
　　白尔祖其从与享【书】周礼有功者书于太常祭于大蒸司勲诏之【诏告神以辞死则蒸先王祭之】左传赵简子祀董安于于庙【智伯彊请赵简子杀安于安于曰我死晋宁赵氏定矣乃缢而死故赵氏祀之】祀曹真于太祖庙【魏志】又【祫太祖庙祀功臣二十一人】孔择古名将十人配享武成庙【闗播上元中诏择古名将十人配享武成庙侑孔子播奏太公古贤今其下称亚圣孔子十哲皆当时弟子今所配年世不同请罢之诏可】示报德也【栁宗元监察使壁记事于有功烈者示报德也不肃则无以劝善】生宏佐命之道【杜甫朝享太庙赋生宏佐命之道死配鬼神之列则殷刘房魏之勲是可以中摩伊吕上冠防卨代天之工为人之杰丹青满地松竹髙节向不遇反正拨乱之主曽何以措其觔力与韬钤载其刀笔与喉舌使祭则与食则邱若斯之盛而已】配享太宗庙庭【屈突通房龄】髙宗【李勣马周】睿宗【刘幽求苏瓌】宗【张说】代宗【郭子仪】肃宗【苗晋卿裴冕】德宗【李晟】宪宗【裴度】贞观十六年有司言【礼功臣配享于庙庭禘享则不配依令禘祫之日功臣并得配享太常卿韦挺等议曰古者臣有大功享禄其后子孙率礼洁粢丰盛礿祠蒸甞四时不辍国家大祫又得配焉所以昭明其勲尊崇其徳以劝嗣臣也其禘及时享功臣皆不应享通典】
　　妇人祭【十】
　　白毛诗采蘩【夫人奉祭祀不失职也】于以采蘩于沼于沚被之僮僮【竦敬貌皆妇人助祭也】祁祁【舒迟貎】采苹【大夫妻能循法度于以采苹南涧之濵于以采藻于彼行潦谁其尸之有斋季女毛诗】餴饎濯溉【助祭】记曰君在阶夫人在房卿大夫从君命妇从夫人洞洞乎其敬也属属乎其忠也勿勿乎其欲飨之夫人荐豆执授【豆中央直也】授之执镫【镫豆下跗】副祎立于东房君制祭夫人荐盎【制谓朝事荐骨膋】君割牲夫人荐笾豆尸酢【夫人执柄夫人授尸执足】传曰行潦之苹藻【季女尸之敬也】孔抗言不可【蒋钦绪中宗始亲郊祝钦明建言皇后当亚献欲以媚韦氏天子疑之诏礼官议众曲意阿狥钦绪独抗言不可诸儒壮其节】享先蚕【见后桑蚕门】以皇后为亚献【祝钦明景龙三年天子将郊钦明与国子司业郭山晖隂迎韦后意谬立议后宜助祭帝果用其言】取大臣李峤等女为斋娘奉豆笾【礼成诏斋娘有夫者悉进官】引艳妻郊见上帝【祝钦明賛钦明以经授中宗为朝大儒乃诡圣僻説引艳妻郊见上帝腥德播闻享祚不终】衡笄翚翚防翟【唐文粹齐夏之歌者夫人祭之所奏也衡笄翚翚防翟自内而祭为君之则】
　　祝史【十一　嘏附】
　　白宗庙本仁【祝嘏首义】鬼神飨德【辞説贵诚】祝史正辞信也【季梁曰】祝史矫举以祭臣不知其可也【季梁曰左传】荐信【晏子曰祝史荐信是言罪也】无愧辞【叔向曰范武子之家事治言于晋国无隐情其祝史陈信于鬼神无愧辞】神聪明正直　监德观恶【国将兴神降之监其德也国将亡又降之观其恶也】害盈福谦【监德观恶】乞灵必由乎明德【徼福不在于愧辞】黍稷馨香叶于明德【牲牷肥腯奉以正辞】修其祝嘏【礼】祝以孝告嘏以慈告祝嘏辞说【藏于私家非礼也】周礼大祝掌六祝之辞以事鬼神祈福祥求永贞一曰顺祝【顺丰年】二曰年祝【求永贞】三曰吉祝【祈福祥】四曰化祝【弭灾兵】五曰瑞祝【逢时雨宁风旱】六曰防祝【逺罪戾】甸祝掌表貉之祝号【甸者谓田以习兵之礼故尔貉祭音陌欲获之多】宗祝在庙诗曰祝祭于祊祀事孔明　工祝致告　传曰祝有益也　诅亦有损【晏子为齐侯言人怨皆诅上祝不能胜兆人诅】善祝　尸祝不越樽俎【庄子曰庖人虽不治庖尸祝不越樽俎之间而代之矣】嘏之礼徧取黍稷牢肉以授尸也量人授举斚【斚当为嘏周礼】卒爵饮之【酳尸尸嘏主此卒爵】仪礼啐酒进听嘏【嘏长也大也授尸以长大之福】宜穑于房【变黍言穑欲重稼也】嘏辞曰【宜稼于田眉寿永年】诏祝于室孔祝署嗣皇帝【顔真卿两京复帝遣左司郎中李选告宗庙祝署嗣皇帝真卿谓礼仪使崔器曰上皇在蜀可乎器遽奏改之】栁宗元贞符诗曰【载扬于雅承天之嘏天之诚神宜鍳于仁神之曷依宜仁之归濮鈆于北祝栗于南幅贠西东祗乃一心祝唐之纪后天罔坠祝皇之寿与地咸久曷徒祝之心诚笃之】淫巫愚祝【史思明陷洛阳有诏幸东都将亲征苏源明上疏极谏曰王者之于天地神只享之以牲币而已记曰不祈兮士彼淫巫愚祝妄有关说甚不可本传】
　　尸【十二】
　　白周礼尸出入奏肆夏　周坐尸【殷无事则尸立有事则坐】坐尸于堂【礼】尸必式乗以几尊之　尸出庙入朝必跸【跸止行人】卿大夫士皆下之君知所以为尸者则自下之也　迎尸宿尸　妥尸【妥下坐也】尸在庙门外则疑于臣入庙门内
　　则全于君【尸以入庙为尊】祭成防者必有尸尸必以孙孙幼则使人抱之无尸则取于同姓可尸谡君与卿馂尸【谡起也】君子抱孙不抱子【此言孙可以为王父尸子不可以为王父尸】孔象其生极其教【皮日休正尸祭尸象其生极其教也】神降而拜象乎妥尸受福于神象乎酢尸【祀享立尸于庙王则迎有拜有醑尸有祷所以立象生之教也今视唐礼皇帝神降而拜象乎妥尸受福于神象乎酢尸】象其死穷其思【同上圣人知生不足事事之死死不足其思制之生象其死穷其思】肆夏【文粹皮日休补九夏歌肆夏章肆夏之歌者尸出入之所奏也】迎神之谷得神之祜【愔愔清庙仪仪衮服我尸出矣迎神之谷杳杳隂竹坎坎路鼓我尸入矣得神之祜皮日休补九夏歌】虞夏商周不变【李华卜论夫祭有尸自虞夏商周不变战国荡古法祭无尸尸之重重于卜则明废可也】尸神象也【祭所有尸者鬼神无形因尸以节醉饱孝子之心也夏后立尸而卒祭殷坐尸周坐尸诏侑无方其礼亦然其道一也通典】尸之遗法【同上今栁道州人每祭祀迎同姓丈夫妇人伴神以享亦为尸之遗法】
　　祭器【十三】
　　白陈其宗器【宗祭也】簠簋既陈【笾豆有践】书曰作绘宗彞【绘画也宗彞宗庙彞器也】彞器　器贡【周礼器贡谓贡宗庙之器】涤濯【谓溉祭器也周礼云】闾胥供祭器【闾胥司徒之属官也器谓簠簋鼎俎也】度程【月令孟冬命有司效功陈祭器案度程无作淫巧以荡上心効功考其器也度大小也程所容也】不鬻【礼曰宗庙之器不鬻于市】君子虽贫不鬻祭器　不假【礼大夫祭器不假】祭器敝则埋之　为先【凡家造祭器为先养器为后礼】无田禄者不设祭器　不逾境【大夫士去国祭器不逾境大夫寓祭器于大夫士寓祭器于士也】掌蜃供蜃器之属【饰祭器之属可以白器鬯人主四方山川周礼】辨六彞以待祼将六尊以待祭祀也　展器告备司烜供明粢【明水也】涤粢盛陈器之道多陈而省纳之可也【以多为崇以节为礼】醆斚诸侯则用时王之器敬则用祭器【賔客来加敬者可以用祭器也】四琏　六瑚　八簋　梡嶡　周礼内骨外骨却行连行纡行以脰鸣注鸣旁鸣翼鸣股鸣胷鸣谓之小虫为雕琢【刻画祭器为雕琢庶物也】国语栾武子其官不备宗器孔不饬【顔真卿摄事太庙言祭器不饬元载以为诽谤贬峡州别驾】祭器视物所宜【韦縚传賔客崔沔议曰大凡祭器视物所宜故大羮古馔也盛以防防古器也和羮时馔也盛以铏铏时器也有古馔而用时器者则毛血于盘交酒于尊未有进时馔用古器者古质而今文有所不称也】防于坛堂之上【樽彞罍洗俎豆醆斚之器必防于坛堂之上栁宗元监察使记】私习簋簠【元和圣德诗掉弃兵革私习簋簠】器皿觕弊不能严清【韩愈祭神文】物有品器有数【韦縚传张均韦述议曰使物有品器有数贵贱差降不得相越周制王食用六谷膳用六牲饮用六清羞用百有二十品珍用八物醤用百有二十罋而以四笾四豆供祭祀此祀与賔客丰省不得同旧矣】簠簋防俎皆一【许敬宗言笾豆以多为贵宗庙乃逾于天请以大祀十二中祀十小祀八大祀中祀簠簋防俎皆一小祀无防诏可唐史韦叔夏传】奉礼郎凡祭器之位【簠簋为前防铏次之笾豆为后六典】
　　樽【十四】
　　白易曰樽酒簋贰【一樽之酒一簋之食言其约也】周礼幂人以防布幂八樽画巾幂六彞【疏布者天地之神尚质画巾者宗庙可以尚文画者画为云气】大罍瓦罍【杜蒉也】禜门用瓢赍【瓠割去底以赍为樽】樽彞为上罍为下司樽彞掌六樽六彞之位诏其酌辨其用与其实春祀夏礿祼用鸡彞鸟彞皆有舟【郑云舟樽下台若今时承盘子】秋甞冬蒸祼用斚彞黄彞皆有舟【斝读为稼画禾稼也黄彞黄目樽】朝献用着樽馈献用两壶樽【着樽者着晷樽也或曰着樽者着地无足也明堂位曰着殷樽也】皆有罍凡四时之间祀追享朝享用虎彞蜼彞【画之为饰也蜼读为虺】皆有舟朝践用大樽再献用两山樽皆有罍凡四方山川用蜃庙用脩祼用概凡疈用散皆漆　牺樽锵锵【诗】记曰五献之樽门外缶门内壶君樽瓦甒樽用牺象【周】小罍【夏后氏】黄目【黄者中之色目者气之清明也言酌于中而清明于外】传曰牺象不出门　鲁壶【周灵王与士文伯宴樽以鲁壶】白兽樽【晋书设白兽樽于殿廷樽盖上施白兽若有能献直言则发此樽饮酒案礼白兽樽乃杜举之遗戒也】孔黄金樽行酒【田令孜置酒食诸将以黄金樽行酒即赐之】常满樽【李元素为武德令刺史李文暕调民黄金造常满樽】酒【太古未有麴糵汚樽抔饮则有酒之奠宗庙加笾豆议崔沔】殁庙配樽斚【韩愈晚秋郾城联句】樽俎萧萧【杜甫南郊赋】樽俎既陈肴羞惟时【韩文】樽爵静防【同上南海庙碑】奉礼郎凡樽彞之制十有四祭祀则陈之【一曰太樽二曰着樽三曰牺樽四曰象樽五曰壶樽六曰山罍七曰概樽八曰散樽九曰山樽十曰蠯樽十一曰鸡彞十二曰鸟彞十三曰斚彞十四曰黄彞有事于神只则用太樽至于山罍有事于宗庙则春夏用鸡鸟之彞秋冬用黄斚之彞星之外官用概樽岳镇山林川泽用蠯樽众星丘陵以下用散樽唐六典】
　　爵【十五】
　　白周礼王爵　仪礼主人洗废爵【爵无足】繶爵虗爵以爵拜者不徒作【言拜就爵者不徒起】主人盥洗升媵觚于賔【媵送】媵爵坐尊爵　记曰宗庙之礼贵者献以爵贱者献以散尊者举觯卑者举角【以小为贵也】夏醆　殷斝　周爵　醆斝及尸君非礼也【是谓僣君】未步爵不甞羞【步行也羞为爵设】客爵居左【酬賔爵也】介爵酢爵僎爵皆居右【三爵皆食爵也】康爵【诗酌此康爵以奏尔时】孔祝钦明言【礼家凡称大祭祀不独主天爵人大祭祀与量人受举斝之卒爵祭天不祼则九嫔賛瑶爵宗庙称大祭祀也】捧爵是醮【五帝坐坛百神立坫嵬嶷肹蠁捧爵是醮杜牧黄州祭神文】执持甚难【文粹今酌献酒制度全小仅未一合执持甚难不可全依古制犹望稍湏广大崔沔】贵者献以爵【文粹按旧制一升曰爵五升曰散礼器称宗庙之祭贵者献以爵此明贵小贱大示之节俭宗庙加笾豆议韦述】郊奠爵容止一合容小则陋宜増大之【韦縚】礼有以小为贵献以爵是也【崔沔太常言爵小不及合执持至难沔曰礼有以小为贵者献以爵是也然今不及制则非礼自有司之陋也随失制仪不待议而革去】三爵諠哗【李景伯中宗宴侍臣使酒酣令各为廻波词众皆为谄佞之词至景伯曰廻波尔持酒巵微臣职在箴规侍宴既过三爵諠哗切恐非仪中宗不恱中书令萧至忠称之曰此真諌官也旧史】
　　俎【十六　彻俎附】
　　白取俎进俎不坐【记】凡为俎者以骨为贵贱殷贵髀周贵肩贵者取贵骨贱者取贱骨贵不重贱不虚示均也三牲之俎八簋之实美物备矣　鸟兽之肉不登于
　　俎则不射【登俎谓祭用也】凡祭于公者必自彻其俎主人自致其醤则客彻之非賔客一人彻【同事各居者】一食之人一人彻【为聚食也】凡燕妇人不彻【质不备礼】凡羞俎者则于内【俎祭也】孔伏身俎盘【阎朝隐后有疾令往祀少室山乃沐浴伏身俎盘为牺请代后还奏防后亦愈大见褒赐】泪落入俎【戚见容色泪落入俎韩愈元和圣德诗】罇俎既陈【上巳日燕太学诗序】礼数不同罇俎异【争持酒肉来相馈礼数不同罇俎异韩桃源图】雕俎静嘉【初筵循平雕俎静嘉刘禹锡武陵北亭记】寇生幽陵【文粹舒元舆国庠记自寇生幽陵军旅之事始胜俎豆】房俎斯荐【贺知章祭地迎俎乐章粢盛以防房俎斯荐】棊布【卢从愿乐章太簇角品彚咸亨别俎棊布】有馝【张说祀天迎有馝章俎豆有馝防粢丰盛】荐俎登铏【刘禹锡低簮委绅荐俎登铏】俎入之后接神亦如之【五曰雍和凡祭祀以入俎天神之俎以黄钟为宫地只之俎以太簇为宫人鬼之俎以无射为宫又以彻豆凡祭俎入之后接神之曲亦如之乐志】禹雕其俎【褚遂良曰舜造漆器禹雕其俎】载肉于俎【栁送韩存义序】盈实【芳俎盈实源光裕送神】顔回捧俎豆【杜牧】俎豆有馨【斋戒丰防俎豆有馨张说开元乐章】有豆孔硕【蠲我渐糦防我膋芗有豆孔硕为羞既藏贾曽乐】
　　笾豆【十七】
　　白于豆于登　笾豆静嘉　笾豆有践【并诗】书曰骏犇走执笾豆【谓来助祭】周礼笾人掌四笾之实朝事之笾【朝事血腥】其实防蕡白黒形盐膴鲍鱼鱐馈食之笾【荐熟时也】其实枣栗桃防【防干梅】加笾之实菱芡栗脯羞笾之实糗饵粉餈醢人掌四豆之实朝事之豆馈食之豆加豆之实羞豆之实　礼记荐用玉豆雕篹【篹笾属】揭豆　献豆　楚子入享于郑加笾豆六品【传】季孙宿如晋晋侯享之有加笾【辞曰下臣得享不过三献请彻加然后入卒事晋人以为知礼】巵酒豆肉孔斋娘奉笾豆【祝钦明帝用其言以皇后为亚献取大臣李峤等女为斋娘奉笾豆】岁豆时笾【唐文粹李庾西都赋】宁观俎豆之容【炎凉代序宁观俎豆之容少室山少姨庙碑铭序杨烱】鲲鱬遗莫不备俎豆【栁宗元渔者对】时馔通于宴享賔客【文粹铏俎笾豆簠簋樽罍之实皆周人之时馔也其用通于宴享賔客加笾豆议崔沔】尽天下美物【文粹虽加笾豆十二味足以尽天下美物而措诸清庙有兼倍之名近于侈矣同上】今欲以甘防肥浓皆充于祭【张灼等议今欲以甘防肥浓皆充于祭茍逾旧制其何极焉虽笾豆有加不能备也】宗庙笾豆皆加十二【韦縚二十三年赦令笾豆之荐未能备物宜令礼官共议縚乃请宗庙笾豆皆加十二】旄头彗紫微无复俎豆事【杜甫衡山文宣王庙】鼎臑俎胾五献百笾【凡百卿士班以周旋栁文平淮夷雅】以为有道死乃俎豆之为立祠【黄溪记同上】凄凄陈述圣【披褐鉏俎豆李贺赠陈商】有楚其豆【栁宗元祭文】上干豆以登謌【杜甫享太庙】笾以石盐槀鱼枣栗榛菱芡之实鹿脯白饼黒饼糗饵粉粢【唐礼志】豆以韮葅醯醢菁葅鹿醢芹葅兔醢笋葅鱼醢脾析葅豚胉食糁食【同上】中祀之笾无糗饵粉餈【豆无饮食糁食】小祀之笾无白饼黒饼【豆无脾析葅豚胉】凡用皆四者【笾以石盐枣实栗黄鹿脯豆以葵葅兎醢菁葅鹿醢】用皆二者【笾以栗黄牛脯豆以葵葅鹿醢】用皆一者【笾以牛脯豆以鹿醢】太官令【凡冬至圆丘之祀昊天上帝笾豆各十二六典】珍羞令【掌供庶羞之事丞为之二以实笾豆陆产之品曰榛栗脯羞水物之类曰鱼盐菱芡辨其名数防其出入同上】膳部【州县祭社稷释奠每座笾豆各八簠簋俎豆如上同上】凡郊祀【凡郊祀天地日月星辰岳渎及享宗庙百神在京师者所用笾豆簠簋铏防俎之数鱼脯醯醢之味石盐菜菓之羞并载于太官令州县所实之物如京师之制同上】
　　祭服【十八　事具衣服门】
　　白祭服敝则焚之　禹恶衣服而致美乎黻冕【黻冕祭服】记曰卫栁庄疾病虽当祭必告公再拜稽首请于尸曰有臣栁庄者社稷之臣也闻其疾请往至则不释服而往遂以禭之　郊天【晋舆服志汉制二岁五郊天天子以执事所服各如方色百官不服执事者服常绛衣以从魏已来名为五时服正给四时秋服三年而一易】入庙服【又云公特进列侯卿大夫世妇夫人绀缯帼簮珥入庙自二千石夫人至皇后皆蚕衣为朝服】絮巾【魏志管宁字幼安征不起每四时祭祀辄着絮巾故在辽东有帛单衣亲荐馈馔跪拜成礼者也】孔天子之服十四【大裘冕祀天地衮冕践阼飨庙鷩冕有事逺王毳冕祭海岳絺冕祭社稷飨先农元冕蜡祭百神朝日夕月唐志】藏天子祭服【百官志太常寺凡藏大享之器服有四院二曰御衣院藏天子祭服】皮弁大裘始进于穹崇之幕【杜甫南郊赋】天子祀天地服大裘冕【车服志显庆元年长孙无忌等曰武德初撰衣服令天子祀天地服大裘冕按周郊被衮以象天戴冕藻有十二旒与大裘异月令孟冬天子始裘以御寒若啓蛰祈谷冬至报天服裘可也季夏迎气龙见而雩如之何可服故厯代唯服衮章汉明帝始采周官礼记制祀天地之服天子备十二章后魏周隋皆如之伏请郊祀天地服衮冕大裘】请循厯代故事诸祭皆用衮冕【又新礼皇帝祭社稷服絺冕四旒三章祭日月服元冕三旒衣无章按令文四品五品之服也三公亚献皆服衮孤卿服毳鷩是天子同于大夫君少臣多非礼之中且天子十二为节以法天乌有四旒三章之服若诸臣助祭冕与王同是贵贱无分也若降王一等则王服元冕羣臣服爵弁既屈天子又贬公卿周礼此文乆不用矣犹祭祀之有尸侑以君亲而拜臣子硩蔟蝈氏之职不通行者盖多故汉魏承用衮冕今新礼亲祭日月服五品之服请循厯代故事诸祭皆用衮冕制曰可同上】凡冕服及爵弁助祭则服之【唐六典凡冕服及爵弁助祭则服之若私家祭祀三品以上及褒圣侯祭孔子皆服元冕五品以上服爵弁六品以下通服进贤冠之服】
  </div>
  <div class="pagination">
   <a href="白孔六帖_page33.html">
    上一页
   </a>
   <span>
    ...
   </span>
   <a href="白孔六帖_page29.html">
    29
   </a>
   <a href="白孔六帖_page30.html">
    30
   </a>
   <a href="白孔六帖_page31.html">
    31
   </a>
   <a href="白孔六帖_page32.html">
    32
   </a>
   <a href="白孔六帖_page33.html">
    33
   </a>
   <span class="current-page">
    34
   </span>
   <a href="白孔六帖_page35.html">
    35
   </a>
   <a href="白孔六帖_page36.html">
    36
   </a>
   <a href="白孔六帖_page37.html">
    37
   </a>
   <a href="白孔六帖_page38.html">
    38
   </a>
   <a href="白孔六帖_page39.html">
    39
   </a>
   <span>
    ...
   </span>
   <a href="白孔六帖_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
