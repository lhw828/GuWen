<!DOCTYPE html>
<html>
 <head>
  <meta charset="utf-8"/>
  <title>
   群书考索 - 第 115 页/共 127 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   群书考索 - 第 115 页/共 127 页
  </h1>
  <div class="content">
   圣人叙诗正名而已平王天子也其政不足化天下则其诗列于风僖公诸侯也其功亦可以告于神明则其诗列于颂圣人之叙诗无加损焉正名而已矣
　　逸诗司马迁云古者逸诗三千余篇孔子删之存者三百孔頴逹则以为传记所举逸诗絶少史记所言盖司马迁之谬欧阳又以为图观之宜不啻三千也
　　乐官以诗谏工以纳言时而飏之古之乐官掌诵诗以纳谏也
　　诗之有刺出于不得已读诗至于庭燎未尝不叹古之君子爱其君之至也知其将失也则就其美而箴之箴之不可则沔水以规之规之不可则鹤鸣而诲之诲之不可然后祈父诸诗以刺之然则刺其君岂诗人之心哉盖不得已也夫有宣王之功而不至于文武此诗人之所惜也
　　诗人思古以见今昔者诗人之伤幽厉也不敢言幽厉之失而咏歌文武成康之隆三叹而不已者盖思古以见今之失也
　　郑氏训诗之失郑氏之学长于礼而深于经制至于训诗乃以经制言之夫诗性情也礼制迹也彼以礼训诗是按迹以求性情也此其所以繁塞而多失者欤緑衣之诗郑以为褖不谏亦入郑以为入于宗庙狼防状周公安闲自得于防疑之中故有公孙硕肤赤舄几几之句而郑谓之公逊庭燎见宣王有怠政之渐而郑以为设鸡人之官诸类此者不可悉举岂可谓之知诗邪【淇水文】















　　羣书考索别集卷六
　　钦定四库全书
　　羣书考索别集卷七　　　宋　章如愚　撰经籍门
　　诗
　　诗不始于周先儒谓诗三百篇其始终皆在于周尝试论之自有天地有万物而诗之理已寓雷之动风之偃万物之鼓舞皆有诗之理而未着也婴孩之嬉笑童子之讴吟皆有诗之情而未动也桴以蒉皷以土籥以苇皆有诗之用而未文也康衢顺则之謡元首股肱之歌皆诗也故虞诗曰诗言志歌永言当是时诗之义已终矣至于太康逸豫而五子述大禹之戒以作歌伤今而思古变风变雅之体已备矣商颂十有二篇而诗之为诗者已极其至然则乌在其始于周孔子曰周监于二代郁郁乎文哉前辈谓天下未尝一日不趋于文至周而后大备此説尽之【黄山谷文】
　　观诗之法度先平易其心张横渠云诗之情性温厚平易今顾以﨑岖求之以艰难索之则其心先狭隘矣惟平易其心则意思广大此知味之学观诗之法也【同上】诗不过发乎情性六义者学诗之筌蹄而非其至也故夫知感而遂通之理于寂然不动之先知喜怒哀乐之理于浑然未发之际则三百篇之诗一诗也噫明乎太极则六爻一爻耳明乎皇极则九畴一畴耳明乎情性则六义一义耳【同前】
　　诗出于小人尝观于诗天子诸侯朝廷之严而后妃夫人之秘匹夫匹妇皆得肆言之圣人为诗而肆匹夫匹妇之言宜若积其轻君之心至于幽厉之小雅卫陈郑之风直谏而不讦显讥而不戾相与携持去之而卒不忍然后知圣人使之言而民犹不敢尽言而况敢叛是故汤武之兴其民急而不敢先周之衰其民哀而不敢离盖其湮鬱之气舒而亡聊之气不蓄也呜呼诗不作天下之怨极矣卒不能胜共起而亡秦秦亡而后快于是始有匹夫匹妇之存亡天子之权呜呼春秋之亡以礼废秦之亡以诗废【同前】
　　三千古诗【司马迁谓古诗三千余篇孔子删之存者三百未知迁説何所据乎】司马谓古诗三千余篇孔子删之存者三百郑学之徒皆以迁説为缪古诗虽多不容十分去九以予考之迁説然也何以知之今书所载逸诗何可数焉以图推之有更十君而取其一篇者又有二十余君而取其一篇由是言之何啻乎三千诗哉【六一文】
　　诗序乖乱【古诗无序诗序自卜商始或者又以为圣人之自序且序者所以总括诗人之防意而冠于诗首者也使学者观之则可以明诗然不知文王一人尔在周南则以为王者在召南则以为诸侯何也太姒一人尔在召南则以为夫人何也其他乖戾未易枚数请因其类而复详言之】诗序之坏诗无异三之坏春秋然三之壊春秋而春秋存诗序之壊诗而诗亡三好为巧説以壊春秋非不酷也然其三家之学自相弹射后儒又有啖赵之徒能以辨其非故世人颇知三传之非春秋也是以春秋犹存若乃诗序之作既无学三家者以攻之又无后儒以言之俗学相传以为出于子夏妄者又直以为圣人知求其义又只就序中求之况后之学又不得违诗序人之辞学者自儿童时读诗即先读序已入肌骨矣及其失防呜呼诗安得不亡乎春秋之教或不待圣人复生可以行于后诗人之防虽吾夫子复出不可与世人班也然则诗序之为害比之三传其酷不愈甚乎且如二南之诗谓之周南召南此盖古人采诗于周之南得之则为周南采诗于召之南得之则为召南周召皆周地也地志扶风雍县东北有周城东南有召城古以周召二公分土而治主东西方诸侯于地得其诗故以为名二南之义盖出于此彼序诗者乃以闗雎麟趾之化王者之风系之周公鹊巢驺虞之徳诸侯之风故系之召公谬妄之甚也既以二南系之二公则遂以其诗皆为文王之诗见闗雎葛覃妇人之诗则遂以他诗亦皆出之妇人文王一人在周南则以为王者在召南则以为诸侯太姒一人在周南则以为后妃在召南则以为夫人岂夫子正名之意乎以二南之诗所言后妃夫人多无义理其间大可怪者如小星之诗云夙夜在公肃肃宵征抱衾与裯夫肃肃宵征者逺行不怠也夙夜在公者勤劳王事也诗之此语多矣抱衾裯而夜行者皆不惮劳役之意岂非命之不均乎故曰实命不犹此无疑其为使臣勤劳之诗也今其序乃曰夫人无妬忌之行恵及贱妾进御于君知其命有贵贱能尽其心矣不知进御于君何用肃肃宵征夙夜在公为哉又何用抱衾与裯而往乎注云诸妾夜行抱被与床帐进御之次序防云防君所有裯亦当抱衾裯而往学经不知理乃至于此岂不贻有识者之笑汝坟曰既见君子不我遐弃殷其靁曰振振君子归哉归哉皆其室家思见君子之辞而勉之以正劝之以义吾未见其可也既曰召南之国被文王之化兎之武夫皆好徳而材可用焉材可用又安得强暴之男侵陵贞女而致行露之讼又安得有女懐春之吉士诱之如野有死麕之辞谓文王太姒之化只及妇人不及男子已非也况妇人果皆贞洁则亦如汉上之女不可犯安有无感我帨无使厖吠之语序于此为説不行乃云被文王之化虽当乱世犹恶无礼委曲讳防亦已劳矣予谓不然二南之诗虽大概美诗而亦有刺诗不惟西周之诗而汉广之防女不可求国风无以异也何以辨之据何彼秾矣一诗可知矣其曰平王之孙齐侯之子考春秋庄公元年书曰王姬归于齐此乃桓王女平王孙下嫁于齐襄公非平王孙齐侯子而何説者必欲以为西周之诗于时未有平王齐侯乃以平王为平正之王齐侯为齐一之侯与书寜王同义此妄也据诗人明指其人之子孙则必直言之如称卫庄姜云东宫之妹邢侯之姨颂鲁僖公云周公之孙庄公之子又可疑乎且其诗刺诗也以王姬徒以容色之盛而无肃雝之徳何以使人化之故曰何彼秾矣棠棣之华曷不肃雝王姬之车诗人若曰言其容色固如棠棣矣然汝王姬之车何不肃雝乎是讥之也今其序反曰犹执妇道以成肃雝之徳变白为黒于理安乎观此一篇之义则二南之诗与夫三百五篇壊于诗序暗昧磨灭礼义殆尽矣夫子曰人而不为周南召南其犹正墙面而立也欤今人为二南而反面墙可不哀哉或曰何彼秾矣之诗若是东周之诗何不列之于王黍离而列之于此乎曰为诗之时则东周也采诗之地则召南也于召南所得之诗而列于东周此不可也或又曰子辩诗序之非是矣借无诗序后世知诗为何义且其序行之数百年彼岂无据而云曰圣人删诗不为之序非不能为之也正使学者深惟其义而后可以自得诗人之意不若易春秋之防妙学者能深思之不待序而自明亦如春秋不待亦自得也不幸汉儒之陋一冠之以序诗始无传焉且彼又乌有据哉不过多据左氏之説尔左氏亦自诬妄不足信以妄妄反可信乎其他无可据者又只于诗中求之如见小星之实命不同则云知其命有贵贱见何彼秾矣云曷不肃雝则云以成肃雝之徳浅陋之见止如此他何所见乎呜呼齐女文姜嫁于鲁鸟兽之行终以弑夫灭国春秋屡书为戒万世彼则刺郑忽云齐女贤而不取齐桓公之覇正讥其无救卫之功惟书城楚邱以讥之彼则云齐桓公攘夷狄而封之国人思厚报之若此之类背理乱敎为甚世人乃酷信之诗乌得而不亡乎然此无他学者不深于春秋故诗义无自而见诗序无由知其谬也
　　诗序非止于一人以诗序为卜子夏所作者自沈重之言始以诗序为卫敬仲所作者自范晔之言始愚尝以诗序考之文辞殽乱知其非出于一人之手也何者史记作于司马氏而日者等禇先生实补之汉史作于班固而古今人表曹大家实续之然则诗序之作谓専出于一人可乎姑试论之诗有六义一曰风至六曰颂则见于周官太师之所掌情动于中而形于言至亡国之音哀以思其民困则见于戴经之乐记成王未知周公之志公乃为诗以遗王名之曰鸱鸮焉则见于书之金縢古者长民衣服不贰从容有常以齐其民则见于戴记之缁衣文公不能使髙克将兵而御狄于境则见于春秋之左氏传正考甫得商颂十二篇于周之太师以那为首则见于左氏之国语措辞引援往往杂出于记之文而谓一人为之可乎若以沈重之言为子夏所作未必非敬仲若以范晔之言为敬仲所作则未必非子夏然则诗序果作之谁乎昔昌黎议诗有曰子夏不序诗愚然后知诗序非子夏所作实出于汉之诸儒也
　　国风雅颂【诗有国风雅颂皆圣人所以辨尊卑盛衰之义其间不容颠倒错乱也然王黍离一篇不当降之国风夫不当降而降之者是卑王室而尊诸侯也为此诗者果知道乎请试言之】或论春秋谓郑祭仲出忽立突春秋字之者以其贤而知权也又论诗谓黍离平王之诗圣人列于国风者以周衰降之也私心颇不喜而深疑之以至祭仲废正立恶万世之罪人春秋正当深诛之以惩后何得反谓之知权平王之世周道虽衰犹为天下之宗主圣人何得降之于国风耶又知学经而究其旨然后知二者皆非圣人之意汉儒谬妄之説聋瞽后学故也春秋因旧史何尝以名字论褒贬彼公羊専求一字之义见经字祭仲则不得不谓贤而知权岂有逢君之大恶圣人谓之知权乎夫子删诗风雅颂各得其所何尝以风必为诸侯之诗彼序诗者妄以风雅辨尊卑见王黍离在国风则不得不谓降王室而尊诸侯乌有王室之尊圣人輙降之乎呜呼自诗序之作诗虽存而亡已乆矣王室尚可降为诸侯则天下岂复有理小人岂复有教乎谓诗之于世吾不信也曾不知圣人删诗谓之风谓之雅谓之颂者此直古人作诗之体耳何尝有天子诸侯之辨耶今人作诗者有律有古有歌有引体制不同而名亦异古诗亦然谓之风者出于浅近之语大概小夫贱妇人女子之言浅近易见也谓之雅则非其浅近易见其辞则典丽醇雅故也谓之颂者则直賛美其上之功徳耳三者体裁不同是以其名异也今观风之诗大率三章四章一章之中大率四句其辞俱重复相类既曰参差荇菜左右芼之窈窕淑女钟鼔乐之既曰葛之覃兮施于中谷惟叶萋萋又曰葛之覃兮施于中谷惟叶莫莫樛木三章四十有八字惟八字不同螽斯三章三十有九字惟十二字不同芣苢三章四十有八字亦惟八字不同甚者其靁三章七十有二字惟六字不同已焉哉天实为之谓之何哉北门三章俱言之期我乎桑中要我乎上宫送我乎淇之上矣桑中三章皆言之凡风之体皆语重复浅近易见如此若夫雅则不然其言典则非复小夫贱妇人女子能道之盖士君子为之也然雅有小大小雅之雅固已典正非复风之体然其语间有重雅则雅矣犹其小者尔曰小雅者犹言其诗典正未至于浑厚大醇也至于大雅则浑厚大醇矣其篇十有六章章十有二句者比之小雅愈以典则非深于道者不能言也凡与大小雅皆道人君政事之得失有美有刺曰颂则无有讽刺惟以铺张勲徳尔学者试以风之诗与雅之诗详观之然后知圣人辨雅之意以小雅之诗与大雅之诗详观之然后知圣人辨大小之意夫子曰吾自卫反鲁然后乐正雅颂各得其所当圣人未反鲁之时虽古诗之多风雅颂皆浑淆无别逮圣人而后各得其所学者可无思乎彼序诗书者妄人尔不知此理乃以言一国之事谓之风言天下之事谓之雅政有小大故有小雅大雅颂则以其成功告神明其言皆惑既以风为诸侯又以周南为王者之风后妃之徳何耶借谓文王在当时犹为诸侯故得谓之风而豳诗乃成王之诗周公之事亦列于风岂时亦未为王乎故谓黍离降则豳诗亦降矣观此言风之谬可知既以小雅蓼萧为泽及四海以湛露为燕诸侯六月采芑为南征北伐王者之政孰大于此又以小雅为政之小何耶吾不知常武之征伐何以大于六月卷阿之求贤何以加于鹿鸣观此言二雅之谬可知颂者谓其称君之功徳则是矣何必告神明乎岂不告神明即不得为颂也既以敬之为戒成王小毖为求助与夫振鹭臣工闵予小子皆非告神明而作也观此言颂之防又不通矣今田夫里妇皆能言乡土之歌此即古风之遗体也唐人作平淮夷雅汉人作圣主得贤人颂之类此即古之雅颂遗体也何用他説乎或曰如子所説则七月鸱鸮之诗既出于周公周公之言安得不为雅而徒为风乎曰诗各有体七月鸱鸮之诗其言则文其体则风虽非妇人小夫之言而妇人小夫之体也此无足疑呜呼审夫此理则周平王之诗为国风不害为天子之尊鲁僖公诗列之于颂不失为诸侯之卑尊卑之辨不在于此故也学者不察此徒信序诗之説反谓圣人降王室而尊诸侯岂不卑哉风雅正变【风一也而云有正有变雅一也而亦云有正有变是果诗有异体而圣人亦尝为此言乎不然则汉儒序诗之失殆不可以不辨】汉儒序诗不特言二南与风雅颂之失又有谬者风一也而云有正有变雅一也亦云有正有变二南之诗则为正风十三国风则为变风文王成王之诗则为正雅幽厉则为变雅有是理乎有是理圣人必言之矣盖彼不知风雅乃古诗之体或羙或刺辞有美恶体则一而已以二南皆文王之诗故不得不以为正风谓二南之诗美诗多而其他国刺诗多则是矣谓风有正变则妄也既谓之变风是无复羙诗也又以淇奥羙卫武公缁衣羙郑武公小戎羙秦襄公之类皆称其功徳何也且谓变风变雅之作由礼义废政教失作者伤人伦之废哀刑政之苛若卫武公郑武公之徳岂亦礼义政教之废失人伦废刑政苛者乎读淇奥缁衣之诗人爱之誉之如彼乃使与墙有茨南山行如禽兽者同谓之变风善恶果有辨乎既以政之小为小雅政之大为大雅而雅又有变则是小雅政失之小者大雅政失之大者今其序以小雅刺诗为刺幽王大雅刺诗为刺厉王犬戎之祸西周以亡幽王之失犹为小乎惟其有正变之陋説是以其诗虽刺而必以为羙如野有死麕何彼秾矣之类皆以为文王诗是也其诗虽羙而必以为刺如楚茨信南山之类皆以为思古是也诗人若伤今思古必先言古之美以证今之失今观楚茨信南山甫田大田瞻彼洛矣桑扈等诗惟述年谷丰盛祭祀受福人爱君子之辞无一言不美无一事讥时何伤今思古之有盖其诗不幸继鼔钟之后以鼓钟为刺幽王故此诗亦例为刺也彼其悖理乱经如此学经者仅守其説而不悟不若不学之为愈也程元尝问文中子曰豳风何也曰变风也曰周公之际亦有变乎曰君臣相疑其能正乎成王终疑则风遂变矣郑氏以自六月下至何草不黄五十有八诗皆为小雅之变自民劳以下至召旻十有三诗为大雅之变夫成王贤主周公圣臣宣王中兴之功震赫古今其诗反谓之变风变雅则其正者乂谁当之郑氏不足道以王通之才惑于诗序其言之谬亦如此诗义岂复存乎故予尝曰黜左氏而后春秋明削汉儒之序而后诗义着逹者或以为然
　　正风变风明天子在上天下统而为一当是时也歌咏功徳皆归于王者诸侯不得有正风及其礼废教失政异俗殊民各歌其君之善恶则变风兴焉然周召为正何也曰在商则为变在周则为正也
　　先王之泽尚存于变风君子之于诗非徒诵其言又将以考其情性非特以考其情性又将以考先王之泽盖法度礼乐虽亡于此犹能并与其深防之意而之故其为言率皆乐而不忧而不困怨而不怒哀而不伤如緑衣伤己之诗也其言不过曰我思古人俾无訧兮击鼓伤上之诗也其言不过曰土国城漕我独南行至军旅数起大夫久役止曰自贻伊阻往役无期度大夫思其危难以风焉但曰茍无饥渇而已若夫言天下之事羙盛徳之形容固不待言而可知也
　　列国之风有自来周之盛时王泽充塞其善者笃于善不善者以礼自将亦不至于恶其后周徳既衰诸侯各因其旧俗而增之善者因善以入于恶而不善者日以滋甚故晋以尧之遗风为俭不中礼陈以大姬之余俗为逰荡无度此理势然也
　　观变风而知王泽自吟咏情性言之则变风之发乎情乃民之性自逹于事变懐其旧俗言之则变风止乎礼义乃先王之泽也观卫女之思以礼共姜之誓以义蝃蝀无耻不在所齿墓门不义必在所恶则所谓止乎礼义者皆然矣先王盛时其流风美意能使后世妇人女子小子小夫贱皆能自致于礼义之中不敢以私废公不敢以恩忘义则王泽所渐不既深乎且礼义见于人主之教化则天下不复有变风惟礼义废于朝廷而着于诗人之吟咏此变风所以作也盖天下之公议当在上而不当在下今周之所以为礼义者不存于周而存于诗人周之为周可知矣
　　周南无周公之诗召南有召公之诗周南无周公之诗而召南则有召公之诗何也盖周南天子之所都天子在上周公不得専有其羙者也召公専主诸侯则南国之教得以称召伯也在易二与四同功而异位二多誉逺也四多惧近也周公近召公逺此二南之诗所以异欤
　　陈古以讽今则曰风十二国风莫非风也而之氓王之君子于役郑之羔裘齐之卢令独以风者盖其辞言古之君子而其意所以讽今优防而不廹切尤得风之体者也
　　二南不可以异观诗分二南盖周召分陜而治当时采诗者得于襄汉之东者为周南得于襄汉之西者为召南小旻之及下无异于螽斯之不妬忌标有梅之男女及时无异于桃夭之婚姻以时何彼秾矣王姬肃雝无异于麟趾公子之信厚野有死麕之恶无礼无异于汉广之无思犯礼故二南不可言逺近教化不可言浅深周召不可分圣贤也
　　论变风次第自卫之有变风然后知诸侯擅相吞灭卫首并之地而不禀命于天子也自王国之有变风然后知王政不行于诸侯而仅行于境内也自郑国之有变风然后知畿内之封亦废法失道而不能自保自齐国之有变风然后知君臣上下之分失而人伦遂至于废乱矣夫如是则天下无不乱之国无不变之俗虽魏以舜禹之都唐以帝尧之国而风化义礼亦消亡矣此魏唐之变风所以作也礼义消亡则夷狄交侵而天下相胥为夷矣此秦之变风所以作也礼义之俗亡夷狄之风行虽陈以有虞之后亦不能以自存而危亡至矣此陈之变风所由作也惧危亡而思周道则曹桧之风作乱极而治危极而安反之以周公之道斯可也于是乎继之以豳焉此风之所为终而雅之所为始也
　　正家而天下定二南为王道之基盖正家而天下定故也【龟山】
　　二南之化有浅深二南皆文王之诗而其所系不同者周南之诗其时羙其道盛防至于紏紏武夫兎之人逺至于江汉汝坟之域乆至于衰世之公子皆有以成其徳召南则不然此所以为诸侯之风而系之召公也夫事出于二人而风不同如此者盖所入有浅深所施有逺近故也
　　王国有风非孔子所贬或曰平王之国不雅而风贬之也天子不正名诸侯不勤王朝觐不同不脩包匦菁茅不入天子拥虚器于上号令不及于天下则亦与列国等耳故夫子降平王之诗为国风伤之也吁是岂吾夫子之心哉夫子作春秋序于诸侯之上所以尊周室而使天下知有王也而乃复于诗而降之乎盖黍离之为国风自周太师采诗之时已然矣而非孔子名之也周室未迁则其声天下之正声也平王迁而东之则其音乃东土之音耳而非天下之正音也故曰王国风岂以王不正而遽降之哉
　　变风发乎情止乎礼义蟋蟀周俭之诗也而曰好乐无荒盖有以礼自娱乐之意考槃述穷处之诗也而曰永矢弗谖盖有畎畆不忘君之意君子于役风危叹之诗也而曰茍无饥渇盖有临难无茍免之意泉水之卫女思归而能以礼载驰之夫人思归而能以义其发乎情止乎礼义者于此可见矣故观诗人喜怒哀乐之中节者尤当于变风观之【黄山谷文】
　　齐侯封卫【诸侯攘狄而封卫可谓仁矣齐侯之仁见于诗孔子宜列诸齐而反列诸卫何也】孔子之意而人莫之知也盖孔子不与齐侯之封也封卫齐侯也诗列以见诸侯之仁在卫而不在周也茍列诸齐则齐侯之行正矣【儒志】
　　王风闵周【王风闵周之诗四而君子阳阳曰闵周何也】或谓王风之诗凡十篇而闵周之诗四方是时平王东迁丰镐为墟文武之旧已扫地矣此黍离所以闵周也兵败祸结此兎爰所以闵周也风俗衰薄家室不相保此中谷所以闵周也周家有是三者闵之宜矣君子阳阳之序曰君子遭乱相招为禄仕全身逺害盖君子犹未至也何遽闵之哉答曰序此诗者其知道乎国家之患莫大于有君子而不能知小人在位而贤人在下也其小人不为尽心未害也至于君子不尽心以求茍免熟视其祸而不肯救者国必亡此知防君子所以嗟叹而伤之也彼黍离兎爰中谷之乱茍有君子其至是乎【伊川】
　　七月公刘之诗【七月之诗周公作也公刘之诗召公作也七月陈王业公刘戒以民事其意等也周公作之戒成王召公作之亦戒成王七月之兴当既王之后公刘之兴亦当既王之后同时作之也然而七月则系为豳风公刘则入为雅何也】先儒以为周公遭变故七月为风召公无变故公刘为大雅其然乎其不然乎风者名之为实周公诗耳周公之诗何不名曰周公国风而曰乎周公畿内国也畿内诸侯止系于王不得列为风也何不编于鲁鲁者伯禽封耳周公不之鲁也何不编之雅与公刘之诗伦公刘之诗言其政事七月之诗言其风俗既曰风矣不得编于雅矣周公作诗意在于而周公之诗无所可系故因谓之也【王逢原】周公之诗曰风管蔡流言成王信之而疑周公于时周公作七月之诗厯陈后稷先公风化之所由使成王知积累之艰难如此而奉承之不易且以见己之所以当国而不辞之意凡以重王业之艰难故也后人因鸱鸮而下六篇附之盖上不敢附天子之雅下不得列诸侯之风故系之以周公之事而备其本末云耳
　　豳诗正朔之辨太甲三篇伊尹所作也君子观中篇三祀之文则知其为商人纪年之号月令一篇汉儒订正之也君子观篇首太簇之律则知其为汉人建寅之正然则读周公七月之诗而不知为周之正朔其惑滋甚矣盖周正建子与夏商之时异人风俗又与中国之地不同姬公之为是诗实所以纪风而述周正也且周之七月今五月也在尧典则为星火之故诗以流火验之岂非为周之七月乎周之九月今七月也在月令则为饬衣之在诗则以授衣证之岂非为周之九月乎至于于耜举趾顺其序烹葵剥适其时若以俗而验之正如符契相合断无毫发差误故陈宠谓周以十一月为春其有见于此欤或者则曰豳者岐山之北虽为戎狄之地然以十一月为春则时之气差而寒暑紊吁胡不反而思之乎骊山阬谷古戎地也冬日种温燠成实则十一月为春独不可以是为证乎或者又曰豳诗固述周正矣康成之笺厯举夏时参论之则周人未必不兼用夏正也吁又独不反而思之乎周典一书郑氏释也释太府则曰若汉司农释司会则曰若汉尚书今以夏正而笺七月者又岂非汉行夏正特引是以为证乎吁故必知此而后可以读周公之七月矣
　　宣王褒赏【宣王能褒赏中伯锡命韩侯诗人美之不为无意】崧髙之诗止于建国亲诸侯褒赏申伯韩奕之序止于能锡诸侯夫武王盛时大邦畏其力小邦懐其徳朝觐会同无敢失时征伐诛讨莫不如志爵赏有度锡命有礼夫岂以为盛哉天子之事固若是也一不能是则乱而已而宣王所能乃止于褒赏锡命诗人美之如是者盖周至厉王而乱极矣王室衰防诸侯肆行王且不能有国况能建国乎诸侯背叛结怨连祸况能亲诸侯乎赏罚不行于上则褒赏申伯为可羙锡命不行于下则赐命韩侯为可嘉天下出于大乱之后而能振起之以行天子之事是亦可道也【伊川】
　　鲁无风鲁之无风何也先儒以为时王褒周公之没比于先代故廵守不陈其诗而其篇特不列于太师之职是宋鲁无风其或然欤或者谓孔子有所讳而削之然考其当时为国大夫赋诗相属及季子观周乐于周皆无曰鲁风者是説不通焉
　　致鲁于颂【诸侯无正风正风者非诸侯之诗也且鲁受天子礼乐其僣已甚矣而何有盛徳之形容然圣人所以特致于颂岂无意哉】或问曰诸侯无正风而鲁有颂何也曰是恶夫僣者非颂也圣人不得已而名之是圣人之防意也其原伯禽受天子礼乐乎以诸侯而僣天子吾从而目之即其志也且四篇之体不免变风之例耳是又何颂之有乎故其序曰季孙行父请命于周而史克作颂是亦未免乎强也是僖之政犹未全其徳而春秋之贬尚不能逃其罪抑亦不知其颂从何而兴耶夫颂之羙者莫如文武而已圣人所以列为鲁颂者得不示其强弱哉
　　商鲁并颂【鲁本不足颂而圣人列之颂者所以讥其僣也若商颂者非鲁颂之比而圣人特与之并列者何哉】诗有鲁颂商颂何也鲁实僣天子今观鲁颂之事岂是为盛徳而可告于神明故言季孙行父请命于周而作是颂则以周室既防明鲁之强而僣也其商颂亡特附之而已故曰得商颂十二篇以此知孔子不欲絶一代之事所得而附之非有所褒贬也











　　羣书考索别集卷七
&lt;子部,类书类,群书考索&gt;
　　钦定四库全书
　　羣书考索别集卷八　　　宋　章如愚　撰经籍门
　　礼记
　　礼废而后有书学者博学乎先王六艺之文诵焉以识其辞讲焉以通其意而无以约之则非学也故曰博学而详説之将以反説约也所谓约礼是己礼者履也谓昔之诵而説者至是可践而履也故夫子曰君子博学于文约之以礼顔子之称夫子亦曰我以文约我以礼礼之为义不其大哉然古礼非必有经盖先王之世上自朝廷下自闾巷其仪品有章动作有莭所谓礼之实者皆践而履之矣故曰礼仪三百威仪三千待其人而后行则岂必简策而后哉其后礼废儒者惜之乃始论著于书以于世今礼记四十九篇则其遗説而学者求所以约之者不可以莫之习也【文公文集】古来流传文字人谓礼记是汉儒説恐不然汉儒最纯者莫如董仲舒仲舒之文最纯者莫如三策何尝有礼记中説话如乐记所谓天髙地下万物散殊而礼制行矣流而不息合同而化而乐兴焉仲舒如何説得到这里必是古来流得此文字如此【语録】
　　礼记是解仪礼仪礼是经礼记是觧仪礼且如仪礼有冠礼礼记便有冠义仪礼有昏礼礼记有昏义以至燕射之类莫不皆然【同前】
　　礼记诸篇之疑礼疑是古全书若曲礼玉藻诸篇皆战国士及汉儒所裒集王制月令内则自成书要好自将説礼物处如内则王制月令诸篇附仪礼成一书如中间却将曲礼玉藻又附在末后不説礼物处如孔子闲居孔子燕居表记缁衣儒行诸篇却自成一书乐记文章颇粹怕不是汉儒做自与史记荀子是一套怕只是荀子作【同前】
　　三礼旧为一经前此三礼同为一经故有三礼学防王介甫废仪礼取礼记以此知其无识【同前】
　　经三百仪三千礼有节文度数之详其经至于三百其仪至于三千其初若甚难强者故其未学诗也先已学防仪矣盖礼之小者自为童子而不可阙焉者也至于成人然后及其大者又必服习之久而有得焉然后内有以固其肌肤之防筋体之束而德性之守得以坚定而不移外有以行于乡党州闾之间逹于宗庙朝廷之上而其酧酢之际得以正固而不乱也【同前】
　　礼记者礼之义説周官一书固为礼之纲领至其仪法度数礼乃其本经而礼记郊特牲冠义等篇乃其义説耳前此犹有三礼通礼学防以科礼虽不行而士犹得以诵习而知其説熙寕以来王安石变乱旧制与罢仪礼而独存礼记之科弃经任遗本宗末其失已甚【乞修三礼劄子】
　　礼记出于汉儒孟子曰吾于武成取二三策而已孟子先秦而生去孔子未逺犹谓古书之不可尽信况秦火之余哉五经独礼乐尤为秦之所恶絶灭防尽今之礼经盖汉儒鸠集诸家之説取累世之残文而后世立之于学官夏商秦汉之事无所不统盖不可尽信矣尝观礼运虽有夫子之言然观其冠篇言大道与三代之治其语尤杂而不伦夫圣人之所以持万世与天地长久而不变者君臣父子而已矣茍无君臣父子则强者撄抟弱者骇窜人之党将为禽兽之所胜其祸乱何如哉杨氏为我墨氏兼爱卒以其説败天下置天下之民于禽兽赖孟子出力而攘然后君父之教明圣人之道复存今其言曰大道之行也天下为公人不独亲其亲不独子其子如是而谓之大同又曰大道既隠天下为私各亲其亲各子其子如是而谓之薄俗又曰礼仪以为纪以正君臣以笃父子以睦兄弟以和夫妇如是而谓之起兵作谋贼乱之本以禹汤文武之治谓之小康郑氏释之又以老氏之言为之证薄礼而厚忠信呜乎礼不出于忠信而安出焉【洪水】
　　王制乖妄【王制之书古无有也汉文帝时令博士诸生刺经作王制博士诸生果何人哉而能作此一书以为不刋之典无穷之传今观其书言爵位则窃孟子之文言官制则窃左氏之文言廵狩则窃书之文其余则杂取公谷等説而益以己见正所谓不知而作也虽其言未必尽非要之抵牾者多矣夫其所谓王制者将周王之制乎抑夏商王之制乎以为周之制孟子之时诸侯已防去其籍歴秦至汉博士诸生何从知之是周制不可得而据矣以为夏商之制则孔子之时已言夏商之礼不足证也以杞宋之文献不足尔歴秦至汉博士诸生何由知之是夏商之制不可得而据矣三代之制既不得而据则所谓王制者采诸尚书孟子左氏公谷等文而附益之果足信乎】汉之博士诸生作王制特采尚书孟子左氏公羊谷梁等文而附益之其杂乱已甚矣请条其甚不可者孟子以天子一位公一位侯一位伯一位子男同一位凡五等彼则以子男为二位而不及天子孟子以君一位卿一位大夫一位上士一位中士一位下士一位凡六等彼则不言君之位而惟五等此则有异矣至其余文则全録孟子之文又以大国次国小国无异制皆有上士二十七人孟子以上士中士下士各一位安得上士如此之多若诸侯上士皆二十七人则中士下士又当防人乎此不可也又曰凡九州州方千里州建百里之国三十七十里之国六十五十里之国百有二十九凡二百一十国并九州计之则为千七百七十三国周封诸侯之数不得知也其见于春秋者并附庸不过百八十国见于左氏传者不过倍加之尔借谓僻陋小国无事见经与见吞于强大然安得千七百国之多乎又以天子之县内方百里之国九七十里之国二十有一五十里之国六十有三凡九十三国古者畿内不以封建诸侯虽有公卿采地而谓之百里七十里计九十有三国此皆不可也又曰天子使其大夫为三监监于方伯之国三人古无三监之官惟周武庚于商虑其扇乱乃命管叔蔡叔霍叔监之安得以国各有三监乎若周礼有立其监之语乃谓诸侯自监一国也引书与周礼为据俱非此又不可又曰天子诸侯无事则嵗三田无事而不田曰不敬田狩之事虽因农隙以讲武事然天子一日万机焦劳不暇何必三时亲田也文王不敢盘于逰田而谓之无事不田曰不敬此又不可也又曰诸侯约则不禘禘则不尝禘之为祭大祭也王者当禘其祖之所出乃谓之禘春秋书禘皆记其僣也何得为诸侯之祭乎若曰虞夏之制虽帝王异制不至以天子之祭为诸侯之祭也此又不可也又曰圭璧金璋不鬻于市布帛精粗不中数幅广狭不中量不鬻于市锦文珠玉成器不鬻于市以至衣服饮食五谷不时果实未熟皆不鬻于市市易者惟欲便于民市之有禁不过不使奸人饰行续慝以欺愚民尔虽布帛精粗与夫圭璋锦文等物何为不可鬻于市甲欲售之乙欲得之有司乃强为之禁又谁聼乎禁于公能禁于私乎此又不可也又曰夏后燕衣而养老商人缟衣而养老周人衣而养老茍可以养老何必服色之不同又曰道路男子由左妇人由右车从中央茍可以使道路之无事何必左右中央之间若是之类皆诗书易春秋之所无汉儒以意言之虽若未有害于经然言有毫厘之差则成千里之谬扬子云作太议者谓非圣作经罪同吴楚汉之愽士诸生名氏无闻必不过于子云以夫子述而不作诛之亦不免吴楚之罪也
　　诸侯専征【天下有道礼乐征伐自天子出天下无道礼乐征伐自诸侯出自诸侯出盖十世希不失矣由是言之则诸侯専征之説当不载之经可也然攷之王制言曰诸侯赐弓矢然后征是専征之义于古未尝废也又岂王制乃汉诸儒不根之论不必深信而诸侯果不可以専征乎】诸侯无専征之义専征者大罪也以诸侯赐弓矢得専征伐者孰为此説也毛苌释诗孔安国释书郑康成释礼杜预释左氏皆有是言也吁陋学相仍误世乱教无以辨之则益啓僣乱之萌也惟辟作福惟辟作威臣而有作福作威则害家凶国之道也凡人臣行一爵赏施一刑罚不由上命则为専作福威之罪况征伐大事人主重权诸侯方得弓矢之赐即可専之乎诸侯専之则非治世明主也治世明主则人不得而专也观诗书之言尤于此致其辨焉仲康之时夏少衰矣而嗣侯之征羲和书谓之嗣征史官嫌其若嗣侯之専征必曰嗣后承王命徂征商纣之乱诸侯肆矣文王时为西伯出车之诗以讨玁狁疑若文王自讨之也诗人必以谓自天子所谓我来矣夫仲康商纣之世诸侯有所征讨必以王命诗书必明言之而恶其嫌况治世明主具以征伐之柄假乎人惟夫东周无政日以凌迟诸侯始僣乱妄相侵伐不由王命至其中世大夫又执其权圣人伤之曰天下有道礼乐征伐自天子出天下无道礼乐征伐自诸侯出自诸侯出盖十世希不失矣自大夫出盖五世希不失矣深以痛衰周之失政乃至于此也于是作春秋初则述诸侯之僣中则述大夫之専此乃圣人之发愤柰何以为诸侯可得而専乎彼诸儒之意盖以弓矢为征伐之物既赐弓矢则得専征伐不知夫古者诸侯有大功天子赐之弓矢及圭瓉盖殊礼也赐之圭瓉也使得为鬯以祭也赐之弓矢者使待王命而征不庭也故王制曰诸侯赐弓矢然后征赐圭瓉然后为鬯谓之然后未尝不本王命安得谓専之乎晋文侯有攘戎之大功平王赐之弓矢作文侯之命未尝有専征之语彤弓之诗亦以赐诸侯也但曰彤弓弨兮受言藏之亦未闻使之専征也盖诸儒不防诗书之防特因王制之语而失之故耳春秋一经书征书伐书防书取书入书战书围书讨无非罪其无王命而擅行师也若有弓矢之赐即可以出征则是时王室方尚姑息倔强大国亦得弓矢之赐何难一得所赐皆可専征其孰不可以専征乎若是夫子春秋皆无讥也诸儒之説行后世恃强専恣者必以此借口而无惮者矣故陋学相仍误世乱教无以辨之则益启僣乱之萌也或曰左氏尝载管仲之言曰昔召康公命太公且曰五侯九伯汝实征之此言又何也曰以太公之尊周室倚赖之使有王命得征伐五侯九伯可也何尝使太公専之乎若晋文侯之子孙恃其先世得弓矢之赐齐太公之子孙恃有康公之言皆以専征诸侯是乃周成王平王教之僣而导之乱也呜呼岂理也哉
　　不韦月令之书【月令之书郑氏以为吕不韦所作盖以孟夏有太尉文是秦官也季秋有来嵗云是秦制也然可疑者秦始皇十二年不韦死至十六年秦始并天下以十月为嵗首方秦以建亥首嵗而不韦已死数载矣然则月令不得谓不韦所作矣借曰著述是书不必详其人则其间文理是非岂无可以訾议者】月令之书出于秦汉之间拘儒陋学不知道者为之故唐栁子厚尝辩其非矣曰事有当俟时而行者有不当俟时而行者而月令一反时令则有灾异此乃巫史之説离圣人之道已逺古之儒者少有如子厚之知道也然惜其所辨者小至其大乖戾者未之辨也夫四时所主之帝所祀之处所祭之物天子所居之所所乘之车所驾之马所载之旂所衣之衣所服之玉所食之谷与牲所用之器各谓不同此皆不经之语古无有也不为之辨为惑后人未知所终也东方之帝必曰太昊者出于邹衍五运之説后儒推其相生之术以德始于木太昊主春夏火也炎帝以火继木故主夏中央土也黄帝以土继火故主中央秋金也少昊以金继土故主秋冬水也颛帝以水继金故主冬古者盛德之君多矣何特于此数君主四时又安知木德必始于太昊乎且既以颛帝少昊子也而乃当金父之间着德乃自异耶冠冕百王者莫如尧舜今乃四时之祀不及焉不知尧舜何愧于数君乎故知所谓四时所主之帝非也曲礼之五祀者曰户灶中霤门行也祭法加为七祀古无有也惟见于汉儒之记礼况于春则祀户夏则祀灶中央则祀中霤秋则祀门冬则祀行以隂阳出入盛衰言之皆无理也隂阳之一出一入一盛一衰乃其常理何用人祀户祀门各以其时出入之乎故知谓四时所祀之处者非也肝木也心火也脾土也肺金也肾水也此五藏属五行不易之理也今乃春祭脾夏祭肺季夏祭心秋祭肝冬祭肾何耶郑氏曰此以五藏之上下次之耳春为阳中于藏值脾脾为尊据五藏肺最在上若论其尊而在上则肺为先矣而反以脾为先使祭五藏得其序已无谓况又乱之乎故知谓四时所祭之物非也王者南靣而聼天下向明而治自有常居何至春居青阳夏居明堂秋居总章冬居元堂又裂为太庙左右今以配十有二月为太室以配中央迁徙徃来莫有定止皆无谓也天子所乘之车不过五辂或祀天或即位或田猎之事取其宜尔何必春乘鸾辂夏乘大辂中央乘木辂秋乘戎辂冬乘辂而后可耶天子所驾之马亦不过选其骏者充闲廐备驱驰何必春驾苍龙夏驾赤駵中央驾黄駵秋驾白骆冬驾鉄骊而后可耶天子之旂为太常画日月龙章其上自有常色何必春载青旂夏载赤旂中央载黄旂秋载白旂冬载旂而后可耶天子之服绘六章于衣以法干綉六章于裳以法坤自有常制何至春衣青夏衣赤中央衣黄秋衣白冬衣黒衣青衣黒衣赤已非法服况衣白类凶服而可乎天子之玉大圭镇圭冲璜琚瑀其色皆白何至春服苍玉夏服赤玉中央服黄玉秋服白玉冬服玉乎至于五谷六畜之味何时而不可食今必春食麦与羊夏食菽与鸡中央食稷与牛秋食麻与犬冬食黍与彘何耶古人制器方圎长短大小广狭各有其度何可以时变易之哉今必春疏以逹夏髙以粗中央圎以闳秋防以深冬闳以奄何哉故谓天子所居之所所乘之车所驾之马所载之旂所衣之衣所服之玉所食之牲与所用之器四时各不同者皆不经之语也彼其意以谓王者行事必顺时气故虽一旂一车一服一器不可有违是直隂阳家拘忌之説可以欺愚诳庸尔古者顺时布政固自有道岂如是哉尧命羲和测四方之中星以授人时观民析因夷隩则无一民之失所鸟兽之孳尾希革毛毨氄毛则无一物之不遂何用区区然于祀户祭脾车旂器物之间哉使人君遵五常明五教以济万民以遂羣物春不居青阳不乘鸾辂不驾苍龙不载青旂何害于治若拂人理违天道徒以衣服车旂顺四方之时色岂有补乎周官书亦好为分配四时之説以青圭赤璋白琥璜礼四方其牲币各依方色余尝以为诚之所在必不然也况天子所服之玉必顺时色乎春行羔豚膳膏香夏行腒鱐膳膏臊秋行犊麛膳膏腥冬行鱻羽膳膏羶予以为茍可致养必不然也况四时之牲又异于此乎昔者禹锡圭商用牡武王麾白旄周公用骍牛各以其宜尔何甞论服色之异乎从月令之説是数者皆有意也孟子曰我知言凡诐辞之类孟子知之月令之书着为礼经为不可去者以知言之人不世出无有辞而辟之者也月令不可専归之不韦以月令为周公所作者自蔡伯喈之言始以月令为吕不韦所作者自陆德明之言始愚甞以二公之言而质之月令矣将以为周公耶以孟夏令太尉则太尉为秦官固非周人之所谓司马也以季夏合百县则郡县为秦制亦非周人所谓乡遂也以季秋受来嵗之朔日则建亥为秦正又非周人之所谓建子也执是以辨蔡公则其説拘矣専以为吕不韦耶则参夷赭衣之世岂知孟春之所谓布徳焚书防学之世岂知仲春之所谓释菜罢侯置守之世岂知季夏之所谓封侯执是以难陆公则其辨穷矣盖周人月令已详陈于七月之诗则此书断非周公赘为之也今之月令虽用吕氏春秋十二纪之首亦未可専归之不韦也然则此书始于何代作于何人乎曰补葺而订正之者汉儒力也何以言之月令首篇曰律中太簇是汉建寅而行夏正实非周秦之时也仲春之月曰始雨水是汉始以雨水为二月节实非周秦之旧也若夫太尉之职郡县之制汉实因之布徳之诏释菜之礼汉实有之受朔之事封侯之典证之以汉初又得之此愚所以谓出于汉儒之订正而欲与蔡陆二公辨
　　月令明堂【秦无明堂后人见月令秦吕不韦所作其间有明堂之文于是以为秦之明堂何也】按秦实无明堂但后儒见月令有天子居明堂之文以月令是秦相吕不韦所作春秋十二纪之首章疑为秦之明堂耳然今观月令明堂十有三位无九室之説盖聂崇义三礼圗误取大戴九室之堂以为秦制也又郑康成亦驳大戴云九室三十六户七十二牖似秦相吕不韦作春秋时所益者非古制也噫郑康成注礼记如月令是吕不韦所作春秋矣而月令岂有九室之文哉何以輙驳大戴九室以为出于吕氏春秋乎诚舛谬之甚也
　　周公明堂【成王幼周公为冢宰摄政以王命赏罚天下何尝居非常之位乎明堂位乃曰周公朝诸侯于明堂之位天子负斧依南向而立又曰周公践天子之位果如是则周公即居尊矣其説何如】书金縢曰武王既防管叔及其羣弟流言于国曰公将不利于孺子公乃为诗以贻王蔡仲之命曰惟周公位冡宰正百官羣叔流言继以蔡仲克庸祗德周公以为卿士乃命之王邦之蔡书言公作诗以贻王言命之王而后封仲于蔡周公何甞负斧依南向而立当时以为天子哉周公为天子则成王何以处此周公但摄政尔羣叔且有不利之言使实践祚而朝侯则岂止羣叔流言而已哉谬之甚也又曰成王以周公为有勲劳于天下封周公于曲阜地方七百里命鲁公世世祀以天子之礼乐此又不知礼之谬论予甞辨其不然尔鲁昭公曰吾何僣哉子家驹设两观乘大辂朱干玉戚以舞大夏八佾以舞大武此皆天子之礼也观春秋书初献六羽书郊书望书新作南门新作雉门及两观无非恶鲁人之僣天子所谓礼乐征伐自诸侯出是也何得谓鲁得用天子礼乐兼虞夏商周之制孟子以鲁俭于百里彼乃以为七百里周官以唐虞百夏商官倍彼则以有虞官五十夏后官百戾经违古莫此为重至其大可怪者乃曰鲁之君臣未甞相弑也天下以为有道之国春秋鲁只十余君隠为桓所弑子般闵公子赤皆见弑于乱臣昭公哀公皆见逐焉十二公之中而相弑害者已如此而谓之未尝相弑盖彼未尝一覩春秋故妄说至此后世不察乃据以为礼经彼之谬不足道也后儒酷信之者陋又居其下矣诚所逹于理者削而去之则先王之礼可寻易春秋诗书之防自彰明矣
　　鲁僭礼乐【汉儒记礼曰成王以周公有大勲劳于天下故赐鲁世祀以天子之礼乐后世信之或曰此鲁惠公时周平王命史角赐以郊庙之礼史角留于鲁后为墨氏之学然则二説孰是】谓鲁用天子礼乐其説皆非也夫周至成王而后制礼作乐教典始以大明人皆知名分所在皆周公之力岂有周公方薨成王遽以天子之礼乐赐鲁首壊周公之礼典乎茍如是则周公諡当何称葬用何礼必王而后可也庙諡曰公葬礼亦公天子礼乐何用哉故成王非庸君伯禽非妄人必不为此悖礼乱常之事以啓后世僣拟祸乱之门也或疑其非成王时是矣然谓之平王赐恵公亦岂然哉彼其意以谓治朝贤主则礼典不紊衰主孱君则赏赐滥行故疑在平王之世独不思周辙虽东鲁在当时不过为次国大国有齐楚晋宋敌国有郑卫陈蔡使平王欲以私意曲赐加鲁郑卫陈蔡岂得无赐齐楚晋宋肯嘿然而已乎彼肯以为上世无功德乎以晋文之伯襄王借其功而反正及请隧则曰王章也未有代德而有二王亦叔父之所恶也恵公于周平亦何有哉可知其说亦妄意也二説既不可然则孰赐之曰未尝赐之也其何以然曰鲁自为之也曰何以知之据经而知之也夫子曰天下有道礼乐征伐自天子出天下无道礼乐征伐自诸侯出自诸侯出盖十世希不失矣此圣人伤衰周之乱作春秋之本防也夫惟名分一不正礼乐征伐不出于天子故诸侯僣拟相仍冠屦倒置无所不至隠公六年书曰初献六羽言于是始僣乐而逾诸侯之制也又春秋五十有三年始书禘八十有六年始书郊以见僣礼乐之有渐也其后乃乘大辂载弧韣设两观舞八佾并用天子礼乐其势至此耳岂惟鲁哉晋作六军僣天子之军也晋人曰以寡君之未禘祀僣天子之礼也甚者吴楚直僣称王无所顾忌春秋鲁史也书一鲁如此以见诸侯皆然先儒不防事意直以鲁之所行为他国之所先故有成王平王赐之之説以鲁为受赐则晋之六军禘祀亦赐之耶吴楚僣号亦赐之耶观此决知二説之非而鲁自为之也然説者往往据诗鲁颂曰龙旂承祀六辔耳耳春秋匪懈享祀不忒皇皇后帝皇祖后稷以鲁为合用盛礼也不知鲁人安于僣擅非礼猥称其君之功德惟恐不至若果鲁之常礼何独以颂僖公乎春秋书公子遂如楚乞师则僖公之畏楚甚矣而颂乃谓荆楚是惩春秋书公防齐侯等于淮以见僖公服楚之役而颂乃谓淮夷卒获以叔段之凶恶不弟而诗人称其洵美且仁其可信乎故史克之颂鲁亦如曲沃人惟知私誉文姜之淫乱而诗称其岂弟是人徒知有栾盈而不知有晋人徒知有张敖而不知有汉懐其私恩而忘其大义也鲁之不朝不贡无请于周久矣而谓史克请如周而作颂可知序诗者之妄也故于序则以祀后帝后稷为盛于春秋则以行郊禘为僣圣人删诗存鲁颂而不削者亦如存叔段文姜之诗使后世有见其非矣非谓其言之公当也学者不知此理反舍春秋而言鲁颂不已惑乎
　　门例不同【郑康成曰王有五门臯库雉应路是也诸侯有三门库雉路是也后世遂以为定制然攷之经则不同天子当有六门诸侯惟有三门汉儒每以天子诸侯只降一等故天子五则诸侯三及攷之诗书尔雅则曰有毕门南门应门臯门正门质之王制未知孰是】尝即天子门例之制而参之夫谓之臯者逺也明最在外故曰臯库门则有藏于此故也雉门者取其文明也应门则居此以应治也路门则取其大也此五门各有其义也然书又有毕门者言自此至彼而毕则路门之别名也周礼有中门者言居四门之中则雉之别名也尔雅又有正门者以其正朝所向则应门之别名也此不出五门之数若乃书又有南门説者以南门即应门谓王者于应门向明而治也据康王之诰自云王出在应门之内太保毕公率东西诸侯入应门左右则是王者见诸侯于应门而南门乃康王为太子始逆之门也不得以南门为应门可知若如所説则诗称古公应门将将诸侯既有应门则春秋不当书新作南门以讥鲁也或曰南门雉也雉文明之物而南明方故其义相通若然则春秋何以既书新作南门又书雉门及两观灾其名又不同乎由此以见天子五门之外又有南门不预后儒所计之数也或又以南门非正门之数不足以为重故畧之也又不然书逆王世子必于南门春秋讥诸侯不当作南门则其制甚非臣下可僣安得以为非正门之数乎若夫诸侯之门郑氏以为库雉路据诗曰乃立臯门乃立应门则古今为诸侯所建惟二门而已诸侯二门曰臯曰应此复何疑毛氏乃云古公作郭门以敌臯门作正门以敌应门谓诸侯不得有臯门应门也或者因其説则以为诗以天子之礼追言之非也攷绵诗召司空司徒立室家作庙社尽述古公为诸侯时之制曰古公亶父不追尊古公之号而避其公乃追易其门之号乎古无是理盖先儒惑于明堂位言鲁之制曰库门天子臯门雉门天子应门则以诸侯有库雉无臯应也不知明堂皆汉儒不知礼者之説一篇全载僣乱之典不足信也据春秋于僖公书新作南门于定公书新作雉门及两观是南门雉门两观皆非鲁所宜今僣天子之制尔曰作者皆为不当作也若鲁有其制春秋不书作矣至库门亦诸侯所无檀弓曰鲁荘公之防既葬而绖不入库门家语谓卫荘公之朝市孔子曰绎之于库门内失之矣故鲁有库雉卫亦有库门皆诸侯之僣世儒不察遂据此以为礼则非也彼郑尤惑也其释明堂例以诸侯三门为库雉路至释绵诗则又以为臯应路是自抵牾忘其前説耳且明堂位记鲁人僣礼之盛然犹以鲁惟有库门雉门虽其名则非而未甞以为有三门也至郑氏始増多之而又自戾其説呜呼周礼散亡非惟得郑氏而无补且得郑氏而愈乱也
　　三代忠质文二【治有定体质文迭尚自帝王以来未之能易变而通之则其道久而无穷虞夏之质商周之文至矣记礼者载孔子之言唯文质两端至若忠之一语不过曰夏道近人而忠又曰周人近人而忠初未尝明着忠敬文之説后世乃析而三之何也】谓三代所尚之政不同者谁欤汉儒之説也董仲舒曰夏尚忠商尚质周尚文所继之政当用此也汉继大乱之后宜少损周之文用夏之忠司马迁亦曰夏之政忠忠之敝小人以野故商人承之以敬敬之敝小人以鬼故周人承之以文文之敝小人以僿莫若以忠周秦之间可谓文弊矣自三代而后学者皆有是説必欲忠质文之迭救而后天下可以无弊盖自仲舒唱之也然求之诗书易春秋之经验之孔孟之言则无是説也春秋之时周衰盛矣夫子乃曰周监于二代郁郁乎文哉吾从周何汉儒厌周文之弊而夫子反从之何夫子不患小人之僿而汉儒乃孜孜言之呜呼陋哉汉儒之见殊戾圣人之防后世非习误莫有为之辨亦可怪也夫文者何古先圣王经世之道亿万载不易之理也粤自上古洪荒朴野之俗未革则君臣上下无别人伦不明斯人禽兽草木如也圣人有忧之乃为之纲纪法度典章礼乐以维持之使父子君臣夫妇兄弟莫不得其正故谓之文文也者所以使万物各有条理而不相渎乱也家恃以齐国恃以治天下恃以平天下一日而无文则人伦废天理亡不可违也是以书称尧为文思舜为文明禹为文命夫子于尧亦曰焕乎其有文章谓至此而后变朴而为文物大中之道始建也由尧舜至于三代天下日向于文盖民之巧伪日滋先王防闲之制俱宻而文日以盛故夏商之文比尧舜为有间周之文比夏商为尤盛上古捭豚燔黍君民并耕之俗至尧舜而始革尧禹茅茨土阶卑宫土墙之制至周人而始变是以孔子以周视二代独郁郁也二代非不日尚于文而不若周之大备由后世观之谓之忠谓之敬可也若曰夏政尚忠商政尚敬则非矣夫文果离于忠与敬乎忠与敬义可离于文乎记曰虞夏之文不胜其质商周之质不胜其文此言之三代之文质故有以相胜耳非有所偏尚也观周之治文武成康之世上下辑睦頥指如意则文之振也穆昭而下王室日衰下多离叛则文之不振也是以序诗者以君臣上下动无礼文为幽王之乱以天下荡荡无纲纪文章为厉王之乱使周衰斯文不废则冠昏享射之制存而乖争之俗不作矣朝觐聘问之礼存而倔强之国不闻矣国家宫室车旂衣服之有等则僣拟之风不起矣号令赏罚政令纪律之既行则统御之权不失矣岂至于乱乎所以圣人必欲从周者以为救有纷者莫若用文之为先也柰何反以三代各有所尚而周衰为文之弊耶如汉儒之説是尧舜之时天下已文矣夏商乃厌文之弊而从上古之质至周复以文救夏商之弊且秦燔典籍汉复诗书岂非以文之无益耶尤而效之谓之救弊其説不可长也盖在意以周之文为烦文末莭之纷纷故过为此説尔韩退之唐之人杰也疑若可与语此其作本政乃曰周之政文既弊也后世不知其弊其有作者黜文文儿而忠质则道之行其庶乎盖亦习闻此陋説也退之如此他尚何望不为之辨则帝王经世之道不明于天下深失夫子从周之意汉儒误周之説吾于此亦未知其所止也
　　儒行立言【儒行一篇孔训也然伊川程氏谓曰此篇全无义理后世逰説之士所为诊天之语然乎否乎】儒行非孔子言也盖战国时豪士所以文髙世之节耳其条虽十有五然文意重复要其归不过三数涂而已平居自重谨能处贫约临事有守夺发不顾忌不茍合以至视利禄如土芥容人爱士以身徇朋友其余亦常事考一篇之内虽时与圣人合而称説多过其施于父子兄弟夫妇若国若家若天下美之道则无见矣圣人之行如斯而已乎或曰哀公轻儒孔子有为而言也曰将自夸大以揺其君岂所谓孔子哉【李泰伯】
　　大射之义【古人以所射之礼谓之侯不必过求其义汉儒作射义乃曰射侯者射为诸侯之射而侯取诸侯之义郑康成因之注周官司裘曰谓之侯者天子中之则能服诸侯诸侯以下中之则得为诸侯此説诚可信乎】自汉儒以私见臆説作射义曰射侯者射为诸侯也其于古人所射之礼谓之侯者其义已失之矣及郑康成因之注周官司裘曰谓之侯者天子中之则能服诸侯诸侯以下中之则得为诸侯此説抑又惑焉夫天子之于诸侯其初皆其兄弟子侄其后继世或祖父之列其在异姓必功德之后或甥舅之国天子待之不曰伯父叔父则曰伯舅叔舅必亲之敬之宾之友之无敢失礼而后责其臣顺岂有诸侯无事以礼物以射诸侯之义不亦禽兽之仇雠也哉如此则待之不以礼临之不以仁能使诸侯之服乎周苌尝以诸侯不朝乃设貍首射之貍者不来也欲以警不来者晋人怒杀苌而愈不服夫供一射不来之兽已犯诸侯之怒如此况天下诸侯无忠邪无贤否王室不礼待之无故开嫌召衅寓意所射之物何为乎且天子中之则能服诸侯天子固服诸侯矣何待一射之中若其不中则不能服之可乎天子建诸侯必有大功德使之世嗣今乃谓诸侯中之则得为诸侯愈无理也岂有无他功德但大射一中便得列嗣乎郑氏之陋説盖出于射义曰射中则得为诸侯不中则不得为诸侯此言固非矣然其意盖谓古者诸侯贡士于天子天子使射中者得与于祭则君有庆而益地不中不与于祭则君有责而削地得为诸侯者以有庆也不得为诸侯者以有责也郑氏因其説直云诸侯以下射中则得为诸侯尤不可也昔晋侯齐侯相与投壷晋人谓寡君中此则为诸侯师齐人谓寡君中此则与君代兴皆中之识者谓晋人失辞晋固为诸侯师矣何待中壷为隽耶自是齐人背晋干戈相寻投壷之语有以启之尔以此知古人射侯必不取诸侯之义天子诸侯射之必不如郑氏所説明矣然射义一篇非援古人之辞其自言者皆非也射者特一艺尔人事之最末也稷契伊周未闻其能射也羿逢蒙由基之徒能射者果何若人乎今而曰诸侯嵗贡士于天子天子试之则谨其容体比于礼其莭比于乐中多者得与于祭不然不得与夫礼乐不有于内而徒行于弓矢之间吾见貌尧舜而心跖桀者不可辨也古之取士者未尝不聼其言观其行而试其功而后不失人未闻以射为先也惟周礼乡大夫献贤能之书退而以乡射五物询众庶此虽汉儒臆説而犹在宾兴三物之礼也然所以启郑氏之妄谈二礼之由礼或曰古者不以射礼取士何谓侯以明之乎曰此二礼所据以为説者此也舜曰钦四隣庶顽防説若不在时侯以明之挞以记之书用识哉欲并生哉舜为此言岂为当世士君子发哉若夫四隣之臣世之小人其有不在庶顽之重罪者则犹可揃拭而勿弃之侯以明其义挞以记其过又书其非庶防与之并生舜为侯与挞同施是直小人者尔乌有贤者但试以射又挞其过耶据此而谓古者选士之法则挞以记之亦舜取士之意乎知此汉儒之説谬妄尤可知也
　　五运之説【六天五运出于汉儒不经之语前此未之闻也然六天之説未防而攻之者众五运之説乃至于牢不可破何也今试攷之则有曰五行相胜者有曰五行相生者夫相胜相生义各有主未知可以辨否】事有出于后世不经之説百代莫之能明者六天五运之类是也六天之説出于防纬自郑康成据以为礼由是世咸宗之五运之説出于邹衍隂阳家自燕秦采其术由是以为常经嗟夫大道无周礼不作至使防纬之学隂阳家者流得以爚乱彛典岂非学古议礼之失欤然六天之説王肃长孙无忌之徒固能力攻之矣而五运之陋自汉张苍公孙之徒皆用其説犹无足怪而名儒贾谊司马迁刘歆之徒咸附益之宜其根深而不可拔牢固而不可破也今攻其説有二贾谊公孙倪寛司马迁之徒则本五行相胜之説向歆父子则以五行相生为论言相胜则以前世帝王皆后代胜前代帝王皆后代胜前代火能灭金即以火灭金金能尅木即以金伐木夫帝王之有天下岂以一人之私求胜于前代也哉尧舜禹之相逊盖不得已而处大位汤武之征伐亦不得已而应天命皆无一毫私意今乃推五行之相胜是以末代争夺之事而为帝王之举岂不谬哉故汉儒以周当火德秦人以为火乃用水徳以胜之更名河曰德水秦人自以为水汉儒必欲以土胜之至太初遂更顺黄德夫秦之暴虐専以干戈鱼肉诸侯而后能以并海内秦人推五行相胜盖有以也汉髙之兴虽以征伐然讨定暴乱亦秦民汤武也汉儒贾谊司马迁不能述汉兴拨乱之功反用秦人相胜之説此何理哉逮至向歆又论五行之相生曰帝出乎震故伏羲始受木德木生火故炎帝以火继之火生土故黄帝以土继之由是相推而至于汉是谓以母传子也然亦甚不可也既以黄帝为土德少昊其子也何得又自为金既以帝喾为木德帝尧其子也何得又自为火父子之间乃自异乎若是则商周数十世一世为一德不防纷乱之甚耶秦人虽不德然得正统之传今乃以汉德之火上承周德之木置秦于闰位比之共工其可乎盖二説并行各务伸其己见为相胜之説则不得不变周之木为火为相生之説则不得不置秦于闰位夫诗述尧舜三王之事详矣未甞见其自谓五德何尚报德何施今因一隂阳家之説甲以为相胜乙以为相生妄相配合初不由前代帝王所自为呜呼何误世之甚耶且一汉之兴都见神母之祥则以为火德验黄龙之见则以为土德攷河决之符则以为水德三者宜何从乎黄龙见于成纪文帝以公孙之言为验乃诎张苍之议不知臣与苍俱妄也特幸一言之中尔文帝初不从贾谊易服色之言及闻公孙之説则喜之未可为不惑者班固讥贾谊请色尚黄其术已踈而已乃依歆向相生之説以文帝之贤班生之学终不免于此吾是知邹子不经之言后世虽孟子复生不可攻而去之也







　　羣书考索别集卷八
　　钦定四库全书
　　羣书考索别集卷九　　　宋　章如愚　撰经籍门
　　周礼
　　学诗学礼之説学诗则心气平而事理明学礼则徳性成而分守定则本末兼举无所遗矣【语或问】
　　正心诚意之学窃见周礼天官冢宰一篇乃周公辅导成王垂法后世用意最深切处欲知三代人主正心诚意之学于此考之可见其实【孝宗朝戊申封事】
　　周家之制度周礼一书好防广大精宻周家法度在里但未敢令初学防【李方子】
  </div>
  <div class="pagination">
   <a href="群书考索_page114.html">
    上一页
   </a>
   <span>
    ...
   </span>
   <a href="群书考索_page110.html">
    110
   </a>
   <a href="群书考索_page111.html">
    111
   </a>
   <a href="群书考索_page112.html">
    112
   </a>
   <a href="群书考索_page113.html">
    113
   </a>
   <a href="群书考索_page114.html">
    114
   </a>
   <span class="current-page">
    115
   </span>
   <a href="群书考索_page116.html">
    116
   </a>
   <a href="群书考索_page117.html">
    117
   </a>
   <a href="群书考索_page118.html">
    118
   </a>
   <a href="群书考索_page119.html">
    119
   </a>
   <a href="群书考索_page120.html">
    120
   </a>
   <span>
    ...
   </span>
   <a href="群书考索_page116.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
