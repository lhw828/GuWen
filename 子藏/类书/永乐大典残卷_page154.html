<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 154 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 154 页/共 331 页
  </h1>
  <div class="content">
   天井。敌攻凿地为地道来返，自于地道上直下穿井以邀之，积薪安井中，加火薰之，敌人自焦灼。
　　地听。于城内八方，穿井各深二丈，以新罂用薄皮裹口如鼓，使聪耳者于井中，托罂而听，则去城五百步内，悉知之。审知穴处，助凿迎之，与外相遇，即以就乾艾一石，烧令烟出，以板于外密覆穴口，勿令烟泄，仍用韦袋鼓之。又先为桔槔悬铁锁，长三丈已上，束柴苇焦草而燃之，坠于城外所穴之孔，以烟熏之，敌立死。
　　城上八队之间，安转关小抛二，机关大抛一，云梯撞抛等其间先后城边，用木出跳为重女墙，高于土女墙五寸以上，以板覆其上，随事缓急而开闭之。敌若以大石击墙楼，石下之处出跳，空中悬生皮毡毯等袋，以乘其石。城内人家咸令置水防火，先约失火者斩，火发之处，多恐奸人放火，但令便近主当八部官人，领老小丁女救之。火起所部，急白大将，大将领亲信人左右救火。城中有卒惊及杂人，城上不得辄离职掌，乱走街巷者斩。敌若推轮排来攻，先以抛打。手抛既众，所中必多，来者被伤，力不齐矣。
　　凡攻城之兵，御捍矢石，头带蠡帽，仰视不便，袍甲厚重，进退又难，前既不得上城，退则其师逼迫，人众烦闹，我作转关女墙，腾出城外，以辘轳坠铁索，索头安铁鸱，当聚闹之处，掷下拨人。敌若兵众气盛，将卒有疑，即回易左右前后，或替一日再动，或数夜不移，审察安危，随时变改。飞书檄必诱我人，速封驰送大将。每夜巡城，皆改易契，令信人持伪契巡行，所由不觉罚之。觉则送使，有外往来主司押领上使，辄不得问其事，由外人辄不得与语。
　　敌若纵火焚楼堞，以粗竹长一丈，锼音搜去节，以生薄皮合缝为袋，贮水三四石，将桶内于袋内，急缚如溅桶，令壮士三五人撮水口急蹙之。救火，每门常贮两具。如无竹，以木合桶漆之而用，并小溅桶二十具兼助之，门内常以瓮贮水添用。
　　敌若推撞车，我作粗铁环，并以桑木为之，用索相连。撞头适到，速以环串撞头于其傍便处，分令壮士牵之翻倒，弓弩两射，自然败之。
　　敌若木驴攻城，用铁蒺藜下而敦之。其法以熟铁，阔径长一尺二寸，四条纵横布如蒺藜形，钅容生铁灌其中央，重五十斤，上安其鼻连锁掷下，敦讫以辘轳拗上。若木驴上有牛皮并泥，敦著即举，速放火炬，灌油烧火。
　　凡敌攻城，多背王相起土为台，我于城内，薄筑长高于敌台一丈已上，即自然制彼，无所施力。
　　又于城上以木为棚，容兵一队，作长柄铁钩，陌刀锥斧随要便以为之备。若敌攀女墙，踊身，待其身出，十钩齐搭，制入城中，斧刀助之。城若卑地下，敌人壅水灌城，速筑墙壅诸门及陷穴处，更于城内促团周匝，视水高中而阔筑墙，墙外取土高一丈以上，城立后于墙内，取土而薄筑之。精兵备城，不得杂役。如有泄水之处，即十步为一井，井内潜通引泄漏。城中速造船一二十只，简募解舟枳者，载以弓弩锹镬，每船载三十人，自暗门衔枚而出，潜往斫营，决彼堤堰，敌觉即急城上鼓噪，急出兵助之。
　　敌有骁勇冲门入来，门内多穿坑阱，又于重墙内卒出其不意，敌必傍走，自入阱中。
　　城门外简择健卒，贮备器具，看敌懈怠，即开门，骁勇齐击。乘驰逐北，不得过二百步，缓急城上应接易为。
　　敌攻日久，众巧俱施，蚁附缘城，不惜士众，野无所得，粮路又绝，兵众离心，将帅懈倦，必精兵壅守，防我城门。我当乘间，骁勇四出，与城上人应期内外齐攻，专精与疲怠者尤绝。必须审察，贼多伪，谋其所穴之孔。于城内深阔为坑，坑上安转关板桥。若敌入来得三五十人后，启发机关，自然先毙。
　　铁菱，状如铁蒺藜。要路、水中置之，以刺人马。
　　陷马坑。长五尺，阔一尺，深三尺，坑中埋鹿角枪，竹签，其坑似亚字相连，状如钩锁，以草及细尘覆其上，军城营垒要路皆设之。
　　拒马枪。以木，径一尺，长短随事，十字凿孔，纵横安捡，长一丈，锐其端，可以塞城门巷要路，人马不得奔驰。
　　木栅。为敌所逼，不及筑城垒，或因山河险势，多石少土，不任版堞，乃建立木为之方圆高下，随事深埋木根，重复弥缝其关，内重短为门合道，外柱木重长四四尺，为女墙，皆泥涂之，内七尺。又立门合道，内柱上布板木为栈立栏竿于栅上，悬门拥墙，濠堑拒马，守一如城垒法。
　　烽台。于高上四顾险绝处置之，无山亦于孤迥平地置，下筑羊马城，高下任便，常以三五为准。台高五丈，下阔二丈上阔一丈，形圆，上建圆屋覆之，屋径阔一丈六尺，一面跳出三尺，以版为上覆下栈。屋上置突灶三所，台下亦置三所，并以石灰饰其表里。复置柴笼三所，流火绳三条，在台侧近上下用屈膝梯，上收下乘，屋四壁开觑贼孔，及安视火筒。置旗一面，鼓一面，弩两张，抛石檑木，停水瓮，干粮，麻蕴、火钻、火箭、蒿艾、狼粪、牛粪。每晨及夜平安举一火，闻警固举二火，见烟尘举三火，见贼烧柴笼。如每晨及夜平安火不来，即烽子为贼所捉。一烽六人，五人为烽子，递知更刻，观视动静。一人烽率，知文书符牒转牒。
　　马铺。每铺相去三十里，于要路山谷间牧马两匹，与游弈计会，有事惊急，烟尘入警，即奔驰报探。
　　土河。于山口贼路横断道凿，阔二丈深二尺，以细沙散土填平，每日捡行扫，令净平。人马入境，即知足迹多少。
　　游奕。于军中选骧果谙山川泉井者，充常与烽铺士卒计会，交牌日夕逻侯，迩庐个反。于亭障之外捉生问事，其军中虚实举用，勿令游弈人知。其副使子将，并久军行人取善骑射者。兼令人枕空胡禄卧，有人马行三十里外，东西南北皆响，见于胡禄中，名曰地听，则先防备。《守则有余》：后汉凉州贼王国围陈仓，左将军皇甫嵩督前军董卓救之。卓欲速进赴陈仓，嵩不听，卓曰：智者不后时，勇者不留决。速救则城全，不救则城灭，全灭之势，在于此也。嵩曰：不然，百战百胜，不如不战而屈人之兵，是以先为不可胜，以待敌之可胜。不可胜在我，可胜在彼，彼守不足，我攻有余，有余者动于九天之上，不足之陷于九地之下。今陈仓虽小，城守固备，非九地者陷也。王国虽强，而攻我之所不救，非九天之势也。夫势非九天攻者受害，陷非九地守者不拔，国今以陷受害之地，而陈仓保不拔之城，我可不烦兵动众，而取全胜之功，将何救焉？遂不听。王国围陈仓，自冬迄春，八十余日，城坚守固，竟不能拔，贼众疲弊，果自解去。《坚壁持久》：蜀先主率大众东伐吴，吴将陆逊拒之，蜀主从建平连围至夷陵界，立数十屯，以金帛爵赏诱动诸夷，先遣将吴班以数千人于平地立营，欲以挑战。诸将皆欲击之，逊曰：备举军东下，锐气始盛，且乘高守险，难可卒攻，攻之纵下，犹难尽克。若有不利，损我大势，非小故也。今但且奖励将士，广施方略，以观其变。若此间则是平原广野，当恐有焱。音票刂沛交驰之尤，今缘山行，军势不得展，自当疲顿于木石之间，徐制其弊耳。备知其计不行，乃引伏兵八千人从谷中出。逊曰：所以不听诸君击班者，揣之必有巧故也。诸将并曰：攻备当在初，今乃令入五六百里，相御持经七八月，其诸要害，皆已固守击之必无利矣。逊曰：备是猾虏，更尝事多，其军始集，思虑精专，未可干也。今住已久不得我便，兵疲意沮，计不复生，掎角此寇，正在今日。乃攻一营不利。逊曰：吾以晓破之之术。乃令各持一把茅，以火攻拔之。俄尔势成，遂率诸军同时俱攻破四十余营。备升马鞍山，陈兵自绕，逊督促诸军，四面蹙之，土崩瓦解，死者万数，备因夜遁。敌饥以持久弊之。
　　后汉初，河南贼董宪，招诱五校余贼步骑数千人屯建阳，去昌虑三十里。光武亲征至蕃，音反去宪所百里，诸将请进，帝不听，知五校乏食当退，敕各坚壁以待其弊。顷之五校粮尽，果引去。帝乃亲临，四面攻宪，三日大破之。
　　后汉王霸、马武既破周建、苏茂营，贼复聚众挑战，霸坚卧不出。军吏皆曰：茂前日已破，今易击也。霸曰：不然，苏茂客兵远来，粮食不足，故数挑战以徼古尧反一切之胜。徼要也，一切犹权时也。今闭营休士，所谓不战而屈人之兵，善之善者也。茂建既不得战，乃引还营。其夜建兄子诵反，闭城拒之，茂建遁去，诵以城降。
　　后汉末，青州黄巾众百余万入兖州界，刺史刘岱欲击之，鲍信谏曰：今贼众百万，百姓皆震恐，士卒无斗志，不可敌也。观贼众群辈相随，军无辎重，唯以钞掠为资，今不若畜士众之力，先为固守，使彼欲战不得，攻则不能其势必离散，然后选精锐据其要害击之，可破也。岱不从，遂与战果为所杀。刘岱违之而败。
　　后汉末，荀攸从曹公征张绣。攸言曰：绣与刘表相恃为强，然绣以游军仰食表，表不能供也，势必离，不如缓军以待之，可诱而攻也。不从，表果救之，军不利。曹公谓攸曰：不用君言至是。曹公违之而败。
　　随炀帝征高丽，九军已渡鸭绿水，粮尽，议欲班师，诸将多异同，又不测帝意。会高丽国相乙支文德来诣其营，都将宇文述不能执，文德逃归。述内不自安，遂与诸将更进追击。时文德见军中多饥色，欲疲述众，斗关便北，述一日之中七战皆捷，既恃骤胜，又内逼群议，于是遂进逼平襄城。文德伪降，述料攻之未可卒拔，因而班师。文德随击之，大败。文德七战七北，迁延令敌饥疲，亦同持久之义。
　　隋末宇文化及弑炀帝，后率兵来攻李密于黎阳。密知化及粮且尽，因伪与和以弊其众。化及弗之悟，大喜，恣其兵食，冀密馈之。会密下有人获罪亡投化及，具以告密情，化及大怒，其食又尽，乃渡永济渠，与密战于童山之下，自晨达酉，密为流矢所中，丁仲反。顿于汲县。化及掠汲郡，北趣魏县，其将王智略、张童仁等，率所部兵归于密者，前后相继。
　　大唐武德初，刘武周据太原，使其将宋金刚屯于河东。太宗往征之，谓诸将曰：金刚悬军千里，深入吾地，精兵骁将，皆在于此。武周自据太原，专倚金刚以为捍蔽，金刚虽众，内实空虚，虏掠为资，意在速战，我坚营蓄锐以挫其锋，分兵汾隰冲其心腹，彼粮尽计穷，自当遁走，当待此机，未宜速战。于是遣刘弘等绝其粮道，其众遂馁，金刚乃遁。《不战挫锐》：大唐武德中，李靖随河间王孝恭讨萧铣，师至于清江，克铣，遣其将乘胜入北江。铣悉兵以拒之，孝恭将战，李靖止之曰：楚人轻锐，难与争锋，今所失荆门尽兵出战，此救败之师也。非其本图，势不能久，一日不战，贼必两分，留轻兵以抗我，退蠃师以自守，此即势隳力弱，击之必捷。孝恭不从，遣靖按营，自以锐师水战，孝恭果败，奔于南岸。河间违之而败。《坚壁挫锐》：汉景帝初，吴王濞反，总兵渡淮，与楚战，遂败棘壁，乘胜前，锐甚。梁孝王恐，遣六将军击吴，又败梁两将士，卒皆还走。梁数使使报汉大将周亚夫求救，亚夫不许，又使使恶乌路反亚夫于帝。帝使人告之救梁，亚夫复守，便宜不行。梁使韩安国及楚死事相弟张羽为将军，楚相张尚谏吴王而死。乃得颇败吴兵。吴兵欲西，梁城守坚不敢西，即走亚夫军，会下邑。吴师欲战，亚夫坚壁不肯战，吴粮绝卒饥，数挑战，遂死奔亚夫壁，亚夫终不出。中夜惊内相攻扰乱至帐下，亚夫卧不起，顷之复定。吴士卒多饥死，遂以叛散。
　　宋桂阳王休范，举兵于浔阳，已发东下，宋朝惶骇。宋相齐高帝议曰：昔上流谋逆皆因淹缓至于覆败，休范必远徵前失，轻兵急下，乘我无备分，应变之术，不宜在远，若偏师失律，则大沮众心。宜顿新亭、白下，坚守宫掖，东府石头以待贼至。千里孤军无委积，求战不得，自然瓦解。请顿新亭以当其锋。休范果败。
　　【武经总要】
　　《坚壁挫锐》：春秋时晋将栾书伐楚将战，楚晨压晋军而阵，压窥其未铺也。军吏患之，裨将范阵趋进曰：塞井夷灶，阵于军中，而疏行首。行首者，当阵而前决开营垒为战道。音盖。行，户即反。书曰：楚师轻窕，固垒而待之，三日必退，退而击之，必获胜焉。终败楚师。
　　魏末，吴将诸葛恪围合肥新城，司马师使镇东将军母丘俭、扬州刺史文钦等拒之。俭、钦请战、师曰：恪卷甲深入，投兵死地，其锋未易当，且新城小而固攻之，未可拔。遂令诸将高垒以备之。相持数月，恪攻城力屈，死伤者大半。师乃令钦督锐卒趣合榆断其归路，俭帅兵以为后继。恪惧而遁，钦逆击，大破之，斩首万余级。
　　前赵刘曜遣将讨羌，大酋权渠率众保险阻。曜将游子远频败之，权渠欲降，其子伊余大言于众中曰：往刘曜自来，犹若无人。晨压子远垒门左右劝出战，子远曰：吾闻伊余有专诸之勇，庆忌之捷，共父新败，怒气甚盛，且西戎劲捍其锋不可拟也。不如缓之，使气竭而击之。乃坚壁不战。伊余有骄色，子远候其无备，夜分誓众，秣马蓐食，先晨具甲扫垒而出，迟明设伏而战，擒伊余尽俘其众。《持重》：秦王剪将兵六十万，代李信击荆。荆闻王剪益军而来，乃悉国中兵以拒。秦王剪至坚壁而守之，不肯战。荆兵数出挑战，终不出。王剪日休士洗沐而善饮食，抚循之，亲与士卒同食。久之，王剪使人问军中戏乎？对曰：方投石超距于是。王剪曰：士卒可用矣。荆数挑战而秦不出，乃引而东，剪因举兵追之，令壮士击之，大破荆军。
　　汉赵充国击西羌至金城，欲渡河，恐为虏所遮，夜遣三校衔枚先渡，会明以次尽渡。虏数十百骑出入军傍。充国曰：吾士马新倦，不可驱驰，此皆骁骑难制，恐诱我也。且击虏以殄灭为期，小利不足贪。令军勿击，遣骑候四望峡中士虏，召诸校司马曰：吾知羌虏不能为兵矣。充国常以远斥候为务，行必为战备，兵必为坚壁，尤能持重。爱士卒，先计而复战。羌豪相责曰：语汝亡反，今赵将军来善为兵，欲一斗而死，可得耶？虏久屯聚，解驰，望见大军，弃车重欲渡湟水，道隘陕，充国徐行驱之。或曰：逐利行迟。充国曰：此穷寇不可迫也。缓之则走不顾，急之则还致死。诸校曰：善虏赴水溺死者数百。后竟降之。
　　曹公西征马超、韩遂，与超等夹淮而军。遣信讲和，公不许，数挑战，又不许，固请割地求送任子。公用贾诩计伪许之，遂请与公相见，于是交马语。公又与遂书。克日会战超，等走。诸将问公，公曰：吾与马超韩遂战，既为不可胜，且以示弱，渡渭为坚垒，虏至不出，所以骄之也。故贼不为营垒而求割地，吾顺言许之，所以纵其意，使自安而不为备，因蓄士卒之力。一旦击之，所谓疾雷不及掩耳。兵之变化固非一道也。
　　蜀诸葛亮率众出渭南，魏大将军司马懿拒之。亮分兵屯田为久驻之基，使致巾帼妇人之饰以激怒懿。懿屡表请战，魏使辛毗持节不许出战，六军皆萧准毗节度，莫敢犯违。
　　梁韦睿进讨合肥，堰淝水，使军主王怀静筑城于岸守之。魏攻陷其城，乘胜至睿堤下，其势甚盛。监军潘灵礻右劝睿退还巢湖，诸将又请走保三义。睿怒曰：宁有此耶，将军死绥有前无却。因令取伞扇麾幢植之堤下，示无动志。睿素羸，每战未尝骑马，以板舆自载，督厉众军。贼却，城溃。合肥既降，高祖诏班师。去贼既近，惧为所蹑，睿悉遣辎重在前，身乘小舆殿后。魏人服睿威名，望之不敢逼，全军而还。
　　唐武德中，太宗率师往河东讨刘武周，江夏王道宗从军。太宗登玉壁城睹贼，顾谓宗曰：贼恃其众，来邀我战，汝谓如何？对曰：群贼锋不可当，易以计屈，难与力争，令众深壁高垒以挫其锋，乌合之徒，莫能持久，粮运致竭，自当离散，可不战而擒。太宗曰：汝意见暗与我合。后贼果食尽，夜遁。追及介休，一战败之。
　　又太宗领兵征薛仁杲，攻析土无上思力反，下文怒反。城，贼有十余万，兵锋甚锐，数来挑战，诸将咸请战。太宗曰：我士卒新经挫血刃，彼锐气犹盛，必轻敌，好斗，我且闭壁以折之，待其气衰而后奋击，可一战而破，此万全计也。因令军中曰：敢言战者斩。相持者久之，贼粮尽，军中颇携贰，其将相继来降。太宗知仁杲人心内离，谓诸将曰：可以战矣。行军总管梁实营于浅水原以诱之，贼大将宗罗日侯自恃骁悍，求战不得，气愤者久之，及是尽锐攻梁实，冀逞其志。梁实固险不出，以挫其锋，罗日侯攻之愈急。太宗度贼已疲，复谓诸将曰：彼气将衰，吾当取之必矣。申令诸军迟明合战，令将军庞玉阵于浅水原南，出贼之右，以先饵之。罗日侯并军共战，玉军几败，太宗亲御大军，奄自原北出其不意，罗日侯回师相拒，我师表里齐奋，呼声动天地，罗日侯气夺，于是大溃。
　　太宗刘黑闼，阻水列营以逼之，分遣其兵断其粮道。黑闼又数挑战，太宗坚壁不应，以挫其锋。黑闼城中粮尽，太宗度其必来决战，预壅洛水上流，谓守堤吏曰：我击贼之日，候贼半渡而决堰。黑闼果率步骑二万渡洛水而阵与官军大战。贼众大溃，又水大至，黑闼众不得渡，斩首万余级，溺死者数千人，黑闼与范愿等以千余人奔于突厥。
　　仆固怀恩，引吐藩回纥党项数十万南下，京师大恐。郭子仪出镇奉天，帝召子仪问御戎之计。子仪曰：以臣所见，怀恩无能为也。帝问其故，答曰：怀恩虽称骁勇，素失士心，今所以能为乱者，引思归之人耳。怀恩本臣偏将，其下皆臣之部曲，恩信及之。今臣为大将，必不忍以锋刃相向，以此知其无能为也。虏寇分阝州，子仪在泾阳。子仪令长男朔方兵马使曜率师援之，与分阝宁节度使白孝德闭城拒守。怀恩前锋至奉天，近城挑战，诸将请击之，子仪止之曰：夫客深入利在速战，不可争锋。彼皆吾之部曲，缓之自当携贰，若迫之，是速其战，战则胜负未可知。敢言战者斩。坚壁待之，果不战而退。
　　【太白阴经】
　　《攻守》：《经》曰：所以养人，城所以守地，战所以守城，内得爱焉所以攻。守不足，攻有余，力不足者守，力有余者攻。攻人之法，先绝其援，使无外救，料城中之粟，计人口之费，粮多人少，攻而勿围，粮少人多，围而勿攻。力未屈。粟未尽，城尚固而拔者，攻之至也。力屈粟殚城坏，而不拔者，守之至也。夫守城之法，以城中壮男为一军，壮女为一军，男女老弱为一军，三军无使相遇。壮男遇壮女则力费而奸生，壮女遇老弱则老使壮悲，弱使强怜，悲怜在心则使勇人更虑，壮夫不战。故曰：善攻者，敌不知所守。善守者，敌不知所攻。微乎微乎，至于无形。神乎神乎，至于无声。故能为敌之司命。
　　【将法书】
　　《攻守》：兵之用，攻与守二者而已。非攻无以广地，非守无以御敌。然守而可以力攻者，非善守者也。攻而可以力守者，非善攻者也。善攻者使人不能守，善守者使人不能攻。动如雷霆。止如山岳，屈伸变化，莫可揣度。部联伍络，弥川亘泽，阴开阳敛，乍前乍却，诱敌使进，示之以弱，委以可欲恣其钞掠，倏然奋起，急与相搏，尽锐力斗，落其牙角，使之进不能前，退无所泊，离为四五，断不可续，而无以为守者，此攻之奇者也。而善守者，当之则有所不能攻，高峻其墉，深峭其池，辅以寨栅，重以沟陴，固以大车，险以蒺藜，远设斥候，严慎鼓旗。寇来先闻，预为之备，寇至坚守，不妄争利，伺其怠隙，乘其不意，败乱其众，使攻者不能为勇，无所用智，气沮力惫，迁延引去，此善守者致然也。而遇善攻者，则守有所不能固，故攻非难也，攻而必胜为难，守非难也。守而必固为难。守必固，攻必取，岂特为将者知兵善用众使然哉？必也国之德泽洽乎人也，深礼义渐乎人也，久而人心载之，皆乐为之死故也。故金城汤池非固，而人心为固，坚甲利兵非强，而人心为强。人心不忍离，则何敌不可推。人心不忍叛，则何寇不可散。孟子曰：得乎丘民而为天子。然则欲安国平乱，战胜攻取，无所为而不成，舍养民何以哉？
　　【军诫秘术】
　　《巧攻善守》：阝焉闻兵法善攻者，敌不知所守；善守者，敌不知所攻。洋洋乎是言，实用兵之妙术也。
　　夫攻其所不守，则何攻而不克。守其所不攻，则何守而不固。是以惊其东而潜击其西，诱其前而默袭其后，誓图其一面，佯扰其四边，志取其所分，而虚奔其所聚，或以长风击浪，月暗雾昏，鼓铎沸于云中，旌旗拂于鸟道，兹可谓善攻动于九天之上者也。若乃秘虚实而无形，蓄智谋而不泄，谨备其险要，周慎其折冲。保饶野而不懈，深长沟而斗绝，灭影于幽微，韬声于神鬼，兹可谓善守者应于九地之下者也。故夫用兵之法，全军为上，破军次之。张雷霆之阵，鼓角沸于云中，激勇敢之夫叱争于地道，或无高不往，而无深不入，或诡伏随势。而不可测知，城中恐怖出降而来，斯乃为胁敌之威，亦谓攻城之助也。
　　故《军志》曰：知胜有五知可以战与不可战者，胜；识众寡之用者胜；上下同欲者，胜；以虞待不虞者，胜；将能而君不御者，胜。此五者，知胜之道也。或人问曰：野战攻城既闻之矣，围城保壁其计如何？对曰：凡攻城者，兵倍则攻之，十则围之，环而阙之，离而合之。备其攻具，然后行之，得其土地，然后临之，趋其所危，绝其所恃。若袁绍之围公孙王赞，马懿之取公孙渊，连弩射其城中，冲梯舞于楼上，可谓善攻城矣。凡守城者，高其雉堞，浚其池隍。绝男女之窥觇，谨门户之开阖，城危则聚兵积木石以备之，地道则凿井设皮罂以听之，掘土坑以陷之，烧铁床以灌之。若墨翟之制公输，郝昭之拒葛亮，或萦带而连堞，或射火而重炉，可谓善守城矣。或问曰：敌众而勇，将严而整，锋甲既锐，攻具甚精，弓弩乱发，而梯撞竞前，抛石交横，而钩划争进，土山地道，即无攻而不为，穿城蚁附，乃四面而腾沸，土月彖车之填堑，则石箭无可助其功，撞车之方轨，则汤火莫能施其用。加众心同欲，百处仰登，蒙蔽固密难卒制御，而我援孤救绝，将虽一心，士怀二志，则如之何？
　　对曰：凡守城之法，知敌欲攻，设其方略，预为防备，先于城外二三百步，所有井树墙屋并填除之，井有不填者，即毒之。石木砖瓦，刍茭草荻，及百卉之物，皆收而入之。卒运不尽者，并聚而焚之，此岂不济我所使，废敌所须哉？柴薪草木以运入者，即逐空闲而贮积之。泥涂其上，勿令敌人设巧使间谍，及飞鸟系火纵弓弩奔矢而烧之，使百姓卒然惊挠。其城内五十步墙屋，亦并除之，勿使将士救护致有隔碍矣。先于城内预贮其备守之具，木石、樵薪、茅茨、芦苇、灰沙、铁炭、松柏、蓬艾、脂麻、皮毡、刍茭、篦篱、釜灶、炉韦亻备、盆瓮、檑木、长斧、长拒、长锥、长镰、兼连、棒手、棒兼、束苇为禾享，多插松柏于上，大小万数，城上城下，咸蓄积之，不得临事令有缺乏。凡城有不可守者五若城大而人少，邑小而众多，粮储寡而柴火不供，城卑池浅而守具不足，水高城下而可溉灌，诸如此例，皆弃而徙之。故曰：三里之城，万家之守足矣。凡城皆合水于四面，濠池又去城五步，临濠更立一小隔城以援城身，至隔城必须加工牢筑，厚六尺，高五尺，仍安女墙以备穿掘。敌人若并力来攻，梯撞聚进，既缘隔城致碍卒疾，未可施功，敌虽使人填壕斫断隔城，旬日间伤死以众，纵能积日填平得三五处者，即我所备者，寡而有九分之利矣。仍令城上四队别立其四表。若敌攻之处去城六十步，即举一表，撞梯逼城，举二表，敌有登梯，举三表，攀女墙举四表。
　　若不攻之处，不得辄举表，恐有惊乱。如夜中卒有不意来攻城，即举火如前四表矣。其守城之法，城上一步一甲，卒十步加五人，以备杂供之要。而五步有伍长，十步有什长，五十步、百步皆立其长，兼文武等官量才受任，而皆领之。其城内先量兵多少，简募骁勇分为十队，或二三十队，大将副将各领队绕城四面走救之。即城内老少及丁女，除营食之外，应为役者，城上四队，城下树其一队，使识文字者点检掌其备守之物，各以为八部。仍于城上四队之间，各置旗。须木檑木豕板，则举苍旗。须灰炭准铁，则举赤旗。须爨木樵苇，即举黄旗。须沙石砖瓦，即举白旗。须水汤不洁，即举黑旗。须勇士加卒，即举熊虎之旗。须箭戟弓剑，即举鹫鸟之旗。须皮毡麻锹镬釜凿，即举双兔之旗。但城上举旗，即仰主当之官，随色而供。物足，即收旗，则所须必至，而众无宣闹矣。若暗夜守城之法，当三十步悬一灯城半腹中，又百步缒一犬于城下，置食于傍，旦即牵上。犬吠之处，即可备矣。
　　其城上四队之间，安转关小炮二，机关大炮一，其石如三四升者，使打敌人云梯撞炮等物，其城先从城边用木跳出，为重女墙，高于土女墙五尺已上，板覆其下，随事缓急而开闭之。则敌人虽众，攻具虽多，而我备御，彼亦无可施攻。若敌人抛大石打我墙楼，虑恐崩坏者，即于石下之处，出跳空中悬牛皮及毡皮承其石，毡挺动，终不损矣。若内高外下被敌穿穴者，即从内度其所至，凿为三二井，当以新罂使薄皮裹口。如鼓之状使聪耳者，于井口伏罂而听，审知穴处，我当助凿而迎之，与外相遇，即著熟艾一石，烧令烟出，以板覆其井口，勿令烟泄，仍使韬袋而韦亻备之。
　　又预为桔槔悬铁锁，长三丈以上，束硬柴兼荻苇湿草而燃之，缒于城外所穴之孔，随后多掷恶草而烟烧之。若敌人有蚁附于城者，即准桔槔法炙而烟之，则蚁附之功自然败矣。其城门及楼，皆以麦越等泥厚其上，使防火箭，及推火车而烧之。如已被烧，当使鹿打竹筒长一尺，搜去竹节，以马驴生皮等合缝，袋可贮水各五六石以上，将竹筒插于袋中，急缚，如溅筒状，令壮士三五人撮水口，急而蹙之，有火之处引水而救，水尽更添，即火速灭矣。每门常贮四具。如无竹之处，以鹿椽中锯为两片，搜去中心，如竹筒形还合束之，准前而用，并手溅筒二十具而为之备。
　　敌人于车中多着炭火，上安镬满，中盛油煎之令热，并于镬中，外多着柴草，推至门楼下，即纵火而去者，必不得以少水投之。热油得水，其焰必高，即恐被烧。当待众水俱至，一时沃之，始得灭矣。如敌人使撞车，我则先作粗铁环广一尺，并屈桑木为环，使铁及麻索各相连续之，撞头一到，即以铁木等环弗撞头，仍于傍敌便处先安辘轳，引取索头而旁牵之。其撞车必是翻倒，若翻，即以弓弩射推撞之人，既无衣甲，当必败走，急令健儿往烧，仍速掷柴苇助而焚之，其燃可待也。若敌人为木驴来攻我城，即放铁蒺藜下，而敦之其铁蒺藜以熟铁，状如大母指，长一尺一寸者，四条仍作剑锋，锋头安逆顺须布如蒺藜，以生铁灌其中央，重七十斤已上，仍安其鼻鼻中连铁锁。如下敦讫，即以扌鹿木卢彻上，若木驴上有牛皮及泥者，敦着逐蒺藜而举，因放火炬灌油而烧之，敌必不能救矣。其城内百姓家灶必须尽为天。井高出其突，慎其火，有失火者斩之。火以发者，必是奸人为乱，
　　其救火者，先须令便近主，当八部官人领老小丁女救之，仍令速白穴将，大将使信人领左右救火，其守城之人必须严加十倍。若城中有卒惊及火暴起者，大将即疾击鼓五通耳闻鼓音。吏卒百姓及城上城下不得辄离职掌，并乱走于街巷，有者罪之火起，所部官不即急白大将者，如前令仍须赏罚以信，则得而不挠矣。如其城中有贤良忠正、奇谲特异者；有勇斗，陵敌不惮艰险者；有机关工巧，备急解结者；有贫功慕赏孜孜不倦者；有弹射非违，不避强御者；有狗盗窬城，敢刺敌将者；有缓顿多辞反白为黑者；有谄妄便僻诡诈多端者；凡如此辈。大将皆须察之，聚而使之，礼而赏之，劝而罚之，即得各尽其力矣。夫善守者，必须赞贤能，调武勇任事功。发力役，有自将吏已下所有积聚，皆出其半以借口不足，既贫，又无交结，则上下同力，如共坐漏船矣。又勿使望气之人，与巫祝评论怪异，辄言吉凶，既不益将，而惑其众。城中若有冤嫌，当领预通文状，临战之急而复私雠者，诛及妻子。
　　及大将预为榜白分明晓示，若有与敌私通，结期内应，奸讹伺隙，苟为二心，将我虚实番覆结赏募能告者，大将当自诘问。的知不谬灭族其家，即以叛者资财田宅，便赏告人，加其爵秩，仍管赏之。榜出之后，则人人自倍其守，不敢交议矣。其有苦战身死者，大将以下，皆可亲临弟其父母妻子，厚赏而封之。若伤甚者，给其牛酒，量而爵之。其有避战自害诈病苟容者，可令众而罪之，即奸伪倍力而众一心矣。其夜巡城，当日日易其木契克为雌雄，或付守者雌，或付守者雄，使腹心之人，更次执契而勘之。仍使信人持伪契巡而贰之，所由队主不执者，即且集众队而罚之，即奸讹息矣。其城中非大将之令，而副将长吏等辄有出令，及旌旗章表幡帜等有不依旧制，而更树他色之物并，辄吹奏管笛鼓角，敌使人入城，非主司而与之语者，皆罪之即固，而不危矣。但使部分有方，使士心若一，上下齐奋，众巧同施，敌人虽百处来攻，而我亦有百处之备，岂虑城之不固，敌之不败者哉。
　　【宋虞允文奏议】
　　《奏论收复巩州分兵守险》：臣窃见巩州以孤城诸军攻打，阅四个月不下，或虏因循贼生巧计节次与吴玲商量，分那官军共力必取，已于六月二十一日、七月一日两具扎子，以曲折事因奏知去讫。今日得玲捷报，实自陛下以圣德嗣位，威灵遐畅，诸将得以成功，天下不胜庆幸。今熙河路一带人民可以安业，商旅可以通行，马政可以复旧，又抽那得官军，及弓箭手忠义人，二万余人以分戍秦陇德顺之险，向西一面吴玲以身当之，可以坚守无疑，独南山溪谷诸关隘，并各损坏，戍守之兵各不过老弱十数人，群士夫之虑，皆以为忧，臣巳与玲商量于利州东路人马数中，量留一千五百人，今日巳令传忠信前去措置臣体，访得南山以北，向化者甚众，就委传忠信前去招收，以壮军势，以弭盗贼。又兴元重地不可略无人马，为诸军声援。臣见委忠义统领官关宝，结集义士，搜拣伉健之人，教习神臂弓以为战守之备，虽据吴玲探报，虏中日添生兵，必欲从朝廷乞一二万人应援，臣深虑襄汉江淮之兵，万一抽那不行，临时有误指准，却致失措。故且随事广作堤备，庶决保蜀境观寡而进，仰宽陛下顾尤。
　　【苏东坡集】
　　《论攻守》：古之善攻者，不尽兵以攻坚城。善守者，不尽兵以守敌冲。夫尽兵以攻坚城，则钝兵费粮而缓于成功，尽兵以守敌冲，则兵不分而彼间行。袭我无备，故攻敌所不守，守敌所不攻，攻者有三道焉。守者有三道焉。三道：一日正，二日奇，三日伏。坦坦之路，车毂击人肩摩出亦此，入亦此，我所必攻，彼所必守者，曰正道。大兵攻其南，锐兵出其北，大兵攻其东，锐兵出其西者曰奇道。大山峻谷中，盘绝径潜师其间，不鸣金不挝鼓，突出乎平川，以冲敌人腹心者曰伏道。故兵出于正道，胜败未可知也。出于奇道，十出而五胜矣。出于伏道，十出而十胜矣。何则正道之城。坚城也。正道之兵，精兵也。奇道之城，不必精也。伏道则无城也，无兵也。攻正道而不知奇道与伏道焉者，其将木偶人是也。守正道而不知奇道与伏道焉者，具将亦木偶人是也。今夫盗之于人，抉门斩关而入者，有焉。他户之不扃键而入者，有焉。乘坏垣坎墙址而入者，有焉。抉门斩关而主人不知察几，希矣。他户之不扃健，而主人不知察太半矣。乘坏垣坎墙址，而主人不知察，皆是矣。为主人者，宜无曰门之固，而他户墙隙之不血阝焉。夫正道之兵，抉门之盗也。奇道之兵，他户之盗也。伏道之兵，乘垣之盗也。所谓正道者若秦之函谷，吴之长江，蜀之剑阁是也。
　　昔者六国常攻亟谷矣，而秦庄败之。曹操常攻长江矣，而周瑜走之。钟会常攻剑阁矣，而姜维拒之。何则其为之守备者素也。刘濞反攻大梁，田禄伯请以五万别循江淮，收淮南长沙，以与濞会武关，岑彭访公孙述自江州沂都江破侯丹兵，径拔武汤，绕出延岑军，后疾以精骑赴广都，距成都不数十里，李朔心攻蔡，蔡悉精卒以抗李，光颜而不备朔心，朔心自文成破张柴，疾驰二百里，夜半到蔡州，擒元济，此用奇道也。汉武攻南越，唐蒙清发夜郎兵，浮船舸江道番禺城下，以出越人不意。邓艾攻蜀，自阴平由景谷攀木缘崖，鱼贯而进，止江油而降马邈，至绵竹而斩诸葛瞻，遂降刘禅。
　　田令攻守潼关，关之左有谷曰禁，而不之备，林言尚让入之令攻关而关兵溃此用伏道也。吾观古之善用兵者，一阵之间，尚犹有正兵、奇兵伏兵三者以取胜，况守一国，攻一国，而社稷之安危系焉者，其可以不知此三道，而欲使之将邪。武经总要守器图，并说并见兵器。
永乐大典
卷之八千四百十三
卷之八千四百十三
　　十九庚兵
　　【西汉书】
　　赵充国奏疏曰：臣闻兵以计为本，故多算胜少算。先零羌精兵分馀不过七八千人，失地远客，分散饥冻，罕开莫须，又颇暴略。其赢弱畜产畔还者不绝，皆闻天子明令相捕斩之赏，臣愚以为虏破坏，可日月异，远在来春，故曰，兵决可期月而望。窃见北边自敦煌至辽东，万一千五百馀里，乘塞列隧，有吏卒数千人，虏数大众，攻之而不能害，今留步士万人屯田，地势平易，多高山远望之便，部曲相保为暂垒，木樵校联不绝，便兵弩饬斗具，烽火幸通，执及并力，以逸待劳，兵之利者也。臣愚以为屯田，内有亡费之利，外有守御之备，骑兵虽罢，虏见万人留田，为必禽之具其土崩归德宜不久矣。从今尽三月，虏马羸瘦，必不敢捐其妻子于他种中，远涉河山而来为寇。又见屯田之士，精兵万人，终不敢复将其累重还归故地，是臣之愚计，所以度虏且必瓦解其处不战而自破之策也。至于虏小寇盗，时杀人民，其原未可卒禁。臣闻战不必胜，不苟接刃，攻不必取，不苟劳众诚令兵出。虽不能灭先零，能令虏绝不为小寇，则出兵可也。即今同是而释坐胜之道，从乘危之执，往终不见利，空内自罢敝，贬重而自损，非所以视蛮夷也。
　　又大兵一出，还不可复留，湟中亦未可空，如是徭役复发也。且匈奴不可备，鸟桓不可不尤，今久转运烦费，倾我不虞之用，以赡一隅，臣愚以为不便。校尉临众，幸得承威德德，奉厚币，拊循众羌，谕以明诏，宜皆乡风。虽其前辞尝曰：得亡效五年，宜亡他心不足，以故出兵。臣窃自惟念，奉诏出塞，引军远击，窃天子之精兵，散车甲于山野，虽亡尺寸之功，女俞得避嫌之便。而亡后咎馀责，此人臣不忠之利，非明主社稷之福也。臣幸得奋精兵，讨不义，久留天诛，罪当万死。陛下宽仁。未忍加诛，令臣数得熟计，愚臣伏计孰甚，不敢避斧钺之诛，昧死陈愚，唯陛下省察。又《晁错传》：孝文帝时匈奴疆，数冠边上发兵以御之，
　　错上言兵事，曰：臣闻汉兴以来，胡虏数入边地，小入则小利，大入则大利。高后时再入陇西，攻城屠邑，欧略畜产，其后复入陇西，杀吏卒，大寇盗。窃闻战胜之威，民气百倍；败兵之卒，没世不复。自高后以来，陇西三困于匈奴矣。民气破伤，亡有胜意，今兹陇西之吏，赖社稷之神灵，奉陛下之明诏，和集士卒，底厉其节，起破伤之民，以当乘胜之匈奴，用少击众，杀一王，败其众。而法曰：大有利，非陇西之民有勇怯，乃将吏之制巧拙异也。故兵法曰：有必胜之将，无必胜之民。繇此观之，安边境，立功名，在于良将，不可不择也。臣又闻用兵临战，合刃之急者三：一曰得地形。二曰卒服习。三曰器用利。兵法曰：丈五之沟，渐车之水，山林积石，经川丘阜，草木所在，此步兵之地也。车骑二不当一，土山丘陵，曼衍相属，平原广野，此车骑之地。步兵十不当一，平陵相远，川谷居间，仰高临下，此弓弩之地也。短兵百不当一，两陈相近，平地浅草，可前可后，此长戟之地也。剑木盾三不当一，萑苇竹箫，草木蒙笼，支叶茂接，此矛钅延之地也。长戟二不当一，曲道相伏，险阝厄相薄，此剑木盾之地也。弓弩三不当一，士不选练，卒不服习，起居不精，动静不集，趋利弗及。避难不毕，前击后解，与金鼓之音相失，此不习勒卒之过也。百不当十，兵不完利，与空手同。甲不坚密，与袒同。弩不可以及远，与短兵同射不能中，与亡矢同。中不能入，与亡镞同。此将不省兵之过也。五不当一，故兵法曰：器械不利，以其卒予敌也，卒不可用，以其将予敌也，将不知兵，以其主予敌也；君不择将，以其国予敌也。
　　四者兵之至要也。臣又闻小大异形，强弱异执，险易异备，夫卑身以事强，小国之形也；合小以攻大，敌国之形也；以蛮夷攻蛮夷，中国之形也。今匈奴地形技艺与中国异，上下山阪出入溪涧，中国之马弗与也。险道倾仄，且驰且射，中国之骑弗与也。风雨罢劳，饥渴不困，中国之人弗与也；此匈奴之长技也。若夫平原易地，轻车突骑，则匈奴之众易挠乱也；劲弩长戟，射疏及远，则匈奴之弓弗能格也；坚甲利刃，长短相杂游弩往来，什伍俱前，则匈奴之兵弗能当也；材官驺发，矢道同的，则匈奴之革笥木荐弗能支也；下马地斗，剑戟相接去就相薄，则匈奴之戟弗能给也。此中国之长技也。以此观之，匈奴之长技三，中国之长技五，陛下又兴数十万之众，以诛数万之匈奴，众寡之计，以一击十之术也。虽然，兵，凶器，战，危事也。以大为小，以强为弱，在俯仰之间耳。夫以人之死争胜，跌而不振，则悔之亡及也。帝王之道出于万全，今降胡义渠蛮夷之属，来归谊者，其众数千，饮食长技，与匈奴同。可赐之坚甲，絮衣，劲弓利矢，益以边郡之良骑。令明将能知其习俗，和辑其心者，以陛下之明约将之。即有险阻，以此当之。平地通道，则以轻车材官制之，两军相为表里，各用其长技，衡加之以众，此万全之术也。传曰：狂夫之言，而明主择焉。臣错愚陋，昧死上狂言，唯陛下财择。文帝嘉之乃赐错玺，书宠答焉。
　　【诸将策疏谋略】
　　汉刘向，上宜封陈汤疏：汤素贪所卤获财物，入塞多不法。司隶校尉移书道上，系吏士按验之。汤上疏言：与吏士共诛郅支单于，万里振旅，宜有使者迎劳道路。今司隶收系案验，是为郅支报仇也。上立出吏士，既至，论功，石显以为延寿汤擅兴矫制，幸得不诛。如复加爵土，则后奉使者争，欲乘危徼幸，生事于蛮夷，议久不决，故宗正刘向上疏曰：郅支单于，囚杀使者，吏士以百数事，暴扬外国，伤威毁重，陛下赫然欲诛之意，未尝有忘。西域都护延寿，副校尉汤，承圣指，倚神灵，出百死，入绝域，斩郅支之首，扫谷吉之耻，万夷伏莫不惧震。呼韩邪单于，见郅支已诛，且喜且惧，愿守北藩，累世称臣。昔周大夫方叔，吉甫，为宣王诛犭严狁而百蛮从。其诗曰：显允方叔，征伐犭严狁。蛮荆来威，吉甫之归。周厚赐之。其诗曰：吉甫宴喜，既多受祉。来归自镐，我行永久。千里之镐，犹以为远，况万里之外，其勤至矣。延寿，汤既未获受祉之报，反屈指命之功，久挫于刀笔之前，非所以劝有功，厉戎士也。昔齐桓前有尊周之功，谓伐楚责苞茅后有灭项之罪。僖十七年，夏灭项。
　　《公羊传》曰：齐灭之也。不言齐为桓公讳也。君子以功覆过而为之讳行事，贰师将军李广利，指五万之师，靡亿万之费，经四年之劳，靡，散也，音縻。而廑获骏马三十匹，虽斩宛王母鼓之首《西域传》：作王母。寡犹不足以复费。复，偿也。其私罪恶甚多，孝武以为万里征伐，不录其过，今康居国强于大宛郅支之号，重于宛王杀使者，罪甚于留马。而延寿汤不烦汉士，不费斗粮，比于贰师功德百之。且常惠随欲系之乌孙，郑吉迎自来之日逐，犹皆裂土受爵，故言威武勤劳，则大于方叔吉甫，列功覆过，则优于齐桓贰师。而大功未著，小恶数布，臣窃痛之。乃封延寿为义成侯，赐汤爵关内侯。大中大夫谷永，上宜赦陈汤罪疏：汤上言康居王侍子，非王子也。按验实王子也。汤下狱当死。臣闻楚有子玉得臣，文公为之反席而坐。子玉，楚大夫也。得臣，其名也。赵有廉颇马服，强秦不敢窥兵井陉，近汉有郅都魏尚，匈奴不敢南向沙漠。由是言之，战克之将，国之爪牙，不可不重也。窃见关内侯陈汤，前使副西域都护忿郅支之无道也。闵王诛之不加，屠三重城，斩郅支首，报十年之逋诛，雪边吏之宿憾，威震百蛮，武畅四海。
　　汉元以来，征伐方外之将，未尝有也。书奏，天子出汤，夺爵为士伍。汉皇甫规上求乞自效疏：永和中西羌众大合，攻烧陇西朝廷患之，规乃上疏求乞自效。臣比年以来，数陈便宜，羌戎未动，策其将反。马贤始出，颇知必败。误中之言，在可考校。臣每惟贤等，拥众四年，未有成功。久师之费，且百亿计。夫羌戎溃叛，不由承平，皆因边将失于绥御。乘常守安，则加侵暴；苟竞小利，则致大害；微胜则虚张首级；军败则隐匿不言。军士劳怨困于猾吏，进不得快战以徼功，退不得温饱以全命。饿死沟渠，暴骨中原，徒见王师之出，不闻振旅之声，酋豪泣血惊惧生变，是以安不能久，败则经年。臣所以抟手叩心，而增欢者也。愿假臣两营二郡，屯列坐食之兵五千，出其不意，与护羌校尉赵冲，共相首尾，土地山谷，臣所晓习。兵执巧便，臣已更之。可不烦方寸之印，尺帛之赐，高可以涤患，下可以纳降。若谓臣年少官轻，不足用者，凡诸败将，非官爵之不高，年齿之不迈。臣不胜至诚，没死自陈。时帝不能用，章忠。
　　【属公集】
　　论措置招安人马三说：臣闻近日诸军，有招安到诸处头项人马，颇不宁帖，虽重兵弹压。将臣措置，固已别无他虞。然事欲经久，理须可行，臣询之众论，谓其说有三。盖自来招安之人，必须裂其队伍，易其将佐，异其居处。今新招之人关防有所未至者一也。又行在诸军月粮，口食料钱，食钱，并从一多。今新招之人日支食钱百钱，省口食二胜半，别无衣食，自营之资，迫于老幼糊口之计，其抚养存恤有所未尽者，二也。又朝廷旁近郡。如钱塘温明等处，物价高下。比之越上，大段不同，并无戍卒。若分就钱塘近便去处，时暂驻扎，则士卒薪刍日资之物，决无高价倍用之费，即有警急，朝召而夕至，必无阙事。今新招之人放纵既久，乍从俭约。已自不堪。加之百物踊贵日用益广，是以不能安处，共屯泊暂戍之地有可议者，三也。臣伏望圣慈，速与大臣商量经画此三事者，以安反侧，不胜大幸。若使迫于饥穷，令其愁苦，虽法制日严，刀锯积下，终不能禁其溃乱之心，何敢望其征役之用哉！
　　【缙绅渊源】
　　陈谠回隆兴府马总管启：英木票久阔，良深仰德之怀，戎幕肇开，幸托同寅之好，未遑修贺，先沐扌为谦，某官沉略济时，长材迈往，运筹决胜，夙韬堂上之奇；横槊赋诗，独擅胸中之略。顾今副帅，视昔廉车？矧江西一路之雄，护诸将列屯之重，折冲樽俎，少资绥静之功。拱扈殿岩，伫奉还归之诏，某滥将隆指，方愧罔功。千里向风，尚阻参承之便，尺书走介，第深感戢之私。又回陈正将启：讲闻惟旧，莫瞻庭角之姿；会晤有期，行接茵凭之末。末皇修敬，遽辱扌为谦。某官天赋材猷，家传忠孝，功名自许，笑安事于毛锥，气概不凡，漫留心于金版。项常游刃，曾不挫芒。诸公交鹗荐之章，九重思鹰扬之勇，合留侍于环尹，尚借重于南方。弓矢橐健，小展总戎之略，诗书礼乐，伫膺谋帅之求。某，才无愈人，老而漫仕，未离尘埃之走。敢忘风月之分，一见胜于百闻已惬平生之愿。他人不如同姓，当知忠孝之规。又许巽回赵路分启：发号九天，总戎一道，拥旌旄而载路，惠然肯来，忽珠玉之相先，喜而不寐。感铭深切，惭惧交并。某官，派别天潢，芳流仙籍，学问悉根于千圣，文章自成于一家。抗志功名，投弃班超之笔，过人谋略，雅尊却谷之昼，亟蒙剡牍之荐抡，荐被冕旒之赏鉴。荣参幕府，旋董戎昭，第惟盘石之宗，当厚本根之阴，不容席暖，伫奉诏温。某，深愧樗材，滥吹钟幕，财货源流之末达，簿书期会之何堪。逃虚而闻足音，奚啻跫然之喜。握手而论心曲，愿亲益矣之规。又徐湘贺熊总管启：岭之南，去朝廷远甚，深切顾尤。以外，付将军制之，有光分命，旌旗日暖，草木春回。某官，国士无双，将材有五，翘关负重，胪传卓冠于伦魁。揽辔澄清，威望雅夸于淮海。
　　俄急流而勇退，从醉尉以谁何？拊髀兴叹，方汉文恨不得颇牧。用兵为善，惟李靖可与语孙吴。爰起蛰龙之卧于南阳，俾总如虎之屯于广管，独当方面。小留细柳之真，严设坛场，即拜淮阴之大。某辱知有素，闻命尤欣，瞻厦屋之连云，久怀阻阔。企麾幢之压境，庶托巾并巾蒙。又通赵都监启：仰公侯之干城，籍甚维城之望，叨宾客而入幕，缺在佐幕之能。兹幸及瓜，遂将施柏。某官，麟之角，振振公族。螽斯羽，蛰蛰子孙。汉东平之善，朱虚子忠，唐阿间之功，江夏之略，属两阶之舞羽，屈千里以临戎，分宝玉以展周亲，正赖枝叶本根之庇。刑白马而王刘氏，伫膺河山带砺之封。某偶同君子之寮，获从大夫之后，饥鸟绕树，既有可依之枝，美玉在山，畴非不润之木。又与李都监启：干城南国，微而草木以皆知，氵凡水俭池，久矣匏瓜之不食。及兹副掌，得所芘依。某官，材气天下无双，占功劳中兴第一。鸣剑驰伊吾之志，著鞭恐祖生之先。属舞羽于两阶，暂总戎于千里。上方拊髀，远思李牧之为人，日伫登坛，亟拜淮阴之大将。某，居前居后，不能轩轾，一飞一集，何计少多。俾同君子之僚，获从大夫之后，开大尉羔儿之酒，傥容著绿之书生，赋将军竞病之诗，或见能文之稚子。
　　又代回赵监押启：问津铎浦，昔谐睹面之私，领郡近江。今有亲人之便，是惟幸会，深切欢忄宗。某官，学有余师，器非近用，擢仟籍郁然之秀，蜚仕途籍甚之声。暂屈总戎，未闻召节，周以异姓为后，独尚懿亲，汉非刘氏不王，宁容外服？某，久兹间阔，行矣瞻承，未遑缣素之驰，首辱鸳缄之况，感铭交集，敷述奚殚。又通吴巡检启：细柳屯云，仰止真将军之久。红莲泛水，面见然老宾容之惭。行将盍簪，敬用削牍。某官，龙虎熟于韬略，草木知其威名，精神足以折遐冲，中兴第一。诗书可以谋元帅，天下无双。维时戢簪，小屈亻真逻，上方拊髀，远思李牧之为人，日伫登坛，亟拜淮阴之大将。某，后前不能轩轾，飞集何计少多。偶同君子之寮。获从大夫之后，兴其进也。傥坐间不厌于绿衣，俯而就之，庶屋上窃窥于解瓦。又余日华代回曹统领启：随牒宦途，夙仰七十余创之勇。
　　剖符支郡，行瞻九尺四寸之容。大尉此心，曷胜其喜。某官，豆箕思敏，竞病才高，蚤传黄石之书，妙得白猿之术。谓刀剑安用毛锥子，欲貂蝉生从兜鍪中，当拊髀思李牧之贤，乃投笔抗班超之志。敦诗书，悦礼乐，以儒家者流。执鞭弥，属橐健，与口会等为伍。暂屈总戎之职，莫收汁马之功。横槊赋诗，志常在于千里。披甲上马，老犹堪于一行。愿趣舍人以治装，即斩名王而寡鼓。某，载驱夙驾，已及近疆，逆旅崎岖，行李未遑于一介。扌为谦缱绻，尺书先辱于双鱼，感极铭心，言殚占毕。又与麻沙魏巡检启：闻英誉于诸公，期于识面，接臣游于百里，实以尉心。敢列寸忱，敬寓尺削。某官，材猷阖敏，智略纵横，得兵法五十家，糟粕不专于纸上，折遐谋千万里，机筹将满于胸中。少损功名，下亲巡警，暂来山水之邑，尽洗弓力刀之尘。州县之职徒劳人，宁久淹于逸驾。庙堂之举不次用，即入侍于周庐。某学昧知新，分甘置散，一领青衫之落魄，数茎白发之萧骚，谁谓环堵之书生。乃堪置身于委吏，万幸契之云始。喜有邻而不孤，虽异事及同寮，勿谓兵民之殊治。辅吾志明以告，尚期药石之垂规。喜动于中，言莫能控。
　　【晋陆云集】
　　国人兵多不法札子：郎中令臣，云言国人兵放横，多行非法。至使暴及市道，声闻京邑，亲信兵乃骂詈洛阳市丞，远近嚣然。声论日广，而主者前后所报，每蒙宽宥，故群小敢肆其暴虐。前舆驾当东时，臣具以奏闻，上立节度，亦备严上下司察。念在举宣，而亲信卒泰骄，称突关强市民物，至使行道哀穷路人叹惋。臣下只命幸使罪人时获佥以泰，宜加重戮以戒肃，方来军都督李婴，行实奸秽，终身备王人。虽不致法，犹加捶楚。主者奏泰依婴决罚，事寝不出，而特令原泰。泰之凶狡，罚至大壁。至于今日，不蒙薄罚。臣切以自今群丑，虎视竞为暴虐矣。小人得志，则下陵上替。前卿显言事，大农文旨倨傲，反成却安功名之士，议在不辱。而显等恃恩，敢行侮慢臣时列启并呈显言事，事寝不省，是以自来拱嘿未敢多言。而切见国法日侈，而恩宥无已。诚惧威禁遂颓，丑声滋闻，愚谓自今宜齐之以法。使下知禁，有司所执犹宜时听。不然，以往则监司之吏，锋矩靡加，而准绳替矣。臣忝切非据，与闻国政。服事以来，荏苒三年，朝宪多违，威御无列，好问不登。而流声播越，皆由执政之臣。官非其人，常思收迹自替以避贤路，退惟受遇微报未效，是以忍垢素餐，敢用文谏。唯殿下哀明愚臣，缱绻愚忠，不以前后迁迕多见罪责。临纸慷慨，言不自尽。
　　【宋杨冠卿客亭类蒿木】
　　与兵官启：十舍相望，未见君子。六联合治，兹同官僚。敢以尺书，布之下执。恭惟某官，气刚而志烈，声蜚而实腾，屈临花县之封，坐息潢池之盗。顾计画有可采者，未殚利国之谋谓将军何以教之，行庆登坛之拜。某浮家苕渚，驰志伊吾，安边境而立功名，莫遂长缨之请。登龙断而罔市利，姑为斗粟之图，所期矣欠奉于诲言，或可少逃于罪戾。
　　【宋欧阳公集】
　　《论宣毅万胜等兵札子》：臣昨准敕，差往河东，续准枢密院札子，奉圣旨所到州军。体量诸军指挥，自来习学武艺，并教阅战阵次第，精与未精，缓急堪与不堪。阵敌使唤者，臣寻至诸州军，令主兵官吏，依常式教阅，观其精粗，所用阵法，除四官阵旧法外，亦有自为新阵者。大抵只是齐得进退，不乱行伍而已。诸处所较不多，其阵法则皆未可用，惟有踏硬射亲，最为实艺。见今经略司分差主将诸州巡教，以三等弓弩拍试，渐次亦当精熟。然而主将不一，器械不精，此二事须更别为制置。其诸军禁兵，共九万五千余人，内驻泊兵三万余人，惟万胜最多，最不精。本路就粮禁兵六万余人，惟宣毅最多，最不精。臣今欲乞定主将，精器械，此二事条目甚多，容臣续具画一。其宣毅万胜等兵，臣今先具起请如后。
　　一臣勘会河东驻泊禁兵六十八指挥，共三万二千余人；内万胜二十指挥，一万一千一百余人。当初招募仓卒，不能精择，此中外共知。自到河东已及三年，其射亲踏硬弩，比初到则渐惯熟。但其人大小强怯不等，又不耐辛苦，其事艺，勉力不及河东最下清边。而料钱请受与最上神卫等，见今多差在河外五寨，缘请受既大，于他军则重难伦次，须至差拨其使唤，乃不及下军缓急，常尤败忄吴。臣今欲乞于河东，见在厢军三万人数，内拣少壮有勇力者，增置清边，及于京师差拨三百料钱禁军，充足一万人数，抵替万胜抽回，兼其人到河东已二年余，人各有辛苦思归之意。
　　一臣勘会河东本路，就粮禁兵共一百四十九指挥六万二千七百余人，内宣毅四十四指挥二万二百余人。宣毅招拣不精，无异万胜惟河东稍胜诸路，盖土人天性劲勇，耐辛苦，然终是不及自投军者，其农夫生梗，难以教训，至今全未堪使唤。臣到泽州，有一指挥，只拣出九十余人呈教，尚亦生疏。咸胜军两指挥。内一指挥绝然不成次第，问之云差出，近方归本营。盖河东多将宣毅差在巡检，下及诸处便不教阅。
　　臣今欲乞将见在宣毅，委河东都转运，使亲至诸州，将短小怯弱者，称拣退充厢军。其余堪教者，不得差往巡检。下及防河寨栅不教阅处，专令逐州军教一二年，必渐可用。又论永宁军捉获作过兵士札子：臣，近据永宁军，捉获作过兵士，已曾具结集作过因依闻奏讫，盖以河北屯聚兵马虽多。自来未有威名，将帅镇抚，而卒士骄狠，相习为常，昨自保州变乱之后，肃军卫州通利军等处，相继结集不已，只如今来赵牧等，本亦别无酷虐情状，只是偶然柬试不当。况自有部署围运提点刑狱司等处，自可依公论诉，岂得小不如意，便谋结集。以此见虽是官吏乖方，亦由骄兵好乱。
　　臣伏见有唐骄兵逐帅之祸，起自河北，始务姑息，养成大患。况今河北为国家重地，事之利害所系不轻，尤宜远虑周思，防微杜渐，今官吏败事，偶宽责罚，未至失刑。若骄兵过示姑息，一启其端，则他时有不可制之患。昨保州之事，知州通判并遭杀害，其余官吏各重行责降，至今保兵自为得志，动皆引以为言，而即目统兵之官，亦自始以为戒。军威日削，士气益骄，今永宁之事，亦因兹而驯致也。其赵牧等，虽为可罪，若便重行黜责，则河北骄，兵结集。窃恐自此渐多，开启其端，养成后患，以此而言，赵牧等可罪之人，诚不足惜。所可惜者，朝廷事体也。
　　其赵牧等欲乞候断讫，作过兵士且与移一河北邻近，依旧资序差遣，不使骄兵得志。而后患转滋，必欲更行移降。事关朝旨定夺，逾时亦未为晚。又乞真定府分骁武兵士，别作指挥札子：臣勘会，昨准河北宣抚使司指挥真定府骁武云翼共五指挥，各以五百人为一指挥外，共亻赞并出九百三十七人，别为两指挥。本司已依近降枢密院札子，未敢分擘，先具分擘团并人数闻奏，听候朝廷指挥去讫。臣检会昨准宣抚司札子，下河北诸路，分并指挥，兼令转运司应副木植人工修盖营房，其诸处各为少阙材木未曾修盖营房，仍分并指挥之间。已准枢密院札子，令奏候朝旨，以此诸州兵士指挥，各未曾分擘营房，亦未敢修盖。惟有真定府一处，为有见在木植甚多于未降，到札子已前，寻便依准宣抚司指挥，踏逐到营房地，支拨一色新好材木，修盖到营一座，即今将欲了手。
　　元指定作骁武兵士，各为住营内，人多屋少，多是两三家共住一间，经夏暑雨，存住不得为见官中修营，分擘指挥，人各忻然遂其私便，各自用功修盖，全不曾催督，只及月余，已相次了手。窃虑朝廷元降札子，指挥内有七百人已上处，方许分擘。今来骁武三指挥，各只是六百四五十人已上，以此不令分擘。又虑朝廷不见得本府骁武兵士已共力兴工，盖成好屋。今若却不令分擘，即恐兵士已指望上件营房屋住，顿然失望，于军情不便。伏乞朝廷特赐详察，其诸州军，即须候奏得朝旨，分定指挥，方得兴盖营房。其真定府一处已盖了营屋者，伏乞早降指挥，许令将骁武兵士，分擘为一指挥，于新盖成营内居住。所贵下顺军情，别不生事，仍乞检会部署司前奏人数，早赐施行，取进止。
　　【宋元宪公集】
　　《乞差当直兵士札子》：伏睹唐制凡在京文武职官，自一品至九品，皆给防阁庶仆州县，官僚皆有白直执衣。今来外任自知州以下至簿尉，并给兵士，散从官承符手力之类，品位至卑，犹给七人，名虽不同其于供身指使，犹用律文白直执衣之法。国朝稽若古道，备众官，惟在京臣僚兼从无准。窃见翰林学士，及尚书丞郎两省。给舍，并待制以上，皆天子从官，并有呵引条制，其从人则学士每员差开封府散从官各三人，待制以上两人，别差诸军剩员各三人，每员共得六人。至五人，其剩员又多是年老疾病，加以本营迂远，每日分番上下，尚只得一人指使。非独不任马丘走，亦且亏替官仪，非所谓尊朝廷，重台阁也。欲望圣慈下有司，将往代制度律令，比类今来官品，量添人数，又在京冗兵至众。乞除元差散从官外，只于诸军杂役兵士内。每员各给十人，以克当直，其剩员却乞放还本营。若上件官内有差任三司群牧使，御史中丞知开封府管勾，三宫观三班院提举在京诸司库务。自有合破公人兵士者，更不两给，庶其只奉朝请出出入公门辩堂阶之有差，免仪服之失体，定为新制，庶协旧章。
　　【宋洪适盘洲文集】
　　《论招军之弊札子》：隆兴二年，自淮东赴行在供职上殿臣。窃谓自古大有为之君，志先定则事必成。然而事贵乎成，不贵乎速。高宗伐鬼方，三年而克之；越王至子二十载，然后刷会稽之耻。方策所书，明验可考，今日中兴之事，非无机会。然而未遂恢复之功者，岂以兵未强而财不丰耶？臣世受国恩，素无补报，幸伏进望清光，不识忌讳，辄以本职而进狂瞽之言。伏望阶下，赦其罪而听之。臣伏见今之士卒，老疾几半。今之钱谷，枵竭可尤，军兵日得百金，分其半以出戍，既不能给其家，又不能糊其口，邦用无余，难以增益。臣愚欲乞选众臣御威命，遍至诸军，汰其老疾，计所减之数，量均百金之人，庶其驭心踊跃，锐气增倍，或谓兵贵虚声，何自苦而示寡，此徒自欺尔。又诸军之籍，虚伪相仍，今既未能一洗旧弊，则新弊不可不革。军效涅刺，其来已久。
　　掌兵者，尚犹盗赢余以为田宅之资，苞苴之奉，况荡然不加绳察乎？效用日得之镪，三倍于兵，故近年应募为兵者甚少，而其效用又不刺手，虽有臣僚申请，而将帅不复遵行。姑以杨州帅司言之，所谓效用六百十四人，岁费大农钱几七万缗，米六千石，但能挟弓负剑助帅臣驺从尔。又镇江大军，一日发营中子第数百辈，喝名于总领所，便入武勇伍中。若今日称甲，明日称乙，何以辨之？臣愚欲乞先降诏旨，赦其虚昌之罪，命所遣官，凡未刺者俱刺之，淮郡所招，令都统司择偏裨分掌，每满百人，则行拨隶而兼听所招帅守节制。仍乞在内则承旨司，在外则总领官，季以新招之数申上，有违新降三七分，招军旨挥必罚无赦。如是则兵可习而强，财可省而丰。此而不革，则军籍益伪，国费益屈，无以善其后矣。伏望圣断谋之大臣，尽革积习之弊，庶几千虑一得，少副阶下中兴之志，干冒宸严，臣不胜万死，取进止。
　　【蔡端明集】
　　《乞不与招宣毅兵士恩泽札子》：臣伏见朝廷招置京东西宣毅，陕西保捷河东河北强壮义勇等兵士。当时条约立限人数，知州通判兵马监押等，并与转官，切缘宣毅等指挥，并是拣刺诸州，为见有此酬赏，皆不能精选人材。细问疾病，一例刺面，充填人数，未久之间，逃亡病死者不少，枉令农人半失本业，虚废金帛，坐空国帑。去年陕西保捷刺面之后，却拣退数万人，以此推之，诸处之兵可知矣。况知州通判监押，分官受录，招刺兵卒，并是本职。而所招兵士，率皆疲冗，未即便加谴罪，若更转官，通计诸路招兵之官，选秩不可胜数。而胜兵之卒堪用者知有几何？计其功劳，实为滥赏。臣欲乞诸路招置宣毅等兵士，知州通判监押等，更不引用旧例酬奖，取进止。
  </div>
  <div class="pagination">
   <a href="永乐大典残卷_page153.html">
    上一页
   </a>
   <span>
    ...
   </span>
   <a href="永乐大典残卷_page149.html">
    149
   </a>
   <a href="永乐大典残卷_page150.html">
    150
   </a>
   <a href="永乐大典残卷_page151.html">
    151
   </a>
   <a href="永乐大典残卷_page152.html">
    152
   </a>
   <a href="永乐大典残卷_page153.html">
    153
   </a>
   <span class="current-page">
    154
   </span>
   <a href="永乐大典残卷_page155.html">
    155
   </a>
   <a href="永乐大典残卷_page156.html">
    156
   </a>
   <a href="永乐大典残卷_page157.html">
    157
   </a>
   <a href="永乐大典残卷_page158.html">
    158
   </a>
   <a href="永乐大典残卷_page159.html">
    159
   </a>
   <span>
    ...
   </span>
   <a href="永乐大典残卷_page155.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
