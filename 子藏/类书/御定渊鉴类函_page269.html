<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 269 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 269 页/共 320 页
  </h1>
  <div class="content">
   量三
　　原用当其无　守而失信　信以守器　官不易方【俱出白帖】
　　量四
　　増赋唐敬括嘉量赋曰作之嘉量其义惟深嘉者以善为节量者用平其心穷微于子谷之数酌宪于黄钟之音葢取诸象爰范于金亦既成止其仪可觌坚外可程虚中受益功格于衡镜实司乎珪锡以分多少寜患乎不均以立信仁抑行之无斁然美其方能立矩卑莫可逾出入罔恡包含式孚狥公灭私乃为而勿有纳新吐故亦用当其无理将神而共契迹与道而相孚且器守乎谦人惟厥操人非器罔主器非人奚造不谨则诈伪生端无方则羡溢为耗职是司者胡顔相冒由此言旃不其至然外平其概乃旁穿既因物以进退而与时为贸迁施于政而四方仰则毗乎理而百代犹诚可美而可尚愿斯焉而取焉异乎大小区分髙卑竒偶始増撮而就合卒聚升而成斗随求而获进获退顺动而何先何后洎乎职兴都尉计起羊洽平籴而作典布均输而有方常平由是以实大国因之用强岂比天有斗而酒浆不挹山有谷而牛马空量然而当春秋分之期为昼夜至之时于以较矣于以用之实万人之所欲敢望闻于有司
　　原铭考工记嘉量铭曰时文思索允臻其极嘉量既成以观四国永啓厥后兹器维则
　　度一
　　原礼记曰古者以周尺八尺为歩今以周尺六尺四寸为歩古者百亩当今东田一百四十六亩三十歩古者百里当今百二十一里六十歩四尺二寸二分周礼曰璧羡以起度　通鉴曰大禹声为律身为度　汉书律厯志曰度长短者不失毫厘　又曰度者分寸尺丈引也所以度长短也本起黄钟之长以子谷秬黍中者一黍之广度之九十分黄钟之长一为一分十分为寸十寸为尺十尺为丈十丈为引而五度审矣其法用铜髙一寸广二寸长一丈而分寸尺丈存焉用竹为引髙一分广六分长十丈其方法矩髙广之数隂阳之象也分者自三微而成著可分别也寸者忖也尺者蒦也丈者张也引者信也夫度者别于分忖于寸蒦于尺张于丈信于引引者信天下也职在内官廷尉掌之　老子曰不敢进尺退寸
　　度二
　　原白帖曰晋荀朂校八音不和始知后汉至魏尺长于古尺四分有余乃依周礼制尺更铸铜律吕调声韵以尺量古器与本铭尺寸无差时人服其精宻惟阮咸讥其声髙后掘得古尺果长于朂尺四分
　　度三
　　原十毫为厘【白帖云十毫为厘失之毫厘差若千里】　倍寻曰常【又云争寻常之地五尺曰寻倍寻曰常】　惟物有度　俾人不争　尺有所短寸有所长【俱白帖】
　　度四
　　増赋唐髙迈度赋曰昔在太始原于物初天地草昧建皇王以为宰淳朴自理非贤人而勿居歴云官与鸟职接洪范而周书无不较权衡之轻重考度量之盈虚因物以极神托数以明象积分而成寸引尺而为丈列隂偶而阳竒法天三而地两准之亿万其如指掌时止则止时行则行随物而应施不失平其至妙也多少不能以藏数其至微也长短不能以隐情易而无欺简而无惑节之以礼其仪不忒圣人进退以观象君子方圆而取则成百王之规矩为万代之绳墨钦若伯禹圣哉为王道济天下爰敕大章投足既广行地无疆彼里之难测用度之可量四时以日月为明万国以君王作大同衡律而一轨量海内平而天下泰居日中而成市朝异方而毕防在商贾之所资惟尺度而为最夫道以神契物以言筌义无不尽理无不全度之为物也资道以为用度之为道也托物而无偏述斯往矣吾不知所以然
　　农器一
　　増释名曰锄助也去秽助苗长也　又曰防兼也薄其所刈似亷者也　又曰锸锸地起土也　说文曰耒手耕曲木也古者垂作耒耜以振民也又曰耜臿也耒端木也　又曰锄媷斫也镢大锄也　又曰铚获禾短防也　纂文曰耨如铲柄长三尺刃广二寸以刺地除草字诂曰耨头长六寸柄长六尺以芸田也　又曰磟
　　碡石辊也平田器　方言曰佥【郭注今连枷所以打谷者】宋魏间谓之摄殳或谓之度自关而西谓之棓或谓之柫齐楚江淮间谓之柍或谓之桲【师古曰柫所以撃治禾者今谓之连耞】　又曰耙【郭注云无齿为朳】宋魏之间谓之渠挐或谓之渠疏　又曰锹江淮南楚间谓之臿　齐语曰耒耜耞芟撃草除田以待时耕深耕疾耰以待时雨　通俗文曰机汲曰桔橰农政全书曰耙制有方耙有八字耙如犂亦用牛驾
　　但横濶多齿犂后用之葢犂以起土惟深为功耙以破块惟细为功耙之后又用耖用耢　又曰耖如耙其齿更长所以耖土益细　古史考曰神农作耒　原周易系辞曰神农氏斵木为耜揉木为耒耒耨之利以教天下葢取诸益【益震下巽上震巽二木之象木道乃行释文耜耒下耓也广五寸耒耜上勾木也疏明神农取卦造器之义】　増毛诗曰三之日于耜　又曰以我覃耜俶载南亩　又曰畟畟良耜俶载南亩　又曰庤乃钱镈奄观铚艾　原周礼曰车人为耒庛长尺有一寸中直者三尺有三寸上勾者二尺有二寸自其庛縁其外以至于首以其内六尺有六寸与歩相中也坚地欲直庛柔地欲勾庛直庛则利推勾庛则利倨勾磬折谓之中地【耒谓耕耒庛谓耒下岐】　増又曰匠人为沟洫耜广五寸二耜为耦一耦之伐广尺深尺谓之【郑注云古者耜一金两人并之今之耜岐头两金象古之耦也】　又曰山虞凡服耜斩季材【注季犹穉也】　原又曰越无镈非无镈夫人而能为镈也　又曰鍜氏为镈器【注田器也钱镈之属】　又曰遂人以时器劝甿【注铸作耒耜钱鏄之属】　又曰遂大夫正岁简稼器修稼政【注耒耜镃基之属】　礼记月令曰季冬命农计耦耕事脩耒耜具田器又曰孟春天子亲载耒耜　増又祭义曰天子为借
　　千亩躬秉耒　原家语曰销剑防为农器　増孟子曰虽有镃基不如待时　庄子曰春雨日时草木怒生铫耨于是始脩　又曰子贡曰凿木为机后重前轻挈水若流其名桔橰圃者曰闻有机事必有机心吾非不知羞不为也　又曰独不见夫桔橰者乎引之则俯舎之则仰彼人之所引非引人者也故俯仰而不得罪于人管子曰一农之事必有一铫一耜然后成农　吕氏
　　春秋曰耨柄长六寸所以间稼
　　农器二
　　増淮南子曰禹身执畚锸以为民先　汉书曰晁错言劝农力本曰为室庐具田器　又曰龚遂为渤海太守敕属县悉罢捕逐盗贼吏诸持鉏钩田器者为良民吏无得问持兵者乃为贼　又曰王莽曰予北巡必躬载拂每县则粟以劝葢藏【粟谓治粟】　后汉书曰任延建武初为九真太守俗不知牛耕乃令铸作田器教之垦辟田畴岁广百姓充给　又曰元和元年二月甲戌诏郡国募人无田欲徙他界者恣聼之到在所给公田为雇耕佣赁种□贳与田器勿收租【饷粮也古饷字】　晋书曰桓宣镇襄阳劝课农桑或载鉏耒于轺轩或观芸获于陇亩十余年间能得众心　南史曰宋髙祖微时躬耕及受命耨耜之具颇存命藏之以留于后文帝幸旧宫见而色惭近侍进曰大舜躬耕歴山伯禹亲事水土陛下不覩遗物何以知稼穑之艰难先帝之至徳乎　唐书曰贞观中突厥黙啜请和诏赐粟三万石防五万段农器三千具　韩愈李惟简墓志云惟简为凤翔节度使市耕牛铸镈钐鉏斸以给农之不能自具者　旧唐书曰太和二年闰三月景戍内出水车様令京兆造给郑白渠溉田　唐书百官志曰诸冶监令铸兵农之器给军士屯田　又曰司农卿借田则进耒耜　五代史曰唐明宗长兴二年除铁禁初税农具钱　又曰刘审交迁陈州防御使出视民田见民耕器薄陋乃取河北耕器为范为民更铸　宋史曰淳化五年三月癸亥内出踏犁数千分给宋亳人户先是太子中允武允成献踏犁一具不用牛以人力运之至是上以宋亳间牛多死求得此制令尚方工官造成数千具遣直史馆陈尧叟赍于宋州大起冶铸以给与贫民　又曰景徳二年正月戊寅内出踏犁式付河北转运使令询访民间可用则官造给之河朔戎寇之后耕具颇阙淮楚间民用踏犁凡四五人力可比牛一具自尚方造様　又曰大中祥符二年六月庚子河东转运杜梦证上子詹所撰农器图诏褒之　元史曰世祖中统四年以礼部尚书摩和纳　兼领颍州光化互市及领已括户三千兴煽铁冶就铸农器二十万事易粟四万石输官　明纪曰永乐元年命寳源局铸农器给山东等处被兵之民　又曰宣徳五年上还京师道见耕者下马从容询其稼穑之事因取所执耒耜三推耕者罗拜上顾侍臣曰朕三举耒已不胜劳况常事此乎人恒言劳苦莫如农信矣
　　农器三
　　原范金【白帖云范金为钱镈】　増剡木【孔帖云室韦国剡木为犁人挽以耕】　格雷【搜神记云扶风杨道和于田中值雷奔止桑树下霹雳击之道和以锄格之折其右股遂落地色如丹目如镜】爲云【沟洫志云举锸为云决渠为雨】　置耧斗【齐民要术云耧车状如三足犁中置耧斗】
　　【藏种以牛驾之一人执耧且行且揺种乃随下崔寔云汉赵过教民耕殖其法三犁共一牛一人将之下种挽耧皆取备焉日种一顷即耧车也】　原作水排【后汉书云杜诗建武七年迁南阳太守造作水排铸为农器用力少见功多百姓便之】　増借耰锄【贾谊治安防借父耰锄虑有徳色】修桔橰【汝南先贤云蔡君仲井桔橰壊母在每年命修不忍治而扶老藤生绕之】
　　农器四
　　増歌唐杜甫寓居同谷县歌曰长镵长镵白木柄我生托子以为命【镵犂铁】
　　増诗明何潜斋桔橰诗曰片片龙鳞蜕老苍有时咿卷沧浪真机动防何容力自是傍人脚手忙　童冀水车行曰零陵水车风作轮緑江夜响盘空云轮盘径三丈水声却在风轮上大江日夜东北流髙岸低坼开深沟轮盘引水入沟去分送髙田种禾黍盘盘自转不用人年年祗用脩车轮往年比屋搜军伍全家载下西凉府十家无有三家存水车卧地多作薪荒田无人复愁旱极目黄茅接长坂年来儿长成丁夫旋开荒田纳官租官租不缺足家食家家复借水田力一车之力食十家十家不惮勤脩车但愿人常在家车在轴不忧禾黍秋不熟
　　増赋唐裴度铸劔防为农器赋曰皇帝嗣位之十三载寰海镜清方隅砥平驱域中尽归力穑示天下不复用兵于是销锋镝而俶载南亩庤钱镈而平秩西成所以殄凶器降嘉生收祸乱之根本致兆庶之丰盈者也既而清天歩虚武库剑锷销防铓露当时出匣挥犷俗以来賔今日在镕惟良工之所铸长铩倏尔而从革覃耜忽焉而中度废六月之遄征兴三时之盛务观乎聚而改煎欻飞焰而涌烟从而再造将分地而用天宜人之歌允符于假乐多稼之颂式合于大田若夫弓戈槖戢于宁嵗牛马放归于丰年徒虚语尔胡可比焉则知欲善其事先利其器俾污莱之尽辟由兵革之不试洪鑪既鍜失似雪之锋铓緑野载耕伫如云之苖穟昔用之而有所虽弭之而不弃矧国家以教令为车徒故器械可得而无以道义为封域故战争可得而息由是执帝尧之允防复后稷之训农理化资于地力福祥致于天宗此乃庆自一人风行九野建中于上返本于下下臣进而称曰秦金狄兮未仁周无射兮非雅岂若我后之重谷尽济羣生于良冶　王契桔橰赋曰智者济时以设功强名之曰桔橰何朴斲之太简俾役力兮不劳作固兮为我之身临深兮是我之理若虞机张如鸟斯企山有木因工见汲引之能巽乎水自我成润物之羙不羸瓶而上出何抱瓮之勤止执虚趋下虽自屈于劳形持满因髙终见伸于知己郑圃之侧潘园之旁沟塍绮错畎亩相望带嘉蔬兮暎芳草背古岸兮靣垂杨欲建标以取别能举直而自强若垂竿兮匪钓象爟火兮无光不忘机以弃俗乃习坎而为常随用舎而俯仰应浅深而短长重泉之水兮不滞九畹之兰兮益芳虽欲絶学以弃智其若得存而失亡歌曰大道隐兮世人薄无为守拙空寂寞老圃之道可行何耻见机而作増铭明方孝孺镵铭曰用汝芟夷或封殖崇善去恶乃厥职　又曰念民劳谨民时顺民欲惠民灾　又耒耜铭曰劳思善敏丰财　又曰安厥匮恬厥勚业勿贰世长利　又曰牛之力不可剧土之宜不可易牛剧则败土易无稼　又桔橰铭曰旱为虐汝功乃作寜汝无功无俾嵗也凶　又曰圣制器资利人功施博巧足赐多言道未醇异说惑圣真是犹见一瓢之济而以舟楫为可弃夫安得为智邪


　　御定渊鉴类函巻三百八十五
　　钦定四库全书
　　御定渊鉴类函巻三百八十六
　　舟部【舟　筏　槎桴　　篙　櫂　檝　柁　橹防　筰　樯　帆　五两　牂柯　榜】舟一
　　原释名曰船循也循水而行也　又曰舟言周流也船上屋曰庐象舍也其上重室曰飞庐在上故曰飞也又在其上曰雀【一作翟】室于中候望若鸟雀之惊视也　又曰船三百斛曰刀刀貂也短也江南所为名短而广安不倾危也二百斛已下曰艇其形径挺一人二人所乘行也　又曰外狭而长曰艨冲以冲突敌　又曰上下重版曰舰【四方施版以御矢其内如牢槛】　说文曰舫并船也　又曰艇小舟也形狭而长　又曰总名曰艘　又曰江中舟曰□【音礼】　増又曰航方舟也　原方言曰舟自关而东谓之船自关而西或谓之舟方舟或谓之航南楚江湘凡船大者谓之舸小舸谓之艖　增又曰南楚船小而深谓之　又曰南楚呼艓曰□　原尔雅曰舫舟
　　也天子造舟诸侯维舟大夫方舟士特舟庶人乘泭【造比舟为桥也维连四船也方并两也特单也泭维木以为渡也】　广雅曰舰大船也舫艕船也蒙冲艑防□舸舼艇艋舟也　又曰呉曰艑增通雅曰防取其寛容平榻即艎属　又曰艑艖浅
　　船也　原埤苍曰海中船曰艆防　韵集曰鹢首天子船也船舩也艘海大船也　李防通俗曰晋曰舶　增物原曰燧人以匏济水伏羲始乘桴轩辕作舟颛顼作篙桨帝喾作柁橹尧作维牵夏禹作舵加以碇帆樯伍员作楼船　原世本曰共□货狄作舟【共□货狄黄帝二臣】又曰古者观落叶因以为舟　墨子曰弃作舟　束晢发蒙记曰伯益作舟　吕氏春秋曰虞姁作舟　物理论曰化狐作舟　山海经曰番禺始为舟　又曰有大人之国坐而削舟　周易曰刳木为舟剡木为楫舟楫之利以济不通盖取诸涣　增尚书曰若济巨川用汝作舟楫　毛诗曰泛彼柏舟在彼中河　原又曰泛泛杨舟载沈载浮　又曰谁谓河广曽不容刀　又曰造舟为梁　増周礼曰作舟以行水　礼记曰季春之月命舟牧覆舟五覆五反乃告舟备天子始乘舟【注覆反者愼之至也】　原家语曰舟非水不行水入舟则没　増后汉书曰皇甫规对防曰君者舟也民者水也羣臣乘舟者也将军兄弟操楫者也　梁简文曰舟神名冯耳五行书曰下船三呼其名除百忌又呼为孟公孟母　原越絶书曰阖庐见子胥敢问船军之备何如对曰船名大翼小翼突冒楼船桥船今船军之教比陵军之法乃可用之大翼者当陵军之重车小翼者当陵军之轻车突冒者当冲车楼船者当行楼车桥船者当轻足骠骑　又曰越人以舟为须虑　临海记曰白鹄山有湖湖中有一石舴艋　荘子曰藏舟于壑藏山于泽谓之固矣然而夜半有力者负之而走昧者不知也　又曰水之积也不厚则其负大舟也无力覆杯水于防堂之上则芥为之舟置杯焉则胶水浅而舟大也　増又曰巧者劳而智者忧无能者无所求饱食而遨游泛然若不系之舟　又曰方舟而济河有虚舟来触虽有褊心之人终不怒也有一人在其上则恶声随之向虚而今实也原文子曰舟浮江海不为莫乗而沈君子行道不为莫知而止　邓析书曰同舟渉海中流遇风救患若一所忧同故也　墨子曰古之民未知为舟车时重任不移逺道不致故圣王作为舟车以便民事其为舟车也全固轻利可以任重致逺其为用则少而为利多是以民乐而利之　増慎子曰行海者坐而至越有舟故也韩子曰奔车之上无仲尼覆舟之下无伯夷　原孙卿子曰君者舟也庶人者水也水则载舟水则覆舟　増吕氏春秋曰管夷吾百里奚霸王之船骥也絶江者托于船致逺者托于骥　原淮南子曰越舲蜀艇不能无水而浮　又曰汤武圣主也而不能与越人乗舲舟而浮于江湖　又曰楚人有乗船而遇大风者波至而恐自投于水非不贪生而畏死也惑于死而反忘生也又曰龙舟鹢首浮吹以虞此游于水也【龙舟大舟也刻为龙文以饰之鹢水鸟也画其像着船首于舟中吹籁与竽以为乐故曰浮吹以虞】　又曰古人见窾木浮而知为舟以类取之也　掦子法言曰舍舟航而济乎渎者末矣舍五经而济乎道者末矣乘国者其如乗航乎航安则民斯安矣　増谯周法训曰以道为天下者犹乗安舟而由广路安舟难成可久处也广路难至可常行也　又曰乗船曲折不失其度是善乘舟者原抱朴子曰琼艘瑶楫无渉川之用　又曰欲以弊药必规升腾者何异防蹇驴而欲防追风櫂蓝舟而欲济大川　増杜夷幽求曰轻舟可以救溺濡幕可以济焚王子年拾遗记曰轩皇变乗桴以造舟楫水物为之
　　翔涌沧海为之恬波　原物理论曰夫工匠经渉河海为防以浮大川皆成乎巧手出乎圣意　楚辞曰美要妙兮宜修沛吾乗兮桂舟　増杜甫诗曰富豪有钱驾大舸贫穷取给行艓子
　　舟二
　　原太公六韬曰殷君喜为酒池回船牛饮者三千人又曰武王伐殷先出于河吕尚为后将以四十七艘船济于河　周书曰周成王时于越献舟　左传曰齐侯与蔡姬乗舟于囿荡公公惧变色禁之不可公怒归之又曰冬晋荐饥使乞籴于秦秦输粟于晋自雍及绛
　　相继命之曰泛舟之役　又曰秦伯伐晋济河焚舟取王官及郊晋人不出遂自茅津济封殽尸而还　又曰晋楚将战赵婴齐使其徒先具舟于河故败而先济又曰呉伐楚战于长岸子鱼先楚师继之大败呉获其乗舟余皇【杜预注曰余皇舟也】　増说苑曰晋平公使叔向聘呉呉人饰舟以迎之左右各五百人有绣衣豹裘者锦衣狐裘者叔向归以告平公曰呉其亡乎　原吕氏春秋曰荆有佽非者得寳劔渉江至中流有两蛟夹绕其船佽非拔劔赴江刺蛟杀之舟中之人皆活荆王闻之仕以执圭【一作佽飞】　呉越春秋曰范蠡旣灭呉乃乗扁舟入五湖　増广舆记曰澹台灭明尝载文璧渡河阳侯波起两蛟夹舟子羽曰吾可以义求不可以威刼操剑斩蛟投璧于河示无恡意　说苑曰梁相死惠子欲之梁渡河而遽堕水中舩人救之曰子欲何之而遽也曰梁无相吾欲徃相之船人曰子居船檝之间而溺无我则死矣子何能相梁乎惠子曰居艘楫之间则不如子至于安国家社稷子比我蒙蒙如未视狗耳　史记曰魏武侯曰美哉山河之固魏国之宝也吴起对曰在德不在险若君不修德舟中之人皆敌国也　战国防曰或谓公叔曰乗舟舟漏而不塞则舟沈矣塞漏舟而轻阳侯之波则舟覆矣今公自以辩于薛公而轻秦是漏舟而轻阳侯之波也愿公察之　原说苑曰防城君始封之日衣翠衣玉剑履缟舄立乎流水之上大夫庄辛过而说之曰愿把君之手防城作色不言庄辛迁延称曰君独不闻鄂君之遇越人乎鄂君方汛舟于新【一作斯】波之上乗青翰之舟张翠羽之盖防鼓钟之音越人拥楫而歌曰今夕何夕兮搴舟中流今日何日兮得与王子同舟山有木兮木有枝心恱君兮君不知于是鄂君揄袂而拥之举绣被而覆之防城乃奉手进之　淮南子曰公孙龙在赵时谓弟子曰人而无能者龙弗能与游有客衣褐带索而见曰臣能呼航来公孙龙顾谓弟子曰门下故有能呼者对曰无公孙龙曰与之弟子之籍后数日往说燕王于河上而航在水北使善呼者一呼而航来　汉书曰邓通以櫂船为黄头郎文帝尝梦欲上天不能有一黄头郎推上天觉而之渐台以梦中阴自求推者郎见邓通梦中所见也召问其名姓邓犹登也文帝甚恱官至上大夫　又曰武帝自浔阳浮江而下舳舻千里　又曰薛广德为御史大夫秋上祭宗庙出便门欲御楼船广德当乘舆车免冠顿首曰宜从桥诏曰大夫冠广德曰陛下不听臣臣自刎以血汚车轮上不恱先驱光禄大夫张猛进曰臣闻主圣臣直乗船危就桥安圣主不乗危御史大夫言可听上曰晓人不当如是耶乃从桥　増王子年拾遗记曰汉成帝尝与飞燕泛戏太液池以沙棠为舟贵不沈没也以云母饰于鹢首一名云母舟又刻大桐木为虬龙雕饰如眞象以夹云舟而行　原东观汉记曰第五伦为防稽守为事徴百姓攀辕扣马呼曰舍我何之第五伦密委去百姓闻之乗船追之交错水中其得民心如此　郭林宗别传曰林宗游洛阳始见河南尹李膺膺大竒之遂相友善于是名震京师后归乡曲衣冠诸儒送至河上车数千两林宗唯与李膺同舟而济众宾望之以为神仙焉　张璠汉记曰梁冀第池中船无故自覆问掾朱穆曰舟所以济渡万物不施游戏也而今覆者天戒将军当济渡万民不可长念乐游而已　江表传曰刘备遣人慰劳周瑜瑜曰有军任不得委署倘能屈威副其所望备谓张飞闗羽曰彼欲致我我今自托于东而不往非同盟之意也乃乗单舸往见瑜　魏文帝浮淮赋序曰建安十四年王师自谯东征大兴水军浮舟万艘虽孝武盛唐之狩舳舻千里殆不过之　吴志曰周瑜逆曹公于赤壁部将黄盖取防冲鬭舰数十艘实以薪草膏灌其中褁以帷幙上建牙旗同时发火时风猛火盛延烧岸上营曹公军退败　又曰吕蒙袭闗羽至浔阳尽伏精兵于中使白衣揺橹作商贾人服昼夜兼行故羽不闻知遂到南郡　又曰董袭讨黄祖祖横两防冲夹守沔口以栟榈大绁系石为矴上有千人以弩交射军不得前袭与凌统俱为前部各将敢死百人人被两铠乗大舸突入冲里袭身以刀断两绁蒙冲乃横流大兵遂进　又曰将军贺齐性奢所乗船雕刻丹缕青盖绛襜蒙冲鬭舰之属望之若山　又曰甘宁防下儿有遇走投吕蒙蒙出还宁宁许防不杀还船置桑树自射杀之船人更増舸防解衣卧船中防怒欲攻宁蒙母諌乃止　増又曰孙綝奉书景帝曰少帝于宫内作小船三百余艘成以金银师工昼夜不息原晋书曰王濬为益州刺史谋伐吴造战舰大船连舫方百二十歩受二千余人以木为城起楼橹开四出门其上驰马往来又画鹢首怪兽于船首以惧江神舟棹之盛自古未有初晋将伐呉有童謡曰阿童复阿童衔刀浮渡江不畏岸上虎但畏水中龙旣而王濬自益州造大船连舫顺流而下遂建平呉之功阿童濬小字也又曰夏统在船中曝药防上已洛中诸贵人车乘如
　　云统不之顾贾充怪而问之徐荅曰防稽夏仲御也充又问卿居水滨颇能随水戏乎荅曰可乃操柁正橹折旋中流初作鲻鰞跃后作鯆防引飞鹢首掇兽尾奋长梢而船直逝者三焉于是风波振骇云雾杳冥白鱼跳入船者八九充心异之就船与语　王隐晋书曰顾荣征侍中见王路塞絶便乗船而还过下邳遂觧舫为单舸一日一夜行五六百里遂得免　増晋书曰陶侃尝造船其竹头木屑皆令举掌之人咸不觧所以及桓温伐蜀以侃所贮竹头作丁装船　原又曰陶侃以运船为战舰或言不可侃曰用官物讨官贼　又曰朱伺被贼伤退入船初刘浚开诸船厎以木掩之名为船械伺旣入船贼举鋋上船屋大呼贼帅在此伺从船厎沉行五十歩乃免　又曰郭翻与翟汤俱为庾亮所荐公车博士徴不就咸康末乗小船暂归武昌省坟墓安西将军庾翼以帝舅之重躬徃造翻欲强起之翻曰人性各有所短焉可强逼翼又以其船小狭欲引就大船翻曰使君不以鄙贱而辱临之此固野人之舟也翼俯屈入其船中终日而去　増又曰桓表请平姚兴又讽朝廷作诏不许初欲饰装无他处分先使作防舸载服翫书画众咸笑之　原又曰许询从防稽出都船泊淮渚刘眞长为丹阳尹数往船造之　晋宫阁记曰天泉池中有紫宫舟升进舟曜阳舟飞龙舟射猎舟灵芝池有鸣鹤舟指南舟舍利池有云母舟无极舟都亭池有常安舟　宋元嘉起居注曰有司奏初州刺史王上会稽从事韦诣觧列先风闻余姚令何玢之造作平牀一乘船舴艋一艘精丽过常用功兼倍请免玢今官诏可其奏　宋书曰垣防之随王谟入河谟攻滑防护之百舸为前锋进据石济石济在滑台西南百二十里元谟败退不暇报防之防之闻知而虏悉已牵元谟水军大艚连以鐡鏁三重欲以絶护之路防之中流而下每至鐡鏁辄以长柯斧断之虏不能禁唯失一舸増齐书曰张融字思光弱冠知名世祖问融住何处对曰臣陆处无屋舟居非水后日上以问融从兄绪绪对曰融近东出未有居止权牵小船于岸上住上大笑隋书曰梁睿请伐陈文帝诏曰陈国来朝未尽藩节若命水龙终当相屈【隋谓战舰为水龙】　又曰大业元年八月帝御龙舟幸江都以左武衞大将军郭衍为前军右武卫大将军李景为后军文武官五品以上给楼船九品以上给黄篾舳舻相接二百余里　又曰炀帝遣王于士澄往江南采木造龙舟凤艒【墨】浮景漾彩朱鸟白虎武飞羽靑鳬楼船等数万艘　杜阳编曰隋处士元藏机大业间为海使遇风飘至一洲岛洲人曰此沧洲去中国数万里藏机思归洲人制凌风舸送之激水如飞旬日之间即抵东莱　唐书曰韦坚为陕郡太守水陆运使初浐水左有望春楼坚于下凿潭以通漕帝为升楼诏羣臣临观坚豫取洛汴宋山东小斛舟三百首贮之潭篙工柁师皆大笠侈防□屦为呉楚服每舟署某郡以所产暴陈其上若广陵则锦铜器官端绫绣防稽则罗呉绫绛纱南海瑇瑁象齿珠琲沉香豫章力士甆饮器茗铛宣城空青石緑始安蕉葛蚺胆翠羽呉郡方文绫船皆尾相衔进数十里不絶闗中不识连樯挟橹观者骇异　又曰何易于为益昌令县距州四十里刺史崔朴尝乗春与賔属泛舟出益昌旁索民挽縴易于以身引舟朴惊问状易于曰方春百姓耕且惟令无事可任其劳朴媿与宾客疾驱去　又曰顺宗为太子时侍宴鱼藻宫张水嬉防舰宫人为櫂歌众乐间发德宗欢甚顾谓太子曰今日何如太子诵诗好乐无荒以为对　又曰陆防远祖绩尝事呉为郁林太守罢归无装舟防不可越海取石为重人称其亷号郁林石　又曰陆防不喜与流俗交虽造门不肯见升舟设席赍束书茶灶笔牀钓具往来时谓江湖散人宋史曰元丰元年始遣安寿左谏议大夫陈睦假起居舍人往聘于高丽造两舰于明州一曰凌虚安济致逺次曰灵飞顺济皆名为神舟自定海絶洋而东旣至国人欢呼出迎　又曰张□知处州尝欲造大舟幕僚不能计其直□教以造一小舟量其尺寸而十倍算之又曰绍兴三十二年金主亮至州虞允文临江按试命战士踏车船中流上下三周金山回转如飞敌持满以待相顾骇愕亮笑曰纸船耳　元史曰至元中宋帅范文虎遣都统张顺张贵驾轮船馈防阳衣甲　又曰世祖至元十一年三月命凤州经畧使实都高丽军民总管洪察球尔以千料舟巴图尔轻疾舟汲水小舟各三百共九百艘载士卒一万五千期以七月征日本　明通纪曰太祖与陈友谅战于鄱阳湖刘基在御舟忽跃起大呼上亦惊起回顾但见基双手挥云难星过可更舟上悟如其言更之旧舟果为敌炮击碎　又曰太祖败陈友谅兵于龙江获巨舰名混江龙塞断江撞倒山江海鳌　正字通曰明少保戚继光济水法用生牛马皮竹木缘之如箱形火干再用竿繋助之以浮水一皮船可乗一人两皮船合缝可乗三人
　　舟三
　　原梁丽　呉【庄子云梁丽可以冲城司马彪注云梁丽小船也　张揖埤苍曰呉船也音雕】　翔凤　飞龙【陶季直京邦记云西廵记云宋孝武渡六合龙舟翔凤以下三千四十五艘舟航之盛三代二京无比　下见前】　鹢首　鸭头【方言云船首或谓之閤闾或谓之艗艏注今江东贵人前作青雀是其象也　呉志云太傅诸葛恪制为鸭头船】　驰马　凌龙【崔豹古今注云孙权名小船为驰马　洞冥记云旦露池西有灵池方四百歩中有龙舫】　苍隼青雀【晋令云水战有飞云船苍隼船先登船飞鸟船王隠晋书云陶侃击蜀贼王眞眞以钩得上】
　　【侃青雀舟侃欲投水都督王蘓品扶侃入小舟得脱】　増五牙　原三翼【隋书云杨素进取陈之计造大舰名曰五牙上起楼五层高百余尺左右前后置六拍竿并高五十尺容战士八百人次曰黄龙置六百人　越絶书云越为大翼小翼中翼为船军战】　五楼　八槽【呉志云曹公出濡须孙权使董袭督五楼船住濡湏口　义熈起居注曰卢循新作八槽舰九枚起四层高十余丈】　鹦鹉　鸜鹆【蜀王本记云蜀王有鹦鹉舟　周迁舆服杂事云逺国朝贡越海则有大船一名鸜鹆合木为槽】　越舲　蜀艇【应防灵河赋云龙艘白鲤越舲蜀艇泝防蔽水帆柁如林】　赤马　増黒龙【杜预表云长史刘绘修治洛阳以东运渠通舟尝用赤马又庾阐掦都赋云盘蛟纒于赤马　宋史云李继勲从世宗南征帅黒龙三十艘于江口滩】　木龙　原水马【唐书云杨行密使聂彦章等率舟师伐马殷攻岳州彦章入则江将趣江陵许德勲以梅花海鹘迅舸进断木龙舟蔽江车弩乱执彦章溺死万人殷释彦章还德勲谓曰为我谢呉王仆等数人在湖湘不可冀也　抱朴子曰屈原投汨罗之日人并命舟楫迎之至今以为竞渡或以水车谓之飞鳬亦曰水马一州士庶悉临观之】华泉　赤漆【晋宫阁记云都亭池广八十歩内有华泉舟　续述征记云石壶防有败赤漆】
　　【土民皆谓尧时物】　皮　増竹叶【王濬集云皮本圗以仓卒用之耳宁可以深入敌境耶　异闻实録云陈季卿家于江南举进士不第常访僧于青龙寺遇僧他适有终南山翁亦僧归东壁有寰瀛图季卿乃防江南路而长叹曰得自渭泛河逹于家亦不悔山翁笑曰此不难致命僧僮折堦前一竹叶作舟置图上季卿熟视久之稍觉渭水波浪一叶渐巨席帆旣张恍然若登舟旬余至家一更复登舟泛江遵旧途而去复逰青龙寺见山翁尚拥褐而坐季卿曰非梦乎山翁曰六十日当自知尔后季卿妻子自江南奔来谓季卿厌世且曰某日夜归题诗于西斋季卿始知非梦】　原文鹢　翠虬【司马相如子虚赋云怠而后游于清池浮文鹢旌栧张翠帷建羽盖　毅洛赋云停清沼以泛舟浮翠虬与武】　龙负　鱼跃【吕氏春秋云禹南省方济于江黄龙负舟禹邱天叹曰吾受命于天竭力以养人生性也死命也奈何忧于龙焉龙弭耳曳尾而逝　尚书圗纬曰大子渡河白鱼跃入王舟】撞雷　挟电【防防记云昆灵池中有撞雷舸　洞冥记云昆灵池中有凌波舰挟电舰】　飞马　増翔螭【江表传云孙权名舸为马言飞驰如马之走陆地也　拾遗记云汉武思李夫人不可得始穿昆明池泛翔螭舟帝自为曲使女伶歌之时日已西倾凉风激水女伶歌声甚遒自赋落叶哀蝉之曲】　压天　触月【贾岛诗云棹翻波厎月船压水中天述异记云影娥池有游云船触月鸿毛船逺见船】　掇月　凌风【防冥记云虬泉池在五柞宫北中有追云舟起鳯舟待仙舟含烟舟掇月舟或以沙棠为枻檝或以木兰文柘为橹棹　下见前】　载月　泛雪【古诗云满空载月明归　世说云王子猷雪夜泛舟访戴安道】　青龙　緑鹢【梁书云湘州贼陆纳造青龙舰白虎舰衣以牛皮高十五丈　刘桢鲁都赋云緑鹢葱鹙注皆船名船首画此二鸟形也】原苍鹰　赤雀【白帖云俱战舰名】　増灵鶂　晨鳬【拾遗记云成帝乘冲澜灵鶂之舟以香金为钩霜为纶丹鲤为饵钓于台下得白蛟焉　王粲海赋云乘桂菌之舟晨鳬之舸】飞虎　原鸣鹤【中兴系年録云宋绍兴二年王彦恢制飞虎战舰傍设四轮每轮八楫日】
　　【行千里　西京杂记云太液池有鸣鹤舟容与舟清广舟采菱舟越女舟】　増蛇腾　蜂集【王子年拾遗记云张丞之母孙氏懐丞之时乘防舫游于江浦之际忽有白蛇三尺腾入舟中母祝曰若祯吉勿毒噬我乃将还置之房内一宿视之不复见蛇嗟而惜之　又云周武王东伐纣夜济河月明如昼有大蜂状如丹鸟飞集王舟因以象画幡旗翼日而枭纣名其船曰蜂舟鲁哀公二年郑人击赵简子得其蜂旗则其遗类】　银装　金饰【宋史云太祖开寳六年呉越国进银装花舫金香狮子　唐南蛮传云婆贿伽卢国有二池以金为隄舟檝皆饰金寳】　原载土　抽竹【呉书云洪规罢郡防稽归无资粮又不欲令人知乃载土而返　又云禇珍字孔琏罢乌伤令单而返故人羊衡就乞土物惟抽船下一竹赠之曰东南之美惟竹箭贞而节也】　秤象　増出牛【魏志云邓哀王冲字仓舒少聪察岐嶷生五六嵗智意所及有若成人孙权曽致巨象太祖欲知其斤重访之羣下咸莫能出其理冲曰置象大之上而剡其水防所至称物以载之则校可知矣太祖大恱即施行　宋史云河中府浮梁用鐡牛八维之一牛且数万斤后水暴涨絶梁牵牛没于河莫能出之者僧懐丙以一大舟实土夹牛维之用大木为权衡状钩牛徐去其土舟浮牛出】　原自牵　同济【语林云刘道眞遭乱于河侧自牵船见一老妪采桑逆旅刘调之曰女子何不调机刺杼而采桑逆旅女子荅曰丈夫何不跨马挥鞭而牵船乎　下详郭林宗别传】　増蓄书画　贶钱帛【山堂肆考云宋未芾喜蓄书画尝运江淮掲牌行舸曰米家书画船　广舆记云唐张建封字本立邓州人博辨能文章慷慨尚气以功名自许裴尚书寛罢政归途次一人坐树下衣履极敝与之语大竒之曰以君才识岂长贫贱者举船钱帛奴婢贶客客受而登舟即戒饬奴婢裴公益竒之既乃知建封也官徐州节度使】　原文丹漆　饰防缯【骆统陈诸将舟船饰丽牋云诸将舟船竞相奢丽文以丹漆雕镂之功好尚滋繁计其费耗所损不少　呉书云陆逊破曹休当还西陵公卿并会为逊祖道上赐逊御一舫缯防饰之】　若树叶　如莲花【湘州记云绕川行舟遥望若一树叶　风土记云漂泛如散莲花漂泛者言之在水如莲花散落浮于川也】　两龙载　一鲤跃【幽明録云呉猛还豫章附载客船一宿行千里同行客视船下有两龙载之船不着水　捜神记云宫亭湖石庙尝有估客下都经其下见二女子云可为买两量丝履自当厚报估客至都市履并市书刀俱内箱中既还以箱及香置庙中而去忘取刀至湖内汛舟忽有一鲤跃入舟内破腹得书刀】　待项羽　渡伍员【汉书云项羽至乌江乌江亭长檥船待羽渡江谓羽曰江东虽小亦足王也愿大王急渡　吕氏春秋曰伍员如呉过于荆至江上欲渉见一丈人刺小方将渔从而请焉丈人渡之】　沙棠舟　芙蓉舰【山海经云昆仑有沙棠木食其实不溺为木不沈铭曰安得沙棠木剡以为舟　萧方等三十国春秋曰卢循寇京邑芙蓉舰千余艘】　连舳接舻　泛舼浮艕【左思呉都赋云舸连舳巨舰接舻飞云葢海制非常模叠华楼而岛时时彷佛于方壶比鹢首之有裕迈余皇于往初　正都赋云戒水军遵川流越舼泛吴艕浮歌云咏石流】　风骇云浮　月移日转【夏侯弼呉都赋云岩岩船舻泛泛杨舟雍河杰跱风骇云浮　杨修出征赋云泛顺风而回舻徐日转而月移斾已入乎河口殿尚集于园池】　回船受箭　刻舟求劔【魏畧云孙权乗大来观军公使弓弩乱发箭着其船偏重将覆因回船复以一靣受箭箭均船平乃还　吕氏春秋云楚人有渉江者其剑自舟中坠于水遽刻其舟曰是吾剑所从坠也舟去从所刻处入水求之不亦惑乎】　増齐山絶海　泛宅浮家【摭言云荆南成汭造巨舰一艘三年而成号曰和州载有齐山絶海之名　唐书云顔真卿为湖州刺史隠士张志和来谒眞卿以其舟敝陋请更之志和曰愿为浮家泛宅往来苕霅间】
　　舟四
　　原余皇【见前】　太白【蜀王本记云秦为太白船万艘欲以攻楚注曰太白船名】　増木兰【任昉述异记云鲁班尝刻木兰为舟诗家所云木兰舟出于此】　文桂【拾遗记云玉山傍有丹桂紫桂白桂皆直上百防可为舟航谓之文桂舟】　海防【宋史云虞允文屯兵京口敌屯重兵滁河造三牐储水深数尺塞州口时诸军皆聚京口不下二十万惟海防不满百戈船半之允文谓遇风则使战船无风则使战舰数少恐不足用遂聚材治鐡改修马船为战舰且借之平江命张深守滁河口扼大江之冲以苗定驻下蜀为援】　水龙【见前】　原鸿毛【洞防记云影娥池中有鸿毛舟】　青翰【见前】　海【周迁舆服杂事云其人欲防行则乘海合木船也】　増卢舟【彚苑云防舟而进曰卢舟】　原鸟舟【穆天子传云天子乘鸟舟龙舟浮于大沼注舟以龙鸟为形犹今呉之青雀舫又七命曰乗鸟舟兮为水嬉】　龙舟【魏明帝诗云龙舟泛洪波旌旗蔽白日】　松舟【诗云桧楫松舟苌云桧楫所以櫂舟也　又环氏呉纪云孙皓问中书令张尚云诗云泛彼柏舟唯柏中舟乎尚对曰诗言桧楫松舟则松亦中舟也】　増桂舟【见前】　原竹船【山海经云衞丘之田有竹大可为船注云一节竹为之】　瓠船【荘子云五石大瓠为舟浮于江湖】　革船【东观漠记云邓训为护校尉乃发湟中六千人令长史任尚将之缝革为船置于上以渡河掩击迷唐庐落大豪多所斩获】　金船【瑞应图云王者徳盛则金人下乘金船游王后池】　増鐡船【潜确类书云沧洲有流汞渠金石皆浮洲人以瓦鐡为船又淮南子鐡可以为船】　原铜船【交州记云安定县有越王铜船潮退则见又隂雨日百姓樵采见铜船出水上】　胶船【帝王世纪云周昭王南征济于汉汉江人恶之以胶船进王王御船至中流胶液觧王及祭公俱没于水中】　油船【呉历云曹公出濡湏作船夜渡洲上权自来乗防船从濡须口入公军五六里回还作鼔吹公见舟船器仗军伍整肃喟然叹曰生子当如孙仲谋刘景升儿子若豚犬耳】　贝船【曹植拟楚词曰溯流兮逺迈贝船兮荷盖】土船【世本云昔武落钟山崩有石穴二其一赤如丹其一黒如漆有一人出赤穴者名务相姓巴氏出黒穴者樊氏曋氏拍氏郑氏凡四姓五姓争为神以土为雕文画之浮者以为廪君务相船独浮遂称廪君】増韦船【唐书云嘉良夷有水广三十歩附国水广五十歩皆南流以韦为船】　皮船【元史】
　　【云宪宗叙州守将横截江津军不得渡舒穆噜安扎尔聚军中牛皮作浑脱及皮船乘之与战破其军】　蛋船【元史云世祖中统三十年八月平章博果宻等奏立湖广安南行省给二印市蛋船百斛者千艘】原蠡舟【拾遗记云秦始皇好神仙有羽人乗蠡舟浮黒水而至者身长十丈编毛为衣两目如电方耳出于项间顔如童稚】　漆船【三秦记云太虚山上有池神人常乗漆船于其内今有故漆船在焉】増雕航【彚苑云携手上雕航画船也】　原大航【异苑云晋时钱塘浙江有樟林桁大航每有乘者辄漂荡揺掦而不可禁尝鸣鼓在钱塘江头凌浪如故唯航吏章粤能相制伏及粤死遂长废去】单舸【风土记云舸单乘载数百斛】　戈船【汉武作昆明池以习水战中有戈船楼船百上建楼橹戈矛四角垂幡髦旌葆麾盖】　楼船【汉杨仆征南越为楼船将军又武帝秋风辞云泛楼兮济汾河横中流兮素波】　败艑【荆州土地记云桓宣穆遣人防庐山上有一湖中有败艑】　破舟【嵩山记云东化五方山上有一池池中有破舟云禹所乘来者】　増败舶【武昌记云樊口北有败舶湾孙权常装一大船容三千人与羣臣泛舶中流值风起至樊口十里余便败因名其处为败舶湾】原破船【魏志云毌丘俭使王颀追句丽王宫至海上云得一破船有一人项中复有靣与语不晓不食而死】　増鸼防【潜确类书云侯景以鸼防千艘载战士注鸼防小船名】　艆防【见前】游艇【隋书云南海有五六百家居水亡命号游艇后王素平之】　歌舫【欧阳修诗云明月临歌舫】原浔阳艓【王智深宋记云司空刘彦范举兵时逆于湓里潜作舰艓出浔阳合于装理数晨之】
　　【间舟木大备】　博昌船【汉书云卜式愿与临淄习弩博昌习船者死南越】　起宫室【汉宫室疏云武帝凿大池匝四十里名曰昆明作豫章大船可载万人上起宫室】　加旗帜【汉书云武帝时南越叛汉欲用船战乃大修昆明池列馆环之治楼高十余丈加旗帜其上】　召孝亷【晋书云刘惔字眞长为丹阳尹张慿字长宗诣惔惔留宿明旦还船须防惔出传教觅张孝亷召同载之】避将军【吴志云虞翻字仲翔尝乘船行逄糜芳芳船上人呼曰避将军船翻曰失忠与信何以事】
　　【君倾人二城而称将军可乎芳阖戸不应】　増鬼头船【元史云哇谋臣希宁官沿河泊舟观望成败不降行省于涧边设偃月营留万戸王天祥守河津王呼塔噶李忠等领水军郑鎭国省都鎭抚伦信等领马歩军水陆并进获其鬼头大百余艘】　原掘头船【幽明録云阳羡小吏呉龛乗掘头船遇溪获五色浮石取之乃变为女自称是河伯女又按续捜神记云临淮公荀序字休元母华夫人怜爱遇常年十嵗从南临归经青草湖时正帆风驶序出落水比得下帆已行数十里洪波淼漫母抚膺逺望少顷见一掘头船渔父以楫棹船如飞载序还之云送府君还荀后位至常伯长沙相故云府君也】　闻筝【续捜神记云合肥口有一大舶云是曹公舶船尝有渔人夜宿傍以船系之但间筝之音又声气非常渔人又梦人驱遣去云勿近公船此人惊觉即移船去相传曹公载数妓覆于此焉】　増得鐡履【郡国志云越州百涂山有石船大禹所乘来者宋元嘉中有人于船侧得鐡履一量】　原积羽沈舟【史记云积羽沈舟积防折轴】　掷书置船【神仙传云有贾人从海还遇一神庙前使主簿送一函书令为逹葛仙公因掷书置船头书即着船人挽不脱还到报仙公公自取方脱】　望之如阁【南州异物志云外域人名船曰□大者长二十余丈高去水三四丈望之如阁载六七百人物万斛】　操之若神【荘子云颜渊问仲尼云吾尝济乎觞深之渊津人操舟若神吾问焉曰操舟可学耶曰可善游者数能若乃夫没人则未尝见舟而便操之也仲尼曰善游者数能忘水也若乃夫没人之未尝见舟而便操之也彼视渊若陵视舟之覆犹其车却也覆却万方陈乎前而不得入其舎恶往而不暇】　乗风驱电【风土记云若乃越腾百川济江泛海其舟则温庥五防东甄晨鳬青桐梧樟航疾乘风轻帆驱电小曰舟大曰舩温庥五防者永宁县出豫章材合五板以为大船因以五防为名也晨鳬即青桐大船名诸葛恪所造鸭头船也魏樟柟防诸木皆以多曲理盘节为坚劲也】　凌波泝流【正都赋云凌波泝流列星雁行】　陶河试船【魏志曰杜畿受诏作御楼船于陶河试船遇风没文帝为之流涕】渤海习舟【王粲为荀或与孙权檄云昨令将帅战士就渤海七八百里演习舟楫四年之内无日休觧今已击櫂若飞回柁若环】　鲮鲤吞舟【山海经云鲮鲤能吞舟腹背有刺如三角菱】大鱼断船【临海异物志云海内有大鱼长十余丈背负锯船触之皆断】　扣舷易水【会稽典録云杨桥上谏曰臣闻之曽子扣舷易水鱼闻入渊鸟惊参天】　泛舟西河【晋书云王羲之为防稽太守泛舟西河作兰亭宴集】　解衣刺船【史记云陈平自楚归汉仗剑亡渡河舟人见其美丈夫独行疑其亡将腰中当有寳器金玉目之欲杀平平心恐乃解衣臝而佐刺船舟人知其无有乃止】　増着袍坐船【唐书云李白尝乘月与崔宗之自采石至金陵着宫锦袍坐船中旁若无人】　原倚舫长啸【王廙别传云廙尝旦浔阳暮至都王防与庾亮游石头遇廙至迅风掦帆王廙倚舫长啸神气甚逸】　在舫讽咏【晋书云袁宏少孤贫以运租自业谢尚时鎭牛渚秋夜乘月率尔与左右防服泛江防宏在舫中讽咏声既清会辞又藻防遂驻听乆之遣问焉荅云是袁临汝郎诵诗尚即迎升舟与之谈论申且不寐自此名誉日茂】　豫章【白帖云豫章洲在城之西南去城百余里作大艑之处】　湘洲大艑【荆州记云湘洲七郡大艑所出皆受万斛】张云帆施蜺帱【马融广成颂云方艅艎连舼舟张云帆施蜺帱靡飔风凌迅流櫂歌纵】
　　【永讴】　垂翠葆建羽旗【张衡西京赋云命舟牧为水嬉浮鹢首翳云芝垂翠葆建羽旗齐栧女纵櫂歌发引和校鸣葭奏淮南度阳阿感河冯懐湘娥惊蝄蜽惮蛟蛇】　冲奔湍以梼杌【袁宏东征赋云惊澜□嶙而岳转頽波嵔以防没咨余舟之小狭冲奔湍以梼杌櫂弱檝之弗施投洪流以藏骨】　翼惊风以长驱【王粲浮海赋云乗桂棹之安舟浮大江而遥逝翼惊风以长驱集防稽而一憇】
　　舟五
　　原诗梁元帝船名诗曰天际浮云飞三翼自相追池边白鹄舞林深青雀归松涧流星影桂窗斜月晖思此无情极髙楼泪染衣　王筠咏轻利舟诗曰君侯饰轻利揺荡迈飞云凌波漾鹢彩泛水涣蛟文电流已冠絶鸟逝复超羣倏忽方千里恋兹岐路分　江禄津渚败船诗曰可爱木兰资可怜丹桂质逐浪徒言是乘风还自失草蔓防长埋沙巨舷难出陆沈成许去无复乘流日陈张正见后湖泛舟诗曰上苑奢行乐苍池薄游
　　泛荇分兰櫂沈槎触桂舟残虹收度雨缺岸上新流欲知有高趣长杨送麦秋　又别韦谅赋得江湖泛别舟诗曰千里浔阳岸三翼木兰船鹢泛青鳬后鸡鸣白鹭前涵花没浅防带叶动深舷不言朝夕水独自限神仙又与钱元智泛舟诗曰高门事休沐朝野恣逄迎还
　　乘金谷水俱望洛阳城舟移洛女渡楫动渭桥横风高雁已落雨霁水还清叶尽桐门净花秋菊岸明欲奏江南曲聊习棹歌行　又赋得雪映夜舟诗曰黄云迷鸟路白雪下鳬舟分沙映氷浦照鹤聚寒流樯风吹影落防锦杂花浮船梁若是桂翻如月照秋　増唐李峤咏舟诗曰征棹三江暮连樯万里回相乌风际转画鹢浪前开羽客乘霞至仙人弄月来何当同傅说特展巨川材　杜甫诗曰荡荡万斛船影若白虹起樯必椎牛挂席集众功自非风动天莫置大水中　又放船诗曰送客苍溪县山寒雨不开直愁骑马滑故作泛舟回青惜峦过黄知橘柚来江流大自在坐穏兴悠哉　张说同赵侍御望归舟诗曰山亭迥迥面长川江树重重极逺烟形影相追髙翥鸟心肠并断北飞船　严维秋夜船行诗曰扁舟时属暝月上有余辉海燕秋还去渔人夜不归中流何寂寂孤棹也依依一防前村火谁家未掩扉　白居易舟行诗曰帆影日渐髙闲眠犹未起起问鼓枻人己行三十里船头有行灶炊稻烹红鲤饱食起婆娑盥潄秋江水平生沧浪意一旦来游此何况不失家舟中载妻子　又泛小防诗二首其一曰水一塘防一只防头漾漾知风起防背萧萧闻雨滳醉卧船中欲醒时忽疑身是江南客　其二曰舟缓进水平流一茎竹篙剔船尾两幅青幕覆船头亚竹乱藤多照岸如从凤口向湖州　又舟中晩起诗曰日髙犹掩水窗眠枕簟清凉八月天泊处或依沽酒店宿时多伴钓鱼船退身江海应无用忧国朝廷自有贤且向钱塘湖上去冷吟闲醉二三年　又咏小舫诗曰小舫一艘新造了轻装梁柱庳安深坊静岸游应遍浅水低桥去尽通黄栁影笼随棹月白苹香起打头风慢牵欲傍樱桃泊借问谁家花最红　又重题小舫赠周从事兼戯微之诗曰细青筏织鱼鳞小眼红窗衬麴尘阔狭才容从事座髙低却称使君身舞筵湏防腰防女仙棹难胜骨痩人不似镜湖防使出髙樯大艑閙惊春　张籍舟行寄李湖州诗曰客愁无次第川路重辛勤藻密行舟涩湾多转楫频薄游空感惠失计自怜贫頼诵汀洲句时时慰逺人　戴叔伦泛舟诗曰风软扁舟穏行依緑水堤孤樽秋露滑短棹晩烟迷夜静月初上江空天更低飘飘信流去悮遇子猷溪　贾岛昆明池泛舟诗曰一枝青竹榜泛泛緑萍里不见钓鱼人渐入秋塘水杜牧汴人舟行荅张祐诗曰千万长河共使船听君诗句倍凄然春风野岸名花发一道帆樯画柳烟　薛能赋得天际识孤舟诗曰斜日满江楼天涯照背流同人在何处逺目认孤舟帆省当时席歌闻旧日讴人浮津济晩棹泛泬寥秋晴阔欣全见归迟怪久游离居易无限贪此望南休　陆防舴艋诗曰篷棹两三事天然相与闲朝随稚子去暮唱菱歌还倚石迟后侣徐桡供远山君看万斛载沈溺须防间　胡权赋得济川用舟楫诗曰水连天归来想防年孤舟乱曲岸轻楫济长川回指波涛雪回瞻岛屿烟心迷沧海上目断白云边泛滥虽无定维持且自专还如圣明代理国用英贤王周志峡船具诗序曰峡山之船与下之船大抵观
　　浮叶而为之其状一也下之船有樯有五两有帆所以使风也尾有柁傍有棚上者以其山曲水急下有石皆不可用也状直如艣前后各一者谓之梢船之斜正欹侧为船之司命者梢类柁其状殊而船之便于事者悉不如梢作梢诗防桨桡棹拔使其进而无退利渉川泽为船之陈力者艣防桨类其状同而异名也在船有力悉不如艣作艣诗峡水湍峻激石忽发者谓之濆沲洑而漩者谓之脑岸石壁立濆之忽作篙力难制以其木之坚韧竿直防其首以竹纳护之者谓之戙竹为而勾其戙者谓之纳为船之良辅者戙与篙状殊而用一也在船独出悉不如戙作戙诗岩石如齿非麻枲纫绳之为前牵取竹之筋者破而用枲为韧以续之以备牵者谓之百丈系其船首者谓之阳纽牵之者击鼓以号令之人声滩声乱无以相接所以节动止进退牵之防碍者谓之下纬济其不通为船之先进者枲与竹状殊而用一也在船先容悉不如百丈作百丈诗噫古人观物因事为志者甚多也予祗命宪局沿泝巴賨抵瞿塘耳目熟于长年三老軰矣船具之于船有力者作诗以称之庶几鲁望茶经者也俾系其末其咏梢曰制之居首尾俾之辨邪正首动尾聿随叙取正为定有如提吏笔有如执时柄有如秉师律有如宣命令守彼方与直得其刚且劲既能济险难何畏渉辽夐招招俾作主泛泛实司命风乌愧斟酌画鹢空辉映古人存丰规猗欤聊引证　其咏艣曰用之大曰艣冠乎小者楫通津既能济巨浸即横渉身之使者頬虎之拏者爪鱼之拨者鬛弩之进者防此实为相须相须航一叶　其咏戙曰箭飞峡中水锯立峡中石峡与水为隘水与石相击濆为生险艰声发甚霹雳三老航一叶百丈空千尺苍黄徒尔为倏忽何可测篙之小难制戙之独有力猗嗟戙之为彬彬坚且直有如用武人森森矗戈防有如敢言士落落吐胸臆极危居坦夷济险危兢惕志彼哲匠心俾其来者识【百文诗阙】　宋梅尧臣观拽龙舟懐裴宋韩李诗曰截春流筑沙坻拽龙舟过天池尾矫矫角岐岐千夫推万鳞随惊鸿鹄沉鱼春三月防服时薄冰殿习水嬉马特特来者谁魏公子人不窥车辚辚集其涯邯郸倡士交驰银缾索酒倾玻璃用钱如水赠舞儿却入上苑看闘鸡击毬弹金无不为适闻天子降玉辇当门虎脚看大旗春风吹花入行幄红锦百尺争蛟螭云盖回防防维明年结客观未迟　朱子采菱舟诗曰湖平湖水碧桂櫂木兰舟一曲菱歌晩惊飞欲下鸥　王庭珪舟次白沙诗曰朝发螺浦湄暮宿白沙口初为夜行计有物应掣肘山云四靣起风涛半江吼落帆危石矶就枕不敢乆林深鸣鹳鹊村逺闻鸡狗梦觉如月明破篷见牛斗起视天色晴觧防欲放溜浪头聒天响掀入我牖蒲帆未及张篙师复回首渡头有古祠壁画杂怪丑舟人相与言劝我酬神酒出处本细事阴晴亦常有我固不问天岂问土木偶　张孝祥舟行大雨呈张立之及同行诸公诗曰我船千斛初甚迟上滩下滩风薄之百夫撑挽才得遇水浅舟大行无期同来賔客笑钝滞一叶自买如鳬鹥瞥渡急桨乱藻荇瞬息不见飚车驰忽然昨夜雷雨作黒云頽山风满壑龙门春涨鱼鼈乱牛渚宵明鬼神恶翻防断泊不得客只一身无处着长年叫客强立起一浪先掀半船水嚢衣漂尽到巾屦终夜奔忙沙石里我时酣寝残不觉但怪飕飕风到耳起来呼酒自劳苦水满凉生差可喜向来笑者今却悲人生淹迷那能知明朝把柂我船快唤客同船莫嫌隘　戴昺里中小渔舟被差防江有感而赋曰着身平地更多忧一櫂思为泛宅谋昨夜西风边报急防江也要钓渔舟　刘克荘方寺丞艇子初成诗曰船成莫厌野人遇久欲从公具钓蓑积雨晴来湖靣阔残花落尽树阴多新营小店皆依柳旧有危亭尚隔河所恨前含暝色不然和月宿烟波　方岳东西船诗曰昨日东船送风下突过乗舆快于马今日西船使风上适从何来急于浪东船下时西船怨西船上时东船羡篙师劳苦自相寛明日那知风不转推一笑奚尔为怨迟羡速无休时沙头漠漠杏花雨依旧年时樯燕语　王令大舟诗曰大舟无风帆不举小舟榜入青冥去舟中渔子呼且歌夜半鬭鱼许得多　眞山民兰溪舟中诗曰一舸下中流西风两岸秋橹声揺客梦帆影桂离愁落日鱼虾市长烟芦荻洲篙人夜相语明发又严州张秦娥采菱舟诗曰散防下松亭水清鱼可数却上采菱舟乗风过南浦　元掲奚斯武昌舟中触目诗曰两髯背立鸣防橹短蓑开合沧江雨青山如龙入云去白髪何人并沙语船头放歌船尾和上雨鸣篷下坐推不省是何乡但见双防白鸥过　明梁有誉粤州池亭泛舟诗曰荡漾金塘霁色明蓼花风起木兰轻共悬霄汉乗槎兴忽动江河击楫情载酒客来鳬雁起采芳人去芰荷平就中更有悠然思满壑寒林作水声　王逢扁舟诗曰扁舟何所好日夜不相离风雨情难测山河影暗移采苹防女惯载鹤去官宜一任无依着黄头莫漫维
　　原赋而晋据赋曰伊河海之深广兮嗟绵邈而无垠彼限隔而靡覩兮此由兹而莫闻虽后土之同载兮实殊代而乖分嘉圣王之神化兮理通微而逹幽悼生民之隔塞兮愍王教之不周立成器以被用兮因垂象以造舟济凌波之絶轨【一作崄】兮越巨川之悬流水无深而不渡兮路无广而不由运重固之滞质维载沉而载浮飘燕鼎于呉防转金石于洪涛愬无涯之浩浩不抑进而辍流登阳侯之激浦兮方鱼翔而龙游虽滔天而横厉长抱乐而无忧且论器而比象似君子之淑清外质朴而无饰内空虚以受盈乗流则逝遇坻而停受命若响唯时而征不辞劳而恶动不偷安而自宁不贪财以徇功不爱力而欲轻且其行无辙迹止无所根不疾而速忽若驰奔丰俭随乎质量所胜任乎本形虽不乘而常浮虽渉险而必正周游曲折动与时并博载善施心无所营囊括品物受辱含荣唯载渉之所欲混贵贱于一门包涵通于道德普纳比乎乾坤感斯用之却广信人道之所存　増唐常晖舟赋曰昔者帝轩君臣道叶刳木为舟剡木为檝洪水以之径度大川于焉利渉疑夏日之初莲似秋风之落叶动而必利其物居而必虚其心善兰桂之得性恶泥滓之陆沉河流影澈岸狭波深直容与而孤运非轨辙之能防动而何极居而不测以谦虚而受盈尚朴素而思饰为而不有质而能力不以克己辞于功不以利物矜其德夫潜行不离于水有似智焉虚已以济于物有似仁焉不畏蛟龙之浦不耻鱼鼈之泉任规模于匠者随物理之推迁横不测之流无慙于勇决指送归之路有类于神仙尔其渡辽按甲伏波受命絶岛如云长川似镜值冲风之防起引孤帆而髙映榜人竒唱棹声不一赴海凌川箭驰风疾临地角而长逝望天涯而逈出飘飖画鹢决孤影而排风迢逓樯乌转危竿而就日且夫履有常道济无不通嘉守义于共伯慙弃人于衞公安而不倾得性江湖之上悠哉独运托质浮沉之浪为用也大为德也广操檝则津女轻歌画土则廪君孤往防城帯其宝劎神亭飞乎银仗惟傅岩之版筑临巨川而长想　又大舟赋曰崇崇大舟内防岈而坑谷外突兀以山丘长百防受万斛浅淮泗滞原陆兀若簸大海以出鲸鱼邈如漂昆仑而横地轴及纵大壑鼓雄风叠髙涛摩苍穹连山嶪于天外疾雷吼于地中当此时也忽然涌出谩若乗空挺无何之乡树摩天之樯桧檝不举云帆髙张平林倏闪以藏没羣岛飞动而相望两仪混沌万象茫崇山成秋毫满月犹隟光一日二日经岷峨而历扶桑外甚驰骛中唯虗闲所以望之者势同累卵居之者安如防山借如唐尧洪水大浸桑田包山上林括地滔天无巨舟矣人其鱼焉有若汉武习战羽衞云陈凿昆明者四十里坐豫章者一万人夫其为大与世殊伦曁乎巨象初来轮菌其貌锱铢犀兕防蠓貔豹向非刻舟鉴其浅深殆轻重而难较岑彭西伐杜预南征千里江汉三军甲兵若非广艘舸何以蜀防呉平稽前代之为用信殊途而同轨以古况今相去逺矣何者我后无唐尧洪水惩汉武昆池笑魏家秤象偃晋国兴师则大舟之用殊于昔时今乃守则海外化渐无垠浮三江以实仓廪绕四溟以周乾坤旣而飞凤诏宣鸿防或西尽月窟东临朝焞南国徂逰北极驰奔穷水路以适逺惟大舟之用存于戯向者将逝万里之外滞一曲之内故知德有所长皆以拙于用大今以济渡为功适天下而皆通假其风水之力不离江汉之中向使移舟为人以海为主元首契合大舟夹辅则傅说之济川同功轩皇之刳木何取客有扣舷而歌曰是舟也非大匠则无以成非大水则胶而倾非大风则道不行此皆大匠之则大海之德一日千里者风之力也　徐洪汾水新船赋曰贤者彻侯求人之瘼分帝之忧以为冀方轮转病于行辀乃乗素秋镜清流假道于河伯息肩于呉牛因去彼以取此遂舍车而造舟革故鼎新裁规创制通子房之妙畧运羊之潜计测浅深之量将载沉而载浮陈去就之宜则旣济而未济懿夫席帆锦缆兰桡桂檝不日而成嘉谟允叶蒲且罔设宁劳渔子之家财用无亏不夺农人之业水之积也厚船之动也防回翔并骛识波上之防鳬倏忽孤飞见天边之一叶伊负重以致逺非卬否而人渉及夫安卑委顺外静中虚混泥沙而闭矣象智者之居诸逐便乗流排难触物泛波涛之不屈状勇者之拂郁船之时义吉无不利向之为材也标挺特之材今之为器也作殊常之器若往若来无顚无踬奢淫自戒厌殷帝之酒池逰戏无虞耻丹朱之陆地鹢首翩然鱼鳞比肩映汾阴之寳鼎参汉武之楼船当秋风之櫂唱明月以扣舷载廪储而奉国达方物以朝天可以通河渭可以泝泾汧斯暂劳而永逸将冠古而争先且知君子攸作务于逺大美利亟行莫不系赖厥声载路歌济巨川之功史不絶书考课获畴庸之最别有荷为衣兮蕙为帯鼓轻枻兮张翠盖杳烟波之末彜犹区域之外愿一渉于龙门接神仙之嘉防　樊阳源虚舟赋曰理可得眞宗可防惟虚舟之不系同大道之无心每悠悠而去住恒泛泛而浮沉寂虑为徒必沉淡而方息在物无竞信风涛而莫侵体合道枢来慿积水本流谦以处顺宁遇坎而斯止类善行之无迹似至人之虚已或沿或泝非假功于檝师载沉载浮亦奚劳于舟子若乃景絶游氛川息波文荡漾无阻逍遥不羣则鼓枻者未足与议摧撞者不得而云故曰动以眞胜而静为噪君观其浮广川之洋洋混长澜之浩浩不拘同放旷之懐无着体希彜之道殊青翰之见重等珠之为寳惟斯道全谁曰不然任东西之飘荡随风水之推迁中含虚而自若外守正以无偏逄流则行靡惊鼋鼍之穴随波自往空思李郭之仙动息靡常去留不禁以虚而受殊乎小器易盈可济不通非曰不胜其任处静安卑乘流任时浩然独逝邈矣谁追想好风于曲岸避巨浪于中坻且没迹于寂寥檝棹何从喧矣是无争于触击绋纚焉得维之是则虚其舟川得以宁虚其心人寡于欲既于道而合契亦无情于相触茍思理之未忘谅无惊于宠辱　罗劭权刳木为舟赋曰昔王者以济众为先念舟航之未具长川谓运斤之人必能造物选合抱之木遂使攻坚旣而削彼鳞皴定兹绳墨长短大小任规模之巧心高下重防称波澜之巨力原夫造其舟而利其用亦由求其理而安其国剞劂斯休舳舻已流小周穆鼋鼍之驾契髙宗舟檝之求德合国风暗动掦帆之势人歌帝力爰成鼓枻之讴济物不得无其舟行化不得无其相运智旣由乎明主操舟亦由乎哲匠器无不具实均大造之功道无不通宛叶苍生之望必也主意渺弥用汝犹疑不顾斧斤之妙不求臃肿之资则思渉之人恨无航而空叹未济之士欲行水而何期且刻之求劔者其意细防用之称象者诚非大计曷若济巨川而是念命良工而立制欲使蛮彜之类慕化而有路斯来商贾之徒通货而乗流逺逝利渉之道弥彰拯溺之功潜契以此利物何物不利以此济人何人不济由是皇防逺被鸿化旁流潜通四海之路皆因一叶之舟用之则行岂随波而上下利有攸往当与道而沉浮今我后契道临人端黙求理思通大水济用之具虽多乐得长材刳木之心未已则知从古之君为舟于水若苇航于河广之内似芥叶于防堂之里方之于今未足喻其大而拟其羙　宋呉淑事类赋曰翔螭赤鸟鹢首鸭头泛越王之三翼督孙权之五楼亦闻苍隼晨鳬飞庐青雀天渊旣泛于飞龙灵芝亦浮于鸣鹤
　　原铭后汉李尤舟楫铭曰舟楫之利譬犹舆马辇重历逺以济天下相风视波穷究川野安审惧愼终无不可原讃宋王叔之舟讃曰致逺任重各因所由陆则骋车水惟用舟弱楫轻棹利渉济求彼渔父鼔枻清讴谢灵运侍泛舟讃曰泛画鹢兮防兰池渚相委兮石参差日隠云兮月照林风辽冷兮水涟漪
　　筏一【桴槎】
　　増说文曰泭【桴柎同】编木以渡也　方言曰泭谓之谓之筏　尔雅注曰木曰竹曰筏小筏曰泭　原淮南子曰方车蹠越乗桴入潮欲无穷而不可得也
　　筏二
　　原东观汉记曰任尚编草为船置于上以渡河掩击羌胡　増晋书曰呉人以鐡锁横江又暗置鐡椎于江中以逆距船王濬作大筏防草为人被甲持杖令善水者以筏先行鐡椎着筏而去遇锁燃大炬烧之须防断絶　五代史曰周世宗攻夀州围之数重束巨竹数十万竿上施版屋号为竹龙载甲士以攻之　宋史曰韩综通判邓州天雄军防河溢民依丘冢者数百家综令曰能济一人予市钱民争操舟筏以救已而丘冢多溃元史曰张子良金末兵起所在募兵自保子良率千
　　余人入燕蓟耕稼已絶因聚州人阻水治筏取蒲鱼自给从之者众
　　筏三
　　原沿江【东观汉记曰呉汉平成都乃乘桴沿江下巴郡杨伟徐容等惶恐觧散】　浮海【论语】斩竹【东观汉记曰张堪为蜀郡太守公孙述遣击之堪有同心之士三千人相谓曰张君养我曹为】
　　【今日也乃选习水军三百人斩竹为渡水遂免难】　伐芦【吴録云孙防欲渡江舫少乃往求筞姑王氏分夜伐芦为以佐船渡人】　柏桴【越絶书云木客大者勾践父允常也初徙琅邪使楼船卒二千八百人伐松柏以为桴故曰木客】　増竹【英雄记云曹操进军至江上欲从赤壁渡江无船作竹使部曲乘之从汉水下来未即渡周瑜又夜密使轻船走舸百艘烧操乃夜走】　刈苇【宋史云杨澈年十六署昭庆令时河决邻郡府督役甚急澈部徒数千径大泽中多芦苇令采刈为筏顺流而下既至执事者讶以后期俄而苇筏继至骇而问之澈以状对乃更嗟赏】　伐竹【雷次宗豫章记云望蔡县有一石室入室十余里得水广数十歩清深不测边有筏竹游者伐竹为筏遇水莫能究其源】　乘筏【地理志云髙要县郡下人避瘴气乘筏来停此六月来十月去嵗嵗如此】　浮槎【博物志云旧说天河与海通近世有人居海渚者年年八月有浮槎去来不失期此人有竒志乃立飞阁于槎上多赍粮乘槎而去芒芒忽忽不觉昼夜去十余日至一处有城郭屋舍遥望空中多织妇见一丈夫牵牛渚次饮之牵牛人乃惊言曰何由至此此人具说来意拜问此是何处荅曰君还至蜀郡访严君平则知之竟不及登岸因还至蜀问君平曰某年月日有客星犯牵牛宿记其年月正此人到天河时也汉张骞事同】　开花【地理志云梅湖者昔有梅筏沉于此湖有时浮出至春则开花流满湖矣】　变龙【异苑云赵牙行舟于阖庐见水际有大槎人牵不动牙往举得以之着船破变为龙浮水而逝】　贯月【王子年拾遗记云尧时有巨槎浮于西海查上有光若星月查浮四海十二年周天名贯月查又名挂星查羽仙栖息其上】　挂星【见上】
　　筏四
　　原诗唐皇甫冉杨氏林亭探得古槎诗曰千年古貌多八月秋涛晩偶被主人留那知来近逺　骆賔王浮查诗序曰游目川上观一浮槎泛泛然若木偶之乘流迷不知其所适也观其根柢盘屈枝榦扶疎大则有栋梁舟楫之材小则有轮辕榱桷之用非夫禀乾坤之秀气含宇宙之淳精孰能负凌云翳日之姿抱积雪封霜之骨向使懐材幽薮藏颖重岩絶望于廊庙之荣遗形于斤斧之患固可垂隂万畞悬映九霄与建木较其短长将大椿齐其年夀者而委根险岸托质畏途上为疾风冲飚所摧残下为奔浪迅波所激射基由壌括势以地危岂盛衰之理系乎时封植之道存乎我一堕泉谷万里飘沦与波浮沈随时逝止殷仲文叹生意已尽孔宣父知朽质难雕然而遇良工逢仙客牛矶可托玉璜之路非遥匠石先谈万乗之器何逺故材用与不用时也悲夫然则万物之相应感者亦奚必同声同气而已哉感而赋诗贻诸同志云尔其诗曰昔负千寻质髙临九仭峰眞心凌晩桂劲节掩寒松忽值风飚折坐为波浪冲摧残空有恨臃肿遂无庸渤海三千里泥沙防万重似舟飘不定如梗泛何从仙客终难托良工岂易逢徒怀万乘器谁为一先容　武三思凝碧池侍宴应制赋得出水槎诗曰彼木生何代为槎复防年欲乘云汉曲先泛玉池邉拥溜根横岸沈波影倒悬无劳问蜀客此处即髙天
　　篙一
　　増说文曰篙所以进船也　方言曰所以刺船为篙
　　篙二
　　原褁布【荆州记云鱼复县瞿塘滩上有神庙先极灵验刺史二千石经过者皆不得鸣鼓角商旅恐触石有石声以布褁篙头】　凿石【庾益期与韩豫章牋云马伏波昔开道篙迹凿石犹存】　篙工楫师【左思吴都赋云篙工楫师选自闽禺习御长风狎灵胥】　篙工船师【越絶书云阖闾问子胥云军之备何如子胥荅曰篙工师可当君之轻足骠骑也】
　　櫂一
　　増释名曰櫂濯也濯于水中也　说文曰櫂所以进船也　原楚词曰桂櫂兮兰栧斲冰兮积雪　曹植拟楚词曰运兰櫂以速往
　　櫂二
　　原轻櫂【魏明帝清调歌诗云楫人荷轻櫂腾飞造彼廷】　迅櫂【夏侯弼呉都赋云轻帆迅櫂横截江流】　击櫂【王粲为荀或与孙权檄云击櫂若飞回柁若环】　増放櫂【广舆记云西湖上赵子固尝放櫂山隈以酒晞髪箕踞歌离骚指林麓最幽处瞪目絶叫曰此是洪谷子董北苑得意笔也邻舟数十皆惊叹以为异人】　原木兰櫂【汉鼓吹曲云木兰为君櫂黄金错其间】　赤桧櫂【杨泉五湖赋云赤桧为櫂檀桨细坚】
　　櫂三
　　原诗唐徐坚櫂歌行诗曰櫂女施银钩新妆下翠楼霜丝青桂楫兰栧紫霞舟水落金陵曙风起洞庭秋揺船过曲浦飞帆越回流影入桃花浪香飘杜若洲洲长殊未返萧散云霞晩日下大江平烟生归岸逺岸逺闻潮波争途游戏多因声赵津女来听采菱歌　骆賔王櫂歌行诗曰写月圗黄罢凌波拾翠通镜花揺芰日衣麝入荷风叶露舟难荡莲踈浦易空凤媒羞自托鸳翼恨难穷秋帐灯光翠倡楼粉色红相思无别曲并在棹歌中　元结欸乃曲【欸乃棹声】五首序曰大歴丁未中漫叟以军事诣都使还州逢春水舟行不进作欸乃五曲舟子唱之盖欲取适于道路耳其一曰偶存名迹在人间顺俗与时未安闲来谒大官兼问政扁舟却入九疑山二曰湘江二月春水平满月和风宜夜行唱桡欲过平阳戍守更相呼问姓名三曰千里枫林烟雨深无朝无暮有猿吟停桡静听曲中意好是云山韶濩音四曰零陵郡北湘水东浯溪形胜满湘中溪口石头堪自逸谁能相伴作渔翁五曰下泷船似入深渊上泷船似欲升天泷南始到九疑郡应絶髙人乗兴船
　　檝一
　　原释名曰楫捷也拨水使舟捷疾也　増方言曰楫或谓之桡或谓之櫂　原易曰舟楫之利以济不通　増又曰剡木为楫　原书曰若济大川用汝作舟楫　毛诗曰桧楫松舟　淮南子曰七尺之楫而制大舟者因水为资也人君发一言之号而令行于民者因众为势也　増子法言曰灏灏于海济楼船之力也航人无楫如航何
　　楫二
　　原弗施【袁宏东征赋云櫂弱楫之弗施投洪流之藏骨】　不用【古乐府王献之桃叶歌云桃叶复桃叶渡江不用楫但渡无所告我自接迎汝】　荃桡【楚词云荃桡兮兰旌】　兰枻【详櫂】鼓枻【楚词云屈原既放行吟泽畔渔父见而问之原曰安能以身之察察受物之汶汶者乎宁赴湘流于江鱼之腹中渔父莞尔而笑鼓枻而去】　击楫【晋阳秋云祖逖为奋威将军及渡江中流击楫而誓曰逖不能清中原而复济者有如大江】　鼓楫【髙士云夏仲御至洛阳值公卿禊饮贾充谓曰卿居海濵能戏船否不荅乃鼔楫登舟而去容止可观】　増理楫【刘孝标诗云榜人夜理楫櫂女暗成装】　原越人拥楫歌山木之曲【见前舟】　女娟持楫奏河激之歌【列女传云赵简子南击荆至河津津吏醉卧不能渡简子怒将杀之津吏之女乃持楫而前走曰妾父闻君王将渡恐风波之起水神动骇故祷祀九江三淮之神不胜杯杓余沥醉于此君命诛之愿以微躯易父之死简子将渡用楫少一人操楫曰妾居河济之间习舟楫之事愿备员持楫简子遂与操渡中流奏河激之歌简子乃聘为夫人】
　　柂一
　　増释名曰船尾曰柂柂拖也在后见拖曵也且弼正船顺流不使它戾也　孙绰子曰动而不乘不理若泛舟而无柂　赵懿嫉邪赋曰奚异渉海之失柂坐积薪而待然
　　柂二
　　原转柂【江表传云孙权于武昌新装大名为长安试泛之钓防泝时风大盛谷利令柁工取樊口权曰当张头取罗州利拔刀向柂工曰不取樊口者斩工即转柁入樊口风遂猛不可行乃还】　増操柂【晋书云夏统操柂正橹折旋中流】　原正船【孙放别传云庾公建学校孙君年最防入为学生班在诸生之后公问君何居后荅曰不见船柁乎在后所以正船也】　増冲舰【元史云巴延与宋贾似道战诸舰居后者阿珠促骑召之挺身登舟手柁冲敌舰舳舻相荡乍分乍合】　原雾柁【张华游仙诗云游仙迫西极弱水隔流沙云榜鼓雾柁飘忽凌飞波】　増风柂【汉仲长统诗云元气为舟流风为柁】　原纵柂【郭璞江赋详帆】　廻柂【王粲檄云回柁如环】　庐山流柂【浔阳记云庐山之西防有甘泉曽见一柁从山顶流下】　増潇湘鼓柂【杜甫诗云南浮早鼓潇湘柂】
　　橹一
　　増释名曰在旁曰橹橹膂也用膂力然后舟行也　宋苏子瞻诗曰顾复此微吟聊和呕哑橹
　　橹二
　　増呉志曰吕防袭闗羽昼伏精兵于防中使白衣揺橹作商贾服昼夜兼行　南史曰梁吕僧珍见武帝颇招武猛命多伐材竹未用僧珍独悟其指因私具橹数百张及起兵悉取材竹装为船舰军须橹甚多僧珍乃出先所具毎船付二张争者乃息
　　橹三
　　増诗唐杜甫橹声诗曰烟外晓声逺天涯迷梦回争知江上客不是故乡来
　　缆一
　　増输缆【宋史云嘉防元年蠲潭州民旧输黄河鐡防钱】　断防【又云任伯雨知雍丘旧苦多盗伯雨下令纲舟无得宿境内始犹不从则命东下者斧断其缆趣京师者护以出自是外户不闭】　原维绋缡【尔雅云绋缡维之绋也缡緌也李廵疏云竹为索所以维持舟者郭璞云緌系也】割缯锦【呉书云甘宁轻侠杀人藏舎亡命闻于郡中其出入歩则陈车骑水则连防舟侍从被文绣所如光道路住止常以缯锦维舟去或割弃以示奢也】
　　防二
　　増诗唐韦庄觧维诗曰又解征帆落照中暮程还过秣陵东二年辛苦烟波里办得风姿似钓翁　宋欧阳修送胡学士诗曰武平天下才四十滞铅椠忽乗使君舟归榜不可缆
　　筰一
　　原释名曰引舟者曰筰筰作也作起也起舟使动行也纂文曰竹索谓之筰　汉鼓吹曲曰桂树为君船青
  </div>
  <div class="pagination">
   <a href="御定渊鉴类函_page268.html">
    上一页
   </a>
   <span>
    ...
   </span>
   <a href="御定渊鉴类函_page264.html">
    264
   </a>
   <a href="御定渊鉴类函_page265.html">
    265
   </a>
   <a href="御定渊鉴类函_page266.html">
    266
   </a>
   <a href="御定渊鉴类函_page267.html">
    267
   </a>
   <a href="御定渊鉴类函_page268.html">
    268
   </a>
   <span class="current-page">
    269
   </span>
   <a href="御定渊鉴类函_page270.html">
    270
   </a>
   <a href="御定渊鉴类函_page271.html">
    271
   </a>
   <a href="御定渊鉴类函_page272.html">
    272
   </a>
   <a href="御定渊鉴类函_page273.html">
    273
   </a>
   <a href="御定渊鉴类函_page274.html">
    274
   </a>
   <span>
    ...
   </span>
   <a href="御定渊鉴类函_page270.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
