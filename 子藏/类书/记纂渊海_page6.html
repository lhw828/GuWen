<!DOCTYPE html>
<html>
 <head>
  <meta charset="utf-8"/>
  <title>
   记纂渊海 - 第 6 页/共 130 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   记纂渊海 - 第 6 页/共 130 页
  </h1>
  <div class="content">
   度量【律度量衡附】
　　经同律度量衡【书舜典】内宰凡建国出其度量淳制【周礼】质人同其度量　合方氏一其度量　大行人十有一嵗同度量【并同上】仲春日夜分则同度量【记】周公颁度量而天下大服【明堂位】立权度量【大传】宫室得其度量鼎得其象【仲尼燕居】正度量夷民者也【左传】谨权量审法度【论语】
　　子法制度量王者典宪也【管】仲春令闗市同度量仲秋一度量【淮南子】法者天下之度量也【同上】
　　史同律度量衡所以齐逺近立民信也【前律厯志】审度嘉量以临兆民　凡律度量衡用铜者名自名也所以同天下而齐风俗也【并同上】度量所以禁暴止邪也【汉景帝诏】律度量衡公私不同所宜一之【北史王登奏】律度量衡相用为表里使得律者可以制度量衡因度量衡亦可以制律也【唐礼乐志】太史卿以二法权物量度权衡也【百官志】
　　传记先王之铸钟也律度量衡于是乎生【国语】
　　集齐律度量衡使天下咸得其用人曰明我者舜也齐我者舜也资我者舜也【韩集】
　　本朝皇祐中阮逸胡瑗累黍定尺始欲合其量也然竟于权不合【程迥三器图説】上党之黍其色至乌其形圎重用为度量决不徒然止以时有水旱之差地有肥瘠之异取黍大小必得其中故伊川先生曰欲度量权衡之得其正必自律起以律管定尺盖凖乎天地也秬黍积数在先王时惟此适与度量合故可用也今或不然形有长短所以起度也受有多寡所以生量也物有轻重所以用权也是器也皆凖之上党羊头山之秬黍焉以之测幽隐之情以之达精微之理推三光之运则不失其度通八音之变则可召其和以辨上下则有品以分隆杀则有节【并同上】
　　度
　　经典瑞璧羡以起度【周礼】玉人璧羡度尺好三寸以为度【同上】司空执度度地【记】用器兵革不中度不粥于市【同上】子度然后知长短【孟】
　　史禹声为律身为度【史本纪】度者分寸丈尺引也所以度夫长短也本起黄钟之长以子谷秬黍中者一黍之广度之九十分黄钟之长一为一分十分为寸十寸为尺十尺为丈十丈为引而五度审矣其法用铜髙一寸广二寸长一丈而分寸丈尺存焉用竹为引髙一分广六分长十丈其方法矩髙广之数隂阳之象也分者自三微而成著可分别也寸者忖也尺者蒦也丈者张也引者信也夫度者别于分忖于寸蒦于尺张于丈信于引引者信天下也【前律厯志】体有长短检之以度则不失毫厘【隋志】
　　本朝自唐昭宗时雅乐亡散至后周时王朴重定尺度太祖朝又诏和岘以景表尺重加磨治稍令声下昨縁景祐二年燕肃始乞修正乐器其时只得王朴律准又与王朴所定律尺律管参騐音韵而燕肃只据律准与钟磬见声按定髙下即是太常旧乐比王朴时已自不同况和岘减定后又经景徳中李宗谔一次修饰至燕肃凡经三度磨鑢然俱不先立尺度律准所以后来无处根正法度音律【宋景文公议乐状】周尺也者先儒考其制脗合者不一至宋景文公得隋大业中尺十五等【一周尺二晋田父玉尺三梁表尺四汉官尺五魏尺六殷后尺七后魏前尺八中尺九后尺十东后魏尺十一蔡邕铜龠尺十二宋氏尺十三隋常水尺十四杂尺十五梁朝俗间尺】独以周尺为之本以考诸尺韩忠献嘉祐累黍二其一亦与周尺合苟以是定尺又以是参定权量如挈裘而振其领其顺者不可胜数也【程迥三器圗义】
　　量
　　经防氏为量深尺内方尺而圎其外其实一鬴【六斗四升】其臋一寸其实一豆其耳三寸其实一升重一钧其声中黄律之宫槩而不税其铭曰时文思索允臻其极嘉量既成以观四国永启厥后兹器惟则【周礼】齐旧四量豆区釡钟四升为豆各自其四以登于釡釡十则钟陈氏三量皆登一焉钟乃大矣以家量贷而以公量收之【左传】子为之斗斛以量之则并与斗斛而窃之【荘】
　　史量者龠合升斗斛也所以量多少也本起于黄钟之龠用度数审其容以子谷秬黍中者千有二百实其龠以井水准其槩十龠为合十合为升十升为斗十斗为斛而五量嘉矣其法用铜方尺而圎其外旁有庣焉其上为斛其下为斗左耳为升右耳为合龠其状似爵以縻爵禄上三下二参天两地圜而函方左一右二隂阳之象也其圜象规其重一钧备气物之数合万有一千五百二十声中黄钟始于黄钟而反覆焉君制器之象也龠者黄钟律之实也跃微动气而生物也合者合龠之量也升者登合之量也斗者聚升之量也斛者角斗平多少之量也夫量者跃于龠合于合登于升聚于斗角于斛也【前律厯志】量有轻重平以权衡物有多少受以量【后律厯志】物有多少受之以量则不失圭撮【隋志】
　　传记黄帝设五量【家语】
　　集黄帝一统类齐制器【栁】相欺也为之斗斛以信之【韩】本朝二龠为合注云谓二十四铢皇祐新乐圗曰今令文误作十龠为合【程迥三礼圗义】合方一寸深一寸六分六厘积一千六百二十分升方三寸深一寸八分积一万六千二百分斗方六寸深四寸五分积十六万二千分迥用周尺依考工记造鬴却用本草千金方法以兔丝子九两为升实容六十四升兎丝之秤盖用开通钱十为七十二铢者是故周汉晋之尺本草千金方之升周礼之鬴唐书志之权四物不相谋而相合若符契然【并同上】皇祐龠合升斗以今太府寺见行升斗较之二升九合一龠弱得太府寺升一升二斗九升五合得太府寺斗一斗【阮逸胡瑗云】林亿等较本草千金方曰药升方作上径一寸下径六分深八分盖龠法也【同上】
　　权衡
　　经称物平施　巽称而隠巽以行权【并易】轮人权之以眂其轻重之均也　防氏为量不耗然后权之　玉人驵琮五寸宗后以为权驵琮七寸鼻寸有半寸天子以为权【并周礼】仲春日夜分则钧衡石正权概仲秋日夜分则平权衡正钧石【记】下齐如权衡者以安志而平心也【深衣】可与立未可与权【论语】
　　子权然后知轻重　执中无权犹执一也【并孟】权衡者所以视轻重也【管】为之权衡以称之则并与权衡而窃之【荘】权物而称用【荀】圣人备道全美是垂天下之权衡也道者古今之正权也　衡所以知轻重　衡石称垂
　　者所以为平也　衡者平之至也　衡不正则重垂于仰而人以为轻轻垂于俛而人以为重　公平者职之行也【并同上】衡之为度也缓而不后平而不怨施而不徳吊而不责常平民禄以继不足权之为度也急而不盈杀而不割诚信以必坚慤以固【淮南子】衡之于左右无私轻重故可以为平　谨于权衡审乎轻重足以治其境内矣【并同上】
　　史参为衡石【史天官书】优劣之垂在于权衡非徒低昻之差乃钧铢之觉也【滑稽传注】衡平也权垂也衡所以佐权而均物平轻重也其道如底以见准之正绳之直左旋见规右折见矩其在天也佐助璇玑斟酌建指以齐七政故曰玉衡权者铢两斤钧石也所以称物平施知轻重也本起于黄钟之重一龠重千二百黍重十二铢两之为两二十四铢为两十六两为斤三十斤为钧四钧为石忖为十八易十八变之象也五权之制以义立之以物钧之其余小大之差以轻重为宜圜而环之令之四倍好者周旋无端周而复始无穷也已铢者物繇忽微始至于成著可殊异也两者两黄钟律之重也二十四铢而成两者二十四气之象也斤者明也三百八十四铢易二篇之爻隂阳变动之象也十六两成斤者四时乘四方之象钧者钧也阳施其气隂化其物皆得其成就平均也　权与物均重万一千五百二十铢当万物之数也四百八十两者六旬行八节之象也三十斤成钧者一月之象也石者大也权之大者也始于铢两于两明于斤均于钧终于石物终石大也四钧为石者四时之象也重百二十钧者十二月之象也终于十二辰而复于子黄钟之象也千九百二十两者隂阳之数也三百八十四爻者五行之象也四万六千八十铢者万一千五百二十物厯四时之象也而嵗功成就五权谨矣【前律厯志】赵石勒得圎石状如水碓铭曰律权石重四钧同律度量衡【晋志】量有轻重平以权衡则不失黍絫【隋书】帝曰天下之势犹持衡然此首重则彼尾轻矣【唐李石传】赏罚之驭众犹权衡之于轻重也【陆宣公奏议】
　　传记垂之者权也平之者衡也【太】
　　本朝唐铸开元通寳钱积十钱重一两计一千重六斤四两苏冕曰今钱为古秤七铢以上比古五铢钱则加重二铢以上迥谓一大两为七十二铢即一钱为七铢畸十分铢之一则所谓三两为大两者可无疑矣【程迥三器圗义】
　　规矩【规矩准绳附】
　　经轮人规之以眂其圜也万之以眂其匡也【周礼】舆人为车圜者中规方者中矩【同上】古之君子必佩玉周旋中规折旋中矩【记玉藻】规沔水规宣王也注云规者正圜之器【诗序】矩君子有絜矩之道【记大学】七十而从心所欲不逾矩【论语】
　　子离娄之明公输子之巧不以规矩不能成方圎【孟】圣人既竭目力焉继之以规矩准绳以为方圎平直　规矩方圎之至也　梓匠轮舆能与人规矩不能使人巧【并同上】奚仲之为车器也方圎曲直皆中规矩钩绳【管】造父学御旋曲中规矩【列】工倕旋而盖规矩指与物化而不以心稽【荘】陶者曰我善治埴圜者中规方者中矩匠石曰我善治木勾者中钩直者应绳夫埴木之性岂欲中规矩钩绳哉【同上】设规矩陈绳墨便备用君子不如工人【荀】无规矩虽奚仲不能以定方圆【淮南子】规矩一行而不易常一而不邪方行而不流一日行之万世之而以无为为之　规矩钩绳者巧之具也而非所以巧也规矩事之制也　贤王用人犹制木规矩方圎各有
　　所施　规之为度也转而不获圎而不垸优而不纵广大以寛矩之为度也肃而不悖刚而不愦取而无怨内而无害威厉而不慑令行而不废【并同上】如委己以从人虽有规矩焉得而用之【】大器其犹规矩准绳乎先自治然后治人之谓大器【同上】天圎不中规地方不中矩【文中】矩五寸之矩尽天下之方【荀】
　　史禹左准绳右规矩【史本纪】哲王规矩乾坤【晋阮种传】汉兴破觚为圜【前酷吏序】大汉中兴破矩为圜【后杜林传余见后五则类】
　　集固时俗之工巧兮偭规矩而改错【离骚经】规天矩地【文选】木之就规矩在梓匠轮舆【韩集】重规叠矩【唐杨炯少室山碑】
　　准绳
　　经准防氏为量权之然后准之【周礼】绳巽为绳直【易】惟木从绳则正【书】其绳则直【诗】
　　子法者人生之准绳也【淮南】为平者准也为直者绳也若夫不在准绳之中可以为平直者此不共之术也绳之为度也直而不争修而不穷久而不逺而不忘与天地得与神明合所欲则得所恶则忘自古及今不可移正厥徳孔宓广大以容众是故上帝以为物宗准之为度也平而不险均而不阿广大以容寛裕以和柔而不刚鋭而不挫流而不滞易而不秽发通而有纪周宻而不泄准平而不失万物皆平民无险谋怨恶不生是故上帝以为物平　无准绳虽鲁班不能以定曲直【并同上】准水平准中大匠取法焉【荘】程者物之准【荀】绳大匠不为拙工改废绳墨【孟】造父学御进退履绳【列】待钩绳而正者是削其性也【荘】以绳墨自给而备世之急【同上】木受绳则直【荀】绳者直之至　引绳以持曲直　绳墨之起为不直也　度已以绳足以为天下法则矣【并同上】绳正于上木直于下【淮南子】绳之于内外无私曲直故可以为正【同上】
　　史孝文以仁义为准【前东方朔传】贤才之畜于国犹巧匠之待绳墨也【晋阮种传其余见五则类】
　　集背绳墨以追曲兮竞周容以为度【离骚经】何时俗之工巧兮背绳而改错【宋玉九辨】使离娄督绳公输削墨【文选】
　　五则【权衡规矩绳】
　　经衡诚悬不可欺以轻重绳墨诚陈不可欺以曲直规矩诚设不可欺以方圎【记】古者深衣以应规矩绳权衡规矩取其无私绳取其直权衡取其平【深衣】
　　子天为绳地为准春为规夏为衡秋为矩冬为权绳者所以绳万物也准者所以准万物也规者所以圎万物也衡者所以平万物也矩者所以方万物也权者所以权万物也【淮南子】
　　史规圜矩方权重衡平准绳嘉量探赜索隠钩深致逺【前律厯志】权与物钧而生衡衡运规生规圜生矩矩方生绳绳直生准准正则平衡而均权矣是为五则规者所以规圜器械令得其类也矩者所以矩方器械令不失其形也规矩相须隂阳位序圜方乃成准者所以揆平取正也绳者上下端直经纬相通也准绳连体权衡合徳百工由焉以定法式　太隂者北方北伏也阳气伏于下于时为冬冬终也物冬藏乃可称水润下知者谋谋者重故为权也太阳者南方南任也阳气任养物于时为夏夏假也物假大乃宣平火炎上礼者齐齐者平故为衡也少隂者西方西迁也隂气迁落物于时为秋秋揫也物揫敛乃成熟金从革改更也义者成成者方故为矩也少阳者东方东动也阳气动物于时为春春蠢也物蠢生乃动运木曲直仁者生生者圜故为规也中央者隂阳之内四方之中经纬通达乃能端直于时为四季土稼穑蕃息信者诚诚者直故为绳也五则揆物有轻重圜方正直隂阳之义四时四方之体五常五行之象厥法有品各顺其方而应其行今广延羣儒博谋讲道修明旧典同律审度嘉量平衡均权正准直绳立于五则备数和声以利兆民【并同上】太昊乘震执规司春炎帝乘离执衡司夏少昊乘兑执矩司秋颛帝乘坎执权司冬黄帝乘坤艮执绳司下土【魏相传】
　　厯
　　经泽中有火革君子以治厯明时【易】厯象日月星辰敬授人时【书】帝曰来禹天之厯数在尔躬【禹谟】四五纪五曰厯数【洪范】太史正嵗年以序事颁之于官府及都鄙注云中数曰嵗朔数曰年防云一年二十四气皆节气在前中气在后节气一名朔气中气匝则为嵗朔气匝则为年【周礼】先王之正时也履端于始序则不愆举正于中民则不惑归余于终事则不悖【左传】防二十七年冬十一月朔日有食之辰在申司厯过也　哀十二年冬十二月螽仲尼曰火伏而后蛰者毕今火犹西流司厯过也少皥氏以鸟名官凤鸟氏律正也鸟氏司分者也伯赵氏司至者也青鸟氏司启者也丹鸟氏司闭者也【并同上】尧曰咨尔舜天之厯数在尔躬【论语】
　　子黄帝之治天下节四时之度正律厯之数【文中子】史容成氏始造律厯【史黄帝本纪】髙辛厯日月而迎送之【本纪】周过其厯秦不及期【诸侯王表】黄帝考定星厯建立五行起消息正闰余少皥氏之衰也九黎乱徳颛帝受之乃命南正重司天以属神命北正黎司地以属民其后三苗服九黎之徳故二官咸废所职而厯数失序尧复逐重黎之后而立羲和之官明时正度申戒文祖云天之厯数在尔躬舜亦以命禹【厯书】今上即位【谓汉武帝】招致方士唐都分其天部而巴落下闳运筭转厯然后日辰之度与夏正同乃改元诏以七年为太初元年【同上】三代既没史官丧纪故其所纪有黄帝颛帝夏商周及鲁厯秦兼天下颇推五胜而自以获水徳乃以十月为正汉兴袭秦正朔以张苍言用颛帝厯至武帝元封七年公孙卿壶遂司马迁等言厯纪废壊遂诏卿遂迁等议造汉厯乃以前歴上元太初四千六百一十七嵗至于元封元年复得阏逢摄提格之数中冬十一月甲子朔夜半冬至日月在建星太嵗在子已得太初本星度新正乃选方士唐都分天部落下闳运筭转厯其法以律起厯曰律容一龠积八十一寸则一日之分也与邓平所治同于是皆观新星度日月行更以推筭如闳平法一月之日二十九日八十一分日之四十三廼诏迁用邓平所造八十一分律厯罢废尤防逺者十七家复使宦者淳于陵渠复覆太初厯晦朔望皆最宻日月如合璧五星如连珠【前律厯志】元凤三年张夀王言隂阳不调更厯之过也诏与丞相御史大将军右将军史各一人杂上林清台课诸厯踈宻凡十一家太初厯第一徐万且徐禹治太初厯亦第一夀王及李信治黄帝调厯课皆踈濶　孝成世刘向总六律列是非作五纪论向子歆究其微妙作三统厯　自文公闰月不告朔百有余年莫能正厯数【并同上】王莽令太史推三万六千嵗厯纪六嵗一改元【本传】汉初用乙夘厯至武帝始作太初厯【后律厯志】武帝更建太初改元易朔行夏之正　自太初元年始用三统厯施行百有余年考其行日有退无进月有进无退章帝知其错缪召治厯编防李梵等及能术者课校诸厯以为四分厯【并同上】元和中刘洪造乾象法方于太初四分转精宻矣【后汉司马彪注】黄帝经纬厯数然后天歩有常则风后之力也【张衡传】黄帝使羲和占日常仪占月鬼臾区占星气伶伦造律吕大挠造甲子首作筭数容成综斯六术考定气象谓之调厯【晋律厯志】三代世有日官日官司厯　仲尼每于朔闰发文盖因以宣明厯数也【并同上】宋文帝元嘉二十一年何承天撰元嘉新厯【通鉴】初魏入中原用景初厯世祖克沮渠氏得元始厯时人以为宻是嵗始行之【同上时宋元嘉三十九年】延昌中李业兴为戊子元厯上之【北史】齐文防引李业兴为中外府咨议参军业兴乃造化宫行棊厯以五百为章四千四十为蔀九百八十七为分还以己未为元始终相推不复移转与今厯法术不同至于气序交分景度盈缩不异也【同上】东魏以正元厯浸差命李业兴更加修正以甲子为元号曰兴元厯【通鉴】隋张胄改定新厯言前厯差一日谓厯法与古不同者三事其超古独异者有七事【北史本传】唐贞观十四年十一月甲子朔冬至时戊寅厯以癸亥为朔李淳风表称古厯分日起于子半今嵗甲子朔冬至而故太史令傅仁均减余稍多子初为朔遂差三刻用乖天正请更加考定众议以仁均定朔微差淳风推校精宻请如淳风议【通鉴】王勃尝作大唐千嵗厯【本传】开元九年诏僧一行作新厯推大衍数立术以应之较经史所书气朔日名宿度可考者皆合十五年草成而一行卒诏张説与陈景等次为厯术七篇畧例一篇厯议十篇自太初至麟徳厯二十三家与天虽近而未宻也至一行宻矣其倚数立法固无以易也后世虽有改作者皆依仿而已其一厯本议曰大衍为天地之枢如环之无端盖律厯之大纪也【唐律厯志】厯法尚矣其要在于天地之气以知四时寒暑而仰察天日月星辰之行运以相参合而已唐始终二百九十余年而厯八改初髙祖曰戊寅元厯髙宗曰麟徳甲子元厯宗曰开元太衍厯代宗曰寳应五纪厯徳宗曰建中正元厯宪宗曰元和观象厯穆宗曰长庆宣明厯至昭宗曰景福崇元厯而止矣【同上】五代之初因唐之故用崇元厯至晋髙祖马重绩始更造新厯不复古推上元甲子冬至七曜之防而起唐天寳十四载乙未为上元用正月雨水为气首初唐曹士为以显庆五年为上元雨水为嵗首号符天厯秪行于民间而重绩遂施于朝廷号调元厯然行之五年輙差不可用而复用崇元厯周广顺中王处讷私撰明元厯民间又有万分厯西蜀有永昌厯南唐有齐政厯五代厯家可攷见者止于此【五代史】周世宗诏王朴定大厯设通经统三法以嵗轨离交朔望周变率防之数歩日月五星为钦天厯【同上】
　　传记神农因嘉禾八穂乃作穂书用颁时令【鸡跖集】周羣尝学山中忽有白猿化为老人而至授羣厯书一卷乃黄帝而下厯日也【拾遗记】自黄帝颛帝下逮三王治厯十有一家考课损益各有变衰【风土记】邢和璞曰汉之落下闳造太初厯云后八百嵗当差一日则有圣人定之今年期毕矣而一行造大衍厯正其差谬则落下闳之言信矣【广记愚按落下闳谓八百年当差一度然当时注史官攷诸中星知太初厯已差五度而闳之不察则所谓八百年岂其然乎其黄道嵗差説详见中星类内】
　　集璿籥环玑凤司肇律【简文谢新厯表】畴昔神农始治农功正节气审寒温以为早晩之期故立厯日【杨泉物理论】阶蓂朝开宫槐夜卷正我长厯同符大衍【张説握符颂】千年圣厯遐【栁集】
　　本朝吕奉天奏臣考唐尧即位之年嵗在丙子凡三千三百一年矣成汤既没太甲元年始有十二月乙丑朔旦冬至至武王伐商之年正月辛夘朔二十八日戊午二月五日甲子昧爽又康王十二年六月戊辰朔三日庚午朏从太甲元年距今至道二年凡二千七百三十二年今起商王小甲七年十一月甲申朔旦冬至自此毎七十六年得一朔旦冬至乃古厯一蔀也【防要愚按厯法以十九嵗为一章四章七十六嵗为一蔀二十七章积五百一十三年为一防三防积八十一章为一统而得千五百二十九嵗三统积四千六百一十七年而为一元】黄帝起元用辛夘厯颛帝用乙夘厯虞用戊午厯夏用丙寅厯商用甲寅厯周用丁巳厯鲁用庚子厯秦用乙夘厯汉用太初厯四分厯三统厯魏用黄初厯景初厯晋用元始厯北元万分厯宋用大明厯元嘉厯齐用天保厯同章厯正象厯后魏用兴和厯正元厯正象厯梁用大同厯乾象厯永昌厯后周用天和厯丙寅厯明元厯隋用甲子厯开皇厯皇极厯大业厯唐用戊庚厯麟徳厯神龙厯大衍厯元和厯观象厯长庆宣明厯寳应厯正元厯景福崇元厯晋天福用调元厯周显徳用钦天厯本朝太祖用应天厯太宗用乾元厯真宗用宜天厯仁宗用崇天厯英宗用明天厯已而复用崇天厯【春明退朝录愚今按髙宗用统天厯孝宗用乾道厯淳熈厯光宗用防元厯寜宗用统天厯开禧厯今上寳佑改防天厯】厯家筭气只筭得到日月星辰运行处上圗去更筭不得【朱文公语录】季通説当初造厯便合并天运所差之度都筭在里庶防厯可以正而不差今人只管説天之运行有差造厯以求合乎天以厯愈差元不知天如何防差自是运行合当如此又云天之所运无常日月星辰行度疾徐自是不齐使我之法能运乎天而不为天之所运则其踈宻迟速过不及之间厯可推而不失矣　康节厯十二万九千六百分【并同上】节正须知凤厯新【欧阳公诗】太史颁时令【同上】
　　闰法
　　经归竒于扐以象闰五嵗再闰故再扐而后挂【易】以闰月定四时成嵗【书】太史闰月诏王居门终月【周礼】闰月则阖门左扉立于其中【记】文元年闰三月非礼也先王之正时也履端于始举正于中归余于终【左传】文六年闰月不告朔非礼也闰以正时时以作事事以厚生生民之道于是乎在矣不告闰朔弃时政也何以为民　哀二十七年冬十一月朔日有食之辰在申司厯过也再失闰矣【并同上】闰是丛残之数非月之正也【谷梁注】
　　史三苗服九黎之徳故重黎二官咸废所职而闰余乖次【史厯书】秦正以十月闰厯度余未能睹其真也【同上】厯数以闰正天地之中【前律厯志】鲁厯不正以闰余一之嵗为蔀首自文公闰月不告朔至此百余年莫能正厯数　并终嵗为十九易穷则变是为闰法【按天数终于九地数终于十终则有始所谓易穷则变也并二终之数共为十九厯法十九年而七闰是为一章】传曰归余于终事则不悖此圣王之重闰也　朔不得中是为闰月言隂阳虽交不得中不生故以日法乘闰法是为统嵗【并同上按太初厯日法八十一分乘闰法十九凡八十一□十九共得千五百三十九是为一统之嵗】闰月无中气而北斗斜指两辰之间所以异于他月也【律厯志注】五嵗再闰天道乃备天地之灵犹五载以成其化况人道哉【朱浮传】其在闰交际以朔御之【后律厯志】合二终以起闰余【同上】张纯奏曰三年一闰天气小备五年再闰天气大备故五年一禘【本传光武朝】
　　传记三年一闰以起纪注云纪法也三年加以一闰以防成嵗也【春秋元命苞】梧桐一边有六叶有闰则十三叶视之则知闰【遁甲】集嵗重先年重时七十二回环推天官玉琯灰剩飞今嵗何长来嵗迟王母移桃献天子羲氏和氏迃龙辔【李贺闰月乐词】
　　本朝嵗有十二月月有三十日三百六十者一嵗之常数也故日与天防而多五日九百四十分日之二百三十五者为气盈月与日防而少五日九百四十分日之五百九十二者为朔虚合气盈朔虚而余生焉故一嵗不尽十日九百四十分日之八百二十七三嵗一闰则三十二日九百四十分日之六百单一而有余五嵗再闰则五十四日九百四十分日之三百五而不足十有九嵗七闰则气朔分齐是为一章也【朱文公语载蔡九峯説愚按九峯用九百四十分日法盖古厯日法也太初厯日法用八十一分大衍用三千四十分本朝统元厯用万二百分】只有黄杨厄闰年【东坡】
　　正朔
　　经有扈氏怠弃三正【书】一之日觱发注云周正月二之日栗烈注云商正月三之日于耜注云夏正月【诗】圣人南面而听天下改正朔易服色【记】隠元年春王周正月注云言周以别夏殷【左传】行夏之时【论语】
　　史王者易姓受命必慎始初改正朔【史厯书】夏正以正月殷正以十二月周正以十一月盖三王之正若循环穷则反本天下有道则不失纪序无道则正朔不行于诸侯　秦正以十月色上黒【并同上】其于三正也黄钟子为天正林钟未之冲丑为地正太簇寅为人正【前律厯志】倪寛与愽士等议曰帝王必改正朔易服色所以明受命于天也推传序文则今夏时也　火出于夏为三月商为四月周为五月夏数得天四时之正也三代各据一统明三统常合而迭为首登降三统之首周还五行之道也故三五相包而生天统之正始生于子半日萌色赤地统受之于丑初日肇化而黄至丑半日牙化而白人统受之于寅初日孽成而黒至寅半日生成而青天施复于子地化自丑毕于辰人生自寅成于申故厯数三统天以甲子地以甲辰人以甲申孟仲季迭用为统首三统之微既着而五行自青始　三辰之合于三统也日合于天统月合于地统斗合于人统【并同上】武帝初用夏正以正月为嵗首故改元为太初也【本纪】有司议曰单于非正朔所加【宣帝本纪】三代之盛胡越不与受正朔【严助传】冬至之节阳气始萌故十一月天以为正周以为春十二月阳气上通地以为正商以为春十三月阳气已至天地已交万物皆出蛰虫始振人以为正夏以为春【汉陈宠传】三微成著以通三统周以天元殷以地元夏以人元注云三微三正也言十一月阳气始施万物动于黄泉之下微而未着其色皆赤赤者阳气故周以天正为嵗色尚赤夜半为朔十二月万物始牙色白白者隂气故殷以地元为正色尚白鸡鸣为朔十三月万物始达其色皆黒人得知功以展其业故夏以人正为嵗色尚黒平旦为朔故曰三微【汉书】景初元年有司奏以魏得地统宜以建丑之月为正【三国志】夫改正朔谓夏建寅商建丑周建子此三王相袭之道也【唐律厯志】
　　传记十一月干之初九其位在子天气始起生隂阳之化故子为天统六月坤之初六其位在未隂受阳化故十二月为地统正月干之九三万物凑出于地人奉而成之故寅为人统【荀悦汉纪】王者受命必改正朔明上受之于天下受之于人所以变易民心革其耳目以助化也【白虎通】天道左旋改正者右行何也改正者非改天道也但改日月耳【同上】武后永昌元年十一月建子为嵗首后复用夏正肃宗上元二年用建子为正三年还以今正月为嵗首矣【湘山野录】
　　集革正朔为天下始【司马相如赋】班正朔于八荒【文选】
　　朔望晦【告朔听朔附】
　　经太史颁告朔于邦国【周礼】天子聴朔于南门之外【记】诸侯皮弁以听朔于太庙【同上】僖五年正月辛亥朔公既视朔遂登观防以望而书【左传】文六年闰月不告朔弃时政也【同上】十六年公四不视朔天子告朔于诸侯诸侯受于祢庙礼也【谷梁传】朔有事则书晦虽有事不书【公羊传】甲乙者厯之纪晦朔者日月之存防日食不可以不存晦朔晦朔须甲乙而可推【左传桓十七年注】子贡欲去告朔之饩羊子曰赐也尔爱其羊我爱其礼【论语】
　　子朝菌不知晦朔【荘】月未望则载魄于西既望则终魄于东【子】
　　史汉兴用颛顼厯晦朔月见望满亏非是【前汉律厯志】武帝诏造汉厯追二十八宿相距于四方举终以定朔晦分至躔离望　宦者淳于陵渠覆太初厯晦朔望皆最宻　鲜于妄人请与治厯麻光等杂日月晦朔望【并同上】为绳墨望为君徳晦朔知始终【李寻传】元和元年太初去天益逺晦朔望差天一日章帝召治厯编防李梵等综校其状而防梵以为十一月当先大欲以合朔望而晦朔失实行之未期章帝考之经防以问防梵等以为月当先小据春秋书朔不书晦者朔必有明晦不朔必在其月也即先大则一月再朔后月无朔【后律厯志】日月相推日舒月速当其同谓之合朔舒先速后近一逺三谓之相去为衡分天之中谓之望以速及舒光尽体伏谓之晦　永元中复令史官以九道法望騐之无有差失【并同上】望伏见者厯数之纲纪也【晋律厯志】课望于两仪【同上】朔为朝防之首【隋志】圣厯元年制毎月一日于明堂行告朔之礼【唐礼乐志】
　　传记尧阶有草生庭名曰蓂荚尧观之以知晦朔【通鉴又详见蓂荚类】月朔见东方曰朒晦见西方曰朓【白虎通注】月半之名也若张弓也望月满之名也日月相望【释名】日月中分谓之日月相望谓之望日月合宿谓之晦【论衡】月望则蚌蛤实而羣隂盈月晦则蚌蛤虚而羣隂废【吕氏春秋】集朔有告饩之文【杨伟表】晦朔如循环月盈已见魄【文选】本朝三日第一节之中月生明之时也盖始受一阳之光为震而昏见于西方庚地八日第二节之中月上之时受二阳之光为兑而昏见于南方丁地十五日第三节之中月既望之时全受日光盛满而昏见于东方之甲地是为干体十六日第四节之始也始受下一隂为巽而成魄以平旦而没于西方辛地二十三日第五节之中复生中一隂为艮而下以平旦而没于南方丙地三十日第六节之终全变为坤而光尽体伏于西北一月六节既尽而禅于后月复生震卦云【朱文公参同契注】上是月盈及一半如弓之上下是月亏了一半如弓之下【语录】以天之围言之上下明日月相防皆分天之一【同上】
　　十榦
　　经挟日而敛之注云从甲至癸谓之挟【周礼】硩簇氏以方书十日之号【同上】孟春仲春季春其日甲乙孟夏仲夏季夏其日丙丁中央土其日戊己孟秋仲秋季秋其日庚辛孟冬仲冬季冬其日壬癸【记】天有十日【左传】先甲三日后甲三日【易】日用甲用日之始也【记】仲春上丁命乐正习舞释菜仲丁命乐正习舞季秋上丁命乐正入学习吹【记】吉日惟戊【诗】先庚三日后庚三日【易】郊之用辛也防云以冬至阳气新用事故用辛也【记】昭二十七年七月上辛大雩季秋又雩【春秋】
　　史甲者言万物剖符甲而出也乙者言万物生轧轧也丙者言阳道着明丁者言万物之丁壮也庚者言隂气更万物辛者言万物之新生壬之为言任也言阳气任养万物于下也癸之为言揆也言万物可揆度也【史律书】出甲于甲奋轧于乙明炳于丙大盛于丁丰楙于戊理纪于己敛更于庚悉新于辛懐任于壬陈揆于癸【前律厯志】日有六甲注云六甲之中惟甲寅无子【同上】甲巳为角乙庚为商丙辛为征丁壬为羽戊癸为宫【晋律厯志】
　　传记太嵗在甲曰阏逢【史记作焉逢】在乙曰旃【史记作端防】在丙曰柔兆【史记作游兆】在丁曰强圉【史记作彊梧】在戊曰着雍【史记作徒维】在己曰屠维【史记作祝犂】在庚曰上章【史记作商横】在辛曰重光【史记作昭阳】在壬曰黓【史记作横艾】在癸曰昭阳【史记作尚章以上并尔雅】月在甲曰毕在乙曰橘在丙曰修在丁曰圉在戊曰厉在己曰则在庚曰窒在辛曰塞在壬曰终在癸曰极【同上】大挠作甲子【类要】五刚甲丙戊庚壬五柔乙丁己辛癸【记防】青帝生子而曰甲乙甲乙东方木赤帝生子而曰丙丁丙丁南方火黄帝生子而曰戊己戊己中央土白帝生子而曰庚辛庚辛西方金黒帝生子而曰壬癸壬癸北方水见于时而生物者乙与庚合春则有榆青而白不失金木之色辛与丙合秋则有枣白而赤不失金火之色已与甲合夏末秋初有青而黄不失土木之色丁与壬合夏则有椹赤而黑不失水火之色癸与戊合冬则有橘黒而黄不失水土之色【真仙骨】天上三竒乙丙丁地下三竒甲戊庚【遁甲】丙加甲名飞鸟跌穴甲加丙名青龙回首【同上】戊孟知祥曰上戊之辰时俗所重不可废也【谈苑】诸欲止宿安营避病去害者当用真人闭六戊之法【遁甲】道家忌六戊日不入靖烧香【道书】戊己燕作窠避戊己【説文】
　　集仙官勅六丁雷电下取【韩集】女丁妇壬传世婚【同上】
　　十二支
　　经冯相氏掌十有二辰以防天位【周礼】硩簇氏以方书十二辰之号【同上】天之大数不过十二【郊特牲注】亥嵗在豕韦之次注亥也【左传】
　　子子午夘酉为二绳丑寅辰巳未申戌亥为四钩【淮南】帝张四维运之以斗指寅则万物螾夘则茂茂然辰则振之也巳则生巳定也午忤也未昧也申者申之也酉者饱也戌者灭也亥者阂也子者滋也丑者纽也【同上】史子者滋也言万物滋于下也丑者纽也言阳气在上未条万物厄纽未敢出寅言万物始生螾然也夘之为言茂也言万物茂也辰者言万物之蜄也巳者言阳气之巳尽也午者隂阳交未者言万物皆成有滋味也申者言隂用事申贼万物酉者万物之老也戌者言万物尽灭亥者该也言阳气藏于下故该也【史律书】太极元气函三为一行于十二辰始动于子参之于丑得三又参之于寅得九又参之于夘得二十七又参之于辰得八十一又参之于巳得二百四十三又参之于午得七百二十九又参之于未得二千一百八十七又参之于申得六千五百六十一又参之于酉得万九千六百八十三又参之于戌得五万九千四十九又参之于亥得十七万七千一百四十七此隂阳合徳气钟于子化生万物者也故孳萌于子纽牙于丑引达于寅冒茆于卯振美于辰巳盛于巳咢布于午昧薆于未申坚于申留熟于酉毕入于戌该阂于亥故隂阳之施化万物之终始既类依于律吕又经厯于日辰而变化之情可见矣【前律厯志】六律六吕而十二辰立矣甲辰有五子注云六丁惟甲寅无子　制礼上物不过十二天之大数也　天统之正始于子半地化自丑毕于辰人生自寅成于申【并同上】子者孳也谓阳气至此更孳生也丑者纽也言终始之制故以纽结为名寅者津也谓生物之津涂也夘者茂也言阳气生而孳茂也辰者振也谓时物振动而长也巳者起也物至此时毕尽而起也午者长也大也言万物皆长大也未者味也言万物向成有滋味也申者身也言万物身体皆成就也酉者犹也谓时物皆犹缩也戌者灭也谓时物皆度灭也亥者劾也言时隂气劾杀万物也【晋乐志】
　　传记太嵗在寅曰摄提格在夘曰单阏在辰曰执徐在巳曰大荒落在午曰敦牂在未曰恊洽在申曰涒滩在酉曰作噩在戌曰阉茂在亥曰大渊献在子曰困敦在丑曰赤奋若【尔雅】少阳见寅寅者演也卯者茂也辰震也太阳见于巳巳者物必起午物满未味也少隂见于申申者身也酉老物收敛戌者灭也太隂见于亥亥者仰也子者孳也丑者纽也【白虎通】日以统辰如君统臣也辰属月故月上系天也其斗之星夜随天左旋各指十二辰之位谓之斗建亦名月建闰月则指十二辰之间【厯术】子枵丑星纪寅析木夘大火辰夀星巳鹑尾午鹑火未鹑首申实沈酉大梁戌降娄亥娵訾【同上详见十二次类】子寳瓶丑磨蝎寅人马卯天蝎辰天秤已双女午狮子未巨蟹申隂阳酉金牛戌白羊亥双鱼【命书】天罡辰将太乙巳将胜光午将小吉未将传送申将从魁酉将河魁戌将登明亥将神后子将大吉丑将功曹寅将太冲夘将【六壬法】






　　记纂渊海卷三
&lt;子部,类书类,记纂渊海&gt;
　　钦定四库全书
　　记纂渊海卷四　　　　　宋　潘自牧　撰祥瑞部
　　芝草
　　史汉武帝元封二年诏甘泉宫中产芝九茎连叶作芝房之歌【前本纪】芝房歌云斋房产草九茎连叶宫童効异披圗按谍气之精回复此都蔓蔓日茂芝成灵华【礼乐志】宣帝神爵元年诏金芝九茎产于函徳殿铜池中【本纪】明帝永平十七年芝草生殿前【后本纪】章帝建初三年零陵献芝草五年同【本纪】章和元年诏芝草之类嵗月不絶【同上】顺帝时临城县生紫芝【宋书】武帝时防阳获紫芝【齐书】隋文帝开皇十九年朱雀等十六门生芝草【隋书】唐太宗贞观十七年安礼门御榻产灵芝五茎又太子寝室中产紫草十四茎并为龙兴凤翥之形又滁州言所部川源徧生芝草【旧唐本纪】宗天寳中有玉芝产于大同殿之柱础一本两茎神光照于殿【本纪】肃宗上元中延英殿御座生玉芝一茎三花御制玉灵芝诗【本纪】张九龄母丧有紫芝产座侧【本传】
　　传记王者慈仁则紫芝生食之令人延年【孙氏瑞应圗】王者宠近耆老养有道则芝荚生【同上】摇光则陵山芝生【春秋运斗枢】王者徳至草木则芝草生【孝经援神契】汉桓帝时芝草生中黄藏府【东观汉记】唐贞观十九年李树生芝英赤盖紫光色鲜丽【唐春秋】肃宗上元二年皇后奏含晖院生金芝【同上】梁大同九年金芝二十八茎生平水署少府卿萧介以闻【大同起居注】王者徳至于山则芝实茂【白虎通】黄帝以五芝为房宫【张厯】食芝延年不终与真人同【瑞令记】汉建初三年零陵泉陵县女子博寜宅内生芝草五本茎叶紫色【论衡】芝草一年三花食之令人眉夀度世栽紫芝者其栽如豆【并同上】
　　集武帝之世芝房寳鼎之歌荐于郊庙【班固西都赋序】魏文帝青龙元年神芝产于长平之习阳许昌农中郎充奉表以闻其色丹紫其质光耀上别为三榦分为九枝散为三十六茎妥绥连属有似瑚之状考圗按谱盖美乎前代矣【缪袭神芝賛】濯灵芝于朱柯【张平子赋】玉芝含秀而晨敷【孙绰赋】煌煌灵芝一年三秀【嵇康诗】
　　蓂荚
　　史蓂荚生于阶下随月盈亏依厯开落【晋天文志详见仪象类】传记尧时瑞草号蓂荚生于阶下每朔日生一叶月半至十五叶自十五日已后日落一叶月终而尽落月小尽则余一叶厌而不落【帝王世纪】蓂荚者叶圆而五色一名厯荚圣明之瑞也【孙氏瑞应圗】周公辅幼主不矜则蓂荚生【尚书大传】周公作乐而治蓂荚生【尚书中】老人星临国则蓂荚生【春秋运斗枢】箕星得则蓂荚生【同上】王者徳至于地则蓂荚生【孝经援神契】按孝经説古太平蓂荚生阶其味酸王者取以调味后以醯醢代之【风俗通】黄帝之时有蓂荚者瑞草也葢神灵之嘉应也【徐整正厯】王者考厯得其分度则蓂生于阶荚者树名也【白虎通】
　　连理木
　　史汉武帝幸雍得竒木枝旁出复合上异之终军曰众枝内附示无外也殆将有削左衽而化者【汉书】明帝永平十七年树枝内附西南夷慕义贡献西域诸国遣子入待【后汉】宋文帝元嘉中有谷栎二树连理【宋书】盩厔县献连理树植之宫庭【隋书】贞观十八年山南献木连理交错玲珑有同罗目一丈之榦并枝者二十余所【唐书】又二十一年玉华宫李树连理隔濶合枝【同上】
　　传记王者徳化洽八方合为一家则木连理【孙氏瑞应圗】王者不失民心则木连理【同上】王者徳至草木则木连理【白虎通】连理者或枝还合或两树合拱【晋中兴证祥説】
　　集皇树嘉徳风靡云披有木连理别榦同枝将承大同应天之规【曹植魏徳论】司空咸寜王尹蒲之七年连理生于河之东邑野夫来告且曰吾不知古殆气之交畅也维吾王之徳交畅者有五【云　云】殊本连理之柯同荣异陇之禾吾徯之产兹土也久矣愿记颂词长言之于康衢颂曰木何为兮此祥洵厥美兮在吾王愿封植兮永固俾斯人兮不忘【韩文咸寜王浑瑊也】
　　朱草
　　子太清之世四时不失其序日月光五星循轨则朱草生【淮南子】朱草状似小桑才长三四尺枝叶皆赤茎如瑚生名山岭石之下刻之汁流如血以玉及金石银投其中立可为丸泥以金投其中名曰金浆以玉投之名曰玉浆服之皆长生也【抱朴子】圣人至徳上及太清下及太寜中及万灵则朱草生【鹖冠子】
　　史光武时朱草生于水涯【后汉书】武帝时朱草生【晋书】传记朱草百草之精也圣人之徳无所不至则生【孙氏瑞应圗】又曰王者徳无所不通四方有歌咏之声【大戴礼】王者徳下究地之原则朱草生【尚书大传】帝命周公践祚朱草畅生【同上】文命咸得俊乂在官则朱草在郊【尚书中】尧徳清平比隆伏羲故朱草生郊【同上】君乘火而王其政讼平则地生朱草【礼斗威仪】王者徳洽于地则朱草生食之令人不老【春秋感精符】枢星正则朱草生【运斗枢】君劝农事无夺民时使之嵗不过三日行什一之税进经术之士开通障塞恩及草木则朱草生【繁露】王者徳至草木则朱草生【孝经援神契】朱草赤色也可以染绛别成黼黻之服则为尊卑之差【白虎通】魏文帝欲受禅朱草生于文昌殿侧【魏畧】
　　嘉禾
　　经唐叔得禾异畆同颖献诸天子王命唐叔归周公于东作归禾周公既得命禾旅天子之命作嘉禾【亡书序】诞降嘉种维秬维秠维穈维芑【诗】
　　史宣帝元康四年嘉谷稷降于郡国【前本纪】安帝时九真嘉禾生五百六十本七百六十八穂【后本纪】鲁恭拜中牟令嘉禾生恭便坐庭中【本传】魏文帝欲受禅郡国三嘉禾生【魏志】防稽南始平言嘉禾生明年改元曰嘉禾【孙权传】元帝初借藁草悉成禾【晋书】文帝时醴湖生嘉禾一茎九穂【宋书】元嘉三十五年嘉禾生华林园十株七百穂　孝武帝大明元年嘉禾生清暑殿鸱尾中一株六穂【并同上】武帝时固始县嘉禾一茎六穂新蔡县又获一茎九穂一茎七穂【齐书】开元十九年扬州奏鲁生稲二百一十五顷再稻一千八百顷其粒与常稻无异【唐书】太子生之嵗豫州献嘉禾乃更名豫【代宗纪】宣宗大中二年福建进瑞粟十五茎茎有五六穂【同上】郭子仪言寜朔县界荒地十五里有黒禾谷出徧地扫尽经宿复生其禾圎实味甘美臣以为天启圣主先瑞百谷故汉称雨粟周颂来牟岂若瑞禾自出家给人足盖陛下务本重农之应也【本传】传记嘉禾五谷之长盛徳之精也文者则异本而同秀质者则同本而异秀此夏殷时嘉禾也【孙氏瑞应圗】周时嘉禾三本同穂贯桑而生其穂盈箱生于唐叔之国以献周公曰此嘉禾也太和气之所生焉此文王之徳乃献文王之庙【同上】成王有苗异畆同穂王召周公问之对曰三苗为一穂抑天下其和为一乎【尚书大传】嘉禾茎长五尺三十五穂【尚书大】神农作耒耜天应以嘉禾【礼含文喜】绥五器明五礼则五禾应以大丰【同上】人君乘土而王其政升平则嘉谷并生【礼斗威仪】尧时嘉禾七茎连三十五穂【诗含神雾】璇生得嘉禾液【春秋运斗枢】王者徳至于地则嘉禾生【孝经援神契】光武生于济阳县舍时有嘉禾一茎九穂县境大熟因名曰秀【东观汉记】章帝时嘉禾嘉麦日月不絶【同上】梁大同六年始平献嘉禾一茎十七穂【梁起居注】嘉禾者大禾之为美瑞者也【白虎通】王者徳盛则嘉禾生嘉禾者仁卉也其大盈箱一稃二米国政质则同本而异颖国政文则同颖而异本【晋证祥説】
　　集嘉禾六穂我穑曷蓄【文选】共穂之禾史不絶书【同上】嘉谷顺成灵贶昭格天人合应遐迩【栁文贺嘉禾表】植物知仁祥圗应圣灵岳不愆于賛佑燕谷用遂于生成丰稔既均知朔南之被泽休嘉克叶见天地之同和六穂慙称于汉臣异亩耻书于周典【同上】
　　丰年
　　经乃亦有秋【书】嵗则大熟【金縢】华黍时和年丰宜黍稷也【亡诗序】牧人乃梦众维鱼矣大人占之实维丰年【诗】自古有年【诗】曽孙之稼如茨如梁曽孙之庾如坻如京乃求千斯仓乃求万斯箱【诗】绥万邦屡丰年【诗】丰年秋冬报也丰年多黍多稌亦有髙廪【诗并序】获之挃挃积之栗栗其崇如墉其比如栉【诗】自今以始嵗其有【诗】自天降康丰年穣穣【诗】顺丰年【周礼】鲁桓公冬有年注云五谷皆熟为有年也公羊传曰仅有年也【春秋】宣公冬大有年注云五谷大熟为大有年公羊传曰大丰年也【春秋】三时不害而民和年丰也【左传】昔周饥克殷而年丰【春秋】譬如农夫是穮是蓘虽有饥馑必有丰年【同上】国无道而年谷和熟天赞之也鲜不五稔【同上】
　　子乐嵗终身饱　乐嵗粒米狼戾　富嵗子弟多赖【俱孟子】风雨常均年谷常丰【列子】使物不疵疠而年熟谷【荘子】寒暑和节而五谷以时熟【荀子】黄帝之治天下风雨节五谷登【淮南子】嵗时熟而不凶【同上】嵗星所居而五谷丰昌【同上】史五星不失行则年用丰昌【前天文志】文帝时天下殷富粟至十余钱【史律书】是以元年膏雨降五谷登此天所以相陛下也【前贾山传至言】武帝元鼎五年诏巡祭后土以祈丰年【本纪】景星歌云上天布施后土成穣穣丰年四时荣【礼乐志】甘露降五谷登此和之至也【公孙传贤良防】宣帝元康四年比年丰谷石五钱【本纪】百姓安之嵗数丰稔谷至石五钱农人少利【食货志】诏上帝之祠朕亲奉祀为百姓获丰年焉【郊祀志】以四时祠江海为天下祈丰年焉【同上】光武建武三年野谷旅登麻菽尤盛【后本纪】明帝永平九年大有年【本纪】十年诏昔嵗五谷登衍今兹蚕麦足収其赦天下十二年嵗比登稔百姓殷富粟斛三十【并同上】章帝诏増脩羣祀以祈丰年【本纪】嵗星守心年谷丰【后郎顗传】斗覆丰穣【隋文帝志】唐太宗贞观初户不及三百万绢一匹易粟一斗至四年米斗四五钱人行数千里不赍粮民物蕃息【唐食货志】五六年频嵗丰稔一匹绢易粟十余斛【马周传】宗海内富实米斗之价十一二青齐间斗才三钱【食货志】集忧国愿年丰【杜诗】
　　本朝有年秋屡实【欧阳公】惟幸嵗之穣兹惠岂人力非徒给租调且可销盗贼从今洁鬴廪相与饱麰麦　至治臻无事年丰乐有成　丰年气和　年丰千里无夜惊　嘉瑞奏丰年　归田仍值嵗丰穣　老农亦岂知帝力听我歌此丰年诗　相随箫鼔乐丰年【并同上】此生已觉各无事今嵗仍逢大有年【东坡】圣功恵我丰年食未有涓埃可报名【山谷】堆塲结藁騐丰年【陈后山】劝相秋郊开稔熟　麦秀知春力时和騐嵗丰【并同上】
　　麒麟
  </div>
  <div class="pagination">
   <a href="记纂渊海_page5.html">
    上一页
   </a>
   <a href="记纂渊海.html">
    1
   </a>
   <a href="记纂渊海_page2.html">
    2
   </a>
   <a href="记纂渊海_page3.html">
    3
   </a>
   <a href="记纂渊海_page4.html">
    4
   </a>
   <a href="记纂渊海_page5.html">
    5
   </a>
   <span class="current-page">
    6
   </span>
   <a href="记纂渊海_page7.html">
    7
   </a>
   <a href="记纂渊海_page8.html">
    8
   </a>
   <a href="记纂渊海_page9.html">
    9
   </a>
   <a href="记纂渊海_page10.html">
    10
   </a>
   <a href="记纂渊海_page11.html">
    11
   </a>
   <span>
    ...
   </span>
   <a href="记纂渊海_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
