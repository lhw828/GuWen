<!DOCTYPE html>
<html>
<head>
    <meta charset="UTF-8">
    <title>太平广记 - 第 189 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 189 页/共 323 页</h1>
    <div class="content">景龙末，韦庶人专制。故安州都督赠太师杜鹏举，时尉济源县，为府召至洛城修籍。一夕暴卒，亲宾将具小殓。夫人尉迟氏，敬德之孙也，性通明强毅。曰："公算术神妙，自言官至方伯，今岂长往耶？"安然不哭。洎二日三夕，乃心上稍温，翌日徐苏。数日方语云："初见两人持符来召，遂相引徽安门出。门隙容寸，过之尚宽。直北上邙山，可十余里，有大坑，视不见底。使者令入，鹏举大惧。使者曰："可闭目。"执手如飞，须臾足已履地。寻小径东行，凡数十时，天气昏惨，如冬凝阴。遂至一廨，墙宇宏壮。使者先入。有碧衣官出，趋拜颇恭，既退引入。碧衣者踞坐案后，命鹏举前，旁有一狗。人语云："误姓名同，非此官也。"笞使者，改符令去。有一马，半身两足，跳梁而前曰："往为杜鹏举杀，今请理冤。"鹏举亦醒然记之，诉云："曾知驿，敕使将马令杀，非某所愿。"碧衣命吏取按，审然之，马遂退。旁见一吏，挥手动目，教以事理，意相庇脱。所证既毕，遂揖之出。碧衣拜送门外。云："某是生人，安州编户。少府当为安州都督，故先施敬，愿自保持。"言讫，而向所教之吏趋出，云："姓韦名鼎，亦是生人。在上都务本坊，自称向来有力，祈钱十万。鹏举辞不能致。鼎云："某虽生人，今于此用纸钱，易致耳。"遂许之。亦嘱云："焚时愿以物籍之，幸不著地，兼呼韦鼎，某即自使人受。"鼎又云："既至此，岂不要见当家簿书。"遂引入一院，题云户部。房廊四周，簿帐山积。当中三间，架阁特高，覆以赤黄帏帕，金字榜曰《皇籍》。余皆露架，往往有函，紫色盖之。韦鼎云："宰相也"。因引诣杜氏籍，书笺云《濮阳房》。有紫函四，发开卷，鹏举三男，时未生者，籍名已具。遂（遂原作述。据明抄本改。）求笔，书其名于臂。意愿踟蹰，更欲周览。韦鼎云："既不住，（住原作往。据明抄本改。）亦要早归。"遂引出，令一吏送还。吏云："某苦饥，不逢此便，无因得出。愿许别去，冀求一食。但寻此道，自至其所，留之不可。"鹏举遂西行。道左忽见一新城，异香闻数里。环城皆甲士持兵。鹏举问之，甲士云："相王于此上天子，有四百天人来送。"鹏举曾为相王府官，忻闻此说。墙有大隙，窥见分明，天人数百，围绕相王。满地彩云，并衣仙服，皆如画者。相王前有女人，执香炉引。行近窥谛，（谛原作帝。据明抄本改。）衣裙带状似剪破，一如雁齿状。相王戴一日，光明辉赫，近可丈余。相王后凡有十九日，垒垒成行，大光明皆如所戴。须臾。有绨骑来迎。甲土令鹏举走，遂至故道，不觉已及徽安门。门闭闲过之，亦如去时容易。为群犬遮啮。行不可进。至家，见身在床上，跃入身中，遂寤。臂上所记，如朽木书，字尚分明。遂焚纸钱十万，呼赠韦鼎。心知卜代之数，中兴之期，遂以假故，来谒睿宗。上握手曰："岂敢忘德？"寻求韦鼎，适卒矣。及睿宗登极，拜右拾遗。词云："思入风雅，灵通鬼神。"敕宫人妃主数十，同其妆服。令视执炉者。鹏举遥识之，乃太平公主也。问裙带之由，其公主云："方熨龙衮，忽为火迸，惊忙之中，不觉爇带，仓惶不及更服。"公主唏嘘陈贺曰："圣人之兴，固自天也。"鹏举所见，先睿宗龙飞前三年。故鹏举墓志云："及睿宗践祚，阴骘祥符。启圣期于化元，定成命于幽数。"后果为安州都督。（出《处士萧时和作传》）
又一说，鹏举得释，复入一院，问帘下者为谁，曰："魏元忠也。"有顷，敬挥至，（至原作入。据明抄本改。）下马，众接拜之。云是大理卿对推事。见武三思著枷、韦温、宗楚客、赵履温等著锁，李峤露头散腰立。闻元忠等云："今年大计会。"果至六月，诛逆韦，宗赵韦等并斩，峤解官归第，皆如其言。（出《朝野佥载》）


河东县尉妻
景云中，河东南县尉李某，妻王氏，有美色，著称三辅。李朝趋府未归，（未原作来。据明抄本改。）王妆梳向毕，焚香闲坐，忽见黄门数人，御犊车，自云中下至堂所，王氏惊问所以。答曰："华山府君，使来奉迎。"辞不获放，（放愿作于。据明抄本改。）仓卒欲去，谓家人曰："恨不得见李少府别。"挥泪而行，死于阶侧。俄而彩云捧车浮空，冉冉遂灭。李自州还，既不见妻，抚尸号恸，绝而复苏者数四。少顷，有人诣门，自言能活夫人。李罄折拜谒，求见卫护。其人坐床上，觅朱书符。朱未至，因书墨符飞之。须臾未至，又飞一符。笑谓李曰："无苦，寻常得活。"有顷而王氏苏。李拜谢数十，竭力赠遗。人大笑曰："救灾恤患，焉用物乎？"遂出门不见。王氏既悟，云："初至华山，见王，王甚悦。列供帐于山椒，与其徒数人欢饮。宴乐毕，方申缱绻，适尔杯酌，忽见一人，乘黑云至，云："太一令唤王夫人。"神犹从容，请俟毕会。寻又一人乘赤云，大怒曰："太一问华山何以辄取生人妇？不速送还，当有深谴。"神大惶惧，便令送至家。（出《广异记》）


李湜
赵君李湜，以开元中，谒华岳庙。过三夫人院，忽见神女悉是生人，邀入宝帐中，备极欢洽。三夫人迭与结欢，言终而出。临诀谓湜曰："每年七月七日至十二日，岳神当上计于天。至时相迎，无宜辞让。今者相见，亦是其时，故得尽欢尔。"自尔七年，每悟其日，奄然气尽。家人守之，三日方悟。说云："灵帐瑇筵，绮席罗荐。摇月扇以轻暑，曳罗衣以纵香。玉珮清冷，香风斐亹。候湜之至，莫不笑开星靥，花媚玉颜。叙离异则涕零，论新观则情洽。三夫人皆其有也。湜才伟于器，尤为所重。各尽其欢清。及还家，莫不惆怅呜咽，延景惜别。"湜既寤，形貌流浃，辄病十来日而后可。有术者见湜云："君有邪气。"为书一符。后虽相见，不得相近。二夫人一姓王一姓杜，骂云："酷无行，何以带符为？"小夫人姓萧，恩义特深，涕泣相顾，诫湜三年勿言。言之非独损君，亦当损我。湜问以官，云："合进士及第，终小县令。"皆如其言。（出《广异记》）


叶净能
开元初，玄宗以皇后无子，乃令叶净能道士，奉章上玉京天帝，问："皇后有子否？"久之章下，批云"无子"，迹甚分明。（出《广异记》）


王昌龄
开元中，琅琊王昌龄，自吴抵京国。舟行至马当山，属风便，而舟人云："贵识至此，皆令谒庙。"昌龄不能驻，亦先有祷神之备。见舟人言，乃命使赍酒脯纸马，献于庙，及草履致于夫人。题诗云："青骢一匹昆仑牵，奏上大王不取钱。直为猛风波滚骤，莫怪昌龄不下船。"读毕而过。当市草履时，兼市金错刀一副，贮在履内。至祷神时，忘取之。昌龄至前程，求错刀子，方转其误。又行数里，忽有赤鲤鱼，可长三尺。跃入昌龄舟中。呼使者烹之。既剖腹，得金错刀，宛是误送庙中者。（出《广博异志》）


张嘉祐
开元中，张嘉祐为相州刺史。使宅旧凶，嘉祐初至，便有鬼祟回祐家，（明抄本祟回祐家作回易家具。）备极扰乱。祐不之惧。其西院小厅铺设，及他食物，又被翻倒。嘉佑往观之。见一女子。嘉佑问女郎何神。女云："己是周故大将军相州刺史尉迟府君女。家有至屈，欲见使君陈论。"嘉佑曰："敬当以领。"有顷而至，容服魁岸，视瞻高远。先致敬于嘉祐，祐延坐，问之曰："生为贤人，死为明神。胡为宵窣幽瞑，恐动儿女，遂令此州，前后号为凶阙，何为正直而至是耶？"云："往者周室作殚，杨坚篡夺，我忝周之臣子，宁忍社稷崩殒。所以欲全臣节，首倡大义，冀乎匡复宇宙，以存太祖之业。韦孝宽周室旧臣，不能闻义而举，反受杨坚衔勒，为其所用。以一州之众，当天下累益之师。精诚虽欲贯天，四海竟无救助。寻而失守，一门遇害，合家六十余口骸骨，在此厅下。日月既多，幽怨愈甚，欲化别不可。欲白于人，悉皆惧死。无所控告至此，明公幸垂顾盼。若沉骸倘得不弃，幽魅有所招立，则虽死之日，犹生之年。"嘉佑许诺。他日，出其积骸，以礼葬于厅后。便以厅为庙，岁时祷祠焉。祐有女八九岁，家人欲有所问，则令启白，神必有应。神欲白嘉祐，亦令小女出见。以为常也。其后嘉祐家人有所适，神必使阴兵送出境。兵还，具白送至某处。其西不过河阳桥。（出《广异记》）





卷第三百一　神十一
汝阴人　崔敏壳　张安　仇嘉福　食羊人　王晙


汝阴人
汝阴男子姓许，少孤。为人白皙，有姿调，好鲜衣良马，游骋无度。常牵黄犬，逐兽荒涧中，倦息大树下。树高百余尺，大数十围，高柯旁挺，垂阴连数亩。仰视枝间，悬一五色彩囊，以为误有遗者，乃取归，而结不可解。甚爱异之，置巾箱中。向暮，化成一女子，手把名纸直前，云："王女郎令相闻。"致名讫，遂去。有顷，异香满室，渐闻车马之声。许出户，望见列烛成行。有一少年，乘白马，从十余骑在前，直来诣许曰："小妹粗家，窃慕盛德，欲讬良缘于君子，如何？"许以其神，不敢苦辞。少年即命左右，洒扫别室。须臾，女车至，光香满路。侍女乘马数十人。皆有美色，持步障，拥女下车，延入别室，帏帐茵席毕具。家人大惊，视之皆见。少年促许沐浴，进新衣，侍女扶入女室。女郎年十六七，艳丽无双，著青袿襡，珠翠璀错，下阶答拜。共升堂讫，少年乃去。房中施云母屏风，芙蓉翠帐，以鹿瑞锦障暎四壁。大设珍肴，多诸异果，甘美鲜香，非人间者。食器有七子螺、九枝盘、红螺杯、蕖叶碗，皆黄金隐起，错以瑰碧。有玉罍，贮车师葡萄酒，芬馨酷烈。座上置连心蜡烛，悉以紫玉为盘，光明如昼。许素轻薄无检，又为物色夸眩，意甚悦之。坐定，许问曰："鄙夫固陋，蓬室湫隘，不意乃能见顾之深，欢忭交并，未知所措。"答曰："大人为中乐南部将军，不以儿之幽贱，欲使讬身君子，躬奉砥砺。幸过良会，欣愿诚深。"又问："南部将军今何官也？"曰："是嵩君别部所治，若古之四镇将军也。"酒酣叹曰："今夕何夕？见此良人。词韵清媚，非如闻见。"又援筝作飞鸿别鹤之曲，宛颈而歌，为许送酒。清声哀畅，容态荡越，殆不自持。许不胜其情，遽前拥之。乃微盼而笑曰："既为诗人感帨之讥，又玷上客挂缨之笑，如何？"因顾令撤筵，去烛就帐。恣其欢狎，丰肌弱骨，柔滑如饴。明日，遍召家人，大申妇礼，赐与甚厚。积三日，前少年又来曰："大人感愧良甚，愿得相见，使某奉迎。"乃与俱去，至前猎处，无复大树矣。但见朱门素壁，若今大官府中，左右列兵卫，皆迎拜，少年引入，见府君，冠平天帻，绛纱衣，坐高殿上，庭中排戟设纛。许拜谒，府君为起，揖之升阶，劳问曰："少女幼失所恃，幸得讬奉高明，感庆无量。然此亦冥期神契，非至精相感，何能及此。"许谢，乃与入内。门宇严邃，环廊曲阁，连亘相通。中堂高会，酣燕正欢，因命设乐。丝竹繁错，曲度新奇。歌妓数十人，皆妍冶上色。既罢，乃以金帛厚遗之，并资仆马，家遂（遂原作送。据明钞本改。）赡给。仍为起宅于里中，皆极丰丽。女郎雅善玄素养生之术，许体力精爽，倍于常矣。以此知其审神人也。后时一归，皆女郎相随，府君辄馈送甚厚。数十年，有子五人，而姿色无损。后许卒，乃携子俱去，不知所在也。（出《广异记》）


崔敏壳
博陵崔敏壳，性耿直，不惧神鬼。年十岁时，常暴死，死十八年而后活。自说被枉追，敏壳苦自申理，岁余获放。王谓敏壳曰："汝合却还，然屋舍已坏，如何？"敏壳乞固求还，王曰："宜更托生，倍与官禄。"敏壳不肯，王难以理屈，徘徊久之。敏壳陈诉称冤，王不得已。使人至西国，求重生药，数载方还。药至布骨，悉皆生肉，唯脚心不生，骨遂露焉。其后家频梦敏壳云："吾已活。"遂开棺，初有气，养之月余方愈。敏壳在冥中，检身当得十政刺史，遂累求凶阙，轻侮鬼神，辛获无恙。其后为徐州刺史。皆不敢居正厅，相传云，项羽故殿也。敏壳到州，即敕赖洒扫。视事数日，空中忽闻大叫曰："我西楚霸王也。崔敏壳何人，敢夺吾所居！"敏壳徐云："鄙哉项羽！生不能与汉高祖西向争天下，死乃与崔敏壳争一败屋乎！且王死乌江，头行万里，纵有余灵，何足畏也。"乃帖然无声，其厅遂安。后为华州刺史。华岳祠旁，有人初夜，闻庙中喧呼。及视庭燎甚盛。兵数百人陈列，受敕云："当与三郎迎妇。"又曰："崔使君在州。勿妄飘风暴雨。"皆云："不敢。"既出，遂无所见。（出《广异记》）


张安
玄宗时，诏所在功臣、烈士、贞女、孝妇，令立祠祀之。江州有张安者，性落拓不羁。有时独醉，高歌市中，人或笑之，则益甚，以至于手舞足蹈，终不愧耻。时或冠带洁净，怀刺谒官吏，自称浮生子。后忽无疾而终，家人既葬之。每至夜，其魂即谒州牧，求立祠庙。言词慷慨，不异生存。时李玄为牧，气直不信妖妄。及累闻左右启白，遂朝服而坐，召问之，其魂随召而至。玄问曰："尔已死，何能复化如人？言词朗然，求见于余，得何道致此？必须先言，余即与尔议祠宇之事。"其魂曰："大凡人之灵，无以尚之。物之妖怪，虽窃有灵。则云与泥矣。夫人禀天地和会之气，方能成形。故人面负五岳四渎之相，头象天之圆，足象地之方。自有智可以料万事，自有勇可以敌百恶，又那无死后之灵耶？况浮生子生之日，不以生为生；死之日，不以死为死。其生也既异于众，其死也亦异于众。生子今日闻使君之明，遇天子之恩，若不求一祠，则后人笑浮生子不及前代死者妇人女子也。幸详而念之。设若庙食自使君也，使浮生子死且贵于生，又足以见人间贪生恶死之非也。"州牧曰："天子之前代之功臣、烈士、孝女、贞妇之祠者，示劝戒，欲后人仿效之。苟立祠于尔，不知以何使后人仿效耶？"魂曰："浮生子无功无孝无贞可纪也。使君殊不知达人之道，高尚于功烈孝贞也。"州牧无以屈，命私立祠焉。（出《潇湘录》）


仇嘉福
唐仇嘉福者，京兆富平人，家在簿台村。应举入洛，出京，遇一少年，状若王者。裘马仆从甚盛。见嘉福有喜状，因问何适。嘉福云："应举之都。"人云："吾亦东行，喜君相逐。"嘉福问其姓，云："姓白。"嘉福窃思朝廷无白氏贵人，心颇疑之。经一日，人谓嘉福："君驴弱，不能偕行，乃以后乘见载。"数日，至华岳庙，谓嘉福曰："吾非常人。天帝使我案天下鬼神，今须入庙鞫问。君命相与我有旧，业已如此，能入庙否？事毕，当俱入都。"嘉福不获已，随入庙门。便见翠幙云黯，陈设甚备，当前有床。贵人当案而坐，以竹倚床坐嘉福。寻有教呼岳神，神至俯伏。贵人呼责数四，因命左右曳出。遍召关中诸神，点名阅视。末至昆明池神，呼上阶语。请嘉福宜小远，无预此议。嘉福出堂后幕中，闻幕外有痛楚声，抉幕，见己妇悬头在庭树上。审其必死，心色俱坏。须臾，贵人召还，见嘉福色恶，问其故，具以实对。再命审视，还答不谬，贵人惊云："君妇若我妇也，宁得不料理之，遂传教召岳神，神至，问何取簿台村仇嘉福妇，致楚毒。神初不之知，有碧衣人，云是刺官，自后代对曰："此事天曹所召。今见书状送。"贵人令持案来，敕左右封印之，至天帝所，当持出，已自白帝。顾谓岳神，可即放还。亦谓嘉福："本欲至都，今不可矣。宜速还富平。"因屈指料行程，云："四日方至，恐不及事，当以骏马相借。君后见思，可于净宝焚香，我当必至。"言讫辞去。既出门，神仆策马亦至，嘉福上马，便至其家。家人仓卒悲泣，嘉福直入，去妇面衣候气。顷之遂活，举家欢庆。村里长老，壶酒相贺，数日不已。其后四五日，本身骑驴，与奴同还，家人不之辨也。内出外入，相遇便合，方知先还即其魂也。后岁余，嘉福又应举之都。至华岳祠下，遇邓州崔司法妻暴亡，哭声哀甚，恻然悯之。躬往诣崔，令其辍哭，许为料理，崔甚忻悦。嘉福焚香净室，心念贵人，有顷遂至。欢叙毕，问其故，"此是岳神所为，诚可留也。为君致二百千，先求钱，然后下手。"因书九符，云："先烧三符，若不愈，更烧六符，当还矣。"言讫飞去。嘉符以神言告崔，崔不敢违。始烧三符，日晚未愈。又烧其余，须臾遂活。崔问其妻，"初入店时，忽见云母车在阶下，健卒数百人，各持兵器，罗列左右。传言王使相迎，仓卒随去。王见喜，方欲结欢，忽有三人来云：'太乙神问何以夺生人妻？'神惶惧，持簿书云：'天配为己妻，非横取之。'然不肯遣。须臾，有大神五六人，持金杵，至玉庭。徒众骇散，独神立树下，乞宥其命。王遂引己还。"嘉福自尔方知贵人是太乙神也。尔后累思必至，为嘉福回换五六政官，大获其力也。（出《广异记》）


食羊人
开元末，有人好食羊头者。常晨出，有怪在门焉，羊头人身，衣冠甚伟。告其人曰："吾未之神也，其属在羊。吾以汝好食羊头，故来求汝。辍食则已，若不尔，吾将杀之。"其人大惧，遂不复食。（出《纪闻》）


王晙
王晙气充雄壮，有龙虎之状，募义激励，有古人之风。驭下整肃，人吏畏而义之。晙卒后，信安王祎，于幽州讨奚告捷。奏称，军士威见晙领兵为前军讨贼。户部郎中杨伯成上疏，请为晙坟增封域，降使享祭，优其子孙。玄宗从之。（出《谭宾录》）




卷第三百二　神十二
皇甫恂　卫庭训　韦秀庄　华岳神女　王僴


皇甫恂
皇甫恂，字君和。开元中，授华州参军。暴亡，其魂神若在长衢路中，夹道多槐树。见数吏拥篲，恂问之，答曰："五道将军常于此息马。"恂方悟死耳，嗟叹而行。忽有黄衣吏数人，执符，言天曹追，遂驱迫至一处。门阙甚崇，似上东门，又有一门，似尚书省门。门卫极众，方引入。一吏曰："公有官，须别通，且伺务隙耳。"恂拱立候之。须臾，见街中人惊矍辟易。俄见东来数百骑，戈矛前驱。恂匿身墙门以窥。渐近，见一老姥，拥大盖，策四马，从骑甚众。恂细视之，乃其亲叔母薛氏也。恂遂趋出拜伏，自言姓名。姥驻马问恂："是何人？都不省记。"恂即称小名，姥乃喜曰："汝安得来此？"恂以实对。姥曰："子侄中唯尔福最隆，来当误尔。且吾近充职务，苦驱驰，汝就府相见也。"言毕遂过。逡巡，判官务隙命入。见一衣冠，昂然与之承迎，恂哀祈之。谓恂曰："足下阳中有功德否？"恂对曰："有之。"俛而笑曰："此非妄语之所。"顾左右曰："唤阉，（古瓦反。）割家来。"恂甚惶惧。忽闻疾报声，王有使者来，判官遽趋出，拜受命。恂窥之，见一阉人传命毕，方去。判官拜送门外，却入，谓恂："向来大使有命，言足下未合来，所司误耳。足下自见大使，便可归也。"数吏引去，西行三四里，至一府郡，旌旗拥门，恂被命入。仰视，乃见叔母据大殿，命上令坐，恂俯伏而坐，羽卫森然。旁有一僧趺宝座，二童子侍侧，恂亦理揖。叔母方叙平生委曲亲族，诲恂以仁义之道，陈报应之事。乃曰："儿岂不闻地狱乎？此则其所也，须一观之。"叔母顾白僧："愿导引此儿。"僧遂整衣，而命恂："从我"。恂随后行。比一二里，遥望黑风，自上属下，烟涨不见其际。中有黑城，飞焰赫然。渐近其城，其黑气即自去和尚丈余而开。至城，门即自启，其始入也。见左右罪人，初剥皮吮血，砍刺糜碎，其叫呼怨痛。宛转其间，莫究其数，楚毒之声动地。恂震怖不安，求还。又北望一门，炽然炎火，和尚指曰："此无间门也。"言讫欲归，忽闻火中一人呼恂。恂视之，见一僧坐铁床，头上有铁钉钉其脑，流血至地。细视之，是恂门徒僧胡辨也。惊问之，僧曰："生平与人及公饮酒食肉，今日之事，自悔何阶。君今随和尚，必当多福，幸垂救。"曰："何以奉救？"僧曰："写金光明经一部，及于都市为造石幢，某方得作畜牲耳。"恂悲而诺之。遂回至殿，具言悉见。叔母曰："努力为善，自不至是。"又曰："儿要知官爵否？"恂曰："愿知之。"俄有黄衣抱案来，敕于庑下发视之。见京官至多。又一节，言太府卿贬绵州刺史，其后掩之。吏曰："不合知矣。"遂令二人送恂归，再拜而出。出门后，问二吏姓氏，一姓焦，一姓王。相与西行十余里。有一羊三足，截路吼噉，骂恂曰："我待尔久矣！何为割我一脚？"恂实不省，且问之，羊曰："君某年日，向某县县尉厅上，誇能割羊脚。其时无羊，少府打屠伯，屠伯活割我一脚将去，我自此而毙。吾由尔而夭。"恂方省之，乃卑词以谢，讬以屠者自明。焦王二吏。亦同解纷。羊当路立，恂不得去。乃谢曰："与尔造功德可乎？"羊曰："速为我写金刚经。"许之，羊遂喜而去。二吏又曰："幸得奉送，亦须得同幸惠，各乞一卷。"并许之。更行里余，二吏曰："某只合送至此，郎君自寻此迳。更一二里，有一卖浆店，店旁斜路，百步已下，则到家矣。"遂别去。恂独行，苦困渴。果至一店。店有水瓮，不见人。恂窃取浆饮，忽有一老翁大叫怒，持刀以趂，骂云："盗饮我浆。"恂大惧却走，翁甚疾来。恂反顾，忽陷坑中，怳然遂活。而殓棺中，死已五六日。既而妻觉有变，发视之，绵绵有气。久而能言，令急写三卷金刚经。其夜忽闻敲门声，时有风歘歘然。空中朗言曰："焦某王某，蒙君功德，今得生天矣。"举家闻之。更月余，胡辨师自京来，恂异之，而不复与饮。其僧甚恨，恂于静处，略为说冥中见师如此，师辄不为之信。既而去至信州，忽患顶疮。宿昔溃烂，困笃。僧曰："恂言其神乎？"数日而卒。恂因为石中造石幢。幢工始毕，其日市中豕生六子，一白色。（一白色原作五色白。据明钞本改。）自诣幢，环绕数日，疲困而卒。今幢见存焉。恂后果为太府卿，贬绵州刺史而卒。（出《通幽记》）


卫庭训
卫庭训，河南人，累举不第。天宝初，乃以琴酒为事，凡饮皆敬酬之。恒游东市，遇友人饮于酒肆。一日，偶值一举人，相得甚欢，乃邀与之饮。庭训酧，此人昏然而醉。庭训曰："君未饮，何醉也？"曰："吾非人，乃华原梓桐神也。昨日从洒肆过，已醉君之酒。故今日访君，适醉者亦感君之志。今当归庙，他日有所不及，宜相访也。"言讫而去。后旬日，乃访之。至庙，神已令二使迎庭训入庙。庭训欲拜，神曰："某年少，请为弟。"神遂拜庭训为兄，为设酒食歌舞，既夕而归。来日复诣，告之以贫。神顾谓左右："看华原县下有富人命衰者，可收生魂来。"鬼遍索之，其县令妻韦氏衰，乃收其魂。掩其心，韦氏忽心痛殆绝。神谓庭训曰："可往，得二百千与疗。"庭训乃归主人，自署云："解医心痛。"令召之。庭训入神教，求二百千，令许之。庭训投药，即愈如故。儿女忻忭，令亦喜，奉钱为宴饮。自尔无日不醉，主人谕之曰："君当隐贫窘，何苦使用不节乎？"庭训曰："但有梓桐神在，何苦贫也！"主人以告令，令召问之，具以实告。令怒，逐庭训而焚梓桐神庙。庭训夜宿村店，忽见梓桐神来曰："非兄之过，乃弟合衰。弟今往濯锦江立庙，极盛于此，可诣彼也。"言讫不见。庭训又往濯锦江，果见新庙。神见梦于乡人，可请卫秀才为庙祝。明日，乡人请留之。岁暮，神谓庭训曰："吾将至天曹，为兄问禄寿。"去数日归，谓庭训曰："兄来岁合成名，官至泾阳主簿。秩不满，有人迎充判官。"于是神置酒饯之。至京，明年果成名，释褐授泾阳县主簿。在任二载，分务闲暇，独立厅事，有一黄衫吏，持书而入，拜曰："天曹奉命为判官。"遂卒于是夕。（出《集异记》）


韦秀庄
开元中，滑州刺史韦秀庄，暇日来城楼望黄河。楼中忽见一人，长三尺许，紫衣朱冠。通名参谒，秀庄知非人类，问是何神。答曰："即城隍之主。"又问何来。答曰："黄河之神，欲毁我城，以端河路，我固不许。克后五日，大战于河湄，恐力不禁，故来求救于使君尔。若得二千人，持弓弩，物色相助，必当克捷。君之城也，唯君图之。"秀庄许诺，神乃不见。至其日，秀庆帅劲卒二千人登城。河中忽尔晦冥，须臾，有白气直上十余丈，楼上有青气出，相萦绕。秀庄命弓弩乱射白气。气渐小，至灭，唯青气独存，逶迤如云峰之状，还入楼中。初时，黄河俯近城之下，此后渐退，至今五六里也。（出《广异记》）


华岳神女
近代有士人应举之京，途次关西，宿于逆旅舍小房中。俄有贵人奴仆数人，云："公主来宿。"以幕围店及他店四五所。人初惶遽，未得移徙。须臾，公主车声大至，悉下。店中人便拒户寝，不敢出。公主于户前澡浴，令索房内。婢云："不宜有人。"既而见某，群婢大骂。公主令呼出，熟视之曰："此书生颇开人意，不宜挫辱。"第令入房，浴毕召之，言甚会意。使侍婢洗濯，舒以丽服。乃施绛帐，铺锦茵，及他寝玩之具，极世奢侈，为礼之好。明日相与还京。公主宅在怀远里，内外奴婢数百人，荣华盛贵，当时莫比。家人呼某为驸马，出入器服车马，不殊王公。某有父母，在其故宅。公主令婢诣宅起居，送钱亿贯，他物称是。某家因资，郁为荣贵。如是七岁，生二子一女，公主忽言，欲为之娶妇，某甚愕，怪有此语。主云："我本非人，不合久为君妇，君亦当业有婚媾。知非恩爱之替也，其后亦更别婚，而往来不绝。婚家以其一往辄数日不还，使人候之。见某恒入废宅，恐为鬼神所魅。他日，饮之致醉，乃命术士书符，施衣服中，及其形体皆遍。某后复适公主家，令家人出止之，不令入。某初不了其故，倚门惆怅。公主寻出门下，大相责让云："君素贫士，我相抬举，今为贵人，此亦与君不薄，何故使妇家书符相间，以我不能为杀君（原本君下有主字。据明抄本删。）也。"某视其身，方知有符，求谢甚至。公主云："吾亦谅君此情，然符命已行，势不得住。"悉呼儿女，令与父诀，某涕泣哽咽。公主命左右促装，即日出城。某问其居，兼求名氏，公主云："我华岳第三女也。"言毕诀去，出门不见。（出《广异记》）


王僴
王僴者，少应通事舍人举。开元末，入京。至阙西，息槐树下，闻（闻原作为。据明钞本改。）传诏声。忽见数骑，状如中使，谓僴曰："为所宣传，真通事舍人矣。"因以后骑载僴。僴亦不知何人，仓卒随去。久之，至华岳神庙中。使置僴别院，诫云："慎无私视。"便尔入内。僴独坐，闻棒杖楚痛之声，因前行窃窥。见其妇为所由系颈于树，以棒拷击。僴悲愁伫立，中使出，见惨怛而问其故。僴涕泗，具言其事。使云："本欲留君，妻既死，理不可住。若更迟延，待归之后，即不能救。君宜速还开棺，此即放妻活。"乃命左右取驿马，送王舍人。俄见一狐来，僴不得已，骑狐而骋。其疾如风，两日至舍。骑狐乃其魂也，僴本身自魂出之后，失音不言。魂既至家，家人悲泣。僴命开棺，其妻已活，谓僴曰："何以至耶？"举家欢悦。后旬日，本身方至。外传云："王郎归！"失音已十余日。魂云："王郎至矣。"出门迎往，遂与其魂相合焉。（出《广异记》）


卷第三百三　神十三
韩光祚　宣州司户　崔圆　郑仁钧　季广琛　刘可大　奴苍璧　南缵　王常


韩光祚
桃林令韩光祚，携家之官，途经华山庙，下车谒之。入庙门，而爱妾暴死。令巫请之，巫言："三郎好汝妾，既请且免，至县当取。"光祚至县，乃召金工，为妾铸金为观世音菩萨像，然不之告。五日，妾暴卒，半日方活，云："适华山府君，备车骑见迎。出门，有一僧，金色，遮其前，车骑不敢过。神曰：'且留，更三日迎之。'"光祚知其故，又以钱一千，图菩萨像。如期又死，有顷乃苏曰："适又见迎，乃有二僧在，未及登车。神曰：'未可取，更三日取之。'"光祚又以千钱召金工，令更造像。工以钱出县，遇人执猪，将烹之。工愍焉，尽以其钱赎之，像未之造也。而妾又死，俄既苏曰："已免矣。适又见迎，车骑转盛，二僧守其门，不得入。有豪猪大如马，冲其骑，所向颠仆，车骑却走。神传言曰：'更勿取之。'于是散去。"光祚怪何得有猪拒之，金工乃言其故。由是盖信内教。（出《纪闻》）


宣州司户
吴俗畏鬼，每州县必有城隍神。开元末，宣州司户卒，引见城隍神。神所居重深，殿宇崇峻，侍卫甲杖严肃。司户既入，府君问其生平行事，司户自陈无罪，枉见录。府君曰："然，当令君去。君颇相识否？"司户曰："鄙人贱陋，实未识。"府君曰："吾即晋宣城内史桓彝也，为是神管郡耳。"司户既苏言之。（出《纪闻》）


崔圆
天宝末，崔圆在益州。暮春上已，与宾客将校数十百人，具舟楫游于江，都人纵观为堵。是日，风色恬和，波流静谧，初宴作乐，宾从肃如。忽闻下流十数里，丝竹竞奏，笑语喧然，风水薄送，（送原作近。据明钞本改。）如咫尺。须臾渐近，楼船百艘，塞江而至。皆以锦繍为帆，金玉饰舟，旌纛盖伞，旌旗戈戟，缤纷照耀。中有朱紫数十人，绮罗妓女几百许，饮酒奏乐方酣。他舟则列从官武士五六千人持兵戒严。泝沿中流。良久而过。圆即令访问，随行数里，近舟，舟中方言曰："天子将幸巴剑，蜀中诸望神祗，迁移避驾，幸无深怪。"圆骇愕，因罢会。时朝廷无事，自此先为其备。明岁南狩，圆应卒无阙矣。（出《集异记》）


郑仁钧
郑仁钧，钦说之子也，博学多闻，有父风。洛阳上东门外有别墅，与弟某及姑子表弟某同居。弟有妹，嫁杨国忠之子。时表弟因时疾丧明，眉睫复自毵毵然。又自发际，当鼻准中分，至于颌下，其左冷如冰而色白，其右热如火而色赤。姑与弟皆哀怜之，不知其何疾也。时洛中有郑生者，号为卜祝之士。先是御史大夫崔琳，奉使河朔，路径洛阳，知郑生有术，乃召与俱行。及使回，入洛阳。郑生在后，至上东门道，素知仁钧庄居在路旁，乃诣之。未入里门，而郑生遽称死罪，或言合死，词色慑惧。仁钧问之，郑生无他言，唯云合死。仁钧因诘之，郑生曰："某才过此，不幸饥渴，知吾宗在此，遽为不速之客。岂知殊不合来，此是合死于今日也。"仁钧曰："吾与姑及弟在，更无异人，何畏惮如此？"郑生股慄愈惧。仁钧初以无目表弟，不之比数，忽念疾状冷热之异，安知郑生不属意于此乎？乃具语表弟之状。郑生曰："彼天曹判官，某冥中胥吏。今日偶至此，非固有所犯。然谒之亦死，不谒亦死，礼须谒也。"遂书刺曰："地府法曹吏郑某再拜谒。"时仁钧弟与表弟，堂上掷钱为戏。仁钧即于门屏呼引郑生，读其刺通之。郑生趋入，再拜谢罪而出。表弟再顾，长睫飒然，如有怒者。仁钧为谢曰："彼不知弟在此，故来。愿贳其罪可乎？"良久朗言曰："为兄恕之。"复诘之再三，终不复言。姑闻之，召于屏内，诱之以母子之情，感激使言，终不肯述其由。后数年，忽谓母曰："促理行装，此地当有兵至，两京皆乱离。且拿我入城，投杨氏姊，丐三二百千，旬日便谋东归江淮避乱也。此时杨氏百口，皆当诛灭，唯姊与甥，可以免矣。"母居常已异之，乃入京，馆于杨氏。其母具以表弟之言告于女。其姊素知弟有郑生之言，及见其状貌，益异之，密白其夫，以启其父。国忠怒曰："姻亲需钱，何不以直告，乃妖言相恐耶？"终无一钱与之。其女告母曰："尽箱箧所有，庶可得办，何以强吾舅？"时母子止杨氏，已四五日矣。表弟促之曰："无过旬日也。"其女得二三十万，与母去。临别，表弟谓其姊曰："别与我一短褐（褐原作后。据明钞本改。）之袍。"其姊以紫绫加短絮为短褐，与之而别。明年，禄山叛。驾至马嵬，军士尽灭杨氏，无少长皆死。其姊闻乱。窜于旅舍后，潜匿草中得脱。及兵去之后，出于路隅，见杨氏一家。枕籍而死。于乱尸中，得乳儿青衣，已失一臂，犹能言。姊问："我儿在否？"曰："在主人榻上，先以比者紫褐复之。其姊遽往视之，则其儿尚寐，于是乃抱之东走。姊初走之次，忽顾见一老妪继踵而来，曰："杨新妇缓行，我欲汝偕隐。"姊问为谁，曰："昔日门下卖履妪也。"兵散后能出及得儿者，皆此老妪导引保护，全于草莽。是无目表弟，使杨保持也。不然者，何以灭族之家，独漏此二人哉。（出《戎幕闲谈》）

</div>
    <div class="pagination">
<a href="太平广记_page188.html">上一页</a><span>...</span><a href="太平广记_page184.html">184</a><a href="太平广记_page185.html">185</a><a href="太平广记_page186.html">186</a><a href="太平广记_page187.html">187</a><a href="太平广记_page188.html">188</a><span class="current-page">189</span><a href="太平广记_page190.html">190</a><a href="太平广记_page191.html">191</a><a href="太平广记_page192.html">192</a><a href="太平广记_page193.html">193</a><a href="太平广记_page194.html">194</a><span>...</span><a href="太平广记_page190.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
