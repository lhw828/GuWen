<!DOCTYPE html>
<html>
<head>
    <meta charset="UTF-8">
    <title>册府元龟 - 第 189 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 189 页/共 736 页</h1>
    <div class="content">    ○僭伪部　怀附
    金统失御[1234]祚南播江淮以北毡韦杂俗金革恃力或跨有数郡豺狼肆志或雄视广野政非以德民无定居然而窃吊伐之名专威惠之柄用能引纳转徙怀集降附卑词以待敌境优礼以求绝俗推诚於向背之类┰隐於禽获之辈靡爱爵赏务取绥怀设以激劝之方开以诱掖之道所谓行忠信於蛮貊假仁义为蘧庐者已。
    前凉张轨为凉州刺史时王弥陷京都中州避难来者日月相继分武威置武兴郡以居之。
    张骏为凉州牧西域诸国献汗血马火浣布{封牛}牛孔雀巨象及诸珍异二百馀品。又鄯善王元孟献女号曰：美人立宾遐观以处之焉耆前部于王并遣使贡其方物。
    西凉武昭王迁居酒泉鄯善前部王遣贡其方物前赵刘元海僭即汉王位入都蒲子河东平阳属县垒壁尽降时汲桑起兵赵魏上郡四部鲜卑陆遂延氐尊大单于徵东莱王弥及石勒等并相次降之元海悉署其官爵。
    刘曜既僭位氐杨伯之斩姜冲儿以陇城降宋亭斩赵募以上わ降徙秦州大姓杨姜族二千馀户于长安氐羌悉下并送质任。
    後赵石勒在襄国时曹嶷据有青州既叛刘聪南禀王命以建业悬远势援不接惧勒袭之故遣通和勒授嶷东州大将军青州牧封琅琊公。又既擒末杯乃赦而归之命末杯为子署为使持节安北将军北平公遣还辽西末杯感勒厚恩在途日南面而拜者三氏遂专心归附自是王俊威势渐衰石季龙得晋邵续遣使送续於勒勒使徐光让之曰：国家应符拨乱八表宅心遗晋怖威远窜杨越而续蚁封海阿跋扈王命以夷狄不足为君耶何无上之甚也。国有常刑於分甘乎！续对曰：晋末饥乱奔控无所保合乡宗庶全老幼属大王龙飞之始委命纳质精诚无感不蒙慈恕言归遗晋仍荷宠授誓尽忠节实无二心。且受彼厚荣而复二三其趣者恐亦不容于明朝矣。周文生于东夷大禹出於西羌帝王之兴盖惟天命所属德之所招当何常耶伏惟大王圣武自天道隆虞夏凡有含生孰不延首神化耻隔皇风而况囚乎！使囚去真即伪不得早叩天门者大王负囚囚不负大王也。[C260]鼓之刑囚之常分但恨天实为之谓之何哉！勒曰：其言恺至孤愧之多矣。夫忠于其君者乃吾之所求也。命张宾延之于馆厚抚之寻以为从事中郎令自後诸克敌擒俊皆送之不得辄害冀获如续之流初季龙之攻续也。朝廷有王敦之逼不遑救恤续既为勒所执身灌园鬻菜以供衣食勒屡遣察之叹曰：此真高人矣。不知是安足贵乎！嘉其清苦数赐帛每临朝嗟叹以励群臣。
    前燕慕容初为鲜卑都督时东胡宇文鲜卑段部以威德日广惧有并吞之计因为寇掠往来不绝卑辞厚币以抚之时二京倾覆幽冀沦陷刑政修明虚怀引纳流亡士庶多襁负归之乃立郡以统流人冀州人为冀阳郡豫州人为周成郡青州人为营丘郡并州人为唐国郡。
    慕容隽车骑大将军范阳公刘宁屯据莸城降于苻氏至此率户二千诣蓟归罪拜後将军。
    慕容将吕护奔于晋寻复叛归於待之如初因遣传颜与护率众据河阴颜北袭敕勒大获而还护攻雒阳中流矢而死。
    前秦苻健时西虏乞没军邪遣子入侍健，於是置来宾馆於平朔门以怀远人。
    苻坚时车师前部王弥鄯善王休密于朝于坚，坚赐以朝服引见西堂等观其宫宇壮丽仪卫严肃甚惧因请年年贡献坚以西域路遥不许令三年一贡九年一朝以为永制时王猛获张天锡将敦煌阴据及甲士五千既东平六州西擒杨纂欲以德怀远。且跨威河右至是悉送所获还凉州天锡惧而遣使谢罪称藩坚大悦即署天锡为使持节散骑常侍都督河右诸军事骠骑大将军开府仪同三司凉州刺史西域都护西平公吐谷浑碎奚以杨纂既降惧而遣使送马五千匹金银百斤坚拜奚安远将军氵强川侯坚遣符雒等伐代王涉翼犍其子翼圭纟专父请降坚以翼犍荒俗未参仁义令入大学习礼坚尝之大学召涉翼犍问曰：中国以学养性而人寿考漠北啖牛羊而人不寿何也。翼犍不能。又问乡种人有堪将者可召为国家用对曰：北人能捕六畜善驰走逐水草而已何堪为将。又问好学否对曰：若不好学陛下用教臣何为坚善其先是梁熙遣使西域称扬坚之威德并以缯采赐诸国王，於是朝献者十有馀国大宛献天马千里驹皆汗血朱鬣五色凤膺麟身及诸珍异五百馀种坚曰：吾思汉文之返千里马咨嗟美咏今所献马其悉返之庶克念前王仿佛古人矣。乃命群臣作止马诗而遣之示无欲也。其下以为盛德之事遂同汉文，於是献诗者四百馀人。又张平以并州叛坚率众讨之以其建节将军邓羌为前锋率骑五千据汾上坚至铜壁平尽众拒战为羌所败获其养子蚝送之平惧乃降于坚，坚赦其罪署为右将军蚝武贲中郎将加广武将军徙其所部三千馀户于长安後秦姚苌与苻登相持登将金槌以新平降苌苌轻将数百骑入槌营群下谏之苌曰：槌既去苻登复欲图我将安所归。且怀德初附推疑委质吾复以不信待之何以御物乎！群氐果有异谋槌不从而止姚兴时晋荆州司马休之襄州鲁宗之为宋武帝所败引归休之宗之等遂与谯王文思新蔡王道赐宁朔将军梁州刺史马敬辅国将军竟陵太守鲁轨宁朔将军南阳太守鲁范奔于兴休之等至长安兴谓之曰：刘裕崇奉晋帝岂便有阙乎！休之曰：臣前下郡琅琊王德文泣谓臣曰：刘裕供御主上刻薄苛深以事势推之社稷之忧方未可测兴将以休之为荆州刺史任以东南之事休之固辞请与鲁宗之等扰动襄阳淮汉乃以休之为镇南将军扬州刺史宗之等并有拜授休之将行侍御史唐盛言於兴曰：符命所记司马氏应复河雒休之既得濯鳞南翔恐非复池中之物可以崇礼不宜放之兴曰：司马氏脱如所记留之足为患遂遣之杨武安乡侯康宦驱略白鹿原氐胡数百家奔上雒太守宋林距之商雒人黄金等起义兵以掎宦宦乃率众归罪兴赦之复其爵位。又乞伏乾归遣使送所掠守宰谢罪请降兴以赫连勃勃之难权宜许之假乾归及其子炽磐官爵。又晋河间王子国章武王子叔道来奔兴谓之曰：刘裕兴复晋室卿等何故来也。国等曰：裕与不逞之徒削弱王室宗门能自修立者莫不害之是避之来实非诚款所以避死耳兴嘉之以国为建义将军扬州刺史叔道为平南将军交州刺史赐以甲第。又蜀谯纵遣使称藩请桓谦欲令顺流东伐刘裕兴以问谦谦请行遂许之兴既僭号杨盛保仇池遣使请命拜使持节镇南将军仇池公鲜卑越质诘归率户二万叛乞伏乾归降于兴处之于成纪拜使持节镇西将军平襄公时京兆韦华谯郡夏侯轨始平庞等率襄阳流人一万叛晋奔于兴兴引见东堂谓华曰：晋自南迁承平已久今政化风俗何如华曰：晋主虽有南面之尊无总御之实宰辅执政政出多门权去公家遂成习俗刑网峻急风俗奢宕自桓温谢安已後未见宽猛之中兴大悦拜华中书令兴遣散骑常侍席确诣凉州徵吕隆弟超入侍隆遣之吕隆惧秃亻辱檀之逼表请内徙兴遣齐难及镇西姚诘镇远乞伏乾归镇远赵曜等步骑四万迎隆于河西难至姑臧以其司马王尚行凉州刺史配兵三千镇姑臧以将军阎松为仓松太守郭将为番禾太守分戍二城徙隆及其宗室僚属于长安沮渠蒙逊遣弟如子贡其方物王尚绥抚遗黎以信义百姓怀其惠化翕然归之北部鲜卑并遣使贡款。又晋辅国将军袁虔之宁朔将军刘寿冠军将军高长庆龙骧将军郭恭等贰于桓玄惧而奔兴兴临东堂引见谓处之等曰：桓玄虽名晋臣其实晋贼其才度定何如父也。能办成大事否处之曰：玄藉世资雄据荆楚属晋朝失政遂偷窃宰衡安忍无亲多忌好杀位不才授爵以爱加无公平之度不如其父远矣。今既握朝权必行篡夺既非命世之才正可为它人驱除耳此天以机便授之陛下愿速加经略廓清吴楚兴大悦以处之为大司农馀皆有拜授处之固让请疆场自效改授假节钺宁南将军广州刺史兴。又遣大鸿胪梁裴以新平张构为副拜秃亻辱檀车骑将军广武公沮渠蒙逊镇西将军沙州刺史西海侯李玄盛安西将军高昌侯兴遣镇远赵曜率众二万西屯金城建节王松{公心}率骑助吕隆等守姑臧松{公心}至魏安为亻辱檀弟文真所围众溃执松{公心}送于亻辱檀亻辱檀大怒送松{公心}还长安归罪文真深自陈谢。
    姚泓为太子也。其弟弼有夺嫡之谋泓恩抚如初未尝见于色姚绍每为弼羽翼姚泓亦推心宗事弗以为嫌及僭位任绍以兵权绍亦感而归诚卒守其忠烈其明识宽裕皆此类也。
    後凉吕光郭﹁既叛推後将军杨轨为盟主轨自称大将军凉州牧光遗轨《书》曰：自羌胡不靖郭﹁叛逆南蕃安否音问两绝行人风传云：卿拥逼百姓为﹁唇齿卿雅志忠贞有史鱼之操鉴察成败远侔古人岂宜听纳奸邪以亏大美陵霜不者松柏也。临难不移者君子也。何图松柏於微霜鸡鸣已於风雨郭﹁巫卜小数时或误中考之大理率多虚谬朕宰化寡方泽不逮远致世事纷纭百城离叛戮力一心同济巨海者望之於卿也。今中仓积粟数千百万东人战士一当百馀入则言笑晏晏出则虎步凉州吞﹁咀业绰有馀暇但与卿形虽君臣心过父子欲全卿名节不使贻笑将来轨不答。
    北燕冯跋时蠕蠕斛律为其弟大但所逐尽室奔跋乃馆之于辽东郡待之以客礼跋纳其女为昭仪。
    南燕慕容垂遣其征西大将军太原王慕容楷卫军慕容麟镇南慕容绍征虏慕容宙等攻苻坚冀州牧苻定镇东苻绍幽州牧苻谟镇北苻亮楷与定等书喻以祸福定等悉降垂留其太子宝守中山率诸将南攻翟辽以楷为前锋都督辽之部众皆燕赵人也。咸曰：太原王之子吾之父母相率归附辽惧遣使请降垂至黎阳辽肉袒谢罪垂厚抚之。
    北凉沮渠蒙逊时秃亻辱檀来伐蒙逊败之於。若厚坞亻辱檀湟河太守文支据湟川护军成宜侯率众降之署文支镇东大将军广武太守振武侯成宜侯为振威将军湟川太守以殿中将军王建为湟河太守蒙逊攻秃西郡太守杨统於日勒统降拜为右长史宠逾勋旧。
    伪吴杨行密唐乾宁四年梁祖平兖郓朱瑾及沙陀将李承嗣史俨等皆奔淮南行密待之优厚任为将瑾与承嗣皆位至方伯。
    ●卷二百三十一
    ○僭伪部　征伐
    昔晋室不造中原多故秦雒之郊左衽为孽各矜雄盛竞事甲兵或偏据一方或开地千里僭大号以逾度率无名以出师交相侵凌递构伤杀以强威弱以众暴寡生民涂炭宇县分离虽人不聊生咸婴多难而天将悔祸终亦自亡盖异时雨之行奉辞之义矣。垂，於是也。可不鉴哉！。
    前凉张茂嗣其兄实为凉州牧会前赵刘曜遣其将刘咸攻茂将韩璞於冀城呼延实攻宁羌护军阴鉴於桑壁临洮人翟楷石琮等逐令长以县应曜河西大震茂以参军陈珍为平虏护军率卒骑一千八百救韩璞曜阴欲引归声言要先取陇西後回灭桑壁珍募发氐羌之众击曜走之克复南安永昌初复命将军韩璞率众取陇西南安之地以攻秦州。
    张骏嗣其季父茂为凉州牧咸和初秦州诸郡既属刘曜骏遣武威太守窦涛金城太守张阆武兴太守辛岩扬烈将军宋辑等率众东会韩璞攻讨之曜遣其将刘裔来距屯於狄道城韩璞进渡沃干岭为裔所败（事具僭伪兵败门）。
    张重华嗣其父骏为凉州牧自称凉王会後赵石季龙使王擢麻秋孙伏都等侵寇不辍金城太守张冲降於秋，於是梁州振动重华以主簿谢艾为中坚将军配步骑五千击秋大破之斩首五千级俄而麻秋进攻χ罕不拔退保大夏重华以谢艾为使持节军师将军率步骑三万进军临河秋以万众距之艾奔击大败之秋匹马奔大夏其後麻秋。又据χ罕有众十二万进屯河内遣王擢略地晋兴广武越洪池岭至于曲柳姑臧大震，於是以艾为使持节都督征讨诸军事行卫将军以索遐为军正将军率步骑二万距王擢等擢与前锋战败遁还河南还讨叛虏斯骨真万馀落破之斩首千馀级俘擒三千八百。
    张天锡僭嗣凉州牧时羌廉岐自称益州刺史率略阳四千家背苻坚就李俨天锡自往讨之以别驾杨为监前锋军事前将军趋金城晋兴相常据为使持节征东将军向左南游击将军张统出白土天锡自率三万人次仓松伐俨俨大败入城固守。
    前赵刘曜僭即帝位时黄石屠各路松多起兵於新平扶风聚众数千附於南阳王保保以其将杨曼为雍州刺史王连为扶风太守据陈仓张ダ为新平太守周庸为安定太守据阴密松多下草壁秦陇氐羌多归之曜遣其车骑刘雅平西刘厚攻杨曼于陈仓二旬不克曜率中外精锐以赴之行次雍城太史令弁广明言於曜曰：昨夜妖星犯月师不宜行乃止敕雅等摄围固垒以待大将军三年曜发雍攻陈仓曼连谋曰：谍者还云：其五牛旗建多言胡主自来其锋恐不可当也。吾粮廪既少无以支久。若顿军城下围人百日不待兵刃而吾自丧灭不如率见众以一战如其胜也。关中不待檄而至如其败也。一等死早晚无在遂尽众背城而阵为曜所败王连死之杨曼奔於南氐曜进攻草壁。又陷之松多奔陇城进陷安定保惧迁於桑城氐羌悉从之曜振旅归於长安其後曜亲征氐羌仇池杨难敌率众来距前锋击败之难敌退保仇池仇池诸氐羌多降於曜曜後复西讨杨韬於南安韬惧与陇西太守梁勋等降於曜皆封列侯使侍中乔豫率甲士五千迁韬等及陇右万馀户於长安曜。又进攻仇池时曜寝疾兼厉疫甚议欲班师恐难敌蹑其後乃以其尚书郎王犭广为光国中郎将使於仇池以说难敌难敌，於是遣使称藩会陈安叛於陇上自称梁王曜亲征之围於陇城安频出挑战累击败之斩获八千馀级右军刘攻平襄克之陇上诸县悉降曲赦陇右殊死以下惟陈安赵募不在其列安留杨伯支姜冲儿等守陇城率骑数百突围而出欲引上わ平襄之众还解陇城之围安既出知上わ被围平襄已败乃南走陕中曜使其将军平先丘中伯率劲骑追安频战败之俘斩四百馀级安与壮士十馀骑於陕中格战安左手奋七尺大刀右手执丈八蛇矛近交则刀矛俱发辄害五六远则双带服左右驰射而走平先亦壮健绝人勇捷如飞与安搏战三交夺其蛇矛而退会日暮雨甚安弃马与左右五六人步逾山岭匿於溪涧翌日寻之遂不知所在会连雨始霁辅威呼延清寻其径迹斩安於涧曲曜大悦曜遣其武卫刘朗率骑三万袭杨难敌於仇池弗克掠三千馀户而归张骏闻曜军为石氏所败乃去曜官号复称晋大将军凉州牧遣金城太守张阆及罕护护军辛晏韩璞等率众数万人自大夏攻掠秦州诸郡曜遣刘裔率步骑四万击之夹洮相持七十馀日冠军呼延那鸡率亲御郎三千骑绝其运路裔济师逼之璞军大溃奔还凉州裔追之及於令居斩级二万张阆辛晏率众数万降於曜皆拜将军封列侯石勒遣石季龙率众四万自轵关西入伐曜河东应之者五十馀县进攻蒲坂曜将东救蒲坂惧张骏杨难敌承虚袭长安遣其河间王述发氐羌之众屯於秦州曜尽中外精锐水陆赴之自卫关北济季龙惧引师而退追之及於高侯大战败之斩其将军石瞻枕尸二百馀里收其资仗亿计季龙奔于朝歌。
    後赵石勒僭称赵王使石季龙击候部掘咄哪於研北大破之俘获牛马二十馀万寻署季龙为车骑将军率骑三万讨鲜卑郁粥於离石俘获牛马十馀万郁粥奔乌丸悉降其众城。又遣季龙统中外精卒四万讨徐龛龛坚守不战，於是筑室反耕列长围以守之其後季龙攻陷龛送之襄国。又遣季龙统中外步骑四万讨曹嶷降之刘曜於熙等去长安奔於上わ遣季龙讨克之。
    石季龙僭称居摄赵天王时羌簿句大犹保险未宾季龙遣其子章武王斌帅精骑二万并秦雍二州兵以讨之其後季龙。又僭称大赵天王将伐辽西鲜卑段辽募有勇力者三万人皆拜龙骧中郎辽遣从弟屈云   袭幽州刺史李孟退奔易京季龙以桃豹为横海将军王华为渡辽将军统舟师十万出漂渝津支雄为龙骧大将军姚弋仲为冠军将军统步骑十万为前锋以伐段辽季龙众次金台支雄长驱入蓟辽渔阳太守马鲍代相张牧北平相杨裕上谷相侯龛等四十馀城并率众降於季龙支雄攻安次斩其部大夫那楼奇辽惧弃令支奔於密云   山辽左右长史刘群卢谌司马崔悦等封其府库遣使请降季龙遣将军郭太等轻骑二万追辽及之战於密云   获其母妻斩级三千辽单马窜险遣子乞特真送表及名马季龙纳之乃迁其户二万馀於雍司兖豫四州之地诸有才行者皆擢叙之先是北单于乙回为鲜卑敦那所逐既平辽西遣其将李穆击那破之复立乙回而还。又遣石宣率步骑二万击朔方鲜卑斛摩头破之斩首四万馀级季龙将讨慕容令司冀青徐幽并雍兼复之家五丁取三四丁取二合邺城旧军满五十万具船万艘自河海运豆千一百万斛於安乐城以备征军之调徙辽西北平渔阳万馀户於兖豫雍雒四州之地。又遣征北张举自雁门讨索头郁鞠克之其後。又遣麻秋讨张重华以中书监石宁为征西将军率并司州兵二万馀人为麻秋等後继张重华将宋秦等率户二万馀人来降河湟间氐羌十馀万落与张璩相首尾麻秋惮之不进重华金城太守张冲。又以郡降石宁麻秋寻次曲柳刘宁王擢进攻始兴武街重华将杨康等与宁战於沙阜宁败绩乃引还金城王擢克武街执重华护军曹权胡宣徙七千馀户于雍州其後麻秋。又袭重华将张瑁於河陕败之斩首三千馀级χ罕护军李逵率众七千降於季龙自河已南氐羌皆降。
    前燕慕容隽僭即帝位先是後赵段龛因冉闵之乱拥众东屯广固自号齐王称藩於建业遣书抗中表之仪非隽正位隽遣慕容恪慕容尘讨之恪遇龛於济水之南与战大败之遂斩其弟钦尽俘其众恪进围广固克之初冉闵之僭号也。石季龙将李历张平高昌等并率所部称藩於隽遣子入侍既而投款建业结援苻坚并受爵位羁縻自固虽贡使不绝而诚节未尽吕护之走野王也。遣弟奉表谢罪於隽拜宁南将军河内太守。又上党冯鸯自称太守附于张平平屡言之隽以平故赦其罪以为京兆太守护鸯亦阴通京师张平跨有新兴雁门西河太原上党上郡之地垒壁三百馀胡晋十馀万户遂拜置征镇为鼎峙之势隽遣其司徒慕容评讨平领军慕容根讨鸯司空阳骛讨昌抚军慕容臧攻历并州垒壁降者百馀所以尚书右仆射悦绾为安西将军领护匈奴中郎将并州刺史以抚之平所署征西诸葛骧镇北苏象宁东乔庶镇南石贤等率垒壁百三十人降于隽隽大悦皆复其官爵既而平率众三千奔于平阳鸯奔于野王历走荥阳昌奔邵陵悉降其众。
    前秦苻健僭帝位时杜洪屯宜秋为其将张琚所杀琚自立为秦王置百官健率步骑二万攻琚斩其首健至自宜秋遣雄菁率众掠关东并援石季龙豫州刺史张遇於许昌与晋镇西将军谢尚战於颍水之上王师败绩苻坚僭称天王时羌敛岐叛坚自称益州刺史率部落四千馀家西依张天锡叛将李俨坚遣京兆尹王猛与陇西太守姜衡南安太守邵羌讨敛岐於略阳攻破之敛岐奔白马邵羌擒之会苻双据上わ苻柳据蒲坂叛於坚苻庾据陕城苻武据安定并应之将兵伐长安坚遣使谕之各梨以为信皆不受坚命阻兵自守坚遣後禁将军杨成世左将军毛嵩等讨双武王猛邓羌攻蒲坂杨安张蚝攻陕城成世毛嵩为双武所败坚。又遣其武卫王鉴宁朔吕光等率中外精锐以讨之左卫苻雄左禁窦冲率羽林骑七千继发双武乘胜至於榆眉鉴等击败之斩获万五千人武弃安定随双奔上わ鉴等攻之苻柳出挑战猛闭垒不应柳以猛为惮已留其世子良守蒲坂率众二万将攻长安长安去蒲坂百馀里邓羌率劲骑七千夜袭败之柳引军还猛。又尽众邀击悉俘其卒柳与数百骑入於蒲坂鉴等攻上わ克之斩双武猛。又寻破蒲坂斩柳及其妻子传首长安猛屯蒲坂遣邓羌与王鉴等攻陷陕城克之送庾於长安杀之慕容为晋所伐乞师於坚请割武牢以西之地王师既旋遣使谓坚曰：顷者割地行人失辞有国有家分灾救患理之常也。坚大怒遣王猛与建威梁成邓羌率步骑三万署慕容垂为冠军将军以为乡导攻雒州刺史慕容筑於雒阳遣其将慕容臧率精卒十万将解筑围猛使梁成等以精锐万人卷甲赴之大破臧於荣阳筑惧而请降猛陈师以受之太和五年。又遣猛率杨安张蚝邓羌等十将率步骑六万伐既围邺坚躬率精锐十万攻陷之出奔高阳坚将郭庆执而送之初仇池氐杨世以地降于坚，坚署为平南将军秦州刺史仇池公既而归顺於晋世死子纂代立遂受天子爵命而绝於坚世弟统骁武得众起兵武都与纂分争坚遣其将苻雅杨安与益州刺史王统率步骑七万先取仇池进图宁益雅等次於鹫陕纂率众五万距雅晋梁州刺史杨亮遣督于郭宝率骑千馀人攻之战於陕中为雅等所败纂收众奔还雅进攻仇池杨统率武都之众降於雅纂将杨佗遣子硕密降於雅请为内应纂惧面缚出降雅释其缚送之长安以杨统为平远将军南秦州刺史加杨安都督镇仇池时蜀人张育杨光等起兵与巴獠相应以叛于坚晋益州刺史竺瑶威远将军桓石处率众三万据垫江育乃自号蜀王遣使归顺与巴獠酋帅张重尹万等五万馀人进图成都寻而育与万争权举兵相持坚遣邓羌与杨安等击败之育光退屯绵竹安。又败张重尹万於成都南重死之及首级二万三千邓羌复击张育杨光於绵竹皆害之其後坚。又遣其武卫将军苟苌左将军毛盛中书令梁熙步兵校尉姚苌等率骑十三万伐张天锡於姑臧。又遣其秦州刺史苟池河州刺史李辩凉州刺史王统率三州之众以继之天锡遣将军马建掌据司兵赵充哲与苌等战犬败惧而奔还致笺请降坚既平凉州。又遣其安北将军幽州刺史苻雒为北讨大都督率幽州兵十万讨代王涉翼犍。又遣後将军俱难与邓羌等率步骑二十万东出和龙西出上郡与雒会於涉翼犍庭翼犍战败遁於弱水苻雒逐之势窘迫退还阴山其子翼圭缚父请降雒等振旅而还。
    後秦姚苌僭即帝位以弟征虏绪为司隶校尉镇长安苌如安定击平凉胡金熙鲜卑没奕于大破之遂如秦州与苻坚秦州刺史王统相持天水屠各略阳羌胡应苌者二万馀户统惧乃降其时苻登僭即帝位遣使拜苻纂为太师领大司马纂败苌将姚硕德於泾阳苌自阴密距纂纂退屯敷陆登将窦冲攻苌雍二城克之。又与苌战於东为苌所败登次於瓦亭苌攻彭沛堡陷之沛奔杏城苌迁阴密登将征虏冯翊太守兰犊率众二万自频阳入於和宁与苻纂首尾将图长安皆为苌所败登进据胡空堡苌遣其将军姚方城攻陷徐嵩堡嵩被杀悉坑戎士登率众下陇入朝那苌据武都相持累战互有胜负其後登进据苟头原以逼安定苌率骑三万夜袭大界营陷之杀登妻毛氏及其子弁尚擒名将数十人驱掠男女五万馀口而去登收合馀兵退据胡空堡遣窦冲率见众为先驱自繁川趣长安登率众从新平径据新丰之千户因使杨定率陇上诸军为其後继杨壁留守仇池。又命其并州刺史杨政冀州刺史杨楷率所统大会长安苌遣其将军王破虏略地秦州杨定及破虏战于清水之格奴坂大败之苌退归还安定登就食新平留其大军於胡空堡率骑万馀围苌营四面大哭哀声动人苌恶之乃命三军哭以应登乃引退苌。又陷登新罗堡苌扶风太守齐益男奔登登将军路柴强武等并以众降於苌登攻苌将张业生於陇东苌救之不克而退。
    姚兴僭即帝位安南强熙镇远杨多叛推窦冲为盟主所在扰乱兴率诸将讨之军次武功多兄子良国杀多而降冲弟彰武与冲离贰冲奔强熙熙闻兴将至率户二千奔秦州冲走川川氐仇高执送之冲从弟统率其众降於兴兴将姚硕德讨平凉胡金豹於雒城克之慕容永既为慕容垂所灭河东太守柳恭等各阻兵自守兴遣姚绪讨降之鲜卑薛勃叛奔岭北上郡贰川杂胡皆应之遂围安远将军姚详於金城遣姚崇尹纬讨之勃自三交趋金城兴率步骑二万亲讨之勃惧弃其众奔於高平公没奕于于执而送之武都氐屠飞啖铁等杀陇东太守姚回略三千馀家据方山以叛兴遣姚绍等讨之斩飞铁遣狄伯支迎流人曹会牛寿万馀户于汉中。又使姚硕德率陇右诸军伐乞伏乾归兴潜军赴之乾归败走降其部众三万六千乾归以穷促来降姚硕德姚穆率步骑六万伐吕隆於姑臧大败之俘斩一万隆将吕佗等率众二万五千以东苑来降兴。又遣姚硕德姚敛成姚寿都等率众三万伐杨盛於仇池寿都等入自宕昌敛成从下辩而进盛遣其弟寿距成从子斌距都都逆击擒之尽俘其众杨寿等惧率众请降其後赫连勃勃杀高平公没奕于收其众以叛秃亻辱檀沮渠蒙逊迭相攻击亻辱檀遂东招河州刺史西羌彭奚念阻河以叛兴使中军姚弼後军敛成镇远乞伏乾归等率步骑三万伐亻辱檀左仆射齐难等率骑二万讨勃勃退保河曲弼济自金城进拔昌松长驱至姑臧亻辱檀婴城固守出其兵击弼弼败退据西苑兴。又遣卫大将军姚显率骑二万为诸军节度至高平闻弼败绩兼道赴之抚慰河外率众而还兴。又遣平北姚冲征虏狄伯支辅国敛曼嵬镇东杨佛嵩率骑四万讨勃勃冲次于岭北欲回师袭长安伯支不从乃止兴自平凉如朝那闻冲谋逆乃下书赐冲死兴如贰城而勃勃骑大至兴遣左将军姚文宗率禁兵距战中垒齐莫统氐兵以继之勃勃乃退留禁兵五千配姚详守贰城兴还长安其後勃勃遣其将胡金纂将万馀骑攻平凉兴如贰城因救平凉纂众大溃生擒纂勃勃遣兄子提攻陷定阳执北中郎将姚广都兴将曹炽曹云   王肆佛等各将数千户避勃勃内徙兴处佛於湟山泽炽云   於陈仓勃勃寇陇右攻白崖堡破之遂趣清水略阳太守姚寿都委守奔秦州勃勃。又收其众而归兴自安定追之至寿渠川不及而还仇池公杨盛叛扰祁山遣建威赵琨率骑五千为前锋立节杨伯寿统步卒继之前将军姚恢左将军姚文宗入自鹫陕镇西秦州刺史姚嵩入羊头陕右卫胡翼度从阴密出自城讨盛兴将轻骑五千自雍赴之与诸将军会於陇口盛与琨相持伯寿畏忄耍弗进为盛所败兴斩伯寿而还兴寝疾妖贼李弘反於贰原贰原氐仇常起兵应弘兴舆疾讨之斩常执弘而还徙常部人五百馀户于许昌。
    姚泓嗣其父兴即伪位初兴徙李闰羌三千家於安定寻徙新支至是羌酋党容率所部叛还遣抚军姚赞讨之容降徙其豪右数百户於长安馀遣还李闰并州定阳贰城胡数万落叛泓入于平阳攻立义姚成都於匈奴堡推曹泓为大单于所在残掠征东姚懿自蒲坂讨泓战於平阳大破之执弘送於长安徙其豪右万五千落於雍州仇池公杨盛攻陷祁山执建节王总遂逼秦州泓遣後将军姚平救之盛引退赫连勃勃攻陷阴密进兵侵雍岭北杂户悉奔五将山征北姚恢弃安定率户五千奔新平安定人胡俨华韬等率众距恢恢单骑归长安立节弥姐成建武裴岐为俨所杀镇西姚谌委镇东走勃勃遂据雍抄掠城姚绍及征虏尹昭镇军姚洽等率步骑五万讨勃勃姚恢以精骑一万继之军次横水勃勃退保安定胡俨闭门距之杀鲜卑数千人据安定以降绍进兵蹑勃勃战於马鞍坂败之追至朝那不及而还平阳氐苟渴聚众千馀据五丈原以叛遣镇远姚万恢武姚难讨之为渴所败姚谌讨渴擒之杨盛遣兄子倦入寇长蛇泓使辅国敛曼嵬前将军姚光儿讨之於陈仓倦奔於散关勃勃遣兄子提南侵池阳车骑姚裕前将军彭白狼建义蛇互距却之。
    後蜀李雄僭即帝位仇池氐杨难敌初为刘曜所破奔於葭萌遣子入质其後恃险多为不法雄安北李犀请讨之雄遣中领军李含及将军乐次费佗李乾等由白水桥攻下辩征东李寿督含弟午攻阴平难敌遣军距之雄。又遣太子班讨平宁州夷以班为抚军。
    後凉吕光僭即三河王位遣其子左将军佗武贲中郎将纂讨北虏匹勒於三严山大破之南羌彭奚念入攻白土都尉孙峙退奔兴城光遣其南中郎将吕方及其弟右将军吕宝振威杨范强弩窦苟讨乞伏乾归於金城方屯河北宝进师济河为乾归所败光亲讨乾归奚念遣杨武杨轨建忠沮渠罗仇建武梁恭军於左南奚念大惧於白土津累石为是以水自固遣精兵一万距守河津光遣将军王宝潜趣上津夜渡湟河济自石堤攻克χ罕奚念单骑奔甘松光振旅而还。
    吕纂僭即天王位伐秃利鹿孤围张掖略地建康闻亻辱檀寇姑臧乃还。
    後燕慕容垂僭即帝位遣其征西慕容楷卫军慕容麟镇南慕容绍征虏慕容宙等攻苻坚冀州牧苻定镇州牧苻绍幽州牧苻谟镇北苻亮楷与定等书喻以祸福定等悉降。
    慕容盛既袭伪位讨库莫奚大虏获而还尝率众三万伐高句骊袭其新城南苏皆克之散其积聚徙其五千馀户於辽西。
    西秦乞伏乾归僭称河南王杨定之死也。天水姜乳袭据上わ乾归遣乞伏益州讨之其後。又使益州攻克支阳武允吾三城俘获万馀人而还。又遣益州与武卫慕容允冠军翟р率骑二万伐吐谷浑视罴至于度周川大破之。
    乞伏炽磐袭其父乾归伪位遣其龙骧乞伏智达平东王松寿讨吐谷浑树雒于於浇河大破之获其将呼那乌提虏三千馀户而还。又遣其镇东郎吕破胡于白石川虏其男女万馀口进据白石城休官降者万馀人。又遣安北乌地延冠军翟绍讨吐谷浑别统句旁於泣勤川大破之俘获甚众炽磐率诸将讨吐谷浑别统支旁於长柳川掘达於渴浑川皆破之前後俘获男女二万八千闻秃亻辱檀西征乙弗投袂而起曰：可以行矣。率步骑二万袭乐都秃武台凭城距守炽磐攻之一旬而克遂入乐都遣平远犍虔率骑五千追亻辱檀徙武台与其文武及百姓万馀户於χ罕亻辱檀遂降。又遣其将昙达王松寿等讨南羌弥姐康薄於赤水降之。又遣昙达王松寿等率骑一万伐姚艾於上わ昙达进据蒲水艾距战大败之艾奔上わ昙达进屯大利破黄石大羌二戍徙五千馀户於χ罕令其安东木奕于率骑七千讨吐谷浑树雒干于塞上破其弟阿柴於尧川俘获五千馀口而还雒干奔保白兰山而死。又遣昙达元基东讨姚艾降之。又使征西他子讨吐谷浑觅地於弱水南大破之觅地率众六千降於炽磐。
    南凉秃乌孤僭称大单于西平王曜兵广武攻克金城吕光遣将军窦苟来伐战於街亭大败之降光乐都湟河浇河三郡。
    秃利鹿孤袭其兄乌孤伪位吕纂来伐使弟亻辱檀距之与纂战败之斩首二千馀级纂西击段业亻辱檀率骑一万乘虚袭姑臧纂弟纬守南北城以自固亻辱檀耀兵於青阳门虏八千馀户而归其後僭称河西王率师伐吕会大败之。又遣亻辱檀攻吕昌松太守孟於显美克之。
    秃亻辱檀嗣其兄利鹿孤位僭称凉王遣其将文支讨南羌西虏大破之亻辱檀，於是率师伐沮渠蒙逊次於氐池蒙逊婴城固守芟其禾苗至于赤泉而还亻辱檀伪游浇河袭徙西平湟河诸羌三万馀户於武兴番禾武威昌松四郡姚兴遣其将姚弼及敛成等率步骑三万来伐。又使其将姚显为弼等後继遗亻辱檀书云：遣尚书左仆射齐难讨赫连勃勃惧其西逸故令弼等於河西邀之亻辱檀以为然遂不设备弼至姑臧屯於西苑亻辱檀命诸郡县悉驱牛羊於野敛成纵兵虏掠亻辱檀遣其镇北俱延镇军敬归等十将率骑分击大破之斩首七千馀级姚弼固垒不出亻辱檀攻之未克乃断水上流欲以持久毙之会雨甚堰坏弼军乃振姚显闻弼败兼道赴之军势甚盛遣射将孟钦等五人挑战於凉风门张未及发材官将军宋益等驰击斩之显乃委罪敛成遣使谢亻辱檀引师而归。又遣其左将军枯木驸马都尉胡康伐沮渠蒙逊掠临松人千馀户而还蒙逊大怒率骑五千至於显美方亭破车盖鲜卑而退。
    南燕慕容超僭即帝位时慕容法镇梁父与超有隙因与慕容锺段宏等谋反超知而徵之锺称疾不赴，於是取其党侍中慕容统右卫慕容根散骑常侍段封诛之车裂仆射封嵩於东门之外西中郎将封融奔於魏超寻遣慕容镇等攻青州慕容昱等攻徐州慕容凝韩范攻梁父昱等攻莒城拔之徐州刺史段宏奔於魏封融。又集群盗袭石塞城杀镇西大将军馀郁青土振恐人怀异议慕容凝谋杀韩范将袭广固范知而攻之凝奔梁父范并其众攻梁父克之凝奔姚兴慕容法出奔於魏慕容镇克青州锺杀其妻子为地道而出单马奔姚兴。
    西凉李僭称凉王遣折冲将军宋繇东伐凉兴并击玉门已西诸城皆下之遂屯玉门阳关广田积为东伐之资其後亲率骑二万略地至於建东沮渠蒙逊来侵至於建康掠三千馀户而归大怒率骑追之及於弥安大败之尽收所掠之尸李歆嗣其父为凉公沮渠蒙逊遣其张掖太守沮渠广宗诈降诱歆歆遣武卫温宜等赴之亲勒大军为之後继蒙逊率众三万设伏於蓼泉歆闻引兵还为逊所逼歆亲贯甲先登大败之追奔百馀里俘斩七千馀级北凉沮渠蒙逊僭称河西王秃亻辱檀来伐蒙逊败之於。若厚坞亻辱檀湟河太守文支据湟川护军成宜侯率众降之蒙逊西如苕ワ遣冠军伏恩率骑三万袭卑和乌啼二虏大破之俘二千馀落而还蒙逊遣其将运粮於湟河自率众攻克乞伏炽磐广武郡以运粮不继自广武如湟河度浩炽磐遣将乞伏尼寅拒蒙逊蒙逊击斩之炽磐。又遣将王衡折斐麴景等率骑一万据勒姐岭蒙逊。且战。且前大破之擒折斐等七百馀人麴景奔还蒙逊以弟汉平为折冲将军湟河太守乃引还蒙逊伐西凉李歆歆将出距之左长史张体顺固谏乃止蒙逊大芟秋稼而还其後太史令张衍言於蒙逊曰：今岁临泽城西当有破兵蒙逊乃遣其世子政德屯兵。若厚坞蒙逊西至白岸遂攻浩还次川岩闻李歆徵兵欲攻张掖蒙逊潜军逆之败歆於坏城遂进克酒泉。
    前蜀王建僭即帝位初汴将刘知俊奔凤翔李茂贞以为大将稍侵建之兴凤皆没焉後知俊自岐奔蜀建厚礼之任为上将令击茂贞复收兴凤二州茂贞登陴自守知俊修兵攻其属郡茂贞之秦陇阶泾皆陷於蜀前汉刘晟袭其父涉伪位会湖南马氏昆弟寻戈晟因其[C260]遣兵攻桂林管内诸郡及柳连梧贺等州皆克之自此全有南越之地。
    唐李景袭其父伪位遣其将边镐帅师攻闽王延政於建安延政乞降镐使人送于金陵会湖南马希萼为牙将陆孟俊所废送於衡阳三军立马希崇为帅希萼至衡阳月馀衡州都指挥使廖偃招合蛮獠复立希萼为楚王於县署行府据湘川上游乃令人求援於景景遣边镐率众东入希萼乘湘流而下合势攻长沙陷之希萼望吴人复立为潭帅潭人同恚希萼请边镐为帅镐既称帅乃令希萼希崇入於金陵马氏诸族千馀人及豪族皆徙焉。
    ●卷二百三十二
    ○僭伪部　称藩
    粤自晋氏中微生灵板荡致滔天之乘间咸割地以争雄莫不窃号假王开礻方建社据都会之要拥啸聚之众人自为国沛焉肆志然而永嘉南迁天命未改晋之恩德尚结人心号令所行威怀不远则有请命述职乃心本朝假宠乞灵以备外御虽负固专制崎岖遐阻而通使奉贡恭达款诚斯所以示义於天下抗衡於邻国者也。若乃宋氏嗣兴元魏方盛为敌境所附者咸亦取焉。
    前凉张轨初为凉州刺史及河间成都二王之难遣兵三千东赴京师。又遣主簿令狐亚聘南阳王模模甚悦遗轨以帝所赐剑谓轨曰：自陇以西征伐断割悉以相委如此剑矣。会王弥寇雒阳轨遣北宫纯张纂马鲂阴等率州军击破之。又败刘聪於河东京师歌之曰：凉州大马横行天下凉州鸱苕寇贼消鸱苕翩翩怖杀人帝嘉其忠进封西平郡公不受於时天下既乱所在使命莫有至者轨遣使贡献岁时不替朝廷嘉之屡降玺书慰劳光禄傅太常挚虞遗轨书告京师饥匮轨即遣参军杜勋献马五百匹毯布三万疋遣使者进拜镇西将军都督陇右诸军事封霸城侯进车骑大将军开府辟召仪同三司策未至而王弥遂逼雒阳轨遣将军张斐北宫纯郭敷等率精骑五千来卫京师陷斐等皆没於贼太府主簿马鲂言於轨曰：四海倾覆乘舆未反明公以全州之力径造平阳必当万里风披有征无战未审何惮不为此举轨曰：是孤心也。又闻秦王入关乃驰檄关中曰：主上遘危迁幸非所普天分离率土丧气秦王天挺圣德神武应期世祖之孙王今为长凡我晋人食土之类龟筮克从幽明同款宜简令辰奉登皇位今遣前锋督护宋配步骑二万径至长安翼卫乘舆折冲左右西中郎实中军三万武威太守张典胡骑二万络绎继发仲秋中旬会於临晋俄而秦王为皇太子遣使拜轨为骠骑大将军仪同三司固辞是岁皇太子遣使重申前授固辞愍帝即位进位司空固辞是时刘曜寇北地。又遣参军麴陶领三千人卫长安帝遣大鸿胪辛攀拜轨侍中太尉凉州牧西平公轨。又固辞张实嗣父轨为凉州牧晋愍帝下策《书》曰：维乃父武公著勋西夏顷刘石狡猾侵逼近甸义兵锐卒万里相寻方贡远珍府无虚岁方委专征荡清九域昊天不吊凋余藩后朕用悼厥心维尔俊劭英毅宜世表西海今授持节都督凉州诸军事西中郎将凉州刺史领弘羌校尉西平公往钦哉！其阐弘先绪俾屏王室。又兰池长赵上军士张冰得玺文曰：皇帝玺群僚上庆称德实曰：孤尝忿袁本初拟肘诸君何忽有此言因送於京师。又遣督护王该送诸郡贡计献名马方珍经史图籍於京师会刘曜逼长安实遣将军王该率众以援京城帝嘉之拜都督陕西诸军事後知刘曜逼迁天子大临三日遣太府司马韩璞灭寇将军田齐抚戎将军张阆前锋都督阴预步骑一万东赴国难命讨虏将军陈安故太守贾骞陇西太守吴绍各统郡兵为璞等前驱戒璞曰：前遣诸将多违机信所执不同致有乖阻。且内不和亲焉能服物今遣卿督五将兵事当如一体不得令乖异之闻达孤耳也。复遗南阳王保《书》曰：王室有事不忘投身孤州远域首尾多难是以前遣贾骞瞻望公举中被符命敕骞还军忽闻北地陷没寇逼长安胡崧不进麴允持金五百请救於崧是以决遣骞等进军度岭会闻朝廷倾覆为忠不达於主遣兵不及於难痛慨之深死有馀责今更遣韩璞等惟公命是从时焦崧陈安逼上わ南阳王保遣使告急以金城太守窦涛为轻车将军率威远将军宋及和苞张阆宋辑辛韬张选董广步骑二万赴之军次新阳会愍帝凶问至素服举哀大临三日时南阳王保谋称尊号破羌都尉张诜言於曰：南阳王忘莫大之耻而欲自尊天不授其图德不足以应运终非济时救难者也。晋王明德昭藩先帝凭属宜表称圣德劝即尊号傅檄诸藩副言相府则欲竞之心息未合之徒散矣。从之，於是驰檄天下推崇晋王为天子遣牙门蔡忠奉表江南劝即尊位。
    张骏嗣其季父茂为凉州牧犹称建兴十二年承元帝凶问骏大临三日群寮劝骏称凉王领秦凉二州牧置公卿百官如魏武晋文故事骏曰：此非人臣所宜言也。敢有言此者罪在不赦然境内皆称之为王後晋成帝遣治书御史耿访拜骏镇西大将军咸和八年始达凉州骏受诏遣部曲督王丰等报谢上疏称臣而不奉正朔犹称建兴二十一年九月复使访随丰等赍印板进骏大将军自是每岁使命不绝後骏遣参军麴护上疏曰：东西隔塞逾历年载夙承圣德心系本朝而江吴寂蔑馀波莫及虽肆力涂同盟靡恤奉诏之日悲喜交并天恩光被褒崇辉渥即以臣为大将军都督陕西雍秦凉州诸军事休宠振赫万里怀戴嘉命显至衔感屏营伏惟陛下天挺岐嶷堂构晋室遭家不造播幸吴楚宗庙有黍离之哀园陵有殄废之痛普天咨嗟含气悲伤臣专命一方职在斧钺遐域僻陋势极秦陇勒雄既死人怀反正谓季龙李期之命曾不崇朝而皆纂继凶逆鸱张有年东西辽旷声援不接遂使桃虫鼓翼四夷讠宣讠华向义之徒更思背诞铅刀有干将之志萤烛希日月之光是以臣前章恳切欲齐力时讨而陛下雍容江表坐观祸败怀目前之安替四祖之业驰檄布告徒设空文臣所以霄吟荒漠痛心长路者也。且兆庶离主渐周经世先老消落後生靡识忠良受枭悬之罚群凶贪纵横之利怀忠恋故日月告流虽时有尚义之士畏逼首领哀叹穷庐臣闻少康中兴由於一旅光武嗣汉众不盈百祀夏配天不失旧物况以荆杨悍神州突骑吞噬遗羯在於掌握哉！愿陛下敷弘臣虑永念先绩敕司空鉴征西亮等舟江沔使首尾俱至也。自後骏遣使多为季龙所获不达张重华嗣父骏为凉州牧凉王晋遣侍御史俞归拜重华凉州刺史假节重华遣使上疏曰：季龙自毙遗烬游魂取乱侮亡睹机则发臣今遣前锋都督裴恒步骑七万遥出陇上以俟圣朝赫然之威山东骚扰不足厝怀长安膏腴宜速平荡臣守任西荒山川悠远大誓六军不及听受之末猛将鹰扬不豫告成之次瞻云   望日孤愤义伤弹剑慷慨中情蕴结，於是康献皇后诏报遣使进重华为凉州牧。
    张天锡自号大将军校尉凉州牧西平公遣司马纶骞奉章请命并送御史俞归还京都海西公太和初诏以天锡为大将军大都督陇右关中诸军事护羌校尉凉州刺史西平公时苻坚强盛每攻之兵无宁岁天锡甚惧乃立坛刑牲率典军将军张宁中坚将军马芮等遥与晋三公盟誓献书大司马桓温克六年夏誓同大举遣从事中郎韩博奋节将军康妙奉表并送盟文孝武宁康元年天锡贡方物。
    西凉李字玄盛众推凉公秦凉二州牧改元为建初遣舍人黄始梁兴间行奉表诣阙曰：昔汉运将终三国鼎峙钧天之历数锺皇晋高祖阐鸿基景文弘帝业嗣武受终要荒率服六合同风宇宙齐贯而惠皇失驭权臣乱纪怀愍屯蒙尘於外悬象上分九服下裂眷言顾之普天同憾伏惟中宗元皇帝基天绍命迁幸江表荆杨蒙弘覆之矜五都为荒榛之薮故太尉西平武公轨当元康之初属扰攘之际受命典方出抚北州威略所振声盖海内明盛继统不陨前志长旌所指仍辟三秦义立兵强拓境万里文桓嗣位奕叶载德囊括关西化被昆裔遐迩款藩世职贡晋德之远扬ム此州是赖大都督大将军天锡以英挺之姿承七世之业志匡时难克隆前勋而中年降灾兵寇侵境皇威遐邈同奖弗及以一方之师抗七州之众兵孤力屈社稷以丧臣闻历数相推归馀於终帝王之兴必有闰位是以共工乱象於黄农之间秦项篡窃於周汉之际皆机不转踵覆饣束成凶自戎狄陵华已涉百龄五胡僭袭期运将杪四海悬心象魏故师次东关赵魏莫不企踵淮南大捷三方欣然引领伏惟陛下道协少康德侔光武继天统位志清函夏至如此州世笃忠义臣之群僚以臣高祖东莞太守雍曾祖北地太守柔荷宠前朝忝参时务伯祖龙骧将军广晋太守长宁侯卓亡祖武卫将军天水太守安世亭侯毗佐凉州著功秦陇殊宠之隆勒於天府妄臣无庸辄依窦融故事迫臣以义而上臣大都督大将军凉公领秦凉二州牧护羌校尉臣以为荆楚替贡齐桓兴召陵之师诸侯不恭晋文起城濮之役用能勋光践土业隆一匡九域赖其弘猷春秋恕其专命功冠当时美垂千祀况今帝居未复诸夏昏垫大禹所经奄为戎墟五岳神山狄其三九州名都夷秽其七辛有所言於兹而验微臣所以叩心绝气忘寝与食肝焦虑不遑宁息者也。江凉虽遥义诚密迩风云   苟通实如唇齿臣虽名未结於天台量未著於海内然凭赖累祖宠光馀烈义不细辞以稽大务辄顺群议亡身即事辕弱任重惧忝威命昔在春秋诸侯宗周国皆称元以布时令今天台邈远正朔未加发号施令无以纪数辄年冠建初以崇国宪冀仗宠灵全制一方使义诚著於所天玄风扇於九壤殉命灰身陨越慷慨。又以前表未报复遣沙门法泉间行奉。表曰：江山悠隔朝宗无阶延首云   极翘企遐方伏惟陛下应期践位景福自天臣去乙巳岁顺从群议假统方城时遣舍人黄始奉表通诚遥途旷未知达否吴凉悬邈蜂虿充衢方珍贡使无繇展御谨副写来章或希简达臣以其岁进师酒泉戒戎广平庶攘茨秽而黠虏恣睢未率威教凭守巢穴阻臣前路窃以诸事草创仓帑未盈故息兵按甲务农养士时移节迈荏苒三年抚剑叹愤以日成岁今资储已足器械已充西招城郭之兵北引丁零之众冀凭国威席卷河陇扬旌秦川承望诏旨尽节竭诚陨越为效。又臣州界迥远寇未除当须镇副为行留部分辄假臣世子士业监前锋诸军事抚军将军护羌校尉督摄前军为臣先驱。又敦煌郡大众殷制御西域管辖万里为军国之本辄以次子让为宁朔将军西夷校尉敦煌太守统摄昆裔辑宁殊方自馀诸子皆在戎间率先士伍臣总督大纲毕在输力临机制命动静续闻晋义熙元年。又遣使奉表称藩。
    李歆字士业之子卒府寮奉为凉公凉州牧朝廷以士业为持节都督七郡诸军事镇西大将军彷羌校尉酒泉公。
    前燕慕容父涉归以全柳城之功进拜鲜卑单于迁邑於辽东北，於是渐慕诸夏之风初立数寇辽西及伐灭扶馀东夷校尉何龛遣督护贾沉战败之谋於众曰：吾先公以来世奉中国。且华裔理殊强弱固别，岂能与晋竞乎！何为不和以害吾百姓耶乃遣使来降晋武帝嘉之拜鲜卑都督建武初元帝为琅邪王承制拜假节散骑常侍都督辽左杂夷流人诸军事龙骧将军大单于昌黎公让而不受征虏将军鲁昌说曰：今两京倾没天子蒙尘琅邪承制江东实人命所系明公雄据海朔跨总一方而诸部酋众称兵未遵化者盖以官非王命。又自以为强今宜通使琅邪劝承大统然後敷宣帝命以伐有罪谁敢不从善之乃遣其长史王济浮海劝进及元帝即尊位遣谒者陶辽重申前命固让公封及平宇文悉独官俘其众获皇帝玉玺三纽遣长史裴嶷送建业晋遣使者拜监平州诸军事安北将军平州刺史增邑三千户寻加使持节都督幽州东夷诸军事车骑将军平州牧进封辽东郡公邑一万户常侍单于并如故丹书铁券承制海东命备官司置平州守宰成帝即位加侍中位特进咸和五年。又加开府仪同三司固辞不受。又遣使与太尉陶侃笺曰：明公使君毂下振德曜威抚宁方夏劳心文武士马无恙钦高仰止注情弥久王途远隔以燕越每瞻江湄延首遐外天降艰难祸害屡臻旧都不守奄为虏廷使皇舆迁韦假势吴楚大晋启基祚流万世天命未改元象著明是以义烈之士深怀愤勇猥以功薄受国殊宠上不能扫除群羯下不能身赴国难仍纵贼臣屡逼京辇王敦倡祸於前苏峻肆毒於後凶暴过於董卓恶逆甚於亻汜普天率土谁不同忿深怪文武之士过荷朝荣不能灭中原之寇刷天下之耻君侯植根江阳发曜荆衡仗叶公之权有包胥之志而令白公伍员各得极其暴窃为丘明耻之区区楚国子重之徒犹耻君弱群臣不及先大夫厉已戒众以服陈郑越之种蠡尚能弼佐勾践取威黄池况今吴士英贤比肩而不辅翼圣主陵江北伐以义声之直讨逆暴之羯檄命旧邦之士招怀存本之人，岂不。若因风振落顿坂走轮哉！。且孙氏之初以长沙之众摧破董卓志扶汉室虽中遇寇害雅志不遂原其诚心乃忽身命及权据杨越外仗周张内冯顾陆距魏赤壁克取襄阳自兹以降世主相袭咸能侵逼徐豫令魏朝旰食不知今之江表为贤隽匿智其勇略耶将吕蒙凌统高踪旷世哉！况今凶羯虐暴中州人士逼促其颠沛之危甚於累卵假号之强众心所去敌有[C260]矣。易可震荡王郎袁术虽自诈伪皆基浅根微祸不旋踵此皆君侯之所闻见者矣。王司徒清虚寡欲善於全已昔曹参亦崇此道著画一之称也。庾公居元舅之尊处申伯之任超然高蹈明智之权於寇难之际受大晋累世之恩自恨绝域无益圣朝徒系心万里望风怀愤今海内之望足为楚汉轻重者惟在君侯。若戮力尽心悉五州之众据兖豫之郊使向义之士倒戈释甲则羯寇必灭国耻必除在一方敢不竭命孤军轻进不足使勒畏首畏尾则怀旧之士欲为内应无繇自发故也。故远陈写言不宣尽使者遭风没海其後更写前笺并赍其东夷校尉封抽行辽东相韩矫等三十馀人疏上侃府曰：自古有国有家鲜不极盛而衰自大晋龙兴克平昏会神武之略迈踪前史惠皇之末后党构难祸结京畿[C260]成公族遂使羯寇乘虚倾覆诸夏旧都沦灭山陵毁掘人神悲悼幽明发愤昔猃狁之强匈奴之盛未有如今日羯寇之暴跨蹑华裔盗称尊号者也。天祚有晋挺授英杰车骑将军慕容自弱冠莅国忠於王室明允恭肃志在立勋属海内分离皇舆迁幸元皇中兴初倡大业肃祖继统荡平江外虽限以山海隔以羯寇翘首引领系心京师尝假寤寐欲忧国忘身贡篚相寻连舟载路戎不税驾动成义举今羯寇滔天怙其鬼类树基赵魏跨略燕齐虽率义众诛讨大逆然管仲相齐犹曰：宠不足以御下况辅翼王室有定霸之功而位卑爵轻九命未加非所以宠异藩翰崇奖殊勋也。方今诏命隔绝王路远贡使往来动弥年载今燕之旧壤北周沙漠东尽乐浪西暨代山南极冀方而悉为虏廷非复国家之域将佐等以为宜远遵周室近准汉初进封为燕王行大将军事上以总统诸部下以割损赋境使冀州之人望风向化得祗承诏命率合诸国奉辞夷逆以成桓文之功苟利社稷专之可也。而固执谦光守节弥高每诏所加让动积年非将佐等所能敦逼今区区所陈不欲苟相崇重而愚情至心实为国计侃报抽等书其略曰：车骑将军忧国忘身贡篚载路羯贼求和执使送之西讨段国北征塞外远绥索头荒服以献惟北部未宾屡遣征伐。又知东方官号高下齐班进无统摄之权退无等差之降欲进车骑为燕王一二具之夫功成进爵古之成制也。车骑虽未能为官摧勒然忠义竭诚今腾笺上听可否迟速当任天台也。朝议未定八年卒乃止。
    慕容嗣父位晋成帝遣谒者徐孟闾丘幸等持节拜镇军大将军平州刺史大单于辽东公持节都督承制封拜一如故事遣长史刘斌郎中令杨景送徐孟等归於京师成帝。又遣使进为征北大将军幽州牧领平州刺史加散骑常侍增邑万户持节都督单于公如故虽称燕王未有朝命乃遣其长史刘祥献于京师兼言权假之意并请大举讨平中原晋庾冰以其绝远非所能制遂与何充等奏听称燕王，於是成帝使兼大鸿胪郭希持节拜慕容侍中大都督河北诸军事大将军燕王其馀官皆如故封诸功臣百馀人。
    慕容隽僭即燕王位穆帝使谒者陈沈拜隽为使持节侍中大都督都督河北诸军事幽冀并平四州牧大将军大单于燕王承制封拜一如故事。
    前秦苻健嗣父洪位去秦王之号称晋爵遣使告丧於京师。且听王命时京兆杜洪窃据长安健自称晋征西大将军都督关中诸军事雍州刺史尽众西行兵至长安洪奔司竹健入而都之遣使献于京师并修好於桓温。
    後秦姚兴僭即帝位宋高祖诛桓玄遣参军衡凯之诣姚显请通和显遣吉默报之自是聘使不绝晋求南乡诸郡兴许之群臣咸谏以为不可兴曰：天下之善一也。刘裕拔萃起微夹辅晋室吾何惜数郡而不成其美乎！遂割南乡顺阳新野舞阴等十二郡归於晋後兴遣晋将军刘嵩等二百三十七人归於建业时魏遣使聘於兴。且请婚兴大悦遣其吏部郎严康报聘并致方物。
    後蜀李雄僭即帝位凉州张骏遣使遗雄书劝去尊号称藩於晋雄复《书》曰：吾过为士大夫所推然本无心於帝王也。进思为晋室元功之臣退思共为守藩之将扫除氛埃以康帝宇而晋室凌迟德声不振引领东望积有年月矣。会获来贶情在ウ室有何己巳如欲远遵楚汉尊崇义帝春秋之义於斯莫大骏重其言使聘相继雄以中原弘乱乃频遣使朝贡与晋穆帝分天下张骏先遣傅[A13C]假道於蜀通表京师雄弗许骏。又遣治中从事张淳称藩於雄以假道雄大悦谓淳曰：贵主英名盖世土险兵强何不自称帝王乎！淳曰：寡君以乃祖世济忠良未能雪天下之耻解众人之倒悬日昃忘食枕戈待旦以琅琊中兴江东故万里翼戴将成桓文之事何言自取耶雄有惭色曰：我乃祖乃父亦是晋臣往与六郡避难此地为同盟所推遂有今日琅琊。若能中兴大晋於中夏亦当率众辅之淳还通表京师天子嘉之。
    北凉沮渠蒙逊僭称河西王晋益州刺史朱龄石遣使来聘蒙逊遣舍人黄迅报聘益州因。表曰：上天降祸四海分离灵耀拥於南裔苍生没於鬼虏陛下累圣重光道迈周汉纯风所被八表宅心臣虽被边徼才非时隽谬为河右遗黎推为盟主臣之先人世荷恩宠虽历夷执义不回首倾朝阳乃心王室去冬益州刺史朱龄石遣使诣臣始具朝廷休问承车骑将军刘裕秣马挥戈以中原为事可谓天替大晋笃生英辅臣闻少康之兴大夏光武之复汉业皆奋剑而起众无一旅犹能成配天之功著车攻之咏陛下据全楚之地拥荆杨之锐而可垂拱晏然弃二京以资戎虏。若六军北轸克复有期臣请率河西戎为晋右翼前驱宋高祖即位蒙逊为凉州牧河西王遣使奉表求《周易》及子集诸书太祖并赐之合四百七十五卷。又就司徒王弘求《搜神记》弘写与之。
    沮渠茂处蒙逊第三子众议推之为主宋太祖时上表奉献方物并献周生子十三卷时务论十二卷三国总略二十卷俗问十一卷十三州志十卷文检六卷四科传四卷敦煌实录十卷凉书十卷汉皇德传二十五卷王典七卷魏九卷谢艾集八卷古今字二卷乘丘先生三卷周髀一卷皇帝王历三合纪一卷赵岐传并甲寅元历一卷孔子赞一卷合一百五十四卷茂处。又求晋赵起居注诸杂书数十件。
    闽王延钧审知子也。审知唐末为威武军节度福建观察使累迁检校太保封琅琊郡王梁朝开国累加中书令封闽王是时杨氏据江淮故闽中与中国隔越审知每岁遣使朝贡海至登莱抵岸往复颇有风水之患漂溺者十四五後唐庄宗即位遣使奉贡制加功臣进爵邑审知卒延钧袭父位未几自称帝国号大闽改元龙启然犹称藩於朝廷。
    王昶嗣伪位朝廷因授昶福建节度使晋天福三年遣使贡奉至阙止称闽王其子继恭称节度使晋祖乃下制封昶为闽国王。
    吴杨溥袭其兄渥僭号後唐同光元年庄宗平梁迁都洛阳十一月溥遣司农卿卢入贡金器二百两银器三千两罗锦一千二百疋龙脑香五斤龙凤丝鞋一百事细茶白檀丁香药物等。又遣使章景来朝称大吴国主致书上大唐皇帝其辞旨卑逊有同笺表二年八月甲申复遣司农卿卢献方物上皇太后金花银器衣段等二年三月壬子。又遣使来朝四月丙寅。又遣使贡方物丁丑献鸦山茶含膏茶己丑上皇太后贺书为帝巡幸还宫八月遣使雷岘献新茶九月壬寅以皇太妃丧献慰礼银绢二千九月癸丑淮南使张彦铸对於中兴殿赐分物十月以皇太后丧遣使张彖奉慰致礼三年闰十二月甲辰遣使贡长至贺礼乙夕卩遣使雷岘献贺正礼币金银二千两罗锦千疋四年二月辛亥遣右骁卫将军苏处献金花银器锦绮绫罗千段丁酉淮南使进奉缣银御服贺平蜀四月庚子明宗初即位遣使杨殷进新茶天成二年四月差右威卫将军雷岘进银千两绫罗锦绮千疋重午之礼赐雷岘酒食於客省赐绢五十疋钞罗盂子各一只五月进新茶九月差人献应圣节金器百两金花银器千两杂色绫锦千疋三年二月庚辰差通事舍人刘傅忠进贺收复汴州礼物明宗以荆南旅拒通连淮夷不纳其使命放还之。
    前蜀王衍袭其父建伪号後唐庄宗平梁遣使告捷於蜀蜀人恼惧致礼复命称大蜀国王致书上大唐皇帝。
    刘陟僭号於广州及闻庄宗平梁遣伪宫苑使何词来聘称大汉国王致书上大唐皇帝。
    李景袭其父伪号周显德三年世宗亲征淮南二月壬午景遣其臣锺谟李德明等奉表来上表云：臣闻舍短从长乃推通理以小事大著在格言实徵自古之来即有为臣之礼既逢昭代幸履良途伏惟皇帝陛下体上圣之姿膺下武之运协一千而命世继八百以卜年化被区中恩加海外虎步则时钦英主龙飞则图应真人臣僻在一方谬承馀业比犭旬军民之欲乃居后辟之崇虽仰慕华风而莫通上国伏自初劳将帅远涉封疆叙寸诚则去使甚艰於间路则单函两献载惟素愿方俟睿慈遽审大驾天临六师雷动猥以遐陬之俗亲为跋履之行循省伏深兢畏无所岂因薄质有累蒸人伏惟皇帝陛下义在宁民心惟庇物臣傥，或不思信顺何以上协宽仁今则仰望高明俯存亿兆处将下国永附天朝已命边城各令固守见於诸路皆俾戢军仰期宸旨才颁当发专人布告伏冀诏虎贲而归国於雉堞以回兵万乘千官免驰驱於原隰地征土贡常奔走於岁时质在神明誓於天地庶使阖境荷咸宁之德大君有光被之功凡在临孰不归慕谨令翰林学士户部侍郎臣锺谟工部侍郎文理院学士臣李德明奉表以闻仍进金器一千两银器五千两锦绮绫罗二千疋及御衣犀带茶茗药物等。又进犒军牛五百头酒二千石丙午景遣其臣孙晟王崇质等奉表来上表云：伏自上将远临六师寻至始贡书於间道旋奉表於行宫处仰天光实祈睿旨伏闻朝阳委爝火收光春雷发音蛰户知令惟变通之有在则去就以斯存所以徘徊下风瞻望时雨载倾捧日辄叙攀鳞伏惟皇帝陛下受命上玄门阶中立仗武功而戡乱略敷文德以化远人故得九鼎庆基复昌於宝位十年嘉运允正於衡实帝道之昭融知真人之有立臣幸因顺动敢慕文明特遣翰林学士尚书户部侍郎臣锺谟尚书工部侍郎文理院学士臣李德明同奉表章。且申献贽请从臣事仍备岁输冀阖境之咸宁识人君之广覆不遥日下恭达御前既推向化之诚更露繇衷之愿臣伏念天之後率土分摧或跨据江山或革迁朝代皆为司牧各拯黎元臣繇是以嗣先基获安江表诚以瞻乌未定附凤何从今则青云   之候明悬白水之符斯应仰祈声教俯被遐方，岂可远动和銮上劳薄伐有拒怀来之德非诚信顺之心臣自遣锺谟李德明入觐天朝具陈恳坎便於水陆皆戢兵师方冀宽仁下安亿兆旋进历阳之旌旆。又屯隋苑之车徒缘臣既写倾依悉曾止约令罢警严之备不为悍御之谋其或皇帝陛下未息雷霆靡矜葵藿人当积惧众必贪生。若接前锋偶成小竞在其非敌固亦可知但以无所为图出於不获必於军庶重见伤残岂惟冫卖大君亭育之慈抑乃增下臣咎[C260]之责进退惟谷夙夜靡遑臣复思东则会稽南惟湘楚尽承正朔俾主封疆自皇帝陛下允属天飞方知海纳虽无外之化徒仰祝於皇风而事大之仪阙卑通於疆吏惟凭玄造猥念後期方今八表未同一戎兹始傥或首於下国许作外臣则柔远之风其谁不服无战之胜自古独高臣幸与黎人共依圣政蚩蚩之俗期息於江淮荡荡之风广流於华裔永将菲薄长奉钦明白日誓心皇天可质处输肺腑上祈冕旒俟圣言以听朝命今遣守司空臣孙晟守礼部尚书臣王崇质部署宣给军士物上进金一千两银十万两罗绮二千疋三月己未景以王崇质等归国复遣使奉表来上表云：臣叨居旧邦获嗣先业圣人有作曾无先见之明王祭弗供果致後时之责六龙电迈万骑云   屯举国震惊群臣惴悚遂驰下使径诣行宫乞停薄伐之师请预外臣之籍天听悬邈圣问未回通宵九惊一食三叹繇是继飞密表再遣行人叙江河羡海之心指葵藿向阳之意皇帝陛下自天生德命世应期含容每法於方舆亭育不遗於下国先令副介密导宸慈纶旨优隆乾文炳焕仰认怀来之道喜则可知深惟事大之言服之无ル五年三月丙午景遣其臣伪宰相冯延巳伪给事中田霖奉表进银一十万两绢一十万疋钱一十万贯茶五十万斤米三十万石表云：臣闻盟津初会仗黄钺以临戎铜马既归推赤心而服众一则显周君之雄武一则表汉后之仁慈用能定大业於一戎绍洪基於四百兼资具美允属圣君伏惟皇帝陛下量包终古德合上玄子育黎民风行号令以其执迷未复则薄赐徂征以其向化知归则俯垂信纳仰荷含容之施弥坚倾附之念然以淮海遐陬东南下国亲劳翠盖久驻王师以是忧惭不遑启处今既六师返旆万乘还京合申解甲之仪粗表充庭之实但以自经保境今已累年供给既繁困虚颇甚曾无厚币可达深诚然。又思内附已来圣慈益厚虽在照临之下有如骨肉之恩纵悉力以贡输终厚颜於微鲜今有少物色以备宣给军士谨遣左仆射平章事臣冯延巳给事中臣田霖部署上进延巳因称李景命进纳汉阳汶川二县是二县在大江之北元隶鄂州景以既画疆为界故归於我辛亥景遣其臣伪临汝郡公徐辽伪客省使尚全恭奉表来上买宴钱二百万表云：臣闻圣人制礼重尊奖之心王者会朝宗燕享之事是以此日辄荐微诚窃以臣幸能迷复方认怀来决心既乡於皇风注目每瞻於清跸伏自陪臣入奉帝诰荐临顿安下国之生灵俱荷大君之化育虽复寻令宰辅专拜冕旒少倾贡奉之仪仰答含容之德然臣静思内附欣奉至尊既推示其赤心。又迥隆於乃卷岂将常礼可表深衷是以别命使臣更伸诚恳俾展犒师之礼仍陈买宴之仪躬诣行朝聊资高会庶尽倾於臣节如得面於天颜伏惟皇帝陛下承天子民溥恩广施四海识真人之应万方知王泽之深固以包括古今丝纶典则盛矣。美矣。无得而称凡仰照临孰不忄悦今遣客省使臣尚全恭专诣行阙进献犒军买宴物色。又表云：臣幸将下国仰奉圣朝特沐睿慈俯垂开纳已陈礼请展御筵因思尽竭於深衷是敢别陈於至恳伏以柏梁高会宸极居尊朝臣咸侍於冕旒天乐盛张於金石莫不竞输庭实齐献寿杯而臣僻处遐陬迥承乃卷虽心存於魏阙奈日远於长安无繇亲咫尺之颜何以罄勤拳之意遂令戚属躬拜殿庭庶代外臣获参执事纳忠则厚致礼甚微诚惭野老之芹愿献华封之祝谨差临汝郡公臣徐辽部署宴上进献物色诣阙时景。又选伶官五十人各赍乐器与辽偕至。且言来献寿觞四月癸丑帝以江南遣使买宴是日乃宣召从官及江南进奉使冯延巳已下宴於行宫奏江南乐江南伪命临汝郡公徐辽代李景捧寿觞以献仍进上金酒器一副御衣一袭戏衣鱼犀带一条金器五百两银器五千两银龙一座银凤二只锦绮千段细马二匹金银鞍辔各一副玉鞭玳瑁鞭各一五月己亥侍御使李重进自淮南差人上言李景令人赍牛酒来犒师五月戊子景遣伪供奉官傅涤奉表起居仍进细茶五百斤清酒百瓶八月甲申遣其臣陆昭符始置邸於京师辛丑太府卿冯延巳鲁卫尉少卿锺谟自江南使回奉李景手表来上手表者盖景亲书以表其处恳也。表云：臣谬承先业僻在一隅不识天命得罪上国困而後伏何足可多许以不亡臣之幸也。岂意皇帝陛下辱异常之顾垂不世之私外虽君臣内。若骨肉殊恩异礼无得而言退日揣循何阶及此。且古人有一饭之恩必报臣窃慕之故自结已来未尝敢轻受人惠虽往事君父亦尝以退让自居不图今辰顿受殊遇此臣所以朝夕惭恨恐上报之无从也。然天地之功厚矣。父母之恩深矣。而子不谢恩於父人。且何报於天以此思之，则惟有赤心可酬大造况臣尝嗟世网别贮素怀方以子孙於陛下区区之意可胜言哉！兼臣比乞锺谟过江盖有情事上告锺谟。又已奉圣旨许其放回伏乞才到京师即令单骑归国庶於所奏早奉敕裁瞻望冕旒不胜恳祷。又表云：臣闻天秩有礼位已定於高卑王者无私事必循於轨辙傥臣下稍逾名分则朝廷实紊等夷情所难安理须上诉窃以臣比承旧制有昧先几劳万乘之时巡方倾改事庆千年之嘉会固已知归伏惟皇帝陛下禀上圣之姿有高世之行囊括四海泽润先民明目达聪道均有戴东征西怨化被无垠已观混一之期即仰登封之盛而臣爰从款附屡奉德音陛下煦妪情深优容义切全却藩方之礼惟颁咫尺之书粤在事初便知恩遇向者未遑坚让今兹敢沥至诚。且臣顷以德薄道乖时危事蹙献诚以奉陛下请命以庇国人获保先基赐之南服莫大之惠旷古未闻微臣退思所享已极岂於殊礼可以久当伏乞皇帝陛下深鉴卑衷终全旧制凡回诰命乞降诏书庶无屈於至尊。且稍安於远服乃心恳祷无所寄言。又贡谢赐钦天历及岁候历日表各一函。又表乞赐史馆书目九月遣其臣吏部尚书商崇义进贺天清节御衣金带及金器千两银器五千两锦绮绫罗共千疋辛未。又遣其臣礼部尚书朱巩来进银一万两绫绢共二万疋称谢恩赐国信壬子天清节广寿殿上寿崇义捧景表於殿前进旃檀佛象一躯细衣段千疋乳香三百斤崇义。又代李景捧寿觞以献甲戌景之世子冀进谢恩赐国信银器五千两锦绮绫绢五千疋十月乙巳遣其臣伪屯田郎中龚慎仪进贺冬银器二千两锦绮绫绢共五百疋十二月癸夕卩遣其臣伪工部郎中杨元鼎进贺正银三千两锦绮绫绢一千疋辛巳江南进奉使朱巩商崇义等辞各赐器币鞍马甚厚五年闰七月景所署泉州节度使留从效遣部将蔡仲ど繇间道奉绢表起居从效本闽中王氏之偏将也。王氏失国从效据漳泉二州附庸於金陵金陵伪署为清源军节度使兼中书令封晋江王已十馀年矣。至是闻帝平定江淮欲归附於我故先遣使奉表来上帝优诏以答之六年五月壬子从效遣别驾黄禹锡奉表来上表云：臣闻日月贞明万方咸照帝王英睿无所不通窃以闽岭五州古来一镇僻陋虽居於遐服梯航长奉於上京寻因王氏末年建城失守干戈扰攘民庶苍黄臣此际收聚馀兵保全两郡北连瓯越南接番禺况属贡路未通所以亲邻是附今则伏遇皇帝陛下道侔诸圣运应千年布文德於中原绍武王之丕业忆昨上遵天意聊议南征矧以金陵已归王化莫不华夷宾服文轨混同然臣尝览此书略知往昔窃见孙权鼎分列国地有三吴及於季年臣於大晋诸道各仍於旧贯随方率贡於中朝惟彼前规无殊此日臣生居海峤实慕华风辄倾葵藿之心恭向照临之德仍进獬豸通犀带一条白龙脑香十斤。
    ●卷二百三十三
    ○僭伪部　好土功  悔过  矜大  失策好土功。
    一马化龙刘石猾夏土功竞起版筑相夸虽金碧以辉煌涂膏而润血务极奢僭弗率典常通昼夜以责功杂宝玉以加饰鼓钟未息荆棘旋生凶恣之踪盖可鬼也。
    前凉张茂筑灵钧台周轮八十馀堵基高九仞武陵人阎曾夜叩门呼曰：武公遣我来曰：何故劳百姓而筑台乎！姑臧令辛岩以曾妖妄请杀之茂曰：吾信劳人曾称先君之令何谓妖乎！张骏西域鄯善王元孟献女号曰：美人骏立宾遐观以处之。
    前赵刘曜命起酆明观立西宫建凌霄楼於氵高池於霸陵西南营寿陵侍中高豫和苞上疏曰：臣闻人主之兴作也。必仰准乾象俯顺人时是以卫文承乱亡之後宗庙流漂无所而犹上候营室以构楚宫彼其急也。犹尚。若兹故能兴康叔武公之迹以延九百之庆今奉诏书将营酆明观市道刍荛咸以非之曰：一观之费足以平凉州矣。又奉敕旨复欲拟阿房而建西宫模琼楼而起凌霄以此功费亦可以吞吴蜀翦齐魏矣。曜大悦。
    後赵石勒将营邺宫廷尉续咸上书切谏勒大怒曰：不斩此老臣朕宫不得成也。敕御史收之中书令徐光进曰：陛下天资聪睿超迈唐虞而更不欲闻忠臣之言岂夏癸商辛之君邪其言可用用之不可用故当容之奈何一旦以直言而斩列卿乎！勒叹曰：为人君不得自专如是，岂不识此言之忠乎！向戏之耳人家有百匹资尚欲市别宅况有天下之富万乘之尊乎！终当缮之耳。且敕停作成吾直臣之气也。时大雨霖中山西北暴水流漂巨木百馀万根集於堂阳勒大悦谓公卿知不此非为灾也。天意欲吾营邺都耳，於是令少府任汪都水使者张渐等监营邺宫勒亲将规矩。
    石季龙於襄国起大武殿於邺造东西宫大武殿基高二丈八尺以文石纟卒之下穹伏室置卫士五百人於其中东西七十步南北六十五步皆漆瓦金铛银楹金柱珠帘玉壁穷极伎巧。又起灵风台九殿於显阳殿後选士庶之女以充之後庭服绮玩珍奇者万馀人内置女官十有八等教宫人星占及马步射置女史太史於灵台仰观灾祥以考外太史之虚实。又观雀台崩杀典匠少府任汪复使之倍於常度。又盛兴宫室於邺起台观四十馀所营长安雒阳二宫作者四十馀万人。又发雍雒秦并州十六万人及安未央宫时沙门吴进言於季龙曰：国运将衰晋当复兴宜苦役人以厌其气季龙，於是使尚书张群发近郡男女十六万车十万乘运土筑华林苑及长墙於邺北广长数十里赵揽申锺石璞等上疏陈天文错乱苍生凋敝及因引见。又面谏辞旨甚切季龙大怒曰：墙朝成夕没吾无恨矣。乃促张群以烛夜作三观四门三门通漳水皆为铁扉暴风大雨死者数万人。又凿城北引水於华林园城坏压死者百馀人。
    南燕慕容熙大筑龙腾苑广袤十馀里役徒二万人起景云   山於苑内基广五百步峰高十七丈。又起逍遥宫甘露殿连房数百观阁相交凿天河渠引水入宫。又为其昭仪苻氏凿曲光海清凉池季夏盛暑士卒不得休息死者大半。又起承华殿负土北门土与同价後凉李於南门外临水起堂名曰：靖恭之堂以议朝政。又起嘉纳堂於後园。
    ○僭伪部　悔过
    书重改过勿吝语称过而能改不远之复圣哲攸许乃有据有方隅窃居位号柄在手惨舒所系故穷极武力放肆志诏令一出国命是司则有忠臣奋发嘉谟启沃虽雄鸷之势必霈然回虑盈於感叹革其非心至乎！锡币加号以旌厥功兹所以用区区之国能守其社稷者矣。
    前凉张茂为凉州牧岁馀筑灵钧台周轮八十馀堵基高九仞武陵人阎曾夜叩门呼曰：武公遣我来曰：何故劳百姓而筑台乎！姑臧令辛岩以曾妖妄请杀之茂曰：吾信劳人曾称先君之令何谓妖乎！大府主簿马鲂谏曰：今世难未夷惟当弘尚道素不宜劳役崇饰台榭。且比年已来转觉众务日奢於往每所经营轻违雅度实非士女所望於明公茂曰：吾过也。命止作役。
    张骏性卓越不羁而淫纵过度常夜微行於邑里国中化之及嗣位为凉州牧欲严刑峻制参军黄斌进谏骏，於是厉操改节勤庶政纟御文武咸得其用前赵刘聪为皇后刘氏起于仪殿於後庭廷尉陈元达谏聪大怒将出斩之时在逍遥园李中堂元达先锁腰而入及至即以锁绕树左右曳之不能动聪怒甚刘氏时在後堂闻之密遣中常侍私敕左右停刑，於是手疏切谏聪乃解引元达而谢之易逍遥园为纳贤园李中堂为愧贤堂。
    後赵石勒时从事中郎将刘奥坐营建德殿井木斜缩斩於殿勒悔之赠太常勒将狩於近郊主簿程琅谏曰：刘马刺客离布如林变起仓卒帝王亦一夫之敌耳孙策之祸可不虑乎！。且枯木朽株尽能为害驰骋之弊古今戒之勒勃然曰：吾力自可足能裁量但知卿文书事不须白此辈也。是日逐兽马触木而死勒亦几殆乃由不用忠臣言吾之过也。乃赐琅朝服锦绢爵关内侯，於是朝臣谒见忠言竞进矣。勒命参军龟赞成正阳门俄而门坏勒大怒斩赞既怒刑仓卒寻亦悔之赐以棺服赠大鸿胪。
    冉闵率步骑十万攻石祗於襄国署其子太原王裔为大单于骠骑大将军以降胡一千配为麾下光禄大夫韦谀启谏甚切闵览之大怒诛谀及其子孙後闵悔之赠谀大司徒前燕慕容以牧牛给贫家田於苑中公收其八二分入私有牛而无地者亦田苑中公收其七三分入私记室参军封裕切谏曰：圣王之宰国也。薄赋而藏於百姓分之以三等之田十一而税之自永嘉丧乱百姓流亡中原萧条千里无烟。且魏晋虽道消之世犹削百姓不至於七八持官牛田者官得六分百姓四分私牛而官田者与官平分百姓安之臣犹曰：非明王之道而况增乎！。又谏曰：王宪刘明忠臣也。愿宥忤鳞之愆收其药石之效乃令曰：览封记室之谏孤实惧焉苑囿悉可罢之以给百姓。
    前秦苻坚锐意荆杨将谋入寇其左仆射权翼征南大将军苻融沙门道安与其太子宏少子诜等谏皆不纳坚为晋师所败。又为流矢所中单骑遁还淮北饥甚人有进壶餮豚髀者坚食之大悦曰：昔公孙豆粥何以加也。命赐帛十疋绵十斤辞曰：臣闻白龙厌天池之乐而见困豫。且陛下目所睹也。今蒙尘之难岂自天乎！。且妄施不为惠妄受不为忠陛下臣之父母也。安有子养而求报哉！弗顾而退坚大惭顾其夫人张氏曰：朕。若用朝臣之言岂见今日之事邪当何面目复临天下乎！潜然流涕而去自淮南次於长安东之行宫哭苻融而後入告罪於其太庙厉兵课农存恤孤老诸士卒不返者皆复其家终世赠融大司马谥曰：哀公及姚苌主盟遣尹纬说坚求禅代之事坚问纬曰：卿於朕何官纬曰：尚书令史坚叹曰：卿宰相才也。王景略之俦而朕不知卿亡也。不亦宜乎！。
    後秦姚兴以赫连勃勃为安远将军以部众三万配之弟邕固谏以为不可後勃勃僭称天王侵略岭北诸城门不昼启兴叹曰：吾不用黄儿之言以至於此黄儿姚邕小字也。
    南凉秃利鹿孤时乞伏乾归为姚兴所败率骑数百来奔处之晋兴待以上宾之礼镇北将军俱延言於利鹿孤曰：乾归本我之属国妄自尊立理穷归命非有款诚。若奔东秦必引师西侵非我利也。宜从於乙弗之间防其越逸之路利鹿孤曰：吾方弘信义以收天下之心乾归投诚而徙之四海将谓我不可以诚信也。俄而乾归果奔於姚兴利鹿孤谓延曰：不用卿言乾归果叛卿为吾行也。延追乾归至河不及而还秃亻辱檀利鹿孤弟也。既袭伪位将率众攻北凉沮渠蒙逊太史令景保谏以天文不顺难以伐人亻辱檀不听果大败景保为蒙逊所擒让之曰：卿明於天文为彼国所任违天犯顺智安存乎！保曰：臣匪为无智但言而不从蒙逊乃免之至姑臧亻辱檀谢之曰：卿孤之蓍龟也。而不能从孤之深罪封保安亭侯。
    ○僭伪部　矜大
    君臣之序邦家之大伦也。逆顺之理存亡之要道也。夫以王政不纲奸臣擅命挟桀黠之小智幸倾圯之大灾谓神器可以力移以天命在乎！已有去顺效逆以臣代君借使惧而思危民犹弗与矧乃然自满亡於何逃以神禹之茂功而纳诲於矜伐以宣尼之上圣而见戒於骄奢况兹鬼德自蹈祸机有一於斯不败奚待。
    前凉张骏为凉州牧得玉玺於河其文曰：执万国建无极时骏尽有陇西之地士马强盛虽称臣於晋而不行中兴正朔舞六佾建豹尾所置官僚府寺拟於王者而微异其名。又分州西界三郡置沙州东界六郡置河州王府官僚莫不称臣。又於姑臧城南筑城起谦光殿画以五色饰以金玉穷极珍巧殿之四面各起一殿东曰：宜阳青殿以春三月居之章服器物皆依方色南曰：朱阳赤殿夏三月居之西曰：政刑白殿秋三月居之北曰：玄武黑殿冬三月居之其傍皆有直省内官寺署一同方色及末年任所游处不复於四时而居。
    後赵石勒僭即帝位因飨高句丽宇文屋孤使酒酣谓中书令徐光曰：朕方自古开基何等主也。对曰：陛下神武筹略迈於高皇雄毅卓荦超绝魏祖自三代以来无可比也。其轩辕之亚乎！勒笑曰：人，岂不自知卿言亦以太过朕。若逢高皇当北面而事之与韩彭竞鞭而争先耳脱遇光武当并驱於中原未知鹿死谁手大丈夫行事当磊磊落落如日月皎然不能如曹孟德司马仲达父子欺他孤儿寡妇狐媚以取天下也。朕当在二刘之间耳轩辕岂所拟乎！其群臣皆顿首称万岁。
    前秦苻坚僭即天王位引群臣会议伐晋太子左卫率石越进言不可坚曰：昔夫差威凌上国而为勾践所灭仲谋泽洽全吴孙皓因三代之业龙骧一呼君臣面缚虽有长江其能固乎！以吾之众旅投鞭於江足断其流。
    後秦姚兴僭即天王位时颍川太守姚平都自许昌来朝言於兴曰：刘裕敢怀奸计屯聚芍陂有扰边之志宜遣烧之以散其众谋兴曰：裕之轻弱安敢窥吾疆场苟有奸心其在子孙乎！召其尚书杨佛嵩谓之曰：吴儿不自知乃有非分之意待至孟冬当遣卿率精骑三万焚其积聚嵩曰：陛下。若任臣以此役者当从肥口济淮直趋寿春举大众以屯城纵轻骑以掠野使淮南萧条兵粟俱了足令吴儿俯仰回惶神爽飞越兴大悦。
    後蜀李寿僭即帝位其将李宏自晋奔於石季龙寿致书请之题曰：赵王石君季龙不悦付外议之多有异同中书监王波议曰：本李宏以死自誓。若得反魂蜀汉当鸠率宗族混同王化。若遣而果也。则不烦一旅之师而坐定梁益就有进退，岂有逃命一夫寿既号并日月跨僭一方今。若制诏或敢酬反则取诮戎裔宜书答之并赠以苦矢使寿知我遐荒必臻也，於是遣宏备物以酬之宏既至蜀汉寿欲夸其境内下令云：羯使来庭献其苦矢季龙闻之怒甚黜王波以白衣守中书监。
    北凉沮渠蒙逊僭称河西王下《书》曰：古先哲以应期拨乱者莫不经略八表然後光阐淳风孤虽智非靖难职在济时而狡虏亻辱檀鸱峙旧京毒加夷夏东苑之戮酷甚长平边城之祸害深猃狁每念苍生之无辜是以不遑启处身疲甲胄体倦风尘虽倾其巢穴亻辱檀尚未授首亻辱檀弟文支追项伯归汉之义据彼重藩请为臣妾自西平已南连城继顺惟亻辱檀穷兽守死乐都四支既落命岂久全五纬之会已应清一之期无馀方散马金山黎元永逸可露布远近咸使闻知。
    夏赫连勃勃僭称天王大单于时姚兴镇北参军王买得来奔勃勃谓买得曰：朕大禹之後世居幽朔祖宗重晖常与汉魏为敌国中世不竞受制於人逮朕不肖不能绍隆先构今将应运而兴复大禹之业卿以为何如买得曰：自皇晋失统神器南移群雄岳峙人怀问鼎况陛下奕叶载德而不建成大业乎！。
    蜀王建陈州项城人唐末隶名於忠武军秦宗权据秦州悬重赏以募之建始自行间得补军候广明中黄巢陷长安僖宗幸蜀时梁祖为巢将领众攻襄都宗权遣小校鹿晏弘从监军杨复光率师攻之建亦预行是岁复光入援京师明年破贼收京城初复光以忠武军八千人立为八都晏弘与建各一都校也。复光死晏弘率八都迎扈行在至山南乃攻剽金商诸郡县得兵数万进逼兴元节度使牛丛奔城而去晏弘因自为留後以建等为属郡刺史不令之任俄而晏弘正授节钺恐部下谋已多行忍虐由是部众离心建与别将韩建友善晏弘益猜二建伪待之厚引入卧内二建惧夜登城慰守陴者因月下共谋所向谓韩建曰：仆射甘言厚意疑我也。祸难无日矣。早宜择利而行韩曰：善因率三千人夜遁而去。
    闽王昶天福四年十月庚戌昶威武军节度使王继恭使僚佐郑兀弼来朝贡其方物致书於执政曰：闽国一从兴建久历年华见北辰之星位频移致东海之风帆多阻愿言遐想文不逮诚馀遣邸吏林恩列状申述壬子诏曰：朕仰承天命肇启帝图黄屋非尊苍生在念旰食宵衣而庶政推恩示信以御万方要荒未绥责躬勤止诞慕文德不夙心乃卷瓯闽素惟藩翰王昶昨倾向来效贡输朕亦释以前非待之厚礼越群方之常例崇列国之真风爰及继恭并方伯不谓恃其险阻肆彼僭差矫诬上天狎侮君子左散骑常侍卢损等泛舟海阳持节遐陬王昶自大自尊不迎不见寝停诏命胁辱使臣遣郑弼再诣阙庭使林恩别陈状诉隳君臣之事体希书札以往来悖礼慢言长无畏忌朕顾惟寡昧贺景灵所患德之不修岂虑人之未服然以失道亻替义引恶紊常神祗之心愤怒俱至是用惩其跋扈，何须振以威刑郑元弼等处此乱邦罹兹虐政谅非获已良可哀矜宜令所司切加安抚所赍文字及诸贡物不在通进并诸州纲运等勒林恩郑元弼管押速归兵部员外郎李知损等奏曰：王昶僭逾名器冫卖朝廷虽天罚之未行在国章而当正所颁诏命过示宽恩。且匹夫犯法之赃尚犹徵纳而遐裔不臣之物，岂可放还伏请禁锢来人籍没纲运帝可其奏林恩等即时下狱。
    前蜀王衍袭父建伪位後唐庄宗同光二年七月遣户部侍郎欧阳彬朝贡称大蜀皇帝上书大唐皇帝书词旨骄怠三年八月戊辰客省使李严使蜀回初帝令严市蜀中珍玩蜀法严峻不许奇货东出其许市者谓之入草物严不获珍货归而奏之帝大怒曰：物归中夏者命之曰：入草王衍宁免为入草之人耶繇是伐蜀之意锐矣。
    後蜀孟知祥後唐末帝清泰元年凤翔进知祥来书称蜀皇帝献书於大唐皇帝。且言见迫群情以今年四月十二日即帝位帝不答。
    汉刘陟僭称於广州改名袭。又改名袭每对北人自言家本咸秦耻为蛮夷之主。又呼中国帝王为洛州刺史其妄自尊大皆此类也。
</div>
    <div class="pagination">
<a href="册府元龟_page188.html">上一页</a><span>...</span><a href="册府元龟_page184.html">184</a><a href="册府元龟_page185.html">185</a><a href="册府元龟_page186.html">186</a><a href="册府元龟_page187.html">187</a><a href="册府元龟_page188.html">188</a><span class="current-page">189</span><a href="册府元龟_page190.html">190</a><a href="册府元龟_page191.html">191</a><a href="册府元龟_page192.html">192</a><a href="册府元龟_page193.html">193</a><a href="册府元龟_page194.html">194</a><span>...</span><a href="册府元龟_page190.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
