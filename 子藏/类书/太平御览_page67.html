<!DOCTYPE html>
<html>
<head>
    <meta charset="UTF-8">
    <title>太平御览 - 第 67 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 67 页/共 737 页</h1>
    <div class="content">《尔雅》曰：坡者曰阪。（郭璞注曰：阪，地不平也。）
《史记》曰：汉文帝常从霸陵西驰下峻坂，袁盎揽辔。上曰：“将军怯也？”盎曰：“臣闻千金之子，坐不垂堂，百金之子，立不倚衡。今圣主乘危驰不测之渊，如马惊车败，奈高庙何？”上乃止。
《汉书地理志》曰：河东蒲坂县，故曰蒲，秦更名。（应劭曰：秦始皇东巡，见有长阪。孟康曰：本属晋，文公以赂秦，秦人还蒲，魏人喜曰，蒲反矣。）
《汉书》曰：王阳为益州，至邛，（蒲北切。）坂九折，叹曰：“奈何以先人之遗体乘此险乎？”遂以病去。及王遵为刺史，至此坂，问吏曰：“此非王阳所畏道耶？”叱其驭驱之曰：“王阳为孝子，王遵为忠臣。”（应劭注曰：阪在严道县界。）
《汉书西域传》曰：西域有赤土身热之坂，上即令人身热无色，头痛呕吐。
《续汉书地理志》曰：河东大阳县有颠令坂。
《蜀志》曰：先主至当之阳长坂，为曹公所追败。
王隐《晋书》曰：孙登，杨骏逼迎之，与语不答，赐布袍，登借刀截断弃门中，大呼曰：“刺斫！刺斫！”卒病死，後人见在贵马坂。
《穆天子传》曰：天子南还，于长松之坂。（郭璞注曰：坂有长松。）
郦善长注《水经》曰：洛水东经九曲，其地千里，有九坂之曲，《穆天子传》所谓“天子西征，升九阿”是也。
又曰：河水东经施门坂北，今成皋西大坂是也。陟此坂而东趣成皋城。
《列女後传》曰：吕荣者，吴郡许之妻也。为贼所害，荣贞固自守，黄巾贼陈宝欲干秽之，荣执节不听，宝遂杀荣。是日疾风暴雨，雷电晦冥，宝恐惧叩头谢，葬之而去。糜府君闻荣高行，遣主簿祭之，又出钱助县为冢於嘉兴郭里墟北，名曰义妇坂。
《华阳国志》曰：有牛叩头坂，马搏颊坂，其险如此。
《晋太康地记》曰：常山曲阳县有恒山坂，号飞狐口，上壶关县有羊肠坂。
《地理志》曰：函谷东坂，谓之八特坂。
《述征记》曰：黄卷坂者，傍绝涧以潼关，长坂十余里，九坂皆迤逦长坂。《东京赋》所谓“西阻九阿”者也。
戴延之《西征记》曰：黄坂去终南六十里，少华山西。
任豫《益州记》曰：汶江水，源出玉轮坂下，今属汶江郡，在郡东北三十里。
《古今地名》曰：冥令坂，在盐池东，吴城之北，今之吴板。
《新序》曰：赵简子上羊肠之坂，群臣皆推车，宗会独当戟行歌。简子曰：“人臣而侮其主，其罪若何？”宗会曰：“其罪死。君亦闻人君而侮其臣乎？则智者不为谋，辩者不为斗，则其国危乎！”简子曰：“善！”以宗会为上客。
《郡国志》曰：雍州咸阳县北十五里长平坂，汉武帝幸甘泉，驰道有虫覆地，赤如生肝。问东方朔，朔曰：“秦狱地冤气也。臣闻酒能消愁。”以酒浇之，果销矣。
陉
《尔雅》曰：山绝曰陉。（郭璞注曰：连山中断者也。）
《汉书》曰：赵王成安君陈余闻汉且袭之，聚兵井陉口，号称二十万。
《穆天子传》曰：天子北征，乃绝漳水至于钅开山之下。（郭璞注曰：即井钅开山。今在常山石邑乡。）
《述征记》曰：燕赵间，凡厥山路，名之曰陉，井陉在常山。
峡
《水经注》曰：丹山在丹阳，属巴丹山，西即巫山者也，帝女居焉。宋玉所谓天帝之季女，名曰瑶姬，未行而亡，封于巫山之阳，高唐之，旦为□，暮为雨，朝朝暮暮，阳台之下。旦朝视之，果如其言，故为立庙，号朝□焉。其间首尾一百六十里，谓之巫峡，盖因山为名也。
盛弘之《荆州记》曰：旧云自二峡取蜀数千里中，恒是一山，此盖好大之言也。惟三峡七百里中，两岸连山，略无阙处，重岩叠嶂，隐天蔽日，自非亭午夜分，不见日月。至於夏水襄陵，沿溯阻绝，或王命急宣，有时云朝发白帝，暮至江陵，其间千二百里，虽乘奔御风，不为疾也。春冬之时，则素湍渌潭，回清到影，绝多生柽，悬泉瀑布，飞漱其间，清荣峻茂，良多雅趣。每晴初霜旦，林寒涧肃，常有高猿长啸，属引凄异，空岫传响，哀转久绝。故渔者歌曰：“巴东三峡巫峡长，猿鸣三声泪沾裳。”
又曰：“南崖有重岭叠起，最大高崖间有石，色如人负刀牵牛，人黑牛黄，成就分明。此崖既大，加以江湍萦纡回途，经宿犹望见之。行者歌曰：“朝发黄牛，暮宿黄牛，三日三夜，黄牛如故。”
庾仲雍《荆州记》曰：巴陵，巴陵楚之世有三峡，明月峡、广德峡、东突峡，即今之巫峡、秭归峡、归乡峡。
袁山松《宜都记》曰：楚之世有三峡，高山重鄣，非日中半夜，不见日月，猿鸣至清，诸山谷传其响。泠泠不绝也。
王韶之《始兴记》曰：宿县有观峡，横峦交枕，绝崖乍。护水口有贞女峡，峡西岸水际有石如人形，高可七尺，状似女子，是曰贞女。父老相传，秦世有女数人，取螺於此，遇风雨昼昏，而一女化为此石。
邓德明《南康记》曰：雩都峡，其水常自激，通奔如转轮。
《郡国志》曰：南乡峡，峡西八十里有巴乡村，善酿酒，故俗称巴乡酒也。村旁有溪，溪中多灵寿木焉。
《水经注》曰：氵贞阳观峡下有庙，世人以为河伯。晋时县人有使至洛者，使讫将还，忽有一人寄其书云：“吾家在观前石间，石间悬藤即其处也，但扣藤，自当有人取之。”使者依其言，果有二人出外取书，并延入水府，衣不沾濡。
又曰：《续汉书》云：虞诩为武都太守，下辩东三十余里有峡，峡中白水生大石，鄣塞水流，春夏辄贵溢，败坏城郭，诩使人烧石，以醋灌之，石皆淬裂，因镌去焉，遂无泠溺之害。
又曰：泾水东南迳都卢山，山路之中常有如弹筝之声，行者鼓舞乐而後去，即弦歌之山也。故谓此山峡为弹筝峡。
《陇西记》曰：襄武有锦镜峡，即黑水所经，其峡四望，花木明媚，照影於其中，因以称之也。
《峡程记》曰：泸、合、遂、蜀四郡，皆峡之郡，自蛮江、梧柏、沱导等江至此，二百八十江会于峡前，次荆门都四百五十滩，即有清水、重峰、胡滩、汉滩、忽雷、闪电、咤滩、濑滩、狼尾、使君、主簿，皆使君、主簿沉舟之所，遂为名，其他不悉记之。三峡者，即明月峡、仙山峡、广泽峡，其有瞿塘、滟、燕子、屏风之类，皆不预三峡之数。
李膺《益州记》曰：广阳州东七里，水南有遮要二追石，石东二里至明月峡，峡前南岸壁高四十丈，其壁有圆孔，形如满月，因以为名。
冈
《释名》曰：冈，亢也，在上言之。
《诗》曰：陟彼高冈，我马玄黄。
又曰：如山如阜，如冈如陵。
又曰：谓山盖高，为冈为陵。
又曰：陟彼冈矣，瞻望兄矣。
《尚书》曰：火炎昆冈，玉石俱焚。
《尔雅》曰：山脊曰冈。
山谦之《丹阳记》曰：句容县东三十五里有龙冈，冈顶有沸潭，周回十三丈，闻人声水便沸动，不闻不涌也。
王韶之《始兴记》曰：郡西南有芙蓉冈，高若玉山，邻枕郊郭，周回连亘四十余里。
又曰：含氵匡县白鹿城南有白鹿冈，晋咸和中，郡民张鲍作令著惠，有白鹿游此冈，因以为名。
雷次宗《豫章记》曰：洪井西有鸾冈，旧说洪崖先生乘鸾所憩处也。
顾微《广州记》曰：四会有金冈，行人往往见金於冈侧。
斐渊《广州记》曰：城西北五里，连续大冈，直上百寻，名为粤王冢。吴朝掘觅尉他墓，竟无所见。於天井冈得六玉玺。一小车。州城北有马鞍冈，秦时瞻气者言南方有天子气，始皇发民凿破此冈，地中出血，今凿处犹在。增城县有□母冈，日出照之晃曜。
《武昌记》曰：城北有冈高数丈，名曰凤阙，其处显敞，阙以望川泽，多所远瞻。吴黄龙元年，有凤皇集此冈，故谓之凤阙。凤阙南十里有金牛冈，古老相传，云有金牛出此冈，冈今半崩，坑深数丈，金牛跃出践冈边遗迹犹存。
王妥《安成记》曰：萍乡西津南五里，山名女冈，天气将雨，水辄先涌出石门，而有五色玄黄，百姓谓之玉女披衣。
邓德明《南康记》曰：陈蕃墓在青龙冈，土人传云，昔有一物龙形，而通身绝青，数出冈顶及山边，故言名青龙也。
又曰：赣县马脊冈在县西，形如马脊，故以为名也。
任端休《江陵记》曰：州城北五十四里，有楚平王冢枝江有班竹冈。又云：平王冢周回数百步。未知孰是。
《荆州记》曰：零陵郡东南有黄溪，黄溪西有矾石冈。
《衡山记》曰：衡山有曾青冈，出曾青，可合仙药。有灵寿冈，有灵寿木，周回数十里。芝草冈，有神芝灵草。
《郡国志》曰：久留冈，昔太守卫讽罢郡还京，故老送别，久留此冈。
又曰：显朝冈，在郁平县，陆绩制浑仪处。
《隋图经》曰：历陵县西十里有石子冈，宝山也，而高大，有冢如砚子，世谓之研子冢，是赵简子冢也。石虎令人发之，初得炭，深一丈得连木板，厚高八尺，次得流泉水，水色青冷非常。以牛皮为囊，作绞车以汲之，一月而水无极，乃止。筑城绕之，气成楼阙。
郦元注《水经注》曰：蓼水出襄国石井冈，冈上有井大如轮。
《隋区宇图志》云：此井光武营军所凿，傍有丛荆棘生，皆蟠萦如人手结，云是光武系马处。
又曰：石勒时天旱，沙门佛图澄於此冈，掘得一死龙，长丈余，济之以水，良久乃苏。寻祭之，龙腾空而上天，雨即降，因名龙冈。
《鄱阳记》曰：大雷冈在县东北，後汉雷义，字仲公所居。又有小雷冈，雷焕所居之处。
卷五十四　地部十九
岩
《说文》曰：岩者，崖也，山边谓之崖。
《书》曰：高宗梦得说，使百工营求诸野，得诸傅岩。（孔安国注曰：使百官以所梦之形象经营求之外野，得之於傅岩之溪。）
《晋书》曰：许询移居皋屯之岩，常与沙门支遁及谢安石、王羲之等同游往来，今皋屯呼为许度岩。
《齐书》曰：徐伯珍宅南九里有高山，班固谓之九岩山，後汉龙丘苌隐处也。山多龙须圣柏，望之五采，世呼为妇人岩。
盛弘之《荆州记》曰：平乐县有山临水，岩间有两目如人眼，极大，瞳子白黑分明，名为目岩。
又曰：始兴机山东有两岩，回向鸱尾，石室数十所，行过者皆闻有金石丝竹之声。
《南康记》曰：阳道士葬岩室，临终语弟子等，可送吾尸置彼石室中，巾褐香炉，此外无所须也。葬数年，尸犹俨然，今舟行者过其山渚，长闻香气，咸叹异焉。
《水经注》曰：层山石室中有积书卷帙，而世士罕有达者，因谓之积书岩。《鄱阳记》曰：香岩在贵溪县东五里，旧名腥腥岩。昔术者许旌阳斩蛟於此岩下，因此名焉。又以板塞岩口寻蛟，潜通洪州横泉井，每至天景澄霁，见水底板木存焉。後人恶其名，遂改焉。
又曰：弋阳岭上多密岩，元嘉中有人见其岩内有三铁镬，可容百斛，中生莲花，他日往寻，不知所在。
穴
《说文》曰：穴，土室也。
《易》曰：上古穴居而野处，後世圣人易之以宫室。
《诗》曰：则异室，死则同穴。
《礼记月令》曰：季秋之月，蛰虫在穴内，皆堇其户。（堇谓涂闭之也，避杀气也。）
《史记》曰：司马迁登会稽山，探禹穴。
范晔《後汉书》曰：光武郭皇后父昌，生后及子况，况迁大鸿胪，赏赐金钱缣帛丰盛莫比，京师号况家为金穴。
《山海经》曰：熊山有穴曰熊穴，恒出神人，夏启而冬闭。是穴若冬启夏闭，乃必有兵。（郭璞曰：今邺西有鼓山，上有石鼓象悬蓍山旁。鸣则有军事，与此穴殊象而同应。）
《庄子》曰：越人三世杀其君，王子搜患之，逃於丹穴，越人无君，从之丹穴，王子搜不肯出，越人薰之以艾，承以玉舆。
《淮南子》曰：治鼠穴而坏里闾。
《水经注》曰：昔巴蛮有五姓，未有君长，俱事鬼神，乃共掷剑於石穴，约能中者众奉以为君，巴氏子务相乃中之。又各令乘土船，约浮者当以为君，惟务相独浮，因共立之，是为廪君。
又曰：江陵有驾部口，宋文帝车驾发江陵至此，黑龙跃出，负帝乘舟，左右失色，上谓长史王昙首曰：“此乃夏禹所以受天命矣，何德以堪之。”故名穴为龙穴焉。
又曰：夏平县有重山，即列山也，山下有一穴，父老相传是神农所生处也。
又曰：大洪山，岩嶂皆数百许仞，入石门，又得锺乳穴，穴上有素崖立，非人迹所及，穴中多锺乳，凝膏下垂，望齐冰雪，微津细液，滴沥不断，幽穴潜远，行者不极。
《风土记》曰：太湖山中有洞穴，傍行地中，无所不通，谓之洞庭。
《续搜神记》曰：长沙醴陵县有小水，二人乘船取樵，见岸下土穴中水流出，有新斫木片，逐水流，上又深山，有人迹，异之。相谓曰：“可试入水中，看何由尔？”一人便以笠自鄣入穴，穴才容人，行数十步，便开明朗然，不异世上。
《外国图》曰：风山之首高三百里，春穴方三十里，春风自此出也。
又曰：神丘有火穴，其光照千里，去琅琊三万里。
《荆州图记》曰：卢县有马穴山，傍有地道，汉时常有百匹马出其中，形皆小似滇池马，今遂名其处曰马穴。
又曰：县北九十里有赵属山，傍有石台，高十五丈，广三丈，有穴深一里，内甚平整虚寂，谓之仙穴。
</div>
    <div class="pagination">
<a href="太平御览_page66.html">上一页</a><span>...</span><a href="太平御览_page62.html">62</a><a href="太平御览_page63.html">63</a><a href="太平御览_page64.html">64</a><a href="太平御览_page65.html">65</a><a href="太平御览_page66.html">66</a><span class="current-page">67</span><a href="太平御览_page68.html">68</a><a href="太平御览_page69.html">69</a><a href="太平御览_page70.html">70</a><a href="太平御览_page71.html">71</a><a href="太平御览_page72.html">72</a><span>...</span><a href="太平御览_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
