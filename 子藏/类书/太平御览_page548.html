<!DOCTYPE html>
<html>
<head>
    <meta charset="UTF-8">
    <title>太平御览 - 第 548 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 548 页/共 737 页</h1>
    <div class="content">滑国
《通典》曰：滑国，车师之别种。後汉顺帝永建初，八滑从班勇击北虏有功，汉以八滑为後部亲汉侯。自魏、晋以来，不通中国。至梁武帝普通初，其王厌带夷粟ヌ始遣使献黄师子、白貂裘、波斯锦物等。後魏之居桑乾也，滑犹小国，属蠕蠕。後稍强大，征其傍国波斯、渴盘、宾、龟兹、疏勒、姑墨、于阗等国焉。其兽有师子、两脚驼。人皆善骑射。着小袖长身袍，用金王为带。女人被裘，头上刻木为角，长咫尺，以金银饰之。兄弟共妻。无城，以毡屋为居，东向开户。其王金床，随太岁转。无文字，以木为契，与旁国通用胡书，羊皮为纸。无职官。事天神、火神，每日出，祀神而後食，其跪一拜而止。死以木为椁，父母死，其子截一耳，葬讫即吉。其言语，待译然後通。至後魏时，谓之厌哒国。或云高车之别种，或云大月氏之种，其源出於塞北自金山。至後魏文帝时，已八九十年矣。在于阗之西，东去长安万一千里。衣服类胡，加以缨络。头皆剪发。其语与蠕蠕、高车及诸胡不同。部众可十万，依随水草。其国无车舆，多驼马。用刑严急，盗无多少皆腰斩，盗一责十。死者富家累石为藏，贫穷者掘地而埋，随身诸物皆置冢内。又兄弟共聚一妻。无兄弟者其妻戴一角帽，若有兄弟者，依其多少之数更加帽角焉。西域康居、于阗、沙勒、安息及诸小国三十许皆役属之，号为大国。每遣使朝贡。孝明帝熙明中，遣使伏子统宋云使西域，所经诸国，不能知其敝拴及山川里数，今举其略云。至隋时，又谓挹怛国，都乌浒水南二百馀里，大月氏之种类也。胜兵五六万人，俗善战。先时国乱，突厥遣通设字诰强领其国。俗同吐火罗。南去漕国千五百里，东去瓜州六千五百里。大业中，遣使来贡。按刘《梁典》，滑国姓厌达，後裔以姓为国号转讹，又谓之悒怛焉。
姑默
《北史》曰：姑默国，居南城，在龟兹西，去代一万五百里。
叠伏罗
《通典》曰：叠伏罗，後魏时通焉，去代三万一千里。国中有勿悉城，城北有奇水西流。有白象。土宜五谷。宣武时，遣使献方物。
阿钩羌
《通典》曰：阿钩羌，後魏时通焉，在莎车西南。国西有县度山，其间四百里中，往往有栈道，下临不测之深，人行以绳索相持而度山。有五谷、诸果，市用钱为货，居止立宫室，有兵器。
葱茈羌（茈音紫）
《通典》曰：敦煌西、西域之南山中，从羌西至葱岭数千里，有月氐馀种，曰葱茈羌、白马羌、黄牛羌，各有酋豪，北与诸国接，不知其道里广狭。传闻黄牛羌种类，孕身六月生。南与白马羌邻。并魏时闻焉。
卷七百九十七　四夷部十八□西戎六
蒲类
《汉书》曰：蒲类，王治天山西疏榆谷，去长安八千三百六十馀里。
《後汉书》曰：蒲类国，王居天山西疏榆谷。庐帐而居，逐水草。颇知田作，有牛、马、骆驼、羊畜，能作弓矢，国出名马。蒲类，本大国也，前西域属匈奴时，蒲类王得罪单于，单于怒，徙蒲国人民六千馀口，内之匈奴右部阿恶地，号曰阿恶国。初徙居时，甚贫羸，不能者逃亡在山谷间，故得留为蒲类国云。
小宛
《汉书》曰：小宛国，王治扌于零城，去长安七千二百一十里，东与羌接。
精绝
《汉书》曰：精绝城国，王治精绝城，去长安八千八百二十里，地厄狭，西通扌于弥四百六十里。
渠勒
《汉书》曰：渠勒国，王治都城，去长安九千九百五十里，东与戎卢接。
依耐
《汉书》曰：依耐国，王治去长安万一百五十里，北至疏勒六百五十里。少谷，寄田莎车、疏勒。
无雷
《汉书》曰：无雷国，王治无雷城，去长安九千九百五十里。衣服类乌孙。
难兜
《汉书》曰：难兜国，王治难兜城，去长安一万五千一百五十里，西与大月氏接。种五谷，有金、银、铜、铁，作兵。
孤胡
《汉书》曰：孤胡国，王治车师柳谷，去长安八千馀里。
山国
《汉书》曰：山国，王治去长安七千一百七十里。出铁，民山居，寄田籴谷於焉耆。
乌贪
《汉书》曰：乌贪訾离国，王治于娄谷，去长安万三百三十里。
卑陆
《汉书》曰：卑陆国，王治天山乾当谷，去长安八千六百八十里。
郁立师
《汉书》曰：郁立师国，王治内咄谷，去长安八千八百三十里。
劫国
《汉书》曰：劫国，王治天山东丹渠谷，去长安八千五百七十里。
乌弋山离
《汉书》曰：乌弋山离国，王治去长安万二千二百里，不属都护。乌弋地暑热，其草木、畜产、五谷、果菜、饮食、宫室、市列、钱货、兵器、金珠之属，与宾同。有桃枝、（桃枝似鹿，或名天禄。）师子，犀牛。俗重妄杀。钱文为人头，幕为骑马。
拘弥
《後汉书》曰：拘弥，王治宁弥城，去洛阳万二千八十里。灵帝熹平四年，于阗王安国攻宁弥，杀其王，死者甚众。戊巳校尉、西域长史各发兵，辅立宁弥侍子定兴为王。
德若
《後汉书》曰：德若国，王治东去洛阳一万二千一百五十里，与子合相接，其俗皆同。
高附
《後汉书》曰：高附国，在大月氏西南，其俗似天竺，而弱易服。善贾贩，内富於财。所属无常，天竺、宾、安息三国，强则得之，弱则失之。
东离
《後汉书》曰：东离国，王治沙奇城，在天竺东南三千馀里。其地暑热，风气、物类与天竺同。有城十数。其人民男女皆长大，可八尺。乘象往来邻国，有寇，乘象以战。
移支
《後汉书》曰：移支国，王居蒲类地。其民勇猛敢战，以寇钞为事。皆被发，随畜逐水草，不田作。
者舌
《後魏书》曰：者舌国，故康居国也，在破洛那西北，去代一万五千四百五十里。大武延平三年，遣使朝贡。
拔豆
《後魏书》曰：拔豆国，去代五万一千里。国中出金、银、杂宝、白象、水牛、牦牛、葡萄、五果，土宜五谷。
乌利
《後魏书》曰：乌利国，去代二万五百里。国中出金玉、良马、白叠，土宜五谷。
者至拔
《後魏书》曰：者至拔国，都城在疏勒西，去代一万一千六百二十里。其国东有藩贺那山，出美铁、师子等。
朱居
《後魏书》曰：朱居国，在于阗西。其民山居，有麦，多林果。咸事佛，与于阗相类。役属厌哒。
权乌摩
《後魏书》曰：权乌摩国，故乌耗国也，其王治乌耗城，西接悉居半国，西南去代一万二千九百七十里。
伽色尼
《後魏书》曰：伽色尼国，治伽色城，在万斤南，去代一万二千九百里。出赤盐，多五果。（按，此条与卷第七百九十三“伽色尼”重。）
薄知
《後魏书》曰：薄知国，治城在伽色尼南，去代一万三千三百二十里。
牟知
《後魏书》曰：牟知国，都牟知城，在忸密西南，去代二万二千九百二十里。土平，禽兽、草木类中国。
阿弗太汗
《後魏书》曰：阿弗太汗国，治阿弗太汗城，在忸密西，去代二万三千七百二十里。土平，多五果。
呼似密
《後魏书》曰：呼似密国，治呼似密城，在阿弗太汗西，去代三万七百里。土平，出金、银、琥珀，有师子，多五果。
诺色波罗
《後魏书》曰：诺色波罗国，治诺色波罗城，在忸密南，去代二万三千四百二十八里。土平，宜稻麦，多五果。
毕伽至
《後魏书》曰：毕伽至国，治毕伽至城，东接忸密国，去代二万三千七百二十八里。土平，少田殖，取稻麦於邻国，有五果。
伽不单
《後魏书》曰：伽不单国，治伽不单城，在悉万斤西北，去代一万二千七百八十里。土宜稻麦，有五果。
伽倍
《後魏书》曰：伽倍国，故休密翎侯所治和墨城也。在莎车西，去代万三千里。民居山谷间。
折薛莫孙
《後魏书》曰：折薛莫孙国，故双靡翎侯所治双靡城也。在伽倍西，去代一万三千五百里，居山谷间。
钳敦
《後魏书》曰：钳敦国，古之贵霜翎侯所治护藻城也。在折薛莫孙西，去代一万三千五百六十里。居山谷之间。
弗敌沙
《後魏书》曰：弗敌沙国，古盼顿翎侯所治薄芳城也。在钳敦西，去代一万三千六百里。居山谷间。
临儿
《魏略》曰：临儿国，《浮屠经》云：其国王生浮屠太子也，父曰屑头耶，母曰莫耶。浮屠身服黄色，发青，乳有青毛，冬青。始莫耶梦白象而孕，及生，从母右胁出，堕地能行七步。汉哀帝元寿元年，博士景庸从月氏王使伊存口授《浮屠经》，其所载与《老子经》相出入，盖以老子西出关，教胡为浮屠也。
赀虏
《魏略》曰：赀虏，本匈奴之奴也。匈奴名奴婢为赀。始建武时，匈奴衰，分其奴婢亡匿在金城、武威、酒泉北，黑水东，畜牧逐水草，抄盗凉州，不与东部鲜卑同也。其种非一，有大胡、丁零羌杂处，并本亡奴婢也。
盘越
《魏书》曰：盘越国，一名汉越王，在天竺东南数千里，与益部相近。其人小大与中国人同。
盐长
《山海经》曰：西海中有盐长国，其人乌首，亦名乌民。
奇恒
《括地图》曰：奇恒民，善为机巧，设百禽，为车飞，从风远行。汤时，西风多，奇恒车至於豫州，汤破其车。十年，西风倒，乃令复作车遣归。去玉门四万里。
石尖
《玄中记》曰：玉门之西南，羌之东，有一国五六百户，无他事役。国中有山，山上有祠庙。国人每岁出石类数千枚，输于庙中，名霹雳尖，以给霹雳所用。从春雷出，而尖日减，至秋尖尽。
扶伏
《玄中记》曰：扶伏民者，黄帝轩辕之臣，曰茄丰，有罪，刑而放之，扶伏而去，後是为扶伏民。去玉门关二万五千里。
</div>
    <div class="pagination">
<a href="太平御览_page547.html">上一页</a><span>...</span><a href="太平御览_page543.html">543</a><a href="太平御览_page544.html">544</a><a href="太平御览_page545.html">545</a><a href="太平御览_page546.html">546</a><a href="太平御览_page547.html">547</a><span class="current-page">548</span><a href="太平御览_page549.html">549</a><a href="太平御览_page550.html">550</a><a href="太平御览_page551.html">551</a><a href="太平御览_page552.html">552</a><a href="太平御览_page553.html">553</a><span>...</span><a href="太平御览_page549.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
