<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 26 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 26 页/共 485 页</h1>
    <div class="content">　　禹廵衡山
　　禹伤父功不成乃廵衡山血马以祭之仰天而啸忽梦男子自称夷苍水使者谓禹曰欲得我山神书者斋焉禹乃退斋三日遂获金简玉字之书得治水之要刻石山之髙处【吴越春秋】
　　采药忘返
　　刘璘之好游山泽采药至衡山深入忘返见有一涧水水南有二石囷一开一闭水深不得过【臧荣绪晋书】
　　遇数少年
　　湘东姚祖大元中为郡吏经衡山望岩下数少年并执笔作书祖谓行旅休息乃过之未至百步少年相与飞飏遗一纸书在坐处前数句古诗字字皆鸟迹【刘敬异苑】
　　杜游岳祠
　　杜甫大歴中出瞿唐下江陵泝沅湘以登衡山因客耒阳游岳祠
　　李泌隠居
　　李泌畏祸愿隠衡山诏给三品禄赐隠士服为置室庐古今文集
　　古诗
　　岩下　　　　　　　　　谢灵运
　　衡山采药人路迷粮亦絶遇息岩下生正见相对说一老四五少仙隠不可别其书非世教其人必贤哲
　　望岳　　　　　　　　　杜甫
　　南岳配朱鸟秩礼自百王歘吸领地灵鸿洞半炎方邦家用祀典在徳非馨香廵狩何寂寥有虞今则亡洎吾隘世行迈越潇湘渇日絶壁出漾舟清光旁祝融五峯尊峯峯次低昂紫盖独不朝争长业相望恭闻魏夫人羣仙夹翺翔有时五峯气散风如飞霜牵廹限脩途未暇杖崇岗归来觊命驾沐浴休玉堂三叹问府主曷以賛我皇牲璧忍衰俗神其思洋洋
　　谒衡岳庙遂宿岳寺题门楼
　　韩愈
　　五岳祭秩比三公四方环镇嵩当中火维地荒足妖恠天假神柄专其雄喷云泄雾藏半腹虽有絶顶谁能穷我来正逢秋雨节隂气晦昧无清风潜心黙祷若有应岂非正直能感通须净扫众峰出仰见突兀撑青空紫盖连延接天柱石腾掷堆祝融森然魄动下马拜松柏一迳趍灵宫粉墙丹柱动光彩鬼物图画填青红升堦偃偻荐脯酒欲以菲薄明其庙令老人识神意睢盱侦伺能鞠躬手持杯珓导我掷云此最吉余难同窜逐蛮荒幸不死衣食才足甘长终侯王将相望乆絶神纵欲福难为功夜投佛寺上髙阁星月揜映云朦胧猿鸣钟动不知曙杲杲寒日生于东
　　望衡山　　　　　　　　刘禹锡
　　东南倚盖卑维岳资柱石前当祝融居上拂朱鸟翮青冥结精气磅礴宣地脉还闻肤寸隂能致弥天泽
　　霍山　　　　　　　　　曹松
　　七千七百七十丈丈丈藤萝势入天未必展来空似翅不妨开去也成莲月将河汉分岩转僧与龙蛇共窟眠直是画工须阁笔况无名画可流传
　　岣嵝山　　　　　　　　韩愈
　　岣嵝山尖神禹碑字青石赤形模竒科斗拳身薤叶披鸾飘鳯泊拏虎螭事严迹恠鬼莫窥道人独上偶见之我来咨嗟涕涟洏千捜万索何处有森森緑树猿猱悲
　　自上封登祝融峯絶顶次敬夫韵
　　朱元晦
　　衡岳千仭超祝融一峯髙羣山畏突兀奔走如曹逃我来雪月中歴览快所遭扪天滑青壁俯壑崩银涛所恨无十犗一掣了六鳌遄归青莲宫坐对白玉毫重阁一倚徙霜风利如刀平生山水心真作货食饕明朝更清澈再往岂惮劳中宵抚世故剧如千猬毛嬉游亦何益嵗月令滔滔起望东北云茫然首空搔
　　律诗
　　醉下祝融峯作　　　　　朱元晦
　　我来万里驾长风絶壑层云许荡胸浊酒三杯豪兴发朗吟飞下祝融峯
　　恒山
　　羣书要语并州其山镇曰恒山【职方氏】恒山为岳【尔雅】至于北岳注恒山【舜典】北方为常山者何隂终阳始其道乆故曰常山【白虎通】常山髙三千九百丈上方三千丈周廻三十里【五岳图】
　　古今事实
　　山藏寳符
　　赵简子谓诸子曰吾藏寳符于常山中往得者立为后诸子于是往无所得无恤曰常山临代代可也简子曰是知符矣遂立之【史记】
　　常山之蛇
　　常山之蛇名曰率然一身而两头撃其一头则一头至击其中则两头皆至【孙子】
　　常山之仙
　　昌客者常山道士自称殷女食蓬蔂根往来山下见者二百余年顔色如二十许人【列仙传】
　　古今文集
　　杂著
　　北岳恒山碑铭【并序】　　　张嘉贞
　　有国者殷荐于天地望秩山川故灾沴不生矣有家者严禋于鬼神克谐礼乐故休祜应之矣由是上下交泰幽明相协五精同朗辰为水其味咸五镇俱清恒为冬其音羽大哉兹岳殊于众山嵩华乃局于近甸衡岱不逾于方域孰与夫包括绵长经纶中外外夷有四昴宿主胡则延袤以限之中郡有五寳符在代则高襄以临之其顶也上抶干门黑帝之宫观其足也下捺坤轴神之都府岂止劈冀魏截幽燕拒洪河撑大海澒洞合防半天下之襟带嵯峨巉岩一宇内之标格者也故知惟土有精惟山有灵窅窅冥冥其道至其徳至贞氲氲馨馨目之不覩夫形耳之不闻夫声隂阳不测夫奥所以存像设建祠庭矣稽彼上古洎乎中运五载廵狩百神懐柔皇王令典以之协祚歴数昌期以之交泰粤自秦汉爰逮周隋匪脩匪防或僭或侈不勤于省者其政缺非美而封者其事讹于戯黩祭虚陈昭灵罔荅更张礼秩固待雍熈粤若我唐正百王頺教恭惟我后五圣丕烈人神允洽动植和畅乃籍北镇柴南坛碑西岳泥东岱是用告厥功祗其祠也故穰穰多福获于彼颙颙众心徯于此而今猃狁不炽已方余辰边隅于是乎静雨雪其霶乃屡盈尺稼穑于是乎丰丰嵗已成惟君能事斯北廵之礼胥咏其蘓虽黝辂纁旅未由冬觐而圎珪方璧每自天来或事举必祈福行宜赛则有公卿而奉告命也或四时荐熟三献酌洗则有侯牧而奉新章也非夫昭信雄直岂有享于明代哉是以河朔人风洁诚而祷蚕谷者多矣春秋孟冬首三之月尤剧苹藻自收若従官敛樵苏不禁孰敢私伐盖威灵感通以致尔其与淫谄而求者异乎夫道莫先乎真政莫先乎淳参造化以变万物莫先乎神资皇王以富四海莫先乎人防神莫先乎君公正人莫先乎师长丙寅歳乃命菲才谬兼军都钦若眀诏持兵俗无敢懈怠名山大川着乎典式靡不加敬于昭神寝于岳之阳伊岳致神惟神主岳髙柯古榦幽蔚隂翳俯仰瞻对精魄肃慕栗然何为故以嗟叹嗟叹之不足于是咏歌歌以发言言以章徳事可追于风雅词无隠乎闻见神而听之颂斯作曰
　　五宿荧煌风政休咎上经乎乾纲我君顺之祚乃乆兮五宗盘薄隂化成败下彰乎坤络我君钦之福乃介兮天平地成神道助贞人事以寜兮皇极帝力神道助直人事以息兮祯祥日新既祠既禋国力斯春兮风雨时若是耕是获家勤乃作兮至神通兮昭冥叶和至道黙兮勤颂歌大恒如砺明徳惟峩













　　古今事文类聚前集卷十三
<子部,类书类,古今事文类聚>
　　钦定四库全书
　　古今事文类聚前集卷十四
　　宋　祝穆　撰
　　地理部
　　众山
　　羣书要语山之为言宣也含泽布气调五神也【春秋説题辞】山者土之聚也【国语】今夫山一卷石之多及其广大草木生之禽兽居之寳藏兴焉【中庸】仁者乐山【论语】玉在山而水润【荀子】积土成山风雨兴焉【荀子】山不童【武帝制防】
　　山之别名山顶曰冢亦曰巅亦曰椒山脊曰冈山大而髙曰嵩小而髙曰岑锐而髙曰峤卑而大曰扈小而众曰岿上大下小曰巘山有草木曰岵无草木曰峐石载土曰岨土载石曰崔嵬山东曰朝阳山西曰夕阳山足曰麓山穴曰岫山边曰崖崖之髙曰岩上秀者曰峯陬隅髙者曰岊山坡曰坂山三袭曰陟山再成曰坯山中絶曰陉未及上曰翠微山属曰峄山狭而髙曰峦峦山曰堕土山曰阜曲阜曰阿大阜曰陵小陵曰丘【以上见说文释名尔雅】
　　古今事实
　　巨鳌戴山
　　渤海之东有壑壑中有五山岱舆贠峤方壶瀛洲蓬莱台观皆金石所居之人皆仙圣之种五山之根无所连着常随潮波上下往来不得暂峙帝恐流于西极命防疆使巨鳌十五举首而戴之始峙而不动【汤问】
　　愚公移山
　　太行王屋二山方七百里髙万仭愚公且九十面山居恶此山将移之操蛇之神闻之山神惧其不已也告帝帝感其诚命夸娥氏二子负山一措朔东一措雍南自此冀南汉隂无垅
　　防稽禹穴
　　禹廵狩至防稽而崩因葬焉上有孔穴民间云禹入此穴【马迁史】秦始皇上防稽祭大禹望于南海而立石刻颂秦徳【史记】
　　蓬莱风阻
　　自威宣燕昭使人入海求蓬莱方丈瀛洲此三神山诸仙人及不死之药皆在焉黄金银为宫阙未至望之如云及到三山反居水下临之风輙引船而去终莫能至【封禅书】
　　徧歴名山
　　司马迁曰余南登庐山观禹疏九江遂至于防稽大湟上姑苏望五湖东闚洛汭大邳逆河行淮泗济漯洛渠西瞻蜀之岷山及离堆北自龙门至于朔方
　　着屐登山
　　谢灵运好登山陟岭必造幽常着大屐上山则去前齿下山则去后齿
　　天台采药
　　刘晨阮肇入天台山采药失道食尽见桃实食之觉身轻行数里至溪浒持杯取水见一杯流出有胡麻饭溪边二女子笑曰刘阮二郎捉向所失流杯来便迎归作食既出无复相识至家子孙已七世矣
　　携妓东山
　　谢安栖迟东山放情丘壑好音乐毎逰赏必以妓从
　　岘山感慨
　　羊祜与従事邹润甫登岘山垂泣曰自有宇宙便有此山由来贤达胜士登此逺望者多矣皆湮灭无闻润甫对曰明公徳冠四海道嗣前哲令闻令望当与此山俱传后人为立庙及碑
　　数月山行
　　郄诜数月山行喜闻樵语牧唱洗尽五斗尘土肠胃欣然登崖临水久之而去
　　有济胜具
　　许掾好逰山水体便登陟时云许非徒有胜情实有济胜具【世说】
　　终南捷径
　　卢藏用始隠终南山晩乃狥权利司马承祯尝召至阙下藏用指终南山曰此中大有佳处祯徐曰以仆视之仕宦之捷径耳
　　求买山钱
　　戴符山人问襄阳节度于頔求买山钱頔与百万
　　赐买山银
　　种放累章乞归章圣赐买山银百两
　　逰山题名
　　章子厚与苏子瞻逰南山抵仙逰潭之上絶壁万仭岸甚险子厚推子瞻下潭书壁子瞻不敢子厚履险而下以漆墨濡笔大书石壁上曰苏轼章惇来子瞻抚子厚背曰子厚必能杀人子厚曰何也子瞻曰能自判命者能杀人子厚大笑
　　古今文集
　　杂著
　　记鴈荡山　　　　　　　沈存中
</div>
    <div class="pagination">
<a href="古今事文类聚_page25.html">上一页</a><span>...</span><a href="古今事文类聚_page21.html">21</a><a href="古今事文类聚_page22.html">22</a><a href="古今事文类聚_page23.html">23</a><a href="古今事文类聚_page24.html">24</a><a href="古今事文类聚_page25.html">25</a><span class="current-page">26</span><a href="古今事文类聚_page27.html">27</a><a href="古今事文类聚_page28.html">28</a><a href="古今事文类聚_page29.html">29</a><a href="古今事文类聚_page30.html">30</a><a href="古今事文类聚_page31.html">31</a><span>...</span><a href="古今事文类聚_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
