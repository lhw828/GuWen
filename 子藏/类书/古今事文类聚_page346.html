<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 346 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 346 页/共 485 页</h1>
    <div class="content">　　吕正为相遇事敢言上嘉其无隠
　　善处大事
　　大中祥符九年上谓左右曰王旦善处大事真宰相也
　　能断大事
　　元祐元年司马光言窃见文彦博沉敏有谋略知国家治体能断大事功效显著此天下所以共称也
　　文武大政
　　景徳元年上每得边奏必先送中书谓毕士安寇凖曰军旅之事虽属枢宻院然中书总文武大政卿等当详阅边奏共参利害勿以事干枢宻院而有所隠也
　　危疑大节
　　韩魏公琦为相十年当仁宗之末英宗之初朝廷多故公临大节处危疑苟利国家知无不为故能光辅三后大济艰难坐置天下于泰宁公之力也
　　用论语相
　　赵韩王普传太宗时普曰臣用论语一半佐太祖定天下一半佐陛下致太平普为相日每才归朝则亟阖户自启一箧取一书而读之终日虽家人不测也及翼旦出则是事决矣用是为常后普薨家人始得开是箧而见之则论语二十篇又李沆尝喜论语或问之沆曰为宰相如论语中节用而爱人使民以时两句尚未能行圣人之言终身诵之可也
　　用读书人
　　太祖云作宰相须用儒者又云宰相须用读书人尝劝赵普以读书普晩年手不释卷
　　作钓鱼诗
　　吕正惠公参知政事多独召便殿语必移晷时吕正为相防曲宴后苑上作钓鱼诗断章云欲饵金钩深未达磻溪须问钓鱼人意以属端后数日罢正而相端
　　不殖赀产
　　上因讲求辅弼谓左右曰朕闻范质居第之外不殖赀产真宰相也太宗亦素重质尝对近臣穪累朝宰相以为循规矩重名器持亷节无出质右【长编】
　　不儌宠泽
　　吕文穆公正为相国三入中书惟公与赵韩王尔未尝以姻戚儌宠泽【言行録】
　　不受苞苴
　　庆厯中杜衍为相苞苴货贿不敢到其门时号清白宰相【事畧】
　　不为骄侈
　　王旦以俭约率子弟使在富贵不为骄侈兄子睦欲举进士旦曰吾常以太盛为惧其可与寒士争进【言行録】
　　封还内降
　　宝元四年吏部侍郎杜衍依前官平章事兼枢宻使衍务救侥幸每内降恩率寝格不行积诏防至十数辄纳上前諌官欧阳脩见上曰外人知杜衍封还内降耶凡有求于朕每以衍不可告之而止者多于所封还也【长编】
　　奏格内降
　　赵忠简公鼎迁左仆射平章事公以政事之先后及人材之所当召用者宻条置座右一一奏禀行之凡内降恩泽多奏格不行号为贤相【言行録】
　　补奏复进
　　韩王赵普尝欲用某人为某官不合太祖意不用明日普复奏之又不用明日又奏之太祖怒取其奏壊裂投地普徐拾归补缀明日复进之上乃悟其后果穪其职【长编】
　　事不宻启
　　真宗问李沆曰人皆有宻启卿何独无沆曰臣待罪宰相公事则公言之何用宻启人臣有宻启非谗则佞臣常恶之
　　抑求使相
　　李沆为相石保吉求为使相仁宗以问公公曰保吉因縁戚里无攻战之劳台席之拜恐腾物论遂寝其事
　　抑求节度
　　王文正公旦为相宦者刘承规求为节度使真宗以语公公执以为不可曰他日将有求为枢宻使者奈何至今内臣不过留后
　　戒抑贪进
　　王文正公曰可惜张师徳向文简曰何谓公曰累于上前説师徳名家子有士行不意两及吾门状元及第荣进素定若复奔竞使无阶而进者当如何向公穪适有阙望公弗遗公曰第缓之使师徳知以戒贪进激薄俗也【长编】
　　除却例簿
　　景徳三年寇凖在中书喜用寒隽举措多自任同列忌之尝除官同列屡目吏持例簿以进凖曰宰相所以器百官若用例非所以进贤退不肖也郤而不视【同上】
　　不用浮薄
　　真宗初即位李沆为相帝尝问治道所宜先沆曰不用浮薄新进喜事之人此最为先帝问其人如梅询曽致尧是也帝深然之故终帝世数人皆不进用
　　稍旌恬退
　　文潞公为相因进对言尝闻徳音以搢绅奔竞非裁抑之无以厚风俗莫若稍旌恬退之人则躁竞者知愧乃荐王安世韩维张瓌皆擢用焉
　　荐人不知
　　王文正公所荐人未尝知冦凖私公求为使相公惊曰将相之任岂可求耶已而制出除凖武胜军节度使同中书门下平章事凖入见泣曰非陛下知臣何以至此真宗具道公所以荐凖者凖始愧叹
　　荐侄大用
　　吕文穆公致仕真宗幸其宅问曰卿诸子孰可用公对曰臣诸子皆豚犬不足用有侄夷简任頴州推官宰相材也遂至大用
　　夹袋防贤
　　吕正尝问诸子曰我为相外议如何诸子云大人为相天下无事善甚但人言无能为事权多为同列所争公曰我但有一能善用人耳此真宰相事也公夹袋中有册子每四方人替罢谒见必问其有何人才随即疏之朝廷求贤取之囊中故公为相文武百官各穪职者以此
　　宻籍记名
　　王文正公为相宾客满坐无敢以私干之者公察其可与言者召与语询问四方利病观其才之所长宻籍记其名
　　不市私恩
　　李沆为相有求差遣见其材可取必正色拒之已而擢用或不足收用必和顔温语以待之子弟问其故公曰用贤人主之事我若受其请是市私恩也故峻絶之若其不足用者既失所望又无善辞此取怨之道也又范忠宣公纯仁在相位所荐士未尝知出于公公亦未尝市恩意于人或问公曰身为宰相岂可不牢笼天下士使知出于门下公曰但愿朝廷进用不失正人何以须使知出我门下耶
　　大耐官职
　　向文简除右仆射上谓李昌武曰朕即位以来未尝除仆射敏中应甚喜宾客必多卿往观之明日却对昌武往见丞相方谢客门无一人昌武入见之贺曰今日闻降麻士大夫莫不欢慰公但唯唯又曰自上即位未尝除端揆自非眷倚殊絶何以至此公复唯唯又歴陈前世为仆射者勲业之盛礼命之重公亦唯唯使人至厨中问有饮宴者亦寂无一人明旦再对乃具以所见对上笑曰向敏中大耐官职【言行録】
　　争事上前
　　韩魏公言庆厯中与范希文富彦国同在两府上前争事各别下殿不失和气如未尝争也当时正如推车子其心主于行而已【魏王别録】
　　决防亲征
　　澶渊之役冦公首乞亲征时陈尧叟请幸蜀王钦若乞幸江南上召问之公曰谁为此谋者臣欲得献防之人斩以衅鼓然后北伐上悟遂决澶渊之行公在澶渊每夕与杨亿饮博讴歌谐谑諠呼达旦或就寝则鼻息如雷上使人视之喜曰得渠如此吾复何忧时人比之谢安【长编】
　　大事自决
　　韩魏公琦为相曽公为亚相赵康靖欧阳为参政凡事该政令则曰问集贤该典故则曰问东防该文学则曰问西防至于大事则自决之人以为得宰相体【同上】
　　细务进状
　　治平三年上谓宰臣曰朕日与卿等相见每欲従容议论治道但患进呈文字颇多不暇及中书常务有可付有司者悉以付之自是中书细务止进熟状及事有定制者归有司中书降敕而已【长编】
　　奏陈水旱
　　真宗初即位李沆为相王旦为参知政事沆日取四方水旱盗贼奏之旦以为细事不足烦上听沆曰人主少年当使知四方艰难不然血气方刚不留意声色则土木甲兵祷祠之事作矣【言行録】
　　奏辨灾异
　　富弼神宗朝有于上前言灾异皆天数非人事得失所至者弼曰人君所畏惟天若不畏天何事不可为者去乱亾无防矣即上书明其决不然者【事畧】
　　不贺蝗死
　　李沆为相时天下大蝗真宗使人于野得死蝗以示大臣明日他宰相率百官贺公独以为不可后数日方奏事飞蝗蔽天【长编】
　　凡事问旦
　　真宗朝王旦拜平章事外抚四夷内和百姓官吏得职天下富庶祥符之间颂声洋溢旦之力也两府凡有大事真宗曰曽与王旦议否旦以为可即可其委任如此【分纪】
　　属意相端【见前作钓鱼诗】
　　兼判枢院
　　庆厯二年上曰军国之务当悉归中书枢宻非古官然未欲遽改故止令中书同议枢宻院事及张方平请废枢宻院上乃命平章事吕夷简兼判院事而章得象兼使庆厯五年宰臣贾昌朝陈执中言军民之任自古则同有唐别命枢臣专主兵务五代始令相辅亦带使名至于国初尚縁旧制干徳以后其职遂分是谓两司兼持大柄向以闗陜未宁兵议须一复兹兼领适合权宜今西夏来廷防边有序愿罢兼枢宻使従之【长编】
　　出为都督
　　绍兴七年金人与刘豫合兵入冦以右仆射张浚为江淮都督出视师
　　士夫相庆
　　文彦博富弼并命是日宣制上遣小黄门觇于庭士大夫皆相庆得人后数日欧阳脩奏事上以语脩且曰古人求相者或得于梦卜今朕用二相人情如此岂不贤于梦卜哉【并同上】
　　中外鼓舞
　　陈康伯时敌兵再犯淮甸人情大骇望公复用上亲扎遣中使即家居召公复拜尚书左仆射制出中外鼔舞【言行録】
　　朝野慰望
　　苏颂自至和中入相居京师闾巷之人皆闻颂名至是朝野相庆明日上语执政曰苏颂甚慰人望【长编】
　　都民遮留
　　司马公过阙庭卫士见公入皆以手加额曰此司马相公也都民遮道呼曰公毋临洛留相天子活百姓所在数千人聚观之
　　儿童皆知诵
　　施防字圣与诚斋杨先生以书遗公曰若盛德大业丕积宏模儿童走卒皆知公而诵之至于斟酌元气调和胾羮恢然有所兼容慨然无所顾慕用力劳而收效博者某知之天知之非儿童走卒所与知也【言行録】又司马君实作相苏东坡以诗贺之曰儿童诵君实走卒知司马
　　宦官不知名
　　仁宗问王素孰可命以相事者素曰臣何敢言上曰姑言之素曰惟宦官宫妾不知名者可充其任仁宗曰如此则富弼可素曰陛下得人矣【长编】
　　名闻逺方
　　富弼早有公辅之望天下皆称曰富公名闻逺方辽使每至必问其出处安否
　　敌问起居
　　司马光为政逾年而病居其半既没其家得遣奏八纸上之皆手札论当世急务御篆表其墓道曰忠清粹徳之碑光在相位辽人遣使入朝与吾使至敌中者敌必问光起居而辽人勅其边吏曰中国相司马矣切毋生事开边隙【长编】
　　天子命坐
　　宋初宰相见天子必命坐赐茶有大政事则面议之自余号令刑赏但入熟状犹有坐而论道之遗意
　　元老不名
　　真宗初即位对宰相皆不呼名吕端等再拜恳请帝曰公等顾命元老朕何敢比先帝乎【长编】又淳熙七年上宣谕曰每日常朝可同后殿之仪不必呼丞相名赵雄奏君前臣名礼也臣岂敢当陛下欲少更朝仪须俟也日有硕徳在位施行未晩不可自微臣始【孝宗圣政】
　　鼎铛有耳
　　开宝九年雷徳骧言赵普强市人第宅聚敛财货上怒叱之曰鼎铛尚有耳汝不闻赵普吾社稷之臣乎【长编】
　　鼻能吸醋
　　范鲁公质嘉谋伟量时称名相尝谓同列曰人能鼻吸三斗醋即可为宰相矣
</div>
    <div class="pagination">
<a href="古今事文类聚_page345.html">上一页</a><span>...</span><a href="古今事文类聚_page341.html">341</a><a href="古今事文类聚_page342.html">342</a><a href="古今事文类聚_page343.html">343</a><a href="古今事文类聚_page344.html">344</a><a href="古今事文类聚_page345.html">345</a><span class="current-page">346</span><a href="古今事文类聚_page347.html">347</a><a href="古今事文类聚_page348.html">348</a><a href="古今事文类聚_page349.html">349</a><a href="古今事文类聚_page350.html">350</a><a href="古今事文类聚_page351.html">351</a><span>...</span><a href="古今事文类聚_page347.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
