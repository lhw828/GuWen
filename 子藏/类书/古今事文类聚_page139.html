<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 139 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 139 页/共 485 页</h1>
    <div class="content">　　羮烂婢手【见徳量门】
　　婢皆读书
　　郑家奴婢皆读书一婢不称防使人拽着泥中须臾一婢来问曰胡爲乎泥中答曰薄言徃愬逢彼之怒
　　幻术得婢
　　郭璞至庐江爱主人婢无由而得乃取小豆三升绕主人宅散之主人晨见赤衣人数千围其家就视则灭甚恶之请璞爲卦璞曰君家不宜畜此婢可于东南二十里卖之慎勿争价则此可除主人从之
　　幸姑之婢
　　阮咸素幸姑之婢姑当归于夫家初云留婢既而自从去时方有客咸闻之遽借客马追婢既及与婢累骑而还论者非之【详见姓名门】
　　婢欲奸诱
　　王武子左右人尝于閤中就婢取济衣服婢欲奸之其人云不敢婢云若不从我当大呼其人终不从婢呼曰甲欲奸已济令杀之其人具述前状武子不信其人曰枉不可受当讼府君于天武子经年疾困此人见形云府君当去矣遂卒【殷芸小说】
　　织当问婢
　　宋沈庆之为步兵校尉文帝欲北伐庆之固谓不可帝使徐湛之谓庆之曰为国譬如家耕当问奴织当问婢陛下今欲伐国而与白面书生辈谋之事何由济帝大笑
　　以婢马赌
　　北齐尔朱文畧豪纵不逊平秦王有七百里马文略敌以好婢赌取之明日平秦王致请文略杀马列婢以二银器盛婢头马肉遗之
　　担水通婢
　　齐张敬儿为襄阳府将时家贫每休假辄佣赁自给尝爲东呉泰家担水通泰所爱婢事发将被泰杀逃卖棺材中以盖加上乃免
　　渔童樵青
　　帝赐张志和奴婢各一志和配以为夫妇号渔童樵青
　　婢各爲业
　　唐崔觐老无子以田宅财赀分给奴婢各爲业身与妻隠南山约奴婢过其舎则给酒食夫妻啸咏相视爲娱
　　质婢许赎
　　子厚得栁州其俗以男女质钱约不时赎子本相侔则没为奴婢子厚与设方计悉令赎归其尢贫力不能者令书其佣足相当则使归其质观察使下其法于它州比一嵗免而归者且千人矣
　　买前令女
　　江南有国日有县令钟离君与邻县令结婚钟离女将出适买一婢以从嫁一日其婢执箕帚至堂前熟视泣曰幼时我父于此穴地为毬窝导我戏剧也钟离曰汝父何人婢曰我父此县前令也身死家破我流落民间令询得实以书抵许令曰吾买婢得前令之女怜而悲之义不可久辱当辍吾女嫁赀先为求婚更俟一年别为吾女营办奁篚以归君子可乎许君答书曰蘧伯玉耻独为君子愿以前女配吾子君别求良媒以嫁君女于是前令之女卒归许氏【东轩笔録】
　　失身遭辱
　　王琼奴乃王郎中幼女父死失身于赵奉常家为主母凌辱道出淮上书其事于驿壁见者哀之王平甫为作【青髙议】
　　古今文集
　　律诗
　　失婢　　　　　　　　　白居易
　　宅院小墙庳坊门榜帖迟旧恩慙自薄前事悔难追笼鸟无常主风花不恋枝今宵在何处唯有月明知
　　和乐天诮失婢榜者　　　刘禹锡
　　把镜朝犹在添香夜不归鸳鸯拂瓦去鹦鹉透笼飞不逐张公子即随刘武威新知正相乐从此脱青衣诗话
　　嫂婢赠扇
　　晋中书令王珉与嫂婢情好甚笃嫂鞭挞过苦婢素善歌而珉好持白团扇其婢制白团扇歌以赠珉云团扇复团扇许持自障面憔悴无复理羞与郎相见
　　私其姑婢
　　崔郊居汉上其姑有婢端丽善音律郊尝私之既贫鬻婢于连帅于頔家给钱四十一万宠盻弥深郊思慕无已其婢因寒食来从事家值郊立于栁隂马上涟泣誓若山河崔生赠之以诗曰公子王孙逐后尘緑珠垂泪湿罗巾侯门一入深如海从此萧郎是路人或有嫉郊者冩诗于座公覩诗令召崔生左右莫之测也及见郊握手曰侯门一入深如海从此萧郎是路人便是公作耶遂命婢同归至于帷幌奁匣悉为增饰之【唐宋遗史】
　　子烝父妾
　　观察使李耕之女奴名却要美容止善辞令李有四子皆欲烝之而不得遇清明中堂翫月四子各在一处待之长子遇于樱桃花影中却要绐之曰可于东南隅相待少顷却要燃蜜炬豁扉照曰阿堵贫儿争敢向这里宿四子掩面而走

　　古今事文类聚后集卷十六
<子部,类书类,古今事文类聚>
　　钦定四库全书
　　古今事文类聚后集卷十七
　　宋　祝穆　撰
　　娼妓部
　　娼妓
　　羣书要语娼倡优也【说文】刺绣纹不如倚市门【货殖序】营妓古以待军士之无妻者【杂志】
　　诗句彩云易散琉璃脆【白集】
　　古今事实
　　幕客逸游
　　牛竒章公帅维阳杜牧在幕中夜防服逸游后牧以拾遗召公以纵逸为戒牧始隠讳公取一箧皆街子辈报帖云杜书记平善【芝田録】
　　写真寄郎
　　崔徽河中娼也裴敬中以兴元幕使河中与徽相从累月敬中归情懐怨抑后东川白知退归徽乃写真奉书谓知退曰为妾谓敬中崔徽一旦不及卷中人且为郎死矣元稹为作歌
　　书仙
　　长安中有娼女曹文姬尤工翰墨为闗中第一时号书仙【丽情集】
　　判僧游娼【见僧门】
　　葱岭女肆
　　唐葱岭以东俗喜淫兹于阗女肆征其钱【兹传】古今文集
　　古诗
　　有所思　　　　　　　　卢仝
　　当时我醉美人家美人顔色娇如花今日美人弃我去青楼朱箔天之涯娟娟嫦娥月三五盈又缺翠眉蝉鬓生别离一望不见心断絶心断絶几千里梦中醉卧巫山云觉来泪滴湘江水湘江两岸花木深美人不见愁人心含愁更奏緑绮琴山高弦絶无知音美人兮美人不知为暮雨兮为朝云相思一夜梅花发忽到窻前疑是君
　　律诗
　　竹枝词　　　　　　　　刘禹锡
　　杨栁青青江水平闻郎江上唱歌声东边日出西边雨道是无晴还有晴
　　席上赠歌者　　　　　　郑谷
　　花月楼台近九衢清歌一曲到金壶坐中亦有江南客莫向春风唱鹧鸪
　　赵令答诗约携山妓见访　黄山谷
　　晴波鸂鶒漾潭隈能使游人判不回风入园林寒漠漠日移宫殿影枚枚未尝緑蚁何妨拨宿戒红妆莫待催缺月西南光景少仍须挽取烛龙来
　　诗话
　　杜牧狎游
　　杜牧既为御史久之分务洛阳时李聪罢镇闲居声妓豪华为当时第一尝宴客女妓百余人皆殊色牧瞪目注视问李闻有紫云者孰是宜以见惠李俯而笑诸妓亦皆回首破顔牧自饮三爵朗吟而起曰华堂今日绮筵开谁唤分司御史来忽发狂言惊满座两行红粉一时回意气闲逸旁若无人后三年狎游诗曰落拓江湖载酒行楚腰纎细掌中情三年一觉州梦赢得青楼薄幸名觥船一棹百分空十载青春不负公今日鬓丝禅榻畔茶烟细飏落花风【本事诗】
　　约妓愆期
　　杜牧太和末徃游湖州刺史崔君素所厚者悉致名妓殊不惬意牧曰愿张水嬉使人毕观牧当闲行寓目使君如其言两岸观者如堵忽有里姥引髽髻女年十余嵗真国色也将至舟中姥女皆惧牧曰且不即纳当为后期吾十年后必为此郡若不来乃从他适因以重币结之洎周墀入相牧上牋乞守湖州比至郡则十四年所约之姝已从人三载而生二子牧亟使召之夫母惧其见夺携幼以诣母曰向约十年不来而后嫁嫁已三年矣牧俛首曰其词直强之不祥乃礼而遣之为怅别诗自是寻春去较迟不须惆怅怨芳时狂风落尽深红色茂緑成阴子满枝【丽情集】
　　司空见惯
　　刘禹锡罢苏州过州帅杜鸿渐饮大醉归宿传舍既醒见二妓在侧因问之乃曰郎中席上与司空诗因遣某来问何诗曰高髻云鬟宫様妆春风一曲杜韦娘司空见惯浑闲事恼乱苏州刺史肠【一云韦应物过杜鸿渐】
　　骰子赌酒
　　张祐客淮南幕中赴宴杜牧同坐有所属意索骰子赌酒防吟骰子逡巡裹手拈无因得见玉纎纎祐曰但知报道金钗坠髣髴还应露指尖【摭言】
　　章台栁
　　韩翃少负才名隣居有姓李者毎将娼妓栁氏至其居必邀韩饮愈熟栁每窥所徃来皆名人因乗暇语李曰韩秀才甚贫然所与游必时贤是必不久困宜假借之李具酒邀韩至谓韩曰公当今名士栁当今名色名色配名士不亦可乎遂命栁与韩韩辞柳曰此豪达者昨暮具言之矣俄就栁归来嵗成名淄青节度使侯希逸奏为从事以世方扰不敢以栁自随置之都下三嵗不果迓寄诗曰章台栁徃日青青今在否纵使长条似旧垂也应攀折他人手栁答曰杨栁枝芳菲节可恨年年赠离别一叶随风忽报秋纵使君来岂堪折后为番将沙咤利所刼宠之専房翃随希逸入觐见栁氏在辎軿中殆不胜情虞候许俊曰当为足下立致之乃衣缦胡佩双鞬从一骑造沙咤利之第伺其出排闼大呼曰将军中恶召夫人仆侍辟易遂升堂挟栁氏驰马而至时沙咤利恩宠殊等翃惧祸诉于希逸希逸以事闻诸朝诏栁氏还翃【异闻集】
　　娼诗毁誉
　　崔崖张祐齐名每题诗倡肆誉之则车马盈门毁之则杯盘失错嘲李端端云黄昏不语不知行鼻似烟窻耳似铛爱把姜芽梳掠鬓昆仑山上月初生端遂徃见二子再请曰端端祗候三郎六郎伏望哀之乃更赠曰觅得黄骝被绣鞍善和坊里取端端州近日浑成异一朶能行白牡丹于是賔客竞臻其户或曰李家娘子才出墨池便登云岭何其一日黒白不均【云溪友议】
　　去妓复归
　　韩滉镇浙西戎昱为部内刺史有官妓善歌色亦闲妙昱情属至厚滉闻其名召置籍中昱为诗以送云送客春风湖上亭栁条藤蔓系人情黄莺久住浑相识欲别频啼四五声妓至唱戎此词滉即时归之
　　二胥宿妓
　　元微之贬江陵士曹少年气俊过防阳夜召名妓剧饮将别作诗云花枝临水复临堤也照清江也照泥寄语东风好擡举夜来曽有凤凰栖谢师厚作襄倅闻营妓与二胥相好此妓乞书扇子遂改下句云寄语东风好擡举夜来曽有老鸦栖【侯鲭録】
　　薛涛能诗
　　元微之元和中使蜀籍妓薛涛者有才色府公严司空知之遣涛徃侍焉后登翰林以诗寄曰锦江滑腻娥眉秀化出文君与薛涛言语巧偷鹦鹉舌文章分得鳯凰毛纷纷词客皆停笔个个公侯欲梦刀别后相思隔烟水菖蒲花发五云高【丽情】又尝辟为校书赠之诗云万里桥边薛校书枇杷花下闭门居洛阳才子知多少管领春风尽不如又善造薛涛牋
　　太守停旟
　　刘禹锡泰娘诗风流太守韦尚书路旁忽见停隼旟
　　弹琵琶
　　白居易謪江州司马送客浔阳湓江闻娼女夜弹琵琶作琵琶行【详见琵琶】
　　红袖拂尘
　　魏仲先冦莱公游陜郊僧寺多留题后同到见莱公诗已用碧纱笼而仲先诗独尘昏满壁时有从行官妓颇慧衣袖拂之仲先徐曰若得时将红袖拂也应胜似碧纱笼莱公大笑【青箱记】
　　属意小鬟
　　范文正公守鄱阳郡创庆朔堂而妓籍中有小鬟尚幼公颇属意既去以诗寄魏介曰庆朔堂前花自栽便移官去未曽开年年长有别离恨已托春风干当来介因鬻以惠公今州治尚有石刻【泊宅编】
　　好笞官妓
　　吕士隆知宣州好笞官妓官妓皆欲逃去防杭州一妓到士隆喜之留不使去一日郡妓复犯小过士隆欲笞之妓诉曰某不敢辞罪但杭妓不自安也士隆愍而舍之【魏泰诗话】
　　觅爱卿
　　韩魏公为陜西安抚开府长安李待制师中过之李有诗名席间使为官妓贾爱卿赋诗云愿得貔貅十万兵犬戎巢穴一时平归来不用封侯印只问君王觅爱卿
　　妓会僧庐
　　司马温公为武定从事同幕私幸营妓而公讳之尝防僧庐荆公徃迫之使妓逾垣而去度不可隠乃具道荆公集句戏之云年去年来来去忙暂闲偷卧老僧牀惊囘一觉游仙梦又逐流莺过短墙
</div>
    <div class="pagination">
<a href="古今事文类聚_page138.html">上一页</a><span>...</span><a href="古今事文类聚_page134.html">134</a><a href="古今事文类聚_page135.html">135</a><a href="古今事文类聚_page136.html">136</a><a href="古今事文类聚_page137.html">137</a><a href="古今事文类聚_page138.html">138</a><span class="current-page">139</span><a href="古今事文类聚_page140.html">140</a><a href="古今事文类聚_page141.html">141</a><a href="古今事文类聚_page142.html">142</a><a href="古今事文类聚_page143.html">143</a><a href="古今事文类聚_page144.html">144</a><span>...</span><a href="古今事文类聚_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
