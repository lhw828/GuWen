<!DOCTYPE html>
<html>
<head>
    <meta charset="UTF-8">
    <title>初学记 - 第 24 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 24 页/共 84 页</h1>
    <div class="content">　【分丝 献茧】蔡邕《月令章句》曰：季春之月，后妃斋戒，亲东向躬桑。蚕事既毕，分茧称丝。《礼记》曰：孟夏之月，蚕事既毕，后妃献茧于天子。
　【中馈 内则】《易》曰：无攸遂在中馈。《女史箴》曰：施衿结纟离，虔恭中馈，谓祭祀饮食之务。《礼记》有“内则篇”颜峻皇后庙登歌曰：载我圣文，奄有四海；外刑家邦，内贻女则。
　【统六宫 率八妾】《魏志》曰：文德郭皇后将登位，中郎校裴潜上疏曰：“在昔帝王之有天下，不惟外辅，亦有内助。是以圣哲预立元妃，必取先代名族之家，择其令淑，以统六宫。”《东观汉记》曰：永平三年，有司奏请明德马皇后立长楸宫，以率八妾。上未有所言。皇太后曰：“马贵人德冠后宫。”遂登至尊。
　【日之有月 天之有地】《魏名臣奏》曰：臣闻帝之有后，犹日之有月也。卢植奏事曰：后妃者所以郊天祀地，祗奉祖宗，外以肃恭明神，内以帅正九嫔，理阴阳者，犹天之有地，阳之有阴。已上皇后内职。
　【习诗易 好黄老】《续汉书》曰：明德马皇后，诵《易经》、《诗》、《论语》，略记大义。《汉书》曰：窦皇后，景帝母也，好黄帝、老子之言。景帝及诸窦不得不读《老子》，皆遵其术。
　【修母道 听女顺】《礼记》曰：后修女顺，母道也。郑玄曰：母者施阴教于妇也。又曰：天子听男教，后听女顺；天子治阳道，后治阴德；天子听外治，后听内职。
　【衣不择采 食不求甘】《续汉书》曰：《和熹邓后传》曰：宫省宴会，诸贵人竞自修饰，极靡丽之服；而后独澹然，衣不择采，装不务饰。《东观汉记》曰：《明德马皇后传》曰：太后诏曰：吾万乘之主，身衣大练缣裙，食不求所甘，左右傍人皆无薰香之饰。
　【外抑宗族 内无忌刻】《续汉书》曰：孝和邓后性谦慎，兄弟中外，皆先帝所宠。自摄政之后，内检左右，外抑宗族。又云：顺烈梁后立，顺帝崩，冲帝在襁褓。太后摄政，初章德窦后嫉害恭怀皇后独生圣嗣，陷以非辜，家属坐徙九真。章德后之从父、昆弟、章女为贵人，与太后并宠，章政大位大鸿胪。及上晏驾，后登至尊，章惶怖。太后内无忌刻之心，遂不以旧恶介意。
　【不喜观游 不好戏弄】《东观汉记》曰：明德马皇后，不喜出入游观，希常临御窗望。《魏志》曰：文昭甄皇后，自少至长，不好戏弄。年八年，外有立骑戏马者，家人诸姊皆上阁观之，后独不行。诸姊问之，答言：“岂女人之所观也。”
　【不尚华丽 不好音乐】王沈《魏书》曰：武宣卞皇后性俭约，不尚华丽，无文绣珠玉。又曰：文德郭皇后性俭约，不好音乐，常慕明德马皇后之为人。已上皇后才能。
诗
　【晋张华《中宫歌诗》】先王统大业，玄化渐八维；仪刑孚万邦，内训崇宫闱。皇英垂帝则，大雅咏三妃；含章体柔顺，率礼蹈谦祗。螽斯弘慈惠，つ木逮幽微；微音穆清风，高义邈不追。贵荣参日月，举世仰余辉。
　【晋成公绥《中宫诗》】天地不独立，造化由阴阳；乾坤垂覆载，日月曜重光。理国先家道，立教起闺房；二妃济有虞，三母翊周王。涂山兴大禹，有莘佐成汤；齐晋霸诸侯，皆赖姬与姜。关雎思贤妃，此言安可忘。
颂
　【魏曹植《母仪颂》】殷汤令妃，有莘之女；仁教内，度义以处。清谧后宫，九嫔有序；伊为媵臣，遂作元辅。
　【又《贤明颂》】于铄姜后，光配周宣；非义不动，非礼不言。晏起失朝，永巷告愆；王用勤政，万国以虔。
赞
　【曹植《姜原简狄赞》】喾十四妃，子皆为皇。帝挚早崩，尧承大纲；玄鸟大迹，殷周美祥。稷契既生，功显虞唐。
　【又《禹妻赞》】禹妻涂山，土功是急；惟启之生，过门不入；矫达明义，勋庸是执；成长圣嗣，天禄以袭。
　【晋左贵嫔《舜二妃赞》】妙矣二妃，体应灵符。奉嫔于妫，光此有虞；沉湘示教，灵德永敷。惟斯善美，谅无泯乎。
章
　【梁江淹《为建平王庆皇后正位章》】伏承以嘉月惠时，膺曜辰正，珩昭品，プ组在饰，休遍函夏，誉殷灵昧。伏惟光曜静德，式怀谦顺，升降图传，左右诗史，夙谙茂资，早ゼ芳训。衍教紫宸，丽轨华屋，声激绮组，风偃家邦。
　【後魏温子升《魏帝纳皇后群臣上礼章》】臣闻轩辕乃神，西陵以之作合；夏后至圣，涂山于是来嫔。伏惟陛下龙飞缵极，大明理运，长秋既建，阴教有主，景命无穷，皇图长固。普天之下，莫不欣跃。
论
　【宋范晔《皇后纪论》】夫以周礼，后妃正位宫闱，同体天王。夫人坐论妇礼，九嫔掌教四德，世妇主知丧祭宾客，女御序于王之燕寝。设官分务，各有典司。女史彤管，记功书过，居有保阿之训，动有环之响，进贤才以辅佐君子。哀窈窕而不淫其色，所以能宣述阴化，修成内则。秦并取天下，多自骄大；官备七国，爵列八品。汉兴因循，而妇制莫厘。高祖帷簿不修，孝文衽席无辨，然选纳尚简，饰玩少华。自武元之后，世增淫费，至乃掖廷三千，增级十四。及光武中兴，反雕为朴，六宫称号，唯皇后、贵人，又置美人、宫人、采女三等。明帝聿遵先旨，宫教颇修，登建嫔后，必先令德，内无出阃之言，权无私溺之授，可谓矫其弊矣。孝章以下，渐用色授，恩崇好合，遂忘淄蠢。自古虽主幼时艰，王家多衅，委成冢宰，未有专任妇人，断割重器。唯秦芊太后，始摄政事，故穰侯权重于昭王，家富于嬴国。汉仍其谬，知患莫改。东京皇统屡绝，权归女主。外立者四帝，临朝者六后，莫不定策帷。委事父兄，贪孩童以久其政，抑明贤以专其威。任重道悠，利深祸速，身犯雾露于云台之上，家婴缧绁于圄犴之下；湮灭连踵，倾继路，而赴蹈不息，焦烂为期，终乃陵夷大运，沦亡神宝。诗书所叹，略同一揆。
文
　【齐谢《敬皇后哀册文》】翠舒阜，玄堂启扉，俎撤三献，筵卷六衣。怀蜃卫以延首，想辂而抚心；痛椒涂之先廓，哀长信之莫临。身隔两赴，时无二展；旋诏左言，光敷圣善。其词曰：帝唐远胄，御龙遥绪；在秦作刘，在汉开楚。肇惟淑圣，克柔克令；清汉表灵，曾沙膺庆。爰定厥祥，徽音允穆；光华沼，荥曜中谷。敬始纟延，教先童；睿问川流，神襟兰郁。先德韬光，君道方被；辅佐求贤，在谒无讠皮。顾史弘式，陈诗展义；厚下曰仁，藏往伊智。十乱斯矣，四教罔忒；思媚诸姑，贻我嫔则。化自公宫，远被南国；轩曜怀光，素舒伫德。闵予不，慈训早违；方年冲藐，怀袖靡依。家臻宝业，身嗣昌晖；寿宫寂远，清庙虚归，。帝迁明命，人神胥悦；乾景外临，阴仪内缺。空悲故剑，徒嗟金穴；璋瓒奚献，衤韦プ罔设。冯相告，宸驾长往；贻厥远图，末命是奖。怀丰沛之绸缪，背神京之弘敞；陋苍梧之不从兮，遵鲋隅以同壤。陈象设于园寝兮，映舆锼于松楸；望承明而不入兮，度清洛而南游。继蛇于通轨兮，接龙帷于造舟；回塘寂其已暮兮，东川澹而不流。籍宫之远烈，闻缵女之遐庆；慕方缠于赐衣，悲日隆于抚镜。思寒泉之罔极，托彤管于遗咏。呜呼哀哉！
○ 妃嫔第二
叙事
　《周礼》：天子后立六宫，三夫人，九嫔，二十七世妇，八十一御妻，以听天下之内治，以明章妇顺，故天下内和而家理。（郑注云：六宫者，前一宫，后五宫也。五者，后一宫，三夫人一宫，九嫔一宫，二十七世妇一宫，八十一御妻一宫。凡百二十人。后正位宫闱，体同天王。夫人坐论妇礼，九嫔掌教四德，世妇主知丧祭宾客，女御序王之燕寝。）汉因秦制，正嫡曰皇后，其余内职，有夫人、美人、良人、八子、七子、长使、少使之号。武帝加婕妤、娥、容华、充衣，元帝加昭仪，又有五官、顺常、舞涓、共和、娱灵、保林、良使、夜者之职。（出《汉书 外戚传》。）光武中兴，并省前制，正嫡之外，唯立贵人、美人、彩女之号。（出范晔《後汉书》。）魏武帝因西汉，置夫人、昭仪、婕妤、容华、美人，文帝增贵嫔、淑媛、容、顺成、良人，明帝增淑妃、昭华、仪，（出《魏志》。）晋武采汉魏之号，以拟周之六宫，置贵嫔、夫人、贵人，是为三夫人；淑妃、淑媛、淑仪、容、华、仪、婕妤、容华、充华，是为九嫔；又置美人、才人、中才人，以为散职。（出臧荣绪《晋书》。）宋齐之后，大抵多依晋制。其间增损因革，或小异焉。（《宋书》曰：孝武帝省晋氏夫人、华、仪，增置贵妃，与贵嫔、贵人为三夫人；置昭仪、昭容、昭华、以代华、容，为九嫔。明帝又省贵人，置贵姬，以备三夫人；增置淑容，与古淑媛、淑仪、昭华、昭仪、昭容、华、容、仪为九嫔；又增置承徽、列荣，与古婕妤、容华、充华凡五职；班亚九嫔，以美人、才人、良人为散职。《齐书》云：高帝以贵嫔、夫人、贵人为三夫人，华、仪、容、淑妃、淑媛、淑仪、婕妤、容华、充华为九嫔之数。《梁书》云：梁氏一遵齐旧，陈氏之初，亦无改作。至文帝，以贵嫔、贵姬、贵妃为三夫人，以淑媛、淑仪、淑容、昭华、昭容、昭仪、华、容、仪为九嫔，以婕妤、容华、充华、承徽、列荣五职亚于九嫔，以美人、才人、良人为散职。《後魏书》云：太武始立昭仪、贵人之号。孝文立左右昭仪视大司马，三夫人视三公，三嫔视三卿，六嫔视六卿，世妇视中大夫，女御视元士。《北齐书》曰：文宣虽有夫人、嫔御之称，未有员数。武成依古制，有三夫人、九嫔、二十七世妇、八十一御妻，置左右昭仪比丞相；立弘德、正德、崇德夫人，比三公；光猷、昭训、崇徽上嫔，比三卿，宣猷、凝辉、宣明、顺华、凝华、光训下嫔，比六卿；世妇比三品，御女比五品。亦并采择嘉名，为其题目。自外又置才人、彩女，以为散号。后主又置娥英、淑妃之职。《隋书》云：高祖依周礼，有减其数。嫔三员，世妇九员，御女三十八员。初独孤后妒，不设三夫人，防其上逼。自嫔已下，唯置六十员。后崩，置贵人三员，增嫔至九员，世妇二十七员，御女八十一员。炀帝置贵妃、淑妃、德妃为三夫人，顺仪、顺容、顺华、仪、华、容、充仪、充容、充华为九嫔，婕妤十二员，美人才人十五员为世妇，宝林二十四员、御女二十四员、彩女三十二员为女御，总一百二十员。又有承衣、刀人，皆趋侍左右，并无员数。）
事对
　【论礼 明顺】《周礼》郑玄注曰：古者三夫人之于后，犹三公之于王，坐而论妇礼，无官职矣，明顺见叙事。
　【プ翟 弓】《礼记》曰：王后衤韦衣，夫人プ翟。プ音余。蔡邕《月令章句》曰：仲春之月，玄鸟至之日，以太牢祠于高。高，祈子之祀也。后妃将嫔御皆会于高，以祈孕姓，乃醴天子所御，带以弓。天子所御，谓后妃已下至御妾，孕姓有萌芽者也。，弓衣。饮以醴酒，带以弓矢，于高之前。弓矢者，男子之事也。音独。
　【赞{文皿}敦 载筐钓】《周礼》曰：凡祭祀，九嫔赞玉{文皿}、玉敦，后荐彻豆笾。郑注云：玉{文皿}、玉敦，黍稷之器。{文皿}音资，敦音对。《汉魏故事》：后亲蚕礼，皇后著十二笄步摇，乘云母安车，驾六鬼马。三夫人、九嫔、世妇，各载筐钩从皇后，蚕于嘉桑。
　【教九御 缲三盆】《周礼》曰：九嫔掌妇学之法，以教九御。妇德、妇言、妇容、妇功，各帅其属，而时御叙于王所。又曰：九嫔以妇职之法教九御。《礼记》曰：世妇卒蚕，献茧于夫人。夫人受之，亲缲三盆，手朱绿之，玄黄之，以为黼黻文章。君服之以祀先王先公，敬之至也。
　【余三星 因八月】《史记》云：中宫天极星，后有四星。其一为正妃，余三星后宫之属《後汉书》曰：汉法，常因八月算民，遣中大夫与掖庭丞及相工，于洛阳乡中，阅视良家童女。合法相者，载还后宫，择视可否，乃用登御。
　【取长白 合法相】臧荣绪《晋书》曰：武帝泰始中，大采择公卿子女，以充六宫，使杨后简选。后妒，不取端正妙好，唯取长白肥大貌粗举则取。合法相见因八月注。
　【视卿比侯 银印卖】《後汉书》曰：婕妤视上卿，比列侯。《晋服制》曰：婕妤银印青绶，佩采卖玉。
　【雀钗 象簟】《晋起居注》曰：有司今月九日，当拜郑夫人右婕妤。案仪注：应服雀钗衤巽。《西京杂记》曰：武帝以象牙为簟，赐李夫人。
　【金环 玉簪】《西京杂记》曰：戚夫人以百炼金为区环，照见指上骨。上恶之，以赐伴儿鸣玉耀光等各四枚。又曰：武帝过李夫人，就取玉簪搔头。自此宫人搔头皆用玉为之。
　【当熊 辞辇】《汉书》曰：孝元冯昭仪，初为婕妤。上幸虎圈斗兽，熊逸出圈，攀槛欲上。冯婕妤直前，当熊而立。上问何故，婕妤对曰：“猛兽得人而止。妾恐熊至御坐，故身当之。”又曰：孝成班婕妤，帝初即位，选入后宫。成帝游后庭，尝欲与婕妤同辇载。婕妤辞曰：“观古图画，贤圣之君，皆有名臣在侧；三代末主，乃有嬖妾。今欲同辇，得无近似乎？”上善其言而止。
　【宴北园 迎西宫】《魏志》曰：明帝游后园，召才人已上曲宴极乐。明日帝见毛后，曰：“昨宴北园乐乎？”明帝以左右泄令，所杀十余人。王隐《晋书》曰：初惠帝晚成，武帝遣才人谢玖给惠帝，因是有娠。临娶妃，遣致西宫，遂生愍怀也。
　【昭阳殿 增城宫】《汉书》曰：孝成赵皇后，本长安宫人。有女弟，复召入为昭仪，居昭阳殿。姊弟专宠十余年，卒无子。成帝崩，帝素无疾，民间归罪于昭仪，昭仪自杀。又曰：孝成班婕妤，帝初即位，选入后宫。俄而大幸，为婕妤，居增城宫，再就馆增城宫。有男二，并失之。一死阳禄，一死柘馆。
　【举酒祝傅 低头泣邢】《汉书》曰：孝元傅昭仪，哀帝祖母也。少为上官太后才人，元帝进幸，有宠，改为昭仪。为人有才略，善事人主。宫人饮酒酹地，皆祝愿之。产平都公主及定陶恭王。《史记》曰：汉武帝时，尹夫人、邢夫人同时并幸，有诏不得相见。尹夫人自请武帝，愿见邢夫人，帝许之，即令夫人饰从御者数十人来前。尹夫人见曰：“非邢夫人。”帝曰：“何以知之？”对曰：“视其体貌形状，不足以当人主。”于是有诏使邢夫人衣故衣独身前。尹夫人望见曰：“真是矣！”乃低头俯而泣，自痛其不如也。谚曰：美女入室，恶女仇之。
　【图甘泉 葬云陵】《汉书》曰：孝武帝李夫人兄延年，性知音，善歌舞。每为新声，延年侍上起舞。歌曰：“北方有佳人，绝世而独立；一顾倾人城，再顾倾人国。岂不知，倾城与倾国，佳人难再得。”帝太息曰：“善哉，世岂有此人乎！”平阳主因言延年有女弟，上召见之。实妙丽善舞，由是幸生一男，是为昌邑哀王。李夫人少而早卒，上怜愍，图画其形于甘泉宫。《汉武帝故事》曰：拳夫人从上至甘泉而卒，葬云陵。上哀悼，为起通灵台。常有一青鸟集台上，至宜帝时乃止。拳夫人即昭帝母。
赋
　【汉武帝《李夫人赋》】美娟娟以修雩兮，命剿绝而不长；饰新宫以延伫兮，泯不归兮故乡。惨郁郁其芜秽兮，处隐幽而怀伤；释舆马于山椒兮，奄夜之不阳。秋气惨以凄泪兮，桂枝落而消亡。
　【汉成帝《班婕妤自伤悼赋》】承祖考之遗德兮，何性命之淑灵；登薄躯于宫阙兮，充下陈于后庭。蒙圣主之渥惠兮，当日月之盛明；扬光烈之翕赫兮，奉殊宠于增城。既过幸于非位兮，切庶几乎嘉时；每寤寐而太息兮，思佩以自思。陈女图以镜鉴兮，顾女史而问诗。悲晨妇之作戒兮，哀褒阎为邮；美皇英之女虞兮，荣任姒以母周。虽愚陋之靡及兮，敢舍心而忘兹；历年岁而悼惧兮，闵蕃华之不滋。痛阳禄与柘馆兮，仍襁褓而离灾。岂妄人之殃咎兮，将天命之不可求；奉供养于东宫兮，托长信之末流。共洒扫于帷幄兮，永终死以为期。重曰：潜玄宫兮幽以清，应门闭兮禁门扃；华殿尘兮玉阶苔，中庭萋兮绿草生。广室阴兮帷幄暗，房栊虚兮风泠泠；俯视兮丹墀，思君兮履綦。仰视兮云屋，双涕兮横流。
赞
　【曹植《班婕妤赞》】有德有言，实惟班婕；盈冲其骄，穷其厌悦。在夷贞艰，在晋正接；临风端干，冲霜振叶。
诏
　【梁武帝《立内职诏》】刑于垂训，周文所以表德；壶闱失序，汉武所以丧邦。并被诸方策，式诏戒劝。魏晋已来，虽云简薄，而内职名号，参差不同。在宋太始，位置繁冗。遂设官九品，且拟外朝，填委椒掖，徵费无已。自此相仍，踵以成旧，昭阳九华，千门万户。朕受命自天，期延七百，思所以立防自迩，贻厥将来，前代职品，所宜因革。外可详议，务令该允。
章
　【梁沈约《为六宫拜章》】蓬闺菲质，嘉淑无算；越自幽衡，登躯宸汉。奉日月之华，侍巾屣之末，何以厕鸳鸾之盛序，眷属车之清尘？
陈
　【江总《为陈六宫谢章》】恭承礼命，愧集丹缕之颜；拜奉曲私，愁萦翠羽之色。鲁宫夜火，伯媛匪惊；楚榭奔涛，贞姜何惧？岂期日月腾影，风云泻润。遂复位崇九御，声高六列，象服增华，丹耀采，何以弼佐王风，克柔阴化？兢惶并集，追想流荇之诗；荷遽相并，遂失鸣环之节。
箴
　【晋张华《女史箴》】芸芸元化，两仪始分；散气流形，既陶既甄。在帝庖牺，肇经天人；爰始夫妇，以及君臣。家道以正，王猷有伦。妇德尚柔，含章贞吉；婉娈淑慎，正位居室。樊姬感庄，不食鲜禽；卫女矫桓，耳忘知音。志厉义高，二主易心；玄熊攀槛，冯媛趋进。夫岂无畏，知死不吝。班女有辞，割欢同辇；夫岂无怀，防微虑远。人咸知饰其容，而莫知饰其性；性之不饰，或愆礼正。出其言善，千里应之；苟违斯义，同衾亦疑。欢不可以黩，宠不可以专；专实生慢，爱极则迁。致盈必损，理固有然。
册文
　【宋谢庄《殷贵妃谥册文》】维年月日皇帝曰：咨故淑仪殷氏，惟尔含徽挺茂，爰光素里，友琴流荇，实华紫掖。奉轩景以柔明登誉，处椒风以婉娈升名。幽闲之范，日蔼层闱，繁祉之庆，方崇蕃世，而当春掩藻，中波灭源。朕用震悼，伤于厥心，松区已翦，泉冥将隧。宜有旌德第行，式衍声芳。今遣某官集册告谥曰宣，魂而有灵，尚兹宠渥。呜呼哀哉！　　
* 卷十 储宫部
　　
○ 皇太子第三
叙事
　《韩诗外传》曰：五帝官天下，三王家天下。家以传子，官以传贤；故自唐虞已上，经传无太子称号。夏殷之王，虽则传嗣，其文略矣。至周始见文王世子之制。《白虎通》曰：何以知天子之子称世子？《春秋传》曰：王世子会于首止是也，何以知天子之子称太子？《尚书》曰：太子发升于舟是也。或云诸侯之子称世子。则《春秋传》云：晋有太子申生，郑有太子华，齐有太子光。由是观之，周制，太子世子，亦不定也。汉制，天子称皇帝，其嫡嗣称皇太子，诸侯王之嫡称世子。后代咸因之。
　事对
　【树嫡 立长】《晋起居注》曰：武帝太始三年，有司奏正统立嫡。诏曰：统承大业，惧未能光祖宗之遗德；至于建嗣树嫡，非所务也。《卢植奏事》曰：三后无子，择立长亲，年均以德。德均决之以卜筮，所以承先祖也。
　【幼海 少微】《山海经》曰：无皋之山，南望幼海。郭璞注曰：幼海即少海也。《荆州星占》曰：少微星一名处士星，储君副主之宫。
　【黄离 苍震】《易》曰：黄离元吉。离注曰：离，南方之卦。离为火，土托位焉；土色黄，火之子。喻子有明德，能附丽于其父之道，顺成其业，故吉也。又曰：震为长子。又曰：震为苍琅竹。
　【天序 国贞】《汉书》：成帝诏曰：“定陶王欣，慈仁孝顺，可以承天序，继祭祀，执金。吾任宏持节徵欣为皇太子。”《礼记》曰：一人元良，万邦以贞，太子之谓也。
　【储贰 明两】《晋中兴书》曰：安皇帝，烈宗长子也，册为皇太子曰：“岐嶷表于载诞，克广同乎大成，是用命尔，以登储贰。”《易》曰：明两作离，大人以继明照于四方。王肃注曰：两离相续，明之义也。
　【守祧 主器】《易》曰：震雷百里，惊远而惧迩也。出可以守宗庙社稷，以为祭祀主。《礼记》曰：远庙为祧。又曰：主器莫若长子，故受之以震。
　【氵存雷 重海】《易》曰：氵存雷震。又曰：震为长子。崔豹《古今注》曰：汉明帝为太子，乐人作歌诗四章，以赞太子之盛德。其四曰“海重涧。”已上总载太子事。
　【瑶山 伊水】《山海经》曰：西海之外有瑶山，其上有人，名曰太子长琴。颛顼生老童，老童生祝融，祝融生长琴。《列仙传》曰：王子晋好吹笙，作凤鸣。伊洛之间有道士浮丘伯，授以上嵩山。
　【桂宫 兰殿】《汉书》曰：孝成皇帝，元帝太子也。初居桂宫。《汉武故事》曰：武帝生猗兰殿，四岁立为胶东王，七岁立为皇太子。
　【青宫 玄圃】东方朔《神异经》曰：东方东明山有宫，青石为墙，面一门。门有银榜，以青石碧镂，题云：天地长男之宫。《潘尼诗序》：七月七日，皇太子会于玄圃园，有令赋诗。
　【龙楼 鸡戟】《汉书》曰：孝成皇帝，元帝太子也，宽博谨慎。初居桂宫，上尝急召。太子出龙楼门，不敢绝驰道，西直至城门，得绝乃度。张敞《晋东宫旧事》曰：崇福门鸡鸣戟十张。
　【博望 宣猷】《汉书》曰：卫皇后生戾太子据，上为立博望苑，使通宾客。潘尼皇太子集诗曰：“置酒宣猷庭，击钟灵沼滨；沾恩洽明两，遭德会阳春。”
　【西池 东阁】徐爰《释问注》曰：西明内有太子池，孙权子和所穿。有土山台，晋帝在储宫所筑，故俗呼太子池，或曰西池。《魏文帝集》曰：为太子时，北园及东阁讲堂，并赋诗。命王粲、刘桢、阮、应等同作。
　【崇贤 求福】《陆士衡诗》曰：在晋蒙嘉运，矫迹入崇贤；假翼鸣凤条，濯足升龙泉。张敞《东宫旧事》曰：中庶子四人，扃帷侍中，若皇太子入宫，与中书舍人各一人，更日直求福坊。
　【银榜 铜扉】银榜见上青宫注。《汉书》曰：孝成皇帝，元帝太子也。初居桂宫，上尝急召，太子出龙楼门。张晏注曰：门楼上有铜龙。许慎《说文》曰：扉户也。已上太子居处。
　【赤旄 黄麾】张敞《晋东宫旧事》曰：皇太子初拜，有旄幢一。又曰：皇太子卤簿有黄麾。
　【鸾旌 象辂】徐广《东宫颂》曰：礼乐承轩，典册授庭；命服惟九，龙旗鸾旌。沈约《宋书》曰：太始三年制，太子安车乘象辂。
　【花枕 画】】张敞《晋东宫旧事》曰：皇太子有大漆枕，银花纽自副。《续汉书》曰：皇太子安车，朱轮青盖，画︶文，五彩。
　【铜羊 金马】张敞《晋东宫旧事》曰：皇太子有铜水羊一枚，管自副。《吴志》曰：孙登，字子高，权长子。魏黄帝初二年，立为太子。尝失盛水金马盂，觉得主左右所为，不忍致罚。
　【建九旗 舞六佾】张敞《晋东宫旧事》曰：皇太子初拜，有石山安车一，建九旗，青色四马。又曰：皇太子大小会，庭设三厢乐，舞六佾。
　【丹霞刀 彩虹剑】魏文帝《典论》曰：惟建安二十四年二月丙午，魏太子丕造刀三。其二曰含章，彩似丹霞。又曰：造百辟宝剑三，其二曰流彩虹。已上太子章服。
　【夏启 周诵】《史记》曰：夏禹东巡狩，至于会稽而崩。以天下授益，益让帝禹之子启。启贤，天下属意焉。诸侯皆去益而归启，曰：“吾君帝禹之子。”又曰：周武王崩，太子诵代立，是为成王。
　【周发 汉庄】《尚书 中候》曰：文王废伯邑考，立发为太子。王曰：“我度，遵德纪，后恒称太子。”范晔《後汉书》曰：孝明皇帝讳庄，光武第四子。生而丰下，十岁能通《春秋》，十九年立为皇太子。师事博士桓荣，学《尚书》。
　【魏丕 晋绍】《魏志》曰：文帝讳丕，武帝太子也。建安十六年为五宫中郎将，二十二年立为魏太子。丕贞固睿敏，能镇定大事。何法盛《晋中兴书》曰：明帝讳绍，字道畿，中宗践祚，尊号为皇太子。东宫敬礼贤士，尼近明德。已上太子位号。
　【四术 三善】《礼记》曰：乐正崇四术，立四教，顺先王诗书礼乐以造士。王太子王子，群后之太子，卿大夫元士之适子，国之俊选，皆造焉。又曰：世子齿于学，故父在斯为子，君在斯为臣，居子与臣之节，所以尊君亲亲也。故学之为父子焉，学之为君臣焉，学之为长幼焉。行一物而三善皆得者，唯世子而已。
　【玉裕 金声】陆士衡《侍皇太子宣猷堂诗》曰：茂德川沈，天姿玉裕。潘尼皇太子《释奠颂》曰：尊道让齿，降心下问；响以金声，光以玉润。
　【五称 三至】《周书》曰：灵王太子，幼而聪明。晋平公使叔誉于周，见太子晋，与之言，五称而三穷。《礼记》曰：文王之为世子，朝于王季日三，鸡初鸣而至于寝门外，问内竖之御者曰：“今日安否何如？”内竖曰：“安。”文王乃喜。及日中又至，亦如之；及暮又至，亦如之。
　【汉幄 周寝】范晔《後汉书》曰：时天下垦田，多不以实，诏下州郡检覆其事。帝见陈留吏牍上书云：“颍川、弘农可问，河南、南阳不可问。”帝诘吏，抵言于长寿街得之。时明帝为东海公，年十二，在幄后，言曰：“吏受郡敕，欲以垦田相妨耳。”帝曰：“何故言河南、南阳不可问？”对曰：“河南帝城多近臣，南阳帝乡多近亲，田宅逾制，不可为准。”诘问，如明帝对。周寝见三至注。
　【寝门 驰道】寝门见三至注。《汉书》：孝成皇帝，元帝太子也。宣帝爱之。字曰太孙。初居桂宫，上尝急召。太子出龙楼门，不敢绝驰道，西至城门，得绝乃度。上以迟问其故，以状对。上大悦，乃著令太子得绝驰道。
　【尝药 省膳】《礼记》曰：太子朝夕至于寝门外，问于内竖曰：“今日安否何如？”若内竖言疾，则太子亲齐玄冠而劝膳。宰之馔，必敬视之；疾之药，必亲尝之。《汉仪》曰：皇太子五日一至台，因坐东厢，省视膳食。
　【齿胄 问竖】《礼记》曰：世子齿于学，国人观之曰：“将君我而与我齿让，何也？”曰：“有父在则礼然。”又曰：“王太子王子，群后之太子，卿大夫元士之适子，凡入学以齿。”问竖见三至注。
　【春诵夏弦 抚军监国】《礼记》曰：凡学，世子学士以时春诵夏弦，太师诏之。《左传》曰：晋侯使太子申生伐东山皋落氏。里克谏曰：“太子奉冢祀社稷之粢盛，以朝夕视君膳者也，故曰冢子。君行则守，有守则从；从曰抚军，守曰监国，古之制也。”已上并是太子才德。
　【问杜 礼荀】《晋中兴书》曰：杜夷，字行齐，为儒林祭酒。皇太子凡三至夷舍，执经问义。《魏志》曰：文帝在东京，太祖谓曰：“荀公达人之师表，汝当尽礼敬之。”攸曾病，太子问病，独拜于床下。
　【郑书 刘易】《汉书》曰：初元中立皇太子，博士郑宽以《尚书》授太子。《续汉书》曰：刘昆少学施氏易。明帝为太子，以《易》入授。
</div>
    <div class="pagination">
<a href="初学记_page23.html">上一页</a><span>...</span><a href="初学记_page19.html">19</a><a href="初学记_page20.html">20</a><a href="初学记_page21.html">21</a><a href="初学记_page22.html">22</a><a href="初学记_page23.html">23</a><span class="current-page">24</span><a href="初学记_page25.html">25</a><a href="初学记_page26.html">26</a><a href="初学记_page27.html">27</a><a href="初学记_page28.html">28</a><a href="初学记_page29.html">29</a><span>...</span><a href="初学记_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
