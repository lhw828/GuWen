<!DOCTYPE html>
<html>
<head>
    <meta charset="UTF-8">
    <title>清稗类钞 - 第 213 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 213 页/共 432 页</h1>
    <div class="content">　　国人之喜乘电车也，固以无爱国心而然。惟一观于贫人之趋之若骛，则又可知国人之怠惰性成，不可救药矣。盖以粗足自给之人，节衣缩食，视一钱如性命，而乃甘心舍此二三枚之铜币，无所顾惜，或且以工作往还，晨夕乘坐，谓非好逸恶劳，夫谁信之！

　　有陶星卿者，富人也，喜乘电车，常语金奇丁曰：「吾之乘电车也，非节费也，实以腕车之以人代马，心有不忍，不欲同人道于牛马耳。且宝贵光阴，取其捷也。」奇丁曰：「然则君何不乘马车乎？且电车随在停顿，不得自主，较之马车，行缓多矣，岂未之见耶？」星卿闻之，不能答。

　　摩托车

　　摩托车，俗称汽车，又称机器车，日本谓之自働车，京师、天津、上海多有之，用挥发油涨力或蒸汽力、电力等以动之。用挥发油者最多，其速度每一小时能行一百余里。

　　周湘云蓄第一号摩托车

　　鄞有周湘云名鸿荪者，席父荫，纳粟为候选道，居上海公共租界牛庄路，辟园于长浜路中，曰学圃，占地二十八亩。其出入也，恒以摩托车。夕阳在地，邻人闻汽笛声呜呜，则必曰周观察归矣。

　　上海租界所有之摩托车，不论其为自乘，为出赁，其置备时，必纳税于工部局，请领填有记号之执照。是车之初运华也，为光绪丙午，湘云首购之，遂为第一号。而西人好胜，耻第一号之为华人所得也，宣统时，使人言于湘云，愿馈银币五千圆，取消第一号，湘云不允。

　　湘云之所以得第一号者，以其时麾托车初行，西人且尚未购也。而西人富虚荣心，不欲落华人之后，凡有记号者，必自得之，以裒然居首为幸。如电话，「俗称德律风。」如马车，其第一号，皆西人也，此所以不借重资而欲赎之于湘云也。

　　上海马车兜圈子

　　俗所谓之马车，与北方之骡车偶驾以马者大异，西人所创，而吾国仿为之者也。有曰船式者，制如舟。有曰轿式者，制如舆。有曰皮篷者，上有篷，可张可弛。其轮或四或二，四轮则二大二小，二轮者轮甚大而车甚高，译音曰亨斯姆。驾车之马，普通为一，两马者少。御者必二人，皆华服，或且诡异，且有戴无顶带之礼冠者，凉帽、暖帽惟其时。

　　兜圈子者，沪人乘坐马车，周行繁盛处所之谓也。初至沪者及青年之男女皆好之，招摇过市，藉以自炫，曰出风头。其有女子同车者，非尽眷属，妓院之名姬及其佣亦或与焉。兜圈子者，例于福州路登车，自山东路之麦家圈，进广东路之宝善街，出北海路，沿跑马场，过中泥城桥，至静安寺路之味莼园。归途由南京路经山东路之望平街，转福州路，沿跑马场，进北海路，由广东路之宝善街，至河南路之棋盘街，进福州路，转东至黄浦滩路，进南京路，由湖北路之大兴街，至福州路下车。如是而绕行一周，所谓圈子者是也。

　　腕车

　　腕车者，两轮，两车柄，一坐箱，有幕可舒张，以御风雨，一人以手腕挽之，使车前行，故名。创于日本，而输入我国，商埠盛行，沪尤多。一曰人力车，言其专用人力，不烦牛马驴骡也。而流俗不察，呼之曰东洋车，则大谬。盖吾国亦在太平洋，不能以东洋二字代表日本，此亦足见国人之无国家观念也。

　　有自制腕车者，其形式类于轿式之马车，居其中者，可蔽雨，可避风，自安适矣。而车之重量，亦必倍于寻常，挽之而疾驰者，犹一人也，此诚同人道于牛马矣。金奇丁在沪，每乘腕车，辄悯之，必优给酬资，且不促其疾行，而又告之曰：「方食不可疾行，防肠痛也。」

　　腕车夫争载王子樵

　　王子樵客沪，一日，自梵王渡雇腕车至静安寺，愿出铜币七枚，以作车资。两车前迎争客，至互詈，乃问其乙曰：「车资减三铜元，去否？」摇首不答。乃乘甲车去，而仍与以足资。

　　周月生为腕车夫所绐

　　旅客初至沪，恒为车夫所绐。有自绍兴至沪之周月生者，居公共租界福州路某旅馆，其地距青莲阁茶肆，数十武而近，以不谙路径，乃觅腕车以代步。车夫欺其为乡愚也，索赁资银币二角，月生诺。车夫乃曳之至河南路，向东经广东路，仍折回福州路而始至阁前，令下车，犹谓途长值廉也。月生登楼啜茗，遇其友林子安。少选，子安送之回逆旅，月生始恍然悟，而恨车夫之狡矣。

　　俞理安不蓄腕车

　　俞理安侨沪久，居城中，以服务于天津路之敦大钱肆，日夕往来，蓄人力车以代步。未几而其子肄业于新闸之某校，亦思蓄一车，请于理安。理安不允。曰：「尔可宿于校。我若增一车，则必有人知而来借者矣。却之，则为人所怨；许之，则不胜其烦。而豢佣之费，修车之资，皆于我乎取，我果何所为而为耶？怀献侯曰，有车者借人乘之，今亡矣夫！」

　　羊角车

　　羊角车，独轮小车也，南北皆有之，一人挽之于前，一人推之于后，亦有无挽而仅有推者，行时，其声轧轧然。两旁为乘客之座，齐鲁间有铺以垫者，乘之颇安适。唐时所谓羊头车子者是也。上海缫丝妇女之往来皆乘之。

　　塌车

　　塌车面积甚大，以一寸强之厚木为板，专以载物，任重可数千斤，前挽后推，人数之多寡，视重量以定之。轮在两旁适中之地，以卸载时可使一端之物，倾向于下，随斜面而落也。谓之塌车者，塌，低下也，堕也。或曰，塌宜作榻，故又有板车之名，则以其板长广，可睡人而有类于榻也。

　　洒水车

　　洒水车，洒水于道时所用者也。车有方木柜，可储水数十担，柜后横铁管一，遍凿细孔，其管上通水柜，内设枢杻。用时以索掣开，水即从管孔喷出，势如骤雨，驱马疾行，约可洒半里许。

　　脚踏车

　　脚踏车，即自转车也。两轮前后直立，前轮有柄夹持，可左右以正方向，后轮之侧附以钢炼，与曲拐相联。乘者以脚踏曲拐，使炼牵转后轮，前轮亦随之而转，以向前进行。虑妨行人，则振铃以告。男子所用与妇女所用者，异其式。又有用汽力者，年少子弟辄喜乘之，以其转折灵捷而自由也。我国妇女乘之者绝少。

　　龙尾车

　　华亭诸生徐朝俊，承家学，娴浑天理数。嘉庆己巳，制龙尾车，为灌田之用。一车以一童运之，进水退水，无立踏、坐踏之劳。

　　摇车

　　宁古塔人之生子也，方弥月，即置之摇车。车以柳丝作圈，每端有两孔，以长皮条穿之，内外彩画，且有响铃。其中垫薄板，悬于梁，离地三四尺。带缚婴孩，使不得动，哭则乳之，乳之而犹哭，则摇之，口念「巴不力」三字，如吴江之念嗄喏喏也。

　　囚车

　　刑人于市曹也，以车载之往。车无盖，曰囚车。有壮士挟刀夹之，惧其逸也。车之无盖音，意若曰汝之首且将落矣。

　　冰车

　　冰车，俗名拖　，一名凌　，又名托　，俗呼冰排子。其形方二１蚱１，妆１口，可容三四人，高仅半尺余。上铺草帘，底嵌鐡条，取其滑而利行也。人坐其上，一人支篙撑之，捷于飞骑，京师，天津皆有之。撑者，例备皮袄一袭，无客则自衣以御寒，有客则奉客铺垫。随地雇坐，价甚廉。

　　天津城南地势洼下，夏潦秋霖，汪洋弥望，冬则冰胶如镜，居民以凌？往来。康熙时，宛平查鲁存邀同人作冰泛之游，鲁存得长歌一篇，中有句云：「晶莹倒射天影白，七十二沽无水声。」

　　扒犂

　　黑龙江布扒犂，如凌　，不施鐡条，屈木如辕，驾二马以行雪上，疾于飞鸟。

　　送丧车送丧轿

　　丧家之出殡也，其亲属送之，所乘之车，必围以白布，曰送丧车。用轿者亦然。

　　山东沿海之车骑

　　山东沿海滨多淤沙，不通舟楫，故遵陆者必骑，骑以驴或马，或乘骡车，或乘骡轿，或乘小车。大抵即墨以南，道路平坦，骡车通行。即墨以北，嶝路崎岖，海滩泞滓，跋涉稍艰，非骑驴乘轿不可。河无桥梁，浅者徒涉，深者乘筏以渡。各村皆有小逆旅，宿一宵，费钱十余文，惟多尘垢且黑暗耳，越宿而仍车或骑矣。

　　京官乘舆乘车之沿革

　　王文简公士祯有赠南海程驾部可则诗，有「行到前门门未启，轿中安坐吃槟榔」句。时京师正阳门五更启钥，专许轿入，盖京官向乘肩舆也。杜紫纶太史诏始乘驴车，后渐有之，然帏幔朴素，且少开旁门者。是易轿为车，固在干隆、嘉庆间矣。

　　道光初，京官复坐轿，即坐车，亦无不后档。后档者，盖辟门于车旁，移轮轴于车后，取其颠簸稍轻，乘坐安适也。至同治甲子，则京堂三品以下无乘轿者，以轿须岁费千金，一品大员始有多金可雇轿役也。光、宣间，贵人皆乘马车矣。然王公勋戚，尚有乘后档旁门车者。

　　或曰，雍正时，京城已有驴车。干隆时，刘文正公统勋之车则驾白马，人见有白马车，不问而知其为刘中堂来也。自川运捐例开，骡车始出，故其时又名骡车为川运车。然刘海峯云，雍正时已有骡车矣。

　　骡车之有旁门，则纪文达始创之。定制，三品以上方得乘用。然光绪庚子后，乘车者为欲安适，咸争乘后档车。盖旧式车坐处，正值轮轴之上，颠播殊苦，车底苟非编藤为之，行十余里，即困顿不堪言状。惟圉人坐处，距轴最远，所传摇动力少杀，为一车最安处。故风日清和，士夫命驾出游，或纨袴子弟为竞车之戏，皆好坐其处。特奔走权贵者，不能以峨冠博带露于外耳。庚子后，西式马车盛行，风气又为之一变矣。

　　显轿

　　轿有二解：一，小车也；一，竹舆也。今于凡为舆者，皆呼之曰轿，不必悉以竹为之矣。

</div>
    <div class="pagination">
<a href="清稗类钞_page212.html">上一页</a><span>...</span><a href="清稗类钞_page208.html">208</a><a href="清稗类钞_page209.html">209</a><a href="清稗类钞_page210.html">210</a><a href="清稗类钞_page211.html">211</a><a href="清稗类钞_page212.html">212</a><span class="current-page">213</span><a href="清稗类钞_page214.html">214</a><a href="清稗类钞_page215.html">215</a><a href="清稗类钞_page216.html">216</a><a href="清稗类钞_page217.html">217</a><a href="清稗类钞_page218.html">218</a><span>...</span><a href="清稗类钞_page214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
