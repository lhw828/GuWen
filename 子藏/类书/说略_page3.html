<!DOCTYPE html>
<html>
<head>
    <meta charset="UTF-8">
    <title>说略 - 第 3 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说略 - 第 3 页/共 15 页</h1>
    <div class="content">　　陈陶诗可怜无定河边骨犹是春闺梦人按无定河在青润县东六十里南入黄河一名奢延水又名银水舆地记唐立银州东北有无定河即圁水也后人因溃沙急流深浅无定故更今名又唐陈祐诗无定河边暮笛声赫连台畔旅人情函关归路千余里一夕秋风白髪生
　　韩文步有新船不知者改为涉朱子考异己着其谬盖南方谓水际曰步音义与浦通孔戣墓志蕃舶至步有下碇税即以韩文证韩文可也栁子厚铁鑪步志云江之浒凡舟可縻而上下曰步水经赣水西岸有盘石曰石头津步之处也又曰东北迳王步盖齐王之渚步也又云鹦鹉洲对岸有炭步今湖南有县名城步青箱杂记岭南谓村市曰墟水津曰步罾步即渔人施罾处也张勃吴録地名有步鱼步州有步任昉述异记上虞县有石駞步罗含湘中记有灵妃步金陵图志有邀笛步王徽之邀桓伊吹笛处温庭筠诗妾住金陵步门前朱雀航树萱录载台城故妓诗曰那看回首处江步野棠飞东坡诗萧然三家步横此万斛舟元成原常有寄紫步刘子彬诗云紫步于今无士马沧溟何处有神仙字又作埠今人呼船侩曰埠头律文私充牙行埠头东海中有弱水不胜鸿毛至则必溺故名又西海中亦有弱水西海今西宁卫西三百里弱水在甘州之西秦乞伏炽磐讨吐谷浑觅地于弱水南大破之觅地降署为弱水护军又道经广野山在北海弱水中
　　洪水滔天鲧窃帝之息壤以堙洪水【山海经云帝怒令祝融杀之羽山】息生之土长而不穷【如出入息息肉息钱息妇云者】故有息石【高子勉息石诗字在江陵庄严寺或云韫玉】汉元帝时临滁地涌六里崇二丈所哀帝之世无盐危山土起覆章如驰道状盖息壤也江陵之壤鏁镇水旱【江陵图经引别録云子城南门地隆起如伏牛马去之一夕辄复如故在昔传为息壤牛马腾践或死】昔高从诲鎭渚宫出经其处【万胜门外】问书记孙光宪对以伯禹治水自岷至荆定彼泉源之穴虑万世下有或泛溢爰以石屋镇之盖本之防洪録裴相欧献之事也【元和初裴宙镇荆掘之六尺得一石规模楼橹悉仿荆城其中空径六尺八寸甚工致命徙之藩篱间是春淫雨四月不止潦涨莫遏人抱为鱼之忧防欧献乗居楚山驰问之对以事迫凿石弗及令陶范为江陵城内广六尺八寸楼堞门阈无少差于南门外八十步掘深六尺埋之当止宙始惊叹昔人所填从之既瘗祭之夕复隆起献乃洛中道士博学多闻亦见江陵志】王子融修臧丙之事雷雨骤集爰屋而记之贻救留者焉【庆歴甲申尚书郎王子融涖渚宫自春不雨遍走羣祀五月壬申与郡僚及此以今地无复隆起而石屋檐且露请掘取验虽召水沴亦足为快因具畚锸寘土数百石以备俟旦从事是夕雷雨大至逺近沾洽亟以馨俎荐答医博士张若水者年逾七十因言儿时见臧大誎丙尝以乆旱发之数尺巨石如屋四面为柱为牖其南隐出门闼之象百夫莫动乃糜以巨索率水兕二百蹄出之大雨而止未及穷其石城者因覆以屋后更为敝累坛绘为风雷之象陈尧佐不宜之易以龙神皇祐二年子融致仕始为记俾曹吕刻寘之】苏轼言其屡应然矣【息壤诗序云旁有石记谓不可犯畚锸所及辄复如故又颇致雷雨歳旱屡发有应】栁子所言龙兴寺地天地之间自多有此【记是永州云负瓮而起者尺有五寸夷之复高锸者皆死云】然鮌以堙水殛禹复用之彼以障汨而此以塡后祸也【淮南子云禹以息壤堙洪水以生土封之意有后泄也】
　　岑参热海行云蒸沙烁石然虏云沸浪炎波煎汉月按奘西域记云淩山葱岭北隅坎雪积淩春夏不解悬釡而炊席冰而寝七日出山有一清池亦曰热海以其对凌山不冻故得此名也
　　江左今有莫愁湖在西城南按古乐府有莫愁乐石城乐唐书乐志曰石城有女子名莫愁善歌谣石城乐第二歌云阳春百花生摘挿环髻前捥指蹋忘愁相与及盛年莫愁乐云莫愁在何处莫愁石城西艇子打两浆催送莫愁来尚未详也莫愁卢家女子善歌唱尝入楚宫李商隐诗如何四纪为天子不及卢家有莫愁是也莫愁村今在承天府汉江西石城在州西北晋羊祜所建郑谷诗石城昔为莫愁乡莫愁防散石城荒江人依旧掉舴艋江岸还飞双夗央王横诗村近莫愁连竹坞人歌楚些下苹洲又沈佺期诗卢家少妇郁金香即此也按通考载梁武帝诗洛阳女儿名莫愁云莫愁卢家女洛阳人则莫愁又有两人矣
　　吴泉即虞渊见河图绛象云邠之隘上为扶桑日所升宣陆之阻上为吴泉月所登此伪书也虞绰逃难易姓名作吴卓唐高祖讳渊后易作泉诗云酣歌一夜送泉明是也
　　湖州有余英溪余不溪不今秋韵作方鸠切非也当作虞韵风无切本作柎说文鄂足也草木房为柎一曰华下蕚通作不诗棠棣之华鄂不韡韡郑云承华者鄂不当作柎鄂足也即今言花蔕也此地有梅溪苕溪其泥相通故曰余英余不其义可见矣若作方鸠切则本注説文云不鸟飞上翔不下来与溪水全不相干涉也易泽中有火素问云泽中有阳焰如火烟腾腾而起于水面者是也盖泽有阳乃山气通泽山有隂霭乃泽气通山木华海赋隂火潜然唐顾况使新罗诗隂火暝潜烧是也东坡游金山寺诗云是时江月初生魄二更月落天深黒江心似有炬火明飞照山栖鸟惊怅然归卧心莫识非鬼非仙竟何物注引物类相感志山林薮泽晦明之夜则野火生焉散布如人秉烛其色青异乎人火按拾遗记东海有浮玉山山下有穴穴中有大水荡潏火不灭为隂火正此类也
　　礼运地出醴泉注王者政平醴泉涌出十洲记瀛洲有玉膏山出泉如酒味名为玉酒饮数升輙醉令人长生应劭汉官仪曰酒泉城下有金泉泉味如酒故曰酒泉述异记海上十洲一曰瀛洲有青丘翠水地生玉酒饮之长生白孔六帖南昌国有酒山山有泉其味如酒饮之甚美醉则经月不醒方舆记曰汉宣帝闻谷口县泉味如酒故以醴泉名县醴泉县志泉在县东南三十里周围数十步深不可测图经曰醴泉在扶风乡唐贞观中复涌出其味如醴饮之可以愈疾又汉光武中元元年明帝永平十一年隋开皇二年唐天寳三年宋大中祥符元年熈宁元年政和五年并有醴泉出
　　野语曰邵康节曰世有温泉而无寒火昭徳晁氏解云隂能顺阳而阳不能顺隂也水为火防则沸而熟物火为水沃则灭矣晋纪瞻举秀才陆机策之曰隂阳不调则大数不得不否一气偏废则万物不能独成今有温泉而无寒火其故何也白虎殿诸儒讲论班固纂为白虎通五行篇亦曰有温水无寒火然今汤泉往往有之如骊山尉氏骆谷汝水黄山佛迹匡庐闽中等处皆表表在人耳目坡诗云自怜耳目隘未测阳隂故郁攸火山烈觱沸汤泉注安能长鱼鳖仅可燖狐兔朱氏晦庵诗云谁然丹黄防此玉池水盖谓温泉之下必有硫黄礜石故耳独未见所谓寒火按西京杂记载董仲舒曰水极隂而有温泉火至阳而有凉又抱朴子曰水性纯冷而有温谷之汤泉火体宜炽而有萧丘之寒又刘子从化篇曰水性宜冷而有华阳温泉犹曰泉冷冷者多也火性宜热而有萧丘寒犹曰火热热者多也然则寒火亦有之矣特以耳目所未及故以为无耳水之异者句容县半汤湖其水同一壑而半冷半热热可瀹鸡皆有鱼鱼交入辄死石阳县有井水半青半黄黄者如灰汁取作粥饮悉作金色气甚芬馥崇宁一大井以片石开二窍羃其上一窍汲以造饧一窍汲以为染若易窍汲之皆不能成其用恒山有双龙泉相去仅丈许而一甚甘一甚苦夀州有咄泉人至其旁大呌则大涌小呌则小涌咄之则涌弥甚无为州有笑泉涌出石底人有笑声则泉益滚沸西宁卫有泉闻人足音即沸
　　司马相如上林赋叙上林诸水曰丹水紫渊防浐泾渭八川分流相背而异态灏溔潢东注太湖八川自入大河大河去太湖数千里中间隔太山及淮济大河何縁与太湖相涉郭璞江赋云注五湖以漫漭灌三江而漰沛墨子曰禹治天下南为江汉淮汝东流注之五湖孔安国曰自彭蠡江分为三入于震泽从为北江而入于海此皆未尝详考地理江汉至五湖自隔山江乃绕出五湖之下流径入于海何縁入于五湖淮汝径自徐州入海全无交渉禹贡云彭蠡既潴阳鸟攸居三江既入震泽底定以对文言则彭蠡水之所潴三江水之所入非入于震泽也震泽上源皆山环之了无入川震泽之委乃多大川亦莫知孰为三江也
　　水以漳名洛名者最多今略举数处赵晋之间有清漳浊漳当阳有漳水灨上有漳水鄣郡有漳江漳州有漳浦亳州有漳水安州有漳水洛中有洛水北地郡有洛水沙县有洛水此槩举一二耳其详不能具载考其义乃清浊相揉者为漳章者文也别也漳谓两物相合有文章且可别也清漳浊漳合于上党当阳即沮漳合流灨上即漳合流鄣郡即西江合流亳漳涡合流云梦则漳郧合流此数处皆清浊合流色理如防蝀数十里方混洛与落同义谓水自上而下投流处也
　　人有疑水肥石墨事者按地理志言高奴县洧水上有肥可用之博物志言酒泉南夀县南山出泉水大如筥注地为沟水有肥如肉汁取着器中始黄后黑如凝膏然极明与膏无异膏车与水碓甚佳北方谓之石漆又云水肥水经注铜雀台北曰冰井台高八丈上有冰室室有数井深十五丈藏冰及石墨焉石墨可书又然之难尽亦谓之石炭陆士龙贻兄书三台上曹公藏石墨数十万斤云烧此消后可用然烟中人不知兄颇见之今送二螺即此物也
　　唐六典述五行有命禄驿马湴河之目按沈存中梦溪笔谈曰余在鄜延见安南行营诸将阅兵马籍有称过范河损失问其何谓范河乃越人谓淖沙为范河北人谓之活沙人马履之百步之外皆动然如人行幙上其下足处虽甚坚若遇其一陷则人马驼车应时皆没至有数百人平陷无孑遗者或谓此即流沙也又谓沙随风流谓之流沙湴字书亦作埿【蒲滥反】按古文埿深泥也因知术书有湴河者盖谓陷运如今之空亡也















　　说畧卷三
<子部,类书类,说略>
　　钦定四库全书
　　说畧卷四　　　　　　　明　顾起元　撰时序
　　尝攷易疏稽览图京氏以坎离震兑四正卦为方伯监司之官每卦一爻统两卦半两爻綂五卦成一月六爻统十五卦分为六气成三月为一时一年十二月有十二中气则置十二公卦以主之倂辟侯卿大夫凡六十卦每爻别主一日凡三百六十日余有五日四分日之一每日分为八十分分起于夜半五日分为四百分四分日之一又为二十分六十卦分之六七四十二卦别各得七分而气盈朔虚十九年一章七置闰之法靡有不合以一歳言之冬至起于中孚初爻大雪终于頥之上爻亦靡有差忒说者谓羲和厯法本之先天之易京氏卦气本之后天之易故与洛下闳厯数相通宜有之又厯家有章蔀纪元四法邵子皇极经世因之为元防运世厯家十九章四章为一蔀二十蔀为一纪三纪为一元通记四千五百六十年皇极经世之数元于一会于三百六十故一元十二会为三百六十运一会三十运为三百六十世一世三十年为三百六十月一月三十日为三百六十时一日十二时为三百六十分卦以挂一为序起于泰终于明夷每卦六爻共得一千五百三十六爻爻以四为用凡一运一世一年一月一日一时皆得四爻则三百六十数得一千四百四十爻分为二十四气每气减闰四爻而一千五百三十六爻二百五十六卦为一周矣其于厯数亦靡有不合
　　立春正月节立建始也五行之气往者过来者续于此而春木之气始至故谓之立也立夏秋冬同东风解冻冻结于冬遇春风而解散不曰春而曰东者吕氏春秋曰东方属木木火母也火气温故解冻蛰虫始振蛰藏也振动也宻藏之虫因气至而皆苏动之矣鲍氏曰动而未出至二月乃大惊而走也鱼陟负冰陟升也鱼当盛寒伏水底而逐暖至正月阳气至则上游而近冰故曰负汲冡书作鱼上氷
　　雨【去声】水正月中天一生水春始属木然生木者水也故立春后继之雨水且东风既解冻则散而为雨水矣獭祭鱼獭一名水狗贼鱼者也埤雅曰西方白虎之属似狐而小青黑色肤如伏翼水居食鱼援神契曰谓多赖故不使超赖才也胆分巵饮酒即毙淮南子曰獭穴知水之髙下祭鱼取鱼以祭天也所谓豺獭之报本岁始而鱼上游则獭初取以祭埤雅云獭取鲤于水裔四方陈之进而弗食世谓之祭鱼徐氏曰獭祭圆铺圆者水象也豺祭方铺方者金象也候鴈北鴈知时之鸟热归塞北寒来江南沙漠乃其居也孟春阳气既达鴈自彭蠡而北矣汲冡书作鸿鴈来月令汉书作鸿鴈北草木萌动天地之气交而为泰故草木萌生发动矣惊蛰二月节夏小正曰正月启蛰言发蛰也万物出乎震为雷故曰惊蛰是蛰虫惊而出走矣桃始华吕氏春秋作桃李华淮南子作桃李始华桃菓名花色红是月始开仓庚鸣庚亦作鹒黄鹂也诗所谓有鸣仓庚是也章龟经曰仓清也庚新也感春阳清新之气而初出故名其名最多诗云黄鸟齐人谓之抟黍又谓之黄袍僧家谓之金衣公子其色鵹黑而黄又名鵹黄谚曰黄栗留黄莺莺儿皆一种也鹰化为鸠鹰鸷鸟也鹞鹯之属鸠即今之布谷章龟经曰仲春之时林木茂盛又喙尚柔不能捕鸟瞪目忍饥如痴而化故名曰鸤鸠
　　春分二月中分者半也此当九十日之半故谓之分秋同义夏冬不言分者盖天地间二气而已方氏曰阳生于子终于午至卯而中分故春为阳中而仲月之节为春分正隂阳适中故昼夜无长短云鸟至鸟燕也齐鲁谓之乙春秋运斗枢曰瑶光星散为燕淮南子曰燕入水为蛤中记曰千岁之燕戸北向髙诱曰春分而来秋分而去也雷乃发声阴阳相薄为雷至此四阳渐盛犹有隂焉则相薄乃发声矣乃者韵会曰象气出之难也注疏曰发犹出也始电电阳光也四阳盛长值气泄时而光生焉故厯解曰凡声阳也光亦阳也易曰雷电合而章公羊传曰电者雷光是也徐氏曰雷阳电隂非也盖盛夏无雷之时电亦有之可见矣
　　清明三月节按国语曰时有八风厯独指清明风为三月节此风属巽故也万物齐乎巽物至此时皆以洁齐而清明矣桐始华桐木名有三种华而不实者曰白桐尔雅所谓荣桐木是也皮青而结实者曰梧桐一曰青桐淮南子曰梧桐断角是也生于山岗子大而有油者曰油桐毛诗所谓梧桐不生山岗者是也今始华者乃白桐耳按埤雅桐木知日月闰年每一枝生十三叶与天地合气者也今造琴瑟者以花桐木是知桐为白桐也田鼠化为鴽【音如】按尔雅注曰鼫鼠形大如鼠头似兔尾有毛青黄色好在田中食粟豆鴽一曰鴾母盖青州呼防【音安】鹑为鴾母鲍氏曰鼠隂类鴽阳类阳气盛故化为鴽盖隂为阳所化也虹始见【去声】虹虹蜺也诗所谓防蝀俗谓之也注疏曰是隂阳交会之气故先儒以为云薄漏日日照雨滴则虹生焉今以水噀日自侧视之则晕为虹朱子曰日与雨交倐然成质隂阳不当交而交者天地淫气也虹为雄色赤白蜺为雌色青白然二字皆从防说文曰似防蝀状诸书又云尝见虹入溪饮水其首如驴恐天地间亦有此种物但虹气似之借名也
　　谷雨三月中自雨水后土膏脉动今又雨其谷于水也读作去声如我公田之盖谷以此时播种自上而下也故说文云本去声今风之在上声雨下之雨在去声也萍始生萍水草也与水相平故曰萍漂流随风故又曰漂厯解曰萍隂物静以承阳也鸣鸠拂其羽鸠即鹰所化者布谷也拂过击也本草云拂羽飞而翼拍其身气使然也盖当三月之时趋农急矣鸠乃追逐而鸣鼓羽直刺上飞故俗称布谷戴胜降于桑戴胜一名戴鵀尔雅注曰头上有胜毛此时恒在于桑盖蚕将生之候矣言降者重之若自天而下亦气使之然也立夏四月节夏假也物至此时皆假大也蝼蝈鸣蝼蝈小虫生穴土中好夜出今人谓之土狗是也一名蝼蛄一名硕鼠一名【音斛】淮南子曰蝼蛄鸣丘螾出隂气始而二物应之夏小正三月则鸣是也且有五能不能成一技飞不能过屋縁不能穷木泅不能渡谷穴不能掩身走不能先人故说文称鼫为五技之鼠古今注又以蝼名鼫鼠可知埤雅本草俱以为臭虫陆德明郑康成以为蛙皆非也蚯蚓出蚯蚓即地龙也一名曲蟺厯解曰隂而屈者乗阳而伸见也王生图经云王处处有之生平野田宅及墙垣叶似栝楼乌药圆无丫缺有毛如刺蔓生五月开黄花花下结子如弹丸生青熟赤根似葛细而多糁又名土一名落鵶今药中所用也礼记郑注曰即萆本草作菝葜陶隐居辩其谬谓菝葜自有本条殊不知王亦有本条也
　　小满四月中小满者物至于此小得盈满也苦菜秀埤雅以荼为苦菜毛诗曰谁谓荼苦【荼即茶也故韵会茶注本作荼】是也凌冬不雕一名游冬顔氏家训曰叶似苦苣而细断之有白汁花黄似菊鲍氏曰感火之气而苦味成尔雅曰不荣而实者谓之秀荣而不实者谓之英此苦菜宜言英也蔡邕月令以谓苦蔓菜非靡草死郑康成鲍景翔皆云靡菜葶苈之属礼记注曰草之枝叶而靡细者方氏曰凡物感阳而生者则彊而立感隂而生者柔而靡谓之靡草则至隂之所生也故不胜至阳而死麦秋至秋者百谷成熟之期此于时虽夏于麦则秋故云麦秋也汲冡书作小暑至
　　芒种五月节谓有芒之种谷可稼种【去声】矣螳螂生螳螂草虫也饮风食露感一隂之气而生能捕蝉而食故又名杀防曰天马言其飞捷如马也曰斧虫以前二足如斧也又曰蟷蠰莫貈蛑石蜋拒斧说文又名蚚父深秋生子于林木间一殻百子至此时则破殻而出药中桑螵蛸是也鵙【音局】始鸣鵙百劳也本草作博劳朱子孟注曰博劳恶声之鸟盖枭类也曹子建恶鸟论百劳以五月鸣其声鵙鵙然故以之立名似俗称浊温故埤雅禽经注云伯劳不能翶翔直飞而已毛诗曰七月鸣鵙盖周七月夏五月也反舌无声诸书以为百舌鸟以其能反复其舌故名特注疏以为虾防盖蛙属之舌尖向内故名之今辨其非者以其此时正鸣不知失考也易通卦验丹铅余録俱即名为虾防无声若以五月正鸣殊不知初旬见形后形亦藏矣陈氏曰螳螂鵙皆隂类感微隂而或生或鸣反舌感阳而发遇微隂而无声也夏至五月中韵会曰夏假也至极也万物于此皆假大而至极也鹿角解【音骇】鹿形小山兽也属阳角支向前与黄牛一同麋形大泽兽也属隂角支向后与水牛一同夏至一隂生感隂气而鹿角解解角退落也冬至一阳生麋感阳气而角解矣是夏至阳之极冬至隂之极也蜩【音调】始鸣蜩蝉之大而黒色者蜣蜋脱殻而成雄者能鸣雌者无声今俗称蜘蟟是也按蝉乃总名鸣于夏者曰蜩卽庄子云蟪蛄不知春秋是也盖蟪蛄夏蝉故不知春秋鸣于秋者曰寒蜩即楚辞所谓寒螀也故风土记曰蟪蛄鸣朝寒螀鸣夕今秋初夕阳之际小而緑色声急疾者俗称都了是也故埤雅各释其义然此物生于盛阳感隂而鸣月令注疏作蝉始鸣半夏生半夏药名居夏之半而生故名也
　　小暑六月节说文曰暑热也就热之中分为大小月初为小月中为大今则热气犹小也温风至至极也温热之风至此而极矣蟋蟀居壁一名蛬一名蜻蛚即今之促织也礼记注曰生土中此时羽翼稍成居穴之壁至七月则逺飞而在野矣盖肃杀之气初生则在穴感之深则在野而鬭鹰始挚挚搏击也应氏曰杀气未肃鸷猛之鸟始习于击迎杀气也礼记作鹰乃学习
　　大暑六月中腐草化为萤萤又名曰丹良曰丹鸟曰夜光曰宵烛离明之极则幽隂至微之物亦化而为明也诗曰熠燿宵行另种也形如米防尾亦有火不言化者不复原形也土润溽暑溽湿也土之气润故蒸郁而为湿暑俗称龌龊热是也大雨时行前湿暑之气蒸郁今则大时行以退暑也
　　立秋七月节秋揫也物于此而揫敛也凉风至西方凄清之风曰凉风温变而凉气始肃也周语曰火见而清风戒寒是也礼记作盲风至白露降大之后清凉风来而天气下降茫茫而白者尚未凝珠故曰白露降示秋金之白色也寒蝉鸣寒蝉尔雅曰寒螀蝉小而青紫者马氏曰物生于暑者其声变之矣
　　处暑七月中处止也暑气至此而止矣鹰乃祭鸟鹰义禽也秋令属金五行惟金气肃杀鹰感其气始捕击诸鸟然必先祭之犹人饮食祭先代为之者也不击有胎之禽故谓之义天地始肃秋者隂之始故曰天地始肃禾乃登禾者谷连藁秸之总名又稻秫苽粱之属皆禾也成熟曰登
　　白露八月节属金金色白隂气渐重露凝而白也鸿鴈来鸿大鴈小自北而来南也不谓南乡非其居耳详见水节下淮南子作鴈来鸟归鸟解见前此时自南而往北也燕乃北方之鸟故曰归羣鸟养羞三人以上为众三兽以上为羣羣者众也礼记注曰羞者所美之食养羞藏之以备冬月之养也淮南子作羣鸟翔秋分八月中雷始收声鲍氏曰雷二月阳中发声八月隂中收声入地则万物随入也蛰防坏【音培】戸淘瓦之泥曰坏细泥也按礼记注曰坏益其蛰穴之户使通明处稍小至寒甚乃墐塞之也水始涸礼记注曰水本气之所为春夏气至故长秋冬气返故涸也
　　寒露九月节露气寒冷将凝结也鸿鴈来宾鴈以仲秋先至者为主季秋后至者为宾通书作来滨滨水际也亦通雀入大水为蛤雀小鸟也其类不一此为黄雀大水海也国语云雀入大海为蛤盖寒风严肃多入于海变之为蛤此飞物化为潜物也蛤蚌属此小者也菊有黄花草本皆华于阳独菊华于隂故言有桃桐之花皆不言色而独菊言者其色正应季秋土旺之时也霜降九月中气肃而凝露结为霜矣周语曰驷见而殒霜豺祭兽祭兽以兽而祭天报本也方铺而祭秋金之义月令作豺乃祭兽戮禽草木黄落色黄而揺落也蛰虫咸俯咸皆也俯垂头也此时寒气肃凛虫皆垂头而不食矣
　　立冬十月节冬终也万物收藏也水始冰水面初凝未至于坚也地始冻土气凝寒未至于坼也雉入大水为蜃雉野鸡郑康成淮南子髙诱俱注蜃为大蛤玉篇亦曰蜃大蛤也礼记之注曰蛟属埤雅又以蚌蜃各释似非蛤类然按本草车螯之条曰车螯是大蛤一名蜃能吐气为楼台又尝闻海中蜃气成楼垣章龟经曰蜃大者如车轮岛屿间吐气成楼与蛟龙同也则知此为蛤明矣况尔雅翼引周礼诸家辩蜃为蛤甚明礼记之注以谓雉由于蛇化之说故以雉子为蜃埤雅既曰似蛟而大腰下尽逆鳞知之悉矣然复疑之一曰状似螭龙有耳有角则亦闻而识之不若本草章龟经为是即一物耳大水淮也晋语曰雉入于淮为蜃
　　小雪十月中雨下而为寒气所薄故凝而为雪小者未盛之辞虹藏不见礼记注曰隂阳气交而为虹此时隂阳极乎辨故虹伏虹非有质而曰藏亦言其气之下伏耳天气上升地气下降闭塞而成冬天地变而各正其位不交则不通不通则闭塞而时之所以为冬也大雪十一月节大者盛也至此而雪盛矣鹖鴠不鸣禽经曰鹖毅鸟也似雉而大有毛角鬭死方休古人取为勇士冠名可知矣汉书音义亦然埤雅云黄黑色故名为褐据此本阳鸟感六隂之极不鸣矣若郭璞方言似鸡冬无毛昼夜鸣即寒号虫陈皓与方氏亦曰求旦之鸟皆非也夜即鸣何谓不鸣耶丹铅余録作鴈亦恐不然淮南子作鳱鸣诗注作渴旦虎始交虎猛兽故本草曰能辟恶魅今感微阳气益甚也故相与而交荔挺出茘本草谓之蠡实马薤也郑康成蔡邕髙诱皆云马薤况说文云茘似蒲而小根可为刷与本草同但陈皓注为香草附和者即以为零陵香殊不知零陵香自生于三月也
　　冬至十一月中终藏之气至此而极也蚯蚓结六隂寒极之时蚯蚓交相结而如绳也麋角解说见鹿角解下水泉动水者天一之阳所生阳生而动今一阳初生故云耳
　　小寒十二月节月初寒小故云小月半则大矣鴈北乡【去声】乡向导之义二阳之候鴈将避热而回今则乡北飞之至立春后皆归矣禽鸟得气之先故也鹊始巢喜鹊也鹊巢之门每向太岁冬至天元之始至后二阳已得来年之节气鹊遂可为巢知所向也雉雊【音垢】雉文明之禽阳鸟也雊雌雄之同鸣也感于阳而后有声
　　大寒十二月中鸡乳乳育也马氏曰鸡木畜丽于阳而有形故乳在立春节前也征鸟厉疾征伐也杀伐之鸟乃鹰隼之属至此而猛厉迅疾也水泽腹坚陈氏曰冰之初凝水面而已至此则彻上下皆凝故云腹坚腹犹内也
　　今之僧尼戒牒云知月黑白大小及结解夏之制皆五印度之法也多未详其说按佛藏中国以月晦为一月而天竺以月满为一月唐西域记云月生至满谓之白月月亏至晦谓之黑月又十二所建各以所宜二十八宿名之如中国建寅之类是也故夏三月自四月十六日至五月十五日为额沙茶月即鬼宿名也自五月十六日至六月十五日谓之室罗伐拏月即栁星名也自六月十六日至七月十五日谓之婆达罗鉢陀月即翼星名也黑月或十四日或十五日月有大小故也中国节气与印度递争半月中国以二十九日为小尽印度以十四日为小尽中国之十六日乃印度之初一日也然结夏之制宜如西域记用四月十六日盖四月十五日乃属逝瑟叱月乃印度三月尽日也
　　唐张乔诗逺公窻下莲花漏犹向山中礼六时按佛藏逺公弟子惠要患山中无刻漏乃于水上制十二铜叶芙蓉因波随转分别旦夕以为行道之节名莲花漏何兆诗芙蓉十二池心漏薝卜三千灌顶香是也六时僧规以六时经行六时燕坐经行六时曰幽谷时寅也髙山时夘也日照髙山平地时辰也可中时已也正中时午也鹿苑时未也至申则旦过而退刘长卿诗亦云六时行径空秋草
　　夏书曰怠弃三正谓观此则子丑之建唐虞前已有之按伊尹谓商革夏正汲冡周书亦谓汤改正朔以建丑之月为正则改正自商始董仲舒谓舜承尧改正朔此则谬妄观尧老而舜摄也书曰正月上日受终于文祖舜老而禹摄也又曰正月朔旦受命于神宗则舜始终用尧之正朔也明矣至于禹承舜亦以建寅为正未闻其迭建子丑三正并用也
　　月令孟春之月言蛰虫始振在东风解冻之下仲春之月言始雨水桃始华则雨水宜为二月节疏云汉时以惊蛰为正月中雨水为二月节刘歆作三统厯改雨水为正月中惊蛰为二月节祝子经亦云惊蛰本在雨水之前考工记注冐皷以启蛰之日曰孟春中气也唐一行改在水之后周礼考工记注启蛰正月中太卦气亦以惊蛰在水前旧图于水下注云律夹钟今雨水在惊蛰前未知刘歆所改抑亦一行所改也正月本音政周正履端举正之义也自避秦始皇讳乃音征诗人多不能改正如严维海上新正逢故人皇甫冉客里新正阻旧欢岑参正月今欲半李建勲更堪正月过孟浩然新正柏酒传杜审言欲向正元歌万夀韩退之共惊烂熳开正月薛逢相逢但祝新正夀又王十朋答贺正启赋椒花之颂献虽后于元正占茅茹之爻亨必同于他日是也独晋王沈正会赋伊月正之元吉兮应三统之中灵高常侍十月朝宴诗岁时当正月甲子入初寒则拨乱反正矣
　　后汉陈宠传云十三月阳气已至天地已交物皆出蛰虫始振人以为正夏以为春又隋书牛传云今十一月不以黄钟为宫十三月不以太簇为宫便是春木不旺夏土不相则正月亦可称十三月也
　　岁旦爆竹于庭世谓庭燎之礼非也神异经云西方山中有人长尺余人见之即病寒热名曰山臊以竹着火中爆烞有声则惊遁逺去又春日秋千楚俗谓之施钓涅槃经谓之骨索人亦未之知也
　　上元然灯或云沿汉祠太一自昏至昼故事梁简文帝有列灯赋陈后主有光壁殿遥咏灯诗影灯记正月十五日宗于长春殿临光宴有白鹭转花黄龙吐水金鳬银燕浮光洞攒星阁等灯奏月分光曲明皇杂录曰上在东都正月望夜移仗上阳宫设蜡炬连属不絶巧匠毛顺为上结防缯为灯楼三千间髙百五十尺垂以珠玉风至锵然成韵其灯为龙鳯虎豹之状文宗开成中遣灯迎三宫太后是唐以前岁不常设宋朝太宗时三元不禁夜上元御乾元门中元下元御东华门后罢中元下元二节而其十七十八夜据宋野史俱以钱王入贺疏买两夜按贻谋録载干德五年正月甲辰诏书上元张灯旧止三夜朝廷无事区宇乂安方当年谷之丰登宜纵士民之行乐其令开封府更放十七十八两夜灯
　　正月十六日古谓之耗磨日张说耗日饮诗云耗磨传兹日纵横道未宜但令不忌醉翻是乐无为又云正月今朝减流传耗磨辰还将不事事同醉俗中人相传必饮酒如今之社日此日但谓之耗日官司不开仓库而已又正月二十日江东俗号为天穿日以煎饼置屋上谓之补天穿
　　荆楚记曰去冬至一百五日即有疾风甚雨谓之寒食节又谓之百五节齐人呼为人烟节又谓禁烟节梦华录曰京师以冬至后一百五日为大寒食用麫造枣锢飞燕以栁条串之挿于门楣谓之子推燕观子美杜合等诗是诗人例以百五日为寒食也或者乃谓自冬至清明凡七气至寒食止百三日殊不知厯家以余分演之也司马彪续汉书云介子推焚林而死故寒食不忍举火至今有禁烟三日子美清明诗云朝来新火起又人家钻火用青枫皆在寒食三日之后则知禁烟止于三日也而韩翃有寒食即事诗乃云春城无处不飞花寒食东风御栁斜日暮汉宫传蜡烛青烟散入五侯家不待清明而已传新火何耶元微之连昌宫词云初过寒食一百六店舍无烟宫树緑念奴覔得又连催特勅宫中许然烛一百六者清明前寒食之后是时店舍已无烟而宫烛然乃一时之权宜尔按周礼司烜氏仲春以木铎修火禁于国中注云为季春将出火也又丹阳集云龙星木之位也春属东方心为大火惧火盛故禁火是以寒食有忌之禁则所谓禁烟又未必为子推设也桓谭新论曰太原民为介子推故隆冬不火食陆翽邺中记云并州俗冬至一百五日为子推断火冷食三日作干粥范晔后汉书周举迁并州刺史移文介子推庙云春中寒食一月老小不堪今则三日而已琴操云介子绥焚死文公哀之令民五月五日不得发火所谓隆冬及五月者恐记闻之误今以百五日为正耳
　　续齐谐记晋武帝问尚书郎挚虞三月曲水义对以汉章帝时平原徐肇以三月初生三女至三日俱亡一村以为怪乃相携之水滨盥洗束晳引周成洛邑引流水以泛酒故逸诗曰羽觞随波秦昭王三月置酒河曲二汉相沿以为盛集帝赐晳金五十斤而左迁虞为阳城令虞所谓晓人不当如是也及风土记所载大畧与虞同而云后汉末郭虞三女一女以三月上辰一以上已二日而三女产并亡时俗大忌故到是日妇人不复止家皆适东流水上祈祓自洁沈约宋志亦云然按周礼女巫掌岁时以祓除疾病韩诗郑国之俗上已溱洧之间招防续秉兰草祓除不祥汉书礼仪志三月上已官民洁于东流水上自洗祓濯除去垢为大洁洁者言阳气布畅万物既出始洁之也然则上已水滨之会盖不始于后汉其事亦不起于徐肇郭虞二人祓濯之原束晳亦一时附会不能知也然祓禊有春禊秋禊论语浴乎沂注上已祓除王右军兰亭暮春脩禊此春禊也马融西第颂云西北戌亥石承输虾蟇吐泻庚辛之域又观汉书八月祓于灞上故刘桢鲁都赋曰素秋二七天汉指隅人胥祓除国子水嬉此用七月十四日指秋禊也
　　风土记仲夏端五烹鹜角黍端始也谓五月初五日也今日多书午字其义无取焉按玉烛寳典端午用术羮艾酒以花丝楼閤挿鬓赠遗辟瘟扇荆楚岁时记曰屈原此日投江死后人以舟楫救之遂因以为俗越地传曰竞渡起于越王勾践今龙舟是也大戴记曰午日以兰汤沐浴谓之浴兰节汉郊祀志五月五日为枭羮以赐百官刘昭曰桃印符汉制以止恶气今世以防线缯篆符置屏帐之间抱朴子曰佩赤灵符心前以辟五兵今头符是也风土记又曰午日以五防丝系臂辟兵鬼气一名长命缕一名辟兵缯今百索是也岁时记又曰午日楚人采艾挂于户上以禳毒气泗人鬭百草又曰宗测文常以五月五日未鸡鸣前采艾灸疮夏小正曰此日采杂药以蠲隂毒之气天寳遗事云宫中端午造粉团角黍饤盘中以小角弓射之中者得食孔氏六帖曰端午日中尚署进百索绶带异闻録扬州天寳中进水心镜云老人以五月五日于扬子江心铸之东京梦华録端午节物百索艾花银様皷儿花花巧扇香糖果子粽子白团紫苏菖蒲木并皆茸切以香药相和用梅红匣子盛裹酉阳杂俎曰北朝妇人五日进五时图五时花施之帐上又进长命缕宛转绳皆结为人像带之
　　伏日无定日厯忌释曰防者何也金气伏藏之日也四时代谢皆以相生立春木代水水生木立夏火代木木生火立冬水代金金生水立秋金代火金畏火故至庚日必防庚者金也隂阳书言从夏至第三庚为初伏第四庚为中伏立秋后初庚为末伏故谓之三伏史记注云六月上伏秦始皇所置又云秦穆公始为伏荆楚岁时记云伏日进汤饼名为辟恶泗人月令曰初伏荐于祖祢东京梦华録云都人最重三伏盖六月中别无时节往往风亭水榭峻宇髙楼雪槛氷盘浮沈李流杯曲沼苞鲊新荷逺迩笙歌通夕而罢此出于事林广记所载按汉书武帝伏日赐侍臣肉东方朔割之以遗细君典畧袁绍三伏日河朔有避暑饮魏正始中郑公慤三伏日饮有碧筩杯则伏日之重自汉以来大都然矣
　　七夕续齐谐记曰桂阳城武丁有仙道忽谓其弟曰七月七日织女当渡河吾向已被召弟问织女何事渡河答曰暂诣牵牛今人妄云织女嫁牵牛也傅拟天问曰七月七日织女牵牛会天河也周处风土记曰七月七夕夜洒扫中庭施几筵设酒脯牵牛织女相会守夜者咸依私愿或云见天汉中有奕奕白气光曜五色以此为徴应荆楚岁时记云七夕女人结防缕穿七孔针或以金银鍮石为针陈果于庭中有蟢子罗于果上则以为得巧淮南子曰乌鹊塡河而渡织女风俗记云织女七夕渡河使鹊为桥故古诗云寂然香灭后鹊散渡桥空开元天寳遗事云明皇与妃子每七夕宴华清宫宫女辈陈花酒馔列于庭以乞恩于牛女也梦华録云七月七夕京城内外瓦子街巷皆卖磨喝乐乃小塑土偶耳悉以防装栏座红碧纱笼饰以金珠牙翠有一对直数千者本佛经云摩防罗俗误称也玉烛寳典云七夕乞巧使蜘蛛结万字造明星酒装同心脍又按西京杂记戚夫人七月七日临百子池作于阗乐乐毕以五色缕相羁谓为相连爱又云汉防女七夕皆穿针于开襟楼则七夕其来古矣
　　中秋玩月盛行于今考古人始事龙城録云唐明皇曾于此夜游月宫东京梦华録云中秋夜富家结饰台榭民间争占酒楼翫月它无所考段成式酉阳杂俎载婆罗遮八月十五日行像及透索为戏则知殊域亦作此日又考诗人所咏唯杜子美有中秋望月作戎昱登楼望月冷朝阳与空上人宿华严寺对月陈羽鉴湖望月张南史和崔中丞望月武元衡锦楼望月皆在中秋又欧阳詹有翫月诗在长安贞元十二年八月十五夜江左如梁元帝江上望月唐太宗辽城望月朱起舟中望月庾肩吾望月而其子信亦有舟中望月虽各有诗不皆为中秋宴赏而作也
　　九月九日以重九为阳数之重故曰重阳按魏文帝书云岁往月来忽复九月九日九为阳数其日与月并应故曰重阳登髙事则载始于费长房续齐谐记曰汝南桓景随费长房游学谓曰九月九日汝家当有灾异急令家人缝绛囊盛茱萸系臂上登髙饮茱萸酒此祸乃消景从其言举家登山夕还而鸡犬一时暴死仙书云茱萸为辟邪翁菊花为延寿客故假此二物以销阳九之厄尔然按西京杂记戚夫人九月九日佩茱茰食饵饮菊花酒令人长夀菊华舒时并采茎叶杂黍米酿之至来年九日饮焉则茱茰事亦不始于长房也晋阳秋曰陶潜九月九日无酒遂于篱边采菊花盈把望见白衣人至乃王送酒饮醉而归孟嘉传曰嘉为桓温参军九日游龙山僚佐毕集嘉醉有风吹落嘉帽而不觉梦华録曰重阳都下赏菊酒家皆以菊花缚成洞户都人出郊登髙前三日各以粉麫蒸糕馈送上挿剪防小旗糁饤果实如石榴子栗子银杏松子之类玉烛寳典曰重九用迎凉脯羊肝饼佩瘿木符水衡记曰黄河水九月名登髙水
　　冬至贺节而夏至则否何也汉杂记曰冬至阳气生而君道长故贺夏至隂气生而君道衰故不贺东京梦华録曰京师最重冬至节更易新衣备饮食享祀先祖官放闲庆赏往来一如年节隂阳书曰秋分昼夜各五十刻冬至而短极自冬至后日又渐长故曰长至玉烛寳典冬至隂阳百物之始日极南影有履长之庆又曰冬至煎防珠戴一阳巾崔浩女仪曰北朝妇人常以冬至日进履袜及鞾
　　腊无定日说文曰冬至后三戌为腊祭诸神也风俗通曰腊者猎也因猎取兽以祭先祖或曰腊接也新故交接大祭报功也蔡邕独断曰腊者岁终之大祭但送而不迎也常言伏腊者皆所以祭祀也又曰汉祭曰腊腊合也合祭诸神也按数说皆祭之名岁终以报本者今以十二月为腊者正以说文谓冬至后第三戌为腊耳然必于戌者何汉以火徳王火终于戌故岁终之祭于戌日此说载魏台访议曰王者各以其行之盛日为祖终日为腊火始于寅盛于午终于戌故火行之君以午祖戌腊木始于亥盛于卯终于未故木行之君以夘祖未腊金始于已盛于酉终于丑故金行之君以酉祖丑腊水土皆始于申盛于子终于辰故水土行之君以子祖辰腊今魏以土徳王宜辰日为腊也又按广雅曰夏曰嘉平殷曰清纪周曰大蜡秦初曰腊已而更为嘉平是腊之名虽曰始于秦然左传曰虞不腊矣则又在周世也又道书曰正月朔为天腊端午日为地腊七夕为道徳腊十月朔为民岁腊十二月正腊日为王侯腊今俗称十二月为腊月初八日为腊八日梦华録曰十二月都城卖撒佛花至初八日僧尼作浴佛会送七寳五味粥谓之腊八粥又考玉烛寳典腊日造脂花餤酉阳杂俎唐以腊日赐北门学士口脂蜡脂盛以碧镂牙筩杜子美腊日诗曰口脂面药随恩泽翠管银罂下九霄此也
　　除夕除除去之除诗曰何福不除即此义也吕氏春秋曰岁前一日击皷驱疫疠之鬼谓之逐除李绰秦中岁时记云岁除日傩皆作鬼神状二老人为傩翁傩母唐辇下岁时记明皇昼寝梦虚耗二鬼怒呼武士俄有大人顶帽衣袍捉鬼擘而啖之问其姓名乃终南山进士钟馗也至今祠钟馗乃食虚耗也荆楚岁时记曰除日家家具殽蔌备宿岁之储以迎新年相聚眠饮留宿岁饭至新年则弃街衢以为去故故闽中风俗除日以食物送穷想此义也神异经云山臊鬼犯人则病其鬼畏爆竹声故今人作火爆南部新书云歳除日太常卿领官属乐吏并防童侲子千人晩入内至夜于寝殿驱傩燃蜡炬燎沈檀荧煌如昼上与亲王妃主以下观之其夕赏赐甚多今人除夜满室防灯照歳其故事也梦华録云除夜大设傩仪用纸假面装将军门神判官之属自禁中驱祟出南薰门外士庶之家围炉团坐达旦不寝谓之守歳玉烛寳典曰除夜铜刀刻门埋小儿砚防照水盆灯韩文公纪梦诗百二十刻须臾间方氏举正载董彦逺云日夜间只百刻百二十刻以星纪言之也朱文公考异云星纪之说未详其旨但汉哀帝尝用夏贺良说行之两月而改且衰世不典之事韩必不引用按古之漏刻昼有朝禺中晡夕夜有甲乙丙丁戊至梁武帝天监六年始以夜昼百刻布之十二时辰每辰得八刻仍有余分故今世厯皆有百刻举成数耳实九十六刻也每时分别为初初正初刻一日合二十有四每刻居六分刻之一总而计之为四刻始合百刻之数刻须有大小其名则百有二十韩诗恐只取此耳
　　汉旧仪中黄门持五夜之法谓甲乙丙丁戊也故宋子京夜宿诗云宵开甲乙迟按颜氏家训云或问一夜立五更何所训答曰汉魏以来谓为甲夜乙夜丙夜丁夜戊夜又谓之五皷亦谓之五更皆以五为节张衡西京赋亦云重以虎威章沟严更之署所以尔者假令正月寅斗柄夕则指寅晓则指午矣自寅至午凡歴五辰冬夏之月虽复长短参差然辰间辽濶盈不至六缩不至四进退常在五者之间也又嘉话云韦询问于刘公曰五夜者甲乙丙丁戊更相送之今惟言乙夜子夜何也余尝笑其言之失按汉天文志六月戊戌甲夜客星居左右角间正月戊午乙夜月蚀荧惑崔豹古今注云建武八年三月庚子日星不见丙夜乃解又蔡质汉仪曰卫士甲乙徼相传甲夜毕传乙夜相传尽五更晋天文志怀帝永嘉五年三月丙夜月蚀既丁夜又蚀既夏统传云甲夜之初撞钟击皷又宋诸王传云前一日甲夜太史奏东方有急兵梁本纪中大通五年正月丙夜南郊所忽闻异香又云帝燃烛测光常至戊夜岂止言乙夜而已哉韦询独不见汉晋诸史何邪其曰子夜益缪也盖晋时有子夜者善歌故李义山云鸎能歌子夜又云心酸子夜歌沈文季歌子夜来又太白有子夜歌韦询乃以子夜为五更之数又何邪或有谓之午夜者谓半夜时如日午也故李长吉七夕诗云罗帏午夜愁杜少陵所谓五夜漏声催晓箭者正谓戊夜耳
　　俗以上澣中澣下澣为上旬中旬下旬盖本唐制十日一休沐故韦应物诗曰九日驱驰一日闲白乐天诗公假月三旬然此乃唐制而今犹袭用之则无谓矣文选古诗十九首非一人之作亦非一时也其曰玉衡指孟冬而上云促织下云秋蝉盖汉之孟冬非夏之孟冬矣汉袭秦制以十月为岁首汉之孟冬夏之七月也其曰孟冬寒气至北风何惨栗则汉武帝已改秦朔用夏时后诗也三代改朔不改月古人辨证博引经传多矣独未引此耳又唐储光羲诗夏王纪冬令殷人乃正月此亦一证也












　　说畧卷四
<子部,类书类,说略>
　　钦定四库全书
　　说略卷五　　　　　　　明　顾起元　撰人纪
　　计然曰人受命于天地变化而生一月而膏二月而脉三月而胚谓如水泡之状四月而胎谓如水中虾蟆胎也五月而筋六月而骨七月而成形八月而动九月而躁十月而生又按寳积经云是诸众生托胎在母腹中三十七个七日有二十九种业风所吹次第成就第一七日状如酪酱第二十日状如凝酪第三七日状如药杵第四七日状如鞵楥第五七日分头臂防第六七日肘膝相见第七七日手足掌现第八七日二十指现第九七日九孔方现第十七日声音俱足第十一七日九孔开通第十二七日生肠节孔第十三七日生饥渇想第十四七日生九万觔第十五七日生八万脉第十六七日通出入息第十七七日食道渐寛第十八七日并十九七日六根俱足第二十七日徧生骨节第二十一七日并二十二二十三七日生血肉皮第二十六七日生毛髪爪第二十七七日分善恶相第二十八七日妄生八想第二十九三十七日黑白随业第三十一至三十六七日身相俱足第三十七七日念欲出生第三十八七日满十个月向母产门倒卓而生
　　太平广记中载一女子饮小吏盥水因情感有素遂怀孕生男又枝山野记中载一妇人因思夫成病家人令男子手摩其腹遂孕生一手事诚怪异然攷法苑珠林云有七事受胎一相触受胎如人月水去时喜乐男子若男子以身触其身分即生贪着而便怀胎二取衣受胎如优夷共妇出家爱欲不止各相问欲精汚衣尼取防之复取内根即便怀胎三下精受胎如鹿母齅道士精欲心而饮遂便怀胎四手摩受胎如睒菩萨父母俱盲出家为道不合隂阳手摩脐下即便怀胎五见色受胎如有一女人月华水成不得男子合欲情盛唯视男子如宫女亦复如是即便怀胎六闻声受胎如白鹭鸟悉雌无雄春阳时节雷鸣初发一心闻声即便怀胎七齅香受胎如秦母牛但齅犊气即便怀胎
　　华胥履大人之迹而生伏羲一曰感青虹绕身而生庖牺女娲感瑶光而生颛顼庆都与赤龙合而生唐尧女登见大虹而生虞舜修已见洞流星而生夏禹简狄感鸟而生契夫都见白气贯月而生殷汤大任梦见长人而生文王顔徴在感黑帝而生孔子刘媪感赤龙而生汉祖又髙辛亦感巨迹后稷亦然神农亦感赤龙黄帝亦感大虹少昊亦感流星老子感火星防子感牵牛星顔渊感中台星萧何感昴星张良感弧星樊哙感狼星东方朔感太白星李白感长庚星若此之类皆圣贤受天瑞相感而生不得谓其诬也
　　汉高醉卧酒家其上常有龙怪隋文幼在母怀忽见其鳞角郭璞睡时有人见形变鼍云是鼍精杜预醉卧郡斋而呕小吏窥见大蛇垂头于床蔡君谟卧病梦凭鼓而睡谯卒夜见大蛇盘于鼓上周询醉而假寐园吏见大蛇垂于栏楯禄山醉卧化为异猪而龙首尚书郑愚因醉眠左右见一白猪钱武肃卧有一大蜴翕油缸将竭韩世忠宿直梁夫人见一黑虎蹲踞杨大年初生遍身羽毛宛然一鹤宋中贵杨戬卧床上盗入室中见之乃一虾蟆大可如床两目金精光彩射人米芾知楚州尝问鼓吏何以不打三更吏曰鼓有大白蛇围绕故不敢打芾笑诺人知芾为蟒精也
　　张衡乃蔡邕后身见语林羊祜乃邻人李氏子后身见本王练乃胡沙门后身见防祥记顾总是刘桢后身见怪録岳阳王詧乃许度后身处州什知威乃徐陵后身并见高僧房琯乃永公后身见明皇杂録韦臯乃诸葛亮后身见宣室志江南边镐乃谢康乐后身见玉壶清话潘佑乃顔延之后身见南唐书刘沆乃牛僧孺后身见宋史范祖禹乃邓禹后身见家传张安道乃琅琊僧后身见侯鲭録冯京乃五台僧后身见谈圃苏东坡乃五戒和尚后身见志林又为邹阳十三世后身见春渚纪闻王介甫乃秦王后身见贵耳集黄山谷乃女子后身见春渚纪闻赵鼎乃李徳裕后身见坦斋笔衡王十朋乃严伯威阇黎后身见文集真西山乃草庵和尚后身见癸辛杂识
　　古云陆终氏娶鬼方氏之女孕而不育十一年开其左脇而出三人又开其右脇而出三人曰昆吾已姓曰参胡董姓曰彭祖彭姓曰防人妘姓曰安曹姓曰季连姓谯周古史考以为妄记废而不论干寳论曰前志所修已背坼而生禹简狄胷坼而生契独异志言禹妻化石剖腹而生启魏黄初五年汝南屈雍妻王氏生男从右脇下水腹上出而平和自若数月创合母子无恙李势末年马氏妊从脇生子母无恙宋武帝时武宁杨欢妻妊女从股中生李宣妻樊氏义熈中怀妊过期不孕而额上有创儿穿之以出长为将后魏肃宗熈平二年并州人韩僧眞女従母右脇而出胡太后令付掖廷养之宋莆田尉舍有人妻生男従股髀出创合母子无恙祝允明野记亦载徐州妇人事然佛典称释迦生于摩耶夫人之右脇神仙老子母怀之七十岁生时剖其左腋理固有之不足怪也太平御览又载异苑晋时常山赵宣母妊身如常而髀上痒搔之成疮儿从疮出母子平安唐志大顺元年资州兵王全义妻孕渐下至股入足拇指痛坼生珠渐大如柸此又抑竒矣
　　古有生育之多者汉中山靖王胜男女百二十人梁鄱阳王恢男女百人宋张耆四十二男子冯行已儿息二十二人本朝庆成王生子一百人皆隆准每防紫玉满座至不能相识古今所未有之竒也
　　古帝王之相貎如天皇颀赢三舌骧首鳞身碧卢秃楬地皇马踶妆首泰皇龙躯骧首达腋黄神氏黄头大腹辰放氏渠头四乳皇覃氏兑头曰角仓帝史皇氏龙顔侈哆四目灵光伏羲女蜗蛇身人首一曰伏羲长头脩目齿龙唇睂有白毫须垂委地一曰龙身牛首渠肩达腋山凖日角奯目珠衡骏毫翁巤身长九尺有一寸女娲一曰虵身牛首宣髪神农人身牛首戴玉英玉胜一曰长八尺七寸身牛额龙顔大唇怀成钤戴玉理黄帝身逾九尺附函挺朶修髯花瘤河目隆颡日角龙顔少昊秀外龙庭月县通颛顼渠头并榦通睂带午帝喾方頥厐珠庭仳齿戴干帝尧身侔十尺丰下兑上龙顔日角八采三眸鸟庭荷胜琦衣射出握嘉履翌窍息洞通帝舜长九尺龙顔日衡方庭大口面亡髦怀珠握褒形卷娄色黑重瞳禹虎鼻大口两耳三漏首戴钩钤胸有玉斗足文履已又云长颈鸟喙汤丰下兑上珠庭晳而有髯倨身而扬声臂有四肘文王龙顔虎肩胸有四乳武王骈齿秦始皇蜂凖长目鸷鸟膺豺声汉高祖隆凖龙颜美须髯左股有七十二黑子光武隆凖日角大口美须睂昭烈臂垂过膝顾见其耳晋武帝炎髪委地手过膝齐太祖道成龙颡钟声鳞文徧体梁武帝衍两骻骈骨头顶上隆起有文在左右手曰武陈武帝霸先日角龙顔垂手过膝齐神武欢目有精光长头高颧齿白于玉文宣帝洋鳞身重踝周文帝泰方颡广额美须髯髪长委地垂手过膝背有黑子宛转若龙盘之形隋高祖龙颜长上短下额有五柱入顶目光外射有文在手曰王唐太宗龙鳯之姿天日之表虬须可以挂弓宋太祖正黑色方面大耳其闰位方隅者项羽目重瞳子力能扛鼎喑呜叱诧千人皆废王莽侈口蹷顄露眼赤睛大声而嘶长七尺五寸反膺高视瞰临左右孙权紫髯方頥大口长上短下刘渊子聪俱猿臂渊须长三尺余当心有赤毫毛三根长三尺六寸聪左耳毫长二尺非常光泽聪又生而睂白须四尺余刘曜须百茎皆长五尺慕容皝龙顔版齿慕容垂手垂膝苻坚背有赤文隐起成字曰草付臣又土王臂垂过膝面有紫光慕容德额有日角偃月圭文魏什翼犍隆准龙顔立髪委地卧则乳垂至蓆
　　徐偃王之状目可瞻焉仲尼之状面如倛周公之状身如断菑臯陶之状色如削闳夭之状面无见肤傅说之状身如植鳍伊尹之状面无须麋见荀子周公背偻臯陶马口孔子反羽苍颉四目重耳仳脇苏秦骨鼻见王充论衡子产日角晏平仲月角尾生犀角柳下惠史鱼反角见天中记卫灵公臣曰公孙吕面长三尺濶三寸为卫国贤臣见荀子与曹植相论东汉赵翁伯昼寝羣孙戏纳李于其脐中后李烂流出核数之凡得七枚见独异志司马懿目顾见背见魏史唐大厯中洛阳尉苗登有尾长二尺余见独异志毗骞王身长二丈头长三尺见杜佑通典
　　祖庭广记先圣生有异质凡四十九表反首洼面月角日准河目海口龙颡斗唇昌顔均頥辅喉骈齿龙形脊虎掌胼脇修肱参膺圩顶山脐林背翼臂注头阜脥堤睂地足谷窍雷声泽腹上趋下末偻后耳面如倛手垂过膝耳垂珠庭睂二十彩目六十四理立如鳯坐如龙蹲手握天文足履度字望之如仆就之如升视若营四海躬履谦譲胸有文曰制作定世符身长九尺六寸腰大十围又按先圣四十九表采于苌之所谈姑布子卿之所称老莱弟子之所识与荀卿司马迁辈之所述者盖云备矣然纬书曽载胸应矩舌理七重及钧文在手等处又弗及焉是足以尽圣人之仪观欤舜尝重瞳而帝天下矣项羽亦重瞳而霸西楚卒刎乌江李煜太子目有重瞳自有以为必统一天下不修武备败降于宋臣亦有重瞳者沈约左目重瞳腰有紫痣梁武帝受禅拜为尚书仆射后梁康王友敬目重瞳谋作乱梁主觉之伏诛鱼俱罗相表雄异目有重瞳隋帝忌之被诛庐山智常禅师目有重瞳遂以药摩目眦俱赤号赤眼归宗和尚
　　周灵王生而有髭髯魏崔琰须长三尺晋王育须长三尺元胡天渊髯长数尺唐李光弼母有须数十长五寸许唐高祖太后窦氏生而髪垂过颈梁简文帝髪垂委地文王四乳宋范镇之兄镃四乳镃子亦四乳南齐王敬则两腋下生乳各长数寸唐吴元济山首燕颔垂頥鼻长六寸梁武帝身映日无影老子生而发尽白元余阙生而髪尽白
　　古之长寿者伏义年百九十有四女娲在位百三十年神农年百六十有八黄帝年百十有七少昊年百有一帝喾年百五嵗一云九十三也见路史尧年百一十八岁舜年百有十岁一云百十有一也禹百岁一云百有六汤年百岁见帝王世纪益百八十余岁伊尹百三十余岁见宛委编广成千二百嵗见南华经彭祖八百嵗见仙传周太王百二十而没王季百年而没见六韬太公望年百三十六岁九十而封齐见说苑召康公年百有八十见路史周公百岁又殷髙宗周穆王享国百年皆出百三十四十岁见王充论衡毕公百余嵗季札亦百嵗余见宛委编汉张苍百余岁而卒见史记汉文时有魏文侯乐人窦公年百八十岁见桓谭新论魏武帝时皇甫隆年百余嵗又道人蒯京年百七十八嵗见孙真人养性序论晋范长生前后仕凡百年见小史魏钜鹿张臶百五岁并州刺史送故度辽将军范明友奴二百五十岁见魏志元魏罗结年百二十岁为侍中总三十六曹事一百一十始归老见魏书隠士赵逸年五百嵗是晋武时人正光初来京师见伽蓝记梁时钟离人顾思逺为散骑侍郎年百二十卒见南史荆州上津乡人张元始年一百一十六嵗又穰城人年二百四十嵗不能食谷惟饮曽孙妇乳简文帝劳以束帛并见梁书开元东封太原人于伯龙年一百二十八嵗精爽不衰孙思邈年百余岁见唐史甄权精究医术年一百三岁见谈宾録曹宪为文舘学士撰文选音义年百余岁乃卒见唐世说李元爽年一百三十六嵗见白居易九老图序琼州杨遐举年八十一与李守忠见其父曰叔连年一百二十二又见其祖曰宋卿年一百九十五又有九代祖如小儿在鸡窠中不知其年见洞防志谯定百三十嵗见小说洛阳卖药党翁年一百七八十见邵伯温集宋尤时泰尝举博学宏词科年百二十余嵗而终见尤玘万柳溪边旧话
　　世有男子虽娶妇而终身无嗣育者谓之天阉世俗则命之曰黄门晋海西公尝有此疾北齐李庶生而天阉按黄帝鍼经人有具伤于隂隂气絶而不起隂不能用然其须不去宦者之独去何也岐伯曰宦者去其宗筋伤其冲脉血冩不复皮肤内结唇口不荣故须不生又大殷若经载五种黄门云梵言扇半释迦唐言黄门其类有五一曰半释迦总名也有男根用而不生子二曰伊利沙半释迦此云妬谓他行欲即发不见即无亦具男根而不生子三曰扇半释迦谓本来男根不满亦不能生子四曰博义半释迦谓半月能男半月能女五曰留拿半释迦此云割谓被割刑者此五种黄门名为人中恶趣受身处又医书载五不男天犍妬变半五不女螺纹角鼓线然周礼阉人郑氏注云阉真气藏者宋赵忠惠帅维日幙僚赵叅议有婢慧尽得侪辈之欢赵昵之婢拒不従疑有异强即之则男子闻于有司盖身二形前后奸状不一遂寘极刑近李安民尝扵福州得徐氏处子年十五六交际一再渐具男形盖天眞未破则彼亦不自知然小说中有池州李氏女及婢添喜事正相类而此外絶未见扵古今传记等书岂以为人妖而汚笔墨不复载乎晋五行志谓之人疴恵帝时京洛有人兼男女体两用人道而姓尤滛此乱气所生也玉厯通政经男女两体主国滛乱而二十八宿眞形图所载心房二星皆两形与丈夫妇人更为雌雄此又何耶异物志云灵狸一体自为隂阳故能媚人禇氏遗书曰非男非女之身精血散分又曰感以妇人则男脉应诊动以男子则女脉顺指皆天地不正之气也嘉靖戊申七月邸报云大同右卫叅将马继宗家舍人禄之女年十七将嫁化男子余按魏襄王十三年魏有女子化为丈夫汉末闽中徐登本女子化为丈夫括异志广州萧某女大娘子晋元康中安丰女子周世宁宁康初江陵女唐氏刘聪时内史女人唐光启二年春郿县女子宋乾道三年四月永州支氏女庆元三年袁州黄念四女并化为男客座新闻成化间金齿有人无子止一女以酒肆为业一日有道人来乞食其女聴道人啖足而去不责其直明日又来如此及二旬女敬礼不衰问其姓曰我家两口临去谢女曰施多矣耻无为报有药一丸奉谢小娘子待嫁日临行以药噙口中至夫家咽下我珍重以此相报幸勿忽女信而藏之及嫁如其言就寝夫狎之则已化为男子夫家讼谓女家见诳官追问女备言其故人始异知两口之言为吕仙也父母遂得有嗣又蜀王本纪武都丈夫化为女子蜀王纳以为妃汉建安七年越隽男子刘曜武功男子苏抚陜男子武长平并化为女子而汉哀帝建平中豫章有男子化为女子嫁为人妇生一子其事尤异
</div>
    <div class="pagination">
<a href="说略_page2.html">上一页</a><a href="说略.html">1</a><a href="说略_page2.html">2</a><span class="current-page">3</span><a href="说略_page4.html">4</a><a href="说略_page5.html">5</a><a href="说略_page6.html">6</a><a href="说略_page7.html">7</a><a href="说略_page8.html">8</a><span>...</span><a href="说略_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
