<!DOCTYPE html>
<html>
<head>
    <meta charset="UTF-8">
    <title>玉海 - 第 147 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 147 页/共 284 页</h1>
    <div class="content">　　隋志晋卢谌撰杂祭法六卷晋范汪撰祭典三卷　唐传卢宣患士庻人家祭无定仪乃合十二家法损益其当次以为书【志卷亡】
　　后魏祀六宗
　　志髙闾曰六宗之祀礼无明文名位坛兆歴代所疑汉魏及晋诸儒异说或称天地四时或称六者之间或称易之六子或称风雷之类或称星辰之属或曰世代所宗或云宗庙所尚或曰社稷五祀凡有十一家云云相承别立六宗之兆揔为一位而祭之帝曰书称肆类上帝禋六宗文相连属上帝六宗当是一时之祀非别祭之名六宗必是天皇大帝及五帝之神明矣禋是祭帝之事一祭而六祀备焉无烦别立六宗之位
　　唐祀典　大祀　中祀　小祀　常祀
　　会要显庆二年大祀笾豆十二中祀十小祀八贞元十五年齐抗奏大中小祀七十祭云云旧制每岁大中小祀凡七十九祭四十五祭皆定日着于祀典三十四祭不定日辰大卜择日正月十二祭自祈谷圆丘至九宫贵神二月十祭自释奠文宣王至惠昭太子庙四月十祭自祀赤帝至雩祀圆丘五月四祭自皇地只至太子庙六月四祭自祀黄帝至广德王七月八祭自祭白帝至飨太庙八月七祭自释奠至太子庙九月二祭飨明堂告宪宗十月十祭自祀黒帝至神州地只十一月六祭自祀天圆丘至太子庙十二月六祭自防祭至祭西氷井　志五礼一曰吉礼天子亲祠者二十有四三岁一祫五岁一禘当其岁则举其余二十有二一岁之间不能徧举则有司摄事其非常祀者有时而行之皇后太子岁行事者各一余皆有司行事凡岁之常祀二十有二冬至祈谷至享先农大祀中祀无常日者卜小祀则筮皆于太庙大祀天地宗庙五帝及追尊之帝后中祀社稷日月星辰岳镇海渎帝社先蚕七祀文宣武成王及古帝王赠太子小祀司中司命司人司禄风伯雨师灵星山林川泽司寒马祖先牧马社马步州县之社稷释奠有司岁所常祀者十有三立春后丒日祀风师立夏后申日祀雨师立秋后辰日祀灵星立冬后亥日祀司中司命司人司禄季夏土王之日祭中霤孟冬祭司寒皆一献其春秋释奠于文宣武成王皆以上丅上戊国学以祭酒司业博士三献
　　唐祭五岳四镇　亲祠华岳
　　礼乐志其五岳四镇嵗一祭各以五郊迎气日祭之东岳岱山于兖东镇沂山于沂南岳衡山于衡南镇会稽于越中岳嵩髙于河南西岳华山于华西镇吴山于陇北岳常山于定北镇医无闾于营东海于莱淮于唐南海于广江于益西海及河于同北海及济于河南　会要【兼实録等书】武德二年十月二十九日甲子亲祠华岳贞观十九年三月丁丒自为文祭北岳永淳二年正月庚子至奉天宫遣使祭嵩岳及少室箕山具茨等山西王母庙开元十一年四月二十六日庚申崇饰霍山祠庙秩视诸侯十九年四月甲辰命有司祭岳渎二十年四月戊申同二十五年十月八日戊申令左丞相裴耀卿等分祭五岳四渎二十八年十月三日令侍中牛仙客等分祭郊庙社稷岳渎至天寳元年十二月乙亥诏令嗣郑王希言等分祭五岳其四渎名山并委所由郡长官择日致祭三载四月丙辰遣使分祭岳渎十一月壬申勑闗内名山大川优于常礼七载十一月十七日八载九月二十日十载二月己亥皆遣官分祭岳渎贞元二年八月诏裴郁等十人各就方镇祭岳渎旧礼皆因郊祀望祭天寳中始有遣使祈福之祀至德中又加西岳金天王中岳中天王及诸岳渎王公之号今用遣使之礼非正也开成二年四月辛酉建终南山祠宇八月乙未毕己酉册为广惠公　髙祖纪武德二年十月甲子祠华山三年四月丙申祠华山　宗纪开元二年正月壬午以闗内旱祠名山大川　旧纪开元十二年十一月庚申【一作庚午】幸东都至华隂上制岳庙文勒之于后【会要十二年十一月四日庚申幸东都十日丙寅至华州命刺史徐知仁与信安王祎勒石于华岳祠南之道衢上亲制文十三年七月七日碑成张于应天门以示百竂铭曰髙标赫日半壁飞雨】十九年五月壬戌初立五岳真君祠　会要垂拱四年七月一日封嵩山为神岳天中王宗先天二年八月二十日【癸丒】封华岳为金天王开元十三年十一月【壬辰】封泰山天齐王天寳五载正月二十三日【乙亥】封中岳中天王南岳司天王北岳安天王【寳应二年五月丁卯改封北岳宁天王】六载正月十二日戊子封四渎为公河灵源济清源江广源淮长源文粹张嘉贞有北岳恒山碑铭杜甫有封西岳赋
　　杨敬之为华山赋
　　唐七祀
　　礼志七祀各因其时享司命户以春灶以夏中霤以季夏土王之日门厉以秋行以冬【中祀　李林甫复修月令冬祀井而不祀行】六典太常丞凡大享太庙则修七祀于太庙西门之
　　内
　　晋志江左以来不立七祀
　　唐功臣配飨　功臣祀典
　　会要贞观礼祫享功臣配享于庙庭禘享则不配后祫禘并配髙祖庙六人【淮安王神通河间王孝恭殷开山刘政会裴寂刘文静】太宗庙七人【房龄髙士廉屈突通魏徴长孙无忌李靖杜如晦】髙宗庙六人【李勣张行成许敬宗马周褚遂良髙季辅刘仁轨】中宗庙八人【桓彦范敬晖张东之崔暐袁恕己狄仁杰魏元忠王同皎】睿宗庙二人【苏瓌刘幽求】宗庙三人【张说郭元振王琚】肃宗庙二人【苗晋卿裴冕】代宗庙一人【郭子仪】德宗庙三人【李晟段秀实浑瑊】宪宗庙四人【杜黄裳裴度髙崇文李愬】贞观十六年四月二十九日将行禘祭集礼官议韦挺等十八人议曰禘及时享功臣不应及顔师古议曰商书称从与大享周礼着祭于大烝是知小祀不及功臣请祫配功臣禘即不及【隋礼志梁天监三年祫祭乃及功臣】大中四年五月宗正少卿李从易奏自武德以来功臣列在祀典三十八人　杜甫朝享太庙赋曰殷刘房魏之勲可以中摩伊吕上冠夔卨代天之功为人之杰
　　唐雩祀上帝
　　礼志武德初定令孟夏雩祀上帝于圆丘景帝配牲用苍犊二五方上帝五人帝五官从祀用方色犊十贞观雩祀于南郊显庆礼于圆丘　六典旱甚则修雩秋分已后虽旱不雩　厯志大衍厯日度议曰唐礼当以建已之初农祥始见而雩若据麟德厯以小满后十三日则龙角过中为不时矣
　　唐亳州老子庙
　　太宗纪贞观十一年七月丙午给亳州老子庙户二十以奉享　纪髙宗干封元年二月己未【一作癸未】如亳州祀老子追号太上元皇帝睿宗景云二年四月甲辰作元皇帝庙元宗开元二十九年正月丁酉立元皇帝庙天寳元年正月甲寅作元皇帝庙田同秀言降于丹鳯门通衢【一云二月乙酉置庙】二月辛卯享于新庙【四月戊子太常奏降神用混成之乐】　会要天寳元年九月二十五日勑两京元庙改为太上元皇帝宫二年三月十二日改为太清宫东都为太徽宫天下诸郡为紫极宫　通鉴髙祖武德七年十月丙子上幸楼观谒老子祠【志鳯祥府盩厔有楼观老子祠】　汉延禧八年初祠老子于苦县九年亲祀
　　于濯龙文罽为坛饰金扣器设华葢坐用郊天
　　乐
　　唐享先农【详见借田】
　　六典孟春吉亥享先农于东郊以后稷配季春吉已享先蚕于西郊　会要开元定礼祀神农氏于坛上以后稷配
　　唐开元祀古帝王贤臣
　　褚无量传开元五年帝将幸东都上言昔禹舜之狩秩山川徧羣神汉孝景祠黄帝桥山孝武祠舜九疑髙祖过魏祭信陵君墓过赵封乐毅后孝章祠桓谭冢愿所过名山大川丘陵坟衍古帝王贤臣在祀典者并诏致祭帝纳之即诏无量祠尧平阳宋璟祠舜蒲坂苏颋祠禹安邑在所刺史参献又求武德以来勲臣苗裔绍续其封
　　唐祭祀之节
　　礼志凡祭祀之节有六曰卜日斋戒陈设省牲器奠玉帛宗庙之晨祼进熟馈食　栁宗元曰周礼祭仆视祭祀百官之戒具诛其不敬者汉以侍御史监祠唐开元礼大祠中祠以御史监祠曰监祭使寳应中更号祠祭使俄复初
　　建隆祭司寒
　　建隆二年始置藏氷务而修其祭常以四月命官率太祝用币以黒牡祭防之神乃开氷以荐寝庙淳化三年二月二十八日李至言开氷之祭当在春分天圣新令春分开氷祭司寒季冬藏而设祭于北郊　左传日在北陆而藏氷黒牡秬黍以享司寒注防北方之神【孔頴达云启氷唯献羔藏则祭用牡黍】　宋志大明六年五月立凌室藏氷有司奏祭司寒于凌室之北【凌室在乐游苑内】　唐志孟冬祭司寒【王泾郊祀録季冬藏仲春开并黒牡秬黍祭于氷室】
　　干德先代帝王典祀
　　干德元年六月丙申令有司三岁一举先代帝王祀典各以功臣配享建汉世祖庙于南阳唐太宗庙于醴泉祥符元年六月丙申王钦若言瑕丘尧祠前得芝草九本连理者四甲辰命钦若祭尧祠　淳熙四年四月五日静江守张栻言州有唐帝祠去城二十里而近山曰尧山【有唐道士弥明诗刻】虞帝祠去城五里而近山曰虞山【有大厯中磨崖刻载刺史李昌防修祠事】臣已新祠宇请着祀典从之　唐开元五年正月命褚无量祭尧祠宋璟祭舜祠苏颋祭禹祠　唐狄仁杰持节江南吴楚俗多淫祠仁杰禁止止留夏禹吴泰伯季札伍员四祠而已
　　开寳雩祀
　　开寳九年三月九日幸西京行雩祀【四月庚子】　咸平二年闰三月三日知州魏羽上唐李邕雩祀五龙祈雨之法丁亥颁诸路令长吏精洁行之景德三年五月丙辰【二十七日】颁画龙祈雨法皇祐二年六月己巳【十五日】再颁先朝祈雨雪法【即绘龙之法书目一卷】四年上封者言螟蝗为害乞祭酺攘灾礼官定坛位礼料凖马步就马坛设祭若外州略依禜礼　寳元初诏诸州旬上雨雪着为令　论衡曰董仲舒申春秋之雩设土龙以招雨
　　太平兴国祃牙北郊
　　五年十一月十日礼院言车驾北征请出宫前一日祭告天地于圜丘用特牲太庙社稷用太牢望祭岳渎名山大川于四郊磔风于风伯坛祀雨师于坛祷马于马祖坛祭蚩尤及祃牙于北郊并少牢祭天王于北郊迎气坛咸平二年北征亦如之
　　淳化正辞録
　　淳化二年七月戊申【三十日】秘书监李至言祭祀祀辞临事撰进辞义浅近不合典式乃取旧一百九首【集唐郊祀録祝辞】増撰八十一首为正辞録三卷上之【取左氏祝史正辞之义　一本云前代旧文辞体典正臣依古式修撰凡百九十三首内八十四首新制余依旧辞分为三卷　先是端拱元年八月二十三日至谓祝文称尊号非礼请告飨宗庙称嗣皇帝请祠称皇帝从之】景德元年十二月癸卯命起居舎人知制诰李宗谔知制诰杨亿直史馆陈彭年详定正辞録【因进书商王祝版误故也】祥符二年四月庚寅命两制龙阁待制与太常礼院取秘省学士院祝版据正辞録重定绍兴二十七年九月丁亥复修是书【见前】　凡祝辞皇帝亲祀则书之册封禅用玉余用竹有司常祀书之方版
　　祥符忠清庙
　　吴山伍子胥祠祥符五年五月乙未诏神实主洪涛御菑捍患封英烈王绍兴十三年加封　祥符四年二月乙丑诏河中府葺伯夷叔齐祠宇【后汉五行志注引蔡邕作伯夷叔齐碑】
　　庆厯熈宁元祐祀仪
　　庆厯四年正月辛夘太常礼院上新修太常新礼四十卷庆厯仪祀六十三卷赐提举官参知政事贾昌朝编脩官龙图阁直学士孙祖德等器币有差初景祐四年同知太常礼院吴育言本院所藏礼文故事未经刋修请择官类聚古今制度各定为一代之法至是始上熈宁十年正月庚申太常礼院言以庆厯五年以后祠祭沿革参酌编修成祀仪三卷【一云三本】诏行之三月己巳赐判太常寺陈襄等银帛元丰元年复命编修元祐三年书成崇宁二年三月六日太常少卿席旦请重加讨论昭神考制作之盛以崇宁祀仪为名从之　元丰八年十二月攽行释奠社稷风伯雨师新修祀仪　熙宁七年七月乙巳沈括言奉诏编修明堂借田祫享恭谢式欲止修明堂祫享二礼从之
　　宋朝崇祀録
　　孙奭撰大宋崇祀録三十卷序云三圣相承五纪而逺文物増损诏符襞积且开元之代既为通礼而韦公肃续譔礼阁新仪王泾又为郊祀録补备其事国朝惟有开寳之礼无它譔述愿纪信书亟蒙开可又诏知制诰李维直史馆姜屿参相典领未遑卒业逮兹闲外始复讲求兴建隆之元据开寳之旧先列凡例明常制也次张题部俾从类也篇有引述原乎大本注有援证包乎先代至于太仆之牢具司农之蔬膊光禄之脯果醪醢少府之器服圭品奉常之粢稻太府之薫币将作燧鉴之给司天日时之告祝史册信撰工乐章坛墠以级为差攅题以位置相凖因事示法附义生文比次有伦攟摭无间具实録之体备有司之传析而第之为二十卷周礼尽在无待太史之观汉仪可推当留博士之藏
　　宋朝山川祠
　　隋开皇十四年立冀镇霍山祠唐天寳十载封沂防稽吴霍医无闾公爵郊祀録四镇岁一祭各以五郊迎气日开元礼唯祭四镇自天寳始益霍惟五周显德四年后止祭沂山其诸镇不祭本朝建隆二年七月七日修北岳庙八月六日修西岳庙四年四月四日以湖南平命李昉祭南岳干德四年重制五岳祠衣冠六年四月七日诏祭四镇凖开元礼七月十日复南岳四渎常祭八月修霍山祠开寳三年修四渎庙六月三日平广南祭南海【五年六月五日诏岳渎及东南海以令尉兼庙令丞九月修淮涡庙】十一月七日诏学士昉多逊等十三人分撰岳渎祠及歴代帝王碑【太平兴国四年六月八日平太原还次定州遣使祠北岳八年九月二十八日以涡州河决命宻学齐贤至白马津以一太牢沈祠加璧九年三月二日以将塞命学士宋白祠亦如之】淳化二年二月十二日秘监李至请五郊迎气祭其方岳镇海渎【北镇于北岳望祭】八月十三日礼官言显德中祭江渎于请如故事祭于益至道元年二月八日以旱祀五岳故事御书祝版学士言五岳视三公称名恐非古上云唐德宗犹拜风雨朕为民祈福无惮桑林之祷旧制岂可废景德三年七月以汴口复通祭河渎十二月己卯诏澶州于河南置河渎庙初帝幸澶渊大河不氷虏若见隂兵助战故立祠四年修嵩岳祠祥符元年十一月十二日庚午将幸澶先命学士宗谔祭河渎辛未帝幸庙酌奠以顿丘令为庙令命晁逈为碑丙子封显圣灵源公二年二月辛卯修北岳庙三月乙丒修西岳庙四月乙未以旱祠北岳三年八月丁卯祭西海四年二月壬子驾出潼闗遣官祀西岳次河中丙辰祀河渎并太牢三献甲子亲谒河渎庙西海望祀坛诏礼官定坛制髙四尺四面为陛五月乙未【十七日】加上五岳帝号十月戊申【九日】上衮冕御朝元殿授玉册五年二月命晁逈等撰碑六年正月辛亥修淮渎庙九月辛卯修南海庙七年十月十九日亲制东岳醮告文八年三月十四日制南西北中岳醮告文刋石于庙康定元年十一月十日加封四渎嘉祐六年闰八月辛卯【十二日】修北岳祠元符三年修东岳庙命曽肇为碑为殿三曰嘉宁蕃祉储祐
　　熈宁太常祠祭总要
　　熈宁四年冬诏以诸寺监祠事太常以肃奉神之礼太常簿杨杰集是书以诸司所职为旁通图一卷上知其纲下知其目序曰国朝岁祀天地五方帝神州宗庙大明夜明太社稷太一九宫腊蜡为大祀文宣武成风雨师先农先五龙为中祀寿星灵星中霤马祭司寒司中司命司民司禄为小祀凡太常典礼乐少府共服器光禄共酒齐黍稷果实醯醢将作共明水明火太府共香币太仆共牛羊司农共豕俎云云　国朝凡大中小祀岁一百七大祠十七中祠十一小祠十四着礼令用日者五十九有时月而无日者四十八【两朝志三祀岁二十八后有髙禖大火酺神之属事随而増】中兴大祀五十五中祀四小祀十四
　　淳熈编类祭祀仪式
　　一卷淳熈六年礼寺编定从礼部侍郎齐庆胄所请也又一卷载州县释奠祈报社稷祀风雨雷师制度六年所颁












　　玉海卷一百二
<子部,类书类,玉海>
　　钦定四库全书
　　玉海卷一百三
　　宋　王应麟　撰
　　音乐
　　乐　【乐书　燕乐】
　　乐记曰凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽旄谓之乐
　　伏羲神农少昊乐　伊耆氏乐　女娲充乐
　　通典伏羲乐名扶来亦曰立本神农乐名扶持亦曰下谋【见帝系谱及孝经纬】　隋志伊耆有苇籥之音伏羲有网罟之咏葛天八阕神农五弦事与功偕其来尚矣　明堂位土鼓蒉桴苇籥伊耆氏之乐也【説者以为神农】　御览帝系谱女娲命娥陵氏制都良管以一天下之音命圣氏为班管合日月星辰名曰充乐既成天下无不得理　孝经纬钩命决伏羲乐曰立基神农乐曰下谋祝融乐曰属绩少昊乐曰九渊【见礼记周礼疏　大司乐疏三皇之乐不存者以质故也】　诗正义古史考云伏牺作瑟明堂位云女娲之笙簧则伏牺女娲已有乐矣　坤凿度注神农改女皇之太乐元结补乐歌十篇二十章网罟【伏牺】丰年【神农】云门【黄帝】九渊【少昊】五茎【颛顼】六英【髙辛】咸池【陶唐】大韶【有虞】大夏【夏】大濩【殷】十代乐歌有其名亡其辞考之传记其义或存
　　黄帝咸池云门　承云　英韶　【十二钟】
　　周礼大司乐以乐舞教国子舞云门大卷大咸大防大夏大濩大武【舞云门以祀天神舞咸池以祭地示】注此周所存六代之乐黄帝曰云门大卷黄帝能成名百物以明民共财言其如云之所出民得以有族类大咸咸池尧乐也尧能禅均刑法以仪民言其德无所不施疏卷者卷聚之义大章虽尧乐其体是黄帝乐故此大卷一为黄帝乐也周公以尧时存黄帝咸池为尧乐名则更与黄帝乐立名曰云门则云门大卷为一名【礼记正义按蓺文志自黄帝以下至三代各有当代乐名】　乐记大章章之也咸池备矣注黄帝所作乐名也尧増修而用之咸皆也池施也言德无所不施也周礼曰大咸正义若依旧名则曰大章若増脩而用之则曰咸池周礼云门在六代乐之首故知黄帝立云门之名大卷之上加云门者以黄帝之乐尧増脩者既谓之咸池不増脩者别名大卷周为黄帝于不増脩之乐别更立名是云门大卷一也【大司乐有云门大卷大咸而乐记有大章咸池已差异矣】汉礼乐志黄帝作咸池颛顼作六茎帝喾作五英尧作大章舜作招禹作夏汤作濩武王作武周公作勺勺言能勺先祖之道武言以功定天下也濩言救民也夏大承二帝也招继尧也大章章之也五英英华茂也六茎及根茎也咸池备矣注师古曰咸皆也池言包容浸润也故云备矣　庄子黄帝有咸池尧有大章【庄子释文经首咸池乐章也】天运篇北门成问于黄帝曰帝张咸池之乐于洞庭之野吾始闻之惧复闻之怠卒闻之而惑帝曰吾奏之以人征之以天行之以礼义建之以大清四时迭起万物循生一盛一衰文武伦经一清一浊隂阳调和其卒无尾其始无首所常无穷而一不可待汝故惧也吾又奏之以隂阳之和烛之以日月之明变化齐一不主故常汝委蛇故怠吾又奏之以无怠之声调之以自然之命动于无方居于防云云世疑之稽于圣人天机不张而五官皆备此谓之天乐无言而心説故有焱氏为之颂曰听之不闻其声视之不见其形充满天地苞褁六极故惑也【注此乃无乐之乐乐之至也】　列子奏承云【注黄帝乐】吕氏春秋仲夏纪古乐篇黄帝命伶伦与荣将【一作荣猨】铸十二钟以和五音以施英韶仲春之月乙卯之日日在奎始奏之命曰咸池【十二筩五钟见后】　淮南子齐俗训有虞氏之祀其乐咸池承云九韶夏后氏其乐夏籥九成六佾六列六英殷乐大濩晨露周乐大武三象棘下　楚辞张咸池奏承云选注乐动声仪曰黄帝乐曰咸池颛顼乐曰五茎帝喾乐曰六英　五经通义黄帝乐为咸池者道皆施于民【咸皆池施也】崔灵恩曰舞乐之始兴于黄帝　诗正义大庭有皷籥之器黄帝有云门之乐至周尚用云门明其声音和集既能和集必不空弦弦之所歌即是诗也　韩非子师旷曰黄帝合神于泰山之上作为清角
　　黄帝军乐　恺乐
　　后汉志短箫铙歌军乐也黄帝使岐伯劝战士即周恺乐恺歌也【晋志汉短箫铙歌乐有朱鹭等二十二曲　魏晋而下各易其名以纪功烈】　晋志蚩尤氏帅魑魅与黄帝战于涿鹿帝乃命始吹角为龙鸣以御之魏武北征乌丸军士思归减为中鸣　宋志黄帝岐伯所作以德建武劝士讽敌也周官曰恺乐　旧唐志景龙二年十二月侍御史唐绍上疏鼓吹本军容黄帝战涿鹿以为警衞故防鼓曲有灵吼雕鹗争石坠崖壮士怒之类
　　颛顼六茎　承云　六莹　帝喾五英　九招六列　六英
　　汉志颛顼作六茎帝喾作五英五英英华茂也六茎及根茎也【泽及下也】　吕氏春秋颛顼生自弱水实处空桑乃登为帝惟天之合正风乃行其音熈熈凄凄锵锵颛顼好其音乃令飞龙作效八风之音【八风八卦之风】命之曰承云以祭上帝乃令鱓先为乐倡鱓乃偃浸以其尾鼓其腹其音英【英和盛貌】帝喾命咸墨作为舞声歌九招六列六英有倕作为鼙鼓钟磬吹苓管壎篪鼗椎钟因令鳯鸟天翟舞之帝喾大喜乃以康帝德舜脩九招六列六英汤脩九招六列　列子奏承云六莹九韶晨露注六莹帝喾乐　周礼正义【隋志同】乐纬曰颛顼之乐曰五茎帝喾之乐曰六英注六英者六合之英五行者能为五行之道立根茎【选注引乐动声仪云云宋衷曰六英能为天地四时六合也五茎能为五行之道立根本也宋均曰能为天地四时六合之英华也】　帝王世纪髙阳氏命飞龙効八风之音作乐五英以祭上帝髙辛氏化被天下作乐六茎　通典颛顼作六茎茎根也谓泽及下也帝喾作五英英谓华茂也　白虎通礼记曰颛顼乐曰六茎帝喾乐曰五英六茎言和律厯以调隂阳五英言调和五声以养万物　淮南子耳听九韶六莹注六莹颛顼乐也汉厯志少昊髙阳髙辛周其乐故易不载　拾遗
　　记髙阳氏有浮金之钟沈明之磬及朝万国之时乃奏含英之乐其音清宻　后魏志颛顼作承云之舞　文心雕龙帝喾之世咸墨为颂以歌九韶　　　杨烱少室铭曰髙阳有飞龙之乐始防八风帝舜有
　　仪鳯之音初调九奏　　元结补乐歌作五茎六英言得五徳之根茎总六合之英华　　　通志氏族略虞舜有五英乐有掌中英者因以为氏
　　通鉴外纪云汉礼乐志帝王世纪放六乐撰其名故多异
　　尧大章　大咸　十五瑟
　　周礼舞大咸注大咸咸池尧乐也尧能禅均刑法以仪民言其德无所不施【孝经纬大咸黄帝乐尧备之以待用】　乐记大章章之也注尧乐名言尧德之章明也周礼缺文或作大卷庄子尧有大章【又前汉志　乐动声仪白虎通尧乐曰大章】　吕氏春秋
　　帝尧立乃命质为乐【质当为】质乃効山林谿谷之音以歌乃以麋置缶而鼓之乃拊石击石以象上帝玉磬之音以致舞兽皷□乃拌五之瑟【拌分】作以为十五弦之瑟命之曰大章以祭上帝【汉章帝曰尧作大章一夔足矣】　白虎通尧曰大章大明天地人之道也　公羊注尧时民乐其道章明也
　　舜大防　韶箾　招乐　九招　六列六英二十三瑟　九防　箫韶　舜庙堂乐　籥舞
　　周礼大司乐舞大防以祀四望注舜乐也言其德能绍尧之道防元命包曰舜之民乐其绍尧之业九防之舞注当为大韶　书益稷曰戛击鸣球【戛击柷敔以作止乐球玉磬】搏拊琴瑟以咏祖考来格【搏拊韦为之以节乐此舜庙堂之乐】虞賔在位羣后德让下管鼗鼓合止柷敔【堂下乐也上下合止乐各有柷敔明球钟籥各自互见】笙镛以间鸟兽跄跄【镛大钟间迭也】萧韶九成鳯皇来仪注韶舜乐名言箫见细器之备备乐九奏防经言九成传言九奏周礼九变其实一也箫是乐器之小者言箫见细器之备谓作乐之时大小皆备也【古文云箾磬九成朋皇来仪】舜典命防典乐教胄子　大禹谟九功惟叙九叙惟
　　歌劝之以九歌【其乐象之而韶乐遂以九为节升歌于上者九德之歌合乐而舞于庭者九韶之舞】　左传季札观乐见舞韶箾者【防云即箫韶也】曰德至矣大矣如天之无不帱如地之无不载虽甚盛德其蔑以加于此矣【注舜乐】　乐记韶继也注舜乐名也韶之言绍也言舜能绍尧之德周礼曰大韶【防尧作大章舜曰箫韶】防始制乐以赏诸侯　论语乐则韶舞子谓韶尽美矣又尽善也子在齐闻韶三月不知肉味曰不图为乐之至于斯也【史记孔子与齐太师语乐闻韶音学之三月不知肉味　班固曰虞韶美而仪鳯孔忘味于千载】　吕氏春秋舜立鼓□【一作仰】延乃柈【一作柝】鼓□之所为瑟益之八以为二十三之瑟帝舜乃令质脩九招六列六英以明帝德【正六律和五音以通八风】　列子九韶注舜乐　庄子舜有大韶　淮南子【见上】　尚书大传维五纪奏钟石论人声【始欲变尧乐】招乐兴于大麓之野报事还归二年然乃作大唐之歌【美尧之禅也】招为宾客雍为主人始奏肆夏纳以孝成【皆乐章名】　白虎通舜乐曰箫韶　汉志尧作大章舜作招招继尧也【公羊注舜时民乐其脩纪尧道也】帝舜命典乐又以外赏诸侯至春秋时陈公子奔齐陈舜之后招乐存焉故孔子适齐闻招文始舞本舜招舞也髙祖六年更名曰文始以示不相袭也【魏文帝改曰大韶舞隋何妥曰秦得齐韶乐汉髙祖改名文始】　説文舜乐名箾韶　史记见舞招箾注服防曰有虞氏之乐大韶也　李斯书昭虞象武注乐动声仪曰舜乐曰箫韶一云大韶　大戴礼五帝徳舜使防作乐以歌籥舞和以钟鼔　卿云歌曰于予论乐配天之灵鼚乎鼓之轩乎舞之
　　舜七始乐
　　汉律歴志书曰予欲闻六律五声八音七始咏以出内五言女听【注虞书益稷篇所载舜与禹言】予者帝舜也言以律吕和五声施之八音合之成乐七者天地四时人之始也顺以歌咏五常之言听之则顺乎天地序乎四时应人伦本隂阳原情性风之以德感之以乐莫不同乎一唯圣人为能同天下之意故帝舜欲闻之也　乐志安世房中歌【十七章之首】七始华始肃倡和声注孟康曰七始天地四时人之始华始万物英华之始也以为乐名如六英也郊祀歌灵安留吟青黄注青黄谓四时之乐也【文始本舜】
　　【招舞】　隋志郑译曰周有七音之律黄钟林钟太蔟为天地人之始姑洗賔南吕应钟为春夏秋冬之始是以为七
　　舜五乐　【黄帝五钟　成周六乐】
　　汉郊祀志虞书曰舜在璿玑玉衡以齐七政云云合时月正日同律度量衡脩五礼五乐注师古曰五礼吉防賔军嘉也五乐谓春则琴瑟夏则笙竽季夏鼓秋则钟冬则磬也五乐尚书作五玉今志亦有作五玉者五玉即五瑞　乐纬坎主冬至乐用管艮主立春乐用埙震主春分乐用鼓巽主立夏乐用笙离主夏至乐用弦坤主立秋乐用防兑主秋分乐用钟干主立冬乐用柷敔
　　舜南风乐
　　见琴类　乐记舜作五弦之琴以歌南风防始制乐以赏诸侯注欲舜与天下之君共此乐也正义防欲天下同行舜道故歌此南风以赏诸侯使海内同孝也
　　舜乐歌
　　尚书大传舜乐歌曰和伯之乐舞鹤【见上林赋注】　乐纬动声仪曰孔子曰箫韶舜之遗音也温润以和
　　似南风之至　　韩诗外传曰韶用干戚非正乐也
　　五帝诗乐
　　诗正义五帝以还诗乐相将故有诗则有乐　山海经祝融生子长琴是处揺山始作乐
　　舜乐名　九奏乐
　　尚书大传虞传曰维元祀廵守四岳八伯坛四奥沉四海封十有二山兆十有二州乐正定乐名元祀代泰山贡两伯之乐焉东岳阳伯之乐舞株离其歌声比余謡名曰晳阳仪伯乐舞鼚哉其歌声比大謡名曰南阳中祀大交霍山贡两伯之乐焉夏伯之乐舞谩彧其歌声比中謡名曰初虑羲伯之乐舞将阳其歌声比大謡名曰朱于秋祀栁谷华山贡两伯之乐焉秋伯之乐舞蔡俶其歌声比小謡名曰苓落和伯之乐舞鹤其歌声比中謡名曰归来幽都山祀贡两伯之乐焉冬伯之舞齐落歌曰缦缦并论八音四会【此上下有脱辞】归假于祢祖用特五载一廵守羣后德让贡正声而九族【当为奏】具成【天子九奏之乐　注云株离舞曲名言象物生株离也】　宋志魏公卿奏曰箫韶九奏亲于虞帝之庭　说苑孔子至齐郭门之外遇一婴儿挈一壶相与俱行其视精其心端孔子谓御曰趣驱之韶乐方作　记郊特牲疏虞氏大祭亦先作乐郑注大司乐引虞书云戛击鸣球云云此宗庙九奏之效此虞氏大祭与周同乐九奏
　　禹大夏　夏籥九成　禹承夏乐
</div>
    <div class="pagination">
<a href="玉海_page146.html">上一页</a><span>...</span><a href="玉海_page142.html">142</a><a href="玉海_page143.html">143</a><a href="玉海_page144.html">144</a><a href="玉海_page145.html">145</a><a href="玉海_page146.html">146</a><span class="current-page">147</span><a href="玉海_page148.html">148</a><a href="玉海_page149.html">149</a><a href="玉海_page150.html">150</a><a href="玉海_page151.html">151</a><a href="玉海_page152.html">152</a><span>...</span><a href="玉海_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
