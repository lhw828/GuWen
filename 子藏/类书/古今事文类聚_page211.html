<!DOCTYPE html>
<html>
 <head>
  <meta charset="utf-8"/>
  <title>
   古今事文类聚 - 第 211 页/共 485 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古今事文类聚 - 第 211 页/共 485 页
  </h1>
  <div class="content">
   蜥蜴求雨
　　瓮盛蛇毉【并见祈雨门】
　　覆射守宫【见覆射门】
　　守宫饰女臂
　　取守宫牝牡各一藏之瓮中阴干百日以饰女臂则生文章与男子合阴阳辄灭去【淮南万毕术】一説取蜥蜴以器养之食以硃砂体尽赤捣万杵以防女人肢体终身不灭若与男合则灭故曰守宫【博物志】
　　古今文集
　　古诗
　　蝎虎　　　　　　　　　　苏子瞻
　　跂跂有足蛇脉脉无角龙为虎君勿笑食尽万尾虫
　　蜗牛【天水牛附】
　　羣书要语蚹蠃螔蝓【音移】注即蜗牛也【尔雅】背负圆殻者曰蜗牛无殻者曰蛞蝓【説文】
　　诗句蜗涎蠧画梁【杜牧之】断墙着雨蜗成字【欧】
　　天水牛皂角木五六月多大黒甲虫俗呼为天水牛【遯斋闲览】古今事实
　　蛮触交战
　　有国于蜗之左角曰蛮氏右角曰触氏争地而战伏尸数万遂比旬有五日而后反【庄子】
　　蜗牛庐【见宅舍门】
　　古今文集
　　古诗
　　蜗牛　　　　　　　　　　苏子瞻
　　腥涎不满腹聊足以自濡升髙不知休竟作粘壁枯
　　天水牛　　　　　　　　　苏子瞻
　　两角徒自长空飞不服箱为牛竟何事利吻穴枯桑
　　羣虫
　　羣书要语有足谓之虫无足谓之豸【尔雅】仲春蛰虫咸动仲秋蛰虫坏户【月令】喓喓草虫趯趯阜螽【周南】虫飞薨薨
　　【齐鸡鸣】秋虫响于廊宇【曹子建秋兴赋】夕草起寒螀之愁【同上】百虫吟暮兮万叶吟秋【刘禹锡秋声赋】以虫鸣秋【韩文】
　　诗句竹虫音乱堦【梁萧子范】栁老半书虫【坡】夜雨鸣寒蛩露草湿寒蛩【并后山】青虫相对吐青丝【唐诗】秋风淅沥鸣清商秋草未死啼寒螀【朱文公】
　　蜻蜓赤弁丈人【古今注】
　　诗句蜻蜓立钓丝【杜】防水蜻蜓欵欵飞【杜】风蒲猎猎弄轻柔欲立蜻蜓不自由【参寥】池面蜻蜓去复来【唐诗】无数蜻蜓齐上下【杜】
　　古今事实【阙】
　　古今文集
　　古诗
　　莎鸡　　　　　　　　　　张文潜
　　金风肇残暑玉树生秋凉喓喓草间虫感时振衣裳楚客万里思夜吟怨藜床劳劳终夕语共此檐月光孤轮曳独折管韵哀簧辛苦豳父兄无衣畏风霜
　　律诗
　　闻蛩　　　　　　　　　　陈无已
　　晩风庭竹已秋声初听空堦蛩夜鸣流落天涯聊自得今宵惟尔感平生
　　秋虫　　　　　　　　　　杨廷秀
　　蝉依落日恰才収蛩怨黄昏正未休催促世人头总白不知替得二虫愁
　　蜻蜓　　　　　　　　　　韩偓
　　碧玉眼睛云母翅轻于粉蝶痩于蜂坐来近拂波光舞又是慇懃为蓼丛













　　古今事文类聚后集卷五十
&lt;子部,类书类,古今事文类聚&gt;
　　钦定四库全书
　　古今事文类聚续集卷一
　　宋　祝穆　撰
　　居处部
　　国都【形势】
　　羣书要语都者国君所居人所都防也邑犹俋聚防之称也【释名】惟王建国辨方正位体国经野设官分职以为民极【天官】土方氏以土圭攷日景以土地相宅而建邦国都鄙【夏官】匠人营国方九里旁三门国中九经九纬经涂九轨左祖右社面朝后市【冬官】制国不过千乗都城不过百雉【坊记】凡邑有宗庙先君之主曰都无曰邑【左传】京师者天子之居也京大也师众也【公羊传】天子畿方千里曰甸服甸服之内曰京师【世纪】天子所宫曰都【世纪】昆仑东南方五千里谓之神州中有和羮郷方三千里五岳之城帝王之宅圣人所生也【王婴古今通论】昆仑东南有赤县之州风雨有时寒暑有节茍非此土南则多暑北则多寒东则多隂故圣人不处焉【张衡灵宪】天子以四海为家故所居曰行在所【汉书】
　　诗句壮哉帝王居佳丽殊百城【曹植】江南佳丽地金陵帝王州【谢朓】地即帝王宅山为龙虎盘【李白金陵诗】山河壮帝居【陈后主】长安开绣陌【陈暨】
　　古今事实
　　歴代所都
　　伏羲都陈神农亦都陈【陈今陈州】又营曲阜【今兖州】黄帝都涿鹿【今幽州】或云有熊【今郑州】少昊都穷桑【在鲁北】颛顼都高阳【在周为衞地今濮阳县】帝喾都亳一曰都高辛【今偃师】尧始封于唐后徙晋阳即帝位都平阳【唐今定州晋阳今太原府平阳今晋州】舜都蒲阪【今蒲州】禹本封于夏为夏伯及舜禅都平阳或在安邑【在蒲州】按尚书五子之歌曰惟彼陶唐有此兾方言尧舜至禹及太康皆在兾州界少康中兴而复还旧都汤都亳殷都有三亳【谷熟为南亳即汤都防为北亳即景亳汤所盟地偃师为西亳则盘庚所徙】至仲丁迁嚣或曰敖【今河南之敖仓】河亶甲居相【今相州】祖乙居耿【在河东】及盘庚五迁复南都亳之殷地则西亳也周文王都丰武王都镐【今京兆之界】周公相成王以丰镐偏处西方土贡不均乃营洛邑【今东都】成王即洛邑建明堂朝诸侯复还丰镐至幽王为犬戎所杀平王东迁乃居洛邑及敬王时又迁成周【今洛阳故都城是也】秦非子始封于秦【今在陇西】孝公徙咸阳汉都长安东观汉记曰光武中兴都洛阳又于南阳置南都三国时魏略云魏以长安谯许昌邺洛阳为五都吴志云吴都郢后迁建业蜀志云蜀都成都晋书晋都洛阳至永嘉南居建康宋齐梁陈并居建康梁元帝及后梁萧詧又别居江陵晋乱有十六国各建都邑隋都长安炀帝迁洛阳唐都长安【帝王世纪】
　　在徳不在险
　　魏武侯浮西河而下顾谓吴起曰美哉山河之固此魏国之寳也起对曰在徳不在险昔三苗氏左洞庭右彭蠡徳义不修禹防之夏桀之居左济河右泰华伊阙在其南羊肠在其北修政不仁汤放之商纣之国左孟门右太行常山在其北大河经其南修政不徳武王杀之由此观之在徳不在险若君不修徳舟中之人皆敌国也
　　秦都之固
　　秦孝公据崤函之固拥雍州之地始皇践华为城因河为池据亿丈之城临不测之渊以为固天下已定自以为关中之固金城千里子孙帝王万世之业也【贾生论】秦形胜之国也带山阻河县隔千里持防百万秦得百二焉地势便利其下兵于诸侯譬犹居髙屋之上建瓴水也【髙纪】秦皇兼天下都咸阳渭水贯都以象天汉横桥南渡以法牵牛【三辅黄图】
　　汉都形势
　　汉书刘敬説上都关中上疑之左右大臣皆山东人多劝上都洛阳曰东有成皋西有崤渑背河向洛其固亦可足恃张良曰洛阳虽有此固其中小不过数百里地薄四面受敌此非用武之国夫关中左崤函右陇蜀沃野千里南有巴蜀之饶北有胡羌之利阻三面而守独以一面东制诸侯此所谓金城千里天府之国
　　吴都形势
　　张纮言于孙权曰秣陵楚武王所置名为金陵秦始皇时望气者云金陵有王者气故掘断连冈改名秣陵有别小江可以贮船宜为都邑刘备劝都之自京口迁都焉【吴录】孙皓初童谣云寜饮建业水不食武昌鱼寜归建业死不就武昌居乃迁都建业【宋志】诸葛亮至京口因覩秣陵山阜叹曰钟山龙盘石头虎踞此帝王之宅【吴录】
　　关中形势
　　陆贽奏今之关中古邦畿千里之地王业根本于是在焉秦得用之以倾诸侯汉甞因之以定四海盖由慿山河之形势宅田里之上腴弱则内保一方当天下无事可以养力俟时强则外制东夏据域中之大可以蓄威昭徳
　　古今文集
　　杂著
　　两都赋序　　　　　　　班孟坚
　　或曰赋者古诗之流也昔成康没而颂声寝王泽竭而诗不作大汉初定日不暇给至于武宣之世乃崇礼官考文章内设金马石渠之署外兴乐府叶律之事以兴废继絶润色鸿业是以众庶説豫福应尤盛白麟赤鴈芝房寳鼎之歌荐于郊庙神雀五凤甘露黄龙之瑞以为年纪故言语侍从之臣若司马相如吾丘夀王东方朔枚皋王裦刘向之属朝夕论思日月献纳而公卿大臣御史大夫倪寛太常孔臧太中大夫董仲舒宗正刘徳太子太傅萧望之等时时间作或以抒下情而通讽谕或以宣上徳而尽忠孝雍容揄着于后嗣抑亦雅颂之亚也故孝成之世论而录之盖奏御者千有余篇而后大汉之文章炳焉与三代同风且夫道有夷隆学有麄密因时而建徳者不以远近易则故臯陶歌虞奚斯颂鲁同见采于孔氏列于诗书其义一也稽之上古则如彼考之汉室又如此斯事虽细然先臣之旧式国家之遗美不可阙也臣窃见海内清平朝廷无事京师修宫室浚城隍而起苑囿以备制度西土耆老感懐怨思冀上之睠顾而盛称长安旧制有陋雒邑之议故臣作两都赋以极众人之所曜折以今之法度其词曰
　　西都赋
　　有西都宾问于东都主人曰盖闻皇汉之初经营也尝有意乎都河洛矣辍而弗康寔用西迁作我上都主人闻其故而覩其制乎主人曰未也愿宾摅懐旧之蓄念发思古之幽情博我以皇道我以汉京宾曰唯唯汉之西都在于雍州寔曰长安左据函谷二崤之阻表以太华终南之山右界褒斜陇首之险带以洪河泾渭之川众流之隈汧涌其西华实之毛则九州之上腴焉防御之阻则天地之隩区焉是故横被六合三成帝畿周以龙兴秦以虎视及至大汉受命而都之也仰悟东井之精俯恊河图之灵奉春建防留侯演成天人合应以发皇明乃眷西顾寔惟作京于是睎秦岭睋北阜挟沣灞据龙首图皇基于亿载度宏规而大起肇自高而终平世增饰以崇丽歴十二之延祚故穷奢而极侈建金城之万雉呀周池而成渊披三条之广路立十二之通门内则街衢洞达闾阎且千九市开场货别隧分人不得顾车不得旋阗城溢郭旁流百防红尘四合烟云相连于是既庶且富娱乐无疆都人士女殊异乎五方游士拟于公侯列肆侈于姬姜郷曲豪举游侠之雄节慕原常名亚春陵连交合众骋骛乎其中若乃观其四郊浮游近县则南望杜霸北眺五陵名都对郭邑居相承英俊之域绂冕所兴冠盖如云七相五公与乎州郡之豪杰五都之货殖三选七迁充奉陵邑盖以强干弱枝隆上都而观万国封畿之内厥土千里卓荦诸夏兼其所有其阳则崇山隠天幽林穹谷陆海珍藏蓝田美玉商洛缘其隈鄠【户】杜滨其足源泉灌注陂池交属竹林果园芳草甘木郊野之富号为近蜀其隂则冠以九陪以甘泉乃有灵宫起乎其中秦汉之所极观渊云之所颂叹于是乎存焉下有郑白之沃衣食之源提封五万疆埸绮分沟塍刻镂【埸音亦塍音防稻畦也】原隰龙鳞决渠降雨荷插成云五谷垂颖桑麻铺棻东郊则有通沟大漕溃渭洞河泛舟山东控引淮湖与海通波西郊则有上囿禁苑林麓薮泽陂池连乎蜀汉缭以周墙四百余里离宫别馆三十六所神池灵沼徃徃而在其中乃有九真之麟大宛之马黄支之犀条枝之鸟逾昆仑越巨海殊方异类至于三万里其宫室也体象乎天地经纬乎隂阳据坤灵之正位仿太紫之圆方树中天之华阙丰冠山之朱堂因瓌材而究奇抗应龙之虹梁列棼橑以布翼荷栋桴而高骧雕玉磌以居楹裁金璧以饰珰发五色之渥彩光爓朗以景彰于是左墄右平重轩三阶闺房周通门闼洞开列钟虡于中庭立金人于端闱仍増崖而衡阈临峻路而啓扉狥以离宫别寝承以崇台间馆焕若列宿紫宫是环清凉宣温神仙长年金华玉堂白虎麒麟区宇若兹不可殚论増盘崔嵬登降炤烂殊形诡制每各异观乗茵步辇惟所息宴后宫则有掖庭椒房后妃之室合欢増城安处常寜茝若椒风披香发越兰林蕙草鸳鸾飞翔之列昭阳特盛隆于孝成屋不呈材墙不露形裛以藻绣络以纶连隋侯明月错落其间金缸衔璧是为列钱翡翠火齐流耀含英悬黎垂棘夜光在焉于是墀扣砌玉阶彤庭碝磩防致琳珉青荧瑚碧树周阿而生红罗防纚绮组缤纷精曜华烛俯仰如神后宫之号十有四位窈窕繁华更盛迭贵处乎斯列者盖以百数左右庭中朝堂百竂之位萧曹魏邴谋谟乎其上佐命则垂统辅翼则成化流大汉之恺悌荡亡秦之毒螫故令斯人乐和之声作画一之歌功徳着乎祖宗膏泽洽乎黎庶又有天禄石渠典籍之府命夫惇诲故老名儒师傅讲论乎六艺稽合乎同异又有承明金马著作之庭大雅宏达于兹为羣元元本本殚见洽闻啓发篇章校理秘文周以钩陈之位衞以严更之署总礼官之甲科羣百郡之防孝虎贲赘衣阉尹阍寺陛防百重各有典司周庐千列徼道绮错辇路经营修除飞阁自未央而连桂宫北弥明光而亘长乐陵墱道而超西墉掍建章而连外属设璧门之凤阙上觚棱而栖金爵内则别风【一名折风】嶕峣眇丽巧而耸擢张千门而立万户顺隂阳以开阖尔乃正殿崔嵬层构厥高临乎未央经骀荡而出馺【苏合】娑【苏可】洞枍【鸟宿】诣以与天梁上反宇以盖戴激日景而纳光神明鬰其特起遂偃蹇而上跻轶云雨于太半虹霓回带于棼楣虽轻迅与僄狡犹愕眙而不能阶攀井榦而未半目转而意迷舍櫺槛而郤倚若颠坠而复稽魂怳怳以失度巡回涂而下低既惩惧于登望降周流以徬徨步甬道以萦纡又杳窱而不见阳排飞闼而上出若游目于天表似无依而洋洋前唐中而后太液览沧海之汤汤波涛于碣石激神岳之嶈嶈滥瀛洲与方壶蓬莱起乎中央于是灵草冬荣神木丛生岩峻崷崪金石峥嵘抗仙掌以承露擢双立之金茎轶埃之混浊鲜颢气之清英骋文成之丕诞驰五利之所刑庶松乔之羣类时游从乎斯庭实列仙之攸馆非吾人之所寜尔乃盛娱游之壮观奋太武乎上囿因兹以威戎夸狄耀威灵而讲武事命荆州使起鸟诏梁野而驱兽毛羣内阗飞羽上覆接翼侧足集禁林而屯聚水衡虞人修其营表种别羣分部曲有署罘网连纮笼山络野列卒周匝星罗云布于是乗鸾舆备法驾帅羣臣披飞防入苑门遂绕酆鄗厯上兰六师发逐百兽骇殚震震爚爚雷奔电激草木涂地山渊反覆蹂躏其十二三乃抝怒而少息尔乃期门佽飞列刃鑚鍭要趹追踪鸟惊触丝兽骇值锋机不虚掎不再控矢不单杀中必叠双飑飑【朴】纷纷矰缴相纒风毛雨血洒野蔽天平原赤勇士厉猿狖失木豺狼慑窜尔乃移师趋险并蹈潜秽穷虎奔突狂兕触蹶许少施巧秦城力折【制】掎僄狡扼猛噬脱角挫脰徒抟独杀挟师豹拖熊螭曳犀犛顿象罴超洞壑越峻崖蹷崭岩巨石頽松柏仆业林摧草木无余禽兽殄夷于是天子乃登属玉之馆厯长杨之榭览山川之体势观三军之杀获原野萧条目极四裔禽相镇压兽相枕藉然后收禽防众论功赐胙陈轻骑以行炰腾酒车以斟酌割鲜野食举烽命釂享赐毕劳逸齐大辂鸣銮容与徘徊集乎豫章之宇临乎昆明之池左牵牛而右织女似云汉之无涯茂树防蔚芳草被隄兰茝发色猗猗若摛锦与布绣爥燿乎其陂鸟则鹤白鹭黄鹄防鹳鸧鸹鸨鶂鳬鹥鸿鴈朝发河海夕宿江汉沈浮徃来云集雾散于是后宫乗輚辂登龙舟张鳯盖建华旗祛黼帷镜清流靡防风澹淡浮櫂女讴鼓吹震【真】声激越謍【呼宏】厉天鸟羣翔鱼窥渊招白鹇下双鹄揄文竿出比目抚鸿罿御缯缴方舟并骛俛仰极乐遂乃风举云摇浮游漙览前乗秦岭后越九东薄河华西涉岐雍宫馆所厯百有余区行所朝夕储不改供礼上下而接山川究休祐之所用采游童之讙谣第从臣之嘉颂于斯之时都都相望邑邑相属国借十世之基家承百年之业士食旧徳之名氏农服先畴之畎畆商修族世之所鬻工用高曽之规矩粲乎隐隐各得其所若臣者徒观迹于旧墟闻之乎故老十分未得其一端故不能徧举也
　　东都赋
　　东都主人喟然而叹曰痛乎风俗之移人也子实秦人矜夸馆室保界河山信识昭襄而知始皇矣恶睹大汉之云为乎夫大汉之开元也奋布衣以登皇位繇数期而创万代盖六籍所不能谈前圣靡得而言焉当此之时攻有横而当天讨有逆而顺民故娄敬度势而献其説萧公权宜而拓其制时岂泰而安之哉计不得以已也吾子曽不是睹顾曜后嗣之末造不亦闇乎今将语子以建武之治永平之事监于太清以变子之惑志徃者王莽作逆汉祚中缺天人致诛六合相灭于时之乱生民几亡鬼神泯絶壑无完柩郛罔遗室原野厌人之肉川谷流人之血秦项之灾犹不克半书契以来未之或纪故下人号而上诉上帝懐而降监乃致命乎圣皇于是圣皇乃握干符阐坤珍披皇图稽帝文赫然发愤应若兴云霆击昆阳慿怒雷震【真】遂超大河跨北岳立号高邑建都河洛绍百王之荒屯因造化之荡涤体元立制继天而作系唐统接汉绪茂育羣生恢复疆宇勲兼乎在昔事勤乎三五岂特方轨并迹纷纶后辟治近古之所务蹈一圣之险易云尔哉且夫建武之元天地革命四海之内更造夫妇肇有父子君臣初建人伦寔始斯廼伏羲氏之所以基皇徳也分州土立市朝作舟车造器械斯廼轩辕氏之所以开帝功也恭行天罚应天顺民斯廼汤武之所以昭王业也迁都改邑有殷宗中兴之则焉即土之中有周成隆平之制焉不阶尺土一人之柄同符乎高祖克已复礼以奉终始允恭乎孝文宪章稽古封岱勒成仪炳乎世宗案六经而校徳眇古昔而论功仁圣之事既该而帝王之道备矣至于永平之际重熈而累洽盛三雍之上仪修衮龙之法服铺洪藻信【申】景铄世庙正雅乐人神之和允洽君臣之序既肃廼动大辂遵皇衢省方巡狩躬览万国之有无考声教之所被散皇明以烛幽然后増周旧修洛邑扇巍巍显翼翼光汉京于诸夏总八方而为之极是以皇城之内宫室光明阙庭神丽奢不可逾俭不能侈外则因原野以作苑顺流泉而为沼发苹藻以潜鱼丰圃草以毓兽制同乎梁邹谊合乎灵囿若乃顺时节而搜狩简车徒以讲武则必临之以王制考之以风雅厯驺虞览驷鐡嘉车攻采吉日礼官整仪乗舆乃出于是发鲸鱼铿华钟登玉辂乗时龙鳯盖棽丽和銮玲珑天官景从寝威盛容山灵防野属御方神雨师泛洒风伯清尘千乗雷起万骑纷纭元戎竟野戈鋋彗云羽旄扫霓旌旗拂天焱焱炎炎光飞文吐爓生风欱野歕山日月为之夺明丘陵为之摇震【真】遂集乎中囿陈师案屯骈部曲列校队勒三军誓将帅然后举烽伐鼓申命三驱轻车霆发骁骑电骛由基发射范氏施御不睼禽辔不诡遇飞者未及翔走者不及去指顾倐忽获车已实乐不极般杀不尽物马踠余足士怒未防先驱复路属车案节于是荐三牺效五牲礼神祗懐百灵御明堂临辟雍缉熈宣皇风登灵台考休徴俯仰乎乾坤参象乎圣躬目中夏而布徳瞰四裔而抗棱西荡河源东澹海漘北动幽崖南燿朱垠殊方别区界絶而不邻自孝武之所不征孝宣之所未臣莫不陆詟水栗奔走而来宾遂绥哀牢开永昌春王三朝防同汉京是日也天子受四海之图籍膺万国之贡珍内抚诸夏外绥百蛮尔乃盛礼兴乐供帐置乎云龙之庭陈百僚而賛羣后究皇仪而展帝容于是庭实千品防酒万钟列金罍班玉觞嘉珍御太牢享尔乃食举雍彻太师奏乐陈金石布丝竹钟鼓铿鍧管晔煜抗五声极六律歌九功舞八佾韶武备泰古毕四夷间奏徳广所及僸【禁】佅【卖】兠离罔不毕集万乐备百礼暨皇欢浃羣臣醉降烟煴调元气然后撞钟告罢百僚遂退于是圣上覩万方之欢娱久沐浴乎膏泽惧其侈心之将萌而怠于东作乃申旧章下明诏命有司班宪度昭节俭示太素去后宫之丽饰损乗舆之服御抑工商之淫业兴农桑之上务遂令海内弃末而反本背伪而归真女修织纴男务耕耘器用陶匏服尚素耻纎靡而不服贱奇丽而不珍捐金于山沈珠于渊于是百姓涤瑕荡秽而镜至清形神寂寞耳目不营嗜欲之源灭防耻之心生莫不优游而自得玉润而金声是以四海之内学校如林庠序盈门献酬交错俎豆莘莘下舞上歌蹈徳咏仁登降饫宴之礼既毕因相与嗟叹徳谠言説咸含和而吐气颂曰盛哉乎斯世今论者但知诵虞夏之书咏殷周之诗讲羲文之易论孔氏之春秋罕能精古今之清浊究汉徳之所由唯子颇识旧典又徒驰骋乎末流温故知新已难而知徳者鲜矣且夫僻界西戎险阻四塞修其防御孰与处乎土中平夷洞达万方辐凑秦岭九泾渭之川曷若四渎五岳带河泝洛图书之渊建章甘泉馆御列仙孰与灵台明堂统和天人太液昆明鸟兽之囿曷若辟雍海流道徳之富游侠逾侈犯义侵礼孰与同履法度翼翼济济子徒习秦阿房之造天而不知京洛之有制识函谷之可关而不知王者之无外主人之辞未终西都宾矍然失容逡巡降阶惵然意下捧手欲辞主人曰复位今将授子五篇之诗宾既卒业乃称曰美哉乎斯诗义正乎雄事实乎相如匪唯主人之好学盖乃遭遇乎斯时小子狂简不知所裁既闻正道请终身而诵之其辞曰
　　明堂诗
　　于昭明堂明堂孔阳圣皇宗祀穆穆煌煌上帝宴飨五位时序谁其配之世祖光武普天率土各以其职猗与缉熈允懐多福
　　辟雍诗
　　廼流辟雍辟雍汤汤圣皇莅止造舟为梁皤皤国老乃父乃兄抑抑威仪孝友光明于赫太上示我汉行鸿化惟神永观厥成
　　灵台诗
　　廼经灵台灵台既崇帝勤时登爰考休徴三光宣精五行布序习习祥风祁祁甘雨百谷蓁蓁庶草蕃庑屡惟丰年于皇乐胥
　　宝鼎诗
　　岳修贡兮川效珍吐金景兮歊浮云【歊气出貌火骄反】宝鼎见兮色纷緼焕其炳兮披龙文登祖庙兮享圣神昭灵徳兮弥亿年
　　白雉诗
　　啓灵篇兮披瑞图获白雉兮效素乌嘉祥阜兮集皇都发皓羽兮奋翘英容洁朗兮于淳精彰皇徳兮侔周成永延长兮膺天庆
　　西京赋　　　　　　　　张平子
　　有慿虚公子者心奓体忲雅好博古学乎旧史氏是以多识前代之载言于安处先生曰夫人在阳时则舒在隂时则惨此牵乎天者也处沃土则逸处瘠土则劳此系乎地者也惨则尠于欢劳则于惠能违之者寡矣小必有之大亦宜然故帝者因天地以致化兆民承上教以成俗化俗之本有与推移何以覈诸秦据雍而彊周即豫而弱高祖都西而泰光武处东而约政之兴衰常由此作先生独不见西京之事欤请为吾子陈之汉氏初都在渭之涘秦里其朔寔为咸阳左有函崤重险桃林之塞缀以二华巨灵赑屭高掌逺蹠以流河曲厥迹犹存右有垄坻之隘隔阂华戎岐梁汧雍陈宝鸣鸡在焉于前则终南太一隆崛崔崪隐辚郁律连冈乎嶓冡抱杜含鄠欱沣吐镐爰有蓝田珍玉是之自出于后则高陵平原据渭踞泾澶漫靡迤作镇于近其逺则有九甘泉涸隂沍寒日北至而含冻此焉清暑尔乃广衍沃野厥田上上寔为地之奥区神皋【自古以雍州积高神明之隩故立畤郊上帝诸神祠皆聚之广雅曰皋局也谓神明之界局也又曰奥美也泽畔曰皋】昔者大帝悦秦缪公而觐之飨以钧天广乐帝有醉焉乃为金防锡用此土而翦诸鹑首是时也并为彊国者有六然而四海同宅西秦岂不诡哉自我高祖之始入也五纬相汁【一作叶】以旅于东井娄敬委辂干非其议天啓其心人惎【其】之谋及帝图时意亦有虑乎神祗宜其可定以为天邑岂伊不防思于天衢岂伊不懐归于枌榆天命不滔畴敢以渝于是量径轮考广袤经城洫营郭郛取殊裁于八都岂稽度于徃旧尔乃览秦制跨周法狭百堵之侧陋増九筵之迫胁正紫宫于未央表峣阙于阊阖疏龙首以抗殿状嵬峨以岌嶪亘雄虹之长梁结棼橑以相接蔕倒茄于藻井披红葩之狎猎饰华榱与璧珰流景曜之韡晔雕楹玉磶绣栭云楣三阶重轩镂槛文防右平左墄青琐丹墀刋层平堂设切厓隒坻堮鳞眴栈齴巉崄襄岸夷涂修路峻险重门袭固奸宄是防仰福帝居阳曜隂藏洪钟万钧猛虡趪趪负笋业而余怒乃奋趐而腾骧朝堂承东温调延北西有玉台聨以昆徳【以上皆殿名】嵯峨崨嶫罔识所则若夫长年神仙宣室玉堂麒麟朱鸟龙兴含章【皆殿名】譬众星之环北极叛【判】赫戱以煇煌正殿路寝用朝羣辟大厦耽耽九户开辟嘉木树庭芳草如积高门有闶列坐金狄内有常侍谒者奉命当御外有兰台金马递宿迭居次有天禄石渠校文之处重以虎威章沟严更之署徼道外周千庐内附衞尉八屯警夜巡昼植铩悬用戒不虞后宫则昭阳飞翔増成合驩兰林披香凤凰鸳鸾羣窈窕之华丽嗟内顾之所观故其馆室次舍采饰纎缛裛以藻绣文以朱绿翡翠火齐络以美玉流悬黎之夜光缀隋珠以为爥金戺玉阶彤庭煇煇瑚琳碧瓀珉璘彬珍物罗生焕若昆仑虽厥裁之不广侈靡逾乎至尊于是钩陈之外阁道穹窿属长乐与明光径北通于桂宫命般尔之巧匠尽变态乎其中于是后宫不移乐不徙悬门衞供帐官以物办恣意所幸下辇成燕穷年忘归犹弗能徧瑰异日新殚所未见惟帝王之神丽惧尊卑之不殊虽斯宇之既坦心犹慿而未摅思比象于紫微恨阿房之不可庐【脉】徃昔之遗馆获林光于秦余处甘泉而爽垲乃隆崇而敷既新作于迎风増露寒与储胥托乔基于山冈直嵽霓以高居通天訬【眇】以竦峙径百常而茎擢上辬华以交纷下刻陗其若削翔鹍仰而弗逮况青鸟与黄雀伏櫺槛而頫听闻雷霆之相激栢梁既灾越巫陈方建章是经用厌火祥营宇之制事兼未央圜阙竦以造天若双碣之相望凤骞翥于甍标咸遡风而欲翔阊阖之内别风嶕峣何工巧之瑰玮交绮豁以疏竂干云雾而上达状亭亭以岧岧神明崛其特起井干叠而百增峙游极于浮柱结重栾以相承累层构而遂隮望北辰而高兴消雰埃于中宸集重阳之清瀓瞰宛虹之长鬐察云师之所慿上飞闼而仰眺正覩瑶光与玉绳将乍徃而未半怵悼栗而耸兢非都卢之轻趫孰能超而究升馺娑【苏可】骀荡【台名】焘奡桔桀【形貌】枍诣承光【台名】睽罛庨豁【形貌】增桴重棼锷锷列列反宇业业飞檐防防流景内照引曜日月天梁之宫寔开高闱旗不脱扄结驷方蕲轹辐轻骛容于一扉长廊广庑连阁云蔓闬庭诡异门千户万重闺幽闼转相逾延望窱以径廷眇不知其所返既乃珍台蹇产以极壮墱道逦倚以正东似阆风之遐坂横西洫而絶金墉城尉不弛柝而内外潜通前开唐中弥望广潒顾临太液沧池漭沆渐台立于中央赫昈昈以敞清渊洋洋神山峩峩列瀛洲与方丈夹蓬莱而骈罗上林岑以防下崭岩以嵒龉长风激于别岛起洪涛而波浸石菌于重涯濯灵芝以朱柯海若游于渚鲸鱼失流而蹉跎于是采少君之端信摭栾大之贞固立修茎之仙掌承云表之清露屑琼蘂以朝餐必性命之可度美徃昔之松乔要羡门乎天路想升龙于鼎湖岂时俗之足慕若歴世而长存何遽营乎陵墓徙观其城郭之制则旁开三门参涂夷庭方轨十二街衢相经防里端直甍宇齐平北阙甲第当道直啓程巧致功期不陁陊【豸】木衣绨锦土被朱紫武库禁兵设在兰锜匪石【显】匪董【贤】畴能宅此尔乃廓开九市通阛带阓旗亭五重俯察百隧周制大胥今也惟尉瓌货方至鸟集鳞萃鬻者兼赢求者不匮尔乃商贾百族禆贩夫妇鬻良杂苦蚩邉鄙何必昬【黾】于作劳邪赢优而足恃彼肆人之男女丽美奢乎许史若夫翁伯浊质张里之家【翁伯以贩脂而倾县邑浊氏以胃脯而连骑质氏以洗削而鼎食张里以马医而击钟】击钟鼎食连骑相过东京公侯壮何能加都邑游侠张赵之伦齐志无忌拟迹田文轻死重气结党连羣实蕃有徒其从如云茂陵之原【涉】阳陵之朱【安世】趫悍虓豁如虎如防睚眦虿芥尸僵路隅丞相欲以赎子罪阳石汚而公孙诛若其五县游丽辨论之士街谈巷议弹射臧否剖析毫厘擘【迫】肌分理所好生毛羽所恶成疮痏郊甸之内乡邑殷【隐】赈【轸】五都货殖既迁既引商旅聨槅隐隐展展冠带交错方辕接轸封畿千里统以京尹郡国宫馆百四十五右极盩【知留】厔【知栗】并卷酆鄠【户】左暨河华遂至虢土上林禁苑跨谷弥阜东至鼎湖斜界细栁掩长杨而聨五柞绕黄山而欵牛首缭垣緜聨四百余里植物斯生动物斯止众鸟翩翻羣兽【否】騃【俟行走貌】散似惊波聚似京峙伯益不能名首【黄帝吏】不能纪林麓之饶于何不有木则枞栝防楠梓棫楩枫嘉卉灌丛蔚若邓林鬰蓊薆薱橚【肃】爽櫹槮吐葩飏荣布叶垂隂草则葴莎菅蒯薇蕨茘苀王刍莔【萌】台戎葵懐羊苯防蓬茸弥皋被冈篠簜敷衍编町成篁山谷原隰泱漭无疆廼有昆明灵沼黒水阯周以金隄树以栁豫章珍馆掲焉中峙牵牛立其左织女处其右日月于是乎出入象扶桑与蒙汜其中则有鼋鼍巨鳖鳣鲤鱮鲖鲔鲵鲿鯋修额短项大口折鼻诡类殊种鸟则鹔鷞鸹鸨鴐鵞鸿鶤上春来季秋就温南翔衡阳北栖鴈门奋隼归鳬沸卉軿訇众形殊声不可胜论于是孟冬作隂寒风肃杀雨雪飘飘氷霜惨烈百卉具零刚虫搏挚尔乃振天维衍地络荡川渎林薄鸟毕骇兽咸作草伏木栖防居宂托起彼集此霍绎纷泊在彼灵囿之中前后无有垠锷【端崖也】虞人掌焉为之营域焚莱平塲柞木剪棘结百里迒【冈】杜蹊塞麀鹿麌麌骈田偪仄天子乃驾雕轸六骏駮戴翠帽倚金较璿弁玉缨遗光儵爚建弋树招摇栖鸣鸢曳云梢弧旌枉矢虹旃蜺旄华盖承辰天毕前驱千乗雷动万骑龙趋属车之簉载猃猲獢匪惟翫好廼有秘书小説九百本自虞初从容之求寔俟寔储于是蚩尤秉钺奋鬛被般禁御不若【顺也】以知神奸魑魅魍魉莫能逢旃陈虎旅于飞防正垒壁乎上兰结部曲整行伍燎京薪駴雷鼓纵猎徒赴长莽迾卒清武士赫怒缇衣韎韐睢盱拔扈光炎烛天庭嚣声震海浦河渭为之波荡呉岳为之陁【雉】堵百禽防遽骙瞿奔触丧精亡魂失归忘趋投轮关辐不邀自遇飞防防箾【朔】流镝【普麦】防【朴】矢不虚舍鋋不茍跃当足见碾值轮被轹【歴】僵禽毙兽烂若碛砾但观罝罗之所罥结竿殳之所揘【横】毕义簇【楚角】之所搀捔徒之所撞防白日未及移晷已狝其十七八若夫游鷮高翚絶阬逾斥毚兔聨猭陵峦超壑比诸东郭莫之能获乃有迅羽轻足寻景追括鸟不暇举兽不得发青骹【苦交】絷于韝下韩卢噬于末及其猛毅髬髵【毛鬛】隅目高眶威慑兕虎莫之敢伉乃使中黄【国名】之士育获之畴朱鬕【莫亚切带髻头饰也】【作计切以麻杂为髻如今撮也】髽【露髻】植髪如竿袒裼防手防踽盘桓鼻赤象圏巨狿摣狒猥【胃】防【滓】防【庾】狻【酸】揩枳落突棘藩梗林为之靡拉檏丛为之摧残轻鋭僄狡趫捷之徒赴洞宂探封狐陵重巘猎昆駼杪木未擭獑猢超殊榛摕飞鼯是时后宫嬖人昭仪之伦常亚于乗舆慕贾氏之如皋乐北风之同车盘于游畋其乐只且于是鸟兽殚目观穷迁延邪睨集乎长杨之宫息行夫展车马收禽举胔数课众寡置互摆牲颁赐获虏割鲜野飨犒勤赏功五军六师千列百重酒车酌醴方驾授饔升觞举燧既釂鸣钟膳夫驰骑察贰防空【察防皆视也】炙炮伙清酟防【支亦多也】皇恩洪徳施徒御悦士忘疲巾车命驾回斾右移儴佯乎五柞之馆旋憩乎昆明之池登豫章简【去】矰【曽】红蒲且【子余】发弋高鸿挂白鹄聨飞龙磻不特絓徃必加双于是命舟牧为水嬉浮鹢首翳云芝垂翟葆建羽旗齐栧女纵櫂歌发引【去】和【去】校鸣葭奏淮南度阳阿感河冯懐湘娥惊蝄蜽惮蛟蛇然后钓鲂鳢纚鰋鲉摭紫贝搏耆【鸠】搤水豹潜牛泽虞是滥何有春秋摘漻【了】澥搜川渎布九罭设罜【独】防【鹿】摷【责交】鲲鲕殄水族蕖藕拔蜃蛤剥【普卜】逞欲畋防效获麑防【于道】摎【古巧】蓼【老】浶【牢】浪【郎】干池涤薮上无逸飞下无遗走擭胎拾卵蚳蝝尽取取乐今日遑恤我后既定且寜焉知倾陁【雉】大驾幸乎平乐之馆张甲乙而袭翠被攅珍寳之玩好纷瑰丽以奢靡临逈望之广塲程角觝之妙戯乌获扛鼎都卢寻橦冲狭鷰濯突铦锋跳丸劒之挥霍走索上而相逢华岳峩峩【假作也】冈峦参差神木灵草朱实离离总防仙倡戯豹舞罴白虎鼓瑟苍龙吹篪女娥坐而长歌声清畅而蜲蛇洪崖立而指麾被毛羽而襹度曲未终云起雪飞初若飘飘后遂霏霏复陆重阁转石成雷礔礰激而増响磅磕象乎天威巨兽百寻是为曼延【去声】神山崔巍欻从背见熊虎升而挐攫猿超而高援怪兽陆梁大雀踆踆白象行孕垂鼻辚囷海鳞变而成龙状踠踠以蝹蝹舍利颬颬化为仙车骊驾四鹿芝盖九葩蟾蜍与水人弄蛇奇幻儵忽易貌分形吞刀吐火云雾杳防画地成川流渭通泾东海黄公赤刀粤祝兾厌白虎卒不能救挟邪作蛊于是不售尔乃建戯车树修旃侲僮逞材上下翩翩突倒投【他豆】而跟絓譬殒絶而复聨百马同辔骋足并驰橦末之伎态不可弥弯弓射乎西羌又顾发乎鲜卑于是众变尽心酲醉盘乐极怅懐萃隂戒期门防行要【平】屈降尊就卑懐玺藏绂便旋闾阎周观郊遂若神龙之变化彰后皇之为贵然后歴掖庭适欢馆捐衰色从嬿婉促中堂之陿坐羽觞行而无筭秘舞更奏妙材骋伎妖蛊【古】艳夫夏姬美声畅于虞氏始徐进而羸形似不任乎罗绮嚼清商而却转増婵娟以跐豸纷纵体而迅赴若惊鹤之羣罢振朱屣于盘樽夺长袖之飒纚要【杳】绍修态丽服飏菁眳藐流盻一顾倾城展季桑门谁能不营列爵十四竞媚取荣盛衰无常惟爱所丁卫后兴于鬒髪飞燕宠于体轻尔乃逞志究欲穷身极娱鉴戒唐诗他人是媮自君作故何礼之拘増昭仪于婕妤贤既公而又侯许赵氏之无上思致董于有虞王闳争于坐侧汉载安而不渝高祖创业继体承基暂劳永逸无为而治耽乐是从何虑何思多歴年所二百余期徒以地沃野丰百物殷阜岩险周固襟带易守得之者强据之者久流长则难竭柢深则难朽故奢泰肆情而馨烈弥茂鄙生生乎三百之外传闻于未闻之口曽髣髴其若梦未一隅之能覩此何与于殷人屡迁前八而后五居相圯耿不常厥土盘庚作诰帅人以苦方今圣上同天号于帝皇掩四海而为家富有之业莫我大也徒恨不能以靡丽为国华独俭啬以龌龊忘蟋蟀之谓何岂欲之而不能将能之而不欲欤愿闻所以辩之之説也
　　东京赋　　　　　　　　张平子
　　安处先生于是似不能言者怃然有间乃莞尔而笑曰若客所谓末学肤受贵耳而贱目者也茍有胷而无心不能节之以礼宜其陋今而荣古矣由余以西戎孤臣而悝【古抱】穆公于宫室如之何其以温故知新研覈是非近于此惑周姬之末不能厥政政用多僻始于宫隣卒于金虎嬴氏搏翼择肉西邑是时也七雄并争竞相高以奢丽楚筑章华于前赵建丛台于后秦政利觜长距终得擅塲思専其侈以莫已若乃搆阿房起甘泉结云阁冠南山征税尽人力殚然后收以太半之赋威以叅夷之刑其遇民也若薙氏之芟草既蕴崇之又行火焉惵惵黔首岂徒局【局】高天蹐【借】厚地而已哉乃救死于其颈敺以就役唯力是视百姓不能忍是用息肩于大汉而欣戴高祖高祖膺箓受图顺天行诛杖朱旗而建大号所推必亡所存必固扫项军于垓下绁子婴于轵涂因秦宫室据其府库作洛之制我则未暇是以西匠营宫目玩阿房规摹逾溢不度【入声】不臧损之又损然尚过于周堂观者狭而谓之陋帝已讥其泰而弗康且高既受命建家造我区夏矣文又躬自菲薄治致升平之徳武又大啓土宇封禅肃然之功宣重威以抚和戎狄呼韩来享咸用纪宗存主飨祀不辍铭勲彛器歴世弥光今舍纯懿而论爽徳以春秋所讳而为美谈宜无嫌于徃初故蔽善而恶祗吾子之不知言也必以肆奢为贤则是黄帝合宫有虞总章固不如夏癸之瑶台殷辛之琼室也汤武谁革而用师哉盍亦览东京之事以自寤且夫天子有道守在海外守位以仁不恃隘害茍民志之不谅何云岩险与襟带秦负阻于二关卒开项而受沛彼偏据而规小岂如宅中而图大昔先王之经邑也掩观九隩靡地不营土圭测景不缩不盈总风雨之所交然后以建王城审曲面势泝洛背河左伊右瀍西阻九阿东门于旋盟津达其后太谷通其前回行道乎伊阙邪径捷乎轘辕太室作镇掲以熊耳底柱辍流镡以大岯温液汤泉黒丹石缁王鲔岫居能【奴来】鳖三趾虙妃攸馆神用挺纪龙图授羲书畀姒召伯相宅卜惟洛食周公初基其绳则直苌魏舒是廓是极经途九轨城隅九雉度【徒洛反】堂以筵度室以几京邑翼翼四方所视汉初弗之宅也故宗绪中圯巨猾间舋窃弄神器歴载三六偷安天位于时蒸民防敢或贰其取威也重矣我世祖忿之乃龙飞白水凤翔参墟授钺四七共工是除搀枪【星名】旬始羣防靡余区宇乂寜思和求中睿哲览都兹洛宫曰止曰时昭明有融既光厥武仁洽道丰登岱勒封与黄比崇逮至显宗六合殷昌乃新崇徳遂作徳阳啓南端之特闱立应门之将将昭仁惠于崇贤抗义声于金商飞云龙于春路屯神虎于秋方建象魏之两观旌六典之旧章其内则含徳章台天禄宣明温饬迎春寿安永寜飞阁神行莫我能形濯龙芳林九谷八溪芙蓉覆水秋兰被涯渚戯跃鱼渊游永安离宫修竹冬青隂池幽流泉洌清鹎【匹】鶋秋栖鹘雕春鸣雎鸠丽黄关关嘤嘤于南则前殿灵台龢驩安福謻门【永室门也】曲榭邪阻城洫奇树珍果钩盾所职西登少华亭修勅九龙之内寔曰嘉徳西南其户匪雕匪刻我后好约乃宴斯息于东则洪池清籞绿水澹澹内阜川禽外丰葭菼献鳖蜃与鱼供蜗蠯【蒲佳】与菱芡其西则有平乐都塲示逺之观龙雀蟠蜿天马半汉瑰异谲诡粲烂炳焕奢未及侈俭而不陋规遵王度动中得趣于是观礼礼举仪具经始勿亟成之不日犹谓为之者劳居之者逸慕唐虞之茅茨思夏后之卑室乃营三宫布政颁常复庙重屋八达九房规天矩地授时顺郷造舟清池惟水泱泱左制辟雍右立灵台因进距衰表贤简能冯【皮氷】相【视也】观祲祈禠【音丝】禳灾于是孟春元日羣后旁戾百僚师师于胥斯洎藩国奉聘要荒来质具惟帝臣献琛执贽当觐于殿下者盖数万以二尔乃九宾重胪人列崇牙张镛鼔设郎将司阶虎防交铩龙辂充庭云旗拂霓夏正三朝庭燎晢晢撞洪钟伐灵鼔旁震八鄙軯礚隐訇若疾霆转雷而激迅风也是时称警跸已下雕辇于东厢冠通天佩玉玺纡皇组要干将负斧扆次席纷纯左右玉几穆穆而南面以聴矣然后百辟乃入司仪辨等高卑以班璧羔皮帛之贽既奠天子乃以三揖之礼礼之穆穆焉皇皇焉济济焉将将焉信天下之壮观也乃羡公侯卿士登自东除访万机询朝政勤恤民隐而除其人或不得其所若已纳之于隍荷天下之重任匪怠皇以寜静发京仓散禁财赉皇僚逮舆台命膳夫以大飨饔饩浃乎家陪春醴惟醇燔炙芬芬君臣欢康具醉薫薫千品万官已事而踆【亦作竣退也】勤屡省懋干乾清风恊于徳淳化通于自然宪先灵以齐轨必三思以顾愆招有道于仄陋开敢谏之直言聘丘园之耿洁旅束帛之戋戋上下通情式宴且盘及将祀天郊报地功祈福乎上思所以为防肃肃之仪尽穆穆之礼殚然后以献精诚奉禋祀曰允矣天子也乃整法服正冕带珩紞【丁敢】纮綖玉笄綦防火龙黼黻藻繂鞶厉结飞云之祫辂树翠羽之高盖建辰旒之太常纷焱悠以容裔六虬之奕奕齐腾骧而沛艾龙辀华轙金鋄镂方釳左纛钩膺玉瓖銮声哕哕和铃鉠鉠重轮贰辖疏毂飞軨羽盖葳葩瑵【爪】曲茎顺时服而设副咸龙旂而繁缨立戈迤戛农舆辂木属车九九乗轩并毂【伏】弩重旃朱旄青屋奉引既毕先辂乃发鸾旗皮轩通帛綪斾云罕九斿闟防轇轕髶髦被绣虎夫戴鹖驸【附】承华之蒲梢飞流苏之骚杀总轻武于后陈奏严鼔之嘈囐【才达】戎士介而挥戴金钲而建黄钺清道案列天行星陈肃肃习习隐隐辚辚殿【丁见】未出乎城阙斾已回乎郊畛盛夏后之致美爰恭敬于明神尔乃孤竹之管云和之瑟雷鼓鼝鼝六变既毕冠华秉翟列舞八佾元祀惟称羣望咸秩飏槱燎之炎【様】致高烟乎太一神歆馨而顾徳祚灵主以元吉然后宗上帝于明堂推光武以作配辨方位而正则五精帅而来摧尊赤氏之朱光四灵茂而允懐于是春秋改节四时迭代蒸蒸之心感物増思躬追养于宗祧奉蒸甞与禴祠物牲辩【徧】省设其福衡毛炰豚胉【】亦有和羮涤濯静嘉礼仪孔明万舞奕奕钟鼓喤喤灵祖皇考来顾来享神具醉止降福穰穰及至农祥晨正土膏脉起乗鸾辂而驾苍龙介【保介也】驭间以剡耜躬三推于天田修帝籍之千亩供褅郊之粢盛必致思乎勤已兆民劝于疆咸懋力以耘耔春日载阳合射辟雍设业设虡宫悬金镛鼖鼓路鼗树羽幢幢于是备物物有其容伯夷起而相仪后防坐而为工张大侯制五正设三乏厞【翡】司旌并夹既设储乎广庭于是皇舆夙驾防【仕佳】于东阶以须消啓明扫朝霞登天光于扶桑天子乃抚玉辂时乗六龙发鲸鱼铿华钟大丙弭节风后陪乗摄提运衡徐至于射宫礼事展乐物具王夏阕驺虞奏决拾既次雕弓斯彀达余萌于暮春昭诚心以远喻进明徳而崇业涤饕餮之贪欲仁风衍而外流谊方激而遐骛日月防于龙【鬭】恤人事之劳疚因休力以息勤致欢忻于春酒执銮刀以割奉觞豆于国叟隆至尊以训恭送迎拜乎三寿敬慎威仪示民不偷我有嘉宾其乐愉愉声教布濩盈溢天区文徳既昭武节是宣三农之隙曜威中原岁惟仲冬大阅西园虞人掌焉先期戒事悉率百禽鸠诸灵囿兽之所同是谓告备乃御小戎抚轻轩中畋四牡既佶且闲戈矛若林牙旗缤纷迄于上林结徒为营叙和树表司铎授钲坐作进退节以军声三令五申示戮斩牲陈师鞠旅教达禁成火烈具举武士星敷鹅鹳鱼丽箕张翼舒轨尘掩迒匪疾匪徐驭不诡遇射不剪毛升献六禽时膳四膏马足未极舆徒不劳成礼三驱解罘放麟不穷乐以训俭不殚物以昭仁慕天乙之弛罟因教祝以懐民仪姬伯之渭阳失熊罴而获人泽浸昆虫威振八防好乐无荒允文允武薄狩于敖既琐琐焉岐阳之搜又何足数尔乃卒岁大傩除羣疠方相秉钺巫觋操茢侲子万童丹首制桃弧棘矢所发无臬【刈】飞砾雨散刚瘅必毙煌火驰而星流逐赤疫于四裔然后淩天池絶飞梁捎螭魅斮【测角】獝【葵笔】狂【恶戾之鬼】斩蜲蛇脑方良囚耕父于清泠溺女魃于神潢残防魖与防象殪野仲而殱游光八灵为之震慴况鬾与毕方度朔作梗守以郁垒神荼副焉对操索苇目察区陬司执遗鬼京室宻清防有不韪于是隂阳交和庶物时育卜征考祥终焉允淑乗舆巡乎岱岳劝稼穑于原陆同衡律而一轨量齐急舒于寒燠省幽明以黜陟乃反斾而回复望先帝之旧墟慨长思而懐古俟阊风而西遐致恭祀于高祖既春游以发生啓诸蛰于潜户度秋豫以收成观丰年之多稌嘉田畯之匪懈勤致赉于九扈左瞰旸谷右睨圃天末以远期规万世而大摹且归来以释劳膺多福以安愈【羊主反】总集瑞命备致嘉祥圉林氏之驺虞扰泽马与腾黄鸣女牀之鸾鸟舞丹穴之鳯凰植华平于春圃丰朱草于中唐惠风广被泽洎幽荒北爕丁令南谐越裳西包大秦东过乐浪重舌之人九译佥稽首而来王是故论其迁邑易京则同规乎殷盘改奢节俭则合美乎斯干登封降禅则齐徳乎黄轩为无为事无事永有民以孔安遵节俭尚素朴思仲尼之克己履老氏之常足将使心不乱其所在目不见其可欲贱犀象简珠玉藏金于山抵璧于谷翡翠不裂瑇瑁不蔟所贵惟贤所宝惟谷民去末而反本咸懐忠而抱慤于斯之时海内同悦曰吁汉帝之徳馨侯其祎而盖蓂荚为难莳也故旷世而不觌惟我后能殖之以至和平方将数诸朝阶然则道胡不懐化胡不柔声与风翔泽从云游万物我赖亦又何求徳防天覆辉烈光烛狭三王之趢趗轶五帝之长驱踵二皇之遐武谁谓驾迟而不能属东京之懿未罄值余有犬马之疾不能究其精详故麤为宾言其梗槩如此若乃流遁忘反放心不觉乐而无节后离其戚一言防于丧国我未之学也且夫挈瓶之智守不假器况纂帝业而轻天位瞻仰二祖厥庸孔肆常翘翘以危惧若乗奔而无辔白龙鱼服见困豫且虽万乗之无惧犹怵惕于一夫终日不离于辎重独微行其焉如夫君人者黈纩塞耳车中不内顾佩以制容銮以节涂行不变玉驾不乱步却走马以粪车何惜騕与飞兔方其用财取物常畏生类之殄也赋政任役常畏人力之尽也取之以道用之以时山无槎枿畋不防【鸟老】胎草木繁庑鸟兽阜滋民忘其劳乐输其财百姓同于饶衍上下共其雍熈洪恩素蓄民心固结执义顾主夫懐贞节忿奸慝之干命怨皇统之见替谋设而隂行合二九而成谲登圣皇于天阶章汉祚之有秩【徒结】若此故王业可乐焉今公子茍好勦民以媮乐忘民怨之为仇也好殚物以穷宠忽下叛而生忧也夫水所以载舟亦所以覆舟坚冰作于履霜寻木起于蘖栽昧旦丕显后世犹怠况初制于甚泰服者焉能改裁故相如壮上林之观雄骋羽猎之辞虽系以頽墙填壍乱以收解罘卒无补于风规只以昭其愆尤臣济奓以陵君忘经国之长基故函谷击柝于东西朝廷颠覆而莫持凡人心是所学体安所习鲍肆不知其臭翫其所以先入咸池不齐度于鼃咬而众聴者或疑能不惑者其惟子野乎客既醉于大道饱于文义劝徳畏戒喜惧交争防然若酲朝疲夕倦夺气禠魄之为者也防其所以为谭失其所以为夸良久乃言曰鄙哉予乎予习非而遂迷也幸见指南于吾子若仆所闻华而不实先生之言信而有征鄙夫寡识而今而后乃知大汉之徳馨咸在于此昔常恨三坟五典既泯仰不覩炎帝帝魁之美得闻先生之余论则大庭氏何以尚兹走虽不敏庶斯达矣
　　南都赋　　　　　　　　张平子
　　于显乐都既丽且康陪京之南居汉之阳割周楚之丰壤跨荆豫而为疆体爽垲以闲敞纷郁郁其难详尔其地势则武阙关其西桐栢掲其东流沧浪而为隍廓方城而为墉汤谷涌其后淯水荡其胸推淮引湍三方是通其宝利珍怪则金彩玉璞隋珠夜光铜锡鈆锴【若骇】赭【者】垩【恶】流黄绿碧紫英青雘丹粟太一余粮中黄瑴【角】玉松子神陂赤灵解角耕父光于清泠之渊游女弄珠于汉臯之曲其山则崆【口江】防【五江】嶱【苦葛】嵑【五葛】嵣【大郎】防【芒】嶚【嶚】刺【刀割】岝【仕白】防【额】防【祚回】嵬【五回】【香金】【许宜】屹【鱼乞】【五结】幽谷嶜【子心】岑【吟】夏含霜雪或防【丘筠】嶙【邻】而纚【力氏】聨或豁尔而中絶鞠巍巍其隐天俯而观乎云霓若夫天封大狐列仙之上平衍而旷荡下蒙笼而崎岖坂坻嶻嶭而成谿壑错缪而盘纡芝房菌蠢生其隈玉膏滵溢流其隅昆仑无以奓阆风不能逾其木则柽松楔防槾栢杻橿枫柙栌枥帝女之桑楈枒栟榈柍柘檍檀结根竦本垂条婵媛布緑叶之萋萋敷华蘂之蓑蓑云合而重隂谷风起而増哀攅立丛骈青防旴暝杳蔼蓊郁于谷底森防防而刺天虎豹黄熊游其下豰【毂】玃猱狿戯其巅鸾鸑鹓鶵翔其上腾猨飞栖其间其竹则籦笼防篾篠簳箛棰缘延坻坂澶漫陆离阿那【上】蓊茸【上】风靡云披尔其川渎则滍沣浕发源岩穴潜防【于腊】洞出没滑瀎潏布濩漫汗漭沆洋溢总括趣欱【呼答】箭驰风疾流湍投濈【戢】砏【普分】汃【八】輣【普耕】轧【鸟黙】长输【去】远逝漻【流】泪淢汨其水虫则有蠳鸣虵潜龙伏螭鱏鳣鰅鳙鼋鼍鲛巨蜯函珠駮瑕委蛇其陂泽则有钳卢玉池赭阳东陂贮水渟洿亘望无涯其草则有藨【平声】苎【直吕】薠【烦】莞【桓】蒋【将】蒲【孤】蒹葭藻茒菱芡芙蓉含华从风发荣菲披芳葩其鸟则有鸳鸯鹄鹥鸿鸨鴐鵞【苦札】鶂【雅札】鸊鹈鹔鷞鹍鸬嘤嘤和鸣澹澹随波其水则开窦洒流浸彼稻田沟浍脉连堤塍相輑【丘均】朝云不兴而潢潦独臻决渫则暵为溉为陆冬稌夏穱【侧角】随时代熟其原野则有桑漆麻纻菽麦稷黍百谷蕃庑翼翼与与若其园圃则有蓼蕺蘘荷藷蔗姜防菥蓂芋乃有樱梅山柹侯桃梨栗梬【郢】枣若榴欀橙邓橘其香草则有薜茘蕙若薇芜荪苌晻暧蓊蔚含芬吐芳若其厨膳则有华芗重秬滍【秩履】皋香秔归鴈鸣鵽【丁滑反】黄稻鱻鱼以为芍药【五味之主】酸甜滋味百种千名春茆夏笋秋韭冬菁苏蔱紫姜拂彻羶腥酒则九醖甘醴十旬兼清醪敷径寸浮蚁若蓱其甘不爽醉而不酲及其纠宗绥族禴祠蒸甞以速逺朋嘉宾是将揖让而升宴于兰堂珍羞琅玕充溢圆方琢雕狎猎金银琳琅侍者蛊【治】巾防鲜明被服杂错履蹑华英儇才齐敏受爵传觞献酬既交率礼无违弹琴擫【奴牒】籥流风徘徊清角发徴聴者増哀客赋醉言归主称露未晞接欢宴于日夜终恺乐之令仪于是暮春之禊元已之辰方轨齐轸祓于阳濒朱帷连网曜野映云男女姣服络绎缤纷致饰程蛊【治】偠绍便姢微眺流睇蛾睂连卷于是齐僮唱兮列赵女坐南歌兮起郑舞白鹤飞兮茧曳绪修袖缭绕而满庭罗袜蹑蹀而容与翩緜緜其若絶将坠而复举翘遥迁延防蹁跹结九秋之增伤怨西荆之折盘弹筝吹笙更为新声寡妇夜吟鹍鸡哀鸣坐者凄欷荡魂伤情于是羣士放逐驰乎沙塲騄骥齐镳黄间机张足逸惊飚镞析毫芒俯贯鲂鱮仰落双鸧鱼不及窜鸟不暇翔尔乃抚轻舟兮浮清池乱北渚兮掲南涯汰瀺灂兮船容裔阳侯浇兮掩鳬鹥追水豹兮鞭蝄蜽惮防龙兮怖蛟螭于是日将逮昏乐者未荒收欢命驾分背回塘车雷震而风厉马鹿超而龙骧夕暮言归其乐难防斯乃游观之好耳目之娱未覩其美者焉足称举夫南阳者真所谓汉之旧都也逺世则刘后甘厥龙醢视鲁县而来迁奉先帝之追孝立唐祀于尧山固灵根于夏叶终三代而始蕃非纯徳之宏图熟能揆而处旃近则考侯思故匪居匪寜秽长沙之无乐厯江湘而北征曜朱光于白水防九世之飞荣察兹邦之神伟啓天心而寤灵于是宫室则有园庐旧宅隆崇崔嵬御房穆以华丽连阁焕其相徽圣皇之所逍遥灵祗之所保绥章陵郁以青葱清庙肃以微微皇祖歆而降福弥万祀而无衰帝王臧其擅美咏南音以顾懐且其君子懿明叡允恭温良容止可则出言有章进退屈伸与时抑方今天地之睢刺帝乱其政豺虎肆虐真人革命之秋也尔其则有谋臣武将皆能攫戾执猛破坚摧刚排揵防扄蹵蹈咸阳高祖阶其涂光武揽其英是以关门反距汉徳久长及其去危乗安视人用迁周召之俦据鼎足焉以庀王室缙绅之伦经纶训典敷纳以言是以朝无阙政风烈昭宣也于是乎鲵齿睂夀鲐背之叟皤然被黄髪者喟然相与歌曰望翠华兮葳建太常兮裶裶驷飞龙兮骙骙振和銮兮京师总万乗兮徘徊按平路兮来归岂不思天子南巡之辞者哉遂作颂曰皇祖止焉光祖起焉据彼河洛统四海焉本枝百世位天子焉永世克孝懐桑梓焉真人南巡覩旧里焉
  </div>
  <div class="pagination">
   <a href="古今事文类聚_page210.html">
    上一页
   </a>
   <span>
    ...
   </span>
   <a href="古今事文类聚_page206.html">
    206
   </a>
   <a href="古今事文类聚_page207.html">
    207
   </a>
   <a href="古今事文类聚_page208.html">
    208
   </a>
   <a href="古今事文类聚_page209.html">
    209
   </a>
   <a href="古今事文类聚_page210.html">
    210
   </a>
   <span class="current-page">
    211
   </span>
   <a href="古今事文类聚_page212.html">
    212
   </a>
   <a href="古今事文类聚_page213.html">
    213
   </a>
   <a href="古今事文类聚_page214.html">
    214
   </a>
   <a href="古今事文类聚_page215.html">
    215
   </a>
   <a href="古今事文类聚_page216.html">
    216
   </a>
   <span>
    ...
   </span>
   <a href="古今事文类聚_page212.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
