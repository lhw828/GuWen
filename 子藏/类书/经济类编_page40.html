<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 40 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 40 页/共 74 页
  </h1>
  <div class="content">
   旗帜精明舟中皆战掉失色而玠自若也徐命
　　吏班赏防退谓之曰儒者乃有此人玠乆欲诛
　　防独患其握重兵居外谋于亲将杨成成曰今
　　纵弗诛养成其势后一举足西蜀危矣玠意遂
　　决夜召防计事潜以成代领其众防才离营而
　　新将以单骑入矣防至玠斩之
　　元世祖时西北诸王闻纳延反多从之者帝以
　　为忧宿卫士阿实克巴哈曰莫若先抚安诸王
　　乃行天讨则叛者势自孤矣帝曰善尔试为朕
　　行之乃北説诸王纳延曰大王闻纳延反邪曰
　　闻之大王知纳延已遣使自归邪曰不知也曰
　　闻大王等皆欲为纳延外应今纳延既自归矣
　　是独大王与主上抗耳大王何不往见上自陈
　　为万全计纳延许之于是诸王之谋皆解帝遂
　　议亲讨之以左丞李庭等将汉军用汉法以战
　　既而纳延之党金嘉努塔布岱拥众号十万进
　　逼乘舆帝亲麾诸军围之纳延坚壁不出司农
　　卿帖格曰彼众我寡当以疑退之于是帝张盖
　　据胡床坐帖格进酒塔布岱按兵觇之不敢进
　　李庭曰彼夜当遁耳乃引壮士十余人抱火炮
　　夜入其阵炮发果自溃散帝曰何以知之庭曰
　　兵虽多而无纪律见车驾驻此而不战必疑有
　　大军继之是以知其必遁遂命庭将汉军伊实
　　特穆尔将古军并进乃顔败走追执之
　　折奸【八则】
　　晋文公既定周襄王于郏王劳之以地辞请隧焉王弗许曰昔我先王之有天下也规方千里以为甸服以供上帝山川百神之祀以备百姓兆民之用以待不庭不虞之患其余以均分公侯伯子男使各有宁宇以顺及天地无逢其灾害先王岂有赖焉内官不过九御外官不过九品足以供给神只而已岂敢厌纵其耳目心腹以乱百度亦唯是死生之服物采章以临长百姓而轻重布之王何异之有今天降祸灾于周室余一人仅亦守府又不侫以勤叔父而班先王之大物以赏私德其叔父实应且憎以非余一人余一人岂敢有爱也先民有言曰改玉改行叔父若能光裕大德更姓改物以创制天下自显庸也而缩取备物以镇抚百姓余一人其流辟于裔土何辞之与有若犹是姬姓也尚将列为公侯以复先王之职大物其未可改也叔父其茂昭明德物将自至余敢以私劳变前之大章以忝天下其若先王与百姓何何政令之为也若不然叔父有地而隧焉余安能知之文公遂不敢请受地而还
　　楚子伐陆浑之戎遂至于雒观兵于周疆定王使王孙满劳楚子楚子问鼎之大小轻重焉对曰在德不在鼎昔夏之方有德也逺方图物贡金九牧铸鼎象物百物而为之备使民知神奸故民入川泽山林不逢不若魑魅罔两莫能逄之用能协于上下以承天休桀有昏德鼎迁于商载祀六百商纣暴虐鼎迁于周德之休明虽小重也其奸囬昏乱虽大轻也天祚明德有所底止成王定鼎于郏鄏卜世三十卜年七百天所命也周德虽衰天命未改鼎之轻重未可问也
　　汉髙后立诸吕为三王擅权用事朱虚侯年二十有气力忿刘氏不得职尝入侍髙后燕饮髙后令朱虚侯刘章为酒吏章自请曰臣将种也请得以军法行酒髙后曰可酒酣章进饮歌舞已而曰请为太后言耕田歌髙后儿子畜之笑曰顾而父知田耳若生而为王子安知田乎章曰臣知之太后曰试为我言田章曰深耕穊种立苗欲疏非其种者锄而去之吕后黙然顷之诸吕有一人醉亡酒章追拔劒斩之而还报曰有亡酒一人臣谨行法斩之太后左右皆大惊业已许其军法无以罪也因罢自是之后诸吕惮朱虚侯虽大臣皆依朱虚侯刘氏为益彊
　　晋明帝时郄鉴镇合肥王敦忌之表为尚书令征还道经姑孰与敦相见敦谓曰乐彦辅短才耳后生流宕言违名检考之以实岂胜满武狄邪鉴曰拟人必于其伦彦辅道韵平淡体识冲粹处倾危之朝不可得而亲疏及愍懐太子之废可谓柔而有正武狄失节之士何可同日而言敦曰愍懐废徙之际交有危机之急人何能以死守之乎以此相方其不减明矣鉴曰丈夫既洁身北面义同在三岂可偷生屈节腼顔天壤邪茍道数终极固当存亡以之耳敦素懐无君之心闻鉴言大忿之遂不复相见拘留不遣敦之党与譛毁日至鉴举止自若初无惧心敦谓钱鳯曰郄道徽儒雅之士名位既重何得害之乃放还台鉴遂与帝谋灭敦
　　唐鱼朝恩欲奉代宗幸河中以避吐藩恐羣臣论议不一一旦百官入朝立班乆之閤门不开朝恩忽从禁军十余人操白刃而出宣言吐蕃数犯郊畿车驾欲幸河中何如公卿皆错愕不知所对有刘给事者独出班抗声曰敕使反邪今屯军如云不戮力扞寇而遽欲胁天子弃宗庙社稷而去非反而何朝恩惊沮而退事遂寝王庭凑围牛元翼于深州官军三面救之皆以乏粮不能进深州围益急朝廷不得已以廷凑为成德节度使以兵部侍郎韩愈为宣慰使韩愈既行众皆危之诏愈至境更观事势勿遽入愈曰止君之仁死臣之义遂徃至镇庭凑防刃弓以逆之及馆甲士罗于庭庭凑言曰所以纷纷者乃此曹所为非庭凑心愈厉声曰天子以尚书有将帅材故赐之节钺不知尚书乃不能与徤儿语邪甲士前曰先太师为国击走朱滔血衣犹在此军何负朝廷乃以为贼乎愈曰汝曹尚能记先太师则善矣夫逆顺之为祸福岂逺邪自禄山思明以来至元济师道其子孙有今尚存仕宦者乎田令公以魏博归朝廷子孙虽其孩提皆为美官王承元以此军归朝廷弱冦为节度使刘悟李祐今皆为节度使汝曹亦闻之乎庭凑曰侍郎来欲使庭凑何为愈曰神防六军之将如牛元翼者不少但朝廷顾大体不可弃之耳尚书何为围之不置庭凑曰即当出之因与愈宴礼而归之未防牛元翼将十骑突围出深州大将臧平等举城降庭凑责其乆坚守杀平等将吏百八十余人后梁时淮南张颢徐温専制军政农威王杨渥心不能平欲去之而未能二人不自安共谋弑王分其地以臣于梁颢遣其党纪祥等弑王于寝室诈云暴薨颢集将吏于府庭夹道及庭中堂上皆列白刃令诸将悉去卫从然后入颢厉声问曰嗣王已薨军府谁当主之三问莫应颢气色益怒幕僚严可求前密启曰军府至大四境多虞非公代之不可然今日则恐太速颢曰何谓速也可求曰刘威陶雅李遇李简皆先王之等夷公今自立此曹肯为公下乎不若立防主辅之诸将孰敢不从颢黙然乆之可求因屏左右急书一纸置防中麾同列诣使宅贺众莫测其所为既至可求跪读之乃太夫人史氏教也大要言先王创业艰难嗣王不幸蚤世隆演次当立诸将宜无负杨氏善辅导之词防明切颢气色皆沮以其义正不敢夺遂奉威王弟隆演称淮南留后东面诸道行营都统既罢副都统朱瑾诣可求所居曰瑾年十六七即横戈跃马冲犯大敌未尝畏慑今日对颢不觉流汗公面折之如无人乃知瑾匹夫之勇不及公逺矣因以兄事之
　　宋张九成等皆言和议非计秦桧恶之九成绍兴初举进士对防直言无隠及为刑部侍郎防金人议和九成言于赵鼎曰金实厌兵而张虚声以撼中国耳因陈十事云彼诚能从吾所言则与之和使权在朝廷鼎罢相桧诱之曰且成桧此事九成曰九成胡为异议特不可苟安耳桧曰立朝湏优游委曲九成曰未有枉已而能直人者髙宗问以和议九成对曰敌情多诈不可不察桧尤恶之
　　问罪【四则】
　　汉楚乆相持未决丁壮苦军旅老弱罢转饟汉王项羽相与临广武之间而语项羽欲与汉王独身挑战汉王数项羽曰始与项羽俱受命懐王曰先入定关中者王之项羽负约王我于蜀汉罪一项羽矫杀卿子冠军而自尊罪二项羽已救赵当还报而擅刼诸侯兵入关罪三懐王约入秦无暴掠项羽烧秦宫室掘始皇帝塜私收其财物罪四又彊杀秦降王子婴罪五诈阬秦子弟新安二十万王其将罪六项羽皆王诸将善地而徙逐故主令臣下争叛逆罪七项羽出逐义帝彭城自都之夺韩王地并王梁楚多自予罪八项羽使人隂弑义帝江南罪九夫为人臣而弑其主杀已降为政不平主约不信天下所不容大逆无道罪十也吾以义兵从诸侯诛残贼使刑余罪人击杀项羽何苦乃与公挑战项羽大怒伏弩射中汉王汉王伤胷乃扪足曰虏中吾指汉王病创卧张良彊请汉王起行劳军以安士卒毋令楚乘胜于汉
　　武帝年长老而太子不幸薨未有所立燕王旦使来上书请身入宿衞于长安孝武见其书击地怒曰生子当置之齐鲁礼义之乡乃置之燕赵果有争心不让之端见矣于是使使即斩其使者于阙下会武帝崩昭帝初立旦果怨望大臣自以长子当立与齐王子刘泽等谋为叛逆出言曰我安得弟在者今立者乃大将军子也欲发兵事觉当诛昭帝缘恩寛忍抑案不公卿大臣请遣宗正与大中大夫公户满意御史二人偕往使燕风喻之到燕各异日更见责王宗正曰主宗室诸刘属籍先见王为列陈道昭帝实武帝子状侍御史乃复见王责之以正法问王欲兵罪名明白当坐之汉家有正法王犯纎介小罪过即行法直断耳安能寛王惊动以文法王意益下心恐公户满意习于经术最后见王称引古今通义国家大礼文章尔雅谓王曰古者天子必内有异姓大夫所以正骨肉也外有同姓大夫所以正异族也周公辅成王诛其两弟故治武帝在时尚能寛王今天子始立年防富于春秋未临政委任大臣古者诛罪不阿亲戚故天下治方今大
　　臣辅政奉法直行无敢所阿恐不能寛王王可
　　自谨无自令身死国灭为天下笑于是燕王旦
　　乃恐惧服罪叩头谢过大臣欲和合骨肉难伤
　　之以法其后旦复与左将军上官桀等谋反宣言曰我次太子太子不在我当立大臣共抑我云云大将军光辅政与公卿大臣议曰燕王旦不改
　　过悔正行恶不变于是修法直断行罚诛旦自
　　杀国除
　　汉将弓髙侯颓当遗胶西王卬书曰奉诏诛不
　　义降者赦其罪复故不降者灭之王何处湏以
　　从事王肉叩头汉军壁谒曰臣卬奉法不谨
　　惊骇百姓乃苦将军逺道至于穷国敢请葅醢
　　之罪弓髙侯执金皷见之曰王苦军事愿闻王
　　发兵状王顿首膝行对曰今者鼂错天子用事臣变更髙皇帝法令侵夺诸侯地卬等以为不义
　　恐其败乱天下七国发兵且以诛错今闻错已诛卬等谨以罢兵归将军曰王茍以错不善何不
　　以闻及未有诏虎符擅发兵击义国以此观之
　　意非欲诛错也乃出诏书为王读之读之讫曰
　　王其自图王曰如卭等死有余罪遂自杀
　　唐僖宗加淮南节度使髙骈兼侍中罢其盐铁
　　转运使骈既失兵柄又解利权攘袂大诟遣幕
　　僚顾云草表自诉言辞不逊其略曰是陛下不
　　用微臣固非微臣有负陛下奸臣未悟陛下犹
　　迷不思宗庙之焚烧不痛园林之开毁王铎偾
　　军之将崔安潜在蜀贪黩岂二儒士能戢强兵
　　今之所用上至帅臣下及禆将以臣所料悉可
　　坐擒无使百代有抱恨之臣千古留刮席之耻臣但虑冦生东土刘氏复兴即轵道之灾岂独往日今贤才在野憸人满朝致陛下为亡国之君此子等计将安出上命郑畋草诏切责之其略曰绾利则牢盆在手主兵则都统当权直言京北京西神防诸镇悉在指挥之下可知董制之权而又贵作司徒荣为太尉以为不用如何为用乎朕缘乆付卿兵柄不能翦荡元凶自天长漏网过淮不出一兵袭逐奄残京国首尾三年广陵之师未离封部忠臣积望勇士兴讥所以擢用元臣诛夷巨冦从来倚仗之意一旦控告无门凝睇东南惟増凄恻谢破苻坚于淝水裴度平元济于淮西未必儒臣不如武将又谓宗庙焚烧园陵开毁龟玉毁椟谁之过与奸臣未悟之言何人肯认陛下犹迷之语朕不敢当卿尚不能防黄巢于天长安能坐擒诸将卿云刘氏复兴不知谁为魁首比朕于刘子婴何太诬罔况天步未倾皇纲尚整三灵不昧百度俱存君臣之礼仪上下之名分所宜遵守未可堕陵朕虽冲人安得轻侮骈臣节既亏自是贡赋遂絶
　　不受叛人【七则】
　　盟于寗母谋郑故也管仲言于齐侯曰臣闻之招擕以礼怀逺以德德礼不易无人不怀齐侯修礼于诸侯诸侯官受方物郑伯使大子华听命于会言于齐侯曰泄氏孔氏子人氏三族实违君命若君去之以为成我以郑为内臣君亦无所不利焉齐侯将许之管仲曰君以礼与信属诸侯而以奸终之无乃不可乎子父不奸之谓礼守命共时之谓信违此二者奸莫大焉公曰诸侯有讨于郑未捷今茍有衅从之不亦可乎对曰君若绥之以德加之以训辞而帅诸侯以讨郑郑将覆亡之不暇岂敢不惧若揔其罪人以临之郑有辞矣何惧且夫合诸侯以崇德也会而列奸何以示后嗣夫诸侯之会其德刑礼义无国不记记奸之位君盟替矣作而不记非盛德也君其勿许郑必受盟夫子华既为大子而求介于大国以弱其国亦必不免郑有叔詹堵叔师叔三良为政未可间也齐侯辞焉子由是得罪于郑
　　莒纪公生大子仆又生季佗爱季佗而黜仆且多行无礼于国仆因国人以弑纪公以其宝玉来奔纳诸宣公公命与之邑曰今日必授季文子使司冦出诸竟曰今日必逹公问其故季文子使大史克对曰先大夫臧文仲教行父事君之礼行父奉以周旋弗敢失队曰见有礼于其君者事之如孝子之养父母也见无礼于其君者诛之如鹰鹯之逐鸟雀也先君周公制周礼曰则以观德德以处事事以度功功以食民作誓命曰毁则为贼掩贼为藏窃贿为盗盗器为奸主藏之名赖奸之用为大凶德有常无赦在九刑不忘行父还观莒仆莫可则也孝敬忠信为吉德盗贼藏奸为凶德夫莒仆则其孝敬则弑君父矣则其忠信则窃宝玉矣其人则盗贼也其器则奸兆也保而利之则主藏也以训则昏民无则焉不度于善而皆在于凶德是以去之昔髙阳氏有才子八人苍舒隤敳梼戭大临尨降庭坚仲容叔逹齐圣广渊明允笃诚天下之民谓之八恺髙辛氏有才子八人伯奋仲堪叔献季仲伯虎仲熊叔豹季貍忠肃共懿宣慈惠和天下之民谓之八元此十六族也世济其美不陨其名以至于尧尧不能举舜臣尧举八恺使主后土以揆百事莫不时序地平天成举八元使布五教于四方父义母慈兄友弟共子孝内平外成昔帝鸿氏有不才子掩义隐贼好行凶德丑类恶物顽嚚不友是与比周天下之民谓之浑敦少皥氏有不才子毁信废忠崇饰恶言靖谮庸囘服防搜慝以诬盛德天下之民谓之穷竒颛项氏有不才子不可教训不知话言告之则顽舎之则嚚傲狠明德以乱天常天下之民谓之梼杌此三族也世济其凶增其恶名以至于尧尧不能去缙云氏有不才子贪于饮食冐于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮舜臣尧賔于四门流四凶族浑敦穷竒梼杌饕餮投诸四裔以御魑魅是以尧崩而天下如一同心戴舜以为天子以其举十六相去四凶也故虞书数舜之功曰慎徽五典五典克从无违教也曰纳于百揆百揆时序无废事也曰賔于四门四门穆穆无凶人也舜有太功二十而为天子今行父虽未获一吉人去一凶矣于舜之功二十之一也庶几免于戾乎莒大子仆杀纪公以其寳来奔宣公使仆人以书命季文子曰夫莒大子不惮以吾故杀其君而以寳来其爱我甚矣为我予之邑今日必授无逆命矣里革遇之而更其书曰夫莒大子杀其君而窃其寳来不识穷固又求自迩为我流之于夷今日必通无逆命矣明日有司复命公诘之仆人以里革对公执之曰违君命者女亦闻之乎对曰臣以死奋笔奚啻其闻之也臣闻之曰毁则者为贼掩贼者为臧窃寳者为轨用轨之财者为奸使君为臧奸者不可不去也臣违君命者亦不可不杀也公曰寡人实贪非子之罪也乃舎之
　　邾庶其以漆闾丘来奔季武子以公姑姊妻之皆有赐于其从者于是鲁多盗季孙谓臧武仲曰子盍诘盗武仲曰不可诘也纥又不能季孙曰我有四封而诘其盗何故不可子为司冦将盗是务去若之何不能武仲曰子召外盗而大礼焉何以止吾盗子为正卿而来外盗使纥去之将何以能庶其窃邑于邾以来子以姫氏妻之而与之邑其从者皆有赐焉若大盗礼焉以君之姑姊与其大邑其次皁牧舆马其小者衣裳劔带是赏盗也赏而去之其或难焉纥也闻之在上位者洒濯其心壹以待人轨度其信可明征也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎
　　晋荀吴帅师伐鲜虞围鼓鼓人或请以城叛穆子弗许左右曰师徒不勤而可以获城何故不为穆子曰吾闻诸叔向曰好恶不愆民知所适事无不济或以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇民力能则进否则退量力而行吾不可以欲城而迩奸所防滋多使鼓人杀叛人而缮守备围鼔三月鼓人或请降使其民见曰犹有食色姑脩而城军吏曰获城而弗取勤民而顿兵何以事君穆子曰吾以事君也获一邑而教民怠将焉用邑邑以贾怠不如完旧贾怠无卒弃旧不祥鼓人能事其君我亦能事吾君率义不爽好恶不愆城可获而民知义所有死命而无二心不亦可乎鼓人告食竭力尽而后取之克鼔而反不戮一人以鼓子防鞮归
　　唐文宗时李徳裕简蜀兵羸弱者去四千余人复募少壮者千人募北兵得千五百人与土兵参居转相训习日益精练所作兵器无不坚利至是吐蕃维州副使悉怛谋请降尽帅其众奔成都德裕遣兵据其城具奏其状事下尚书省集百官议皆请如德裕防牛僧孺曰吐蕃之境四面各万里失一维州未能损其势比来修好约罢戍兵中国御戎守信为上彼若来责曰何事失信养马蔚茹川上平凉阪万骑缀囘中怒气直辞不三日至咸阳桥此时西南数千里外得百维州何所用之徒弃诚信有害无利此匹夫所不为况天子乎上以为然诏德裕以其城及悉怛谋等悉归之吐蕃吐蕃诛之于境上极其惨酷德裕由是怨僧孺益深
　　髙丽将赵位宠以四十余城叛附金金主曰朕怀绥万邦岂助叛臣为虐执其使付髙丽位宠伏诛









　　经济类编卷五十九
&lt;子部,类书类,经济类编&gt;
　　钦定四库全书
　　经济类编卷六十
　　明　冯琦冯瑗　撰
　　武功类六
　　谏止征伐【三十一则】
　　周穆王将征犬戎祭公谋父谏曰不可先王耀徳不观兵夫兵戢而时动动则威观则玩玩则无震是故周文公之颂曰载戢干戈载櫜弓矢我求懿徳肆于时夏允王保之先王之于民也茂正其徳而厚其性阜其财求而利其器用明利害之乡以文脩之使务利而避害懐徳而畏威故能保世滋大昔我先世后稷以服事虞夏及夏之衰也弃稷弗务我先王不窋用失其官而自窜于戎翟之间不敢怠业时序其徳纂修其绪修其训典朝夕恪勤守以惇笃奉以忠信奕世载徳不忝前人至于武王昭前之光明而加之以和事神保民莫不欣喜商王帝辛大恶于民庶民弗忍欣戴武王以致戎于商牧是先王非务武也勤恤民隠而除其害也奉先王之制邦内甸服邦外侯服侯卫宾服蛮夷要服戎翟荒服甸服者祭侯服者祀宾服者享要服者贡荒服者王日祭月祀时享嵗贡终王先王之训也有不祭则修意有不祀则修言有不享则修文有不贡则修名有不王则修徳序成而有不至则修刑于是乎有刑不祭伐不祀征不享让不贡告不王于是乎有刑罚之辟有攻伐之兵有征讨之备有威让之令有文告之辞布令陈辞而又不至则又增修于徳无勤民于远是以近无不听远无不服今自大毕伯仕之终也犬戎氏以其职来王天子曰予必以不享征之且观之兵其无乃废先王之训而王几顿乎吾闻夫犬戎树惇能帅旧徳而守终纯固其有以御我矣王不听遂征之得四白狼四白鹿以归自是荒服者不至
　　郑之入滑也滑人听命师还又即卫成公子士泄堵俞弥帅师伐滑王使伯服游孙伯如郑请滑郑伯怨惠王之入而不与厉公爵也又怨襄王之与卫滑也故不听王命而执二子王怒将以狄伐郑富辰谏曰不可臣闻之大上以徳抚民其次亲亲以相及也昔周公吊二叔之不咸故封建亲戚以蕃屏周管蔡郕霍鲁卫毛耼郜雍曹滕毕原酆郇文之昭也邘晋应韩武之穆也凡蒋邢茅胙祭周公之也召穆公思周徳之不类故纠合宗族于成周而作诗曰棠棣之华鄂不凡今之人莫如兄弟其四章曰兄弟防于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勲亲亲昵近尊贤徳之大者也即聋从昧与顽用嚚奸之大者也弃徳崇奸祸之大者也郑有平惠之勲又有厉宣之亲弃嬖宠而用三良于诸姫为近四徳具矣耳不听五声之和为聋目不别五色之章为昧心不则徳义之经为顽口不道忠信之言为嚚狄皆则之四奸具矣周之有懿徳也犹曰莫如兄弟故封建之其懐柔天下也犹惧有外侮扞御侮者莫如亲亲故以亲屏周召穆公亦云今周徳既衰于是乎又渝周召以从诸奸无乃不可乎民未忘祸王又兴之其若文武何王弗听使頽叔桃子出狄师夏狄伐郑取栎王徳狄人将以其女为后富辰谏曰不可臣闻之曰报者倦矣施者未厌狄固贪惏王又启之女徳无极妇怨无终狄必为患王又弗听
　　汉淮南王安谏伐闽越书　陛下临天下布徳施惠缓刑罚薄赋敛哀鳏寡恤孤独养耆老振匮乏盛徳上隆和泽下洽近者亲附远者懐徳天下摄然人安其生自以没身不见兵革今闻有司举兵将以诛越臣安窃为陛下重之越方外之地劗髪文身之民也不可以冠带之国法度理也自三代之盛胡越不与受正朔非彊弗能服威弗能制也以为不居之地不牧之民不足以烦中国也故古者封内甸服封外侯服侯卫宾服蛮夷要服戎狄荒服远近执异也自汉初定已来七十二年吴越人相攻击者不可胜数然天子未尝举兵而入其地也臣闻越非有城郭邑里也处谿谷之间篁竹之中习于水鬬便于用舟地深昧而多水险中国之人不知其执阻而入其地虽百不当其一得其地不可郡县也攻之不可暴取也以地图察其山川要塞相去不过寸数而间独数百千里阻险林丛弗能尽着视之若易行之甚难天下赖宗庙之灵方内大宁戴白之老不见兵革民得夫妇相守父子相保陛下之徳也越人名为藩臣贡酎之奉不输大内一卒之用不给上事自相攻击而陛下兵救之是反以中国而劳蛮夷也且越人愚戆轻薄负约反覆其不用天子之法度非一日之积也一不奉诏举兵诛之臣恐后兵革无时得息也间者数年嵗比不登民待卖爵赘子以接衣食赖陛下徳泽振救之得毋转死沟壑四年不登五年复蝗民生未复今兵行数千里资衣粮入越地舆轿而隃领拕舟而入水行数百千里夹以深林丛竹水道上下击石林中多蝮蛇猛兽夏月暑时呕泄霍乱之病相随属也曾未施兵接刃死伤者必众矣前时南海王反陛下先臣使将军间忌将兵击之以其军降处之上淦后复反防天暑多雨楼舩卒水居击櫂未战而疾死者过半亲老涕泣孤子謕号破家散业迎尸千里之外裹骸骨而归悲哀之气数年不息长老至今以为记曾未入其地而祸已至此矣臣闻军旅之后必有防年言民之各以其愁苦之气薄隂阳之和感天地之精而灾气为之生也陛下徳配天地明象日月恩至禽兽泽及草木一人有饥寒不终其天年而死者为之凄怆于心今方内无狗吠之警而使陛下甲卒死亡暴露中原霑渍山谷邉境之民为之早闭晏开鼂不及夕臣安窃为陛下重之不习南方地形者多以越为人众兵彊能难邉城淮南全国之时多为邉吏臣窃闻之与中国异限以髙山人迹所絶车道不通天地所以隔内外也其入中国必下领水领水之山峭峻漂石破舟不可以大船载食粮下也越人欲为变必先田余于界中积食粮廼入伐材治船邉城守诚谨越人有入伐材者辄收捕焚其积聚虽百越奈邉城何且越人緜力薄材不能陆战又无车骑弓弩之用然而不可入者以保地险而中国之人不能其水土也臣闻越甲卒不下数千万所以入之五倍廼足挽车奉饟者不在其中南方暑湿近夏瘅热暴露水居蝮蛇蠚生疾疠多作兵未血刃而病死者什二三虽举越国而虏之不足以偿所亡臣闻道路言闽越王弟甲弑而杀之甲以诛死其民未有所属陛下若欲来内处之中国使重臣临存施徳垂赏以招致之此必携幼扶老以归圣徳若陛下无所用之则继其絶世存其亡国建其王侯以为畜越此必委质为藩臣世共贡职陛下以方寸之印丈二之组镇抚方外不劳一卒不顿一防而威徳并行今以兵入其地此必震恐以有司为欲屠灭之也必雉兎逃入山林险阻背而去之则复相羣聚留而守之歴嵗经年则士卒罢勌食粮乏絶男子不得耕稼树种妇人不得纺绩织絍丁壮从军老弱转饷居者无食行者无粮民苦兵事亡逃者必众随而诛之不可胜尽盗贼必起臣闻长老言秦之时尝使尉屠睢击越又使监禄凿渠通道越人逃入深山林丛不可得攻留军屯守空地旷日持久士卒劳倦越廼出击之秦兵大破廼适戍以备之当此之时外内骚动百姓靡敝行者不还往者莫反皆不聊生亡逃相从羣为盗贼于是山东之难始兴此老子所谓师之所处荆棘生之者也兵者防事一方有急四面皆从臣恐变故之生奸邪之作由此始也周易曰髙宗伐鬼方三年而克之鬼方小蛮夷髙宗殷之盛天子也以盛天子伐小蛮夷三年而后克言用兵之不可不重也臣闻天子之兵有征而无战言莫敢校也如使越人死徼幸以逆执事之顔行厮舆之卒有一不备而归者虽得越王之首臣犹窃为大汉羞之陛下以四海为境九州为家八薮为囿江汉为池生民之属皆为臣妾人徒之众足以奉千官之共租税之收足以给乗舆之御玩心神明秉执圣道负黼依凭玉几南面而听断号令天下四海之内莫不响应陛下垂徳惠以覆露之使元元之民安生乐业则泽被万世之子孙施之无穷天下之安犹泰山而四维之也夷狄之地何足以为一日之闲而烦汗马之劳乎诗云王犹允塞徐方既来言王道甚大而远方懐之也臣闻之农夫劳而君子养焉愚者言而智者择焉臣安幸得为陛下守藩以身为障蔽人臣之任也邉境有警爱身之死而不毕其愚非忠臣也臣安窃恐将吏之以十万之师为一使之任也
　　主父偃谏伐匈奴书　臣闻明主不恶切谏以博观忠臣不敢避重诛以直諌是故事无遗防而功流万世今臣不敢隠忠避死以效愚计愿陛下幸赦而少察之司马法曰国虽大好战必亡天下虽平忘战必危天下既平天子大凯春搜秋狝诸侯春振旅秋治兵所以不忘战也且夫怒者逆徳也兵者凶器也争者末节也古之人君一怒必伏尸流血故圣王重行之夫务战胜穷武事者未有不悔者也昔秦皇帝任战胜之威蚕食天下并吞战国海内为一功齐三代务胜不休欲攻匈奴李斯谏曰不可夫匈奴无城郭之居委积之守迁徙鸟举难得而制也轻兵深入粮食必絶运粮以行重不及事得其地不足以为利得其民不可调而守也胜必弃之非民父母靡敝中国甘心匈奴非完计也秦皇帝不听遂使蒙恬将兵而攻胡郤地千里以河为境地固泽卤不生五谷然后发天下丁男以守洮河暴兵露师十有余年死者不可胜数终不能逾河而北是岂人众之不足兵革之不备哉其势不可也又使天下蜚刍挽粟起于东腄琅邪负海之郡转输北河率三十钟而致一石男子疾耕不足于粮饟女子纺绩不足于帷幕百姓靡敝孤寡老弱不能相养道死者相望葢天下始叛秦也及至髙皇帝定天下畧地于邉闻匈奴聚于代谷之外而欲击之御史成进谏曰不可夫匈奴兽聚而鸟散从之如搏影今以陛下盛徳攻匈奴臣窃危之髙帝不听遂至代谷果有平城之围髙帝悔之廼使刘敬往结和亲之约然后天下亡干戈之事故兵法曰兴师十万日费千金夫秦常积众暴兵数十万人虽有覆军杀将系虏单于之功适足以结怨深讐不足以偿天下之费夫匈奴难得而制非一世也行盗侵敺所以为业也天性固然上自虞夏殷周固不程督禽兽畜之不比为人夫上不观虞夏殷周之统而下修近世之失此臣之所以大恐百姓之所疾苦也且夫兵久则变生事苦则虑易乃使邉境之民靡敝愁苦而有离心将吏相疑而外市故尉佗章邯得成其私也夫秦政之所以不行者权分乎二子此得失之效也故周书曰安危在出令存亡在所用愿陛下详察之少加意而熟虑焉
　　魏相谏击匈奴书　臣闻之救乱诛暴谓之义兵兵义者王敌加于己不得已而起者谓之应兵兵应者胜争恨小故不忍愤怒者谓之忿兵兵忿者败利人土地货宝者谓之贪兵兵贪者破恃国家之大矜民人之众欲见威于敌者谓之骄兵兵骄者灭此五者非但人事乃天道也间者匈奴尝有善意所得汉民辄奉归之未有犯于邉境虽争屯田车师不足致意中今闻诸将军欲兴兵入其地臣愚不知此兵何名者也今邉郡困乏父子共犬羊之裘食草莱之实常恐不能自存难以动兵军旅之后必有防年言民以其愁苦之气伤隂阳之和也出兵虽胜犹有后忧恐灾害之变因此以生今郡国守相多不实选风俗尤薄水旱不时案今年计子弟杀父兄妻杀夫者凡二百二十人臣愚以为非小变也今左右不忧此乃欲发兵报纎介之忿于逺夷殆孔子所谓吾恐季孙之忧不在颛臾而在萧墙之内也愿陛下与平昌侯乐昌侯平恩侯及有识者详议乃可
　　贾捐之罢珠厓对　臣幸得遭明盛之朝蒙危言之策无忌讳之患敢昧死竭卷卷臣闻尧舜圣之盛也禹入圣域而不优故孔子称尧曰大哉韶曰尽善禹曰无间以三圣之徳地方不过数千里西被流沙东渐于海朔南暨声教迄于四海欲与声教则治之不欲与者不彊治也故君臣歌徳含气之物各得其宜武丁成王殷周之大仁人也然地东不过江黄西不过氐羌南不过蛮荆北不过朔方是以颂声并作视听之类咸乐其生越裳氏重九译而献此非兵革之所能致及其衰也南征不还齐桓捄其难孔子定其文以至乎秦兴兵远攻贪外虚内务欲广地不虑其害然地南不过闽越北不过太原而天下溃畔祸卒在于二世之末长城之歌至今未絶赖圣汉初兴为百姓请命平定天下至孝文皇帝闵中国未安偃武行文则断狱数百民赋四十丁男三年而一事时有献千里马者诏曰鸾旗在前属车在后吉行日五十里师行日三十里朕乗千里之马独先安之于是还马与道里费而下诏曰朕不受献也其令四方毋求来献当此之时逸游之乐絶竒丽之赂塞郑卫之倡微矣夫后宫盛色则贤者隠处佞人用事则诤臣杜口而文帝不行故谥为孝文庙称太宗至孝武皇帝元狩六年太仓之粟红腐而不可食都内之钱贯朽而不可校廼探平城之事录冒顿以来数为邉害籍兵厉马因富民以攘服之西连诸国至于安息东过碣石以莬乐浪为郡北郤匈奴万里更起营塞制南海以为八郡时天下断狱万数民赋数百造盐铁酒之利以佐用度犹不能足当此之时冦贼并起军旅数父战死于前子鬬伤于后女子乗亭鄣孤儿号于道老母寡妇饮泣巷哭遥设虚祭想魂乎万里之外淮南王盗写虎符隂聘名士关东公孙勇等诈为使者是皆廓地防大征伐不休之故也今天下独有关东关东大者独有齐楚民众久困连年流离离其城郭相枕席于道路人情莫亲父母莫乐夫妇至嫁妻卖子法不能禁义不能止此社稷之忧也今陛下不忍悁悁之忿欲驱士众挤之大海之中快心幽防之地非所以救助饥馑保全元元也诗云蠢尔蛮荆大邦为讐言圣人起则后服中国衰则先畔动为国家难自古而患之久矣何况廼复其南方万里之蛮乎骆越之人父子同川而浴相习以鼻饮与禽兽无异本不足郡县置也颛颛独居一海之中雾露气湿多毒草虫虵水土之害人夫见虏战士自死又非独珠厓有珠犀瑇瑁也弃之不足惜不击不损威其民譬犹鱼鼈何足贪也臣窃以往者羌军言之暴师曾未一年兵出不逾千里费四十余万万大司农钱尽廼以少府禁钱续之夫一隅为不善费尚如此况于劳师逺攻亡士毋功乎求之往古则不合施之当今又不便臣愚以为非冠带之国禹贡所及春秋所治皆可且无以为愿遂弃珠厓专用恤关东为忧
　　严尤谏伐匈奴书　臣闻匈奴为害所从来久矣未闻上世有必征之者也后世三家周秦汉征之然皆未有得上策者也周得中策汉得下策秦无策焉当周宣王时猃狁内侵至于泾阳命将征之尽境而还其视戎狄之侵譬犹蟁蝱之螫殴之而已故天下称明是为中策汉武帝选将练兵约赍轻粮深入远戍虽有克获之功胡辄报之兵连祸结三十余年中国罢耗匈奴亦创艾而天下称武是为下策秦始皇不忍小耻而轻民力筑长城之固延袤万里转输之行起于负海疆境既完中国内竭以丧社稷是为无策今天下遭阳九之戹比年饥馑西北邉尤甚发三十万众具三百日粮东援海岱南取江淮然后乃备计其道里一年尚未集合兵先至者聚居暴露师老械弊势不可用此一难也邉既空虚不能奉军粮内调郡国不相及属此二难也计一人三百日食用糒十八斛非牛力不能胜牛又当自赍食加二十斛重矣胡地沙卤多乏水草以往事揆之军出未满百日牛必物故且尽余粮尚多人不能负此三难也胡地秋冬甚寒春夏甚风多赍鬴复薪炭重不可胜食糒饮水以歴四时师有疾疫之忧是故前世伐胡不过百日非不欲久势力不能此四难也辎重自随则轻鋭者少不得疾行虏徐遁逃势不能及幸而逢虏又累辎重如遇险阻衔尾相随虏要遮前后危殆不测此五难也大用民力功不可必立臣伏忧之今既发兵宜纵先至者令臣尤等深入电击且以创艾胡虏莽不聼尤言转兵谷如故天下骚动
　　伏湛谏征渔阳疏　臣闻文王受命而征伐五国必先询之同姓然后谋于羣臣加占蓍以定行事故谋则成卜则吉战则胜其诗曰帝谓文王询尔仇方同尔兄弟以尔钩援与尔临冲以伐崇庸崇国城守先退后伐所以重人命俟时而动故参分天下而有二陛下承大乱之极受命而帝兴明祖宗出入四年而灭檀乡制五校降铜马破赤眉诛邓奉之属不为无功今京师空匮资用不足未能服近而先事邉外且渔阳之地逼接北狄黠虏困迫必求其助又今所过县邑尤为困乏种麦之家多在城郭闻官兵将至当已收之矣大军远涉二千余里士马罢劳转粮艰阻今兖豫青冀中国之都而冦贼从横未及从化渔阳以东本备邉塞地接外虏贡赋微薄安平之时尚资内郡况今荒耗岂足先图而陛下舍近务远弃易求难四方疑恠百姓怨惧诚臣之所惑也复愿远览文王重兵博谋近思征伐前后之宜顾问有司使极愚诚采其所长择之圣虑以中土为忧念和帝初立议遣车骑将军窦宪与征西将军耿秉击匈奴鲁恭上疏　陛下亲劳圣思日昃不食忧在军役诚欲以安定北陲为人除患定万世之计也臣伏思之未见其便社稷之计万人之命在于一举数年以来秋稼不熟人食不足仓库空虚国无蓄积防新遭大忧人懐恐惧陛下躬大圣之徳履至孝之行尽谅隂三年听于宰百姓阙然三时不闻警跸之音莫不懐思皇皇如有求而弗得今乃以盛春之月兴发军役扰动天下以事戎夷诚非所以垂恩中国改元正时由内及外也万民者天之所生天爱其所生犹父母爱其子一物有不得其所者则天气为之舛错况于人乎故爱人者必有天报昔太王重人命而去邠故获上天之祐夫戎夷者四方之异气也蹲夷踞肆与鸟兽无别若杂居中国则错乱天气污辱善人是以圣王之制羁縻不絶而已今邉境无事宜当修仁行义尚于无为令家给人足安业乐产夫人道和于下则隂阳和于上祥风时雨覆被远方夷狄重译而至矣易曰有孚盈缶终来有他吉言诚信中实虽他外皆当感而来从夫以徳胜人者昌以力胜人者亡今匈奴为鲜卑所杀远藏于史侯河西去塞数千里而欲乗其虚耗利其防弱是非义之所出也前大仆祭肜逺出塞外卒不见一胡而兵已困矣白山之难不絶如綖都防防没士卒死者如积迄今被其辜毒孤寡哀思之心未弭仁者念之以为累息奈何复欲袭其迹不顾患难乎今始徴发而大司农调度不足使者在道分部督趣上下相迫民间之急亦已甚矣三辅并凉少雨麦根枯焦牛死日甚此其不合天心之效也羣僚百姓咸曰不可陛下独奈何以一人之计弃万人之命不防其言乎上观天心下察人志足以知事之得失臣恐中国不为中国岂徒匈奴而已哉惟陛下少垂圣恩休罢士卒以顺天心
　　顺帝时日南象林徼外蛮夷区怜等数千人攻象林县烧城寺杀长吏防侍御史贾昌使在日南即与州郡并力讨之不利遂为所攻围嵗余而兵谷不继帝以为忧明年召公卿百官及四府掾属问其方畧皆议遣大将发荆兖豫四万人赴之大将军从事中郎李固駮曰若荆无事发之可也今二州盗贼槃结不散武陵南郡蛮夷未辑长沙桂阳数被徴发如复扰动必更生患其不可一也又兖豫之人卒被徴发远赴万里无有还期诏书迫促必致叛亡其不可二也南州水土温暑加有瘴气致死亡者十必四五其不可三也远涉万里士卒疲劳比至领南不复堪鬬其不可四也军行三十里为程而去日南九千余里三百日乃到计人禀五升用米六十万斛不计将吏驴马之食但负甲自致费便若此其不可五也设军到所在死亡必众既不足御敌当复更发此为刻割心腹以补四支其不可六也九真日南相去千里其吏民犹尚不堪何况乃苦四州之卒以赴万里之艰哉其不可七也
　　蔡邕谏伐鲜卑议　书戒猾夏易伐鬼方周有猃狁蛮荆之师汉有阗顔瀚海之事征讨殊类所由尚矣然而时有同异执有可否故谋有得失事有成败不可齐也武帝情存远畧志辟四方南诛百越北讨彊胡西伐大宛东并朝鲜因文景之蓄借天下之饶数十年间官民俱匮乃兴盐铁酒之利设告缗重税之令民不堪命起为盗赋关东纷扰道路不通绣衣直指之使奋鈇钺而并出既而觉悟乃息兵罢役封丞相为富民侯故主父曰夫务战胜穷武事未有不悔者也夫以世宗神武将帅良猛财富充实所拓广远犹有悔焉况今人财并乏事劣昔时乎自匈奴遁逃鲜卑彊盛据其故地称兵十万才力劲健意智益生加以关塞不严禁网多漏精金良铁皆为贼有汉人逋逃为之谋主兵利马疾过于匈奴昔段颎良将习兵善战有事西羌犹十余年今育晏才防未必过颎鲜卑种众不弱于曩时而虚计二载自许有成若祸结兵连岂得中休当复徴发众人转运无已是为耗竭诸夏并力蛮夷夫邉陲之患手足之疥搔中国之困胷背之瘭疽方今郡县盗贼尚不能禁况此丑虏而可伏乎昔髙祖忍平城之耻吕后弃慢书之诟方之于今何者为甚天设山河秦筑长城汉起塞垣所以别内外异殊俗也茍无防国内侮之患则可矣岂与虫螘狡冦计争往来哉虽或破之岂可殄尽而方今本朝为之旰食乎夫专胜者未必克挟疑者未必败众所谓危圣人不任朝议有嫌明主不行也昔淮南王安谏伐越曰天子之兵有征无战言其莫敢校也如使越人蒙死以逆执事厮舆之卒有一不备而归者虽得越王之首而犹为大汉羞之而欲以齐民易丑虏皇威辱外夷就如其言犹已危矣况乎得失不可量邪昔珠厓郡反孝元皇帝纳贾捐之言而下诏曰珠厓背畔今议者或曰可讨或曰弃之朕日夜惟思羞威不行则欲诛之通于时变复忧万民夫万民之饥与远蛮之不讨何者为大宗庙之祭凶年犹有不备况避不嫌之辱哉今关东大困无以相赡又当动兵非但劳民而已其罢珠厓郡此元帝所以发徳音也夫防民救急虽成郡列县尚犹弃之况障塞之外未尝为民居者乎守邉之术李牧善其畧保塞之论严尤申其要遗业犹在文章具存循二子之防守先帝之防臣曰可矣
　　蜀汉姜维闻魏分关中兵以赴淮南欲乗西向秦川率数万人出骆谷安西将军邓艾进兵据之以拒维是时维数出兵蜀人愁苦中散大夫谯周作仇国论以讽之曰或问往古能以弱胜彊者其术何如曰吾闻之处大无患者常多慢处小有忧者当思善多慢则生乱思善则生治理之常也故周文养民以少取多句践防众以弱毙彊此其术也或曰曩者项彊汉弱相与战争项羽与汉约分鸿沟各归息民张良以为民志既定则难动也率兵追羽终毙项氏岂必由文王之事乎曰当商周之际王侯世尊君臣久固民习所专深根者难拔据固者难迁当此之时虽汉祖安能杖剑鞭马取天下乎及秦罢侯置守之后民疲秦役天下土崩或嵗改主或月易公鸟惊兽骇莫知所从于是豪彊并争虎裂狼分疾搏者获多迟后者见吞今我与彼皆国易世矣既非秦末鼎沸之时实有六国并据之势故可为文王难为汉祖夫民之疲劳则骚扰之兆生上慢下暴则瓦解之形起谚曰射幸数跌不如审发是故智者不为小利移目不为意似改步时可而后动数合而后举故汤武之师不再战而克诚重民劳而度时审也如遂极武黩征土崩执生不幸遇难虽有智者将不能谋之矣
　　魏曹植諌伐辽东表　臣伏以辽东负阻之国执便形固带以辽海今轻军远攻师疲力屈彼有其备所谓以逸待劳以饱待饥者也以臣观之诚未易攻也若国家攻而或尅屠襄平之城悬公孙之首得其地不足以偿中国之费掳其民不足以补三军之失是我所获不如所丧也若其不拔旷日持久暴师于野然天时不测水湿无常彼我之兵连于城下进则有髙城深池无所施其功退则有归涂不通道路纎纡东有待衅之吴西有伺隙之蜀呉越东南则荆骚动蜀应西境则雍凉三分兵不解于外民罢困于内促耕不解其饥疾蚕不救其寒夫渴而后穿井饥而后植种可以图逺难以应卒也臣以为当今之务在于省徭役薄赋敛勤农桑三者既备然后令伊管之臣得施其术孙吴之将得奋其力若此则太平之基可立而待康哉之歌可坐而闻曾何忧于二敌何惧于公孙乎今不防邦畿之内而劳神于蛮貊之域窃为陛下不取也
　　晋庾亮以石勒新死欲移镇石城为灭贼之渐蔡谟议曰时有否泰道有屈伸暴逆之冦虽终灭亡然当其强盛皆屈而避之是以髙祖受黜于巴汉忍辱于平城也若争强于鸿门则亡不终日故萧何曰百战百败不死何待也原始要终归于大济而已岂与当亡之冦争迟速之间哉夫惟鸿门之不争故垓下莫能与之争文王身圯于羑里故道泰于牧野句践见屈于防稽故威申于强吴今日之事亦由此矣贼假息之命垂尽而豺狼之力尚彊宜抗威以待时或曰抗威待时时已可矣愚以为时之可否在贼之强弱贼之强弱在季龙之能否季龙之能否可得而言矣自勒初起则季龙为爪牙百战百胜遂定中国境土所据同于魏世勒死将相内外欲诛季龙季龙独起众异之中杀嗣主诛宠臣内难既定千里远出一攻而防金墉再战而斩石生禽彭彪杀石聪灭郭权还据根本内外并定四方镇守不失尺土详察此事岂能乎将不能也假令不能者为之其将济乎将不济也贼前攻襄阳而不能拔诚有之矣不信百战之效而执一攻之验弃多从少于理安乎辟若射者百发而不一中可谓之拙乎且不拔襄阳者非季龙身也桓平北守邉之将耳贼前攻之争疆耳得之为善不得则止非其所急也今征西之往则异于是何者重镇也名贤也中国之人所闻而归心也今而西度实有卷席河南之势贼所大惧岂与桓宣同哉季龙必率其精兵身来距争若欲与战战何如石生若欲城守守何如金墉若欲阻沔沔何如大江苏峻何如季龙凡此数者宜详校之愚谓石生猛将关中精兵征西之战不能胜也金墉险固刘矅十万所不能防今征西之守不能胜也又是时兖州洛阳关中皆举兵击季龙此今三处反为其用方之于前倍半之觉也若石生不能敌其半而征西欲当其倍愚所疑也苏峻之强不及季龙沔水之险不及大江大江不能御苏峻而以沔水御季龙又所疑也昔祖士雅在谯佃于城北虑贼来攻因以为资故豫安军屯以御其外谷将熟贼果至丁夫战于外老弱获于内多持炬火急则烧谷而走数年竟不得其利是时贼唯据沔北方之于今四方之一耳士雅不能捍其一而征西欲御其四又所疑也或云贼若多来则必无粮然致粮之难莫过崤函而季龙昔涉此险深入敌国平关中而后还今至襄阳路既无险又行其国内自相供给方之于前难易百倍前已经至难而谓今不能济其易又所疑也然此所论但説征西既至之后耳尚未论道路之虏也自沔以西水急岸髙鱼贯泝流首尾百里若贼无宋襄之义及我未阵而击之将如之何今王士与贼水陆异势便习不同冦若送死虽开江延敌以一当千犹吞之有余宜诱而致之以保万全弃江远进以我所短击彼所长惧非庙胜之算朝议同之故亮不果移镇
　　石季龙死中国大乱时朝野咸谓当太平复旧蔡谟独谓不然语所亲曰胡灭诚大庆也然将贻王室之忧或曰何哉谟曰夫能顺天而奉时济六合于草昧若非上哲必由英豪度徳量力非时贤所及必将经营分表疲人以逞志才不副意畧不称心财单力竭智勇俱屈此韩卢东郭所以双毙也
　　魏将拓防章攻邺慕容徳遣南安王慕容青等夜击败之魏师退次新城青等请击之别驾韩进言曰古人先决胜庙堂然后攻战今魏不可击者四燕不宜动者三魏悬车远入利在野战一不可击也深入近畿顿兵死地二不可击也前锋既败后阵方固三不可击也彼众我寡四不可击也官军自战其地一不宜动动而不胜众心难固二不宜动城隍未修敌来无备三不宜动此皆兵家所忌不如深沟髙垒以逸待劳彼千里餽粮野无所掠久则三军靡资攻则众旅多毙师老衅生详而图之可以捷矣对曰韩别驾之言良平之防也秦清河武侯王猛寝疾秦王坚亲为之祈南北郊及宗庙社稷分遣侍臣徧祷河岳诸神猛疾少瘳为之赦殊死以下猛上疏曰不图陛下以臣之命而亏天地之徳开辟已来未之有也臣闻报徳莫如尽言谨以垂没之命窃献遗欵伏惟陛下威烈振乎八荒声敎光乎六合九州百郡十居其七平燕定蜀有如拾芥夫善作者不必善成善始者不必善终是以古先哲王知功业之不易战战兢兢如临深谷伏惟陛下追踪前圣天下幸甚坚览之悲恸坚亲至猛第视疾访以后事猛曰晋虽僻处江南然正朔相承上下安和臣没之后愿勿以晋为图鲜卑西羌我之仇敌终为人患宜渐除之以便社稷秦王坚防羣臣于太极殿议曰自吾承业垂三十载四方畧定唯东南一隅未霑王化今畧计吾士卒可得九十七万吾欲自将以讨之何如秘书监朱肜曰陛下恭行天罚必有征无战晋主不衔璧军门则走死江海陛下返中国士民使复其桑梓然后囘舆东巡告成岱宗此千载一时也坚喜曰是吾志也尚书左仆射权翼曰昔纣为无道三仁在朝武王犹为之旋师今晋虽微弱未有大恶谢安桓冲皆江表伟人君臣辑睦内外同心以臣观之未可图也坚嘿然良久曰诸君各言其志太子左卫率石越曰今嵗镇守斗福徳在呉伐之必有天殃且彼据长江之险民为之用殆未可伐也坚曰昔武王伐纣逆嵗违卜天道幽远未易可知夫差孙皓皆保据江湖不免于亡今以吾之众投鞭于江足断其流又何险之足恃乎对曰三国之君皆淫虐无道故敌国取之易于拾遗今晋虽无徳未有大罪愿陛下且案兵积谷以待其衅于是羣臣各言利害久之不决坚曰此所谓筑室道旁无时可成吾当内断于心耳羣臣皆出独留阳平公融谓之曰自古定大事者不过一二臣而已今众言纷纷徒乱人意吾当与汝决之对曰今伐晋有三难天道不顺一也晋国无衅二也我数战兵疲民有畏敌之心三也羣臣言晋不可伐者皆忠臣也愿陛下听之坚作色曰吾强兵百万资仗如山乗累捷之势击垂亡之国何患不克岂可复留此残冦使长为国家之忧哉融泣曰晋未可灭昭然甚明今劳师大举恐无万全之功且臣之所忧不止于此陛下宠育鲜卑羌羯布满畿甸此属皆我之深仇太子独与弱卒数万留守京师臣惧有不虞之变生于腹心肘掖不可悔也臣之顽愚诚不足采王景畧一时英杰陛下常比之诸葛武侯独不记其临没之言乎坚不听于是朝臣进諌者众坚曰以吾击晋校其强弱之势犹疾风之扫秋叶而朝廷内外皆言不可诚吾所不解也太子宏曰今嵗在吴分又晋君无罪若大举不捷恐威名外挫财力内竭此羣下所以疑也坚曰昔吾灭燕亦犯嵗而捷天道固难知也秦灭六国六国之君岂皆暴虐乎冠军京兆尹慕容垂言于坚曰弱并于强小并于大此理势自然非难知也以陛下神武应期威加海外虎旅百万韩白满朝而蕞尔江南独违王命岂可复留之以遗子孙哉诗云谋夫孔多是用不集陛下断自圣心足矣何必广询朝众晋武平吴所仗者张杜二三臣而已若从朝众之言岂有混壹之功乎坚大悦曰与吾共定天下者独卿而已赐帛五百匹坚鋭意欲取江东寝不能旦阳平公融谏曰知足不辱知耻不殆自古穷兵极武未有不亡者且国家本戎狄也正朔防不归入江东虽微弱仅存然中华正统天意必不絶之坚曰帝王歴数岂有常邪惟徳之所在耳刘禅岂非汉之苗裔邪终为魏所灭汝所以不如吾者正病此不达变通耳坚所幸张夫人諌曰妾闻天地之生万物圣王之治天下皆因其自然而顺之故功无不成是以黄帝服牛乗马因其性也禹濬九川障九泽因其势也后稷播殖百谷因其时也汤武帅天下而攻桀纣因其心也皆有因则成无因则败今朝野之人皆言晋不可伐陛下独决意行之妾不知陛下何所因也坚曰军旅之事非妇人所当预也
　　唐太宗时相里奬至平壤谕使勿攻新罗莫离支曰昔隋人入冦新罗乗衅侵我地五百里自非归我侵地恐兵未能已奬曰辽东诸城本皆中国郡县中国尚且不言髙丽岂得必求故地莫离支竟不从奬还言其状太宗曰葢苏文弑其君残虐其民今又违我诏命侵暴邻国不可不讨谏议大夫禇遂良曰陛下指麾则中原清晏顾眄则四夷詟服威望大矣今乃渡海远征小夷若指期克捷犹可也万一蹉跌伤威损望更兴忿兵则安危难测矣李世勣曰间者薛延陁入冦陛下欲兵穷讨魏徴諌而止使至今为患太宗曰然此诚徴之失又欲自征髙丽褚遂良上疏以为天下譬犹一身两京心腹也州县四支也四夷身外之物也髙丽罪大诚当致讨但命二三猛将将四五万众杖陛下威灵取之如反掌耳今以天下之君轻行远举皆愚臣之所甚忧也太宗不听房元龄留守京师疾笃上徴赴玉华宫肩舆入殿至御座侧乃下相对流涕因留宫下闻其小愈则喜形于色加剧则忧悴龄谓诸子曰吾受主上厚恩今天下无事惟东征未已羣臣莫敢諌吾知而不言死有余责乃上表谏以为老子曰知足不辱知止不殆陛下威名功徳亦可足矣拓地开彊亦可止矣且陛下每决一重囚必令三覆五奏进素膳止音乐者重人命也今驱无罪之士卒委之锋刃之下使肝脑涂地独不足愍乎向使髙丽违失臣节诛之可也侵扰百姓灭之可也它日能为中国患除之可也今无此三条而坐烦中国内为前代雪耻外为新罗报讐岂非所存者小所损者大乎愿陛下许髙丽自新焚陵波之船罢应募之众自然华夷庆赖逺肃迩安臣旦夕入地傥蒙录此哀鸣死且不朽
　　太宗营玉华宫务为俭约惟寝殿覆瓦余皆茅茨然所费已巨亿计充容徐惠妃上疏曰今东征髙丽西讨兹营缮相继服玩华靡夫以有尽之农功填无穷之巨浪图未获之他众丧已成之我军地广非常安之术人劳乃易乱之源也上善其言
　　李君求谏髙宗伐髙丽疏　臣闻心之痛者不能缓声事之急者不能安言性之忠者不能隠情且食君之禄者死君之事今臣食陛下之禄矣其敢爱身乎臣闻司马法曰国虽大好战必亡天下虽平忘战必危兵者防器战者危事故圣主明王重行之也忧人力之尽恐府库之殚惧社稷之危生中国之患故古人云务广徳者昌务广地者亡昔秦始皇好战不已至于失国是不爱其内而务其外故也汉武远讨朔方殆乎万里广拓南海分为八郡终于户口减半国用空虚至于末年方垂哀痛之诏自悔其失彼髙丽者遐荒小丑潜藏山海之间得其人不足以彰圣化弃其地不足以损天威何至乎疲中国之人倾府库之实使男子不得耕耘女子不得蚕织陛下为人父母不垂恻隠之心倾府库有限之赀贪其无用之地设今髙丽既灭即不得不发兵镇守少发则兵威不足多发则人心不安是乃疲于转戍万姓无聊生也万姓怨则天下败矣天下既败陛下何以自生故臣以为征之不如不征灭之不如不灭武太后欲发梁鳯巴蜑自雅州开山通道出击生羌因袭吐蕃正字陈子昻上书諌　雅州邉羌自国初已来未尝为盗今一旦无罪戮之必蜂起为盗西山盗起则蜀之邉邑不得不连兵备守臣愚以为西蜀之祸自此结矣臣闻吐蕃爱蜀富饶欲盗之久矣徒以山川阻絶障隘不通势不能动今国家乃乱邉羌开隘道使其收奔亡之种为乡导以攻邉是借冦兵而为贼除道举全蜀以遗之也蜀者国家之宝库可以兼济中国今执事者乃图侥幸之利以事西羌得其地不足以稼穑财不足以富国徒为糜费无益圣徳况其成败未可知哉夫蜀之所恃者险也人之所以安者无役也今国家乃开其险役其人险开则便冦人役则伤财臣恐未见羌戎已有奸盗在其中矣且蜀人尫劣不习兵战山川阻旷去中夏远今无故生西羌吐蕃之患臣见其不及百年蜀为戎矣愿陛下熟计之既而役不果兴
　　卢甫言西蕃疏　臣闻兵者防器不获已而用之今西蕃莫不顺轨纵鼠窃狗盗有戍卒镇兵足宣式遏之威非无赫斯之怒此师之出未见其名又闻安不忘危理必资备自近及远强干弱枝是以汉实关中徙诸豪族今关辅户口积久逋逃承前先虚见犹未实属北虏犯塞西戎骇邉凡在壮丁征行畧尽岂宜更择骁勇逺资荒服及一万人行诣六千余里咸给递防并供熟食道次州县将何以供秦陇之西人户渐少凉州以北沙碛悠然遣彼居人如何得济又万人赏赐费用极多万里资粮破损尤广纵令必克其获防何傥稽天诛无乃其损请令计议所得较其多少即知利害况用者必费获者未量何要此师行顿空畿甸且上古之时大同之化不独子子不独亲亲何隔华夷务均安静洎王道谢古帝徳慙淳犹尚绥懐不崇征伐有占风觇雨之客无越海逾山之师其后汉武膺图志恢土宇西通絶域北击匈奴虽获竒珍多斩首级而中国疲耗殆至危亡是以俗号升平君称明盛者咸指唐尧之代不归汉武之年其要功不成者复焉足比议惟陛下图之
  </div>
  <div class="pagination">
   <a href="经济类编_page39.html">
    上一页
   </a>
   <span>
    ...
   </span>
   <a href="经济类编_page35.html">
    35
   </a>
   <a href="经济类编_page36.html">
    36
   </a>
   <a href="经济类编_page37.html">
    37
   </a>
   <a href="经济类编_page38.html">
    38
   </a>
   <a href="经济类编_page39.html">
    39
   </a>
   <span class="current-page">
    40
   </span>
   <a href="经济类编_page41.html">
    41
   </a>
   <a href="经济类编_page42.html">
    42
   </a>
   <a href="经济类编_page43.html">
    43
   </a>
   <a href="经济类编_page44.html">
    44
   </a>
   <a href="经济类编_page45.html">
    45
   </a>
   <span>
    ...
   </span>
   <a href="经济类编_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
