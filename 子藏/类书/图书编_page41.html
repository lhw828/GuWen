<!DOCTYPE html>
<html>
<head>
    <meta charset="UTF-8">
    <title>图书编 - 第 41 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 41 页/共 220 页</h1>
    <div class="content">　　尾九星去极一百二十七度半　五星距南第二星去极一百一十四度半入尾宿十度　鱼一星去极一百二十六度入尾宿十五度半　傅说一星去极一百零八度入尾宿十四度半



















　　箕宿总叙
　　箕十一度亦谓之天津后宫妃后之位上六尺为天之中道箕一曰天鸡主八风凡日月五星在箕东壁翼轸者风起又主口舌主客蛮夷诸国故蛮夷将动先表箕星大明直则五谷熟君无谗间疎暗则无君世乱五谷贵蛮夷不服内外有差就聚细防天下忧动则蛮夷有使来离徙则人流若移入河国灾相食月晕金火犯之兵起流星犯大臣叛月宿其野风起杵三星在箕南主杵舂之用也纵为丰横为饥移徙人失业不见人相食客星入杵臼天下有急变糠一星在箕口前杵舂西北明则为丰暗则为饥不见人相食
　　箕四星距西北星去极一百二十一度半　杵三星距中星去极一百三十八度入箕宿三度　糠一星去极一百一十七度半入尾十七度半

















　　斗宿总叙
　　南斗六星曰天庙曰天位一曰天阙一曰天机一曰天府一曰天库一曰天洞之首丞相天宰之位木星也主天子夀命之期主酌量政事禀受爵禄日月五星贯之为中道其南首二星曰魁为天库又为天梁主兵革二星为天相主爵禄比尾二星曰杓为天府主夀命将有天子之事占之于斗其魁第一星主吴第二星主防稽第三星主丹阳第四星主豫章第五星主庐江杓尾第六星主九江斗北大星亦曰天闗天子之正旗也土宫也六星欲其均明盛君臣同心天下安宁爵禄不僭风雨顺时主夀康五谷蕃昌暗小则君臣失位天下不安芒角动揺则君臣失势天下愁悲大小不齐则上下乖违移徙则贤臣逐天下病变色失常则隂阳不调宰相忧之日月五星逆入斗天下流荡孛犯之兵起星小暗则废宰相及死鳖十四星在南斗南鳖为水虫归太隂有星守之曰永防主有水火守之旱建六星在斗背亦曰天旗临于黄道天之都闗也建斗之间七曜之道建为谋事为天鼓为天马南二星天库也中央二星市也铁销也上二星旗附也见动揺则人劳月晕之蛟龙见牛马疫月食五星犯守大臣相谮臣谋主亦为闗梁不通有大水天弁九星在建星北入河市宫之长也主列肆阛阓若市籍之事以知市珍也星明则吉彗星守之籴贵兵起天鸡二星在狗国北主时也金火守之兵大起天籥八星在斗杓西主锁籥闗闭明吉暗凶狗国四星在建东北主鲜毕乌桓沃旦明则边寇作金火犯守外夷有变太白逆守其国乱客星守之有大盗其王且来天渊十黒星在鳖东南一曰天海主溉灌火守之大旱水守之大水一曰主海中鱼鳖狗二黒星在斗魁前主吠主御奸回也不居常处为火灾农丈人一星在南斗西南老农主稼穑也占与糠略同
　　南斗六星距西第三星去极一百一十九度　鳖十四星距东大星去极一百三十度入斗五度　天弁九星距西大星去极九十九度半入斗宿初度　建六星距西星去极一百一十三度入斗宿四度　天籥八星距西大星去极一百一十四度半入尾宿十九度　狗二星距东大星去极一百一十八度入斗宿十二度　天渊十星距中北星去极一百二十九度入斗宿十七度　天鸡二星距西星去极一百一十度入斗十六度半　狗国四星距西北星去极一百二十度入斗宿十八度　农丈人一星去极一百三十四度半入箕宿六度半





















　　牛宿总叙
　　牛六星曰牵牛一曰天鼓水星也亦曰天闗为闗梁主牺牲之事阳气始于牵牛日月五星常贯之为中道夫大星七政之始七曜之行起于此其上二星一曰即路一曰聚火主道路次二星主梁闗次一星主南夷其十大星三斗星明大则王道昌闗梁通不明则五谷不成牛多灾其小星大明则牛贵小而明则牛贱色怒则马贵移动牛多灾殃星亡则牛尽死小星芒则小牛尽死牛星始见色黄则大豆贱赤则大豆虫伤色白则大豆贵星近汉则天下牛疫死星直则谷价平曲则米贵失常变动则五谷不成
　　甘氏曰牛上二星主道路次一星主闗梁次南三星主南越动揺役色而占之牵牛亦为将军中央大星左右出则大将心不正前星左右出则前将军心不正后星左右出则后将军心不正所谓前者大星南星后大星北星也
　　又曰牵牛月晕损犊兵火犯之兵灾土木犯之吉天田九星在牵牛南太防东主天子畿内之田九坎九黒星在天田东主沟渠所以通达泉源流防盈溢明盛则有水灾兵戈侵边不明则吉河鼓三星在牵牛北天鼓也主军鼓及鈇钺一曰三武主天子三将军中央大星为大将军右星为右将军左星为左将军也左星南星也所以备闗梁设险阻以拒难也明大光主将军吉移动差度乱兵起直则有功曲则将失律左旗右旗各九星在河鼓左右皆天之旗鼓也旗星明闰将军吉动揺兵起怒则马贵旗端四星南北列曰天桴鼓桴也星不明漏刻失时动揺军鼓用桴支相宜亦然织女三星在河北天纪东端天女也主果蓏绵绵珍寳也王者致孝神祗咸喜则织女星俱明天下和平大星怒角布帛贵又曰三星俱明女工善暗而防则天下女工废不见兵起东足四星曰渐台临水之台也主刻漏律吕之事西足五星曰辇道天子嬉逰之道金火守之御路兵起罗堰三星在牵牛东主塘堤壅蓄水源溉田苗大而明大水泛滥按张衡云牵牛织女七月七日相见即此也古雅云河鼓谓之牵牛又歌曰东飞伯劳西飞燕黄姑织女时相见黄姑即河鼓也音讹耳
　　牛六星距中央大星去极一百八度半　天田九星距西北星去极一百一十六度半入斗宿二十二度九坎九星距大星去极一百四十一度半入斗宿二十五度　左旗九星距西第四大星去极七十三度半入斗宿二十四度　天桴四星距大星去极九十四度入斗宿二十四度半　罗堰三星距北星去极一十九度入牛宿四度　渐台四星距东南星去极五十八度入斗宿十度　辇道五星距西北星去极四十七度半入斗宿十一度半　织女三星距大星去极五十二度半入斗宿五度

















　　女宿总叙
　　女四星曰须女亦曰婺女天之少府也一曰天女一曰天少府一曰临害女水星主布帛为珠寳库藏下九尺为日月五星中道须女者贱妾之称妇职之卑者也故又主嫁娶其星明则天下丰女功就府库充暗小则女主失职府库空虚国用不足移徙则后妃废天下妇女多以产死郗萌曰女星不明则法令易诗书絶甘氏曰女星动则天下有嫁娶事须女又主麻其色白则麻熟色黄不熟青则麻以虫伤也又曰日月食国忧木犯立后火犯女防金犯土犯损蚕月晕妇人灾又曰水守之万物不成火守之布帛贵人多死土守之有女丧金守之兵起十二国有十六星齐一星在九坎之东齐北二星曰赵赵北二星曰郑郑北一星曰越越东二星曰周周东南北列一星曰秦秦南二星曰代代西一星曰晋晋北一星曰韩韩北一星曰魏魏西一星曰燕其星有变各以其国离珠五星在须女北须女之藏府也为女子之星非其故后宫乱客星犯之后宫凶瓠五星在离珠北主隂谋主后宫主果食明则嵗熟细微则后失势果不登客星守之鱼盐贵旁五星曰败主种与瓠略同天津九星在虚危北横汉中津梁所度明而动则兵起如流沙人死如乱麻参差不齐马贵一星不备闗梁不通三星不备覆陷天下星主水灾河溢水贼称王奚仲四星在天津北古车正也金火守之兵车必起扶箱七黒星主蚕事见吉不见凶
　　女四星距西南星去极一百四度半　十二诸侯十六星其赵距西星去极一百二十三度入牛宿四度离珠五星距东北大星去极九十五度入牛宿六度半　败五星距南星去极八十二度入牛宿六度瓠五星距西星去极七十九度入牛牛宿七度天津九星距西弰星去极四十七度半入斗宿二十三度　奚仲四星距西北星去极三十八度入牛宿十八度
　　按天之所覆者广而华夏所占者牛女下十二国耳牛女在东南故释氏谓华夏为南赡部洲其二十八宿所管者多十二国之分野随其所耳










</div>
    <div class="pagination">
<a href="图书编_page40.html">上一页</a><span>...</span><a href="图书编_page36.html">36</a><a href="图书编_page37.html">37</a><a href="图书编_page38.html">38</a><a href="图书编_page39.html">39</a><a href="图书编_page40.html">40</a><span class="current-page">41</span><a href="图书编_page42.html">42</a><a href="图书编_page43.html">43</a><a href="图书编_page44.html">44</a><a href="图书编_page45.html">45</a><a href="图书编_page46.html">46</a><span>...</span><a href="图书编_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
