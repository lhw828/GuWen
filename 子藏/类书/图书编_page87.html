<!DOCTYPE html>
<html>
<head>
    <meta charset="UTF-8">
    <title>图书编 - 第 87 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 87 页/共 220 页</h1>
    <div class="content">　　古今御戎之策无过攻守二端守借地形攻资兵力二者常相为重不可偏也我国家建都燕京防边大计视古加详自东至西绵亘万里曰辽东曰蓟鎭曰宣府曰大同曰三关曰延绥曰宁夏曰甘肃此九边形胜大略也每边各设重兵统以大将副以偏裨监以宪臣鎭以开府聫以总督无事则画地防守有事则掎角为援地形兵力可谓备且周矣但承平日久旧制渐渝不无可议者自大宁都司之内徙而左臂单寒自辽阳旧城之外弃而守望劳费开平移而上谷之烽火益逼东胜废而三关之设备愈严今且不守偏头而守宁武矣河套住牧鎭逺缺防而朔方之形势亏矣哈宻折入土鲁畨而河西之孤悬益甚矣大抵形胜日缩边患日近犹撤藩篱而退守门庭居室者其能晏然高枕乎又调入卫之兵以为常则践更疲命是自耗之术也设摆兵之卒以为固则力分推诿是自弱之道也募南兵暂为技击之倡可矣还当练土著为久逺之需筑墩台用壮阨塞之观可矣还当缮城堡为清野之计丁壮则困于修筑隐于占役而取数于荷戈矣粮饷则尅于桩头苦于折支而难望其宿饱矣方今政治威严诸部效顺外宁内安此一时矣但贡市利归于彼而部落尚挟狼心马价暗偿脂膏已竭金缯日索嗜欲何厌板升聚毒虑有溃决之虞土蛮垂涎虑有纠合之举未雨而怀桑土之谋既济而谨衣袽之戒今日所宜亟讲而善图焉此春秋意也











<子部,类书类,图书编,卷四十三>
<子部,类书类,图书编,卷四十三>
<子部,类书类,图书编,卷四十三>
<子部,类书类,图书编,卷四十三>
<子部,类书类,图书编,卷四十三>
<子部,类书类,图书编,卷四十三>
<子部,类书类,图书编,卷四十三>
<子部,类书类,图书编,卷四十三>
<子部,类书类,图书编,卷四十三>
<子部,类书类,图书编,卷四十三>
<子部,类书类,图书编,卷四十三>
　　边防形胜
　　天下形势得之者胜失之者败然有形势之体有形势之用何谓体地里险隘轻重之分是也何谓用人事规画缓急之序是也孟子曰天时不如地利地利不如人和地利者形势之体人和者形势之用也今夫舆地河北重关陇河南重襄邓又太行为华夷之界陉岭通中国之门所谓形势也体也而郦食其谋挠楚则曰塞城臯距飞狐赵渉划制七国则曰走蓝田出武关亦所谓形势也用也由是观之则古今之形势可知矣轻重之分缓急之序可按而举矣是故险阨莫重于西北而都邑所在则尤重经理莫急于边塞而都邑所蔽则尤急智者为谋不过此而已矣嗟夫江都之祸已兆而高丽之师尚陈渔阳之衅既萌而南诏之兵亟防古来东南之夷亦惟中国务广崇侈者事之尔乃若周之玁狁汉之匈奴唐之突厥宋之夏元昊类皆盛控以为武恣荼毒以为虐中国之人奉将养兵闭关饬塞竭财力疲奔走以事之强者仅胜弱者削壊譬之悬千钧以朽索而坐卧其下支撑稍弛则碎首立见祸至烈也周人之为谋也伐太原城朔方后嗣忽之其祸至于攻骊山覆宗周汉人之为谋也始秦中实塞下后嗣忽之其祸至于主下殿鱼羊食之唐人之为谋也斥碛北置都防府后嗣忽之其祸至于掠都邑焚宫阙宋人之为谋也复燕云城灵武后嗣忽之其祸至于输岁币割三鎭而南渡而亡然则太原朔方周人之形势也秦中塞下汉人之形势也碛北都防唐人之形势也燕云灵武宋人之形势也本之地利以为险阨资其险阨以为战守是固所谓体矣而或曰太原朔方或曰秦中塞下或曰碛北都防或曰燕云灵武则又以都邑不同境土有异审其缓急以为应酬所谓形势之用也始而谋之强者仅胜嗣而忽之弱者削坏必然之理也我朝之都燕也葢与古不同稍北于周汉而大胜于东汉赵宋矣夫周汉建都西北地资建瓴之险人借风气之劲天下莫之竞焉东汉宅雒已失全势宋人捐燕云则又无限敌之防故卒不能为守我朝都燕虽风气之禀士马之强不及周汉然据险防敌居外驭内其视周汉一也故自其常论之则京后为最急宣大次之辽东次之陜西又次之去京有逺近也夫京师为最急则大宁之内徙三卫之盘据不可不讲也宣大次之则独石之孤悬丰胜之沦没不可不讲也讲大宁则宣蓟无阻隔而辽东之右臂伸讲丰胜则山陜有交应而甘肃之左臂伸此立国之宏规保安之上画也而永乐宣德之间但知乌梁海之诚欵开平之艰逺丰胜之丁口不立甘心弃土略不顾惜得非往事之恨乎自其变论之则大宁不可复而京后之重垣宜设宣辽不可合而和坦诺延之交搆宜防开平东胜已沦异域而宣大之士马不可一日忘战而成化治之间但知和硕之通贡山海之征商宣大之凿堑筑敌台京后之防一不措之筹策又非往事之恨乎夫始也借开创之威东斥大宁西辟丰胜无难也继也借生养之富大垣京之盛兵宣大无难也时日因循不以为意偷玩既久衅孽乃生彼犯太原则増忻代泽潞之兵而乗宁雁之塞彼犯洪蔚广昌则城宣府之塞而弛东北之防夫阻太原之寇在力战于大同偏头之间恤洪蔚之扰当不忘乎潮河川黄花鎭之备増忻代泽潞之兵则度支急弛东北之防则畿辅震近年之经营得微亦有过乎嗟夫白刃在前不顾流矢寇既中宣大矣垣宣大可也明哲所烛防患未然因垣宣大而倂垣京后亦可也积薪必燃防川必决以宣大为饵而先垣京后亦可也悉力宣大置京后不讲则所谓轻重缓急之间失算多矣于戏往有恨无能追也近有过亦幸无大失也今宣大之垣役告成而隆永之荼毒极惨懔矣大城京后以奠金汤宣大以战而为守京后以守而为战宣大遇秋则乗塞余时有入与之战京后有警则乗塞余时分为畨休以习禁军之劳逸斯皆所谓即体酌用备形势之道也
　　国朝防边节略
　　高皇帝永清四海传檄大定魏鄂逐于前宋凉蹴于后当是时元运已衰然犹防我障圉掩我将校皇子元侯作鎭开封周匝三垂选练士马日夜防警羽檄南驰殆无虚日高皇帝垂训后皇时备西北猷虑逺矣靖难之后胪朐挫跌王师不还文皇赫怒仗钺出征虽常蹂北庭降名王俘其辎蓄而我之财力亦已大窘至于末岁犹议勒兵廷臣力阻上意益坚司徒匏系于掖庭本兵雉经于私第榆木之变虽悔曷追宣宗时出近郊大搜讲武喜峰之役薄伐山戎而已正统十余年间贡使往来好语相怵谩和亲于汉姬委赐物于宋币戎心狡焉觊觎非望重以奄寺鸱张柄臣首鼠垣墉既溃羁靮弗防卒致六师失次将相舆尸骆马被遮四郊多垒三陵彻祀万雉几摇頼天之灵景皇知人善任文武大臣艰难宣力禹鼎遄归尧封如故彼亦散乱叛杀相寻我得宁辑顾其书词桀傲使价骄凌稍示包荒治以不治尔天顺时我怀平城之警彼遘呼韩之隙虽有寇掠亦能悍御迨至成化诸豪竞起分部争雄各据水草残我边郡河套沃土弃为巢穴威宁之捷足称敌忾顾兹谗口反谓贪功刀笔因而舞文干城为之解体不惟大宁兴和开平已非我有朔方河南亦非职方之旧而河西辽东徼外城郭诸国堡塞奚夷渐亦携贰于是并塞万里所在将屯官益多力益分财益匮中国益困以故治初年颇搜往牒谓洪武永乐皆尝遣使穹庐至廑书勅锡之绮绣縻以官封茍驾驭有方彼狎其饵吾峻其防亭堠不惊耕牧自便迟以数年彼将耗钝我将富强此计之得也于时许进行之大同三年三贡费十余万金大同东西五鎭皆无寇患已而议者又谓防入边塞经关隘扣阙庭知我地利阚我兵力布哈额森前车不逺我是以闭关却贡专意内脩己未庚申妖纒昴毕上谷云中惨被荼毒孝宗发愤召见公卿即议征讨刘大夏面陈利害仅遣柳棘之师坐收薇杜之绩不然几考庚寅之故不贻己巳之忧乎比至正德河东陜西鴈门以北岁有边患隐败冒功上下欺蔽脩攘无策盗贼四起宗藩再变世宗躬神圣之资乗鼎革之防政治威严化洽内外维兹小警曾何足虑或谓近日北敌解讐结好更入迭出罢我奔命且进退分合颇有纪律而又纳我逋人巧为间谍混迹市防至窥京甸往岁越大同逾鴈门经太原掠上党闯平阳近复度紫荆逼居庸秦中陇西去京已逺即杀掠人畜数万不以闻也乃役役焉议兵食战守通贡互市亦其细耳嗟乎三代之盛漕挽未及于江南五季以还征调不施于蓟北汉开疆于卫霍唐蹙国于安史岂若我朝山川绸缪已得天险营鎭聨络更尽人谋节其贡赋有恒足之才总其纪纲无专命之吏葢自生民以来未有盛于今日者也善为国者特加之意而已
　　边防考
　　汉武帝时卫青出云中西至高阙遂至陇西取河南为朔方郡
　　按朔方郡即赫连勃勃命呼干阿利蒸土筑城之处所谓夏州是也葢此地在汉已有城而赫连夏乃于此建都也隋以朔方地分置胜州榆林郡唐开元中置朔方都大总管兼安北都防唐末拓跋思恭鎭是州唐赐姓李五代李仁福超继领节鎭号定难军宋太平兴国八年李继捧来朝愿纳土其弟继迁不乐内附亡命啸聚扰边太宗以夏州深在沙漠奸雄因之以窃据欲堕其城吕正亦言遂诏废之迁其民于银绥其州兵不徙相聚置营仍曰夏州眞宗咸平中继迁死其子德明欵寨附朝廷假以本道节制夏州迁怀逺鎭改为兴州居之即今宁夏卫是也德明之子元昊僣称夏帝史谓其境土方一万里河之内外州郡凡二十有二河南之州九河西之州九河外之州四河西及河外之州今多存焉其河南九州虽其一二可考而其七者不知其所在意者皆在兮河套中耶洪武之初西北边防重鎭曰宣府曰大同曰甘肃曰辽东曰大宁永乐初革去大宁惟存四鎭宁夏守鎭肇于永乐之初榆林控制始于正统之世其余花马池等堡皆是边境多事之秋创置者也方今处置固已严宻但所谓黄河套者尚若阙焉何也前代所以废弃之者以其边城之防守在内而其地在外故也今日吾之守鎭顾有在河套之外者秋高马肥风寒河冻彼或长驱而入屯结其中以为内地之扰幸其素无深谋忽往忽来有获即去似若无足为意者然患贵乎先防彼所以从入者必有其路所以屯聚者必有其所所以食用者必有其物于其所经行之路则预扼其要冲于其所屯聚之处则先据其形势或谓置为城守则餽饷为难将至于汉人之劳费盍思赫连之建国元昊之列郡皆在其地何从得食乎宋史明言其地饶五谷尤宜稻麦宜遣通识大臣躬其地或于河之南筑城池以为之鎭遏或于河之北据要害以为之扼塞或沿河之壖设营堡以防其径渡事必出于万全然后行之可也
　　魏中书监高闾表长城有五利罢游防之苦一也北部放牧无抄掠之害二也登城观敌以逸待劳三也息无时之备四也岁常游运永得不匮五也
　　按我朝建都于燕切临边境太行西来逶迤而北歴居庸而东极于医无闾为第一层之内藩篱也又东起旧大宁界越宣府大同代州之境而西至于保德州之黄河又为第二层之外藩篱也其内之藩篱天造地设重峦叠嶂以为国家北门之屏蔽易所谓地险者也若夫外之藩篱固有天然之险然其间多有间断之处因而补其阙塞其罅以为外寇之防则又赖乎王公之设险焉臣闻云代一带其设墩台以守候有大小边大边以谨斥堠小边以严守备今城于大边墩台之间空缺之处因其崖险随其地势筑为城墙以相连缀实为守边长久之计高闾谓六鎭东西不过千里一夫一月之功可成三歩之地不过十万人一月可就臣谓今山后沿边之地东起永宁之四海治西抵保德之河壖自东而西计其所长一千三百二十里而已其间墩台相望远者十数里近者数里就其空处而加筑塞之功延引以相连接亦无甚劳费者昔人谓一月可就臣请以三年为期成此千百年莫大之功
　　唐高祖时突厥岁盗边于筠请于五原灵武舟师于河扼其入温彦博曰魏为长堑遏匈奴今可用帝使桑显和堑边大道大发卒治战舰
　　按据于筠彦博之言则是迤西黄河固可以行舟而沿河之地亦可以堑也
　　朔方军与突厥以河为境张仁愿请于河北筑三受降城絶彼南寇路唐休璟以为两汉以来皆北守城今筑城彼腹中终为所有仁愿固请中宗从之六旬而三城就以拂云为中城三垒相距各四百余里其北皆大碛也又于牛头朝那山北置烽堠千八百所自是突厥不敢逾山牧马
　　按朔方军即今河套地也唐初与突厥以河为界则是固常守河矣而张仁愿所筑三受降城皆在黄河之北大漠之南史谓中城南直朔方意今河套之地西城南直灵武意今宁夏之地东城南直榆林意今绥云之间今其故址无可复考说者多谓东胜州即古东受降城所在其地今有断头山地最腴且宜牧马疑即史所谓牛头朝那也国朝设东胜卫于此其后移于内地宣德正统间往往有建议者欲复其故然而卒不果焉夫自古守封疆者必据险阻然守险也不守其险而守于险之外若即险而守则敌与我共其险矣是以古人之守江也必守淮而河亦然唐人御突厥也始以河为界其后张仁愿乃建三城于河之外焉是即守江之意葢择其要害之地扼其吭而折其胁是以唐自有此城之后朔方益无寇嵗省费亿计减鎭兵数万此其明验也
　　宋仁宗时范仲淹言攻守二议终曰国家用攻则宜取其近而兵势不危用守则必图其久而民力不匮又上和守攻备四策其守策曰彼戎大举我若持重不战则彼之重兵粮草无所给牛羊无所获不数日人马困毙彼之重兵不敢越险又未能决胜必不得已而散兵掳掠我于山谷村落中伏精锐以待之使散无所掠聚不得战欲长驱深入我则使诸将出竒以蹑其后欲全师以归我则使诸城出兵以乗其此守策之要也其攻策曰请于鄜延环庆泾原路各选将臣以为三军观贼之隙假若鄜延一军先出贼必大举来应我则退守边寨或据险要不与大战不越旬日彼自困毙势将溃归则我怀庆之师复出焉彼若再图防集来拒王师则又有泾原之师乗间而入彼则奔命不暇部落携怨则我兵势自振此春秋吴用三师破楚之策也
　　废东胜则大同宁夏不为援废大宁则辽东宣府不为援以榆林援大同宁夏则偏头关花马池等处所以孤弱以诺延三卫代大宁则喜峰古北口黄花鎭等处所以单薄近来益贡之傲虽小而急意者诺延不可不设图以处济农之患虽缓而重意者河套不可不俟时而复
　　城塞说
　　本朝与秦汉之缓急可得闻乎曰秦汉所急在西北上谷北平为缓我朝所急在东北甘肃宁夏缓也秦汉急西北故秦塞起临洮汉武置朔方缓东北也故诱匈奴入则于马邑开乐浪菟当时非之我朝反是然则我朝长城应始东北乎曰应始神京夫神京在燕大宁沦失天寿与异域为隣宣府与辽东隔絶汲汲图营以实后皆犹恐后也是故开平之转运难继则当徙三卫以易大宁大宁之巢穴不除则当通宣辽以为絶塞失时不举策之可憾者也何失时也曰徙三卫当在国初为絶塞当在成化治之间何也曰国初三卫之置根本未深而开平之庐舍未废且北寇达道三卫得以有之以此相易不为难也成化治之间北人数贡边境罕闻年数屡登塞下殷富彼时若城京后彼既不与我近我亦力足办之纡直进退即少有渉于三卫三卫蔑视之也今三卫视大宁为乐土而开平限入北庭非惟我不能以大宁为我有且亦不能以开平与三卫矣又边警所急愼在宣大祸发有形难先未兆而京后尺寸弃取之间三卫兴尤以为厉已故曰失时可憾也然则宜如何曰宣大不可不城所谓白刃在前也宣大既城战守斯议谨哨望于登陴伏精锐于半道叩垣则左右备施以为守入塞则左右邀击以为战此之为宣大计也而以其闲暇大城京后虑版筑之屡兴则寛其诸役恐三卫之有竞则啗以微资土可筑则土筑而砖甃继施石可劚则石劚而灰灌必愼自居庸抵山海以为袤遍其下列保寨以为援先之以京营出戍继之以招募成家葢当天下之力以之而不烦费阻与迁都较重而不以劳烦辍也是则失时可憾而捄时有要也然有言长城无益于疆宇者何曰不究始末之言也夫塞下田不塞下人有也为敌垦也一骑长驱耕夫防窜耕具牛畜举为其有矣塞下丁不塞下人有也为息寇也朝取数人焉杀而委诸壑暮取数人焉驱而入之部夫塞田不垦则粟愈贵非惟居者不可留而兵廪且不胜转输之困矣塞丁不息则地愈孤非惟伍失者无从补而敌幕且愈增其类矣夫当长城之未城也塞下粟有斗数钱者乎塞下有人舍内郡而愿僦居塞下者乎塞兵有一非坐食官廪给地自养为官战守者乎一遇伍缺清勾拘摄如捕罪人有招幕一呼千百彚集者乎帑金至重也辇输有遇掠者矣巡察使宪臣也行部有遇害者矣赴簿计即如探虎穴转商贾即如临重垒洪蔚内地也寇至境而烽火不闻朔州开府也先入塞而声闻永隔今时亦有之乎故曰议长城之无益者不究始末之言也然则长城足恃先终不能入塞乎曰何言终不入也堤水而浸溃必有方引绳而牵断必有处长城之利燧明而野易清也攻拒久而兵易集也粟入多也生息繁也小举之莫能犯也大举之易于调伏为应援突击也彼虑归之难而不敢深入也嗟夫守不宻则入言必不入则宜废守矣入则有战言必不入则宜废战矣古今有废战守为国者乎是故诘边隅之令以严乗塞之时精团练之兵以待农隙之入申堡塞之约以尽清野之实固京后之防以居万乗之重可战可守斯固策之中也而近时边将不求备其所未备顾曰未塞之前敌惟小犯既塞之后必求大举小犯易遏大举难支则是以大举为塞致也嗟夫城塞以止驱犹服药以已疾小犯必至大举犹细症必至沉疴也以城塞之遏小犯为致大举则将以服药之已细症为致沉疴乎谬也甚矣
　　乗塞说
　　夫城塞非难也乗之难也乗之非难也久之难也夫集丁壮以事版筑恤之有方役之有渐斯塞城矣而欲离畎畆捐妻子林林总总于亭障陴隩之间不服怨不力疲称干奋戈敌忾争先不能也暂乗之犹可而必欲歴岁年长子息偲偲业业于沙碛斥卤之外不逃亡不隐匿世嗣家继如保恒产益不能也秦之亡也以长城而非以长城也城成矣而谪戍遍天下天下不能堪也秦之亡也以谪戍而非以谪戍也谪戍无更践犬羊死塞下天下不能堪也夫行者无憩息之所则行不如处负者无息肩之望则负不若仆城长役而不休戍长谪而不代居者必发而无免借往者必死而无返期此秦人之所以惧而乱而秦亡也故晁错为汉画尚募徙而尤谪戌惩秦失也文景重入奴婢入粟而轻鬻爵赎罪知民情也然秦之城也与今异其戍也亦与今异晁错之为汉谋也难而今谋不难审其易知其不难是故塞可城城可乗乗可久也秦虐用其民而一天下天下既一黔首引领思治觊一休养匈奴无盗塞之罪边土无防刘之惨而劳师万里斥不毛之地发谪以戍之转饷以给之其结怨天下一也役丁百万为塞数千里地不计土石年不计丰歉期以一二歳时尽罗絶漠其结怨天下二也夫古之为师也不得已命下而哭凿凶门而出轸未旋国君为之不举寝不安席而长城之役未休五岭之戌复举阿房骊山一时并作其结怨天下三也今时则不然北部拥众侮慢不恭其曲在彼边民罹害骨肉荼毒其害切身三驾之后休养者垂二百年须之已久自天子以至度支凛凛以财用之困工役之劳忧念之已深民无得而非上也夫鲧之治水其役岂下于始皇方命受殛而民无叛者知急其急也故曰秦之城也与今异也汉之初也诸侯戍边者皆去楚汉兵争未暇顾也秦长城毁矣匃奴关故河南矣韩信陈豨之叛戎马及于晋阳矣晁错之防曰募民夫汉已徙大族实新秦三辅五陵矣其徙边必不以徙新秦三辅五陵者也其外郡国乎边塞去外国地甚辽邈水土又不服习也闻边土苦恶当徙者忧惧其难一也亭障未立保聚无所一旦置之荒墟而即责其扞御其难二也塞田未垦塞廪未实徙口既盛转运益增始之以坐养继之以凶年其难三也富人鬻爵恐不屑身往所入奴婢及罪人赎者逃亡相继其难四也今时则不然塞垣已盛警急有备塞下殷富号为乐土人多而苦于无田者比比是也但有募集不必与冬夏衣廪食也不必拜爵高之增至卿也分口受田无不乐从者矣国初盐利稍寛逺方商贾有携家居边塞者以利之所在也而况即募塞下人耕塞下地乎故曰错为汉谋难为今谋不难也夫塞城矣不可以不乗不乗是弃塞也塞乗矣不可以不久不久是弃乗也更践则习谪戍不可也今年春城塞集丁男若干歴夏入秋而免明年复然今年夏乘塞兵若干歴秋入冬而免明年复然乗者至则役者当往役者返则乗者就道朞月计数旬千里而已室家之弃旷生理之蹵乏形貌之悴瘠鬭心之懈沮恐非所以图久也夫乗塞非古也而亦不可废也古之乗塞者列亭障而已今则长罗千里无不受陴者矣古之乗塞者通烽火而已今则执防据险日与之战矣然塞已成矣秋岁防矣禾稼栖亩恃之以无恐矣妇子嘻饷恃之以罔戒即废之不乗则畜牧驱逆之失农樵杀戮之惨士女虏逼之耻禾稼践之费无所于偿也故曰乗塞非古而亦不可废也尝为画曰塞城矣其地卑而圯不便而受敌者宜更也更矣而无堡在近者宜增也城如引绳结之而不断列堡如布棊错之而不杂堡去城不二三里其相去不三十里保为庐舍备器用凿井增灶具桩列枥人有所栖马有所秣使至者如归寓者如家每堡五六百人则人受之防綂之以一校则校为一廨歩卒勤瞭望昼夜为二畨马卒递逻徼彼此为信验无事则畨上者倚戈于城而畨下者休逻徼者递哨于途而堡居者习技艺有警则畨上者为燧逻者先登堡居者继登而畨下者亦登则役有畨而不疲事有经而可守矣行之一年人皆便之来岁征集则令于军曰乗塞而欲携室者听増养以半口比归令于军曰室至而欲留者听增给以温絮且移额廪既畱而复令于军曰欲恒居此而授田者听且给牛种夫人情之不能絶者嗜欲而其甚趋者利也朞月不数旬千里有不愿携室者乎其归不数旬复往有不愿畱者乎既増室养复给冬絮移廪以为资有田以为产有不愿恒居者乎夫为国家非财用之急也无胜兵之急也非无胜兵之急也无边兵之急也非无边兵之急也无执防登陴结髪与匈奴战者兵之急也乏财用撙节焉已尔乏胜兵清补焉已尔乏边兵清补边兵焉已尔乏执防登陴结髪与匈奴战者兵则强之怨生废之蹙守为治者所深忧也不强之以生怨不废之以蹙守拔边兵于中土拔乗塞于边兵一转手之间耳夫秦工役与谪戍并行而致衅吾工役已息而戍以情诱之异于秦可知也错为汉谋募逺道之人吾即募塞下人逺不出百里易于错可知也故曰审其易知其不难则塞可城城可久也凡此行之于天下之甫定则愿息者咨行之于边口之未充则应募者鲜行之于边患之不数则逺敌者疑今其时也而勤不为可谓智乎
　　国朝城塞不始于近年也而规制品式则备于近年其乗之亦不始于近年也而法令节目则备于近年何者成化治之敌台悬楼大同往年之月长堑城始也始台楼相去大疎壕堑亦塡塞垣周于壕壕附于垣葢近年始为之耳固原花马池之传箭境门宣府往年之芦席山麓乗塞之始也然传箭恒失夜警芦席不御风寒歩山登垣而屋居马兵列营以待战亦近年始为之耳外此而有不备则规制随宜移易法令以时申明智者审机运轴不胶一隅而必共轴同轮以合途辙也夫塞城更数人矣乗之亦数年矣其始也谋之未尝不佥同其继也恃之未尝不有效乃今则甲可乙否方信忽疑急喙莫能办缓颊莫能晓是何也忿于敌之入惧于役之久惑于当事者之避难而文罪也夫天下之事有祸福倚伏而当局者迷轻重区分而持衡者亦惟察其机要究其纪极而已即以乗塞机要察之塞下田尽垦禾尽入转输可省也小举莫能至大举必歴时烽堠易明也外阻于高墉内限于重关久攻而暂入既入而虞归畿辅不震摇也是之谓三便以其纪极究之疮痍之疾希则生口日盛戎马之力节则出塞可期剽掠之路难则盗心渐沮盘诘之令宻则奸细可无是之谓四宜今之病乗塞者一曰塞虽成敌人百道攻之无不溃而入者夫百道攻必旷时日我援兵可集也溃而入必杀伤相当我不徒损也乗塞之兵凭高拒下以逸待劳既不徒损援兵复集而终莫能支然则不乗塞不相纵之入而与之战驰击突剌于平原旷野之间反能支乎此一辩也二曰天下鎻钥宜愼京师居庸倒马紫荆之间足恃则宣大固在所略夫为防贵周设险宜厚居庸倒马紫荆京师之内户宣大京师之外门又宣大之士结髪从战关南之人鲜任兵革彻彼外门专恃内户忽结髪从战之士倚不任兵革之人其能支乎此二辩也三曰兵有竒正势有倚伏遏之于境上不若殱之于既疲夫竒正相生倚伏取利谓我能得士之死力且洞测敌人之虚实也今部曲之众屡北而胆寒其计且百出而莫测遏之境上稽彼师期弱彼马力尚能为患纵之境内则搜掠四获腾槽超乗矣而能殱其疲乎此三辩也四曰长罗絶塞不若散守内堡夫堡宜守在尽规制具器械团丁壮民自为之耳兵民百年所养也无事实其力有事庇其生分也而乃令之入堡与民杂授陴乎且一堡五十人则百堡五千人千堡五万人宣大之堡奚止千邪尽数万公养之兵配数百私筑之堡将何以自解于民且使敌人入也野无与战则势必攻堡旁无可警则势必久畱堡不百兵亦势必即破而食既食而复攻得不长久驻之心启攻城之渐乎此四辩也五曰马兵自宜邀击但令歩兵守堡夫边兵具器械谙旗鼓者马兵耳歩兵则墩台之烽燧站递之送迎卫所之杂役而已散之堡内与民何殊又歩兵不堪乗塞而曰足堪守堡马兵不能援塞而曰可用邀击其算已为左矣此五辩也六曰连嵗乗塞兵皆驻边敌人溃垣则外实而中虚夫中外皆实首尾聨络固兵家之势然亦自料敌有中分布足用者言之今宣大之马兵不数营而塞外之横帐千里分列于塞下且犹不支何得余兵布之腹里且往者未乗塞之时鎭兵数万寇来尾之来去尾之去何尝不内虚邪其算又为左矣此六辩也以上诸论多出于将臣之口将臣者当事者也往年歩兵既不出战马兵则随将臣之命曰暗伏敌偶不出其地则自张功伐遇当策应则多方规避不曰传报失眞则曰发遣不早不曰马力不及则曰数日无粮展转之间因以脱罪今兵皆乗塞歩兵既有分陴马兵亦有定援前当勍敌退有死刑一有失机辞无可诿以故诸人倡为异说以坏成规也夫缙绅之士言守介胄之士言战介胄言守且不可而曰歩兵不宜乗塞宜守内堡马兵不能止驱能解堡围是可信哉事有轻重区分而持冲者昧此之谓也然则乗塞可无虞乎曰何无虞也受陴既久玩愒乃生将校无効阅之勤行伍鲜鬭击之志忘战一也始焉应役尚皆军身继有顾差半成游食鲜实二也一处溃防千里震动人情汹惧不能图存自扰三也事有祸福倚伏而当局者迷此之谓也然此皆彼将臣不得其人之故耳夫歩兵登陴荷戈马兵自宜练习有警协力拒击无警自可畨休何忘战之有五人为伍伍必相亲五千人为队队必相识何鲜实之有塞高二丈内外皆烽燧之传必知起止何自扰之有今将臣贪者诛求懦者坐视不自反其督责之政而欲归罪于建议之人又可信乎嗟夫塞之初城难也斧斤遍于山谷版筑夺乎畎亩力三时而不懈役连岁而不休孰不为建议者危之而初城极冲次城稍冲又次不冲丁夫役焉帑金发焉浸浸乎可大之业矣塞之初乗亦难也隣虎狼于枕席蹈锋刃于体肤昼无藩篱之隔夜有掩袭之虞孰不为建议者危之而守长堑次结芦席又次登陴逢秋乗焉入冬罢焉浸浸乎可久之规矣尝谓危城塞于工役之初兴智也弃城塞于工役之已就则所损者大危乗塞于摆守之既久仁也废乗塞于秋禾之被野则可虞者多何者千里之城悉役塞下之民意外不可以不防万口之食仰给塞下之粟蹂践不可以不防而况版筑正殷有冲突之患戎马一入得饲秣之资邪今城成矣壕堑品窖敌台暗门备矣城乗矣乗罢期日应援节度定矣欲一旦举而废之乃不可乎然则今时之所当移易而申明之者何曰城二乗之三二者何曰堵口不便于援兵山麓不支于下击也夫塞之可乗谓以逸待劳自上临下也今堵口之塞旗帜隔目金鼓隔耳独以一队直当锋镝譬之鼠鬭穴间勇者胜矣山麓之塞遗矢队溃石雷轰欲以孤垣仰首拒击譬之牛偾豕上压者毙矣是二者城之失也而诸将臣分地已定军令甚严无一人虑及请移易改筑者不亦惑乎四者何曰哨探之不相陴兵之无畨休派拨之有隐射烽堠之无识别也夫塞之可守习技巧于暇时奋勇力于有警与夫缓急得宜耳目不惑也今乗塞之将既非本地之官而本地长短哨兵复不听其发纵又其所部悉已数丁受陴出塞觇望不得专之私人则何以豫知敌情不能豫知敌情势必昼夜荷戈疑目直视又何以畨休其众畜养锐气习试技巧邪分陴主将所对簿也以付军吏险僻者宻垣冲者疎有以货赂损军实者矣烽燧诸将宜各为号也以付墩卒一隅有警四方不宁有以虚声沮军心者矣是四者乗之者失也而诸将臣视以为安习以为常无一人虑及请裁酌图画者又不惑乎故欲塞之足据须更久任之垣欲兵之畨休须布腹心之间欲军实之不损须正分陴之簿欲军心之不沮须明诸路之烽自兹以后所当移易而申明者此焉已耳今以一时之见而弃塞数人之言而罢乗则所谓敌之入惧于役之久惑避难而文罪者也
　　九边总督驻劄
　　九边初设辽东宣府大同延绥复设宁夏甘肃蓟州皆文武大臣鎭守提督又以山西鎭巡控偏头三关陜西鎭巡控固原共为九边鎭治间设总制于固原嘉靖间设专督于三关权任差异而边防则一葢北边有戎警则设总制大臣或都御史尚书侍郎兼宪职自巡抚以下皆禀受节度东路宣府大同一员西路陜西延绥宁夏甘肃一员葢黄河自金城出中国经戎地东行南入中国在大同西界偏头河曲延绥东界府谷神木之间故西路有警则宣大游兵驻河东濵东路有警则延绥宁夏游兵驻河西濵戎入套则西路之警出套则东路之警西路总制治固原在延庆凉洮中东路则往来于宣大
　　北部欵塞制御由我议
　　天子圣明方内辑和航浮索引之国日域月窟之民防方物称外臣者以千百数乃北部数号骄悍者今亦回面举踵称臣欵塞而请命焉盖古英君猛将所以骀借生灵殣身百战而不能得者执事谓圣德逺被非前代和议之比愚亦以为然也抑闻道路其言有两端尚抚绥者则曰夫越裳南献楛矢东来盛王之远略也今外叛者已诛而内降者不听猝有骚动其曲在我许之便核情伪者则曰夫颉利刼盟女直背约前事之殷鉴也逺人之情叛服不常矧物力方虚既以养兵又以资敌是重困也勿许便夫此二说者愚以为无全是亦无全非何也今之套冦盖在冒顿呼韩之间非甚彊也非甚弱也彊不如冒顿即一旦渝盟弃好未足为中国大忧故持议勿许者逆诈之偏指非通论也弱不如呼韩即一旦稽颡屈膝未可谓中国无事故持议许之者应变之权宜非完策也今方鎭之臣与彼接境通译而言能审知其向义果诚设约果信乎能屈首受戎索无众入争市乎县道续食及礼賔一接之外无他求乎民无奸防出物乎如是则天子何惜阶前寻丈之地使者盈尺之纸隔阂夷情狭小皇化愚亦曰许之可也夫许之可也许之而遂弛吾中国之防不可也何者今彼虽内顺而诸边戍卒非减也司农藏钱要以日月铢两责办岁额不能省也近塞硗瘠之地又非能仓猝开种也而兵以益骄吏以益狎则天下之患岂不在此易曰其亡其亡系于苞桑书曰惟事事乃其有备有备无患此皆忧危之论老成之见也葢昔者浑邪内附汉武议诛通市贾人而汲黯发愤进谏请收卤北人以赐从军死事者家竟宁中单于上书请罢边备以休天子人民而郎中侯应陈其十害葢黯之激词主于全防根本而应则为国家忧将然逆未形自古言和戎利害莫切于此今日之势虽万无收降之理亦宜稍仿二臣之意抚安人民以内固其根本而严敇将臣以外修守战之具督屯募农鍜甲厉刃严圻逺堠増墉浚濠使元气不泄于鍼芒河堤不溃于蚁穴倘可少纾执事之忧乎大抵战守和三策也而守常居战与和之中能守则可以和可以无和能守则可以战可以无战是三策归之一策也许与勿许二说也而许之以迹不许之以心脩守战于间暇寓防御于羁縻是二说归之一说可也此愚前之所谓审盛衰彊弱之势致人而不致于人者也何休曰王者不治夷狄来者不拒去者勿追而苏氏非之曰圣王于夷狄吾欲其来则来之不可得而去也吾欲其去则拒之不可得而来也今能使制和者在中国而不在夷狄则吾之力常有余而许与不许不足论矣国家边防之制西起甘肃以跨宁延连亘宣大东尽辽海而又于甘肃之西封哈宻以制西域大同之西表东胜以控河套辽阳之西辟大宁以遏山戎国初之规画备矣自乌梁海以义从而割大宁则畿辅之屏蔽始撤东胜以广漠失备而北门之鎻钥始疎哈宻以土畨侵据西域之藩篱始剖暨乎大同之大边既失而内边之内弃为王庭则门庭之寇深矣西畨之求援甚切而边方之臣置而不应则肘腋之患生矣此其失也失地险也
　　北部欵塞宜益脩边防议
　　嘉靖中谙达率其黠弟悍子以数十万骑牧于云中上谷之间而与我共不入犯三辅则东躏辽西啮晋又西而掠秦凉夏朔之境中国罢于奔命者三十年矣天子为之北顾而兴嗟至数四废旰食乃隆庆中谙逹不胜其孽稚之爱而输其要领以欵我缚中行翕侯于鼎爼之上谷蠡屠耆而下解辫请命者数百人国家因其人而侯以封爵大小羁縻之然不为给禄食也以汉文之盛犹厪厪称兄弟焉而我明若天之覆彼而日益尊彼不能讲敌礼也汉供呼韩邪嵗费四十四亿而我市马不过一二邑之租而已不为倾左藏也且纳欵之端在彼而不在我制欵之权在我而不在彼即魏绛雄所称何啻焉或以为彼诈而欵我非也彼不欵我何以制之而彼故为诈且俺荅诚老厌兵其孽稚诚感我之厚待而思效顺夫焉得为诈也又谓彼解媾轻竒閧于互市之下而疾驰扣居庸卤昌平缓急何以应之又非也夫彼将大举必先厚集诸部祠蹛林暴晾骑形见势动而我故得先为备也大约中国因欵而息肩而得专精预防则可因欵而息肩而遂玩敌则不可夫所谓专精者何也比蓟鎭岁益省调各边鲜按伏赢金钱当以万计不可裒而积之近鎭乎秋稍登商贾时集赎锾爵货不可损而平籴以实边乎塩防屯政不可时举乎冗卒不可汰而骁骑不可益练乎山海而西以至鴈门不可削夷而为险乎犹未也而谙逹计已耄且死耳其贰者必黄台吉而是孽孙故不变也其势必内猜而不相容降人之在寘颜者因中行翕侯之缚而中恨且自疑也当其时有能两匈奴其国而中度辽且为维州其降人乎是一大奇也然而不敢尽言也当穆皇即位谙逹以轶孙之故遂坚守臣塞之盟主上践阼四年于兹岁贡名马守市惟谨则岂惟列圣之所不能得之者见之将汉唐宋以来亦名惟欵塞来朝而未有若是之恭顺者岂非我有以治之乎执事询其道之所在倂别求制御长策复何言夫鹰隼恒性饥则依人饱则飏去而圉人猎者独能笼络之不去以其维絷在我也豹善逸兕尤不可狎而扰人可令之入攌以能操能纵之耳性强则吾摩之以使其驯习性輭则吾厉之以入于勒闲于其无稍假之以令其得所于其有少抑之以塞其妄求时柔时刚不激不沮彼独非人耶是故在上郡者逼邻河套近有逹尔罕之稍黠然河套我受降城内地也彼窃伏其中其理原屈茍幸得赐生全吾治之当无能逸朔方背名山而面洪流中多畛塍敌骑时难独骋绰里特乌兰相为接壤限以崒嵂阻以渀澎而又弹以雄兵偕之大道吾治之当无能逸酒泉张掖孤悬河外然仁祖北峙祁连南揖中绕浍洫重镇内压瀚海城头羣饮螘集不惟我防彼彼旦暮亦须罣我吾治之当无能逸湟中碣石诸番甲马弓矢刀鋋与彼无贰然吾有茶焉以縻其心诸羌一日无茶不渇即死古阿二寇时令系颈引狝猴吾治之当无能逸叠州而南岷宕武都内武都氐为难驯吾御之者衔辔原自未备既断茶市又尠刀贝通融增议稍厌其心吾治之当无能逸何者其机由我也吾识其机而推移旋转如弄丸千仞之上彼匪茹之心自消吾执其机而牢络羁鞿如掣电于九天之中彼狂宄之谋自茍得其机岂惟秦以西虽两粤八闽三吴执此以往可也附牧市荅问
　　牧人方牧于野所见骊黄牝牡啮草饮水各适其性之自然牧人无所事事于是偃息乎毛頴之林游览乎子墨之囿有市贾者将趋市过而问焉葢闻受人之牛羊者求牧与刍牧马亦犹是也今子诵言不辍马之肥瘠子知之乎牧人曰吾恶乎知之市贾曰夫越人视秦之肥瘠漠然不加喜戚于其心以其不相关也吾子所职者牧所司者马而肥瘠不以知得无废厥事而虚人之直乎吾惧子之速官谤矣牧人曰不然吾方虑吾马之无所用之而不忧其瘠也子独不闻乎国家威德逺迈唐虞北部贡市岁以为常今牧之边圉者纷若云锦即有肥瘠譬则江湖之濵渤海之岛曾不知其乗鴈只鳬之多寡岂能一一而计度之哉市贾曰北部贡市以来十五六年于兹矣中国所费财物不下数十百万窃闻所市之马率欵叚不堪乗载子盛称贡市然则贡市可益于我哉牧人曰子诚市贾也计市利耳乌睹国家之大计吾试为子言之国家建都北平自正统己巳以来世有边患然亦随发随扑随扑随灭所以制御之者有定画矣世庙时有俺荅者最为獍而又有叛贼赵全辈为之羽翼横行塞外时肆侵掠甚者逼犯我京邑残毁我石州祸至烈矣当是时也不爱万金封侯之赏搆得贼首而甘心焉然卒无应者岂非以诸部虐焰之炽而逆贼凭藉之固耶亦莫如之何矣隆庆庚午天厌祸乱谙逹婬酗以逞而孽孙归义于我大臣在疆埸者乗机制便因厚遇之遂与为市得诸逆贼即戮于东市以正典刑然后以封爵羁縻诸部贡市至今不絶虽数岁以来不无市本抚赏之费较之客兵摆边才什一耳况边鄙不耸穑人成功又以暇日増脩战守之具使国家顿释西顾之忧此古之谋臣策士所为日夜深虑而不可几焉者也又奚计财之小费与马之不足为用耶贾曰诚如是也能保百年无事而兵革可尽弛乎牧人曰乌乎可乌乎可今吾中国亲父子兄弟相约也不能必其久而不相背日中为市有司治之细人较铢两之利而争鬭起焉况交易争利之塲变或起于仓卒而盟遂败于斯须是未可知也岂足恃哉以今观于市事衅隙有三而所可虑者亦有三焉各鎭市易虽有常数而戎心无厌求増抚赏渐不可长稍裁抑之辄出不逊语其为衅隙一也所得币货皆归之部长众夷垂涎侧目为日已久万一窃发部长恐不能制或阳制而隂纵之亦狡寇之常态其为衅隙二也往者防秋警报沿边士卒所得行粮赏不可胜计而今皆无之月支粮料又有椿朋加减将领掊克余者几何饥寒所逼欲其无为奸邪难矣其为衅隙三也在昔外国能为中国患而中国未尝不为外国扰彼来杀掠人民我亦常得首功彼来刼夺财物我亦捣巢赶马利害大略相当自贡市以来边境虽宁彼有岁岁之入曾无毛发之损安知其不包藏祸心养力以俟时乎是曰养寇一可虑也逆贼赵全辈叛入北庭为彼乡导后遂不可制此往事之殷鉴也今也欲示招携之意故弛内外之防彼帐中名为笔且齐者多中国识字之流走边通事夷人即拜甡之类皆得入戎鎭城窥我帑藏城中奸狡之徒利其财者宁无与彼交结而为之腹心者乎是曰启寇二可虑也彼虽欵贡犹射猎为生其刚心猛气未耗也沿边将卒茍偷燕雀处堂之安不顾一旦栋焚之患闻战阵杀伐之事则皆掩耳缩首而不愿听其茂才异等往往从文学取青紫矣与之从事于炮鼔矢石之间将安用之是曰玩敌三可虑也积三衅隙而有三可虑者存将忧在眉睫矣奚俟百年市贾曰人情狃于久安而明者易虑事机伏于未露而智者先图贡市之不保其终端已见矣曷若早与之絶以市本之资搆良马以抚赏之费厚士卒利犹在中国也而顾以之资敌不亦左乎牧人曰羽翮未备者不可以高飞舟车未具者不可以逺适在我无必胜之策而横挑强敌是养鬭鸡者虚防而恃气耳盍姑待之而隂图之吾闻当谙逹乞封通贡虽感吾不杀其孙之恩实由栋折于九楹之居众防于石州之役彼固知天意之不与故耳况今黄台吉死亡相继东西两哨彼此相仇黄毛叛去追及吐蕃之地互有杀伤呻吟方未起而齐哩克新立人心未附决不敢遽尔寒盟苐恐数年之后马力肥充不忘决囓而吾桑土绸缪正当汲汲然在今日耳请言其略夫中国制御之策惟战与守今边防八事如修关隘练兵马无非为战守计而吾则以为关隘诚修未可与守兵马诚练未可与战非臆说也吾尝适市见其躯干材艺不甚相逺然而勇怯之不敌者何以故今有二人搏一人饮酒食肉结束襟带盛气而来其一人方枵腹蓝缕存立不定将望之而怯走耳岂敢与之左撑右支决胜负哉今之边卒与此无异此其不敌宜矣兵志曰视卒如婴儿可与赴深谿视卒如爱子故可与俱死则夫厚其衣廪寛其力作未战养其气此第一义也至于临阵合刃犹有说焉子不见刺虎者乎善刺虎者以巧不以力左持楯右持刃直前犯虎虎一怒则避之再怒则逃之三怒而来入其腹砍其足而虎仆矣又不见驱虎者乎童子牧羊见虎方捕羊不知虎之能食人也持杖往逐之虎且弃羊逺遁童子夺羊而归矣今欲与彼战当其怒心勿遽犯之吾姑柔之使怯当其贪心勿遽挫之吾姑饱之使逃明哨探谨烽火避其实而捣其虚委之财而击其惰为约曰彼驱羊马归而能遏其归路者即以其所驱予之此李牧守鴈门之故智在善用之何如耳若恃目前为长乆安宁之术将骄卒惰岁额渐增鄙人简陋诚不知其所终矣市贾赞曰始吾以子不知马之肥瘠而今而后知子之明于料敌若烛照数计而卜矣言既讫市贾趋市牧人策马而去
　　边防总论
　　今天下仰赖天子圣神戎羌即叙莫不交臂受事屈膝称臣疆埸障徼之间卉服列涂讴歌成韵羽檄不驰于近塞边马不饮于长城既十有余年矣而执事者穆然长虑图所以久而无虞之防甚忠计也然古今筹边者众矣大都古虑在逺今虑在近古虑在我今虑在敌聪听无声明睹无形未雨而桑未病而艾虑在逺者也躭处堂之安忘徙薪之戒取效眉睫不问肩背虑在近者也不为鸣镝控而张不为熄烽寝燧而弛无恃不来吾有以待其来虑在我者也有事皇然若失无事晏然若忘有事又复如是虑在敌者也此相去逺矣不啻霄渊夫欵市以来封疆之臣谭利文学之臣谭害谭利者曰曩也弓矢今也畚锸环九塞而营之几若完室不欵市能乎利一偃兵休卒少壮老羸各有攸处费用不扰利二边以内居者如堵行者如家贾者如市牧者如廐耕者如云举砂碛而桑谷若内地焉利三而谭害者曰气久而不运不振器久而不操不习一旦有警其不心骇股栗者能几害一彼贪索无厌而我经费有限不与之是弃前功而为戎首举之则无力而给之非损内帑则剥军膏害二借口和欵纵横出入不为限我之情形备尝之矣第令无动动将不支害三两者相左亦相当云愚则以为事无全利亦无全害军不习战是练之而已孰与数战之害嗜欲无厌是节之而已孰与征调费之害出入不为限是禁之而已孰与久结难连兵之害其大较章章也然则固无虑乎执事者虑之是矣夫利害有隐者逺者燕蓟之困也自三卫始也三卫二心于敌敌借其乡导以为我害于此抚赏于彼卤掠百相负也百相欺也其机变械饰不一日矣此岂可不为寒心哉胡不以汉事明之也汉初匈奴兼从西国结党南羌中行说翕侯信又日夜所以教匈奴图汉者今年入上郡明年入云中入渔阳虽卫霍为将不少衰止于是降浑邪表河曲列四郡开玉关通西域断匈奴右臂隔絶南羌月氐自是逺徙漠北稽颡入侍竟西汉无北患焉夫神爵五凤之威不烈于元光元狩也而匈奴顿弱若此此非匈奴之弱弱于汉之得策也建元中羌寇金城陇西司徒掾彪言凉州部郡皆有降羌数为小吏黠人所见侵夺故致反叛去蛮夷冦乱皆为此请置蛮羌骑都尉护羌校尉理其怨结问所疾苦数遣使驿通达动静使羌众得为吏耳目永元中超自西域还曰塞外吏卒本非孝子顺孙以罪过徙边而蛮羌怀鸟兽性难养易败宜荡轶简易寛其小过夫不急叛羌急降羌而后从之欲羌为我用亦使不得没于南而为蛮用也夫今者何以异此请得臆防之三卫我当刘矣第恐依山聚谷铤而走险况狡悍虽深而藩篱尚在我边塞有隙或犹以敌情输我也毋滋他族寔逼处此以自彻其藩篱也至其鼠窃他境当随地殱之或悬赏格购其首逆者置之法此所谓服其叛者也土蛮负其众遮求贡市每弄兵要挟而王杲余孽怀愤图报此可以兵碎非可以恩结也宜听诸夷小市以携其党因往来侦候其有防蹛林者悉兵剿之弗使得志一大治则终身创矣此所谓离其合者也丙兔超忽既西利水草又贪羌众而吾复优抚之是彼一举而得利三也当酌议抚处亟脩边备兵声讨张疑设间复晓示畨种使招致西行凉畨之众尽归其毳幙毋使相结是所谓服叛之谋怀携之策惟我之所欲为矣







　　图书编卷四十三
<子部,类书类,图书编>
　　钦定四库全书
　　图书编卷四十四
　　明　章潢　撰
　　辽东总叙
　　辽东禹贡青冀二州之域舜分冀东北【毉无闾之地】为幽州即今广宁以西之地青东北为营州即广宁以东之地【即辽阳东至鸭渌江西至山海闗一千四百六十里南至旅顺海口北至开元城一千七十里】三面濒边一面阻海特山海闗一线之路可以内通亦形胜之区也歴代以来地皆郡县【元季时为平章刘益髙家奴分据洪武初奉表来归四年置定辽卫八年改为辽东都司十年革所属州县设卫二十五永乐七年复设安乐自在二州】我朝尽改置卫而独于辽阳开元设安乐自在二州以处内附诸部其外附者则朶颜福余泰宁等卫分地世官互市通贡事虽覊縻势成藩蔽是以疆场无迤北之患顾东北诸夷屋居耕食不専射猎警备差缓而西北则俗仍迤北窃发颇多要在随势安辑处置得宜先事申严防守不堕俾恩威并立足制其心斯计之上也开元广宁并据襟吭金复海盖颇称沃野海上自刘江之捷倭冦絶迹如革马市之奸欺纠验放之抑勒塞请开之贡路禁驿传之骚绎増台军之月给教百姓之储蓄専制一方者不得不任其责矣











<子部,类书类,图书编,卷四十四>
　　辽东镇属卫二十五所十一闗二营堡一百马步官军九万九千八百七十五员名马九百零九匹子粒二十六万一千四百六十七石嵗运银一十八万五千二十四两米一十二万四千六十六石嵗办草二百四十万五千二百一十一束豆七万五千二百二十九石六斗
　　辽东处置
　　辽东三岔河一带亘数百里北自辽阳旧城至南三岔河闗俱弃以与多延三卫住牧隔絶东西増费堡戍其地且多草木鱼鲜之利宜自宋家堡直西添设营堡截守不亦快乎
　　辽东东杓子河西六州河相距一千五百七十五里南旅顺海口北开原相距一千七十里而都司城处其东北稍偏是为东一大镇广宁处都司城至山海闗之中是为西一大镇金州为南镇而旅顺当其冲开原为北镇而三万铁岭沈阳中接于南州广宁中屯辅于右巡抚及兵备驻劄广宁巡按分守驻劄辽阳辽东地皆沃壤旧为郡县自置卫之后人多侨居生庶稍减今置自在安乐两州以处徙徒要之未足以尽规议
　　辽东西【辽东青分营州辽西冀分幽州】渤碣之外一都会也西南起山海歴医无闾长白诸山经络北东南走海上海薄葢金以西接卢龙可渡登莱泛吴浙【金州旅海运陆顺口州梁房口房口路葢海舟入辽】鱼盐谷马马给吏士或市之保塞奚夷彼遂挟以邀我我亦以官市縻之而奸阑出入亦不能尽禁宁逺东西两屯颇安给锦义地瘠寡生理广宁无屯营之利率仰给转粟与辽阳隔河河两济防御辽阳以北益聚兵兵食益窘开原三城【中固泛河】三面受敌六堡虽复而出入于青阳镇夷间者往往使我失鱼樵之利又掠我男女易畜产于长城之外否即絷之耕织日夜无休时西马市废浦河市懿路残破不可言抚顺通百夷贡市内外皆山多伏莽我难于斥望沈阳虽有闗相其形势外虽险而内实平不能扼据以为东陲之保障西境并海四州恃得胜之捷无海冦然辽水南驻海溢不能泄患苦沮洳矣始河东十四卫皆自登州海运给之有海舟十余只直抵辽阳镇岭以达开元城西老米湾然世久法行至今辽阳之匮安得至此极也明圣造邦良有深意乎
　　辽东保障
　　杨文襄一清论辽东保障曰北隣朔漠而辽东三万沈阳铁岭四卫之统于开原者足遏其冲南枕沧溟而金复海葢旅顺诸军联属海濵者足严守望东西倚汤站长城为固而广宁辽阳各屯重兵以镇压之复以锦义宁逺前屯五卫西翼东宁増辽阳山东诸堡以扼其要第辽之保障困于地之迂逺今三岔河南北数百里辽阳旧城在焉木叶白云之间即辽之北京中京地也自守御不得其人致东西限隔道路迂逺制置有方则城堡士马刍粮可省十之三四辽东海道
　　辽东古青州之域自周以下辽东属燕青州属齐疆域虽分海道无异至于汉伐朝鲜遣杨仆从齐泛渤海荀彘出辽东即隋唐东征亦分师航海岂非循习其旧哉国初置辽东即发兵数万戍辽命镇海侯吴祯总舟师万人由登莱转运嵗以为常至永乐四年平江伯陈暄犹督至辽其后设有屯田粮运始废止令山东嵗运布花以给军士皆由登州发运至金州旅顺止卸当时倭冦偶犯而总兵刘江遂有望海窝之捷其患亦絶嵗运至治十八年船坏暂止山东乃征以轻赍灌输嵗丰充用不暇讲求嘉靖七年巡按王重贤先为即墨知县言有司苦于布花折色乃请通海道复旧制金州刘训导明言家世登州自海运不通生理萧条然则在山东亦自有利害矣三十七年辽东荒歉乃欲求通先是边备刘九容查议曰海运之废已非一年若以打造船只装运布花为名则价值苦征求之难造作縻人工之费万无可通之时为今之计暂疏海禁随民间有力者各置船只从先年故道自相贸易登金两岸设法稽查其嵗运布花仍从原议征收折色照旧从闗起解巡按周斯盛奏曰国家建置之初以之山东者止以海道耳自旅顺口以望登莱可即泛舟而往一日可至以山东之人适山东之地通舟楫自有之道因天地自然之利更何所顾忌也哉巡抚侯汝谅奏请一开天津海道一通山东籴买与总督王忬科道先后所言同山东当事者虽多设事变而户部犹执前议舟通数月逮前巡按路可由设言岛人一闻调船必弃业哨聚急请停止部遂据以却诸议而不虞其为越吟也夫辽东既以山海为闗亦宜以海防为津先年通运之时宁无稽查之法且倭国与闽浙相对去辽本逺先固未尝以望海一咽而遂推虀于后也十七年巡抚孙桧差都指挥闵忠赍咨赴催然为冯驩责债得致无几近积欠至七十余万即是则海禁之意不在所言之害而恐通后吾执左券以责备耳矣其运船本南京龙江闗成造正徳初以湖广灾伤暂议停止今并编列金州旅顺口达登州水闗岸水程海岛于左方使得料逺近考废兴备成法焉右金州旅顺闗口南达登州新河水闗岸径五百五十里水程适中海岛名曰羊埚有碣上镌南岸达北岸共五百五十里两日内风力顺可到先一日辰时自登州新河发舤至晚抵旅顺泊岸次日辰时自旅顺发舤至晚北抵三河泊岸盖自旅顺口起抵海中羊埚黄城二岛约三百里自黄城南抵钦岛鼍矶岛约三十里钦鼍岛抵井岛约七十里井岛抵沙门等岛一百三十里沙门岛抵新河水闗仅二十里总括其数亦五百五十里各岛相接如驿递而岛之住尸俱属纳水利银两于金州
<子部,类书类,图书编,卷四十四>
　　辽镇保守要务
　　余歴北平几十年蓟辽二镇边事备稔之矣守蓟镇易守辽镇难何者蓟镇将庸而兵弱所恃者山险火药耳边墙虽未髙坚尚可修也火药虽未全备尚可补也以嵗计之朞月而可三年有成矣若夫辽镇军虽猛而寡马虽壮而少自山海抵宁前三百余里边墙未筑藩垣无恃火药未备克敌无策虽有猛士不足以当如云之众虽有利矢不足以敌如雨之镞一遇有警聴其掳掠百里一空不得不归耳吁嗟惜哉不汲汲为之备边患何日而止乎其要莫如先筑边墙备火药目今辽东欲覔人修筑无银欲令军士助工无人将奈之何哉为燃眉之计先将边界一路每年令军士居民凿深沟一道濶三丈余即以其土敷我沟里筑为堤岸如长岭然待伏雨实坚上筑髙墙一丈基濶五尺平身去处留以墙孔以便快鎗炮打每二里或三里岭上仍建炖台一处周以垜口盖以敌楼草创之时土墙草屋以蔽风雨可也其墙则一里一铺置以火药快鎗每敌台一座多备火药火炮并炮架数十来攻则以快鎗击之填壕则以火炮拒之彼不能近吾壕安能填吾沟耶既不能填吾沟安能逾吾墙耶此目前之急务也备此着三年可完若夫筑土墙创土城须得一半官银一半助六年而后可至于修砖墙建城池九年而后成辽镇之事大率九年完固矣诚如此虽有十万之众莫敢犯也可保百年无亊矣至若宁前一带数百里居民鲜少地土荒凉又奈之何哉盖人之所以不居辽地者以地当兵冲而度日至苦也诚将荒废之地尽数查出除辽人耕种外先尽充发之军每军一名多则给以百亩少则五七十亩许其耕种不许变卖一切钱粮永为蠲免有闗西情愿应役者投充一名亦照此例给种每一二里或十余里令筑小墩城垣一处以备外患则贫穷之家无故而得百亩之地既不费财又不徴赋彼将视为乐土携其父母妻子而愿归之矣军之逃者能几何哉十年之间民聚日众生齿日繁外无边患内无重扰辽镇之民可以息肩而享太平之乐矣辽镇既全蓟镇可保京畿有泰山之安矣不然唇亡齿寒之势不可不寒心也
　　辽东区画
　　尝玩分野图象知郡国之属于天也各有宿度界限之殊因知古圣帝之分州也各因其分野而联属之道寓焉何也辽东西在十二国属燕在九州属冀与青在分野今广宁以西属箕度广宁以东属尾度自虞舜分天下为十二州东辽为营西辽为幽然山东与辽中跨东海形势悬絶舜时营与青其相统属否不可知也青州则在今山东青登莱三郡然辽之东亦分属于青是其中虽隔乎大海而疆域界限既均之为青州焉则其贡赋之转输官属之朝聘其往来通道舍海安之乎可见古人联东海之两隅为一州以海为通衢无疑也自辽入我朝除北自辽阳旧城南抵三岔河闗弃与诺延三卫无论已然东西相距千五百余里南北相距千七百余里虽三面临边一面距海据其形胜而安辑之有道亦足为东北之保障也国初河东十四卫皆自登州海运给之海州直抵辽阳镇岭以达开元城西老米湾故辽兵颇忠勇亦以馈饷充实故也自海运革而辽之兵食多匮乏矣虽东北土畨多屋居火食较之正北达其势稍易制然殷鉴不逺辽也金也元也皆起迹东北实有不可忽者且我朝建都燕地不徒宣大与边为邻患在肘腋而诺延三卫反在辽之内地所恃蓟镇耳山海闗一线之路万一中阻则咽喉既塞彼辽阳一镇不特不足为京师之障而束手无拯援之防矣尝阅舆地图金葢一带西接卢龙本可以渡登莱泛吴浙昔日之运道乃今日之急务也较利害者又以风波之险海冦之防为可虞独不思哲士长虑却顾为国家计安久逺虽有小害当勿恤矣纵使海运未可遽复而沿海择要害之区许通市舶使商旅货贩由海往来则鱼盐谷粟一通而一镇军民财用自足设有缓急亦可恃以无恐得非富强之一策乎闻成祖皇帝欲建总镇于开元而经营未及就绪正今日所当讲求焉虽势所最难未免以餽饷为忧然欲建訏谟逺猷则不惜小费近利况通海舶复海运使辽镇食足兵强吾知三卫虽强腹背受制必不敢自生异心而京师永奠磐石之固殆有不战屈人兵者在也非徒熟海道可以援辽阳习海运可以饷各镇实京师矣是故遐想往古山东辽东合为一州先王计虑何深逺也故国初由登莱以餽辽阳我圣祖之睿算不有以绍往圣联属之道乎忠臣谋国者其深图之山海闗説
　　山海禹贡冀州之域书曰夹右碣石此其方也国朝洪武创建城池闗隘命名曰山海闗永乐中建都燕京列为畿辅相厥山川山自居庸而东其势渐南海自直沽而东其势渐北至我临渝山麓海濵不盈一视扼而塞之其为力甚易其功甚钜也诺延散处旧大宁地乃山海诸边之北也自居庸抵山海依山阻险设闗寨墩煌营垒数十百所遏厥出没可谓尽覊縻之术极备御之策矣近者闭闗戒严边氓日遭兵警石塘之役至厪王师者何哉法之繇也今观沿边险隘可以列骑联伍而下者亡几余皆扪藤穿窦潜形诡迹焉耳司闗计者茍严翼共服饬厥烽燧入必知知必并力据险遏之营遇警必报报至即率所部为声援犄角之势彼虽悍亦何能为乃今不然官惟黩货是务军士买闲落乡供役使者过半墩煌旷了卒行伍乏壮捷伺间而乗之亡所谁何及被掠官惧加罪谴辄赎之牛酒盐布贿失者家以钳其口每致缚所掠男妇勒诸城下以为恒或度不可秘遂诱而掩捕之以捷闻冀获免也间所掠非所捕所捕非所掠而边郄日结矣夫啖之利者以启其无厌之心挑之怨者以速其必逞之势是何异自决其堤又从搏击之水不溢且洪乎为今日计在于惩诛求放免之实行伍以自固禁私交掩捕以塞末流则庶乎其可也
　　辽西区画
　　古辽西郡即旧设大宁都司内辖锦州全宁及大宁和众富庶金源惠和武平龙山等县是也契丹号为中原是故大同在西燕在南辽阳在东大宁则在其中其东南四十里为松林松林水出是为广河大山深谷幅千里冈岭崇隆迤逶亘京师之西山内有长泊周围二百里大盐泊周围三百里小盐泊周围百里山髙而长水濶而聚且其地东傍福余若招漳潮吴浙水商逺通日本新罗则自新罗可以通沃沮由日本可以通濊貊濊貊古为渤海东京龙源府沃沮古为渤海南京南海府既通二府则漳潮水商或经唐恩浦口或经濊貊沃沮直抵扶余而西入大宁矣契丹曽置通吴军其道由此我太祖平定前元于古会州之地设大宁都司及所属营州等卫以为外藩篱复命魏国公修山海闗喜峯口古北口黄花镇潮河川一带以为内藩篱永乐中搬回大宁以其地委诺延三卫而以内藩篱为界大宁既弃则开元兴和不容不失宣徳中移守独石龙门势固然也土木之变独石八城俱陷所恃者一长安岭横阻其冲耳今计其归复之界大军出喜峯直锦川全宁而夹以开平中屯兴州右屯及松亭永宁之师辽海出偏师以缀福余继以义州广宁之众步骑出于牛山舟师进于小陵此其成计不可易者然非十年生聚十年教训未易言矣
　　蓟州总叙
　　蓟京师左辅也【拱卫京师密迩陵寝比之他边尤重三屯营居中为本边重镇东至山海闗三百五十里西至黄花镇四百五十里】我太祖既承元统乃即古会州之地设大宁都司营州等卫而封宁王与辽东宣府东西并列以为外边又命魏国公徐达起古北口至山海闗増修闗隘以为内边神谋逖哉逺矣太宗文皇帝靖难后乌梁海部落内附乃改封宁王于江西徙大宁都司于保定散置营州等卫于顺天之境而以太宁全地与之授官置卫【今止守内边边人谓外边山势连亘千里山外撤江环绕诚自然之险也北部不敢内侵山卫者以此今弃此而守内边失地险矣】令其每年朝贡二次每次卫各百人往来互市永为藩篱即诺延泰宁福余三卫是也辽东宣府自此隔涉声援絶矣正统以前敌心畏服地方宁谧但令都指挥或都督于喜峯口密云等处镇守验放别无多官土木之变颇闻三卫为额森向道乃命都御史邹来学经略之此后因而添设太监防将等官而敌情亦变诈不同然尚未敢显言为冦也治中守臣杨友张琼因烧荒掩杀无辜边衅遂起正徳以来部落既蕃诺延独盛阳顺隂逆累肆侵噬和坦则胁求添贡巴尔斯深入虏掠动称结亲迤北恐吓中国防将陈干魏祥俱以重兵前后陷没他可知矣故三卫夷情难与往日例论祸机所伏不待知者而知
　　黄花拥防陵寝京师后门今本兵逃亡止余二百河间等卫之戍空名无实此其单弱极矣议者为更当増戍而闗外闲田可募为兵此亦一策也古北口潮河川俱称要害而潮河川残元避暑故道尤为兵冲作桥则浮沙难立为堑则涨水易淤都御史洪钟虽设有闗城势孤难守今虽塞川大建石墩四十令其错综宛转不碍水路庶几可以久乎喜峯口三卫入贡之路抚赏诸费久累军丁近取诸马场子粒似矣建昌营自裁革内臣之后以其兵多于燕河营乃复添设游击甚为差谬夫游击之名谓居中乗便四面驰击也今偏在东隅其谓之何矧东去燕河营防将止五十里西至太平寨防将止六十里不为赘员且掣肘乎愚尝谓蓟镇在今当重其事权总兵须与挂印同巡抚驻蓟其游击驻三屯营若燕河马兰密云三防将则仍旧而以太平寨并入建昌为一防将则庶乎体统正而缓急有济矣且设闗于外所以防守立营于内所以应援【国初东至山海闗西至黄花镇为闗寨者二百一十二为营堡者四十四为卫二十二为守御所三设分守防将五于燕河营太平寨马林谷密云县黄花镇以管摄营堡谓之闗设守备都指挥五于永平山海遵化蓟州山河以管摄卫所谓之营设总兵官一员于三屯营以总镇焉后惟闗独当其害营但肆为官望而已嘉靖十八年巡抚都御史戴金题准复而旧制更相防守】今闗营提调既分为二则闗独当其害营但肆为观望耳假令营之提调即司所直之闗责有攸归复将谁诿又本镇额兵原少隘口甚多除分戍之外消耗之余所在单弱言之寒心是故存留京操之士益募土著之兵设险修闗严烽逺谍选将练兵足食明法曲突徙薪之计不可一日不讲也蓟镇建置
　　钦差总督蓟辽都御史一【驻蓟州】
　　钦差巡抚顺天等处都御史一【驻遵化】
　　巡按山海闗御史一【今顺天巡按兼】　兵部主事一【驻山海闗】兵备密云副使一【驻蓟州】
</div>
    <div class="pagination">
<a href="图书编_page86.html">上一页</a><span>...</span><a href="图书编_page82.html">82</a><a href="图书编_page83.html">83</a><a href="图书编_page84.html">84</a><a href="图书编_page85.html">85</a><a href="图书编_page86.html">86</a><span class="current-page">87</span><a href="图书编_page88.html">88</a><a href="图书编_page89.html">89</a><a href="图书编_page90.html">90</a><a href="图书编_page91.html">91</a><a href="图书编_page92.html">92</a><span>...</span><a href="图书编_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
