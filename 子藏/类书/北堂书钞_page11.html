<!DOCTYPE html>
<html>
<head>
    <meta charset="UTF-8">
    <title>北堂书钞 - 第 11 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北堂书钞 - 第 11 页/共 42 页</h1>
    <div class="content">
　　议郎秦官 【汉官仪云议郎郎中秦官也议郎秩比六百石特征贤良方正敦朴有道第公府掾试博士者拜郎中也○今案平津辑本汉官仪卷上同】 比六百石 【汉官仪云议郎十二人秩比六百石不属署不直事侍御史迁补博士诸侯王郎中令○今案平津辑本卷上同】 吴良考试为议郎 【东观汉记东平王苍上疏荐吴良上以章示公卿曰萧何举韩信设坛即拜不复考试今以良为议郎○今案类聚五十三引东观记脱上疏字举字荐下有吏字聚珍本姚辑本皆脱此条陈俞本已改范书】 苏章高第为议郎 【续汉书苏章字孺文博学能属文安帝举贤良对策高第为议郎○今案姚辑汪辑本续汉书脱亦见范书六十一良下有方正二字陈俞本已改范书】 甄宇以儒学拜 【东观记甄字字□□子晋晋子丞周泽董鲁平叔叔子轶并以儒学拜议郎○今案陈本脱字下十七字俞本脱晋子丞十三字聚珍本姚辑本东观记作字长文聚珍丞作承余同姚亦脱子晋以下】 张丞以方正拜 【魏志云张丞字公先少知名以方正拜议郎○今案魏志十一丞作承少作亦陈俞本已改承】 孔光明经学 【汉书孔光字子夏经学尤明年未二十为议郎○今案汉书八十一及陈本同宋祁曰二或作三俞本则作四十】 召驯能讲论 【东观汉记云召驯字伯春以志行称乡里号之曰德行恂恂召伯春以月经有智读能讲论拜议郎○王石华校删去让字非也今案聚珍本东观记无能字陈俞本智让作志行又陈本行称作义闻】 令说尚书 【续汉书云桓荣字子春师学欧阳尚书上召见令说尚书上善其说拜为议郎赐钱十万入授太子甚见尊重每朝会上辄令荣于公卿前说经因问长安时旧事上曰得卿几晚○今案姚辑汪辑本续汉书师学作少学上善句作甚善之余同陈本改范书仍?称续汉书谬矣】 使祠陵庙 【益部耆旧传云李尤字伯仁为议郎安帝寝疾使尤祠陵庙肃慎齐□辞祝俱美上疾乃瘳○今案陈俞本乃瘳作有瘳】 德行高妙 【东观汉记黄琼字世英以德行高妙公交车征拜议郎丰之职也○今案陈俞本及聚珍本东观记无丰职句姚辑本征作欲亦脱末句】 笃行清苦 【谢后汉书石苞延传为诸生笃行清苦学五经征拜议郎○今案姚辑本谢书同】 刘淑诸儒之表 【谢后书刘淑字仲承举贤良方正对策十二科为天下诸儒之表握为议郎○今案陈本及姚辑汪辑本谢书同】 赵亨质禀纯粹 【晋起居注云太康中诏曰议郎赵亨质禀纯粹思义通济学之有旧方欲叙授而得此荐意常念之○今案陈俞本思义作思议余同】 

　　○童子郎四十六 

　　谢廉通经 【续汉书云左雄奏征海内名儒为博士使公卿子弟为诸生有志操者加其俸禄及汝南谢廉河南赵建年始十二各能通经雄并奏拜童子郎于是负书来学云集京师○今案范书五十八臧洪传注引续汉书建下有章字余同姚辑汪辑本亦然陈俞本续改后余同】 伯达试经 【魏志云司马朗字伯达十二试经为童子郎监试者以其身体壮大疑朗退年朗曰朗之内外累世长大朗虽稚弱无仰高之风损年以求早成非志所为也监试者异之○今案魏志十五退作匿稚作穉陈本已改匿】 魏貌冠都布衣 【续汉书百官志云辒车拂挽为公卿子弟六卿十人挽两边白素帻委貌冠都布衣也○今案陈俞本同考今本续汉志无此文】 六品子弟 【晋要事云咸康七年尚书仆射诸葛恢奏恭皇后今当山陵依旧公卿六品清官子弟为挽郎非古也帝奉曳国士为之役夫其悉罢之○今案陈俞本帝作岂有其悉作请悉】 一时之秀 【世说云徐育长甚有令名武帝崩选百二十挽郎皆一时之秀育长亦在其中○今案陈本二十作廿字其中说百中惜阴轩本世说纰漏篇徐作任秀下有产字考刘孝标世说注引晋百官名云任瞻字育长则徐字非矣】 

　　○士四十七 

　　无生得贵由士而起 【白虎通云王字者所以称士何以为人无生得贵者莫不由土而起故礼士冠经天子之元子土也郑玄注云储君何主犹云士也○今案元子士也以上见白虎通爵篇郑玄以下非白虎通文亦非士冠记注陈俞本已删】 通古今辨然否 【白虎通云通古今辨然否谓之士人也○今案俞本无也字近本白虎通爵篇及陈本无人也二字】 能治上官 【周书云人生成人能治上官谓之士人○今案陈俞本同】 使不辱命 【论语云子贡问曰何如斯可谓之士矣子曰行己有耻使于四方不辱君命可谓士矣○今案见子路篇】 

　　○□□四十八（两类已阙） 

　　阙 

　　○□□四十九 

　　阙 

　　北堂书钞卷第五十六 


　　●北堂书钞卷第五十七　　　　设官部九 

　　隋秘书郎虞世南撰 
　　南海孔广陶校注 
　　中书惣五十　　　　　　中书监五十一 
　　中书令五十二　　　　　中书侍郎五十三 
　　中书舍人五十四　　　　秘书惣五十五 
　　秘书监五十六　　　　　秘书丞五十七 
　　秘书郎五十八　　　　　著作郎五十九 
　　著作惣六十　　　　　　著作佐郎六十一 

　　○中书惣五十 

　　领尚书事 【汉书仪云汉书置中书官领尚书事○今案平津本收入汉官仪卷上系用陈俞本考初学记十一引无事字及书下官字然正作汉书仪与影钞合足订陈俞之误】 掌尚书事 【汉书百官公卿表云考武帝游宴后宫以宦者掌尚书改为中书谒者令置仆射凡宦者之职皆曰中成帝建始四年罢中书官改中书谒者令为中谒者令○今案陈俞本改上有事字改下无为字又陈本脱罢中四字俞本收二句脱两令字余同今汉书百官公卿表只有成帝以下仍无罢中句考汉书成帝纪臣瓒注有云汉初中人有中谒者令孝武加中谒者令为中书谒者令置仆射与旧钞大同小异】 掌机密 【汉书仪尚书令并掌诏奏既置中书掌诏诰答表皆机密之事○今案陈本脱尚书令九字平津辑本汉旧仪用陈本时未得旧钞故也】 掌内事 【环济要略云中书掌内事密召下州郡及边将不由尚书也○今案陈本脱召字也字御览二百二十引要略尚书下有署字】 非良才何可斯任 【温峤上疏云中书之职酬对无方酙酌轻重岂唯文疏而已自非望士良才何可妄居斯任○今案详本钞中书令篇】 非轻才所可独任 【王献之启琅邪文孝王为中书监表云中书职掌诏命当否是寄故非轻才所可独任也○今案本钞中书监篇引职上有重字无可独二字】 

　　○中书监五十一 

　　监令同车 【曹嘉之晋纪云中书监令常同车入朝至和峤为令而荀勖为监峤意强抗专车而坐乃使监令异车自峤而始也○今案初学记十一引曹晋纪自峤句作自此始也余同陈本已改今晋书】 宰相参领 【王献之启琅邪王为中书监表云中书重职掌诏命自大晋建国常令宰相参领中兴以来益重其任故王□珍徽德音四塞○王石华校晋改音今案陈本及百三家本大令集珍作弥余同】 机密之要宜得其才 【王隐晋书张华字茂先为中书令加散骑常侍为中书监永平元年诏曰华体良清粹才识经济前任中书有思谋之勤机密之要宜得其才以华为中书监加侍中○今案俞本良作量余同陈本脱加散九字体良八字永下脱平字考今晋书三十六无永平以下】 当否是寄故非轻才 【王献之启琅邪文孝王为中书监表云中书重职掌诏命当否是寄故非轻才所任○今案详本卷上中书惣篇】 加典著作又定律令 【王隐晋书荀勖字公曾拜中书监加典晋作诏撰天帝纪又与贾充共定律令班下施用○今案俞本曾误鲁脱诏撰句陈本已改今晋书类聚五十四引王隐书只有与贾二句】 事多不泄子弟管之 【傅畅晋赞云华廙字长骏为中书监时戎事多不泄廙启世祖召受子荟笔草诏先时荀勖为监末年亦使息组书草诏傅祇为监病风年老复侠息畅书启事前后相承以子弟管之自此议始也○今案御览二百二十引诸公赞无字长三字戎字年老二字及此议句又笔草作答字余同陈俞本廙启四字作廙年老病风召受作令其无笔字组作但无傅祇十五字又陈本脱自此句俞本删议字】 荀朂从迁发恚 【王导表云乞得除中书监侍节专壹所司竭诚保傅惟力是视诏曰昔者荀公曾从中书令迁尚书令人贺之乃发恚○今案御览二百二十引此表令迁作监为竭误谒陈本亦作监为无持节二字】 庾亮以姻娅地嫌 【庾亮上疏云肃祖即位欲使为中书监亮以姻娅地嫌上疏曰臣领中书则示天下以私六合怭私其媚入皆有私则天下无公○今案见文选及御览二百二十引晋中兴书陈俞本改引今晋书非旧钞面目】 

　　○中书令五十二 

　　处机近 【晋中兴书王珉字秀琰迁拜为中书科令诏曰新除侍中王珉才学博瞻理义精通宜处机近以察时务其以珉长兼中书令○王石华校察改参今案初学记十一引中兴秀作季无迁拜七字新除四字博作广据作枢察作参余同陈本脱拜为二字科字有新除句长上有为字无字秀三字余从初学记本钞改博者永兴避隋炀帝讳也】 掌机管 【王洽集辞中书令表示窃以中书职掌机舌有由来矣汉武之世始建此职厯代时宜拜参遂重武帝朝荀勖张华并为其任中兴以来宰相居也○今案俞本脱陈本拜参作置废】 俱处机密 【晋诸公赞云裴楷字叔则为中书令加侍中光禄大夫与张华俱处机密华楷一时名望而华独开府时皆责之华不敢授寻进楷开府○王石华校和改叔今案陈俞本脱字叔则三字一时句作楷有时望今晋书三十五无一时以下】 宜居机密 【擅道鸾晋阳秋云温峤字太真肃祖欲以为中书令手诏曰卿以令望中允之坏善于周旋且文清而旨远宜居机密今以卿为中书令朝论亦咸以为宜也○王石华校旁勤戆论二字今案类聚四十八引檀氏晋阳秋翘沦作巿论今据订正又中允作忠允考初学记十一及本钞下文引皆作忠允无朝论句陈本肃祖句作宏宁初三字善作着亦无朝论句】 职居显要 【臧荣绪晋书云潘尼字正叔为中书令时三王战争皇家多故尼居显要从容而已虽忧虞不及劬劳艰难备经也○今案亦见晋书五十五劬劳以下作而备尝艰难四字陈俞本三王上脱时字余从今晋书改易而仍冒称臧书谬矣如此类者亦不胜举矣】 便居显要 【檀道鸾晋阳秋云王洽除中书令时年二十九将辞之从兄朗之又遗之书云晋大将军事故吾年九山二在乌衣宅诸文台门谐谢还共北窗?上悲叹云令山二求为贫贱不可得弟今二十九便居清显要任敢不敬以先旨为弟启义让之略也○今案俞本除作为朗作胡兄上无从字北上无共字余同陈本脱时年八字晋大将四十字余与俞同御览二百二十引檀氏晋阳秋亦无晋大将四十字略也作路焉】 酬对无方 【温峤上疏云臣峤才短学浅文义不通中书之职酬对无方斟酌轻重岂唯文疏而巳自非望士良才何可妄居斯任累辞得止○今案初学记十一引此疏望土误望十御览二百二十引良作艮轻重作重轻】 任国大事 【檀道鸾晋阳秋云王恰字敬和拜中领军加中书令诏曰敬和清哉贵今昔为中书郎吾尝执手意甚亲之今以为中书令欲使讲论文章之事待之以不臣之义岂便任国之大事耶宜催令拜遂固让不受○今案本钞下文引无任国句及固让句宜作其余同今晋书王洽传颁上无中字不臣作友臣陈本已照改仍冒称檀书非也又类聚四十八引檀氏晋阳秋吾尝四字作吾时尚小数呼见七字又催作推】 尊宠任职 【汉书司马迁字子长被刑之后为中书令尊宠任职武帝以太史司马谈为太史公应劭曰敛中书令史公位在丞相之上天下计书先上太史公却副上丞相○王石华校于任职下用横动今案汉书六十二司马迁传只有任职句以上陈本因删武帝以下但细考之汉书则武帝以下仍是迁传及注文偶有密乱耳迁傅云谈为太史公如湻注曰汉仪注太史公武帝置位在丞相上天下计书先上太史公副上丞相】 贵幸倾朝 【汉书佞幸传云石显字君房与弘恭皆少坐腐刑为黄门以选为中尚书宣帝任中尚书官恭为合显为仆射元帝世恭死关代为中书令贵幸倾朝百官也○王石华校私改弘题改显今案汉书九十二任中下无尚字宋祁曰任中字下当有向字此宋氏未见隋时古本故以意揣测也陈本乃照删尚字谬矣】 奕世令望 【檀道鸾晋阳秋云王珉父洽永和中为中书令珉复居之时人以为必世令望○今案父□九字初学记十一引檀氏晋阳秋作为中书令父洽尝为此官十字居作继陈本脱复居句余从初学记】 一时之美 【刘谦之晋记云中书令王献之辛赠太常以侍中王珉代之皆一时之美也○今案亦见今晋书六十五无一时句余同】 风流之冠 【檀道蛮晋阳秋云中书令王献之少而标巡不修常贯故为一时风流之冠○今案初学记十一引檀氏晋阳秋修作循无故字余同说郛本引作续晋阳秋修作寻亦无故字陈本已改作循】 闲于时事 【薛莹集云胡冲有刀笔闲于时事为中书令虽不能有所匡矫亦自守不苟求容媚也○王石华校补匡字荣改莹今案陈本容误客初学记十一御览一百二十引薛莹条列吴事脱有所二字余同】 清雅正事 【王敦集表云中书令领军庾亮清雅正事可中书监领军如故檀道鸾晋阳秋云肃祖欲以温峤为中书令手诏曰卿以令望忠允之怀善于周旋且文清而旨远宜居机密今以卿为中书令○今案陈本正事下无可字无擅道鸾以下御览二百二十引王敦表正事作履正晋阳秋以下详本篇上文】 讲论文章 【檀道鸾晋阳秋云王洽字敬和拜中领军加中书令洽上疏让诏云敬和清裁贵令昔为中书郎吾尝执手意甚亲之今以中书令欲使讲论文章之事待之以不臣之义其催令拜○今案详本篇上文】 

　　○中书侍郎五十三 

　　掌诏书 【魏志黄初中改秘书始置通事郎掌诏章也○今案魏志刘放传始置五字作为中书三字诏章作机密余同】 掌诏密 【环济要略云中书侍掌内密诏合仆射丞郎○今案陈本玉函山房辑本掌下有宫字御览二百二十引郎下有令史二字】 职典禁闱 【曹毗集王冲祖诔云入管中书职典禁闱藻蔚华幄芳逸云雾○王石华校握改幄今案陈本脱冲字严辑曹毗集脱此条本钞下文引作幄作王藻】 专掌西省 【晋中兴书云范宁为临淮太字征拜中书侍郎专掌西省居职多所献替有益治○今案御览二百二十引中兴书同陈本居职二句改入自加案语之后非木又初学记十一引西误四治作政】 张华掌书疏 【张华别传云大驾西征锺会华兼中书侍郎掌书疏表檄文帝善之还即真者也○今案类聚五十八御览五百九十七引张华别传无即真句陈本已照删本钞下文引晋诸公赞载此事有即真句】 孔演悉旧典 【晋中兴书鲁国孔录云演字舒元中宗命演为安东参军记室晋国初补中书侍郎郎于时中兴庶事草创演经学渊博又练悉旧典执制辄多取正○今案御览二百二十引中兴书作元舒无中宗十一字悉作识本钞下文引亦作识轨上有朝仪二字又初学记十一引悉误职】 华简以文藻迁 【王隐晋书华简传云简子奉骏有智器文藻以迁中书郎○今案类聚四十八引王晋书以迁作官至陈本删字奉骏三字】 陆机以文学转 【王隐晋书陆机字士衡以文学转中书郎○今案俞本同陈本脱郎字亦见今晋书五十四作为中书郎】 诏命所出笔札见 【陆机集序云机与吴王表曰臣以职在中书诏命所出而臣本以笔札见知○今案陈俞本脱而本二字又陈本知识之文选王文宪集序注引作见知严辑全晋文据书钞引无序字】 书檄云集初不立草 【嵇氏世家云嵇含字思道为中书侍郎书檄云集念初不立草○今案初学记十一引嵇世家脱字思道三字初上无含字陈本已照删御览二百二十引初误作莫】 奏议众文多所施行 【傅畅晋赞云张华大驾征锺会兼中书郎奏议众文多所施行久而即真○今案本钞上文引张华别传有此文陈俞本已照改仍删即真句】 大事及议多皆施行 【王隐晋书李重字茂鲁迁中书侍郎每大事及疑议辄参以经典处决多皆施行○今案陈俞本皆脱字茂鲁三字亦见今晋书四十六鲁作曾无侍字】 讲论多见称述 【晋中兴书云庾亮字符规为中书侍郎又领著作侍讲东宫亮所讲论多见称述○今案亦见今晋书七十三无侍字讲论作论释陈俞本已改注今晋书】 朝仪多取正焉 【晋中兴书云孔演字舒元与庾亮俱补中书侍郎于时中兴肇建庶事草创演经学渊博又练识旧典朝仪轨制多取正焉元明二帝并亲爱之○今案御览二百二十引中兴书作元舒仪误议渊博作博通又见本钞上文】 王济少有俊才 【文士传云王济字武子少有俊才起家为中书郎晋起居注云武帝诏云附马都尉王济好学问有文章器干其以济为中书侍郎○今案俞本脱晋起居以下陈本全删此注改引今晋书非也本钞下文引晋起居注附作驸余同】 裴瓒风神高迈 【沈约晋书云裴瓒字国宝以风神高迈选为中书郎出入禁门见者肃然改容○今案类聚四十八引沈晋书瓒作潜无字国宝三字选字肃上有皆字陈本已照改初学记十一及中书侍郎二百二十引皆作瓒惟晋书皆作宋书与类聚及本钞异】 韩暨有至行 【魏志云明帝诏举中书郎吏部尚书卢毓举韩暨敦厚有至行帝用之○今案魏志二十二厚作笃用之作乃用暨】 王济有文章 【晋起居注云武帝诏曰驸马都尉王济忠笃好学问有文章器干其以济为中书侍郎○今案本篇上文引无忠笃二字】 孔演二帝并亲 【晋中兴书鲁国孔录云演字舒元中宗晋国初选补中书侍郎演经学渊博元明二帝并亲爱之○今案详本篇上文】 王蒙四年无对 【王蒙别传云蒙为中书郎四年无法又迁为司徒左史少选四年频蒲以蒙难与比肩故也○今案初学记十一引王蒙别传左下有长字年频作人频陈本于选四下增人字余从初学记】 跃鳞龙凤池挥翰紫宸里 【卞伯玉赴中书诗云大方信苞容优渥遂不已跃鳞龙凤池挥翰紫宸里○今案冯辑齐诗纪卷七同初学记十一引书下有郎字容作含】 藻蔚华幄芳逸云雾 【曹毗王藻诔云入管中书职典禁闱藻蔚华幄芳逸云雾○今案本钞上文引王藻作王冲祖余同】 

　　○中书舍人五十四 

　　舍人古官 【环济要略云舍人古官也掌平宫中谷敷也○今案初学记十一引要略掌平七字作掌宫中之政出廪分财二句陈本玉函山房辑本均与初学记同】 樊周并为 【史记云樊哙周勃并为高祖舍人也○今案史记樊哙传言为沛公舍人绛侯世家则但言为中涓不言为舍人】 对掌文诰 【荀朂集云晋武帝时门下辟通事令史伊羡赵成为中书舍人对掌文诘○今案御览二百二十二引荀朂集辟通五字作启令史三字陈本亦然又陈本赵成作颇咸诰作法】 出内书命 【晋中兴书刘超字世喻迁中书舍人时台省初建内外多事超出内书命以忠慎称○今案初学记十一引中兴书出内作出纳陈本亦作纳考内即古纳字不必改也又初学记喻作踰】 撰正音 【晋中兴书东莞徐录云邈字仙民以东州儒素少好学尤善经传于时不宗始览典籍招延礼学之士后将军谢安举邈应选补中书舍人在西省撰正五经音训学者宗之○王石华校苋改莞乘改素是也今案初学记十一引中兴书仙民作景山少好作性好余同陈本礼学作礼乐】 

　　○秘书惣五十五 

　　秘府谓秘书 【汉书艺文志云武帝建藏书之策置写书之官于是天下文籍悉在天禄石渠之间广内秘府之室谓之秘书成帝时刘向父子以本官典其事后则图籍在东观东观有校书傅毅马融之徒为校书郎也○今案旧钞此文有窜乱考汉书三十于是天下四句作下及诸子传说皆充秘府二句无图籍以下而歆之卒业又在哀帝时本钞以向父子皆属成帝时亦与今汉志异也广内句又见汉志如湻注引七略非汉志本文东观马融等句明是后汉事考续汉百官志亦无之陈本增入今本汉志十行非影钞之旧矣】 秘书为内阁 【魏略云太和中秘书常以事移兰台自以为台也而秘书署耳谓不得移推使当有所坐者秘书丞薛夏报之曰兰台为外台秘书为内阁台阁一也何不相移之有兰台屈无以折之○今案初学记十二引魏略常以作掌公得多误得仪又脱太和三字推使字屈字锦绣万花谷后集十一引常作尝自误目亦误作得仪陈本脱太和三字推使十字】 职为近密 【王肃表云臣愚以为秘书职于三台为近密○今案详本篇下文】 仪依御史 【王肃论秘书表云武帝初置秘书仪依侍御史台文帝屡有优诏丞郎之选比黄门郎秘书经迁中书而其名不易议不改名位与中书相比为连官不宜与他官为连者也○今案陈本脱其名十八字依下脱侍字本钞秘书丞篇引至门郎句止依下亦无侍字严辑王肃集据御览二百三十三引只有侍御史句余脱】 综经籍 【晋起居注云惠帝永平九年诏曰秘书紑理经籍考核古今课试署吏四百人宜专其事者也○今案本钞下文引九作元署吏下有领字初学记十二引晋起居注亦作元年领作须有二字核作校像本从初学记但无须字考惠帝无永平年号疑有误】 崇儒术 【王肃表云臣愚以为秘书职于三台为近密中书郎在尚书丞郎上秘书丞郎宜次上书郎下不然则宜次御史下秘书丞郎俱秩四百石迁比尚书郎出亦宜为郡此陛下崇儒术之盛旨也○王石华校俱下删佞字是也今案陈本愚误遇三台下衍上字俱秩下有中字出亦下有然则二字陛误阶无之盛旨三字严辑王肃集据通典初学记及旧钞引臣下无愚字余同本钞秘书丞篇引俱秩十五字与此同】 典图书 【东观汉记云桓帝延嘉二年初置秘书监典掌图书古今文字考合异同皆统之也○今案初学记十二御览二百三十三引典掌作掌典无皆统句聚珍本亦然又初学记嘉作喜窃谓作嘉作喜皆非也陈本作熹不误之也误之曰】 掌秘务 【王肃论秘书表云昔时秘书掌国秘务进监令丞郎○今案陈本务改密无进监以下通典二十六引此表亦然】 考合异同 【东观汉记云桓帝延嘉二年初置秘书监掌书古今文字考合异同○今案详本篇上文嘉字亦误】 考核古今 【王隐晋书云惠帝永平元年诏曰秘书综理经籍考核古今课试署吏须四百人宜专其事然后精详中书自有职事务相连统摄寺事付丞理必未尽其后责秘书监也○今案初学记十二引王晋书核作校须字作领有二字无然后以下陈本已照删改】 

　　○秘书监五十六 

　　兼掌史籍 【王隐晋书贾谧字长渊元康末为秘书监兼掌史籍事○王石华校谊改谧今案亦见今晋书四十渊作深末句作兼掌国史陈本删字长渊三字余从今晋书仍冒称王隐晋书谬矣】 宣明文籍 【温峤表荀崧为秘书监云夫国史之典将明得失之迹以讽其上记功书过谓之实录使一代之典焕然可观今之秘书著作是也宜得平允文史之才以经之纬之散骑常侍光禄大夫西陵侯荀崧文质杉彬思义伦博且厯位先朝莅事以穆宜掌秘奥宣明文籍臣等参之众议谓崧可领秘书监○今案初学记十二御览二百二十三引此表无以讽八字今之至纬之二十一字光禄八字臣等十三字又伦作通文籍作史籍陈本是下脱也字脱平允二字荀字又作通博作史籍】 天文术数皆统之也 【王隐晋书华峤字叔骏为秘书监加散骑常侍典中书著作及治礼音律天文术数南省文章门下撰集皆统之○今案亦见今晋书四十四同陈本典中五字作班同中书寺为内台中书散骑著作十四字皆下有典字】 幽赞符命国有述焉 【傅畅晋赞云庾峻字山甫自司空长史迁秘书监幽赞符命天文地理国有述焉○王石华校国改因今案御览二百三十三引晋公卿赞及陈本皆作因无字山甫三字初学记十二引亦作因】 有良史之才 【王隐晋书华峤字叔骏为秘书监诏曰峤为书实录有良史之才也○今案本钞下文引为书作属书余同陈本已改今晋书】 得文史之才 【温峤表荐荀崧为秘书监云夫国史之兴将明得失之迹记功书过谓之实录今秘书著作是也宜得文史之才以辨经纬○今案本篇上文引兴作典以辨句作以经之纬之】 华峤文雅洽通 【王隐晋书云华峤字叔骏为秘书监诏曰峤体道弘简文雅洽通厯览古今博文多识属书实录有良史之才者也○今案本篇上文引无体道四句余同亦见今晋书无体道三句实录作典实才作志陈本诏曰下有亭侯二字道作素雅治作学该厯作经博文作文博无属书二句】 荀崧思义伦博 【温峤表荀崧为秘书监云光禄大夫西陵侯荀崧文质彬彬思义伦博臣等参之众议谓崧可领秘书监○今案本篇上文引同】 王象撰皇览 【魏志云王象字羲伯为散骑常侍领秘书监撰皇览○王石华校蒙改象今案魏文志纪只有撰皇览三字魏志二十三杨俊传注引魏略无秘书句余同本钞引裴注文多但称魏志此亦其一也御览二百三十三初学记十二皆引作魏志又初学记羲作义】 孙盛着晋阳秋 【晋中兴书太原孙录云孙盛字安国为秘书监尊向好学既居史官乃着三国晋阳秋○今案本钞下文引居作为余同初学记十二御览二百三十三引中兴书尊作笃阳秋上无晋字陈本改引今晋书】 荀勖手自撰次 【王隐晋书云荀勖字公曾领秘书监太康二年汲郡冢中得古文竹书朂手自撰次吏部注写以为中经经传阙文多所证明○今案初学记十二御览二百三十三引晋诸公赞脱字公曾三字古文二字吏部二字手作躬文选注四十六引王隐晋书太康十三字作又得汲家竹书六字手作身无吏部四字及经传以下】 孙盛手不释卷 【晋中兴书太原孙录云盛字安国为秘书监尊尚好学自少及老手不释卷既为史官乃着三国晋阳秋○今案本篇上文引无自少二句既为作既居陈本改今晋书俞本脱】 

　　○秘书丞五十七 

　　魏武建国置左右丞 【魏志云武帝建国置秘书左右丞以刘放为左丞孙资为右丞○今案魏志十四刘放传武帝建国作文帝即位陈本已改文帝是也御览二百三十三引仍作武帝】 职在三台上 【魏志云青龙中议秘书丞郎位次与博士议郎同职近日月宜在三台上在尚书丞郎之下○今案魏志二字系沿上条而误当作王肃论秘书表六字御览二百三十三引肃表无在尚句余同陈本因照删本钞下文引至日月句止亦作王肃表】 启定四部 【晋起居注云秘书丞桓石绥启校定四部书○今案白帖七十四引晋起居注同亦见本钞秘书郎篇】 选比黄门 【王肃论秘书表云武皇帝初置秘书仪依御史台文帝屡有优诏丞郎之选位次比黄门郎○今案本钞秘书惣篇引无皇字位次二字依下有侍字】 位次议郎 【王肃论秘书表云青龙中议秘书丞郎位次与博士议郎同职近日月○今案详本篇上文】 出宜为郡 【王肃表云秘书丞郎俱秩四百石迁宜比尚书郎出宜为郡○今案详本篇秘书物篇】 何元干特诏参秘书丞 【虞预晋书何祯传云祯字符干为尚书郎少而好学特诏参秘书丞秘书本有一丞时尚未转遂以祯为右丞右丞之置自祯始也○今案本脱祯传云三字本上脱丞秘书三字时字为右丞误作为左祯作桢俞本脱丞秘书以下及祯传云三字考御览二百三十三引魏略同陈本脱字宣齐三字尝字初学记十二引亦无字宣七字及尝字】 严苞以高才 【魏略云严苞以高才黄初中入为秘书丞数奏文赋帝异之○今案初学记十二御览二百三十三引魏略异上有甚字又初学记引苞误荀】 嵇绍有文思 【山公启事云嵇绍为秘书郎雅有文思又晓音律帝曰诏如此便可为丞○王石华校补律字今案翰苑新书前集卷五引山公启事文思作文才无音律句初学记十二引王隐晋书则山公启句在音律句之下盖王隐书亦载山公启事也】 

　　○秘书郎五十八 

　　魏武建国置秘书郎 【魏志云武帝建国置秘书郎建安未刘劭为秘书郎○今案魏志刘放传云魏国既建放与孙资俱为秘书郎又刘劭传云建安中为计吏迁秘书郎】 秘阁之吏 【魏志云王基字伯与为表州别驾召为秘书郎剌史王陵复请之还司徒王朗举辟陵又不遣朗书劾州曰取宿卫之臣留秘合之吏所希闻也○今案魏志廿七陵作凌合作阁陈俞本已照改】 各掌一部 【晋太唐起居注云秘书□□遣郎中四人各掌一部○王石华校原改康今案白帖七十四引太康起居注亦讹作太原御览二百三十三引晋太康注遣作诏下有丞桓石绥启校定四部书十字初学记十二引亦然】 正定脱误 【晋官品令云秘书郎掌中外五合经书复核合事正定脱误○王石华校旁勒核合事三字今案初学记十二御览二百三十三及二百三十四引品令五合作三阁又复核句初学记作覆校残阕御览一作覆校阙遗一作复校阙遗陈本从初学记惟阕改阙】 删省旧文 【王隐晋书郑默字思元为秘书郎删省旧文除其浮秽时陈留虞松为中书令谓默曰而今而后朱紫别矣○王石华校节改郑今案白帖七十四引王隐言秽下有着魏中经句时陈九字作中书令虞松五字陈本已照改】 选比黄门 【王肃论秘书表云武皇帝初置秘书仪依御史台文帝屡有优诏丞郎之选比黄门郎者也○今案本卷上秘书丞篇引比上有位次二字秘书惣篇引无皇字依下有侍字】 左太冲专思求秘书郎 【王隐晋书云左思字太冲专思三都绝人流之事自以所见不博求为秘书郎○今案初学记十二引王晋书都下有赋字余同御览二百三十三引亦有赋字人流句作杜绝人事】 刘隗才华除秘书郎 【臧荣绪晋书刘隗字大连学涉有才华除秘书郎○今案涉字有误亦见今晋书六十九学涉句作少有文翰除字作起家陈俞本已改今晋书】 锺会敏达夙成 【魏志锺曾字士季敏达夙成正始中除秘书郎○今案陈俞本除字作以为二字又陈本达误惠今魏志廿八锺会传达作慧】 郄正博涉坟籍 【蜀志郄正字令先家贫好学博涉坟典能属文迁秘书郎○今案蜀志郄正传家作安涉作览陈俞本皆已照改】 王谧有美誉 【晋中兴书琅邪王录云谧字雅远弱冠有美誉除秘书郎○今案翰苑新书前集卷五引中兴书及俞本无字雅远三字陈本已改今晋书】 周顗有重名 【晋中兴书汝南周录云顗字伯仁少有重名○今案俞本无晋中四字翰苑新书前集卷六引中兴书无少有四字陈本已改今晋书】 

　　○著作郎五十九 

　　魏明皇帝署著作官 【魏志云明皇帝太和中署著作之官○今案陈本之官作郎官通典职官类同】 职闲禀重势贵多争 【问暮集四言诗启云臣少学博士登祭郑湛谓可著作语秘书监华峤峤报书云著作郎职闲禀重势贵多争不暇表其才用臣遂糺思草莱无朝廷文翰武功勤劳久迹之事也○今案俞本间暮作阎纂余同陈本脱间暮廿二字峤报书三字及不暇廿六字】 典司文籍 【晋元康元年诏云著作郎旧隶中书而秘书既典司文籍今改中书著作郎为秘书著作郎○今案陈本旧上脱郎字隶作属典司作别典考御览二百二十引晋今有云中书为诏令典作文书二句可作旁证】 记功书过 【温峤表云夫国史之兴将明得失之迹以讽其上记功书过谓之实录使一代之典焕然可观今之秘书著作是也宜得平允之才以辨经纬者也○今案本卷上著作监篇两引一引兴作典平允下有文史二字余详上文】 

　　○著作惣六十 

　　料简四部 【檀道鸾晋阳秋云孝武好览文艺敕著作郎徐野民料简四部见书凡三万六千卷○今案陈俞本脱檀道三字及见字翰苑新书前集卷五引檀氏晋阳秋料简作料秘阁】 分作四部 【晋中兴书李克字孔度为大著作于时典籍俱乱克以类相从分作四部○今案御览二百三十四引中兴书无字孔度三字俱作混无相从二字陈俞本亦作混】 王沈兼著作 【魏志云王沈字处道以侍中兼著作晋纪云王沈正元中典著作譔晋书○今案魏志三十卷皆无王沈考今晋书三十九王沈传有此二条撰晋作撰魏窃疑本钞魏志二字由下条误入也又本钞下文引徐野民晋纪亦作撰晋书】 卫顗典著作 【○今案旧钞此条脱去注文考魏志二十一卫顗传云受诏典著作陈俞本未误】 荀勖领著作 【王隐晋书荀勖以中书监领著作○今案亦见今晋书三十九荀勖传同陈俞本删王隐二字】 □□□□ 【晋中兴书太康孙录云孙盛字安国以秘书监领著作于宝以散骑常侍领著作孙绰以散骑常侍领大著作○今案陈本脱俞本孙绰句下有及陈寿并四字余同考御览二百三十四引中兴书无干宝十字余同初学记十二引有孙绰二句本钞此文混入上条注中今据俞本移正】 李克为大著作 【晋中兴书李克字孔度有史才迁为大著作○今案本篇上文引无史才句陈本亦然晋书二百三十四引中兴书有大著作句】 班固著作东观 【续汉书云班固字孟坚多议博文著作东观○今案姚辑汪辑本脱陈本俞本改班固为杨彪又删孟坚句余同考翰苑新书前集卷五引续汉书正作班固但无多议四字耳】 庾亮侍讲东宫 【庾亮别传云亮领著作侍讲东宫○今案陈俞本同】 王沈撰晋书 【徐野民晋纪云王沈正元中典著作与荀显阮籍撰晋书○今案亦见今晋书三十九本传作撰魏书陈俞本已照改惟本上文引晋纪仍作撰晋书】 陆机议晋书 【王隐晋书陆机字土衡以文学为秘书监虞浚所请为著作郎议晋书限断○今案初学记十二引王晋书同御览二百三十四引学下无为字陈本脱虞浚所三字】 五世著作一代良史 【应亭集让著作表云自司隶校尉奉至臣父五世著作不绝邦族以为美贵崔骃三世相继其后无闻若乃谈迁接武彪固踵迹向歆着美亦各一世之良史也○王石华校补三字继字奏改催改崔是也今案初学记十二引应亨集至臣下无父字五世作五叶贵作谈严辑本据旧钞亦作美谈余同陈本脱向歆句御览二百三十四引脱崔骃以下余与初学记同】 何嵩善史汉 【王隐晋书何嵩字泰綦善史汉为著作郎亦不能作晋书○今案陈本脱字泰綦三字作晋改作着御览二百三十四引王晋书亦无字泰三字及不能句初学记十二引汉作法无郎字余与御览同】 谢沈有史才 【晋中兴书云谢沈字静思何克庾水以沈有史才迁大著作作晋书三十卷着后汉书百卷才学在虞预右○王石华校旁勒克字非也今案陈俞本三十下有余字又陈本脱字静思三字御览二百三十四引晋中兴书无字挣思三字无作晋书三句】 张载通经史 【王征晋书云张载为著作佐郎才通经史能作晋书○今案陈俞本脱为着五字通误不亦见今晋书五十五脱佐字及能作句又才通四字作博学有文章又本钞有佐字则当移入下著作佐郎篇】 

　　○著作佐郎六十一 

　　元帝嘉郭璞以为佐郎 【晋中兴书郭璞字景纯太兴元孝奏南郊赋元帝嘉其才以为著作佐郎○王石华校商改南职改赋今案初学记十二御览二百三十四引中兴书无字景纯三字录字符帝作中宗又御览脱太兴四字陈本赋误职佐误左】 华谭荐朱凤擢拜佐郎 【臧晋书云晋陵朱凤吴郡吴震并有史才白首衡门谭为秘书监时荐此二人擢拜著作佐郎○今案初学记十二御览二百三十四引晋中兴书则谭为句在晋陵之上门下更有谭后知之句余同陈本已改晋中兴书】 陈寿撰三国志 【王隐晋书云陈寿字承祚好学喜著述除中书著作佐郎撰三国志○今案陈本喜作善亦见今晋书八十二无喜着三字中书二字初学记十二引张华别传亦作善余同】 束皙创三帝纪 【文士传云束皙元康四年晚应司空辟入府匝月除佐著作郎著作西观造晋书草创三帝纪○今案初学记十二引文士传空下脱辟字匝月作月余造作撰陈本已照改】 难晋书限断 【干宝晋纪秘书监贾谧请束皙为著作佐郎难陆机晋书限断○今案初学记十二引于晋纪无佐字陈本误作左郎】 典文数术 【石瑞记云太安元年前著作郎丘众表称世祖武皇帝擢臣负薪之中授承著作佐郎典治天下文义数术乃撰诸志也○今案陈本脱太安五字后承作受臣佐误左余同俞本脱】 

　　北堂书钞卷第五十七 

　　●北堂书钞卷第五十八　　　　设官部十 

　　隋秘书郎虞世南撰 
　　南海孔广陶校注 
　　侍中六十二　　　　　　给事黄门侍郎六十三 
　　散骑常侍六十四　　　　通直散骑常侍六十五 
　　员外散骑常侍六十六　　散骑侍郎六十七 
　　给事中六十八　　　　　奉朝请六十九 

　　○侍中六十二 

　　侍中古官 【环济要略云侍中古官也或曰风后为黄帝侍中○今案类聚四十八、二百十九引要略同】 周号常伯 【又云侍中古官也周号常伯选于诸侯补阙常者言其道德可常遵也○今案类聚四十八引环济要略及陈本玉函山房辑本皆脱选七字】 侍中王喉舌万机无□乱 【应璩新诗云侍中王喉舌万机无乱也○今案陈本璩作瑗百三家本应璩杂诗第二首乱上有不字恐非又注云广文选作应玚今依艺文类聚作应璩】 鵔鸃贝带 【汉书云孝惠帝时侍中皆冠鵔鸃贝带傅脂粉○王石华校具帝改贝带今案见汉书九十三佞幸传序】 金蝉左貂 【应劭汉官云侍中周官也金蝉左貂金取坚刚百炼不耗蝉取其居高食洁目在腋下貂取其内劲悍而外温润秦始皇破赵得其冠以赐侍中○今案陈本左作右续汉书志补注引目作口类聚四十八引左误有炼误录晋书舆服志引食洁作饮清温润作乃缛】 傅粉 【汉书佞幸传云孝惠帝时侍中皆冠鵔鸃贝带傅粉脂○王石华校具改贝今案粉脂当作脂粉详见　上文陈本无注】 含香 【应劭汉官云侍中刁存年老口臭上出鸡舌香教令含之○今案陈本刁作方俞本注详初学记考初学记十二无刁存六字平津馆本身作乃又附注云类聚人部引作刁存与旧钞合考初学记十二引亦作方存】 抱剑 【魏劭汉官云侍中殿下称制出则陪乘佩玺抱剑○王石华校郎改则蛮改玺今案陈俞本及文选恩幸传论注引陪作参考文选东京赋藉田赋注引汉官仪仍作陪乘】 掌玉壶 【孔丛子云孔臧与子琳书曰侍中安国羣臣近侍特见崇礼不供亵事侍郎悉执虎子唯安国掌玉壶朝廷之士莫不荣之○王石华校艺改亵今案初学记十二引孔丛及陈本无侍特二字及虎子句玉壶作御唾壶御览二百十九无羣臣句余与初学记同】 负国玺 【晋官品令云大法驾出则正直侍中负传国玺陪乘○今案本钞下文引同陈本改注环济要略但侍中负玺事本钞下文亦有引环济要略一条不当臆改】 员本八人 【应劭汉官云晋赵武灵王胡服秦始皇破赵得其冠以赐侍中高祖伐素复如之汉因秦置侍中舍八区论者因言员本八人或已冠者乡授列传○今案或已以下有脱误俞本无此条平津馆本汉官仪卷上代作灭舍八误舍人无区论以下考初学记十二引汉官有侍中舍至八人十三字八区上多有字陈本只有汉因秦置侍中舍人八字余脱】 比二千石 【续汉书百官志云侍中比二千石○今案见续汉百官志三】 入侍天子 【汉书百官公卿表应劭注云侍中入禁中受诸曹尚书事入侍天子故曰侍中也○今案汉书十九上入侍二句乃是应劭注耳陈本已移正但又脱诸曹句】 拾遗帝侧 【王廙洛都赋云次为侍中散骑寔惟门下拾遗帝侧替否献可○今案俞本同陈本改魏志他事】 入侍帷幄 【环济要略云侍中入侍帷幄受顾问拾遗左右者也○今案帐字帷字小注与标目不符应误陈本皆作帷类聚四十八引要略亦作帷无入字】 入侍左右 【袁子正书云天子有所亲使入侍左右谓之侍中非官多也汉遂由此置官王石华校入下补侍字今案陈俞本脱】 出则参乘 【环济要略云侍中大驾出负玺以送之小出则参乘秩二千石○今案初学记十二引要略送作从小下无出字陈本脱千石句】 次直护驾 【晋官品令云大法驾出则次直侍中护驾正直侍中负传国玺陪乘不置剑余皆骑从御登殿与散骑常对戕侍中居左常侍居右○今案正直二句详上文陈本改注晋书职官志俞本改注通典皆有不同】 出常陪乘 【汉书元帝以史丹为侍中出常陪乘○王石华校册改丹今案汉书八十二史丹传陪作骖】 出拥华葢 【曹植集王仲宣诔云载蝉珥貂朱衣揖带入侍帷幄出拥华葢○王石华校照陈本婕上脱见字伏误守】 卒思近对 【应劭汉官云侍中便蕃左右与帝升降卒思近对○今案初学记十二类聚四十八引蕃作繁余同陈本亦然】 拾遗左右 【汉书云刘更生与侍中金敞拾遗于左右○今案见汉书卷三十六陈本脱刘更四字】 亲近起居 【魏略云旧仪侍中亲省起居故俗因请之执席子○今案陈俞本旧作集又俞本席作虎考海录碎事十一卷上引无因字席作■〈雨?市〉余同盖唐高祖之祖讳虎故唐人转钞多改作■〈雨?市〉因而讹为席字耳】 切问近对 【汉官典职云侍中常伯选旧儒高德博学洞达仰瞻俯视切问近对○今案平津馆本据续汉志补注引洞达作渊悫瞻作古又云御览亦作占云云皆不及旧钞瞻字也陈本作仰古则又由占字再误矣】 顾问应对 【应劭汉官云侍中周官切问近对拾遗补阙百寮之中莫密于此矣○今案标目作顾应小注作切近此条本有误初学记十二类聚四十八作卒思近对此矣作兹字余同本钞上文引亦作卒思近对盖切问二字当沿上条误入耳平津馆本遽行收录何耶】 糺正补违 【晋官品令云旧侍中职掌摈威仪尽献纳糺正补过文乐若有不正皆得驭除书表章奏皆掌署也○今案陈本脱本钞违字过字标目与小注岐出当有误俞本俱作违又无文乐字有字】 喻指公卿 【汉官典职云侍中常伯选旧儒高德博学洞达仰瞻俯视切问近对喻指公卿员八人在尚书仆射下尚书上○今案平津馆辑本指作旨洞达作渊悫瞻作占陈本改注蔡质汉仪俞本谓详通典然亦无员八以下】 使辟公卿 【应劭汉官云汉成帝取明经者充为侍中使辟百官公卿参议国正止殿行则负玺旧高切一人为仆射后改为祭酒○王石华校从陈俞本改止作上今案平津馆本据书钞引国作可切作取余同陈俞本国作可止作上无旧高以下】 侍帷幄与秘书 【东观汉记夏逵景伯拜侍中逵在朝侍帷幄兼领秘书近署甚见纳用○今案陈俞本聚珍本姚辑本东观记在朝侍三字作内备二字纳作信】 侍清晏陈道德 【续汉书湻于恭字益孙迁侍中数侍清晏所荐无不征用进对陈善皆本道德上未尝不称善在朝为羣臣表率闻于四方○今案陈俞本姚辑本汪辑本续汉书陈善作陈政无在朝以下余同惟汪辑本益作孟】 朝夕献纳 【东观汉记邵闾字季昭拜侍中出则陪乘入侍左右忠言善谋先纳善圣法诫臣辅之朝夕献纳虽得于上身在亲近不敢自恃敬之心弥笃○王石华校名改夕宗改忠今案陈本脱字季昭三字先纳十字虽得四句俞本脱法诫二字臣作匡敬作兢兢笃下有故也二字聚珍本卷入姚辑本卷六善圣作圣善得上有内字余与俞同又聚珍附注云先纳句晏殊类要作皆先圣法象臣辅之言】 朝夕建议 【谢汉书刘升字仲承为侍中朝夕建议竭忠于朝补矣二百余事悉有篇章朝廷有疑事密诏问焉○今案陈本及御览二百十九引谢书无字仲承三字又陈本无朝廷以下御览升作淑余同俞本亦作淑朝廷九字作朝廷有劳四字姚辑汪辑本皆脱】 常论经书 【华峤后汉书桓郁字仲思敦厚笃学傅父业以尚书教授门徒常数百人选侍中帝以郁先师子有礼让甚亲厚焉常居中论经书问以政事反复乃行受章录事不离左右明帝自制五经章句令郁校定于宣明殿中○今案俞本姚辑本华书思作思无反复二句余同姚氏又附注云五经当作五行东观记及范书皆同此误陈本已全改范书汪辑本经改行自注云原引五经依本传注引改余与姚本同】 从容讽议 【文士传云张衡字平子拜侍中恒居帷幄从容讽议拾遗左右核和书作周宫解说衡不乐处迁为河间相○今案陈本初学记十二类聚四十八引及说郛本文士传皆脱字平子三字及核和以下又类聚从误仪说郛讽作风】 问事辄对 【东观汉记李育字符春为侍中时章帝西谒园陵育落乘问旧事育辄对由是见重○王石华校有改育陵改陪今案聚珍本卷十八姚辑本卷六东观记及本钞下文引□】 言语辩捷 【吴志云张尚孙皓时为侍郎以言语辩捷见知擢为侍中○今案见魏志卷八张纮传】 杨奇靡事不对 【谢汉书杨奇字公绰通经才性敏畅入卤侍中天子所问引经据义靡事不对○今案御览四百廿七引谢书绰作伟无通经八字补作为余同陈本姚辑本靡事句作靡不条对又陈本性作光汪辑本脱】 王粲问无不对 【魏书王粲字仲宣拜侍中博物多识问无不对时旧仪废弛器造制度粲恒典之○王石华校祭改粲桓改恒今案俞本同魏志廿一王粲传及陈本器作兴】 戴凭解经不穷 【谢汉书戴凭字次仲拜侍中领虎贡中郎将正旦朝贺百僚举会帝合羣臣诸王皆说经者更相难诘义有不通辄夺其席以益通者凭遂重坐五十余席故京师为之语曰解经不穷戴侍中○今案陈本改注范书俞本脱领虎六字为之误谓之余同姚辑汪辑本谢书亦脱此六字脱诸王二字余与本钞同类聚五十五初学记二十五引亦微有异】 庾峻辩质无屈 【臧荣绪晋书曰庾峻字山甫拜侍中出入王命加谏议大夫常侍世祖命讲诗何劭论风雅正变之义峻起难往反深有理致四坐辩质俱无能屈○今案俞本脱加谏五字常侍下衍坐字又脱深有句辩质六字作莫能屈之陈本已改今晋书见卷五十庾峻传】 国有疑常问得失 【谢后汉书延笃为侍中自在机密常见进纳上数问政事得失恒以经义古典开谏帷幄言不宣外○今案御览四百五十二引开作默余同陈俞本数作殿无开字又陈本脱密字姚辑汪辑本谢书亦数误殿脱恒字开子幄下添之字惟汪本开改默然皆远逊旧钞矣】 宿儒顾问进杨厚 【益部耆旧传曰李固谏帝曰臣一日会朝中见诸侍中皆诸家年少无一宿儒可顾问者乃进杨厚黄琼○今案御览二百十九引益部传同陈俞本脱臣字又陈本乃下脱进字】 博雅顾问以何劭 【晋起居注云武帝太康四年诏曰何劭已厯试朝位博雅有拾遗顾问之才其以劭为侍中○王石华校以曰下衍义有四字涂去今案陈俞本同今晋书三十三无此诏书】 张驯有智慧 【谢后汉书张驯字子隽与蔡邕共定六经拜侍中典领秘书驯儒雅敏达有智慧○今案俞本姚辑本汪辑本谢书隽作儁又俞本标目慧误惠陈本亦然并脱字子隽三字】 王济有美才 【山涛启事云雍州剌史郭奕右卫将军王济怭诚亮有美才侍中之最高者也○今案本钞荐贤篇左右将军篇引山启事同陈本亮有作有亮俞本作直亮御览二百十九引右作左无诚字】 卢植天下之望 【魏明帝先贤传云卢植字子干拜侍中逆臣董卓启宫指欲废帝独植正色卓欲害植议郎彭伯羣与卓亲入为卓议曰夫善人者天地之纪卢植侍中海内大儒天下之望今先害之则天下恐怖卓议遂止○今案御览二百十九引明帝先贤传启宫指三字作议字无恐字余同俞本多删节陈本已改范书】 颜髦廊庙之望 【颜含别传云髦字君道形仪严整风貌端美大司马桓公在赭圻君道为侍中奉使公股时桓公叹曰颜侍中廊庙之望喉舌机要○今案陈本及类聚四十八引频含别传脱在赭十五字又类聚引形仪作仪状】 王粲识旧佩 【挚虞决疑要注云汉末丧乱绝无玉佩侍中王粲识旧佩始复作之今之玉佩法于粲也○今案类聚四十八引要注及陈本同本钞佩篇引无今之二句】 顾和奏旧冕 【晋中兴书云顾和字□子迁侍中中兴初仪服不备冕旒饰以翡翠珊瑚杂珠和瘈旧冕十有二旒皆用玉用杂珠非礼今不能得玉可用白琁珠于是始下太常改之○今案御览六百八十六引中兴书无侍中以上及用杂五字余同陈俞本无字□子三字仪服句作旧章多阙又陈本琁误旋俞本作璇】 从祀甘泉 【益部耆旧传云蜀郡张宽字叔文汉武帝时为侍中从祀甘泉至渭桥有女子浴于渭水乳长七尺上怪其异遣问之女曰帝后第七车张宽知我所来时宽在后第七车对曰天星主祭祀者斋戒不严则女子见○今案陈本子见作人见类聚四十八引益部传无字叔文三字知我上无张宽二字初学记十二御览三百七十一引有字叔文三字】 从幸黎丘 【襄阳耆旧记云习都为侍中从光武幸黎丘与光武通梦见苏山神光武嘉之拜大鸿胪主苏岭之祀○王石华校家改嘉今案陈本同俞本祀作祠类聚四十九引襄阳耆旧传都作郁主祀作立祠】 西谒陪乘 【东观汉记李育字符春为侍中时章帝西谒园陵育陪乘问旧事育辄对由是见重○今案聚珍本十八姚辑本卷六东观记及本钞上文引同】 南郊参乘 【谢后汉书云刘陵字孟高为侍中车驾南郊陵参乘上起早升舆伏陵恭嗟曰陛下万乘主宜立正配天虽尊神欲寝不当上为天地灵祇下为羣臣万姓观者乎上有媿色曰敬受侍中斯言以为后戒○今案陈本脱上起句以下俞本姚辑本汪辑本谢书均脱恭嗟二字又姚汪本服作伏据订余同】 冯鲂三世 【东观汉记冯鲂字孝孙父子兄弟并带青紫三世侍中○今案陈本脱字孝孙三字聚珍本姚辑本东观记世作代】 张辟强年十五 【汉书云张辟强留侯子年十五为侍中○今案汉书九十七上强作强】 桑弘羊年十三 【又云桑弘羊洛阳贾人子以心计年十三为侍中○王石华校记改计今案陈本作十二考汉书廿四下食货志及史记平准书皆作十三】 问貂蝉不知左迁 【应劭汉官云孝桓末侍中皇权参乘帝问招蝉何法不知其说又问地震云不为灾还宫左迁议郎○今案陈本脱蝉字及云孝以下并注未详二字平津馆辑本乘下无帝字余同俞本皇作皋蝉作珰】 作诗稽留奏免 【魏阳秋云甘露二年帝幸辟雍命羣臣赋诗侍中知道作诗稽留有司奏免○今案陈俞本知作和】 

　　○给事黄门侍郎六十三 

　　名曰夕郎 【汉旧仪云黄门郎属黄门令日暮入对青锁闱拜名曰郎○今案类聚四十八引旧仪无属黄四字闱拜作门锁作琐陈本无拜字余与类聚同初学记十二引作门拜余与类聚同平津馆辑本作闱续汉志补注引名曰误夕曰御览二百廿一引作门拜曰作日】 主诸宦者 【续汉书百官志云黄门令一人主省中诸宦者○王石华校省改者今案续汉百官志三】 关通内外 【应劭汉官仪曰给事黄门侍郎位次侍中得从左右关内外给事于中故曰给事黄门侍郎献帝置六员○今案陈本位上侍郎二字作部字献上脱侍郎二字平津辑本汉官仪据御览引得从作侍故曰给事下有中字】 赞相威仪 【晋官品介给事黄门四人与侍中掌文案赞相威仪典署其事○今案陈本同类聚四十八引齐职仪掌下有奏字余同】 掌操小盖 【续汉书阴兴字君陵为黄门侍郎兴筋力过人每从出入常操小盖障翳风雨险隘躬自履涉率先期门凡上所幸止先入清辟○王石华校惨改操今案陈俞本脱凡字又陈脱筋力句涉误沙姚辑汪辑本无小字余同】 次直护驾 【晋官品令给事黄门四人大法驾出次直黄门侍郎从驾○今案陈俞本作令品】 皆用姓族博选耆儒 【谢后汉书云朱穆因违见复谏曰臣闻汉家旧典置侍中中常侍各一人省尚书事黄门侍郎一人传发书奏皆用姓族自和熹太后以女主称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿德○王石华校卿改倾国改因遣老改选耆今案陈俞本御览姚辑汪辑本谦上无复字】 三世不徙 【汉书杨雄传博览所不见为郎给事黄门三世不徙官○王石华校从改徙今案汉书八十七下无博览六字陈本已照删又三上有成裒平字无官字】 永平不迁 【东观汉记云马皇后志在克已辅上不以私家干朝廷兄为虎贲中郎将弟为黄门郎讫永平世不迁○今案聚珍本东观志作至脱弟子余同姚辑本脱此条陈本皇后二字误作俊老至三字永上脱讫字】 张禹少子 【汉书云张禹为太傅禹疾成帝亲临拜于床下有少子在侧禹数视之帝知其其意拜黄门郎○今案见汉书八十一陈本亲临作临视禹数句作目之二字】 马防小侯 【东观汉记马防字子巨为常从小侯上欲冠子巨夜拜为黄门郎御章台下殿陈鼎俎自临冠之○王石华校改冠子巨为冠防从陈本耳今案类聚四十引及聚珍本东观记十二冠之下有礼字防下无字字陈本删字子巨三字冠子巨作冠防于初学记十二引正作字子巨冠子巨与旧钞脗合足见陏唐本如此】 刘歆年少 【刘向集书戒子歆云今若年少得黄门侍郎显处也新拜皆谢贵人叩头谨慎乃可以免○今案百三家本刘向集拜作顿谨慎作谨战战栗栗余同陈本显作要无新拜以下】 窦固节操 【东观汉记窦固字孟孙少为黄门郎谦让有节操○今案聚珍本东观卷十同姚辑本亦同陈俞本脱字孟孙三字又陈本谦作谏】 杜恕威严 【三辅决录云杜恕字务伯年二十四举拜黄门侍郎每直省合威仪矜严○王石华校删郎博览十二字是下条误窜入者今案类聚四十八引无年二十四举五字直误宣二酉丛书辑决录亦据类聚陈本脱字务伯三字余与类聚同】 张华博览图籍 【王晋书云泰始三年诏张华为黄门侍郎博览图籍四海之内若指诸掌○今案陈本及类聚四十八引王晋书无泰始五字类聚又华误率余同】 石浚鉴识人物 【臧荣绪晋书石浚字景伦清俭鉴识敬爱人物为黄门郎两官为当时名士○今案俞本同陈本晋作汉】 荀悦侍讲 【范汉书荀悦字仲预选黄门侍郎献帝颇好文学悦与从弟彧及孔融侍讲禁中○今案范书九十二预作豫】 董遇侍讲 【魏略云董遇字季直献帝时遇为黄门侍郎旦夕侍讲为天子所爱信○今案类聚四十八引魏略无献帝四字初学记十二引旦作朝所作甚余与原钞同陈本讲下无为字】 郭况谨慎 【东观汉记郭况谨慎上书除黄门侍郎年十六○今案聚珍本姚辑本郭况传脱此文考范书谨上有小心二字慎下无上书二字况下有以后弟三字年十八句在黄门句上陈本已照范书改仍冒称东观记误矣】 任嘏淑慎 【任嘏别传云嘏字照光魏文帝时任嘏为黄门郎每纳忠信辄手怀其本自在禁省事归不书封文帝嘉其淑慎○王石华校补纳字禁字帮改封今案陈本脱字照光三字类聚四十八引嘏别传照作昭忠言作中年省下无事字初学记十二引作字昭先手怀误书坏无其字事字不书作书不余同】 冯参恂恂可观 【汉书云冯参字子升昭仪少弟也少为黄门郎给事中参为人矜严好修容仪止默恂恂其志可观也以严见惮不得侍帷幄○今案汉书卷七十九子升作叔平其志作甚字止默作进止陈本脱字子升三字及以严二句其志二字余从今汉书】 王黎轩轩得志 【傅子云王黎为黄门郎轩轩然乃得志喧喧然乃自乐傅子难之曰子以圣人无乐子何乐之甚黎曰非我乃圣人也○今案陈本聚珍本喧作煦无两乃字及傅子难之以下严辑四录堂本据书钞未改本喧改暄余同】 美丽见悦 【汉书佼幸辑四录堂本据书钞未改本喧改暄余同】 美丽见悦 【汉书佞幸傅云董贤圣卿云阳人为太子舍人随太子宫为郎上留贤传漏在殿下乃为人美丽白喜哀帝望见悦其仪貌识而问之曰诚乃舍人董贤郎因引上与语擢为黄门郎○今案汉书九十三上留二字作二岁余三字诚乃作是字陈本已照改 【疏敏合意】 续汉书耿国字叔廉为黄门郎给事中疏敏有旴时见问常多合意上以为能○今案陈俞本脱字叔廉三字给事中三字姚辑汪辑本廉作虑亦无给事中三字】 江统作仪 【王晋书云江统字应元为黄门郎作朝会仪○今案陈俞本无字应元三字今晋书五十六无作朝句】 曹毗作诗 【曹毗五言诗序云余从中书转为黄门在直多怀作诗书屏风云尔○今案陈俞本同严辑曹毗文据御览七百一引无从中书转四字及云尔二字作上有遂字】 

</div>
    <div class="pagination">
<a href="北堂书钞_page10.html">上一页</a><span>...</span><a href="北堂书钞_page6.html">6</a><a href="北堂书钞_page7.html">7</a><a href="北堂书钞_page8.html">8</a><a href="北堂书钞_page9.html">9</a><a href="北堂书钞_page10.html">10</a><span class="current-page">11</span><a href="北堂书钞_page12.html">12</a><a href="北堂书钞_page13.html">13</a><a href="北堂书钞_page14.html">14</a><a href="北堂书钞_page15.html">15</a><a href="北堂书钞_page16.html">16</a><span>...</span><a href="北堂书钞_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
