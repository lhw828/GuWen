<!DOCTYPE html>
<html>
<head>
    <meta charset="UTF-8">
    <title>实宾录 - 第 9 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>实宾录 - 第 9 页/共 22 页</h1>
    <div class="content">　　汉宋登少欧阳尚书教授数千人为汝隂令政为明能号称神父
　　陈弇为蕲长时一州旱蝗弇请雨即大降蝗即出境一县遍熟号曰神父
　　慈父【二则】
　　后魏宗室孚为冀州刺史劝课农桑境内称为慈父李哲任相州安阳县令政术有方百姓号称慈父
　　贾父【二则】
　　后汉贾琮为交趾太守叛民荡定百姓以安巷路为歌曰贾父来晚使我先反今见清平吏不敢饭
　　后汉贾彪为新息长小民困贫多不养子彪严为其制与杀人同罪数年间养子者千数佥曰贾父所生长男名为贾子生女名为贾女
　　杜父
　　晋杜预守荆州修召信臣遗迹激用滍淯诸水以浸原田万余顷分疆刋石使有定分公私同利众庶頼之号曰杜父
　　柳父
　　柳镇少乐闲静不慕荣贵天监中自司州逰上元爱其风景于钟山之西买地结茅开泉种植隠操如耕父其左右居民皆呼为柳父
　　巢父
　　巢父尧时隠人尝山居不营世利年老以树为巢而寝其上故时人号为巢父晋王康倨招隠诗曰昔在太平时亦有巢居子或言即许由也
　　家公　家父
　　顔之推家训云昔侯霸之子孙称其祖父曰家公陈思王称其父曰家父母为家母潘尼称其祖曰家祖古人之所行今人之所笑也今南北风俗言其祖及二亲无云家者田里猥人方有此言之推北齐人逮今防七百年称家祖者复纷纷皆是名家望族亦所不免家父之称俗軰亦多有之但家公家母之名少耳山简谓年防三十不为家公所知盖指其父非祖也
　　贺兄
　　唐陆象先贺知章族姑子也象先尝谓人曰贺兄言论调态可谓风流之士吾与子弟离濶都不思人一日不见贺兄则鄙恡生矣
　　二兄【二则】
　　唐髙力士事宗最亲宠肃宗在东宫以兄事力士呼为二兄
　　唐叚成式与张希复善继郑符复梦逰精舍共徴髙力士事力士呼二兄【柯】呼阿翁【继】呼将军【柯】
　　宁哥
　　唐宁王宪睿宗长子睿宗将建东宫以宪嫡长而宗时为楚王有大功故久不定宪固辞乃立楚王为皇太子宗友悌古无有者至呼宪为宁哥云
　　邠哥
　　唐邠王守礼章懐太子之子也每与诸王内防方积隂累日守礼知其欲晴阳渉旬守礼曰即雨果连雨岐王等奏之曰邠哥有术守礼曰臣无术也则天时以章懐迁谪臣幽闭宫中十余年每歳被杖数顿瘢防甚厚欲雨臣背上即沉闷欲晴则轻健臣以此知之非有术也涕泗沾襟宗亦悯然
　　竒儿
　　后唐庄宗克用长子也初克用破孟方立于邢州还军上党置酒三垂岗伶人奏百年歌至于衰老之际声甚悲坐上皆凄怆克用慨然捋须指而笑曰吾行老矣此竒儿也后二十年其能代我战于此乎庄宗年十一从克用破王行瑜遣献防于京师昭宗异其状貌赐以鸂防巵翡翠盘而抚其背曰儿有竒表无忘予家克用卒梁夹城兵闻晋有大防因颇懈庄宗欲乘怠击之乃出兵趋上党行至三垂岗叹曰此先王置酒处集攻夹城破之梁军大败凯旋告庙
　　禄儿
　　唐明皇每座及宴防必令安禄山坐于御侧以金鸡障隔之太真又以为子上亦呼为禄儿
　　痴儿
　　五代马嗣孙为相不通世务时右散骑常侍孔昭序建言常侍班当在仆射前嗣孙责御史台检到台言故事无所见据今南北班位常侍在前嗣孙即判状施行崔居检扬言于朝孔昭序觧语是朝廷无解语人也且仆射司长百僚中丞大夫就班修敬而常侍在南宫六卿下况仆射乎昭序痴儿岂识事体朝士闻居检言流议稍息
　　买声儿
　　后魏李谧神士赋歌曰周孔重儒教庄老贵无为二途虽如异一是买声儿
　　乳臭儿【二则】
　　吴越杜建徽位宰相其孙昭达为内都监使盛治第宅建徽曰乳臭儿不谙事其能久乎后昭达果以罪诛唐庄宗命魏王继岌伐蜀灭之以孟知祥节度西川庄宗馆知祥于宫中酒酣谓知祥曰吾辈老矣继岌乳臭儿今年代父破贼慰喜外复増悲尔
　　小儿王
　　陈释智凯江表扬都人年防童丱雅重嘲谑引羣小儿数百人同戏街衢以为自得陈氏台省门无卫禁凯乃率其戏侣在太极殿前号令而过朝宰江总等顾其约束铨叙驻歩迎之相视笑曰此小儿王也
　　圣童
　　傅长通年十七礼易贯洞三十万言兼通春秋乡里号曰圣童
　　神童【五则】
　　魏胡康年十五以异才见送又陈损益求试剧县诏特引见众论翕然号为神童【原注刘劭传裴松之云魏朝不闻有胡康疑是孟康】魏任嘏防以至性见称年十四始学疑不再问三年中诵五经皆究其义兼包羣言无不总览于是学者号之神童【原注海録碎事魏任嘏先世皆早成人时语曰蒋氏翁任氏童】
　　晋杜育防便岐嶷号曰神童【原注文士传杜育童孺竒才博学能着文章心解性达无所不综一时称为武阳杜孔子】
　　晋封孚与弟懿总角知名时人谓之闗东神童
　　唐杨收七歳善属文所赋輙就时号神童里人多造门观赋诗至压败其藩收嘲之曰尔非羸角者何用触吾藩由是观者益竒之【按此条原书脱时号神童四字今据唐书补正附神童类下】
　　才童
　　朱斆字叔阳年十三诵书説诗号曰才童【原注语林髙僧传云朱斆年十二能读书咏诗时号曰才童】
　　孝友童子
　　唐陈饶奴年十二歳亲并亡窭弱居防又歳饥或教其分弟妺可全性命饶奴流涕身丐诉相全养刺史李复异之给资储表其门曰孝友童子
　　神仙童子
　　唐元嘉少聪俊左手画圆右手画方口诵经史目数羣羊兼成四十字诗一时而就足书五言一絶六事齐举时号神仙童子
　　童子学士
　　梁宋懐少有天材好学不倦乡里号称童子学士
　　将种
　　晋武帝与胡贵嫔芳摴蒲争矢遂伤上指帝怒曰此固将种也芳曰北伐公孙西拒诸葛非将种而何帝甚有惭色
　　李老
　　唐中宗朝御史大夫裴谈妻悍妬谈畏之如严君时韦庻人颇袭武后之风中宗渐畏之内宴牙唱廻波词有优人词曰廻波尔时栲栳怕妇也是大好外边祗是裴谈里面无过李老韦后意色自得以束帛赐之
　　贺老
　　唐禅月鉴题李太白诗集云贺老成异物颠狂谁敢和寜知江边坟不是犹醉卧【按太白诗东山无贺老却棹酒船廻则称贺知章为贺老实始于李白诗】
　　王老
　　唐陈通方闽县人贞元十年顾少连下进士及第年二十五第四人年少名髙轻薄自负与王璠同年王时年五十六通方薄其成事后时因期集拊王背曰王老王老奉赠一第言其日暮途逺及第同赠官也王曰拟应三篇通方又曰王老一之谓甚其可再乎王心每贮之通方寻值家艰还归王果累防髙科官渐逹矣通方入闗王已丞郎判盐铁通方穷悴寡助不知王素衘其言投之求救同年李虚中时为副使通方亦有诗扣之求为汲引云应念路旁憔悴翼昔年乔木幸同迁王不得已署之江西院官赴职未及其所又改为浙东院仅及半程又改为南陵院嗣是徃复数四困踬日甚退省其咎谓甥侄曰吾偶戏谑不知王生乃为深憾寻值王真拜礼分悬絶追谢无地怅望病终
　　长乐老
　　五代冯道为宰相视防君亡国未尝屑意是时天下大乱戎狄交侵生民之命急于倒挂道方自号为长乐老著书数百言陈已更事四姓及契丹所得阶勲官爵
　　宗室遗老
　　汉刘向方成帝时上无继嗣政由王氏出灾异寖甚向雅竒陈汤智谋与相亲友独谓汤曰灾异如此而外家日盛其渐必危刘氏吾幸同姓为宗室遗老厯事三主吾而不言谁当言者遂上封事极谏
　　旱母
　　梁宗室萧推厯淮南晋陵吴郡太守所临必赤地大旱人呼为旱母
　　暗烛底觅虱老母
　　唐舍人齐处冲好暝目视左拾遗魏光乘目为暗烛底覔虱老母
　　萧娘吕姥
　　梁韦叡拒魏军于淮北魏人畏之言曰不畏萧娘与吕姥但畏合肥有韦虎萧娘谓临江王宏吕姥谓吕僧珎韦虎谓韦叡也
　　李阿婆　王伯母　曹新妇
　　唐中书令李敬为元帅讨吐蕃至树敦城闻刘尚书没蕃着鞾不得狼狈而走时将军王果副总管曹懐舜等惊退遗却麦饭首尾千里地上尺余时军中謡曰洮河李阿婆鄯州王伯母见贼不能鬭总由曹新妇
　　陈姥
　　隋末杜伏威兵起炀帝遣右御卫将军陈棱以精兵讨之棱不敢战伏威遗以妇人之服书称陈姥
　　国婆
　　五代梁太祖防时尝佣力徐州萧县人刘崇家及即位召崇为商州刺史崇之母抚梁祖有恩梁祖号为国婆
　　田舎翁
　　五代南唐冯延已好论兵事尝笑其主升戢兵以为龌龊无大略曰田舎翁安能成大事
　　多田翁
　　唐卢从愿为刑部尚书充考校使升退详确御史中丞宇文融方用事将以括田户功为上下考从愿不许融恨之乃宻白从愿盛植产占良田数百顷帝自此薄之目为多田翁后欲用为相屡矣卒以是止
　　吴老翁
　　北齐神武语杜弼曰江东有一人吴老翁萧衍专事衣冠礼乐中原士大夫望之以为正朔所在
　　千歳翁
　　秦安期先生阜乡人受老子于河上丈人常卖药海边老而不仕时人谓之千歳翁
　　周郎【二则】
　　吴周瑜少精意于音乐虽三爵之后其有阙误瑜必知之知之必顾故时人謡曰曲有误周郎顾
　　梁周正年十歳通老子周易十五召补国子生仍于国学讲易诸生传习其义以季春入学孟冬应举有司以日浅不许博士刘洽曰周郎讲经岂候策试
　　沈郎
　　吴沈友弱冠博学华歆行风俗见而异之因呼沈郎可登车语乎友曰先生衔命将以裨补先王之教整齐风俗而轻脱威仪犹负薪救火无乃更崇其炽乎
　　苻郎
　　晋苻坚年七歳尝戏于路徐统遇之执其手曰苻郎此官之御街小儿敢戏于此不畏司缚耶坚曰司缚罪人不缚我小儿戏也
　　顾郎
　　梁顾恊少清介有志操初为廷尉正冬服单薄寺卿蔡法度欲解与之惮其清严不敢发口谓人曰我愿解身上襦与顾郎顾郎难衣食者竟不敢以遗之
　　陆郎　萧郎
　　唐陆象先为洛阳尉萧嵩未仕人不之异夏荣者善相云陆郎十年内位极人臣然不及萧郎一门尽贵【按新唐书萧嵩传嵩娶防稽贺晦女与吴都陆象先为僚壻夏荣者善相云陆郎十年内位极人臣然不及萧郎一门尽贵官位髙而有夀据此则萧郎为萧嵩非萧瑀瑀初唐时人与象先时代甚逺今改正】
　　石郎
　　五代晋髙祖皇后后唐明宗女也废帝立疑髙祖必反公主自太原入朝千春节辞归留之不得废帝醉语公主曰尔归何速欲与石郎叛邪既醒悔之后以反闻羣臣请帝亲征帝心忧惧常恶言髙祖事每戒人曰尔毋説石郎事令人心胆堕地
　　王四郎
　　唐王处士者洛阳尉王琚之孽侄四郎也防随母他适琚赴调入京过天津桥四郎布衣草履形貌山野琚初不之识四郎曰叔今赴选侄有少物奉献即出金五两色如鸡冠曰此不与常金等可访金市张蓬子付之当领二百千某比居王屋小有洞今将家徃峨眉山琚徃访之则已行矣金市果有蓬子出金示之惊喜曰此道者王四郎所化金也且无定价因如其数酬之
　　王郎子
　　唐王仙客者建中中朝臣刘震之甥初仙客父亡与母刘同归外氏震有女曰无双小仙客数歳皆幼稚戏弄相狎震之妻常戏呼仙客为王郎子云
</div>
    <div class="pagination">
<a href="实宾录_page8.html">上一页</a><span>...</span><a href="实宾录_page4.html">4</a><a href="实宾录_page5.html">5</a><a href="实宾录_page6.html">6</a><a href="实宾录_page7.html">7</a><a href="实宾录_page8.html">8</a><span class="current-page">9</span><a href="实宾录_page10.html">10</a><a href="实宾录_page11.html">11</a><a href="实宾录_page12.html">12</a><a href="实宾录_page13.html">13</a><a href="实宾录_page14.html">14</a><span>...</span><a href="实宾录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
