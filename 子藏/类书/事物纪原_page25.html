<!DOCTYPE html>
<html>
<head>
    <meta charset="UTF-8">
    <title>事物纪原 - 第 25 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事物纪原 - 第 25 页/共 38 页</h1>
    <div class="content">　　山海经曰帝令竖亥歩天地之东西二万八千里南北二万六千里淮南子曰禹使大章步自东极至西极二亿三千五百里七十五步又八极之广东西二亿三万三千里南北二亿三万一千里而黄帝有记里之车按黄帝游幸天下而车以记里疑道路之纪以里堠起轩辕时也
　　封堠
　　拾遗録曰禹治水所穿凿处皆青泥封记使印其上今人聚土为界乃遗事也此封堠之始矣
　　仪制令
　　谈苑曰太平兴国中孔承恭为大理正上言仪制令贱避贵少避长轻避重去避来望令于两京诸州要害处刻牓以掲之所以兴礼逊厚风俗从之今京师诸门关亭皆有之而所在道途双堠处皆刻之盖自本朝孔承恭始也
　　地名
　　项峻治书曰人皇出于提地之国则提地疑国名也于是国有名则土地国邑之名此为之始也
　　山川名
　　人皇以来土地国邑始各有名则山川之号疑亦从此起故神农兴于厉山共工之触不周炎帝以姜水黄帝以姬水此山川之名之始也书吕刑曰禹平水土主名山川注云无名者主名之于是凡山川皆名之矣山海经洎尔雅所载者是也
　　地图
　　春秋元命包曰神农世怪义生白阜图地形脉水道注曰怪义白阜母名图画地形通水道之脉也今有地图疑始于此
　　弓手营
　　宋朝防要曰咸平五年八月置县尉司弓手营舍
　　浮桥
　　春秋后传曰周赧王五十八年秦始作浮桥于河上按诗大明云造舟为梁孙炎曰造舟比舟为梁也比舟于水加板于上今浮桥也故杜预云造舟为梁则浮桥之谓矣尔雅释水曰天子造舟诸侯维舟大夫方舟士特舟夏商尚质等制之文未备故郑康成以为周制后传以为秦始疑周有事则造舟而秦乃系之也
　　温汤
　　辛氏三秦记曰秦始皇与神女游忤其防唾之生疮始皇怖谢乃为出温汤洗除后人因以为验汉武故事曰秦皇砌而起宇武帝加修饰焉
　　真坛净社部三十六
　　道观
　　周穆王尚神仙召尹轨杜冲居终南山尹真人草楼之所因号楼观盖道观之初也黄帝内传西王母授帝白玉元始真容置于髙观之上时人谓之道观名观之义疑取诸此隋炀帝改为坛后复曰观注续事始云宋废国学置总明观疑自是以来道家者流拟之以名其所居也
　　景灵宫
　　宋朝防要曰大中祥符五年十一月诏以圣祖临降令择地建宫遂以庆院建约唐太清宫制度仍上新宫名曰景灵神宗元丰中又广其制尽奉诸帝后御容也
　　上清宫
　　宋敏求东京记曰端拱元年二月太宗诏取晋邸时太祖所赐金帛建宫至道元年八月宫成帝御书额金填其字赐之仁宗庆厯三年十一月遭焚毁熈宁元丰间灵恵法师王太初再营之元祐初年宣仁太皇太后重建置也
　　东太一
　　宋朝防要曰太平兴国初楚芝兰言五福太一所在无兵疫人民丰乐凡行五宫四十五年一移自雍熈元年入黄室巽宫在吴分苏州请筑宫以祀六年十月芝兰又宫都城东南地名苏村可徙宫以应苏名遂诏营建注纪年通载则谓兴国八年正月作也
　　西太一
　　又曰天圣六年三月司厯言五福太一自雍熈元年甲申及今四十五年太一行綦当入蜀郡之坤宫曰黄庭可于国城西南别建祈宫于是诏择八角锁池建西太一宫注纪年通载曰天圣六年三月建太一宫于西郊
　　中太一
　　神宗熈宁初即五岳观旧址营中太一宫盖自仁宗天圣六年至熈宁五年壬子四十五年五福太一行綦自黄庭宫移入真室之中下临京都之中故也
　　建隆观
　　钱易洞防志曰周显徳中营道宫于皇城之西梁门外赐为太清观太祖有天下始重饰之因改爲建隆观
　　集禧观
　　宋朝防要曰大中祥符五年九月诏下谓就南薰门内奉节致逺三营地及坟干池之西偏建观以奉五岳帝七年九月诏名观曰防灵仁宗时观大既重建改曰集禧
　　池园
　　又曰大中祥符八年五月诏会灵观池以凝祥为名园以奉灵为名池观醮殿盖太祖所建池殿旧址也
　　醴泉观
　　东京记曰本拱圣营天禧元年营卒有见蛇者军士因建真武堂二年闰四月泉涌堂侧汲不竭民疫者饮之多愈乃诏就其地建观十月观成名祥源宋朝防要曰天禧二年闰四月诏拱圣营醴泉所宜立观以祥源为名仁宗时观灾既重立易今名曰醴泉
　　万夀观
　　本玉清昭应宫东偏别殿也宋朝防要昭应宫篇云天禧三年十一月皇后皇太子于东宫偏长生殿置经藏以祝圣夀诏赐殿名长生崇夀五年七月作皇帝本命殿于宫中名万夀仁宗朝玉清昭应宫灾所存止此殿重加营葺后以为万夀观也注林希两朝寳训曰天圣七年七月玉清昭应宫灾上以所存长生崇夀殿为万夀纪年通载云六月也
　　天庆观
　　又曰大中祥符二年十月诏天下州府军监关县建道观一皆以天庆为名
　　白马寺
　　汉明帝于东都城门外立精舍以处摄摩腾竺法兰即白马寺也腾始自西域以白马防经来初上鸿胪寺遂取寺名创置白马寺即僧寺之始也隋炀帝改曰道场后复曰寺
　　尼寺
　　僧史畧曰东晋何充始舍宅安尼此盖尼寺之起也
　　寺额
　　汉取鸿胪寺名置白马寺以处僧当是以白马为额耳然则僧寺名额自汉显宗始也
　　相国寺
　　唐房僚石幢记曰相国寺肇自中宗叶梦始置于兹宋敏求东京记以本北齐大建国寺后废唐为郑审宅因病舍为招提坊神龙二年僧恵云建为寺延和元年睿宗以旧封相王因改为相国寺宋朝防要曰至道中太宗御题额易曰大相国寺东塔曰晋满唐至徳二载建开寳六年太祖修西塔曰广愿元祐元年僧中恵立防要又云咸平五年名后閤曰资圣东京记则云景徳五年赐名也神宗熈宁间重修饬之并诸院为八东曰寳严寳梵寳觉恵林西曰定慈广慈普慈智海东京记又曰仁济殿天圣八年建后与寳奎殿同赐名也
　　景徳寺
　　宋朝防要曰本相国寺蔬圃周显徳中以僧居隘于此别建下院赐额天夀淳化二年别建寺门景徳二年改今额天禧四年建寺廊经楼注东京记曰周世宗显徳五年以相国寺僧众居隘就寺蔬圃别建置院分居之俗号东相国寺六年赐额曰天夀恭帝诞节名也又有观音院峨眉僧茂正所建
　　兴国寺
　　谈苑曰太平兴国寺旧龙兴寺也周世宗废为龙兴仓国初寺主僧屡撃登闻鼓求复为寺上遣中使持剑以谓之曰此寺前朝所废为仓厫以贮宁粮汝何故烦渎帝庭朝命断取汝首仍戒之曰傥偃蹇怖畏即斩之或临刑无惧即未可既讯神色自若引颈就戮上大感叹复以为寺宋朝防要曰唐龙兴寺也开寳二年诏重修太平兴国元年赐今额
　　传法院
　　又防要曰太平兴国五年诏于太平兴国寺大殿西度地作译经院中设译经堂东序为润文堂西序为正义堂自是每诞节即献经也八年改为传法院按隋有翻经馆唐初亦有翻译之事元和后废然则太宗之置兹院亦隋翻经馆也
　　四大寺
　　五代防要曰周显徳四年九月赐京城内新修四大寺额以天清显静显宁圣夀为名圣夀后又改曰显圣是则四寺之始也
　　建隆寺
　　在扬州州城西北宋朝防要曰太祖征李重进于此置砦贼平建隆二年正月诏建寺焉有御榻在寺太祖忌日寺僧奉榻修供大中祥符五年始于寺建圣容殿元丰中神宗修景灵列圣神御殿故圣容复归京师
　　崇圣寺
　　在并州旧州城外又防要曰旧名平晋寺太祖亲征刘继元行宫也兴国中诏建寺赐名后于中设太宗御容大中祥符二年改名崇圣
　　慈孝寺
　　又曰慈孝寺故驸马都尉吴元扆宅也天圣二年十二月十二日诏建寺奉真宗神御初议名慈圣时太后号有此二字改赐今名东京记曰戒坛院本寺园寳元初僧文旦营创戒坛庆厯五年赐额也
　　开寳寺
　　东京记曰北齐天保十年置号独居寺唐开元十七年明皇东封改曰封禅寺宋朝防要曰开寳三年三月改今名福圣院防要云初吴越王钱俶在杭州建阿育王塔藏佛舍利归朝于此建塔云端拱二年成加建塔院咸平二年赐今额东京记云本新罗僧智照所居舍利塔钱俶兴国中令俞皓造庆厯四年六月火焚之后即其旧址建阁焉成于神宗元丰之初慈圣太皇太后以妆钱助成之赐名庆夀崇因或曰仁宗时已为此名其额亦帝所书但藏之禁中未以赐之洎閤成遂出以牓也永安院东京记曰本号普庆太宗在晋邸重建以赐僧普润仍奏今额
　　崇夏寺
　　东京记曰唐大中三年置建隆中石守信以寺门窄狭重造二年八月门成车驾临幸宋朝防要守信重修二门诏治宫材也
　　应天寺
　　后唐夹马营也即太祖诞生之地景徳二年真宗每幸二月诏建院奉太祖神御如启圣制度大中祥符二年赐名应天在西京之水北民间谓之瑠璃寺也
　　启圣院
　　即太宗诞生之地晋护圣营也太平兴国六年建院雍熈二年成赐名启圣东京记曰本晋防圣营天福四年宣祖典禁兵太宗诞圣其地兴国中建院也
　　普安院
　　又曰普安院周显徳中建建隆初赐今额
　　奉先寺
　　又曰奉先资福禅院即安陵卜定干徳二年改卜五月诏就陵域置院也
　　资圣院
　　在新并州防要又曰天禧五年真宗置尝亲征为阵亡将士追福徳神虎三部落营地造天圣初成赐名资圣太祖太宗忌日皆就建道
　　崇真院
　　又曰崇真院初太宗陈国长公主出家大中祥符二年八月进封吴国号报慈正觉大师赐名清裕九月出居是院初在建初坊后以迫隘徙城西隆安坊即今俗谓七公主院者是也
　　印经院
　　又曰太平兴国八年置印经院神宗熈宁末废其院以所印板赐显圣寺
　　灵宇庙貌部三十七
　　灵显王
　　在郑州城东仆射陂侧陂本后魏孝文赐仆射李冲里俗因呼仆射陂唐末建庙因陂为名俗误传为李靖后唐明宗天成二年赠靖太保晋天福二年八月勅唐卫国公李靖宜封灵显王
　　显圣王
　　庙在宁州真宁县即要册湫也汉祠官所领唐干符中封神为应圣侯光化二年封普济王宋朝太宗在晋邸有神告之应太平兴国二年七月四日封显圣王按张绪续锦里耆旧传曰太宗尹天府登极前有邠州客打军巡引见问争由曰争说要册大王上曰有侵伤不均吾为平之若争要册大王外边商量此盖神告之事耳
　　广济王
　　在永康军导江县李氷庙也秦孝文王时氷为蜀郡守自汶山壅江灌溉二郡开稻田歴代以来蜀人徳之飨祀不絶伪蜀封大安王孟昶又号应圣灵感王开寳七年改号广济王
　　英显王
　　庙在梓州梓潼县本梓潼神也旧记曰神本张恶子仕晋战死而庙存唐明皇狩蜀神迎于万里桥追命左丞相僖宗播迁亦有助封济顺王咸平中益卒为乱王师讨之忽有人呼曰梓潼神遣我来九月二十日城陷果克四年州以状闻故命追封英显王
　　新息王
　　辰州新息王庙后汉伏波将军马援祠也咸平元年三月本州上言水旱祈祷有应请加封号即今号是也
　　广济王
　　宣州敬亭山神也宋元嘉二年有钱塘神梓华友人双霞识之为神同在庙中县令盛疑焚之来托此山景福中封昭威侯伪唐保大中封昭威王景徳元年知州裴庄请加朝命故追号广恵王
　　显应王
　　在泉州是庙旧封昭徳王天禧三年五月本州言岁旱祷之有应故加封号今显应王是也
　　顺济王
　　笔谈曰彭蠡小龙显异人人能道之熈宁中王师南征有军仗数十船泛江而南龙即伏其中乗风日数百里有司以状闻诏封神为顺济王遣礼官林希致诏祠下
　　英烈王
</div>
    <div class="pagination">
<a href="事物纪原_page24.html">上一页</a><span>...</span><a href="事物纪原_page20.html">20</a><a href="事物纪原_page21.html">21</a><a href="事物纪原_page22.html">22</a><a href="事物纪原_page23.html">23</a><a href="事物纪原_page24.html">24</a><span class="current-page">25</span><a href="事物纪原_page26.html">26</a><a href="事物纪原_page27.html">27</a><a href="事物纪原_page28.html">28</a><a href="事物纪原_page29.html">29</a><a href="事物纪原_page30.html">30</a><span>...</span><a href="事物纪原_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
