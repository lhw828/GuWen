<!DOCTYPE html>
<html>
<head>
    <meta charset="UTF-8">
    <title>初学记 - 第 38 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 38 页/共 84 页</h1>
    <div class="content">　【北齐萧放《冬夜对妓诗》】佳丽尽时年，合暝不能眠；银龙衔烛烬，金凤起炉烟。吹篪先弄曲，调筝更撮弦；歌还团扇后，舞出妓行前。绝代终难及，谁复数神仙。
　【后梁沈君攸《待夜出妓诗》】帘间月色度，烛定妓成行；回身钏玉动，顿履珠鸣。低衫拂鬟影，举扇起歌声；匣中曲犹奏，掌上体应轻。
　【陈阴铿《侯司空宅咏妓诗》】隹人遍绮席，妙曲动弦；楼似阳台上，池如洛浦边。莺啼歌扇后，花落舞衫前；翠柳将斜日，偏是晚妆鲜。
　【陈刘删《侯司空宅咏妓诗》】石家金谷妓，妆罢出兰闺；看花争欲笑，闻瑟不胜啼。山边歌落日，池上舞前溪；将人当桃李，何处不成蹊。
　【周庾信《和赵王看妓诗》】绿珠歌扇薄，飞燕舞衫长；琴曲随流水，箫声逐凤皇。细缕缠钟格，圆花钉鼓床；悬知曲不误，无事顾周郎。
　【又《看妓诗》】长思浣沙石，空忆捣衣砧；临邛若有便，为说解琴心。
　【隋江总《和衡阳殿下高楼看妓诗》】起楼侵碧汉，初日照红妆；弦心艳卓女，曲误动周郎。并歌时转黛，息舞暂分香；挂缨银烛下，莫笑玉钗长。
　【隋卢思道《夜闻邻妓诗》】倡楼对三道，吹台临九重；笙随山上鹤，笛奏水中龙。怨歌声易断，妙舞态难逢；谁能暂留客，解一相从。
　【隋虞茂《衡阳王斋阁奏妓诗》】金沟低御道，玉管正吟风；拾翠天津上，回鸾鸟路中。镜前看月近，歌处觉尘空；今宵织女见，言是望仙宫。
　【隋薛道衡《和许给事善心戏场转韵诗》】京洛重新年，复属月轮圆；云间璧独转，空里镜孤悬。万方皆集会，百戏尽来前；临衢车不绝，夹道阁相连。惊鸿出洛水，翔鹤下伊川；艳质回风雪，笙歌韵管弦。隹丽俨成行，相携入戏场；衣类何平叔，人同张子房。高高城里髻，峨峨楼上妆；罗裙飞孔雀，绮席垂鸳鸯。日映班姬扇，风飘韩寿香。竟夕鱼负灯，彻夜龙衔烛；戏笑无穷已，歌咏还相续。羌笛陇头吟，胡舞龟兹曲；假面饰金银，盛服摇珠玉。霄深戏未阑，竟为人所难；卧驱飞玉勒，立骑转银鞍。纵横既跃剑，挥霍复跳丸。抑扬百兽舞，盘跚五禽戏；狻猊弄班足，巨象垂长鼻。青羊跪复跳，白马回旋骑；忽睹罗浮起，俄看郁昌至。峰岭既崔嵬，林丛亦青翠；麋鹿下腾倚，猴猿或蹲跋。金徒列旧刻，玉律动新灰；甲荑垂陌柳，残花散苑梅。繁星渐寥落，斜月尚徘徊。王孙犹劳戏，公子未归来；共酌琼酥酒，同倾鹦鹉杯。普天逢圣日，兆庶喜康哉。
　【陈李元操《酬萧侍中春园听妓诗》】微雨散芳菲，中圜照落晖。红树摇歌扇，绿珠飘舞衣；繁弦调对酒，杂引动思归。愁人当此夕，羞见落花飞。
　【陈子良《赋得妓诗》】金谷多欢宴，嘉丽尽芳菲；流云席上转，回雪掌中飞。明月临歌扇，行去接舞衣；何必桃将李，别有代春晖。
　【弘执恭《和平凉公观赵郡王妓诗》】小堂罗荐陈，妙妓命燕秦；翠质疑假黛，红脸自含春。合舞俱回雪，分歌共落尘；齐竽不可厕，空愿上龙津。
　【释法宣《和赵郡王观妓应教诗》】桂山留上客，兰室命妖；城中画眉黛，宫内束纤腰。舞袖风前举，歌声扇后骄；周郎不相顾，今日管弦调。
　【王《咏妓诗》】妖姬饰净妆，窈窕出兰房；日照当轩影，风吹满路香。早时歌扇薄，今日舞衫长；不应令曲误，持此试周郎。
○ 四夷乐第三
叙事
　《周礼 春官》：娄氏掌四夷之乐。（郑玄注曰：东方曰昧，南方曰任，西方曰朱离，北方曰禁。）《礼记》曰：昧，东夷之乐；任，南蛮之乐。
　事对
　【德及 泽被】班固《东都赋》曰：四夷间奏，德广所及；禁侏兜离，罔不具集。《五经通义》曰：舞四夷之乐，明德泽广被四表也。
　【纳鲁庙 献汉庭】《礼记》曰：纳夷蛮之乐于太庙，广鲁于天下也。《後汉书》曰：永宁元年，西南夷掸国王献月乐及伶人。明年元会，作之于庭，安帝与群臣共观，大奇之。
　【狄倡 扶娄伎】司马相如《上林赋》曰：俳优侏儒狄之倡。郭璞注曰：狄，西方之乐名也。王子年《拾遗记》曰：成王之时，南垂之南有扶娄国。或于掌中备百兽之乐，婉转屈曲于指间，人形或长数分，神怪歙忽。乐府传此伎，末代犹学焉。
　【被四表 穆八荒】上见《五经通义》。左思《魏都赋》曰：娄所掌之音，任昧禁之曲，以娱四夷之君，以穆八荒之俗。
　诗
　【後汉《远夷慕德歌诗》】蛮夷所处，日入之部；慕义向化，归自明主。圣德恩深，与人富厚。冬多霜雪，夏多和雨；寒温时适，部人多有。涉危历险，不远万里；夷俗归德，心归慈母。
　【又《远夷怀德歌诗》】荒服之外，土地尧角；食肉衣皮，不见盐谷。吏译传风，大汉安乐；携负归仁，长愿臣仆。
○歌第四
叙事
　《尚书》曰：诗言志，歌永言。（永，长也，长言之。）蔡邕《月令章句》曰：歌者，乐之声也。《毛诗序》曰：情动于中而形于言。言之不足，故嗟叹之；嗟叹之不足，故咏歌之；咏歌之不足，不知手之舞之，足之蹈之。《山海经》曰：帝俊八子，是始为歌。《尔雅》曰：声比于琴瑟曰歌，徒歌曰谣，亦谓之□。（谓无丝竹之类，独歌之。）《韩诗章句》曰：有章曲曰歌，无章曲曰谣。梁元帝《纂要》曰：齐歌曰讴，吴歌曰俞，楚歌曰艳，淫歌曰哇。又有清歌、高歌、安歌、缓歌、长歌、浩歌、雅歌、酣歌、怨歌、劳歌。（《韩诗》曰：饥者歌食，劳者歌事。）振旅而歌曰凯歌，堂上奏乐而歌曰登歌，亦曰升歌。古之善歌者有咸黑、（帝喾歌者。见《吕氏春秋》。）秦青、薛谈、（秦青弟子。）韩娥、齐人。（三人见《列子》。）王豹、（处于淇而河西善讴。）绵驹、（处高唐而齐右善歌。）瓠梁，（见《淮南子》。）鲁人虞公、（见《刘向别录》。）李延年。（见《汉书》。）古歌曲有阳陵、白露、朝日、鱼丽、白水、白云、江南、阳春、淮南、驾辨、渌水、阳阿、采菱、下里巴人、（并见《襄阳耆旧传》及梁元帝《纂要》。）八阕、（葛天氏之歌。见《吕氏春秋》。）唐歌、（帝喾之歌。）南风、卿云、（并虞舜歌。）晨露。（汤歌。并见《吕氏春秋》。）汉歌曲有大风、（高祖所作。）芝房、白麟、朱雁、交门、天马、房中、（已上并郊居歌。）盛唐、枞阳、（武帝歌。）瓠子、（武帝观决河所作。并见《汉书》。）玄云、步云。（西王母歌。见《武帝内传》。）古乐府有燕歌行、艳歌行、长歌行、（魏武帝作。）朝歌行、怨歌行、前缓声歌行、棹歌行、鞠歌行、放歌行、短歌行、蔡歌行、陈歌行，又古今乐录。晋末已后，歌曲有淫豫歌、杨叛儿歌、（南齐有杨母为师入宫，童妇呼为杨婆儿。婆转为叛。）扶风歌、（晋刘琨作。）百年歌、（晋王道中、陆机并作。）白日歌、（宋沈攸之所作。亦曰落日歌。其歌曰：白日落西山。）九曲歌、（宋何承天作。）采葛妇歌、（古越人作。）桃叶歌、（晋王献之作。）同声歌、（汉张衡作。）碧玉歌、（晋孙绰作。）四时歌、（出于子夜。）子夜歌、（古有女名子夜，造此歌。）上声歌、（亦名促柱。哀悲之古曲；）白歌、（起于吴，孙皓时作。）襄阳白铜歌、前溪歌、（晋车骑将军沈玩所作。）欢闻歌、（晋穆帝初，歌毕辄呼欢闻，因以为名。）丁督护歌、（宋高祖女夫徐逵之为鲁执所杀，高祖使督护丁于收殡之。逵之妻呼涕至ト下，自问敛送之事。每问，辄叹息曰丁督护，其声哀切。后人因其声广为曲焉。）团扇歌、（晋中书令王珉好捉白团扇，其侍人谢芳歌之，因以为名。）懊恼歌。（晋石崇为绿珠作。）
　事对
　【发德 咏功】《礼记》曰：奠酬而工升歌，发德也。歌者在上，匏竹在下，贵人声也。张载《な舞赋》曰：盖以歌以咏，所以象德；足之蹈之，所以尽情。
　【白麟 赤凤】《汉书》曰：武帝幸雍祠五，获白鳞作歌。《西京杂记》曰：贾佩兰说在宫时，常以管弦歌舞相娱，竞为妖服，以趣良时。十月五日，共入灵女庙，吹笛击筑，歌上云之曲。既而相连臂蹋地为节，歌赤凤皇来。
　【八阕 九序】《吕氏春秋》曰：昔葛天氏之乐，二人操牛尾，捉足以歌八阕。一曰载人，二曰玄鸟，三曰遂草木，四曰集五谷，五曰敬天常，六曰达帝功，七曰作地德，八曰总禽兽之极。高诱注曰：乐之八篇名也。《尚书》曰：禹曰：于帝念哉，德惟善政。政在养民，水火金木土谷惟。正德利用厚生惟和，九功惟序，九序惟歌。
　【永言 厚志】《尚书》曰：诗言志，歌永言，律和声。《五经通义》曰：歌之言欢也，以厚志意，故发声而歌长言。
　【含徵 吐角】魏文帝诗曰：比坐高ト下，延宾作名倡；弦歌随风厉，吐羽含徵商。习凿齿《襄阳耆旧传》曰：昔有善歌者，歌阳陵白露，朝日鱼丽。含商吐角，绝节赴曲。
　【灵芝 宝鼎】班固《汉颂论功歌》曰：因露寝兮产灵芝，象三德兮瑞应图；延寿命兮光北都，配上帝兮象太微，参日月兮扬光辉。《汉书》曰：武帝得宝鼎于后土祠旁，又马生渥洼水中，作宝鼎天马之歌。
　【齐右 郢中】上见《孟子》。宋玉《对问》曰：楚襄王问于宋玉曰：“先生有遗行欤？何士庶不誉之甚也。”玉对曰：“客有歌于郢中者，曰下里巴人，属而和者数十人；为阳春白雪，国中和者不过数人。其曲弥高，其和弥寡。”
　【遗声 游响】《列子》曰：昔韩娥东之齐，匮粮，过雍门，鬻歌假食。故雍门之人至今善歌，放娥之遗声。魏文帝诗曰：弦歌奏新诗，游响拂丹梁；繁音赴促节，慷慨时激扬。
　【振木 涌泉】《列子》曰：秦青折节悲歌，声振林木，响遏行云。纪义《宣城记》曰：临城县南二十里有盖山，登百许步有舒姑泉。俗传云，有舒氏女，未适人，与其父析薪于此。女坐泉处，纟牵挽不动，遽告家。比还，唯见清泉湛然。母云：“女好音乐，乃作弦歌，泉涌流。”
　【浩唱 曼声】《楚词》曰：阳桴兮拊鼓，疏缓节兮安歌，陈竽瑟兮浩唱；灵偃蹇兮姣服，芳菲菲兮满堂。《列子》曰：昔韩娥曼声，长歌一曲，老幼喜。
　【出塞 升陇】《西京杂记》曰：高帝令戚夫人歌出塞望归之曲，侍婢数百皆为之。后宫齐唱，声入云霄。《秦州记》曰：陇西郡陇山，其上悬岩吐溜于中岭泉氵亭，因名万石泉。泉溢，漫散而下，沟浍皆注。故北人升此而歌曰：“陇头流水，流离四下。念我行役，飘然旷野。登高远望，涕零双落。”
　【传谷 遏云】盛弘之《荆州记》曰：临贺马乘县有老姥，善歌，余音传谷数日。张华《博物志》曰：薛谈学讴于秦青，未穷青之技而辞归。青饯于郊，乃抚节悲歌，声振林木，响遏行云，乃谢求反。
　【落日 流风】释智匠《古今乐录》曰：白日落西山歌者，沈攸之发荆州下，未败之前，思归京师所作歌。张协《霖雨诗》：啾啾丝竹作，伶人奏奇秘；悲歌浩流风，实响回秋气。
　【石城 金阙】释智匠《古今乐录》曰：莫愁乐者，亦因石城乐而有此歌。石城西有女子名莫愁，善歌谣，且石城乐和中有忘愁声，因有此歌。韦昭《洞历记》曰：纣无道，比干知极谏必死，作秣马金阙歌。
　【送易水 望秦川】《燕丹子》曰：荆轲起为寿，歌曰：“风萧萧兮易水寒，壮士一去兮不复还。”《辛氏三秦记》曰：陇渭西关，其阪九回，上有水四注下。俗歌云：“陇头流水，鸣声幽咽，遥望秦川，肝肠断绝。”
　【发皓齿 动朱唇】傅毅《舞赋》曰：ツ般鼓则腾清眸，吐哇声则发皓齿。曹植《七启》曰：动朱唇，发清音。
　【枣下纂纂 花上盈盈】潘岳《笙赋》曰：辍张文之哀弹，临广陵之名散；咏桃园之夭夭，歌枣下之纂纂。刘敬叔《异苑》曰：临川聂包，死数年，忽诣南丰相沈道袭作歌，其歌笑甚有伦次。每歌辄作：“花上盈盈正闲行，当归不闻死复生。”
　赋
　【杨师道《听歌管赋》】尔乃辟飞阁之临空，望雕梁之架虹；奏东城之妙曲，命南荆之结风。庄华艳于朝日，长袖曳于芳丛；度参差以仪凤，响<风>々之惊鸿。伊小臣之庸琐，预恩私之嘉宴；闻仙管于帝台，听钧天于兰殿。怅崦嵫之易晚，惜宫羽之难遍；抚长笛而多惭，览洞箫而兴怨。徒隶齿于群龙，信庸音其已荐。
　【谢偃《听歌赋》】于时日下梧宫，阴清竹殿；群云始落，光风初扇。余霞未敛，残虹犹见；玉辇既陈，兰肴乃荐。登飞阁以骋目，临曲池而游ツ，于是征赵女，命齐倡，动琼，出兰房。横宝钗而曜首，睹铅花而饰妆；低翠蛾而敛色，睇横波而流光。声欲抽而含态，气未理而腾芳；作绵连以烂熳，时顿挫而抑扬。始折宫而合徵，终分角而和商；掩余姿于雕扇，散轻尘于画梁。若夫振幽兰，飞激楚，俯仰艳逸，顾ツ容与，故其繁会也。类春禽振响而流变，其微引也。若秋蝉轻吟而曳绪，似将绝而更连。疑欲止而复举，短不可续，长不可去。延促合度，舒纵有所，听之者虑荡而忧忘，闻之者意悦而情抒。歌未终，君王乃喟然叹曰：夫乐者，所以通神明，节情欲，和天地，调风俗。观往哲之遗风，鉴前贤之轻躅，莫不治乱斯在，兴亡攸属。是故圣人以为深诫，君子以之自勖。
诗
【梁孝元帝《咏歌诗》】汗轻红粉湿，坐久翠眉愁；传声入钟磬，余转杂箜篌。
【梁刘孝绰《和咏歌人偏得日照诗》】独明花里翠，偏光粉上津；屡将歌罢扇，回拂影中尘。
【北齐刘逖《清歌发诗》】扇中通慢脸，曲里奏阳春；久应迷座客，何啻起梁尘。
【陈周弘正《咏歌人偏得日照诗》】斜光入丹扇，的的最分明；欲持照凋拱，仍作绕梁声。
【隋庾信《听歌诗》】协律新教罢，河阳始学归；但令闻一曲，余声三曰飞。
○ 舞第五
叙事
　蔡邕《月令章句》曰：舞者，乐之容也。有俯仰张翕，行缀长短之制。《吕氏春秋》曰：陶唐氏之始，阴多滞伏，人气壅阏，故为作舞以宣导之。《礼记》曰：理人劳者其舞行缀远，理人逸者其缀短，故观其舞，知其德。（人劳德薄舞人少。）《左传》曰：天子八佾，（六十四人。）诸侯六，（四十八人。）大夫四，（三十二人。）士二。（十六人。）夫舞所以节八音而行八风，故用八。《周礼 乐师》曰：凡舞，有龙舞，有羽舞，有皇舞，有旄舞，有干舞，有人舞。（析玉色绘也。羽，析羽也。皇，杂五采羽如凤皇毛，持以舞也。旌舞者，牦牛之尾也。干舞者，兵舞也。人舞者，手舞也。社稷以龙，宗庙以羽，四方以皇，辟雍以旄，兵事以干，星辰以人也。）《韩诗》曰：万，大舞也。《尔雅》曰：婆娑，舞也。又《历代舞名》：有象Ω南龠之舞，（周文王乐。）武德、文始、五行之舞，（汉高庙舞。）昭德舞，（孝文庙舞。）盛德舞，（孝武所作。）四时舞，（孝文所作。）云翘、育命之舞，（并光武所作。）大武舞，（光武庙舞。）昭武、凤翔、灵应、武颂、武始、咸熙、章斌之舞。（并魏宋庙舞。）以土地名之，有周舞、郑舞、赵舞、巴渝舞、淮南舞、燕余舞。古之舞曲，有回鸾舞、七盘舞、（张衡有《七盘舞赋》。）萦尘舞、集羽舞、（见王子年《拾遗记》。）翘袖舞、折腰舞、（并戚夫人所作。见《西京杂记》。）白符舞、（吴孙皓时所作。）羡水舞、（见何承天《纂文》。）杯半舞、公莫舞、洒舞、拂舞。（并晋初时俗所作。见沈约《宋书》。）
　事对
　【象功 明德】《後汉书》：诏曰：歌所以象德，舞所以象功。光武庙乐舞２，名曰大武舞。《史记》曰：孝景皇帝元年，制诏御史，盖闻歌者所以发德，舞者所以明德。高庙始奏文始五行之舞。
　【执盾 持矛】《尚书》曰：苗民逆命，帝诞敷文德，舞干羽于两阶。孔安国注：干盾，羽翳也，皆舞者之所执也。《五经通义》曰：东夷之乐，持矛舞，助时之生；南夷之乐，持羽舞，助时之养。
　【蹑节 应度】傅毅《舞赋》曰：蹑节鼓陈，舒意日广；游心无瑕，远思长想。郝默《舞赋》曰：哀则哭踊有节，乐则赓歌有章。男则踊跃逸豫，凌厉矜庄；女则委迤诘屈，窈窕幽房。俯仰应规度，进退合宫商。
　【俯仰 抑扬】蔡邕《月令章句》曰：乐容曰舞，有俯仰张翕，方缀长短之制。崔る《七依》曰：表飞谷之长袖，舞细腰以抑扬；纷屑屑以暧暧，昭灼烁而复明。
　【千童 八佾】《汉书 郊祀礼歌》曰：千童罗舞成八佾，合好交欢虞太一。
　【鸾逝 龙婉】边让《章华赋》曰：振弱支而纡绕，若绿蘩之垂干；忽飘飘以轻游，似鸾飞于天汉。傅玄《却东西门行》曰：和乐唯有舞，运体不失机。退似潜龙婉，进如翔鸾飞。
　【超绝 殊妙】张载《<韦卑>舞赋》曰：な舞焕而特奏兮，冠众妓而超绝。采干戚之遗武兮，同数度于二八。夏侯湛《<韦卑>舞赋》曰：专奇巧于乐府兮，苞殊妙乎伶人。匪繁手之末流兮，乃皇世之所珍。
　【应声 合节】傅毅《舞赋》曰：其少进也，若翔若行，若竦若倾，兀动赴度，指顾应声。《楚辞》曰：飞兮翠曾，展诗兮会舞。应律兮合节，灵之来兮蔽日。王逸注：乃复舒展诗曲，作为雅乐，合会六律，以应舞节。
　【凤翔 鸿翥】成公绥《七唱》曰：奋长袖以飚回，擢纤腰以烟起，镇抗首而委蛇，飒顿足而立寺。纷龙转而凤翔，忽若倒而中止。曹植《七启》曰：凌跃超腾，蜿蝉挥霍；翻尔鸿翥，忄戢尔凫没。纵轻躯以迅赴，景追形而不逮。
　【波回 风转】成公绥《琵琶赋》曰：飞龙列舞，赵女骈罗；进如惊鹤，转似回波。傅玄《西都赋》曰：奏新声，理秘舞。飚回风转，流采成文；修袖连娟，长裾缤纷；赴若翔龙，降若颓云。
　【余姿 逸态】傅玄《却东西门行》曰：回目流神光，倾亚有余姿。刘劭《赵都赋》曰：乃进夫中山名倡，襄国妓女。狄妙音，邯郸才舞；姿绝伦之逸态，实倬然而寡偶。
　【北里 西城】张华《轻薄篇》曰：北里献奇舞，大陵奏名歌；新声殊激楚，妙妓绝阳阿。陆云诗曰：西城多雅舞，总章饶清弹；鸣簧发丹唇，朱弦绕素腕。
　【飞轻裾 纡长袖】张载《<韦卑>舞赋》曰：手运无方，足不及带；轻裾鸾飞，漂微逾曳。左思《蜀都赋》曰：纡长袖而屡舞，翩仙仙而泄泄。
　【乐宾主 谐君臣】张衡《舞赋》曰：且夫九德之歌，九韶之舞，化如凯风，泽譬时雨，移风易俗，混一齐楚。以祀则神祗来假，以飨则宾主乐胥。方之于此，孰者为优。夏侯《<韦卑>舞赋》曰：在庙则格祖考分，在郊则降天神。纳和气于两仪兮，克谐乎君臣。协至美于九成兮，等太上乎睿文。
　【或迟或速 若竦若倾】卞兰《许昌宫赋》曰：兴七盘其递奏，观轻捷之翩；或迟或速，乍在乍旋。傅毅《舞赋》曰：其少进也，若竦若倾。
　赋
　【後汉傅毅《舞赋》】楚襄王既游云梦，将置酒宴饮，谓宋玉曰：“寡人欲觞群臣，何以娱之？”玉曰：“臣闻，激楚结风，阳阿之舞。材人之穷观，天下之至妙，噫，可进乎。”王曰：“试为寡人赋之。”玉曰：唯唯。尔乃郑女并进，二八徐侍，姣服极丽，句俞致态。貌妙以妖治，红颜晔其扬华；眉连娟以增绕，目流涕而回波。珠翠的而照曜兮，华飞髻而杂纤罗。顾形影，自整装；顺微风，挥若芳。动朱唇，纡清扬，抗音高歌，为乐之方。其始兴也，若俯若仰，若来若往，雍容惆怅，不可为象。罗衣从风，长袖交横；骆驿飞散，竦沓合并；绰约闲靡，机迅体轻。于是合场递进，按次而俟；埒材角妙，夸容乃理；轶态横出，瑰姿谲起。回身还入，迫于急节；纡形赴远，ㄘ似摧折。纤蛾飞，缤飙若绝；迁延微笑，退复次列。观者称丽，莫不怡悦。云云。
　【张衡《舞赋》】昔客有观舞于淮南者，美而赋之，曰：音乐陈兮旨酒施，击灵鼓兮吹参技，叛淫衍兮漫陆离。于是饮者皆醉。日亦既昃，美人兴而将舞，乃容而改服，袭罗而杂错，申绸缪而自饰。拊者啾其齐列，盘鼓焕以骈罗；抗袖以翳面，展清声而长歌。歌曰：惊雄逝兮孤雌翔，临归风兮思故乡；搦纤腰以互折，倾倚兮低昂。增芙蓉之红华兮，光的以发扬；腾娉目以顾眄，眸烂烂以流光。连翩络绎，乍续乍绝，裾似飞燕，神如回雪。于是粉黛施兮玉粲，珠簪挺兮缁发乱。然后饰笄整发，被纤垂萦，同服骈奏，合体齐声。进退无差，若影追形。
　【梁简文帝《舞赋》】酌蒲萄，坐柘观，命妙舞，徵清弹，发初笄，参差俱集。信身轻而钗重，亦腰羸而带急；响玉砌而迟前，度金扉而斜入。似断霞之照彩，若飞燕之相及；既相看而县视，亦含姿而俱立。于是徐鸣娇节，薄动轻金；奏巴渝之丽曲，唱碣石之清音。扇才移而动步，な轻宣而遂吟。尔乃优游容与，顾眄徘徊；强纡颜而未笑，乍杂怨而成猜。或低昂而失侣，乃归飞而相附；或前异而始同，乍初离而后赴。不迟不疾，若轻若重；眄鼓微吟，回巾自拥。发乱难持，簪轻易捧；牵福恃恩，怀娇妒宠。
　【陈顾野王《舞影赋》】耀金波兮绣户，列银烛兮兰房；出妙舞于仙殿，唱雅韵于清商。顿珠履于琼簟，影娇态于雕梁；图长袖于粉壁，写纤腰于华堂。萦纡双转，芬馥一房；类只鸾于合镜，似双鸳之共翔。愁冬宵之尚短，欣此乐之方长。
　【谢偃《观舞赋》】罗荐周设，黼帐高舒；露凝珠网，风清玉除；烟浮晖于缇幕，烛笼光于绮疏。尔乃咀清哇，扬激徵，金石奏，竹桐理。奇调间发，新声互起；促宴冶而忘疲，欢情畅而未已。于是燕余齐列，绛树分行；曳绡裾兮拖瑶，簪羽钗兮珥鸣；擢纤腰之孤立，若卷旌之未扬；纡移袂而将举，似惊鸿之欲翔。退不失伦，进不逾曲，流而不滞，急而不促。弦无差神，声必应足；香散飞巾，光流转玉。若乃巴姬并进，郑女俱前；对席齐举，分庭共旋。乍差池以燕接，又飒沓而凫连；止有余态，动无遗妍；似两艳之同发，类双花之偶然。进止合度，俯仰如一；节缓则顾迟，唱远则回疾；殊姿异制，不可殚悉。若夫金翠的，缃绮参差。方趋应矩，圆步中规；飞铅雪落，颓鬓云垂。舒类飞霞曳清汉，屈若垂柳萦华池。既而曲变终，雅奏阕，清角止，流商绝。顿华履以自持，整文而贮节；始绰约而回步，乃迁延而就列。
　诗
　【梁简文帝《咏舞诗》】戚里多妖丽，重娉篾燕余；逐节工新舞，娇态似凌虚。扇开衫影乱，巾度履行疏；徙劳交甫忆，自愧专城居。
　【又】娇情因曲动，弱步逐风吹；悬钗随舞落，飞袖拂鬟垂。
　【又】可怜二八初，逐节似飞鸿；悬胜河阳妓，暗与淮南同。入行看履进，转面望鬟空；腕动苕华玉，衫随如意风。上客何须起，啼乌曲未终。
　【又《咏独舞诗》】因羞强正钗，顾影时回袂；非关善留客，更是娇夫婿。
　【梁刘遵《应令咏舞诗》】倡女多艳色，入选尽华年；举腕嫌衫重，回腰觉态妍。情绕阳春吹，影逐相思弦；履度开裾衤聂，鬟转匝花钿。所愁余曲罢，为欲在君前。
　【梁王训《应令咏舞诗》】新妆本绝世，妙舞亦如仙；倾腰逐韵管，敛色听张弦。袖轻风易入，钗重步难前；笑态千金动，衣香十里传。特比双飞燕，定当谁可怜。
　【梁杨《咏舞诗》】红颜自燕赵，妙妓迈阳阿；就行齐逐唱，赴节闻相和。折腰送余曲，敛袖待新歌；容生翠羽，慢睇出横波。虽称赵飞燕，比此讵成多。
　【梁何逊《咏舞诗》】逐唱回纤手，听曲动蛾眉；日暮能留客，相看讵此时。
　【梁王柬《咏舞诗》】从风回绮袖，映日转花钿；同情依促柱，共影赴危弦。
　【梁刘孝仪《和咏舞诗》】回履裾香散，飘衫钿响传；低钗依促管，慢睇入繁弦。
　【又《舞就行诗》】依歌移弱步，傍烛艳新妆；徐来翻应节，去去反成行。
　【梁庾肩吾《咏舞诗》】飞凫袖始拂，啼乌曲未终；聊因断续唱，试托往还风。
　【又《咏舞曲诗》】歌声临画阁，舞袖出芳林；石城听若远，前溪应几深。
　【梁殷芸《咏舞诗》】斜身含远意，顿足有余情；方知难再得，所以遂倾城。
　【梁何敬容《咏舞诗》】因风且一顾，扬袂隐双蛾；曲终情未已，含睇目增波。
　【陈徐陵《咏舞诗》】十五属平阳，因来入建章；王家能教舞，城中巧画妆。低鬟向绮席，举袖拂花黄；烛送空边影，衫传合里香。当由好留客，故作舞衣长。
　【隋庾信《咏舞诗》】洞房花烛明，燕余双舞轻；顿履随疏节，低鬟逐上声。步转行初进，衫飘曲未成；鸾回镜欲满，鹤顾市应倾。已曾天上学，讵是世中生。
【虞世南《咏舞诗》】繁弦奏渌水，长袖转回鸾；一双俱应节，还似镜中看。
</div>
    <div class="pagination">
<a href="初学记_page37.html">上一页</a><span>...</span><a href="初学记_page33.html">33</a><a href="初学记_page34.html">34</a><a href="初学记_page35.html">35</a><a href="初学记_page36.html">36</a><a href="初学记_page37.html">37</a><span class="current-page">38</span><a href="初学记_page39.html">39</a><a href="初学记_page40.html">40</a><a href="初学记_page41.html">41</a><a href="初学记_page42.html">42</a><a href="初学记_page43.html">43</a><span>...</span><a href="初学记_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
