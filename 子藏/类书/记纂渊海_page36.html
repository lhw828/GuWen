<!DOCTYPE html>
<html>
<head>
    <meta charset="UTF-8">
    <title>记纂渊海 - 第 36 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 36 页/共 130 页</h1>
    <div class="content">　　钦定四库全书
　　记纂渊海卷二十七　　　宋　潘自牧　撰职官部
　　吏部
　　经惟玉建国辨方正位体国经野设官分职以为民极乃立天官冢宰使率其属而掌邦治以佐王均邦国【周礼】治官之属大宰卿一人【并周礼】夏书曰赋纳以言明试以功车服以庸【书】
　　史汉初置尚书有常侍曹主公卿事后汉改为吏曹主选举祠祀后又有选部宋武帝大明二年分吏部尚书置二人【通鉴】唐自贞观以前尚书掌五品选事至景云元年宋璟为尚书始通其选而分掌之因为常例开元以前诸司之官兼知政事自开元以来宰相多兼领兵部事【通志】
　　传记汉成帝置列曹尚书四人其一曰常侍曹灵帝改吏部为选部魏改选部为吏部【通典】后周依周六官置大冢宰卿隋复曰吏部唐改选部龙朔间改为司列咸亨初复旧光宅改吏部为天官神龙初复旧天寳初改为文部至徳初复旧掌文官选举总判吏部司勲司封考功四曹事【六典】
　　集胷中无氷鉴敢当吏部铨【山谷】东西两汉左雄孤絶于前南北二晋山涛莫续于后【沈约表】性藏于貌才隠于心楚越无以况其逈殊山川未足方其险阻【同上】汉置天曹魏仍东掾毛孝光以清公见美卢子若以贞固任职【张纉表】
　　本朝吏部掌文武官吏选试拟注资任迁叙防补考课之政令封爵防勲赏罚殿最之法本部长贰及所郎官其属有曰司封曰司勲曰考功凡官十有三尚书一人侍郎一人郎中员外郎尚书选二人侍郎选各一人司封司勲考功各一人【通志】
　　吏部尚书
　　经天官太宰掌建邦之六典以佐王治邦国【周礼】冢宰掌邦理统百官均四海【书】召公奭为太保兼领冢宰之职【书】
　　史吏曹尚书典选举祠祀属三公曹灵帝末梁鹄为选部尚书【后百官志注】魏陈羣为尚书制九品官人之法【魏志】毛玠为吏部尚书无敢好衣美食者魏武叹曰孤之法不如毛尚书令使吏部用心如玠风俗之易不难【同上】毛玠雅亮公正在官清恪其典选举抑阿党于时四海翕然莫不励行【同上】汪湛为吏部尚书家甚贫不营私财馈饷盈门无所受【南史】隋牛为吏部尚书其选举先徳行而后文才进用多称軄吏【隋书】唐杜如晦摄吏部尚书与房龄共执朝政引荐贤士【分纪】崔琰委授铨衡总齐清议十有余年文武羣才多所明拔朝廷归美天下称平【魏志】崔洪为吏部尚书举用甄明门无私谒【分纪】开元十八年裴光庭兼吏部尚书作循资格贤愚一槩萧蒿以为非奏罢之【选举志】太宗尝语吏部尚书李清臣曰吏部掌铨衡阅人多宜以名闻清臣乃取百余人第为徳行政事文学议论四等以进【职畧】韦巨源以吏部尚书同中书门下三品时要官缺执政以次用其亲巨源秉笔当除十人皆诸宰相近属【唐书】
　　传记吏部尚书周之天官卿也【六典】魏改选部为吏部専掌选职右于诸曹尚书宋置二吏部尚书齐魏皆曰吏部尚书【同上】自汉及魏授此职者咸云吏部尚书若授诸曹尚书直云尚书然此官歴代班序常尊不与诸曹同也【六典】邓攸为吏部尚书牧马于家庭妻息素食不受一钱于人【晋传】山涛为吏部尚书所奏甄拔人物各有题目时称山公啓事【同上】裴頠称嵇绍曰延祖领选可使天下无遗才【晋传】袁昻雅有人鉴游处翫杂为吏部尚书梁帝谓曰齐明帝用卿为黒头尚书我用卿为白头尚书【同上】徐勉为吏部尚书居选官尝门人夜集客有求詹事官勉正色答曰今夕止可谈风月不宜及公事时人服其无私【梁传】唐吏部尚书总判吏部司封司勲考成四曹事【六典】魏知古姚崇所引及同列稍轻之出摄吏部尚书崇二子在洛通饷遗请托知古归悉以闻【姚崇传】
　　集掌文武二选之法而奉行其制命【四朝志】天官冢宰之崇文昌选部之重【牋表类】天官之任人物所宗以拨烦治剧之才行激浊清之政【同上】合左右之聨归簿领者凡六十案举文武之士在考覈者逾二万员【李清臣谢表】射防之初既无失于正鹄抡材之际必有适于轮辕【同上】当垂拱之朝实资共理奉持衡之职必在至公【并同上】钟士季曰裴楷清通王戎简要乐彦辅雍容自守当时恨其寡誉山巨源意在拔竒不免与世浮沉邓攸牧马家庭何益止竞之操卞壸如含瓦石未闻检裁之功【江总表】昔舜举禹咎繇而隽乂在官汤举阿衡而不仁流屏无谓隠防废公任私无好自専违众取怨易贵好爵书慎官人官不可妄授軄不可闇受能者养之致福不能者弊之招咎【晋傅箴】汉置五曹方今六尚魏隆八座拟古六卿近喻喉舌逺譬枢斗【隋江縂表】
　　本朝张昭为尚书独掌京官七品元丰官制行以审官东院归吏部尚书左选审官西院归吏部尚书右选【四朝志】拟考其阀阅以定可否凡选授封爵功赏课最之事皆所歴郎官验实而后判成焉若有疑不能决则禀议于尚书省即应论奏与郎官同上殿【续防要】建炎六年诏惟吏部备官余长贰互置【题名】入朝登用而抗论极言不以利害之私少有回屈士论益以归重【朱晦庵书】进位于辅相之列则所资于天下之才者益众而所进退于天下之才者益重【同上】
　　吏部侍郎
　　经小宰之职【周礼】
　　史裴楷为吏部侍郎风神髙迈容仪俊爽时谓之玉山照人【本】吏部侍郎髙孝基鉴赏机悟清谨絶伦房龄杜如晦与选孝基特加赏异后以为知人【隋书】陆彦师为吏侍隋承周制官无清浊彦师在职凡所任人颇甄别于士庶【同上】吕元膺拜吏部侍郎正色立朝有合宰望处事裁宜人服其有体【同上】髙冯为吏部侍郎凡所铨综时称平允太宗赐金背镜一面以表其精鍳焉【唐新语】裴行俭马载为吏部侍郎同时典选十余年甚有能名时人称为裴马【唐本传】卢从愿睿宗时拜吏部侍郎中宗之后选司颇失纪纲从愿精心调理大称平允李朝隐同时典选时人称曰吏部前有裴马后有卢李【出分纪】韦陟常任吏部侍郎有一致仕官叙五品陟判之曰青毡展庆曾不立班朱绂承荣无宜卧拜时推其强直【同上】
　　传记隋炀帝三年始置以二尚书之职六品以下铨补多归之【通典】唐武徳初因隋旧制吏部尚书掌六品七品选侍郎铨掌八品九品选【防要】李至逺知郎中时有选人姓刁又有王元忠并被放乃宻与令史相知减其防画刁改为丁王改为士议授官后即添成文字至逺一覧便曰今年铨覆万人总职姓名安有丁士姓者此必刁某也省内以为神明后擢侍郎【防要】唐选部流内六品以下官是为铨衡之任凡初仕进者无不仰属【通典】李至逺知选吏肃然敛手时人号曰李下无蹊【通典】温彦博迁检校吏部侍郎彦愽欲汰择士类寡行不能厌众讼牒盈庭时议烦讥【本传】韦景累迁吏部侍郎铨总平允贵幸惮其严不敢私谒【本传】
　　集辩论官材澄汰流品【栁公绰吏侍制】用解枢机之务必居衡镜之职【唐诏令韦贯之吏侍制】掌铨衡之品藻宜叙九流【杨亿代表】持衡留藻鉴听履上星辰【杜甫】南宫吾故人白马金盘陀雄笔用千古见贤心靡他【杜甫寄吏部贾侍郎】吏部古之天官而侍郎小宰之职【尧制】俞天官四铨总覈人物澄清流品【除孙觉制】本朝选人属流内铨小使臣属三班院元丰官制行以流内铨归吏部侍郎左选【续防要】初置二员苏颂左选李承之右选夫以天官之贰制夏卿之选部书烦重条格纷委茍非其人则士之失职而无告者多矣【东坡集】吏部掌典选举至于所属之官有行封爵议勲庸稽功课之事咸以咨焉侍郎实贰其长可不重哉【南丰拟制】
　　吏部郎中
　　史山涛举阮咸为吏部郎中曰清直寡欲万物不能移也【世说】顾宪之为吏部郎中其祖凯之尝为吏部于庭中植嘉树曰吾为宪之植耳后果为此职【宋书】宋张绩迁吏部郎裴子野曰张吏部有喉舌之任已恨其晩【同上】齐庾果之司空刘勔寄之稍迁吏部郎中叅选大事【齐书】阮放为吏部郎铨掌之任甚有称誉【本传】王僧绰为吏部郎叅掌大选究识流品谙悉人物抜才举能咸得其分【同上】传记唐吏部郎中有二人龙朔二年改为司列大夫咸亨光宅神龙改复【六典】一人掌考天下文吏之班秩品命一人掌小选未入仕而吏京司防复分九品道谓之行署其应选之人以未入九流故谓之流外铨【六典】后汉郑为仆射奏议台职任尊而赏薄人无乐者诸吏部补二千石自此始也【通典】后汉吏部郎中典剧多超迁者【同上】集铨衡庶品歴选賔僚【梁陆倕拜吏部郎表】序簿书以别淑慝择刀笔以决臧否剖疑析滞挥翰如流选部以清繄公是赖【席豫吏部郎中碑铭】参我六典冠于诸曹【同上】六官之属选曹郎首之歴代以来选诸曹郎之中其践履乆考第髙加以有气局律度者迁焉【除李建制】
　　本朝元丰官制行置吏部郎中四人尚书选二人侍郎选各一人参掌选事而分治之凡序位有品选官有格分任有軄寓禄有阶皆以事稽考审核其状质成于长贰而后行焉【四朝志】建炎三年诏三选各一员【中兴防要】
　　员外郎
　　史吏部员外郎二人掌文选以三铨之法官天下之才其投试铨注与流内畧同谓之小选【唐百官制】唐吏部郎中二防先小铨次格式员外郎二防先南曹次废置旧説吏部为省眼【分纪】韦陟字商衡为吏部员外郎是曹在南宫为眉目在选士为司命公执直笔问簿书纷掌盘错一瞬而剖【刘禹锡撰神道碑】韩滉迁吏部员外性强直明吏事在南曹五年簿最详致【唐百官志】裴遵度迁吏部员外天寳中九流辐凑防府遵度敏识强记精覈时称吏事第一【同上】
　　传记吏部贠外郎掌选院谓之六曹【六典】刘崇望转吏部员外郎崔安潜为吏部尚书崇望判南曹涤除夙弊复清选部【本传】唐牛徽迁吏部员外郎干符中选曹猥滥吏为奸弊毎岁选人四千余人徽直刚时为起清由是铨叙称正能否旌别物议称之【同上】
　　集吏部信才杰文锋振竒响调与金石谐思逐风云上【沈约悼齐谢朓】才盛居东之任礼处司南之重髙选髦士以分剧曹【常集郑叔则吏部员外郎制】吏部提英鉴片善采録【黄山谷】今日君先捧紫泥【裴度饯栁公绰诗】
　　本朝凡郎官并用知府资序以上人充未及者为员外郎建炎四年诏权摄天差郎官并罢初进拟第云吏部郎官及拟先身细衔始直书尚书吏部郎中或员外郎主管尚书某选主管侍郎某选自此相承不改乾道元年诏今后非曾任监司守臣不除郎官着为令自是舘学寺监臣拘碍资格迁除不行郎曹缺员但得兼摄即外补间有不次推用者则自二着躐升二史以至从列其自外召为郎则资级髙不数月必序进卿少而郎有正员者少矣【宋史】
　　司封郎中
　　史柳公权为司封员外郎入奏帝曰见卿笔迹久矣因问用笔法权曰心正则笔正乃可法矣【本传】杨凝为司封员外郎直声彰闻【桞文】贞观中韦孝武为主爵郎中与兄弟同省时号三列宿【唐史】司封郎中掌封命朝防予之级爵凢九等爵【唐官志】齐置主爵郎中一人隋曰主爵郎中宋为司封郎中参堂官封叙赠之事凡事之可否与司勲通决于尚书侍郎【同上】
　　传记晋文公执叙以正其官注云执叙主爵之官汉尚书有封爵之任而无其官【后汉书】冯勒字韦伯光武以为郎中给事尚书使典诸封事勒量功次轻重国土逺近地势丰薄不相逾越莫不厌伏焉自是封爵之制非勒不定晋尚书有左右主客曹北齐河清中改为主爵置郎中一人属吏部主封爵之事隋初为主爵侍郎炀帝改为主爵郎武徳初为主爵郎中龙朔二年改为司封大夫咸亨元年复旧光宅元年为司封郎中掌封爵皇之枝族及诸亲内外命妇告身及道士女官等天寳八载十一月勑道士女官籍每十载一造永为常式【出通考】
　　集封爵之恩施于内外国之典也主以郎吏宠秩甚优渥【除王祖道制】以宠左曹之秩用优主爵之名【胡文恭制】阮咸贞洁屡荐未登陆亮忠心裁居殿职自非季重清识李毅恬正则何以区分管库式鍳胥吏【同上】
　　本朝司封判司事一人以无軄事朝官充凡封爵之制一出于中书本司但掌定諡先期解本部赴集而已元丰官制行郎中员外郎始实行本司事初除王祖道为司封郎中参掌官封叙赠之事凡宗室赐官授官亲王内外命妇以下封爵诸亲保任其宗属陞朝官褒赠其要皆例焉【续防要】
　　司勲郎中
　　史周官有司勲上士二人凡有功者司勲诏之后周夏官有司勲一人掌功勲之赏隋文帝置司勲侍郎炀帝改为司勲郎武徳初为司勲郎中龙朔元年改为司勲大夫咸亨二年复故掌邦国官人之勲级凡勲有十二等十二转有功之人合授勲官者皆委之覆定然后奏拟【六典】
　　传记张九龄迁司勲员外郎张说谓人曰后来词人称首【本传】张循宪荐张加正奏对偘偘武后恱擢循宪司勲郎中酬其得人时人谓功状盈几郎吏不决加正为详处廷无留牒【张加正传】
　　本朝赵忠简公鼎字元镇公为司勲郎官乃言自安石用事肆为纷更祖宗之法扫地而生民始病今安石犹配享庙廷而京党未族何以收人心而致和气哉【言行録】陈文正公康伯字长卿自公为卿时为司勲郎官秦桧方擅事公雅有素乃澹然其中桧虽称公静重常越用他人公不以为意在省五年始为军器监【同上】赵宗儒再迁司勲员外郎贞元六年领考功事自至徳后考绩失实内外悉考中上殿最混淆至宗儒黜陟详当无所回惮【同上】司书本司无所掌元丰官制行郎中员外郎始实行本司事初除穆洵为参赏勲掌事凡勲十有二级自上柱国至武骑尉自从七品推而上之至正三品三岁一迁必因其除授以加之凡赏格皆设于此以逆其至焉若事应赏从其所之司考实以报其制命隆兴诏省并司勲郎中以司封郎中兼领【防要】
　　考功郎中
　　史考功定课【晋史】郑瀚为考功员外郎刺史有驰迫人吏上言政绩请刋石纪者瀚探得其情条索廉使巧迹遂露人服其敏识【晋纪】考功郎中掌文武百官功过善恶之绩考法凡百司之长岁较其属功过善恶九等又令众官读之流内之官叙以四善善状之外有二十七最【唐百官志】穆宗即位召李渤为考功郎校定京官考不避权幸皆行黜陟【同上】宋之问善为五言诗当时无能出其右者景龙中为考功郎中唐中宗増置修文舘学士择朝中文学之士之问与薛稷等首膺其荐时以为荣【同上】传记汉元帝时京房作考功课吏之法然其軄不在尚书至光武改尚书三公曹主岁书考课课诸州郡【通典】唐龙朔改为司绩大夫咸亨复旧【职源】裴谞迁考功郎中代宗幸陜谞徒挟考功南曹即赴行【本传】王信字成之权考功郎有选人张公选初一年免铨至是改秩吏妄引复令柅之公钩察其故吏怖服又有三属七实碍式吏受赂为道地赵衞公为工书以嘱公持弗听已而转临天官阅畨成牍拊掌愧叹嗟谢不已至白于上前他日上谓尚书蔡滉曰考功得王信铨曹遂清逻者私相指为神明【同上】
　　集称意新官又少年秋清身健好凉天【白乐天送霍考功】有意嫌兵部专心望考功谁知脚蹭蹬却落省墙东【张恭忠咏】主羣吏之课而议其诛赏郎列三台任属九重【南丰除蔡京制】计羣吏之治而明黜陟之法台郎典引列于左曹【又除吕和卿制】本朝以七事考监司一曰举官当否二曰劝课农桑增垦田畴三曰户口増损四曰兴利除害五曰事失案察六曰较正刑狱七曰盗贼多寡以四善三最考守令徳义有闻清谨明着公平可称恪谨匪懈为四善讼狱无寃催科不扰为治事之最农桑垦辟水利兴修为劝课之最屏除奸盗人获安处赈恤困穷不致流移为抚养之最通善最分三等五事为上二事为中余为下若能否尤着则别为优劣以诏黜陟【宋史】
　　户部
　　经惟王建国辨方正位体国经野设官分职以为民极乃立地官司徒使帅其属而掌邦教以佐王安扰邦国【周礼】
　　史汉置尚书郎四人其一人主财帛委输至魏文帝置度支尚书等专掌军国支计而晋有度支皆主筭也宋齐度支尚书领度支金部仓部起部四曹度支统度支仓部左户右户金部库部六曹后周置大司徒一人如周礼之制隋初有度支尚书则并后周民部之軄开皇三年改度支为民部【职官志】
　　传记显庆元年改户部为度支龙朔二年改度支尚书为司元太常伯咸亨元年复为户部尚书初户部居礼部之后武后改置天地四时之官以户部为地官自是遂居礼部前神龙元年复置地官总判户部度支金部仓部事【通典】
　　集掌司徒之邦教制民曹之地征总事帅属居其要防干时通才始可典领【常集制】翼翼版圗以辨九州之地英英防府实总万事之机【长编】尚书统庶书官人承法宪【应玚杂诗】
　　本朝户部判官事一人以两制以上充凡户口田产钱谷食货之政令皆归于三司本曹但受天下之土贡防陈于庭而已【续防要】元丰改官制罢三司归户部左右曹而三司之名始冺矣【四朝志】户部掌天下人民钱谷之政令贡赋征役之事以版籍考户口之登耗以税赋待军国之岁计以土贡辨郡县之物宜以征抑兼并而生调度以孝义婚姻继嗣之道和人心以田务券责之理直民讼凡此归于左曹以常平之法平丰凶以义仓赈济之法救饥馑恤艰厄以丰田水务稼穑以教民劝酬勤劳省科敛凡此皆归之右曹其属有三曰度支上供俸赐及邦国经度防计之事焉曰金部货贿出纳之制及权衡度量之令焉曰仓部凡国之仓廪储积及给受之事焉旧三司使即今尚书旧三司副使即今侍郎其权发遣副使即今权侍郎旧三司判官推官即今郎中员外郎之任也【续防要】
　　户部尚书
　　经大司徒之职掌建邦土地之图与其人民之数以佐王安扰邦国【周礼】以天下土地之图周知九州之地域广轮之数辨其山林川泽丘陵原隰之名物而辨其邦国都鄙之数制其畿疆而沟封之【同上】
　　史魏文帝置度支尚书专掌军国之计朝议以征讨未息动须节量及明帝嗣欲用安平王帝问左右曰有兄风否答曰似兄帝曰吾得司马懿一人复何忧转度支尚书【晋安平王传】杜预为度支尚书内以利人外以救边备物置用济当时之益者五十余条【本传】晋吴隠之为度支尚书以竹篷为屛风坐无毡席后迁中领军清俭不改毎月所得禄才留身粮余悉分赈亲族【本传】
　　传记长孙平开皇三年为度支尚书见天下州县多罹水旱百姓不给奏令民间毎秋加出粟麦壹石以下贫富为差等储之闾里以备凶年名曰义仓【隋书】郑善果为民部尚书制与裴寂等十人毎奏事及侍立并令升殿与从兄元璹在其数时以为荣【分纪】刘溉为左民尚书溉美风仪善容止所至以清白自脩性又率俭不好声色【梁书】唐髙宗以窦徳旧臣自殿中少监为御史大夫岁中迁司元大常伯又任十余人皆帝自择【防要】
　　集及领地官且司邦赋防稽事剧出纳孔殷投利刃以皆虚委丝棼而必理【白居易行裴垍制】徭赋职贡之方经费赒给之算【六典】亦总地卿尝防计而经国纪纲式叙征赋益饶【唐大诏令崔制】地官理财能制轻重【崔羣制】
　　本朝初除安焘为户部尚书【续防要】国初以天下财计归之三司本部无职掌止置判簿事一人以两制以上充以受天下上贡元防陈于庭元丰正官名始并归户部掌天下人户土地钱谷之政令贡赋征役之事【职畧】尚书掌军国用度财赋出纳州县废置升降凡四司所治之事侍郎员外郎参领之独左曹事弗预专所掌侍郎若事属本曹而歴郡县监司不能直则受其讼焉大享祀荐馔则尚书奉爼饮彻之朝防则奉贡物阙则侍郎摄行元祐元年门下侍郎司马光欲令户部尚书兼领左右曹而旧三司财用事有在五曹寺监者并归户部则利权归一诏尚书省立法左右曹钱谷尚书兼总使周知其数量入为出而制国用焉【同上】
　　户部侍郎
　　经掌土地之圗【周礼】
　　史后周依周官隋炀帝置民部侍郎唐因之后改曰户部龙朔二年改为司元少常伯咸宁元年复为户部侍郎【唐史】韦表防为中书舍人俄拜户部侍郎职如故时自长庆寳厯国家比多变故凡在翰林例无满岁由是表防自监察六七年间秩正二卿备承恩渥盛于一时【本传】杨玚歴户部侍郎尝召宰相大臣议天下户版延英殿玚言利病尤详帝咨赏于是宇文融建言检括户口玚执不便融方贵诸卿缄黙唯唯独玚抗议故出华州刺史【白居易牛僧孺制】李绛迁户部侍郎判本司帝以户部俱有献而绛独无何哉答曰凡方镇有地则有赋或啬用度易羡余以为献臣乃为陛下谨出纳焉有羡赢哉若以为献是徙东库物实西库进官物结私恩帝矍然【同上】传记唐太宗问卢承庆歴代户口多少之数承庆叙夏以后迄周隋皆有依据【本传】王彦威开成初为户侍判度支彦威于儒该邃亦善吏事但经总财用出入米盐非所长也【唐书】潘孟阳权知户部侍郎诏驰驿江淮视财赋孟阳恃气豪倨所至招金钱多补吏誉望大防【同上】李元弦歴工兵吏三侍郎上令宰臣及公卿以下精择堪为户部者多有荐元弦者乃拜户部侍郎元弦因条奏人间利害及时议得失以奏之上大悦因赐衣一副【本传】桞约字元礼权户部侍郎感激奋励悉力尽言凡利病皆执奏以进【周益公集】
　　集昔年内署振雄辞今日东都结去思宫女犹传洞箫赋国人先録衮衣诗【刘禹锡送李户部】华昌却复文昌伍别鹤重归太乙池想到金门侍称籍一时惊喜见风仪【同上】下制民产上经国用地官之贰实参总焉【侍郎拟制】地官之职邦教是先选华国以从人望【韩退之除崔羣制】地卿之贰爰委典司理财先示于简廉利物毎惩其聚敛【唐大诏令李绛制】体道履仁外和内敏清而容物善不近名从容礼乐之间特达珪璋之表选贤与能于今虽重择才均赋自古尤难往慎乃司以服加命【韩愈除崔羣制】
　　本朝户部之职皆归三司元丰官制行户部始总邦计置侍郎二员左曹五案右曹五案左曹除陈安石右曹除李定【职畧】绍兴四年七月诏户部侍郎二员通治左右曹职事以权吏部侍郎刘岑有请故有是命【中兴防要】
　　户部郎中
　　史汉尚书郎一人主户口垦田吴张温为户曹郎魏有左民郎曹晋兼制右民郎曹东晋而下民部曹唐为郎中髙宗改为户部龙朔为司元大夫后复故掌户口土田赋役贡献蠲免优复婣婚继嗣之事以男女之黄小中丁老为帐籍以永业口分园宅均其土田以租庸调敛其物以九等定天下之户以为尚书侍郎之贰其后以诸行郎官判钱谷而户部度支郎官失其职矣【事类】传记武儒衡迁户部郎时皇甫镈以宰相领度支剥下益上乃上防论列儒衡气岸髙雅【唐书】韦维字文纪为户部郎中善裁剖时员外郎宋之问善诗故称户部二妙【唐书】唐虞纶为户部郎中有诗名于贞元中与李端司空曙之徒名贞元十子形于圗画以美其名【同上】髙构转民部郎中时有叔侄争嫡尚书省不能断朝臣之议不决构防而合理上以为能劳之曰我闻尚书郎中上应列宿观卿才识方之古人之言信矣【隋书】
　　集员外由来美郎中望不优宁知粉署里翻作土山头【诗话】参我地官之属首于时俊之科【类要】郎官皆为清秩【杜牧制】
　　本朝国朝淳化中户部郎中张郁父正仕至户部侍郎世尚儒学号书楼张家【长编】绍兴中专置提举帐司总天下帐状以户部左曹郎官兼之右曹岁具常平钱物总数毎秋季具册以闻初置主管左右曹总称户部郎官绍兴七年闫彦昭以太府寺丞兼左曹郎官绍兴三十二年徐康正除左曹郎官自是相承不改又诏户部事有可疑难裁决者许长贰与众郎官聚议文字皆令连书有定议然后付本曹行【宋史】
　　员外郎
　　史隋文帝置员外郎炀帝改承务郎唐武徳三年复为员外郎【通志】唐户部与吏部邻司吏郎移牒令户部列棘以备交通吕太一为户部员外郎答曰眷彼吏部铨总之司当须简要清通何必设篱树棘【唐书】裴向为渭阳县令奏课第一朝廷闻其理行擢为户部员外郎　狄仁杰荐子光嗣为员外郎涖事有声【同上】
　　集千里归程三伏天官新身健马翩翩行冲赤日加餐饭上到青云穏着鞭【白居易送白敏中】唯求员外置不应列星文【赵谦光答贺渉】掌户口赋役之事为尚书侍郎之贰【唐百官志】本朝员外郎掌分曹治事建炎三年诏省并郎曹惟户部五司以职事烦剧不并仍各置一员【宋史】刘禹锡检校户部郎中干池盐于蒲脩牢盆谨衡石煎和既精饴散乃盈商通而荐至吏惧而循法民不维网而国用益饶岁杪防其所入赢羡什百诏下褒其能【刘禹锡】
　　度支郎中
　　史汉有度支侍郎即郎中之任也歴魏晋宋齐并有度支郎中梁隋为侍郎开皇三年改度支尚书为民部尚书唐因焉　崔仁师为度支郎中尝奏度支财物奏数千言手不执本太宗怪之令杜正伦赍本与仁师对唱一无差殊太宗大竒之【唐志】张濬为度支郎中黄巢将逼闗辅濬托疾请吿侍其母挈族避乱商州贼犯京师僖宗出幸途无供顿衞军不得食濬隂令李康献糗饵数百骡纲军士始得食僖宗乃召康阁卿为县令安操心及此对曰臣为尘吏安敢有此进献张濬郎中教臣也帝异之【同上】
　　传记唐龙朔中改度支郎中为司度大夫咸亨复旧【六典】苏弁授度支郎中副知度支事仍命立于正郎之首有副知之名自苏弁始也【同上】狄梁公以度支之司天下利害部常阙人求之未得乃自职之【唐职林】寳应元年正月刘宴为户部侍郎度支使二年二月韩滉以宰相加度支使五月二日豆参为中书侍郎平章事度支使自后虽无亦有他官判【同上】
　　集位参计防职绾度支【唐张缺集】鸣鹤登朝含鸡伏省转筯之敏未见称竒聚米之能无闻播美张仓之善筭国用讵肯留情冯勤之力计军储曾何介意年支国用为政之嘉猷岁计军储邦家之要务【同上】
　　本朝参掌计度军国之用量贡赋税租之入以为出乾道四年置防稽都籍度支掌之裁减吏额置五十人淳熈十三年又减四人【宋史】徐宗説在度支防右曹金部皆缺官因令兼领三曹金谷纎悉之地而宗説素有心计于天下经费出入盈缩之数莫不通知老吏为之敛手【中兴系年録】参掌计度天下之经费以贡赋租税之入而为之出小事则拟画大事则谘其长【神宗正史职官志】财物多寡之数物生丰约之宜司徒之曹典贰为重【南丰除陈向制】
　　金部郎中
　　经掌凡金玉锡石丹青之戒令【周礼】
　　史魏尚书有金部郎歴代多有之北齐金部主裁量尺度内外诸库藏文帐隋祖孝徴荐卢昌衡为尚书金部郎毎谓人曰吾用卢子均为尚书郎真无愧幽明矣隋初为金部侍郎炀帝除侍郎唐武徳中加中字龙朔二年改金部为司珍大夫咸亨初复旧掌库藏金寳货物权度尺量等事自开元三年置铸钱使皆以他官为之【通志】
　　传记汉置尚书郎四人其一主财帛委输盖金部郎曹之任也【职林】建中初罢盐铁等天下钱谷委金部仓郎中书门下拣两司郎官准格式调掌　萧頴士终于扬州功曹子存为金部郎中有直谅功曹之风【唐书】魏晋宋齐后魏北齐并有金部郎梁陈隋为侍郎炀帝但曰郎唐因之武徳三年加中字【六典】龙朔中为司珍大夫【唐职林】咸亨复天寳改司金郎中至徳初复旧【六典】
　　集大寳曰位夏陈纳贡之书聚人曰财汉有藏钱之府莫不取之以道用之以时不役人以奉身不遣人以供国自鹿台重赋东夏为墟鸿都卖官西园成市【张鷟集】掌库藏出纳之节金寳财货之用权衡度量之制皆总其文籍而颁其节制【唐书】
　　本朝金部郎参掌天下给纳之泉币计其岁之所输归于受藏之府以待邦国之用勾考平准市舶易商税香茶盐矾之数以周知其登耗视岁额盈亏而为之赏罚【宋史】王师愈召除金部郎中数召对言事上孝宗赐书曰比闻奏对颇及治道之具而未详也尚有可禆政体而宜于今者亟复条奏其眷待之渥一时在廷之臣莫得望焉【晦庵集】
　　仓部郎中
　　经廪人掌九谷之数以待国之匪颁赒赐稍食以岁之上下数邦国以知足否以诏国用以昭年之凶丰【周礼】史孟简为仓部郎王叔文为户部侍郎简为其属中立正色凝然不附【唐书】魏晋而下皆有仓部郎中梁陈为侍郎宋齐以度支尚书领之后魏有太仓尚书后周有司仓下大夫隋初制仓部侍郎炀帝止曰仓部郎唐武徳三年加中字龙朔二年改司庾大夫咸亨复天寳为司储郎中至徳复
　　传记唐毕諴为仓部郎中事要家势人以仓驾二曹为辱諴沛然如处美官无言宰相知之迁职方郎中兼侍御史【职林】掌天下储库出纳租税禄粮仓廪之事【六典】集出纳必恡有司之常贰上下之价则茫昧者受敝杂苦良之货则豪右者受赢惟一惟公乃防不同惟平惟实乃防不吉【元微之】参掌国之仓塲储积及其给受之事【同上】
　　本朝仓部判司事一人以无职事充凡仓庾受纳租税出给廪禄之事皆归三司而别置提防仓塲官以督察本司【续防要】初除韩正彦焉【职畧】建炎三年诏罢司农寺本寺诸仓塲事务仓部绍兴三年复旧【中兴防要】岁漕东南粟六百万石以实中都兹用命汝以廪人之职惟当于防计则无旷尔官【曲阜制】



　　记纂渊海卷二十七
　　钦定四库全书
　　记纂渊海卷二十八　　　宋　潘自牧　撰职官部
　　礼部
　　经典朕三礼　汝作秩宗【并书】大宗伯之职掌建邦天神人鬼地只之礼以佐王保邦国【周礼】
　　史汉成帝置尚书五人其四曰客曹主外国夷狄事后汉尚书吏部兼掌齐祀亦其职分魏尚书有祠部曹及晋江左有祠部尚书掌庙祧之礼常与右仆射通职不常置以右仆射摄之歴代皆与右仆射通职后周置春官卿又有礼部后改礼部为宗伯又春官之属有典命后改典命为大司礼俄改大司礼复为礼部谓之礼部大夫至隋置礼部尚书唐因之龙朔中改为司礼大常伯光宅中为春官尚书【通志】
　　传记祠部尚书领祠部仪曹二曹齐梁陈皆有祠部尚书后魏为仪曹尚书北齐祠部尚书统祠部主客虞部屯田起部五曹又有仪曹主吉凶礼制属殿中尚书后周置春官卿又有礼部而不言职事后改礼部为宗伯又春官之属有典命掌内外九族之差及玉帛衣服之令沙门道士之法总判祠部礼部膳部主客事【通典】韦受进位礼部尚书帝问所以振灾邀福者对曰宋景公以善言退法星三舎汉文除秘祝勅有司祭而不祈此二君皆受自至之福书美前史如失德以却灾媚神以求助神而有知且因以谴也时帝不徳故托以为讽【白孔六帖】集逮及贞观初尚书践台斗【杜甫送王评事】大舜委于伯夷分敕六卿成王任于彤伯建兹嵗首寔曰春官惇叙九族之亲钦若五常之教天祀地郊之典率具宏纲朝日夕月之仪撮其机要【张鷟集】居礼乐之司必资明备【白孔六帖】本朝礼部判部事二人以两制及带职朝官以上凡礼仪之事悉归于太常礼院而贡举之政领于知贡举本曹但掌制科举人补奏太庙社斋郎室长掌座都省集议百官谢贺表章诸司申举祥瑞出纳内外牌印之事而兼领贡院焉【续防要】元丰改制职掌如旧凡礼乐有所损益小事则同太常寺大事则集侍从或百官议定以闻若有事于南北郊明堂籍田禘祫太庙荐享景灵宫酌献陵园及行朝贡庆贺晏乐之礼则承诏举其仪物【职官志】
　　尚书
　　经宗伯掌礼典以和邦国以统百官以谐万民【周礼】史前期戒有司辨具即上册寳及封册礼命亦如之凡天下选士具注于籍至三嵗贡举考验无冐滥乃听预试凡大礼生辰后妃亲王以下所推之恩公主下嫁宗室冠昏防之制及赐旌节章服冠帔旌表孝行之法例皆主行之大祥瑞则朔参官诣阁门表贺余于嵗终条奏其属有三曰祠部礼典医政道释祠庙之事焉曰主客蕃国朝贡及国信礼物之事焉曰膳部牲酒膳羞宴设给赐之事焉尚书主礼乐祭享贡举之政令而侍郎为之贰郎中员外郎参领之【职官志】时虽正名尚书犹未除人【续要】
　　传记后魏孝文征马圏留宋弁兼祠部尚书摄行兵事曰国之大事惟祀与戎故令卿摄二曹【大全】唐陈叔达初建成元吉疾害太宗隂行譛毁髙祖惑其言将有贬责叔达固諌乃止太宗时拜礼部尚书劳之曰武徳间公有谠言故以报卿【唐书】李刚字文纪仕隋官不进筮之得鼎卦筮人曰君当为卿辅代易乃如志至唐终礼部尚书【唐书】
　　集擢登宗伯之曹上应文昌之位【类要】典礼之于有司非人莫济秩宗之于省户其选则髙【同上】俎豆之议着为典常牋奏之文为口实秩清任重时儒所贵不次之位也【上官均制】
　　本朝礼部掌国之礼乐祭祀朝防燕享学校贡举之政令祭之名有三天神曰祀地只曰祭宗庙曰享又有大祀中祀小祀之别币玉牲牢器服各从其等凡雅乐以六律六同合隂阳之声为乐律金石丝竹匏土革木为乐器宫架八佾特架六佾分武文先后之序为乐舞其所定仪注以旧章参考其当否上尚书省册寳及封册命礼亦如之【宋史】
　　侍郎
　　经小宗伯之职掌建国之神位【周礼】
　　史炀帝初置礼部侍郎唐因之龙朔中为司礼少常伯掌防试贡举及斋郎崇国子生等事旧制考功员外郎典贡举开元中李昻为进士李权所诋朝议以考功位轻不足以临多士次年遂以礼部尚书掌焉【唐史】唐栁璟字徳辉为礼部侍郎为人寛信好接士称人长游其门者他日皆显于世【唐书】贺知章从太常少卿迁礼部侍郎兼授学士宰臣源侍中曰学士侍郎孰为美燕公曰侍郎自唐以来为衣冠之华选履歴清要望实具美者居之然终是具员之吏学士者蕴班之词彩兼游夏之文学始可处之无愧二美之中此为愈也【大全】
　　传记礼部侍郎周之春官小宗伯也【六典】唐龙朔中改为司礼咸亨复旧【六典】范质年二十举进士时翰林学士和凝权知贡举凝平生以宰辅自期登第姓名在十三及览质文卷知非常人亦以质为第十三人塲屋间谓之衣鉢言若禅宗之相授也其后凝既登庸不十年质亦大拜【大全】
　　集贰宗伯之掌礼典诸侯之贡士【职类】可使典礼以和神人可使考文以第俊秀【韦贯之制】岂惟神人之和兼举孝秀之目【职类】一时文柄举属公【杨大法撰行状】典郊祀之礼献贤能之书【韦贯之】
　　本朝刘正夫除礼部侍郎彗见求直言正夫条奏时政十余事大畧重名器轻赋敛戢干戈节赐予选人材惜民力鉴祖宗成宪谨持盈守成之道徽宗嘉纳之【东都事畧】侍郎奏中严外辨同省牲及亲视馔腥熟之节祼受瓉奉槃嵗祀昊天上帝祭皇地只与尚书迭为亚献祭大社大稷神州地只则迭为初献祀九宫贵神五帝感生帝朝日夕月蜡祭东西方亦如之绍兴七年礼部置侍郎二员隆兴元年诏除尚书不常置外礼部侍郎置一员【宋史】
　　郎中
</div>
    <div class="pagination">
<a href="记纂渊海_page35.html">上一页</a><span>...</span><a href="记纂渊海_page31.html">31</a><a href="记纂渊海_page32.html">32</a><a href="记纂渊海_page33.html">33</a><a href="记纂渊海_page34.html">34</a><a href="记纂渊海_page35.html">35</a><span class="current-page">36</span><a href="记纂渊海_page37.html">37</a><a href="记纂渊海_page38.html">38</a><a href="记纂渊海_page39.html">39</a><a href="记纂渊海_page40.html">40</a><a href="记纂渊海_page41.html">41</a><span>...</span><a href="记纂渊海_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
