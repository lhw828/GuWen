<!DOCTYPE html>
<html>
<head>
    <meta charset="UTF-8">
    <title>册府元龟 - 第 323 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 323 页/共 736 页</h1>
    <div class="content">    ●卷四百十八
    ○将帅部　严整
    古之论将者既兼有智信仁勇而後加之以严其故何哉！盖夫推毂受命成师以出非威克则失政非众整则丧列故善用兵者未尝不以严整而制胜焉乃有正身以表率齐众以进退出令必信行罚必当纪律素足恩威靡渎战，或不利而军无乱行居常戒严而出必致捷以至长驱敌境路不拾遗克平城垒市靡改肆盖武之有七德其戢兵禁暴之为急矣。
    陈成子齐大夫也。帅师救郑及留舒违七里人不知（言其整也。留舒齐地违去也。）。
    汉周亚夫为河内太守文帝六年匈奴大入边以宗正刘礼为将军军霸上祝兹侯徐厉为将军军棘门。又以亚夫为将军军细柳以备胡帝自劳军至霸上及棘门军直驰入将以下骑出入送迎已而之细柳军军士吏被甲锐兵刃彀弓弩持满（彀张也。）天子先驱至不得入（先驱导驾者也。）先驱曰：天子。且至军门都尉曰：军中闻将军之令不闻天子之诏有顷上至。又不得入，於是帝使使持节诏将军曰：吾欲劳军亚夫乃传言开壁门壁门士请车骑曰：将军约军中不得驰驱于是天子乃按辔徐行至中营将军亚夫揖曰：介胄之士不拜请以军礼见（礼介者不拜）天子为动改容式车（古者立乘凡言式车者谓亻免身抚式以礼敬人式车前横木者也。）使人称谢皇帝敬劳将军成礼而去既出军门群臣皆惊帝曰：嗟乎！此真将军矣。乡者霸上棘门如儿戏耳其将固可袭而虏也。至于亚夫可得而犯耶称善者久之月馀三军皆罢拜亚夫为中尉。
    程不识为长乐卫尉武帝时以边太守将屯正部曲行伍营陈击刁斗吏计治军簿虏不得犯後汉邓禹为大司徒征关中是时三辅连覆败赤眉所过残贼百姓不知所归闻禹乘胜独克而师行有纪（纲纪也。言有条贯而不下失）皆望风相携负以迎军降者以千数。
    铫期重於信义自为将有所降下未尝虏掠。
    陈俊为琅邪太守行大将军事得专征青徐俊抚贫弱表有义检制军吏不得与郡县相干百姓歌之。
    岑彭为征南大将军与盖延耿围隗嚣於西城彭壅谷水灌西城城未没丈馀嚣将巡行周宗将蜀兵救到嚣得出还冀汉军食尽烧辎重引兵下陇延亦相随而退嚣出兵尾击诸营彭殿为後拒（尾谓寻其後而击之凡军在前曰：启在後曰：殿东观记曰：彭东入弘农界百姓持酒肉迎军曰：蒙将军为後拒全子弟得生还也。）故诸将能全师东归。又与诸将伐公孙述彭首破荆门长驱武阳持军整齐秋毫无犯。
    朱为建义大将军将兵率众多受降以克定城邑为本不存首级之功禁制士卒不得虏掠百姓军人乐放纵多以此怨之。
    冯异为掾史光武使异别收河间兵还拜偏将军从破王郎封应侯异为人谦退不伐行与诸将相逢辄引车也。避道进止皆可表识军中号为整齐。
    高顺为吕布督将清白有威严少言辞将众整齐每战必克。
    魏于禁为平虏校尉从至宛陵张绣与角复叛太祖与战不利军败还舞阴是时军乱各间行求太祖禁独勒所将数百人。且战。且引虽有死伤不相离虏追稍缓禁徐整行队鸣鼓而还未至太祖所道见十馀人被钅仓裸走禁问其。故曰：为青州兵所劫初黄巾降号青州兵太祖宽之故敢因缘为略禁怒令其众曰：青州兵同属曹公而还为贼乎！乃讨之数之以罪青州兵遽走诣太祖自诉禁既至先立营垒未谒太祖，或谓禁青州兵已诉公矣。宜促诣公辨之禁曰：今贼在後追至无时不先为备何以待敌。且公聪明谮诉何缘徐凿堑安营讫乃入谒。且陈其状太祖悦谓禁曰：氵育水之难吾其急也。将军在乱能整讨暴坚垒有不可动之节虽古名将何以加之时于禁与张辽乐进张徐晃俱为名将太祖每征伐咸递行为军锋还为後拒而禁持军严整。
    徐晃为平寇将军既破关侯时诸将皆集太祖按行诸营士卒咸离阵观而晃军营整齐将士驻阵不动太祖叹曰：徐将军可谓有周亚夫之风矣。
    曹仁为征南将军仁少不修行检及长为将严整奉法令常置科於左右案。
    裴潜为兖州刺史太祖次摩陂叹其军阵齐整特加赏赐。
    蜀诸葛亮悉大众据武功五丈原分兵屯田为久驻之基耕者杂於渭滨居民之间而百姓安堵军无私焉。
    赵为偏将军从先主镇荆州先主入益州领留营司马此时孙夫人以权妹骄豪多将吴吏兵纵横不法先主以严重必能整齐特任掌内事权闻先主西征大遣舟船迎妹而夫人内欲将後主还吴与张飞勒兵截江乃得後主还後与邓芝马谡将兵拒魏军谡败於街亭芝败於箕谷诸葛亮曰：街亭军退兵将不复相录箕谷军退兵将初不相失何故芝曰：身自断後军资什物略无所弃兵将无缘相失。
    王平为礻卑将军属马谡先锋谡大败於街亭众尽星散惟平所领千人鸣鼓自持魏将张疑其伏兵不往逼也，於是平徐徐收合诸营遗卒率将士而还丞相亮既诛马谡等及夺将军黄袭等兵平特见崇显。
    吴鲁肃为人方严治军整顿禁令必行肃遗腹子淑永安中为武昌督假节迁夏口督所在严整有方贺齐为将黄武初魏使曹休来伐齐以道远後至因住新市为拒会洞口诸军遭风流溺所亡中分将士失色赖齐未济偏军独全诸将倚以为势齐性奢绮尤好军事兵甲器械极为精好所乘船雕刻丹镂青盖绛干橹戈矛葩爪文画弓弩矢箭咸取上材蒙冲斗舰之属望之。若山休等惮之遂引军还迁後将军假节为徐州牧。
    步骘为骠骑将军领冀州牧都督西陵十二年邻敌敬其威信惟宽弘得众喜怒不形於声色而外内肃然。
    潘璋为右将军为人粗猛禁令肃然好立功名所领兵马不过数千而其所在常如万人征伐每止顿立军市他军所无皆仰取足。
    朱然为左司马右军师虽世无事每朝夕严鼓兵在营者咸行装就队以此玩敌使不知所备故出恒有功。
    孙奂为扬武中郎将领江夏太守黄武中大帝攻石阳奂以地主使所部将军鲜于丹帅五千人先断淮道自帅吴硕张梁五千人为军前锋降高城得三将大军引还帝诏使在前住驾过其军见奂军队整齐帝叹曰：初吾忧其迟钝今治军诸将少能及者吾无忧矣。
    贺景为灭贼校尉御众严而有恩兵器精饰为当时冠绝。
    晋薛翊为将军持节南征军容甚盛。
    刘毅为冠军将军持节兖州节度使号令严整行经墟邑百姓安悦。
    前秦王猛为辅国将军率诸军讨慕容军禁严明师无私犯猛未至邺劫盗公行及猛之至远近怡然燕人安之。
    後秦姚硕德为镇西将军率兵伐吕隆法令齐整秋毫无犯祭先贤礼儒哲西土悦之。
    宋蒯恩为龙骧将军高祖伐鲁宗之恩与建威将军徐达之前进达之败汲恩阵於堤下宗之子轨乘胜击恩矢下如雨呼声震地恩整厉将士置阵坚严轨屡冲之不动知不可攻乃退高祖善其能将。
    王镇恶随高祖北伐既入长安姚泓率妻子归降城内夷晋六万馀户镇恶宣扬国恩抚慰初附号令严肃百姓安堵。
    刘π为宁朔将军会豫州刺史殷琰反假π辅国将军讨之及琰开门请降π约令三军不得妄动城内士民秋毫无所失百姓感悦咸曰：来苏。
    沈攸之为冠军将军雍州刺史破薛常宝刘胡于赭浙浓湖贼军委弃资财珍货殷积诸军各竞收敛以强弱为多少惟攸之张兴世约勒所部不犯秋毫诸将以此多之。
    萧惠开为桂阳王征北长史南东海太守惠开先与会稽太守蔡兴宗名位略同。又结情款自以负[C260]摧屈虑兴宗不能诣已戒勒部下曰：蔡会稽部伍。若借问慎不得答惠开素严部下莫敢违犯兴宗见惠开舟力甚盛不知为谁遣人历船讯惠开有舫十馀事力二三百人皆低头直去无一人答者。
    梁柳庆远为征东长史高祖义兵起雍州庆远从军下身先士卒高祖行营垒见庆远顿舍严整每叹曰：人人。若是吾。又何忧。
    杨公则为左卫将军高祖起义下郢州定江州号令严明秋毫不犯所在莫不赖焉及平建康城内出者或被剥夺公则亲率麾下列阵东掖门卫送公卿士庶故出者多繇公则营焉。
    裴遂为宣义将军镇合淝居身方正有威重将吏惮之少敢犯法。
    张弘策为辅国将军从高祖义师平建康弘策与吕僧珍先入清宫禁封验府库时城内珍宝委积弘策申勒部曲秋毫无犯。
    後魏乐平王丕为车骑大将军督河西高平诸军南讨秦王杨难当军至雒阳禁令齐肃所过无私百姓争致牛酒。
    安定王休领大司马孝文车驾南伐亲行诸军遇休以三盗入犭旬於六军将斩之有诏赦之休执曰：陛下将远清衡霍故亲御六师跋涉野次军行始再已有奸窃如其不斩何以息盗请必行刑以肃奸慝诏曰：大司马执宪诚应如是但因缘会朕闻王者之体亦时有非常之泽虽违军法可特原之休乃奉诏孝文谓司徒冯诞曰：大司马严而秉法诸军不可不慎，於是六军肃然。
    来大千为内幢将典宿卫禁旅大千用法严明上下齐肃。
    叔孙建为平原镇大将封丹阳王加征南大将军都督冀青徐济四州军事建沈敏多智东征西伐常为谋主治军清整号令严明。
    宇文福为武卫将军从孝文征南阳与右卫将军杨播为前军至邓城福选兵简将为攻围之势帝望福兵军法齐整将士闲习大被褒叹。
    元英为南安将军领护西戎校尉孝文南伐为梁汉别道都将围南郑禁止三军一无所犯远近皆供租运。
    刘洁以数从征讨有功进爵会稽公与乐平王丕督诸军取上わ军至启阳百姓争致牛酒洁至上わ诸将咸欲斩其豪帅以示王威洁不听抚慰秦陇秋毫无犯人皆安业。
    源子恭为尚书主客郎中摄南主客事时河州羌却铁忽反杀害长吏诏子恭持节为行台率诸将讨之子恭严勒州郡及诸军不犯民一物。
    北齐斛律羡为幽安平南北营东燕六州都督突厥众十馀万来寇州境羡总率诸将御之突厥望见军威甚整遂不敢战即遣使求款附。
    後周李贤为大将军魏帝西迁太祖令贤率骑兵迎卫时山东之众多欲逃归帝乃令贤以精骑三百为殿众皆惮之莫敢亡叛。
    权景宣为大都督豫州刺史镇乐口时东魏来寇颍川陷後太祖以乐口等诸城道路阻截悉令拔还襄州刺史范秀以狼狈得罪景宣号令严明戎旅整肃所部全济独被优赏。
    齐王宪为大司马迁上柱国武帝东伐为前锋齐人夙闻威声无不惮其勇略及并州之捷长驱敌境刍牧不扰兵无私焉。
    尉迟迥为大将军平蜀蜀主萧纪子宜都王肃与其文武官属诣军门请见迥以礼接之其吏人合营等各令复业惟收僮隶及储积以赏将士号令严肃军无私焉。
    扶猛为汝州刺史从卫公直援陈将华皎时大军不利惟猛所部独全。
    隋李雄仕周为骠骑大将军迁小宾部从达奚武与齐人战于芒山诸军大败雄所领独全。
    贺。若弼为吴郡总管开皇九年大举伐陈弼袭陈南徐州拔之执其刺史黄恪军令严肃秋毫不犯有军士於民间酤酒者弼立斩之。
    杨素为灵州道行军总管讨突厥大破之素驭戎严整有犯军令者立斩之无所宽贷由是战无不胜称为名将。
    宇文忻为右领军大将军驭戎整齐。
    阎毗为车骑宿卫东宫高祖尝遣高大阅于龙台泽诸军部伍多不齐整惟毗一军法制肃然言之于帝特蒙赐帛。
    刘方为交州道总管法令严肃军容齐整有犯禁者造次斩之。
    薛世雄为右监门郎将从炀帝征吐谷浑进位通议大夫世雄性廉谨凡所行军破敌之处秋毫无犯帝繇是嘉之。
    卫玄为刑部尚书辽东之役检校右御卫大将军率师出增地道时诸军多不利玄独全众而退。
    尧君素为鹰扬郎将大业之末盗贼蜂起人多流亡君素所部独全。
    唐阚棱为越州都督时杜伏威据有江淮之地其部皆出自群贼类多放纵有相侵夺者棱必杀之虽亲故无舍令行禁止路不拾遗。
    李靖武德中为行军总管征荆州降萧铣入据其城号令严肃军无私焉。
    独孤开远贞观初诏典屯兵突厥初降诸蕃远至太宗较猎於昆明池以示威武令开远总统左厢六卫兵马军令严肃太宗大悦赐杂采二百段後出为蒲州刺史。
    薛讷为左卫大将军玄宗即位于新丰讲武以讷为左军节度时元帅与礼官得罪诸部领亦失序惟讷及解琬之军中不动令轻骑诏讷至军门皆不得入礼毕帝甚加慰劳。
    王思礼为河东节度使善於支计拙於征伐然用法严整士卒不敢犯时议称之。
    长孙全绪为右羽林大将军吐蕃犯长安既平中书令《郭子》仪率六军将士自商州还师长安命全绪为先锋全绪既进队伍严整京城士庶迎拜欢呼。
    令狐彰为滑亳等六州节度时犬戎犯边徵兵防狄彰遣属吏部统营伍自滑至京之西郊尚一千馀里甲士三千人率自赍粮所过州县路次供亿皆辞而不受所经闾里不犯秋毫识者称之。
    尚可孤为神策大将军鱼朝恩之统禁军爱其勇力甚委遇之俾为养子奏改姓鱼氏名智德以禁兵三千镇于扶风县後徙武功可孤在扶风武功凡十馀年士伍整肃郡县安之兴元初与李晟同收京城贼平之後营于白华亭统众公平号令严整时人称焉李晟甚亲重之。
    段秀实为泾州刺史宁节度白孝德奏秀实试太常卿支度营田二副使大军西迁所过掠夺。又以境乏食难於馈运乃请军於奉天是时公廪亦竭县吏忧恐多逃匿郡行剽盗孝德不能禁秀实私曰：使我为军候当不如是军司马言之遂以秀实为都虞候权知奉天行营事号令严一军府安泰代宗闻而嗟赏久之兵还于宁复为都虞候。
    张孝忠为高阳军使统易州田承嗣之寇冀州成德军节度李宝臣使以精骑四千御之承嗣睹其严肃叹曰：张阿劳在焉冀州未易图也。乃焚营宵遁阿劳孝忠小字也。
    李怀光为朔方节度《郭子》仪军都虞候性清勤严猛而敢诛杀虽亲戚犯法皆不挠避子仪性宽厚不亲军事纪纲任怀光军中尤畏之亦称为理。
    李观为右龙武大将军泾帅叛观时上直领卫兵千馀人扈从奉天诏都巡警训练诸军戍帅三数日间加召五千馀兵列之通衢整肃鼙鼓城内因之增气辛京为太原节度使质性沈毅部下有犯令者不贷丝毫其赏功效亦如之故三军整肃。
    李晟兴元初为神策行营节度使与李怀光同讨朱Г晟军舍於朔方军之北每晟军与怀光军同至城下怀光军辄虏掠驱牛马百姓苦之晟军无所侵犯怀光军恶其独善乃分所虏获与之晟军不敢受晟。又收复京城遣京兆尹李齐运告谕於众百姓安堵秋毫无犯初勒兵屯於含元殿前舍於右金吾仗号令三军曰：晟不佞上凭睿算次顺人心今得克灭凶渠肃清天禁皆三军之力也。长安士庶久陷贼庭。若小有震惊则非伐罪吊人之义晟与公等各有家累离别数年今已成事相见非晚五日内不得辄通家信违命者斩。
    嗣曹王皋为相州节度市回纥马以益骑兵每大畋猎以教士卒军令严肃路无拾遗。
    高崇文元和初为左神策行营节度使统兵讨刘辟于西川军至兴元军中有折逆旅之匕箸者斩之以狗王师既入成都介士屯于大逵军令严肃珍货山积市井不移无秋毫之犯。
    李愿为夏州节度使威令简肃甚得绥怀之术客有亡马者投状告愿愿以状榜于路悬金以购之不二日所亡马并一良马并系於榜下而置书一缄曰：马逸及郡不时告罪当死敢以良马一赎罪并亡马谨纳於路愿付客亡马而解良马以放之境内严肃多如此类。
    李抱玉为山南西道副元帅镇凤翔十馀年虽无破虏之功而禁暴安人颇为时所称。
    刘氵雍卢龙军节度使怦之次子怦卒子济代任济表为瀛州刺史氵雍性轻财爱士得人之死力济疑忌颇甚人多间之因召氵雍不至发兵攻之氵雍婴城自守以事上闻城数月不拔济令引滹沱水灌之城中益急会有诏许氵雍朝京师氵雍乃拔瀛州军士及男女万馀口历恒魏数军直趋京师人无离叛者氵雍号令严肃所过刍荛无所犯其诸军虽甚恶之卒不能阻败。
    李为唐邓节度使平蔡州初父晟克复京城市不改肆而平淮蔡复踵其美。
    梁牛存节为遏後都指挥使唐乾宁四年秋大举以伐淮南至濠州东闻前军失利於青口诸军退至氵卑河无复队伍存节尾其後与诸军释骑步斗诸军退得济收合所部并败兵共八千馀人至於淮浚时不食已四日矣。存节训励部分以御追寇得旋归。
    黄文靖初为太祖牙职迁诸军指挥使唐大顺中佐葛从周送朱崇节入潞会晋军十馀万附外垣寨焉文靖虑诸军难守乃与葛从周启出师文靖为殿命矢刃皆外向持重而还晋人不敢逼。
    後唐王瓒初仕梁诸卫大将军贞明五年代贺瑰统军驻于河上时李存审筑垒於德胜渡秋八月瓒率汴军五万自黎阳渡河将掩击魏州明宗出师拒之瓒至顿丘而旋於杨村夹河筑垒架浮航自滑饣鬼运相继瓒严於军法令行禁止。
    季存璋为河东马步都虞候初武皇稍宠军士蕃部人多干扰廛市肆其侵夺法司不能禁庄宗初嗣位锐於求理存璋得行其志抑强扶弱诛其豪首期月之间纪纲大振群盗务耕稼奸宄息亻幸门当时称其材。
    李存进为沁州刺史天十三年从定魏州授天雄军都部署时邺初归我人情离贰银钅仓效节诸军强桀难制讹言窃议摇扇群情存进沉厚果断犯令者枭首於市强右豪夺暴掠人物者必磔裂暴尸於路邺人视之无不惕息由是军民靡然从化。
    郭崇韬为枢密使从魏王平蜀大军入西川城戒诸军剽掠法令严峻军士强估一钱必论之法市不改肆。
    晋史翰为义成军节度使性刚毅有谋略御军严整汉史弘肇为侍卫使严毅寡言部辖军众有过无舍兵士所至秋毫不犯部下有指挥使尝因指使少不从命弘肇立挝杀之将吏股忄栗至平定两京无敢干忤。
    周安审琦为中书令镇襄江仅馀一纪严明御下政不暴俗而南邦之民甚怀其惠。
    韩令坤为侍御马军都指挥使显德三年领兵袭扬州扬州将吏闻王师至开门以迎之令坤整众而入市不易肆人甚悦之龟。
    ●卷四百十九
    ○将帅部　持重
    以少击众持重苏秦有言曰：任大功不轻敌盖兵者凶器将者人之司命虽军师︹御卒乘竞劝未有轻易而能成功者焉是以楚众轻佻栾书识其可追赵括易言马服知其必败全军保胜其惟持重乎！自秦汉以还将之良者乃有深沟高垒以待敌人之劳安坐坚卧以制麾下之乱居常休士以养勇临敌整众而戒严故能进必克胜退无负衄斯所谓十全之举节制之师与夫致之死地而後生投之亡地而後存徼天幸图拙速者异矣。
    秦王翦将兵六十万人代李信击荆荆闻王翦益军而来乃悉国中兵以拒秦王翦至坚壁而守之不肯战荆兵数出挑战终不出王翦日休士洗沐而善饮食循抚之亲与士卒同食久之王翦使人问军中戏乎！对曰：方投石超距（《汉书》云：甘延寿投石拔距绝於等伦张晏曰：范蠡兵法飞石重二十斤为几行三百步延寿有力能以手投之扌友距超距也。），於是王翦曰：士卒可用矣。荆数挑战而秦不出乃引而东翦因举兵追之令壮士击大破荆军。
    汉周亚夫为中尉吴楚反以太尉东击吴楚会兵荥阳吴方攻梁梁急请救亚夫引兵东北走昌邑深壁而守梁王使使请亚夫亚夫守便宜不往梁上书言景帝帝诏使救梁亚夫不奉诏坚壁不出而使轻骑兵弓高侯等绝吴楚兵後食道吴楚兵乏粮饥欲退数挑战终不出夜军中惊内相攻击扰乱至于帐下亚夫坚卧不起顷之复定吴奔壁东南陬亚夫使备西北已而其精兵果奔西北不得入吴楚既饥乃引兵去。
    韩安国字长孺梁成安人也。事梁孝王为中大夫吴楚反时孝王使安国及张羽为将捍吴兵于东界张羽力战安国持重以故吴不能过梁赵充国为後将军击先零诸叛羌充国尝以远斥堠为务行必为战备止必坚营壁尤能持重爱士卒先计而後战。
    後汉吴汉为大司马建武四年冬率建威大将军耿汉中将军王常等击富平获索二贼於平原明年春贼率五万馀人夜攻汉营军中惊乱汉坚卧不动有顷乃定。
    王霸为偏将军建武四年与捕虏将军马武讨周建于垂惠苏茂来救建霸击败之霸武各归营贼复聚挑战坚卧不出方享士作倡乐茂雨射营中中霸前酒尊安坐不动军吏皆曰：茂前日已破今易击也。霸曰：不然苏茂客兵远来粮食不足故数挑战以徼一切之胜今闭营休士所谓不战而屈人之兵善之善者也。茂建既不得战乃引还营其夜建兄子诵反闭城拒之茂建遁去诵以城降。
    马成建武四年拜扬武将军督诛虏将军刘隆等击李宪进围于舒令诸军各深沟高垒宪数挑战成坚壁不出守之岁馀至六年春城中食尽乃攻之遂屠舒斩李宪追击其党与尽平江淮地祭遵为征虏将军建武八年从车驾上陇及隗嚣破帝东归令遵进屯陇下及公孙述遣兵救嚣吴汉耿等悉奔还遵独留不。
    冯异守征虏将军行天水太守事时隗嚣死子纯犹总兵据冀诸将共攻冀不能拔欲。且还休兵异固持不动常为众军先锋。
    张奂为安定属国都尉迁使匈奴中郎将时休屠各及朔方乌桓并同反叛烧度辽将军门引屯赤亢烟火相望兵众大恐各欲亡去奂安坐帷中与弟子讲诵自。若军士稍安乃潜诱乌桓阴与和通遂使斩屠各渠帅袭破其众诸胡悉降。
</div>
    <div class="pagination">
<a href="册府元龟_page322.html">上一页</a><span>...</span><a href="册府元龟_page318.html">318</a><a href="册府元龟_page319.html">319</a><a href="册府元龟_page320.html">320</a><a href="册府元龟_page321.html">321</a><a href="册府元龟_page322.html">322</a><span class="current-page">323</span><a href="册府元龟_page324.html">324</a><a href="册府元龟_page325.html">325</a><a href="册府元龟_page326.html">326</a><a href="册府元龟_page327.html">327</a><a href="册府元龟_page328.html">328</a><span>...</span><a href="册府元龟_page324.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
