<!DOCTYPE html>
<html>
 <head>
  <meta charset="utf-8"/>
  <title>
   稗编 - 第 30 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稗编 - 第 30 页/共 67 页
  </h1>
  <div class="content">
   洭水出桂阳县卢聚东南过含洭县南出洭浦闗为桂水
　　深水出桂阳卢聚西北过零陵营道县南又西北过营浦县南又西北过泉陵县西北七里至燕室邪入于湘钟水出桂阳南平县都山北过其县东又东北过宋渚亭又北过钟亭与漼水合又北过魏宁县之东又东北入于湘
　　耒水出桂阳郴县南山又北过其县之西又北过便县之西又西北过耒阳县之东又北过酃县东北入于湘洣水出荼陵县上乡西北过其县西又西北过攸县南又西北过隂山县南又西北入于湘
　　漉水出醴陵县东漉山西过其县南屈从县西西北流至漉浦注入于湘
　　浏水出临湘县东南刘阳县西北过其县东北与涝溪水合西入于湘
　　防水出豫章艾县西过长沙罗县之西又西累石山入于湘水
　　赣水出豫章南野县西北过赣县又西北过庐陵县西又东北石阳县西又东北过汉平县南又东北过新淦县西又北过南昌县西又北过彭泽县西北入于江庐江水出三天子都北过彭泽县西北入于江
　　渐江水出三天子都北过余杭东入于海
　　斤江水出交阯龙编县东北至郁林领方县东注二容容夜湛乘牛渚须无无濡营进皇无地零侵黎无防重濑夫省无变由蒲王都融勇外此皆出日南郡西东入于海容容水在南□名之以次转北也右二十水从江已南至日南郡也
　　叙禹贡山水泽地所在
　　泰山为东岳在泰山博县西北霍山为南岳在庐江县西南华山为西岳在农华隂县西南雷首山在河东蒲坂县东南砥柱在河东大阳县东河中王屋山在河东垣曲县东北也太行山在河内野王县西北恒山为北岳在中山上曲阳县西北碣石山在辽西临渝县南水中也析城山在河东濩泽县西南太岳山在河东永安县壶口山在河东北屈县东南龙门山在河东皮氏县西梁山在冯翊夏阳县西北河上荆山在冯翊懐徳县南岐山在扶风美阳县西北关山在扶风汧县之西也陇山终南山惇物山在扶风武功县西南也西顷山在陇西临洮县西南嶓冡山在陇西氐道县之南鸟鼠同穴山在陇西首阳县西南积石在陇西河闗县西南都野泽在武威县东北合离山在酒泉防水县东北流沙地在张掖居延县东北三危山在炖煌县南朱圉山在天水北冀县南岷山在蜀郡湔氐道西熊耳山在农卢氏县东荆山在南郡临沮县东北内方山在江夏竟陵县东北大别山在庐江安丰县西南外方山崧髙是也桐柏山在南阳平氏县东南陪尾山在江夏安陆县东北衡山在长沙湘南县南九江地在长沙下隽县西北云梦泽在南郡华容县之东东陵地在庐江金兰县西北敷浅原地在豫章厯陵县西南彭蠡泽在豫章彭泽县北中江在丹阳芜湖南东至防稽阳羡县入于海震泽在吴县南五十里北江在毘陵北界东入于海峄阳山在下邳县之西羽山在东海祝其县南也陶丘在济隂定陶县之西南荷泽在定陶县东雷泽在济隂城阳县西北菏水在山阳湖陆县南蒙山在泰山防隂县西南大野泽在山阳钜野县东北大邳地在河南城皋县北明都泽在梁郡睢阳县东北益州沲水在蜀郡汶江县西南其一在郫县西南皆还入江荆州沲水在南郡枝江县三澨地在南郡印县北沱右禹贡山水泽地所在凡六十















　　稗编卷五十六
&lt;子部,类书类,稗编&gt;
　　钦定四库全书
　　稗编卷五十七　　　　　明　唐顺之　撰诸家十五【地理】
　　前汉地理志　　　　　　　班　固
　　凡民函五常之性而其刚柔缓急音声不同系水土之风气故谓之风好恶取舍动静亡常随君上之情欲故谓之俗孔子曰移风易俗莫善于乐言圣王在上统理人伦必移其本而易其末此混同天下一之虖中和然后王化教成也汉承百王之末国土变改人民迁徙成帝时刘向畧言其域分丞相张禹使属颍川朱赣条其风俗犹未宣究故辑而论之终其本末着于篇秦地于天官东井舆鬼之分野也其界自农故闗以西京兆扶风冯翊北地上郡西河安定天水陇西南有巴蜀广汉犍为武都西有金城武威张掖酒泉敦煌又西南有牂牁越嶲益州皆宜属焉秦之先曰柏益出自帝颛顼尧时助禹治水为舜朕虞养育草木鸟兽赐姓嬴氏歴夏殷为诸侯至周有造父善驭习马得华駵緑耳之乘幸于穆王封于赵城故更为赵氏后有非子为周孝王养马汧渭之间孝王曰昔伯益知禽兽子孙不絶乃封为附庸邑之于秦今陇西秦亭秦谷是也至孙氏为庄公破西戎有其地子襄公时幽王为犬戎所败平王东迁雒邑襄公将兵救周有功赐受酆之地列为诸侯后八世穆公称伯以河为竟十余世孝公用商君制辕田开阡陌东雄诸侯子惠公初称王得上郡西河孙昭王开巴蜀灭周取九鼎昭王曾孙政并六国称皇帝负力怙威燔书阬儒自任私智至于胡亥天下畔之故秦地于禹贡时跨雍梁二州诗风兼秦豳两国昔后稷封斄公刘处豳大王徙文王作酆武王治镐其民有先王遗风好稼穑务本业故豳诗言农桑衣食之本甚备有鄠杜竹林南山檀柘号称陆海为九州膏腴始皇之初郑国穿渠引泾水溉田沃野千里民以富饶汉兴立都长安徙齐诸田楚昭屈景及诸功臣家于长陵后世世徙吏二千石髙訾富人及豪杰并兼之家于诸陵盖亦以彊干弱支非独为奉山园也是故五方杂厝风俗不纯其世家则好礼文富人则商贾为利豪杰则游侠通奸濒南山近夏阳多阻险轻薄易为盗贼常为天下剧又郡国辐凑浮食者多民去本就末列侯贵人车服僭上众庶放效羞不相及嫁娶尤崇侈靡送死过度天水陇西山多林木民以板为室屋及安定北地上郡西河皆迫近戎狄修习战备髙上气力以射猎为先故秦诗曰在其板屋又曰王于兴师修我甲兵与子偕行及车辚四臷小戎之篇皆言车马田狩之事汉兴六郡良家子选给羽林期门以材力为官名将多出焉孔子曰君子有勇而亡谊则为乱小人有勇而亡谊则为盗故此数郡民俗质木不耻冦盗自武威以西本匈奴昆邪王休屠王地武帝时攘之初置四郡以通西域鬲絶南羌匈奴其民或以闗东下贫或以报怨过当或以誖逆亡道家属徙焉习俗颇殊地广民稀水草宜畜牧故凉州之畜为天下饶保边塞二千石治之咸以兵马为务酒礼之防上下通焉吏民相亲是以其俗风雨时节谷籴常贱少盗贼有和气之应贤于内郡此政寛厚吏不苛刻之所致也巴蜀广汉本南夷秦并以为郡土地肥美有江水沃野山林竹木疏食果实之饶南贾滇僰僮西近卭莋马旄牛民食稻鱼亡凶年忧俗不愁苦而轻易滛泆柔弱褊阸景武间文翁为蜀守教民读书法令未能笃信道徳反以好文刺讥防慕权埶及司马相如防宦京师诸侯以文辞显于世乡党慕循其迹后有王褒严遵雄之徒文章冠天下繇文翁倡其教相如为之师故孔子曰有教无类武都地杂氐羌及犍为牂牁越嶲皆西南外夷武帝初开置民俗畧与巴蜀同而武都近天水俗颇似焉故秦地天下三分之一而人众不过什三然量其富居什六秦豳吴札观乐为之歌秦曰此之谓夏声夫能夏则大大之至也其周旧乎自井十度至栁三度谓之鹑首之次秦之分也魏地觜觽参之分野也其界自髙陵以东尽河东河内南有陈留及汝南之召陵防彊新汲西华长平颍川之舞阳郾许傿陵河南之开封中牟阳武酸卷皆魏分也河内本殷之旧都周既灭殷分其畿内为三国诗风邶鄘卫国是也邶以封纣子武庚鄘管叔尹之卫蔡叔尹之以监殷民谓之三监故书序曰武王崩三监畔周公诛之尽以其地封弟康叔号曰孟侯以夹辅周室迁邶鄘之民于雒邑故邶鄘卫三国之诗相与同风邶诗曰在浚之下鄘曰在浚之郊邶又曰亦流于淇河水洋洋鄘曰送我淇上在彼中河卫曰瞻彼淇澳河水洋洋故吴公子札聘鲁观周乐闻邶卫之歌曰美哉渊乎吾闻康叔之徳如是是其卫风乎至十六世懿公无道为狄所灭齐桓公帅诸侯伐狄而更封卫于河南曹楚丘是为文公而河内殷墟更属于晋康叔之风既歇而纣之化犹存故俗刚彊多豪杰侵夺薄恩礼好生分河东土地平易有盐鐡之饶本唐尧所居诗风唐魏之国也周武王子唐叔在母未生武王夣帝谓己曰余名而子曰虞将与之唐属之参及生名之曰虞至成王灭唐而封叔虞唐有晋水及叔虞子燮为晋侯云故参为晋星其民有先王遗教君子深思小人俭陋故唐诗蟋蟀山枢葛生之篇曰今我不乐日月其迈宛其死矣他人是媮百嵗之后归于其居皆思奢俭之中念死生之虑吴札闻唐之歌曰思深哉其有陶唐氏之遗民乎魏国亦姬姓也在晋之南河曲故其诗曰彼汾一曲寘诸河之侧自唐叔十六世至献公灭魏以封大夫毕万灭耿以封大夫赵夙及大夫韩武子食采于韩原晋于是始大至于文公伯诸侯尊周室始有河内之土吴札闻魏之歌曰美哉沨沨乎以徳辅此则明主也文公后十六世为韩魏赵所灭三家皆自立为诸侯是为三晋赵与秦同祖韩魏皆姬姓也自毕万后十世称侯至孙称王徙都大梁故魏亦号为梁七世为秦所灭周地栁七星张之分野也今之河南雒阳谷城平隂偃师巩缑氏是其分也昔周公营雒邑以为在于土中诸侯蕃屏四方故立京师至幽王滛裒姒以灭宗周子平王东居雒邑其后五伯更帅诸侯以尊王室故周于三代最为长乆八百余年至于赧王乃为秦所兼初雒邑与宗周通封畿东西长而南北短短长相覆为千里至襄王以河内赐晋文公又为诸侯所侵故其分地小周人之失巧伪趋利贵财贱义髙富下贫憙为商贾不好仕宦自栁三度至张十二度谓之鹑火之次周之分也韩地角亢氐之分野也韩分晋得南阳郡及颍川之父城定陵襄城颍阳颍隂长社阳翟郏东接汝南西接农得新安宜阳皆韩分也及诗风陈郑之国与韩同星分焉郑国今河南之新郑本高辛氏火正祝融之墟也及成臯荥阳颍川之崇高阳城皆郑分也本周宣王弟友为周司徒食采于宗周畿内是为郑郑桓公问于史伯曰王室多故何所可以逃死史伯曰四方之国非王母弟甥舅则夷狄不可入也其济洛河颍之间乎子男之国虢郐为大恃势与险崇侈贪冒君若寄帑与贿周乱而敝必将背君君以成周之众奉辞伐罪亡不克矣公曰南方不可乎对曰夫楚重黎之后也黎为高辛氏火正昭显天地以生柔嘉之材姜嬴荆实与诸姬代相干也姜伯夷之后也嬴伯益之后也伯夷能礼于神以佐尧伯益能仪百物以佐舜其后皆不失祠而未有兴者周衰将起不可偪也桓公从其言乃东寄帑与贿虢郐受之后三年幽王败桓公死其子武公与平王东迁卒定虢郐之地右雒左泲食溱洧焉土陿而险山居谷汲男女亟聚防故其俗滛郑诗曰出其东门有女如云又曰溱与洧方灌灌兮士与女方秉菅兮恂盱且乐惟士与女伊其相谑此其风也吴札闻郑之歌曰美哉其细已甚民弗堪也是其先亡乎自武公后二十三世为韩所灭陈国今淮阳之地陈本太昊之墟周武王封舜后妫满于陈是为胡公妻以元女太姬妇人尊贵好祭祀用史巫故其俗巫鬼陈诗曰坎其击鼓宛丘之下亡冬亡夏值其鹭羽又曰东门之枌宛丘之栩子仲之子婆娑其下此其风也吴札闻陈之歌曰国无主其能乆乎自胡公后二十三世为楚所灭陈虽属楚于天文自若其故颍川南阳本夏禹之国夏人尚忠其敝鄙朴韩自武子后七世称侯六世称王五世而为秦所灭秦既灭韩徙天下不轨之民于南阳故其俗夸奢上气力好商贾渔猎藏匿难制御也宛西通武闗东受江淮一都之会也宣帝时郑召信臣为南阳太守治皆见纪信臣劝民农桑去末归本郡以殷富颍川韩都士有申子韩非刻害余烈髙士宦好文法民以贪遴争讼生分为失韩延夀为太守先之以敬让黄霸继之教化大行狱或八年无重罪囚南阳好商贾召父富以本业颍川好争讼分异黄韩化以笃厚君子之徳风也小人之徳草也信矣自东井六度至亢六度谓之夀星之次郑之分野与韩同分赵地昴毕之分野赵分晋得赵国北有信都真定常山中山又得涿郡之髙阳郑州乡东有广平钜鹿清河河间又得渤海郡之东平舒中邑文安束州成平章武河以北也南至浮水繁阳内黄斥丘西有太原定襄云中五原上党本韩之别郡也逺韩近赵后卒降赵皆赵分也自赵夙后九世称侯四世敬侯徙都邯郸至曾孙武灵王称王五世为秦所灭赵中山地薄人众犹有沙丘纣滛乱余民丈夫相聚游戯悲歌忼慨起则椎剽掘冢作奸巧多弄物为倡优女子弹弦跕躧游媚富防徧诸侯之后宫邯郸北通燕涿南有郑卫漳河之间一都会也其土广俗杂大率精急髙气势轻为奸太原上党又多晋公族子孙以诈力相倾矜夸功名报仇过直嫁娶送死奢靡汉兴号为难治常择严猛之将或任杀伐为威父兄被诛子弟怨愤至告讦刺史二千石或报杀其亲属钟代石北迫近胡宼民俗懻忮好气为奸不事农商自全晋时已患其剽悍而武灵王又益厉之故冀州之部盗贼常为他州剧定襄云中五原本戎狄地颇有赵齐卫楚之徙其民鄙朴少礼文好射猎鴈门亦同俗于天文别属燕燕地尾箕分野也武王定殷封召公于燕其后三十六世与六国俱称王东有渔阳右北平辽西辽东西有上谷代郡鴈门南得涿郡之易容城范阳北新城故安涿县良乡新昌及渤海之安次皆燕分也乐浪菟亦宜属焉燕称王十世秦欲灭六国燕王太子丹遣勇士荆轲西刺秦王不成而诛秦遂举兵灭燕蓟南通齐赵勃碣之间一都会也初太子丹賔养勇士不爱后宫美女民化以为俗至今犹然賔客相过以妇侍宿嫁娶之夕男女无别反以为荣后稍颇止然终未改其俗愚悍少虑轻薄无威亦有所长敢于急人燕丹遗风也上谷至辽东地广民稀数被胡防俗与赵代相类有渔盐栗之饶北隙乌丸夫余东贾真畨之利菟乐浪武帝时置皆朝鲜濊貉句骊蛮夷殷道衰箕子去之朝鲜教其民以礼义田蚕织作乐浪朝鲜民犯禁八条相杀以当时偿杀相伤以谷偿相盗者男没入为其家奴女子为婢欲自赎者人五十万虽免为民俗犹羞之嫁取无所讐是以其民终不相盗无门户之闭妇人贞信不滛辟其田民饮食以笾豆都邑颇放效吏及内郡贾人徃徃以杯器食郡初取吏于辽东吏见民无闭藏及贾人徃者夜则为盗俗稍益薄今于犯禁寖多至六十余条可贵哉仁贤之化也然东夷天性柔顺异于三方之外故孔子悼道不行设浮于海欲居九夷有以也夫乐浪海中有倭人分为百余国以嵗时来献见云自危四度至斗六度谓之析木之次燕之分也齐地虚危之分野也东有甾川东莱琅邪髙宻胶东南有泰山城阳北有千乘清河以南勃海之髙乐髙城重合阳信西有济南平原皆齐分也少昊之世有爽鸠氏虞夏时有季崱汤时有逢公柏陵殷末有薄姑氏皆为诸侯国此地至周成王时薄姑氏与四国共作乱成王灭之以封师尚父是为太公诗风齐国是也临甾名营丘故齐诗曰子之营兮遭我虖嶩之间兮又曰竢我于着乎而此亦其舒缓之体也吴札闻齐之歌曰泱泱乎大风也哉其太公乎国未可量也古有分土无分民太公以齐地负海舄卤少五谷而人民寡乃劝以女工之业通渔盐之利而人物辐凑后十五世桓公用管仲设轻重以富国合诸侯成伯功身在陪臣而取三归故其俗弥侈织作氷纨绮绣纯丽之物号为冠带衣履天下初太公治齐脩道术尊贤智赏有功故至今其土多好经术矜功名舒缓阔达而足智其失夸奢朋党言与行谬虚诈不情急之则离散缓之则放纵始桓公兄襄公滛乱姑姊妹不嫁于是令国中民家长女不得嫁名曰巫儿为家主祠嫁者不利其家民至今以为俗痛乎道民之道可不慎哉昔太公始封周公问何以治齐太公曰举贤而上功周公曰后世必有簒杀之臣其后二十九世为彊臣田和所灭而和自立为齐侯初和之先陈公子完有罪来奔齐齐桓公以为大夫更称田氏九世至和而簒齐至孙威王称王五世为秦所灭临淄海岱之间一都防也其中具五民云鲁地奎娄之分野也东至东海南有泗水至淮得临淮之下相防陵僮取虑皆鲁分也周兴以少昊之墟曲阜封周公子伯禽为鲁侯以为周公主其民有圣人之教化故孔子曰齐一变至于鲁鲁一变至于道言近正也濒洙泗之水其民渉渡防者扶老而代其任俗既益薄长老不自安与防少相让故曰鲁道衰洙泗之间龂龂如也孔子闵王道将废乃修六经以述唐虞三代之道弟子受业而通者七十有七人是以其民好乐上礼义重亷耻周公始封太公问何以治鲁周公曰尊尊而亲亲太公曰后世寖弱矣故鲁自文公以后禄去公室政在大夫季氏逐昭公陵夷防弱三十四世而为楚所灭然本大国故自为分野今去圣乆逺周公遗化销微孔氏庠序衰壊地陿民众颇有桑麻之业无林泽之饶俗俭啬爱财趋商贾好訾毁多巧伪丧祭之礼文备实寡然其好学犹愈于他俗汉兴以来鲁东海多至卿相东平须昌夀张皆在济东属鲁非宋地也当考宋地房心之分野也今之沛梁楚山阳济隂东平及东郡之须昌夀张皆宋分也周封微子于宋今之睢阳是也本陶唐氏火正阏伯之墟也济隂定陶诗风曹国也武王封弟叔振铎于曹其后稍大得山阳陈留二十余世为宋所灭昔尧作游成阳舜渔雷泽汤止于亳故其民犹有先王遗风重厚多君子好稼穑恶衣食以致畜藏宋自微子二十余世至景公灭曹灭曹后五世亦为齐楚魏所灭参分其地魏得其梁陈留齐得其济隂东平楚得其沛故今之楚彭城本宋也春秋经曰围宋彭城宋虽灭本大国故自为分野沛楚之失急疾颛已地薄民贫而山阳好为奸盗卫地营室东壁之分野也今之东郡及魏郡黎阳河内之野王朝歌皆卫分也卫本国既为狄所灭文公徙楚丘三十余年子成公徙于帝丘故春秋经曰卫迁于帝丘今之濮阳是也本颛顼之墟故谓之帝丘夏后之世昆吾氏居之成公后十余世为韩魏所侵尽亡其旁邑独有濮阳后秦灭濮阳置东郡徙之于野王始皇既并天下犹独置卫君二世时乃废为庶人凡四十世九百年最后絶故独为分野卫地有桑间濮上之阻男女亦亟聚防声色生焉故俗称郑卫之音周末有子路夏育民人慕之故其俗刚武上气力汉兴二千石治者亦以杀戮为威宣帝时韩延寿为东郡太守承圣恩崇礼义尊谏争至今东郡号善为吏延寿之化也其失颇奢靡嫁娶送死过度而野王好气任侠有濮上风楚地翼轸之分野也今之南郡江夏零陵桂阳武陵长沙及汉中汝南郡尽楚分也周成王时封文武先师鬻熊之曾孙熊绎于荆蛮为楚子居丹阳后十余世至熊达是为武王寖以彊大后五世至严王总帅诸侯观兵周室并吞江汉之间内灭陈鲁之国后十余世顷襄王东徙于陈楚有江汉川泽山林之饶江南地广或火耕水耨民食鱼稻以渔猎山伐为业果蓏蠃蛤食物常足故啙窳媮生而亡积聚饮食还给不忧冻饥亦无千金之家信巫鬼重滛祀而汉中滛失枝柱与巴蜀同俗汝南之别皆急疾有气势江陵故郢都西通巫巴东有云梦之饶亦一都防也吴地斗分野也今之防稽九江丹阳豫章庐江广陵六安临淮郡尽吴分也殷道既衰周太王亶父兴梁之地长子太伯次曰仲雍少曰公季公季有圣子昌太王欲国焉太伯仲雍辞行采药遂奔荆蛮公季嗣位至昌为西伯受命而王故孔子美而称曰太伯可谓至徳也已矣三以天下让民无得而称焉谓虞仲夷逸隠居放言身中清废中权太伯初奔荆蛮荆蛮归之号曰句吴太伯卒仲雍立至曾孙周章而武王克殷因而封之又封周章弟中于河北是为北吴后世谓之虞十二世为晋所灭后二世而荆蛮之吴子夀夣盛大称王其少子则季札有贤材兄弟欲传国札让而不受自太伯夀夣称王六世阖庐举伍子胥孙武为将战胜攻取兴伯名于诸侯至于夫差诛子胥用宰嚭为粤王句践所灭吴粤之君皆好勇故其民至今好用劔轻死易发粤既灭吴后六世为楚所灭后秦又击楚徙夀春至子为秦所灭夀春合肥受南北湖皮革鲍木之输亦一都防也始楚贤臣屈原被谗放流作离骚诸赋以自伤悼后有宋玉唐勒之属慕而述之皆以显名汉兴髙祖王兄子濞于吴招致天下之娱游子弟枚乘邹阳严夫子之徒兴于文景之际而淮南王安亦都夀春招宾客著书而吴有严助朱买臣防显汉朝文辞并发故世传楚辞其失巧而少信初淮南王异国中民家有女者以待游士而妻之故至今多女而少男本吴粤与楚接比数相并兼故民俗畧同吴东有海盐章山之铜三江五湖之利亦江东之一都防也豫章出黄金然堇堇物之所有取之不足以更费江南卑湿丈夫多天会稽海外有东鳀人分为二十余国以嵗时来献见云粤地牵牛婺女之分野也今之苍梧鬰林合浦交阯九真南海日南皆粤分也其君禹后帝少康之庶子云封于防稽文身断髪以避蛟龙之害后二十世至句践称王与吴王阖庐战败之檇李夫差立句践乘胜复伐吴吴大破之栖会稽臣服请平后用范蠡大夫种计遂伐灭吴兼并其地渡淮与齐晋诸侯会致贡于周周元王使使赐命为伯诸侯毕贺后五世为楚所灭子孙分散君服于楚后十世至闽君摇佐诸侯平秦汉兴复立摇为越王是时秦海南尉赵佗亦自王国至武帝时尽灭以为郡云处近海多犀象瑇瑁珠玑银铜果布之凑中国徃商贾者多取富焉畨禺其一都会也自合浦徐闻南入海得大州东西南北方千里武帝元封元年畧以为儋耳珠厓郡民皆服布如单被穿中央为贯头男子耕农种禾稻纻麻女子桑蚕织绩亡马与虎民有五畜山多尘麖兵则矛盾刀木弓弩竹矢或骨为镞自初为郡县吏卒中国人多侵陵之故率数嵗一反元帝时遂罢弃之自日南障塞徐闻合浦船行可五月有都元国又船行可四月有邑庐没国又船行可二十余日有谌离国歩行可十余日有夫甘都卢国自夫甘都卢国船行可二月余有黄支国民俗畧与珠厓相类其州广大户口多多异物自武帝以来皆献见有译长属黄门与应募者俱入海市明珠璧流离竒石异物赍黄金杂缯而徃所至国皆禀食为耦蛮夷贾船转送致之亦利交易剽杀人又苦逢风波溺死不者数年来还大珠至围二寸以下平帝元始中王莽辅政欲燿威徳厚遗黄支王令遣使献生犀牛自黄支船行可八月到皮宗船行可二月到日南象林界云黄支之南有已程不国汉之译使自此还矣
　　周道畧摠叙　　　　　　　一统志
　　道周天下八极殊涂水陆毕防交合于衢地故北惟开封南惟应天为水陆之大都防应天东南浮驰至于镇江自镇南浮贯常达苏左沿松右泛湖南由嘉兴以抵于杭惟杭逆浙经严及于金华东陟于处西及衢趋于广信及建宁至延平西驰邵汀东经福兴泉极于漳惟杭渡浙绍宁台温防于处应天西南浮驰并防于岳厥驰太平过和庐趋黄渡武驻于岳厥浮太平南及宁国徽广徳北及和庐西经池安庆九江歴黄州武昌防驰于岳惟九江南浮南康东及饶广信以通浙闽南经南昌东及抚州建昌西及瑞南经临江西及哀南经吉安赣南安过梅岭歴南雄韶于广州厥东浮驰歴惠并抵于潮南经肇庆髙及于雷西趋于海由雷泛海极于琼惟武昌西北逆由汉阳沔阳安陆以达于襄阳惟岳西浮由荆达归以及于防南及施州卫西经涪南及黔西经重庆北及顺庆保宁驰于成都西经泸南及永寜趋于乌撒防于曲靖西经叙州嘉防由眉至于成都惟岳西南浮驰常徳歴辰沅思并至于思南北驰及播直走贵州歴安顺镇宁永宁普安防于曲靖以抵云南西北及武防东南及广西广南南及临安江西南经楚雄北及姚安经赵州南及景东北及大理鹤庆丽江经防化极于金齿惟岳南浮长沙西及寳庆南至衡东及彬南歴永全桂林惟桂林西北浮栁厥西北达于庆逺厥西及于田州泗城惟桂林南经平乐梧浔南宁太平抵于思明开封东南浮驰抵淮浮由鳯阳以达于淮驰自归徳以至于淮之宿自淮而北浮驰并抵于燕浮于徐兖以达东昌暨徳过涧由通抵燕厥驰徐兖东及济南过东昌至河间以驻于燕自淮而南浮驰并至于应天厥驰自鳯阳以至厥浮由以达惟兹淮安乃为南北之交衢自淮东驰西及于清通济南直走莱登泛海亦抵于辽阳开封东北驰于卫彰广平顺徳经真保至于燕惟燕东驰永平北极大宁又东极于辽东北极于开平又西北抵于军府开封西北至【阙】暨懐庆歴泽潞沁东及辽西及于汾平阳与蒲经太原东及平定州西及岢岚经代西及朔经大同扺于蔚开封又西北自河南至西安北及延安经邠北及庆阳至夏经平凉西及巩昌惟巩昌西北驰于临洮河州卫西南驰于岷洮经兰州庄浪西及西宁经凉州至永昌山以极于甘肃惟西安西南经鳯翔汉中歴保宁潼川西北及于龙州西南至于成都西北经茂州以极于松藩西南及雅黎歴卭部建昌至于防川东南驰于重庆以通川江
　　三都论　　　　　　　　　章俊卿【后同】
　　自古帝王之作莫不更都三河之间而周秦以降继宅两京五季而下又都大梁何帝居之不常也然考其所以防都改卜之意则有由矣大扺长安便于守洛阳便于利大梁便于战三京利害各有一偏故前王因其便利而都之也方其正朔虽一而利势不专藩侯棋布山河分列国有唇齿之依朝廷无指臂之顺必也守战并修军民两恤俾其进足以制诸侯之变退足以保固宗社舍长安莫利也故宗周西汉继宅西土势或然也嬴秦隋唐踵卜长安仍以为安也逮夫车书混一礼教兴行举纲朝廷张目郡县于是偃武修文轻徭薄赋俾斯民均受其赐思所以新一王之制侔盛古之隆唯礼乐教化是遑而不以兵革战伐为事则舍洛阳莫便也故周成汉光定都成周诚得其宜也曹魏司马晋踵卜洛邑仍以为安也光武而下唯元魏孝文仅留意于稽古礼文之事故逺防乎代中宅洛邑粲然新一王之政逺侔盛古亦迁都改卜有以相之若乃版图未一侵伐鼎来夷狄外讧邉隅僭窃必也徳刑兼脩战守两备宿重兵于京师彊干弱枝以镇服夷夏而指踪英雄以赴其功则舍大梁莫便也朱梁而下以迄于宋仍都大梁亦势或然也然有其利必有其害膏腴惰农险阻逸徳如御侮于海隅而忽艰虞于京辇者长安之不利也故五侯九伯不能乱周而犬戎实乱之山东战国不能亡秦而赵高实亡之藩狄不能犯凾谷而王莽实簒汉燕晋不能隳符秦而姚苌实代坚以至辅民噪而新莽烬泾师绕而徳宗逃岂非长安警戒之道也欤徳化有时替而君不常明纪纲有时紊而政不常举敌受八靣而险不数舍一方矫防九重震动此则洛邑之不利也在董卓奋而东汉亡尔朱骋而北朝乱偏师犯阙如履门阑以至典午失驭藩侯弄兵徃来如织王城不啻舍岂非洛阳失守战之偹也欤宴安起于无虞弊蠧生于悠乆故载戢载櫜而甲械朽钝以安以处而士卒狞惫兵多难用将逸难使可以隆安彊之威而不足以御一旦之变此则汴都之不利也故石晋之亡兵叛于外也宋朝靖康之变太平之乆也然则长安便于守洛阳便于利大梁便于战又在人之所便利如何固未可恃其所便而遽即于安也虽然玉京之制各有辅车屏蔽之地又不可不察长安之制以陜西为畿辅而屏蔽实在陇右宋朝失于西夏洛阳之制以闗东为畿辅而屏蔽实在河东大梁之制以河南为畿辅而屏蔽实在河北故由古以来洛京之祸常起于并汾汴都之变常起于燕赵长安之难虽不常所自而河陇之防尤为频骇良由失其外屏也是以河湟未归则长安未易都云朔未賔则洛阳未易卜燕蓟未服则大梁未易宅唇亡齿寒者此之谓矣由是以论则三京利害各有攸当不可一槩求也然以王道绳之是不无优劣焉从古议者纷纷莫不以长安为优而臣意则否长安之地四塞虽固而包履裁一心之境八州之民皆吾赤子而乃壍潼峣以自固是何示天下以私也岂天子守在四夷而王者以天下为家之义哉呜呼天生民而立之君所以均调而齐一之也故王者之作必中天下而立防四海之民俾其贡赋于是而易输寃抑于是而易诉朝觐会同于是而易期赴调上计于是而易达故布徳行仁则易以均被发号施令则易以敷畅皆所以均惠斯民也若夫洛邑之地当天下之中大梁坐水陆之冲其所以惠利斯民孰便于此曰譬如北辰居其所而众星拱之洛邑之谓也又曰三十辐共一毂大梁之谓也然则欲求一室万世之都所以为国家生民无穷之计三都之中邙洛其庶几矣
　　论大梁可都
　　臣闻世之议者皆以谓天下之形势莫如雍其次莫如周至于梁则天下之冲而已非形势之地也故汉唐定都皆在周雍至五季已来实始都梁本朝纵未能逺规长安盍亦近卜于洛阳乎而安土重迁眷眷于开封之境非所以为万世计也臣窃以为不然何则汉唐之都必于周雍本朝之都必于梁而后可也夫长安之地左殽函右陇蜀襟屏终南太华之山萦带泾渭洪河之水地方数千里皆膏腴沃野卒有急百万之众可具形势便利下兵于诸侯如建瓴水四塞之国也故其地利守自古号为天府开封地平四出诸道辐辏南与楚境西与韩境北与赵境东与齐境无名山大川之限而汴蔡诸水参贯巾车错毂蹄蹱交道轴舻衘尾千里不絶四通五达之郊也故其地利战自古号为战塲洛阳左纒右涧表里山河扼殽黾之隘阻成臯之险直伊阙之固广袤六百里四靣受敌以守则不如雍以战则不如梁然雍得之可以为重自古号为天下咽喉凡天下之形势无过此三者也故彼蜀之成都吴之建业皆霸据一方之具而楚之彭城特盗贼之窟耳易曰天险不可升也地险山川丘陵也王公设险以守其国所谓险者岂必山川丘陵之谓哉在天而不可升在人而不可夺则皆为险矣夫雍为天府梁为战塲周为天下之咽喉而臣以谓汉唐之都必于周雍本朝之都必于梁而后可者汉唐以地为险本朝以兵为险故也汉髙祖曰吾以羽檄召天下兵莫有至者武帝曰吾初即位不欲出虎符发兵郡国背道材官有变则以符檄发之京师惟有南北两军有期门羽林孤儿以备扈从唐分天下为十道置兵六百三十四府其在闗中者惟二百六十有一府府兵废始置神策为禁军亦不过数万人以此见唐汉之兵皆在外也故非四塞之国则不足以制海内之命此所谓以地为险者也本朝惩五季之弊举天下之兵宿于京师名挂于籍者号百余万而衣食之给一毫已上皆仰县官又非若府兵之制一寓之于农也非都四通五达之郊则不足以养天下此所谓以兵为险者也夫以兵为险者不可以都周雍犹以地为险者不可以都梁也而昧者乃以梁不如周周不如雍呜呼亦不达于时变矣夫大农之家建田阡陌积粟万斛兼陂池之利并林麓之饶则其居必卜于郊野大贾之室敛散金钱以逐十一之利出纳百货以收倍称之息则其居必卜于市区何则所操之术殊则所托之地异也今梁据天下之冲嵗漕东南六百万斛以给军食犹恐不赡矧欲袭汉唐之迹而都周雍之墟何异大贾之术而欲托大农之地也由是言之彼周雍之地者汉唐之险耳本朝何頼焉
　　论金陵　　　　　　　　　　苏伯衡
　　苏子曰初国家建朝廷郊庙社稷于南京徴郡国为隂阳之学者各以其术来议至者数百人舘于上宾舘舘之副使刘迪简者江右人盖通地理之术云一日迪简故问诸隂阳之师曰观绵之诗书之殷盘周诰孔子之语曾参则古人之为宫室城郭若治地而葬亦惟以卜用而已隂阳家者出始不受命于鬼神而至用其精鉴絶识可谓难能也已而其书至于今为其学者守之篇目繁多安所折衷邪曰诸家之书莫切于锦囊之内外篇内外篇中莫要于乘生气之一语曰生气乌乎见曰于山川之冈垅向背离合逆顺见之故夫地气之聚者形必胜形之胜者得必吉此地理家法也曰吾于大河江汉之南北境未尝尽至北条南条之山川未尝尽窥故吾于周秦两汉魏晋唐宋之余墟未暇具论姑言金陵秦始皇至埋金以镇之诸葛亮以为帝王之宅则其气之聚也形之胜也有吉而无凶也不待言而知也而其江山吾与诸公共睹焉前此国其间者曰东晋曰宋曰齐曰梁曰陈曰南唐其国之所建虽异地其地之相去初甚近而其歴年或乆或近则大相逺何也曰此非有得失于生气然哉曰得者乆而失者近信耶何为其乆者亦仅仅百余年而已耶地理之术行于天下乆矣而建国又大事也彼六代之君不择其人而听其相度焉人之见择于六代之君者不竭其目力技能以效用焉岂其情乎择人以相度竭目力技能以效用而其徴应不可与周之卜世卜年同日而语吾以故惑焉是有出于形势也则已使无出于形势也可不考其故与曰昔之冠盖之聚今之桑麻之塲也畚锸之相寻堑湮于旦莫非复当时之旧也甚矣虽欲考之得乎曰其地脉自东南遡长江而西数百里乃止其止也蜿蜒磅礴既翕复张中脊而下降为平衍所谓土中于是乎在西为鸡笼覆舟诸山又西为石头城而钟山峙其东大江回抱秦淮武湖左右暎带两淮诸山合沓内向若委玉帛而朝斯固无改当时之旧观也岂惟无改乎当时固无改于开辟之初也气之聚而形之胜何难知之有则六代所以修短兴亡之故岂有不足考者乎且夫气钟为吉壤犹气钟为钜贤钜贤之身既亾清明之气斯散未有伤其一手一足而是气之行乎其一身者俱断丧者也今因一冈一垅之变置而谓一都防举然岂理也哉曰天运有时而推移风气亦有时而聚散据有定之形论无穷之变不几于刻舟而求劒乎是以不敢也曰气之自聚自散固非人力之所能为欤曰然曰然则所谓聚之使不散行之使有止者诬耶曰此言乎穴法也四时之运无穷焉及其至也则聚者无不散止者无不徃势之所必至也有聚有散有止有徃而地之或吉或凶亦与之俱矣是以雄都大邑名城巨镇倐焉过之而为坵墟垅畞坵墟垅亩倐焉过之又为名城巨镇雄都大邑也曰是则宇宙之间山川之形势不改而其气无定在其地无常吉也决矣然昔之善为宫宅地形者所留钤记去之五六百年葬而偶直其处徴应无不协则气未必无定在地未必无常吉也曰蓄泄不同焉曰寳公指定林寺前独龙冈谓武帝曰若以为隂宅后当永乆既而寳公示寂武帝以钱二十万购其地奉真身窆焉实天监中也于今八百余载世运之消息人事之盛衰亦已屡矣而寳公之光灵振燿犹一日则地之泄者何如哉地以气为脉相地以气为本隂阳家之于地理未尝不以借其口矣夫地之形有方体故其美肥硗葢有甚于形势今于其可指见而言传者犹不能按以明前代修短兴亾之故则于其藏乎地中者果何以尽得之乎时余在坐上遽曰何见之晚也今夫人有一亩之宫欲使人居守犹必慎择其人之克负荷者斯举而授之矧金陵之墟王者之都天造而地设不有圣人其肯轻畀之乎彼晋宋齐梁陈南唐之君乘时割裂窃而据之皆非天授既不足当王气之盛又安能乘生气之聚余固知天地閟藏其风气之完厚于数千年之乆以待今天子之兴而作都也观前此之国于斯者殚其智力弗克混合而今鸿业告成朔南为一幅员之广振古所无则天意岂不昭乎休哉万年无疆之业固不待望气者而知王气之鬰葱不必隂阳家而知生气之充周也于是诸隂阳师群然和余而迪简遂不复云其口虽不言其心终不无惑也


　　稗编卷五十七
&lt;子部,类书类,稗编&gt;
　　钦定四库全书
　　稗编卷五十八　　　　　明　唐顺之　撰诸家十六【地理】
　　地理説　　　　　　　　　魏　校
　　葢校葬先君子始读地理书惛惛莫知其为何説俗师皆能予然因是而天下大势颇知之矣则举似堪舆家亦莫知予为何説也而见谓诞漫易曰天与水违行天文起扵东南角宿而西北阊阖为天门昆仑发源西北干维而东南薄大海葢相首尾矣此天地相逆以成造化也天文亦自为逆日月五星逆天右行而嵗成地理逆则气固大逆则气大聚小逆则气小聚近取诸身一呼一吸与天地通呼出顺也吸入逆也心之神光顺则发见逆则收藏而其机在目矣吁矣哉大地脉咸祖昆仑而南北二络最大大河出昆仑东北墟屈而东南至积石始入中国此天下大界水也北络发扵昆仑之隂折而东南行其背为北狄其面为中国而其余气为东夷北狄广莫万里龙气麤顽其性杀伐隂山横亘千余里固天以限华夷也控御北陲要害在此东夷气散而弱知慕礼义世为不侵不叛之臣正面向中国者其中结为冀都其左结为燕京冀都则恒山发祖龙脉若从天降下为平阳而大河三面环绕以截龙气天文北极不动而众星拱焉冀都正北南面以临天下上应防垣此第一都会也尧舜禹由是兴焉而后世徳薄弗能都矣其地表里河山而旁多阻朝贡转输弗便也后世人主垂拱无为能如古之人乎吾恐其不能矣俭啬无欲能如古之人乎吾恐其不能矣故夏后氏以后废而莫都冀北邉狄尧舜盛徳逺覆北陲皆为要荒后世讵能及也北络极扵幽燕而大河至此入海与鸭緑江会东夷为其下沙此山水一大交会也其北崇冈千叠而其前平夷千有余里太山耸扵南诚国家万年之基也但河徙而南气不交固今其埶且北而以害扵漕河则障之使南且国家北都燕而逺漕江南粟民力易罢地则有遗利矣以漕河故多逆水性大河淮济皆拂经是扵天时地利人事无乃有未尽乎桑田之变碣石乆沦海中中国水口不固世道升降天人固相符也南络发扵昆仑之东委蛇南行其背为西戎其面为中国而其余气为南蛮葱岭自起为祖南起雪山其东为江源地脉因界为二江以南仍为南络其北别为中络与大河分为两戒中络岷山为祖自蜀入陇结扵初龙则为长安四塞以为固金城千里天府之国也结扵中龙则为洛阳风雨之所防隂阳之所和天地之中也南络傅大江放扵海北络傅大河放扵海惟中络止扵嵩高其前平夷凡防千里而太山特起东方张左右翼为障以天下大势言之长安龙首穴也洛阳龙心穴也兹其龙之腹乎古之圣神多起扵东土宋都大梁亦在龙腹而国势弱者汴坦无备其势必宿重兵民力坐而困矣故曰古今异宜长安洛阳大发扵周而其机启自神禹北络中络枝脚连辏壅塞大河秦川乃一山壑也鲧与水鬭智则多为隄而功数败神禹凿龙门防砥柱河乃安流是故龙门凿而泾沣漆沮会扵渭汭入河长安始可都矣伊阙凿而伊与涧瀍会扵洛汭入河洛阳始可都矣予尝至洛阳相其形胜熊耳祖龙发自终南逺则太行为后托近则嵩髙为左障然终南自为长安前朝太行亦为平阳左障嵩髙虽为障洛阳而大情自欲东出与万里平原作祖然后黙识天道之公大地相为勾连其融结非一处王气发久而歇又转之他帝王有徳也而兴无徳也亡是不一姓宇宙所以无穷也诗云天难忱斯不易维王南络葢与岷山别祖折而南行东出为五岭乃折而北大尽扵建康而长江至此入海自昔以为帝王都矣虽然建国者非控天下之上防则宅中圗大譬诸人身上防其首乎宅中其腹心矣乎尾闾则不能运矣西南夷限山隔海莫能相长雄惟宜填以恩信懐之可以断匈奴之右臂也天竺地脉发自昆仑之阳其左赤水界之不与中国同脉其人多慧而佛生焉佛教流入中国遍扵四夷凡夫尊之甚扵孔子要之不可为常经终系扵天地偏气自縁明王不作故其幻説得以惑人耳予所可及知者仅此防扵大言无当矣乃若辨五星九曜以踏龙脉审官鬼曜乐以证六情则其术别有精防而非予所及知也
　　葬书问对　　　　　　　　赵　汸【后同】
　　或问葬地之説理有是乎对曰有之然则其説孰胜对曰葬书至矣问曰葬书真郭氏之言乎抑古有其传也对曰不可考周官冡人掌公墓墓大夫掌凡邦墓皆辨其尊卑度数而葬以其族大司徒以本俗六安万民次二曰族坟墓则葬不择地明矣岂有无事而着其法者哉汉书艺文志叙形法家大举九州之势以立城郭室舍形人及六畜骨法之度数器物之形容以求其声气贵贱吉凶而宫宅地形与相人之书并列葬地之法其肇扵斯乎予尝读张平子冡赋见其自述上下冈陇之状大畧如今葬书寻龙捉脉之为者岂东汉之末其説已行扵士大夫间至景纯最好方伎世见其葬母暨阳卒逺水患符其所徴而遂以塟书传诸郭氏然无所考矣问曰葬书世所有然自齐梁至隋唐君子不道至宋司马温公乃欲焚其书禁絶其术何也对曰其言有大悖于理者书固可焚术固当絶也夫盛衰消长之变一定而不可推移者虽圣智巧力无能为葢天之所命而神功之不可测者也后世诸子百氏好为异端竒论者众矣未有敢易此以为言者而葬书独曰神功可夺天命可改噫其欺天罔神谤造化而诬生民也甚矣世俗溺扵其説以为天道一定之分犹有术以易之则凡人事之是非黑白物我得失之细固可颠倒错乱伏藏擒制扵方寸之隠发以遂吾私而无难而世道人心遂有不可回者岂非葬书之有以误之与禁而絶之固善问者曰夫其谬戾既已如此而又以为葬地之理在焉何也对曰术数之书其言不纯徃徃类此夫创物之智难以言傅固不可以为言者之失而蔽其善也曰敢问其言之善者何谓也对曰所谓乘生气者是也班孟坚曰形与气相首尾此精防之独异而数之自然最为得形法之要葢与葬书之言相表里夫山川之起止合散其神交气感备百物之情故地形之书与观宫宅人物者同出一原而后世杨廖之徒遂精其能而极其变然后坤灵生息之机得乘以葬而后无失焉葢非殊资异识足以尽山川百物之情逆来顺徃旁见侧出皆得其自然之数者不足以语此则事虽鄙而理亦防矣故其书愈多其法愈宻而此三言者足以尽蔽其义葢古先遗语之尚见扵其书者乎又问曰星天象也术家以名山岂葬书之防邪对曰五行隂阳天地之化育在天成象在地成形声色貌象各以其类盖无物不然无防不着而况山阜有形之最大者哉茍至理所存不必其説之皆出扵古也曰直者吾知其为木鋭者吾知其为火转动者吾知其为水而圆之为金方之为土何也对曰易象干为天为金为圎因其从革以观其在镕则知之矣四方形而土居其中葢体坤而得地之象也问者曰然则或谓人间万事皆顺惟金丹与地理为逆者何也对曰人有五蔵外应天地流精布气以养形也阳施隂受以传代也非逆不足以握神机而成变化天有五气行乎地中流润滋生草木荣也絪緼上腾发光景也非逆不足以配灵爽而贯幽明知金丹之为逆者则生气得所乘之机矣夫岂一物对待之名哉又问曰今闽巫方位之説亦得葬书之防乎对曰论五行衰旺生克此自隂阳家事非所以求形法葬书言方在势与形之次而近世临川吴公刋定其书置是语扵杂篇之首葢尝与人言方位时日无闗扵地理可谓得其本矣譬诸方伎家起死回生必精乎色脉之度数长生乆视不出乎内外之法象葢形气之冶神机合变不系扵方其本如此问者曰然则欲知葬地之理者将即形法而求之备乎抑合隂阳家而论之也对曰是固当辨譬之人事形法其言相也隂阳其推命也有不相待者矣然言相者因百物之异形而各极其情状以察造化之防而知吉凶必不以相人者相六畜也推命者以生年月日时论祸福吉凶犹或失之者由其为术之本不足以范围大化也移之以推六畜辄大谬者六畜之生不同扵人也夫方位之説本非所以求地理况乎随意所择不得形法之真而槩以其説加之则亦何异以虚中子平之术而推六畜以论牛马者而论人邪又问曰然则其説何自而始术家多谈之者又何邪对曰不知其所自起也赣人相传以为闽士有求葬法扵江西者不遇其人遂泛观诸郡名迹以罗镜测之各识其方以相防合而傅会其説如此葢瞽者扣盘扪烛以求日之比而后出之书益加巧宻故遂行扵闽中理或然也夫势与形理显而事难以管窥豹者每见一班按圗索骥者多失扵骊黄牝牡茍非其人神定识超未必能造其防也方位者理晦而事易画师喜模鬼神惮作狗马况羁旅求合之巫恶肯改所难以艰其衣食之途哉此可为智者道尔问者又曰理既如是则葬书所谓反气纳骨以防所生者固在其术中矣何乃扵夺神功改天命之説而斥絶之若是邪对曰本骸得气遗体受防者气机自然之应也然吉地不易求而求全吉者尤未易葬师尝鲜遇而遇真术者为尤鲜是其术之明晦用舍地之是非得失且悬扵天而不可必今其言曰君子以是夺神功改天命何其不思之甚乎孔子曰不知命无以为君子岂葬书之谓君子者乎又曰然则今之名卿大家其先世地多騐如执劵取物至其盛时竭力以求輙无所得或反倍谬取祸岂亦分定者不可推移邪对曰不但如是而已夫家之将兴必先世多潜徳隂善厚施而不食其报若是者虽不择而其吉土之遇与子孙之昌固已潜符黙契葢天畀之也后世见其先之兴盛而不知所自来扵是妙贪巧取牢笼刻削以为不知何人之计则其急扵择地者亦植私窥利之一端尔其设心如是则获罪扵天而自促其数者多矣择而无得与得而倍谬岂非人理之显著者哉问曰然则大儒朱子亦有取焉何也对曰大贤君子之事不可以常人类论古者三月而凡附扵棺者必诚必信地风水泉蝼蚁之为患至深善腐速朽之藏如委弃扵壑盖时有定制民无得而遗焉皆昔人知之而无可柰何者伊川程子谓死者安则生人安乃自后世择地而言其自然之应尔朱子之必择地亦曰为所得为以自尽夫必诚必信之道而不失程子之意云尔然而君子之泽未尝有加扵报施之常则其托斯事扵季通氏者又岂有所歆羡期必也哉固非可与常人类论也问者又曰死者生人之必有而大儒君子所为乃后世之标准也故世之论地者必以朱子为口实则仁人孝子之其亲地不可无择也明矣今物理之难明者既如彼而得失之悬扵天者又如此则所谓为其得为以尽其必诚必信之道者将何自而可邪对曰死以礼祭之以礼敛手足形还之与以天下一也故防具称家之有无夫吉地之难得岂特防具之费而已哉先王制礼致严扵庙以尽人鬼之情而藏魄扵幽以顺反原之变其处此固有道矣积善有余庆积不善有余殃秦不及期周过其厯祈天永命归扵有徳而心术之壊气数随之此必然之理也圣贤岂欺我哉学士大夫秉礼以防亲本仁以厚徳明理以择术得失之际观乎时义而无所容心则庶乎不悖扵性命之常而无憾扵慎终之教矣岂非先哲之志而君子之道哉又问曰然则孝经所谓卜其宅兆而安厝之者果为何事而前辈谓中原土厚水深地可不择江南水土浅薄不择之患不可胜道则将柰何对曰圣人之之心吉凶与民同患也而不以独智先羣物故建元泰筮以为生民立命而窀穸之事亦得用焉岂以偏方地气之不齐而强人以所难知者哉且江南之林林总总生生化化者无有穷时而地之可者有时而尽也又安得人传景纯之説而家有杨廖之师哉夫道不足以公天下法不足以闗后世而垂训者未之闻也虽然有一于此书所谓势来形止地之全气者诚未易言若夫童断过独空缺旷折水泉砂砾凶宅之速灭亡者固有可避之道也大山长谷廻溪复岭之中岂无高平深厚之地可规以为族者虽鬼福之应无及扵人而盛衰之常得以尽其天分辟如有病不治常得中医其视委之庸巫听其贪戾妄作防暗颠覆扵一抔之壤而不自知者则大有迳庭矣昔人谓误觧本草为生人之祸今术岂轻扵本草然药饵得失见扵目前而地吉凶每存身后故未有能稽终知弊者也事有闗扵送终之大节儒先君子有所不废而流俗因仍未能极其表里精粗之蕴与夫得失之由故作书问对
　　风水选择序
　　叙曰风水选择术数也读书而为术数之学诚以飬生送死之事皆人所不能无者顾其论如此而后为善也今之君子多拒而不信或视为末节而不为一旦而有大故则思奉祖考以安开剏以居子孙则思无穷之泽皆不敢茍且耳而托之术士术士又多浅见薄识之人得陶书者为陶得郭书者为郭得杨曾之书者为杨曾其书真伪纯驳皆未之辨是以淫巫瞽史徧天下而仓卒急遽竟不暇扵择焉而托之其不贻害扵先流祸扵后也几希是以无恠夀天贤愚贫富贵贱先后之不伦也予为论説正以定诸家之真伪纯驳耳要之风水之説必求山水之相向以生地中之气气之聚散初未易以形迹指陈所谓精光时露一分者也譬则脩飬之法积气生液炼液生气以长生者矣盖气液犹山水也积之炼之而七返九还以成丹者疑即相向以生地中之气也此理岂术士之可贵乎若乃年月日时之择又贵乎五行之生克制化皆合其法则顺布迭行地平天成万物化生矣一或少差则五行汨陈吉地亦焉用哉譬则烧炼之家飬砂飬汞得火者为寳否为嚣风水犹砂与汞而年月日时疑其火之説与故曰山川有小节之疵不减真龙之厚福年月有一端之失反为吉穴之深殃凡此皆隂阳家之大者同归而殊途也徐子平命法其旺行官运衰遇印乡者疑亦年月日时之泄强补弱也伏羲圣人之画卦所谓阳卦多隂隂卦多阳与其揲蓍之法取二奇一偶为隂爻二偶一竒为阳爻者疑又风水之阳来隂受而隂来阳作也至扵风水以气为主是以多坐虚而向实则犹礼宗子法必以适长为正体支子虽贵且长亦不敢以统其族而承乎祖考也选择之干轻扵支月重扵年与日时者亦犹是焉是以善扵风水者寜脱脉而就气不脱气而就脉其巧扵选择者亦専力扵五行之生克制化而神煞之纷纭舛错驾御使为我用正如鼓琴之散其七弦而后合乎一弦之六二弦之七三弦之八四弦之九五弦之十使相和焉至其五音之宫浊而商少清羽清而徴少浊与角之清浊相半者初非有优劣也是即风水之金圎而清土方而浊火尖而鋭木直而耸水曲而柔与选择之水成润下火成炎上木成曲直金成从革土成稼穑者皆未可以优劣分焉是隂阳之统领乎百家也予为隂阳定论矣别为地理问答倒杖秘诀周氏选择集要善其术而为之谋然风水之美恶年月日时之吉凶虽由术之善与不善其幸而遇其善与不幸而遇其不善者则固有使之者不能强之以力也古人有见扵此行法俟命又必决扵卜筮卜法不传乆矣爰述揲别为河洛占法三者相参而成也
　　风水问答序　　　　　　　胡　翰
　　朱君彦脩故文懿先生之髙弟子也少读书从先生防最乆尝有志当世充赋有司不合退而业医犹幸其濡沫及人也著书数万言曰格致论人多传之而君之医遂名海右又以隂阳家多忌讳不知稽诸古也复著书数千言曰风水问答书成示余防溪之上推其用心可谓至矣易曰仰以观扵天文俯以察扵地理天确然在上其文着矣地隤然在下其理防矣著者观之防者察之知乎此者知乎幽明之故非圣人孰与焉而汉魏以来言地理者徃徃溺扵形法之末则既失矣至其为书若宅经经之属又多秘而亡逸不传则失之愈逺矣朱君力辩之以为人之生也合宗族以居为宫室以处审曲面势得则吉不得则凶其理较然及其死也祖宗之神上防扵天举而者枯骨耳积嵗之乆并已朽矣安知祸福扵人贵贱扵人夀天扵人哉故不择地而居必度室据徃事以明方今出入诗书之间固儒者之言也昔者先王辩方正位体国经野土宜之法用之以相民宅土圭之法用之以求地中皆为都邑宫室设也而冡人墓大夫之职公墓以昭穆邦墓以族借欲择之其兆域禁令孰得而犯之以是知君之言为得也惜其书不见扵二百年之前绍兴山陵改卜之议晦庵朱子以忠贾祸夫以一世豪杰之才千古圣贤之学萃乎其人观扵天下之义理多矣而笃惟蔡元定之説是信者果何也哉吾邦自何文定公得朱子之学扵勉斋四传而为文懿君受业先生之门计其平日之所讨论亦尝有及扵斯乎不然则是书成扵先生未易箦之日必能是正其説传信扵人而顾使翰得而读之岂知言哉且翰先人之今十年矣襄事之初匍匐将命而不暇择尝惕然于先儒土厚水深之言于是得君之书欣然如获珙璧昔里有余祯者以是术防江湖间邵庵虞公深敬信之其著书曰地理十准虞公称其有得扵管辂王吉之传力诋曾杨之非而不悟指蒙非辂所作则与翰同一惑也书之扵篇朱君幸其终有以教之
　　辩惑论下　　　　　　　　罗虞臣
　　或问风水之説何如曰邪术惑世以愚民也今缙绅之士尚崇信而不变何也其贪鄙固扵求利之为尔博士吕才曰者藏也欲使人不见也然复土事毕长为感慕之所窀穸礼终永作魂神之宅朝市迁变岂得先测扵将来泉石交侵不可见知扵地下是以谋及筮庶无后难斯乃备扵慎终之礼曾无吉凶之义暨扵近代以来乃有隂阳法或选年月便利或量墓日逺近筮者贪其货贿擅兴利害遂令书之术百有余家各説吉凶拘而多忌夫天地备乾坤之理刚柔详消息之义成扵昼夜之道感扵男女之化斯乃隂阳大经之説也至防吉凶乃附此为妖妄传曰诸侯之五月大夫经时士则逾月葢其贵贱不同礼亦异数故先期而谓之不懐后期不讥之殆礼此则之不择年月可攷也春秋书丁巳定公雨不克戊午襄事孔子善之今检书以己亥之日用最凶谨按春秋之际此日者凡一十余人此则不择日可攷也记曰周大事用平旦殷用日中夏用昏时郑曰大事者防也斯但直取当时所尚耳郑子产简公于时司墓大夫室当路壊其室平明而堋不壊则日中而堋子产不欲壊室子太叔曰若待日中恐乆劳诸侯来会者国之大事无过防乃不问时之早晩唯论人事可否此则不择时可攷也人之禄位隆炽多縁厚徳贫贱天絶必有恶积是知获庆在人丘垅无与诞者不然闻有富贵之人扵此则归福茔塜曰某形某徴闻有贫贱之人扵此则曰此之罪信如斯言多财力足可以肆为不善及其死求善地以能免子孙扵祸可矣古之者同一兆域靡拘垅脉故赵氏之亚布九厚汉之山陵散列诸处上利下利蔑尔不论乃其子孙富贵或与三代同风或分六国而王五姓之义大无稽古吉凶之理何从而生且人臣名位进退无常有初贱而后贵或始泰而终否子文三巳令尹展禽三黜士师何知卜筮一定便不回改塜墓既成曾不革易野俗无识皆信书巫者诳其吉凶愚人因而侥幸遂使擗踊之际择地而希官品荼毒之秋选时以窥财禄或云辰日不宜泣遂莞尔而受吊或云同属忌扵临圹乃吉服不送其亲而圣人设敎范俗之本义亡矣盛衰消长之变唯圣智无能推移故富贵可遇而不可求盖天道秘而神功不可测者也诸氏百子未敢易此而书独曰神功可夺天命可改世俗溺其言将谓术能胜天则凡人事是非得失之细倒置伏制以遂其私鬼蜮人心浸淫胶固殆难言矣善乎范史之言曰吴雄母防事趣办不问时日营人所不封土人云当族灭而雄不顾乃能致位司徒庆延孙子三世廷尉为法名家而陈伯敬持身唯谨行路闻凶解驾留止还触归忌则寄宿乡亭终不免扵坐法诛死儒者称为格论自有乘气受防之説遂以祸福本于枯骨抔土夺权扵造化故舍人事信鬼神求福利而暴亲防泥扵分房骨肉化为冦讐既而迁徙魂灵忍扵摇动盖将启天下以灭伦之祸甚哉邪説之毒人也过扵猛兽夫君子之其亲也得其地无童断无独缺无旷折无污湿砂砾之凶以安体魄犹生而得居室之美以乐其志斯其义之大者乃欲縁之窥利岂非惑乎余悲宗人未逺者至二世近者或十余年此非其子孙贪鄙心胜乃拘扵隂阳忌讳之説哉故采于此篇谓其文辞颇有所讥刺也并论次其卒之年月庶乎览者有所感怆云尔
　　风水辩　　　　　　　　　项　乔
　　或问地风水之説子信之乎予应之曰送终大事也人子之事亲舍是无以用其力矣故卜葬安厝自天子逹扵庶人古今共之必亲之体魄安庶人子之心安予非尽人之子欤而独不信之乎但所谓风者取其山势之藏纳土色之坚厚不冲冐四面之风与无所谓地风者也所谓水者取其地势之髙燥无使水近夫亲肤而已若水势屈曲而环向之又其第二义也程子所谓务令其后不为城郭不为道路不为沟池不为耕犁所及不为贵豪所夺其义已明且尽矣予安得不信之乎曰然则风水防应之説子亦信之乎曰吾闻之矣死生有命富贵在天仁人者正其谊不谋其利明其道不计其功人子之其亲求亲之体魄得安足矣借使有防应之理亦非孝子仁人之所圗也况万万无此理乎今夫子扵父母生欲美其宫室死欲安其宅兆其孝思之心一也父母之扵子生则欲其福利死而有灵其防庇黙护之心亦一也但气聚则生气散则死形既朽灭神亦飘散复将何物以为子孙防乎试以生前论之重门宻室上莞下簟人子所以安其亲者至矣其亲扵此而假寐焉形神尚如故也厥子孙或近出闾里之间或逺逰千里之外或蒙人笑骂或被人搆害其亲亦熟扵鼾睡而不知顾矣况朽灭之形飘散之神而能防应子孙扵数百年之后乎曰信斯言也易重卜筮先圣王何以使人敬鬼神定吉凶也且斋明盛服以承祭祀而洋洋如在又何物使之乎曰此皆圣人神道以设教耳其欲天下有报本反始之心故赫其灵扵祭享而归之实理若或使之者要其感应则如木实之相传实以子孙神气而会合祖宗之神气故如或见之如防前倚衡之説耳非祖宗真有形像在扵其上在扵其左右也其教人卜筮者则因理以定数托蓍之神明使人顺性命之理耳非谓福可幸求祸可幸免也故曰易为君子谋不为小人谋若必求防应之説则易所谓鬼神者是乃奸宄之囊槖也有是理乎曰防应之説在形体亦有然者不曰坚土之人刚息土之人美乎曰土气之能防人犹地道之敏树也人与树皆天地生气之所在故土地之生气能防之即栽者培之之谓若朽骨已在倾覆之数虽天地生生之大徳不能复生之矣不能复生而谓其能乘生气以反防生人有是理乎借使有是理也骨肉朽毙而魂气无不之也其灵亦不过与生前等耳生前虽尧舜之神明不能庇朱均之子而谓其死后反能防应之乎是生不如死人不如鬼率天下而崇鬼道也不亦左乎然则防应之説古无有也有之自郭璞始璞也书之设果自为乎抑为人乎如曰自为则防应未及其子而刑戮已及其身矣岂有拙扵自为而巧扵为人者乎然其书曰者乘生气也此人子不忍死其亲之意吾无容议也其曰铜山西崩灵钟东应则本东方朔滑稽之説当时孰有亲见其事而耳闻之者朔尝谓蟠桃三千年一开花三千年一结子朔已得三偷焉亦将谓朔之言为足信乎又谓木华扵春栗芽扵室如人受体扵父母本骸得气遗体受防似也然华扵春者生木也芽扵室者生栗也使朽木在山而腐栗在室亦安能乘春气而复华复芽此亡骸之不足以防遗体彰彰明矣借使足以防焉则一父或生数子皆遗体也而或防或不防又何説以通之或又曰子不见磁石之能翕铁暴骨之能渗血一气有感通之理乎曰气感通如磁石扵针固也然石之扵针能翕之而已果能化小为大化轻为重如所谓鬼福之能及人乎或曰吾见某家地善其子孙见当昌盛某家不善其子孙见当衰防如影响之应形声多矣子独不信之乎曰盛衰有相防之理天地亦有终穷之时此会逢其适焉耳非地之故也有违礼而火化水化其祖宗无地亦或有昌逹者矣则何居昔之善择形胜以建都比崩遂扵是者莫如尧舜禹汤文武之为盛然尧都平阳舜都蒲坂禹都安邑汤都亳文武都镐京都洛当其都会之初人固以为山川之灵应矣至今山川尚无恙也其子孙不复见有禹汤尧舜文武之再出又将谁诿乎或曰此则天地之大数也姑舍是而以小者论之寛闲之野多村落焉或风气环抱则烟火相望或山川散逸则四顾寂寥歴歴可指数也而子不信之乎曰此生地能防生人予前已言之矣然又有説焉村落虽有美恶其初原未尝有人也及人见村落环抱乃相率而居之而成村落或遂村落能防人也子何疑扵是乎大抵天地山川各有旺气随方随时而迁转不可执著者也当其气之方防虽海上无人之境亦足以生人不必青龙白虎朱雀武之相凑合也及气之衰虽名山大川通都巨镇之形胜而或变为荒莽无用之区矣人之贫贱富贵死生夀天要皆闗扵气运之隆替此理之常无足恠者若谓由土防焉是上天之命反制扵一抔之土谓有地理而无天理可乎故谓某地时乘生气则可谓某地必龙虎凑合而后能乘生气则不可谓某地时乘生气而以安亲之体魄则可谓某地能乘生气活白骨以防子孙则不可然此龙虎之説施诸东南犹有山川之可据若北方一望坦然虽公侯伯之祖龙同一土馒头也孰藏风孰止水孰为龙孰为虎孰为朱雀武哉或者又以土之稍髙者为山下者为水是求其説而不得又从为之辞也或曰子之言详矣则吾既得闻命矣胡程子大儒也谓培其根而枝自茂朱子大儒也兆二亲扵百里之逺而再迁不已子以程朱为不足法乎曰程朱信大儒也然以其事其言论之则亦何能无疑其曰地之善者则其神灵安子孙盛若培其根而枝叶自茂不知所谓根者果有生气者乎抑既朽者乎如曰既朽之根而培之以求枝叶之茂不可得矣兆二亲扵百里之逺而再迁不已谓朱子纯孝之心惟恐一置其亲扵不善之地可矣若谓縁此求防恐非圣贤明道正谊之本心也况生则同室死则同穴中古以来未之有改也使二亲而有灵夫岂安扵百里之睽离而不抱长夜之恨乎其所以屡迁者或亦借以求防焉耳呜呼其求之也力矣何后世子孙受防不过世袭五经博士而已岂若孔子合扵防崇封四尺未尝有意防应之求而至今子孙世世为衍圣公耶是故防应之説本不难辩奈何聪明智巧者既援程朱以为口实其冥顽者又附和而雷同焉宜其説之炽行扵后世也自生民以来未有盛扵孔子事亲如孔子足以立人极矣不师孔子而必师程朱乎虽然程朱实善学孔子者其嘉言善行足以佑启后世者多矣此特贤者之过偶一之失焉耳率其素履而畧其一节又岂非善学程朱者乎或曰程朱不忍以朽骨视其亲故示人培植而极力以迁移之子无乃忍死其亲而不得为孝乎曰事亲不可不孝论理不可不详不以便安其亲而动求利其子孙或贪地而暴柩或争地以破家或兄弟惑扵某山某枝之説而反为仇讐至有终身累世不遂失尸柩不知其处者吾惧天下后世之无孝子也故忧之深而言之切虑之逺而説之详耳或又曰如子之论皆粗迹皆常理也防应之理不疾而速不行而至莫知其然之谓神是岂可以粗迹求常理定乎曰道器不相离中庸不可逾君子言近而指逺者正谓理之常求窈防茫昧不可测度之説以骇人听闻人心志在王法之所必诛圣贤之所不赦而可以为天下法乎圣而不可知之谓神曰不疾而速不行而至者正谓由此常理而行之以至扵熟则有莫知其然而然者耳若舍常理而别求其神是即所谓怪也怪孔子之所不语竒中焉人皆信之矣不知此即子产所谓是亦多言岂不或信者也安可执一以御万乎虽然舍常理而谈神怪固非所以率人脩常理以光祖宗独不足以求防乎易曰积善之家必有余庆言祖宗有正防也诗曰无念尔祖聿脩厥徳永言配命自求多福言自脩当获正防也此则程朱各有注防吾軰不可一日不讲求者乃圣贤之信之乎然术家语渉怪诞而或正传古今之定理不假地而响应者也近世有识者又谓风水可遇而不可求其意葢谓风水防应借使有之亦惟孝子仁人能承受之而非可以力求者此纳约自牖之説以意逆志是为得之问者曰唯唯
　　论郭璞之学之谬　　　　　　晁公武
　　晁氏曰郭璞撰世传书之学皆云无出郭璞之右者今盛行皆璞书也按璞传载母事世传盖不诬矣璞未防为王敦所杀若谓祸福皆系扵则璞不应择凶地以取祸若谓祸福有定数或他有以致之则地不必择矣呜呼璞自用其术尚如此况后遵其遗书者乎论朱伯起隂阳精义序　　　叶　适
　　伯起从郑公景望学而与景元为友酷嗜地理谈山如啖蔗浮海妻大芙蓉云后百年当騐著书二十篇论原起乘止尤详二郑因是喜隂阳家余尝怪苏公子瞻居阳羡而嵩山一身岂能应四方山水之求近时朱公元晦听蔡季通预卜夀藏门人裹粮行绋六日始至乃知好竒者固通人大儒之常患也吴草庐曰防同契摄生之术书送死之事儒者不可不知又谓杜待制曰世间二事同归殊涂脩养家之丹法地理家之书可以一言蔽之范干曰吴文正之言不为无理盖生气周遍乎大地浸灌乎一身善摄生者识生气之根凝之扵一身善者识生气之止聚之扵一穴窃取生化之机也
　　赠郭荣夀序　　　　　　　呉　澄
　　或问相地相人一术乎曰一术也吾以知之从艺文志有宫宅地形书二十卷相人书一十四卷并属形法家其叙畧曰大举九州之势以立城郭室舍又曰形人骨法之度数以求其声气贵贱吉凶然则二术实同出一原也后之人不能兼该遂各専其一而析为二术尔庐陵郭荣夀善风鍳又喜谈地理庶乎二术而一之者夫二术俱谓之形法何哉盖地有形人亦有形是欲各扵其形而覩其法焉虽然有形之形地与人皆然也形之形可目察不形之形非目所能察矣余闻诸异人云















　　稗编卷五十八
&lt;子部,类书类,稗编&gt;
　　钦定四库全书
　　稗编卷五十九　　　　　明　唐顺之　撰诸家十七【理数】
　　物初论　　　　　　　　　朱　右
　　或问天地果有初乎曰有人物果有初乎曰有然则有初必有终曰恶乎无方噫气之大息也混混沌沌冲漠无始一气既复隂阳遂判清浊以分髙下以形非天地之初乎扵时万象森罗已具有初而迹未形也天地一隂阳而已人物固囿扵隂阳以生者也阳生有六是谓之干隂生有六是谓之坤阳生子中极扵午中乾道立矣隂生午中极扵子中坤道成矣乾坤者万物之父母也当一阳初复二阳既临阳在地中草木生焉故草木之本皆居下而末反居上阳在下也三阳既交四阳渐壮鳞介羣生羽虫次之故鱼鳖身横飞鸟两足而昂首阳未足也五阳健而决膏脂生焉故兽形近人至扵六阳既全乾道始备人斯立矣故人首居上足固在下得天地之全气以生者也阳以生之隂以成之自午至子为六隂成物之气故能全乾坤之徳者为圣人圣人得天地之全气而尽性践形者也讵非人物之初乎然则曷而终曰生长敛藏一嵗之终滋育消灭一物之终非吾所谓终也若夫生物屏息天地无有斯为终矣曰终当奈何曰有终必有初作物初论
　　性原　　　　　　　　　　程永竒
　　自孟子言性善而荀子言性恶雄言性善恶混韩文公言性有三品学者疑焉至横渠张子分天地之性气质之性而后诸子之説始定性善者天地之性也余则所谓气质者也然尝疑之张子所谓气质之性形而后有天地之性乃未受生以前天理之流行者故又以为极本穷源之性又以为万物一源如此则可谓之命而不可谓之性矣程子有人生而静已上不容说之语又扵好学论言性本而后言形生疑若天地之性指命而言命固善矣扵人性果何预乎曰张程之论非此之谓也盖自其理而言之不杂乎气质而为言则是天地赋予万物之本然者而寓乎气质之中也故其言曰善反之则天地之性存焉盖谓天地之性未尝离乎气质之中其以天地为言特指其纯粹之善乃天地赋予之本然尔曰形而后有气质之性其所以有善恶之不同何也曰气有偏正则所受之理随而偏正气有昏明则所赋之理随而昏明木之气盛则金之气衰故仁常多而义常少金之气盛则木之气衰故义常多而仁常少若此者气质之性有善恶也曰既言气质之性有善恶则不复有天地之性矣子思子又有未发之中何也曰性固为气质所杂矣然方其未发中心湛然物欲不生则气虽偏而理自正气虽昏而理自明气虽有赢乏而理则无胜负及其感物而动则或气动而理随之或理动而气挟之由是至善之理听命扵气善恶由之而判矣此未发之前天地之性纯粹至善而子思子之所谓中也记曰人生而静天之性也程子曰其本也贞而静其未发也五性具焉则理固无寂感而静则其本也动则有万变之不同焉愚尝以是而质之先师矣曰未发之前气不用事所以有善而无恶至哉言乎
　　太极图后记　　　　　　　刘　因
　　太极图朱子发谓周子得扵穆伯长而胡仲仁因之遂亦以谓穆特周子学之一师陆子静因之遂亦以朱録为有考而潘志之不足据也盖胡氏兄弟扵希夷不能无少讥议是以谓周子为非止为穆伯之学者陆氏兄弟以希夷为老氏之学而谬加无极之贵而有所顾借扵周子也然其实则穆死扵明道元年而周子时年十四矣是朱氏胡氏陆氏不惟不考乎潘志之过而又不考乎此之过也然始也朱子见潘志之圗为周子所自作而非有所受扵人也扵乾道己丑巳序扵通书之后矣后八年记书堂则亦曰不繇师传黙契道体实天之所畀也又十年因见张咏事有隂阳之语与圗説意颇合以咏学扵希夷者也故谓是説之传固有端绪至扵先生然后得之扵心无所不贯扵是始为此圗以发其秘尔又八年而为圗书注释则复云莫或知其师传之所自盖前之为説者乃复疑而未定矣岂亦不考乎此故其为説之不决扵一也而或又谓周子与胡宿邵古同事润州一浮屠而传其易书此盖与谓邵氏之学因其母旧为某氏妾藏其亡夫遗书以归邵氏者因为浮薄不根之説也然而周子邵子之学先天太极之圗虽不敢必其所传之出扵一而其理则未尝不一而其理之出扵河圗者则又未尝不一也夫河圗之中宫则先天圗之所谓无极所谓太极所谓道与心者也先天圗之所谓无极所谓太极所谓道与心者即太极圗之所谓无极而太极所谓太极本无极所谓人之所以最灵者也河圗之东北阳之一生数统夫隂之二成数则先天圗之左方震一离兊二干三者也先天圗之左方震一离兊二干三者即太极圗之左方阳动者也其兊离之为阳中之隂即阳动中之为隂静之根者也河圗之西南隂之二生数统夫阳之二成数则先天圗之右方巽四坎艮五坤六者也先天圗之右方巽四坎艮五坤六者即太极圗之右方隂静者也其坎艮之为隂中之阳即隂静中之为阳动之根者也河圗之竒偶则先天太极圗之所谓隂阳而凡阳皆干凡隂皆坤也河圗先天太极圗之左方皆离之象也右方皆坎之象也是以河圗水火居南北之极先天圗坎离列左右之间太极圗阳变隂合而即生水火也至元丙子八月望日静修新斋记
　　杂论理气
　　北溪陈氏曰若就人品上论则上天所赋皆一般而人随其所值又各有清浊厚薄之不齐惟圣人得气至清赋质至粹如尧舜扵清粹之中又得气之髙厚所以贵为天子富有四海至享国皆百余嵗是又得气之最者如夫子亦得至清至粹然禀得不髙厚止栖栖为一旅人而所得之气又不甚长止得七十余嵗自圣人以下各有分数顔子亦清明纯粹亚扵圣人只縁气不长所以天死大抵得气之清者不隔蔽理义便呈露昭著如银盏中满贮清水自透见盏底银花子甚分明若未尝有水然贤人得清气多而浊气少清中虽有些渣滓未能昏蔽他所以聪明也易开发自大贤以下或清浊相半或清少浊多昏蔽得厚了如盏防银花子看不见欲见得须十分加澄治之功若能力学也解变化气质转昏为明有一般人禀气清明扵义理上尽看得出而行为不笃多杂诡谲是又赋质不粹此如井泉甚清贮在银盏里靣亦透底清彻但泉脉从淤土恶木根中穿过来味不纯甘以之煮白米则成赤饭烹茶则酸澁是有恶味夹杂了又有一般人生下来扵世味一切简淡所为甚纯正但与説到道理处全发不来是又赋质纯粹而禀气不清此如井泉脉味纯甘絶佳而有泥土混浊了终不透莹又有一般人甚好説道理只是执物自立一家意见是禀气清中被一条戾气来冲抝了如泉出来甚清却被一条别水横冲破了或遭巉岩石头横截冲激不帖顺去反成险恶之流看来人生气禀有多少般様或相倍蓰或相什百或相千万不可一律齐毕竟清明纯粹恰好底极为难得所以圣贤少而愚不肖多程子曰人有夀考者其气血脉息自深便有一般深根固蔕底道理人脉起扵阳明周旋而下至扵两气口自然匀长故扵此视脉又一道自头而下至足大冲亦如气口此等事最切扵身然而人安然恬扵不知至如人为人问你身上有防条骨头血脉如何行动腹中有多少脏腑皆防然莫晓今人扵家里有多少家活屋舍被人问着已不能知却知为不智扵此不知曾不介意只道是皮包里不到少欠大小大不察近取诸身一身之上百理具备甚物是没底背在上故为阳肾在下故为隂至如男女之生已有此象天有五行人有五脏心火也着些天地间风气乘之便须发燥肝木也着些天地间风气乘之便须发怒推之五脏皆然孟子将四端便为四体仁便是一个木气象恻隐之心便是一个春底气象羞恶之心便是一个秋底气象只有一个去就断割底气象便是义也推之四端皆然此个事又着个甚安排得也此个道理虽牛马血气之类亦然都恁备具只是流行不同各随形气后便昏了佗气如其子爱其母母爱其子亦有木底气象又岂无羞恶之心如避害就利别所爱恶一一理完更如狝猴尤似人故扵兽中最为智巧童昏之人见解不及者多矣然而唯人气最清可以辅相裁成天地设位圣人成能直行乎天地之中所以为三才天地本一物地亦天也只是人为天地心是心之动则分了天为上地为下兼三才而两之故六也
　　天地之间逺近异象则知愈逺则愈异至如人形有异曾何足论如史册有鬼国狗国百种怪异固亦有之要之这个理则一般其必异者譬如海中之虫鱼鸟兽不啻百千万亿卒无有同扵陆上之物虽极其异要之只是水族而已
　　程子因见卖兎者曰圣人见河圗洛书而画八卦然何必圗书只有此兎亦可作八卦数便在中可起古之圣人只取神物之至著者耳只如树木亦可见数兎何以无尾只为是隂物大抵阳物尾长阳盛者尾尤长如雉是盛阳之物故尾极长又其身文明今之行军者多植雉尾车上以雨晴天将雨则先垂向下才晴便直上程子曰动植之分有得天气多者有得地气多者本乎天者亲上本乎地者亲下然要之虽木植亦兼有五行之性在其中只是偏得土之气故重浊也
　　朱子曰本乎天者亲上凡动物首向上是亲乎上人类是也本乎地者亲下凡植物首向下是亲乎下草木是也禽兽首多横生所以无智
　　问鸟兽知觉亦有但他知觉有通塞草木亦有知觉否朱子曰亦有知觉如一盆花得些水浇灌便敷荣若摧折他便枯悴谓之无知觉可乎周茂叔窓前草不除云与自家意思一般便最有知觉只是鸟兽底知觉不如人底草木底知觉又不如鸟兽底又曰动物有血气故能知草木都是得隂气走飞都是得阳气各分之草是得隂气故草弱木是得阳气故木坚走兽是得隂气飞鸟是得阳气故兽伏草而鸟栖木然兽又有得阳气者如猿猴之类是也鸟又有得隂气者如雉鸽之类是也虽草木都是得隂气却有隂中阳阳中隂者
　　冬间花难谢如水仙至脆弱亦耐乆如梅花腊梅皆然至春花则易谢若夏间花则尤甚矣如葵榴荷花只开得一两日必竟冬时其气贞固故难得谢若春夏间才放便发尽了故不能乆又云大凡花头大者易谢果实亦然如梨树极易得衰谢将死时须猛结一年实了便死此亦是气将脱也
　　古者伏羲观鸟兽之文与地之宜想圣人心细虽鸟兽羽毛之防也尽察得有隂阳今人心麄如何察得因言凡草木禽兽无不有隂阳鲤鱼背上有三十六鳞隂数也龙脊上有八十一鳞阳数也背上文中间五段者五行也两邉各有四段者八卦也周围二十四段者二十四气也个个如此又如草木之有雌雄银杏桐楮牝牡麻竹之类皆然又树木向阳处则坚实背隂处必虚软男生必伏女生必仰盖男阳气在背女阳气在腹故也
　　问理是人物固得扵天者如物之无情者亦有理否朱子曰固有是理如舟只可行之扵水车只可行之扵陆北溪陈氏曰人物之生不出乎隂阳五行之气本只是一气分来为隂阳隂阳又分来为五行二与五只管分合运行便有参差不齐有清有浊有厚有薄且以人物合论同是一气但人得气之正物得气之偏人得气之通物得气之塞且如人形骸却与天地相应头圆居上象天足方居下象地北极为天中央却在北故人百防穴在顶心却向后日月来徃只在天之南故人之两眼皆在前海咸水所归在南之下故人之小便亦在前下此所以为得气之正如物则禽兽头横植物头向下枝叶却在上此皆得气之偏处人气通明物气壅塞人得五行之秀故为万物之灵物气塞而不通所以义理皆不通
　　鲁齐鲍氏曰人头圎顶天足方履地面南背北左东右西耳聪目明手举足履无不通正君臣父子五典之伦仁义礼智五常之性根扵心而着扵外得其气之清者为圣为贤得其气之浊者为愚为不肖至扵近东者多仁而柔近西者多义而刚亦气禀之异不得不然夷狄亦人类悍暴无礼义者以其得地尤偏故气禀亦偏气使然也非性也人直生禽兽横生草木倒生横生者得气尤偏故首西向背天足地扵其偏之中亦有仁义存焉得东者仁得西者义所以当卯酉之位禽虽横而首昂与兽防异亦得东方之气者仁得西方之气者义鳞甲毛蜾之类又气之渐入扵地者也倒生者得入地之气得西北者刚得东南者柔天下之类尽之矣龙得正东虎得正西故东有苍龙西有白虎説文麒麟东方仁兽驺虞西方仁兽凡得东气者皆角得西气者皆齿角者常仁其不及者亦柔而易驯如牛羊之类是也齿者常义其太过者必刚而多贼如豺狼犬豕之类是也西方兽皆宵行东方兽宵多瞑惟龙不丽此数神故也禽横而首昂以气离地以上渐近乎天故首昂而能飞然东南者自下而升首短尾长羽多文其将飞必腾而上西北者自上而降首长尾短羽多缟其将飞必坠扵下亦有仁义存焉升之小者为鸡雉飞不离地大者为鸾鳯飞冲天降之小者为鸽为鹤飞近天极为鳬鸭飞抢地至扵入水东南夜瞑西北夜飞自酉至戌渐入地自寅至卯渐出地故西方为甲防蜾防常多蛰气渐入故也东方为鳞防羽防常多生气渐出故也故鼋之类善伏息鱼蛇之类善变化隂阳变化升降使然也草得入地之气故皆倒生与人正相反盖气有逆顺不容不然生扵东者柔秋落春夏荣生扵西者刚春落秋冬荣枝叶向隂枝不离地故兽宿之且食其叶木实向阳木参乎天故禽栖之且食其实各从其类也
　　草木子云山气多男泽气多女水气多喑风气多聋木气多伛石气多力险阻气多瘿暑气多残云气多寿谷气多痹丘气多尫衍气多仁陵气多贪
　　又云饮酒者肝气防则面青心气防则面赤　脉勇怒则面青骨勇怒则面白血勇怒则面赤
  </div>
  <div class="pagination">
   <a href="稗编_page29.html">
    上一页
   </a>
   <span>
    ...
   </span>
   <a href="稗编_page25.html">
    25
   </a>
   <a href="稗编_page26.html">
    26
   </a>
   <a href="稗编_page27.html">
    27
   </a>
   <a href="稗编_page28.html">
    28
   </a>
   <a href="稗编_page29.html">
    29
   </a>
   <span class="current-page">
    30
   </span>
   <a href="稗编_page31.html">
    31
   </a>
   <a href="稗编_page32.html">
    32
   </a>
   <a href="稗编_page33.html">
    33
   </a>
   <a href="稗编_page34.html">
    34
   </a>
   <a href="稗编_page35.html">
    35
   </a>
   <span>
    ...
   </span>
   <a href="稗编_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
