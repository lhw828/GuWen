<!DOCTYPE html>
<html>
<head>
    <meta charset="UTF-8">
    <title>清稗类钞 - 第 249 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 249 页/共 432 页</h1>
    <div class="content">　　安塔哈，即野驼也，似驼差小，顶下垂瘿毛，产朔北野马川。

　　鹿

　　鹿生森林中，四肢细长，尾短，性质温顺。雄者生有枝之角，每年脱换，年增一枝，既老则否。壮时毛茶褐色，有白星斑纹，俗称梅花鹿。雌者无角，毛色较淡。种类甚多。

　　木兰为较猎之所，又谓之哨。哨者，哨鹿也。哨鹿者，着鹿皮衣，冠鹿角冠，夜半于旷山中吹哨作牡鹿声，则牝鹿衔芝以哺之。盖鹿性淫，一牡能交百牝，必至死，死则牝鹿含芝草以生之，故哨之以取其芝也。

　　驯鹿

　　驯鹿，西陵产，性伶俐，体细长，角生枝，毛褐色，无斑纹。产于东海鄂罗春奇棱部者，牝亦有角，与常鹿稍异。其能负重也似牛，可载人也似马。

　　斑鹿

　　青海产斑鹿，皮毛美丽，见水即照影自顾。不遇急，不轻涉河。山中皆有之。猎者每伏于山麓河滨，以俟其至。

　　瑞鹿

　　康熙己丑，圣祖秋狝，行围于巴颜陀罗海，所获有瑞鹿一，其角长七尺有九寸，叉之数十有六。盖鹿之角，自两叉、四叉、六叉以至八叉，历数十年而后成，其踰八叉者，不可辨其年岁，千万中一遇而已。乃命藏之武库，以志山灵之献瑞焉。

　　二寸许之小鹿

　　康熙丁未冬，商邱宋牧仲尚书荦谒相国柏乡魏文毅公裔介，座次，见小鹿一头，长二寸许，双角崭然，与大鹿无异。

　　羊乳鹿

　　干隆时，临安山中产鹿，于清明前后生子，其子必俟天雨方能行，若无雨，终不能行也。土人觅得归家，以羊乳之，长大，即随羊行走，野性稍驯，可为园林点缀品，曰羊乳鹿。

　　鹿茸

　　鹿茸本为我国特产，东三省最著名，所谓关东鹿茸是也。鹿潜居深林幽谷间，猎者捕之，割其茸。日本人谓之袋角，盖角根软处有如袋然。三姓、珲春等处亦有饲鹿者。

　　制法，以北产为良，而品质不及西产之厚。然西产制法，亦未尝不佳。最上者曰旋茸，其法得一生鹿，闭于栅，众围之而呼噪，鹿性躁，惊距奋掷，足无停趾，其体纯阳，两角更甚，数小时，约其热度达于极点，有力者猝入，以利刃断其首，长杆丈余，上穿铁环，缀八尺之铁链，而角系其端，力摇而旋转之。甲疲乙易，乙疲甲易，不知其几千万转，其精血灵活和匀，无孔不入，无窍不通。稍停，则精血凝滞之处，易生微虫，精血不到之处，元气不足，非全材矣。

　　俄属亚西亚中，鹿茸之集散地，有名之处甚多，其较大者为阿尔泰，为北贝加尔，为南而轻斯科，为气夜库他，为北斯特来轻斯科，为黑河，为蒲拉鄂爱西轻斯科。惟自海参崴至蒲拉鄂爱，多为麋鹿茸，仅海参崴有梅花鹿茸而已。

　　海参崴附近饲鹿较盛之地，为细气米，在海参崴西二百里，距珲春我国境百里；洞南，海参崴入口之岛；马牙山，海参崴西二十里；甘沟子及青岛，海参崴东二百里；夹皮沟，海参崴东四百里。海参崴附近之饲鹿场，尤以细气米之俄人亚西　甫思气所设者为最大。其牧场背山沿河，长阔均百余里，地多高下，树木极繁，中间道路四通，周围绕以鐡网，饲鹿其中。项悬小圆木牌，上载鹿之名称及号数。别作名簿，可以查点其数。有大小梅花鹿二三千头以上。以此，可推俄人饲鹿之繁盛矣。

　　鹿之用途，雌与雄不同，养雌鹿欲其蕃殖，养雄鹿欲取其茸。年取一次，率在二月。茸初生长，身体强壮者，至四月中自落，谓之出回之落茸。身弱者，至六月中旬始落。成长过度，即非佳品。最劣者，至七八月尚不落。既成角，仅可制胶，必至次年二月再生新茸之时，其角自落。故养鹿者于新茸既生之后，须保护之，例如鹿鬬必用其角，恐伤新茸，故不使其羣居。取茸时期，大概在四五月间，酌量其成长之度而割取之，勿待其自落也。

　　俄人割取鹿茸之法亦有二，一取于死鹿之角者，一取于生鹿之角者。细气米及甘沟子等处，牧场中生取鹿茸之法，颇为完备。于其牧场门侧设采取之场，围以栅。栅之前后有门，后门有足容鹿二三十头之屋。屋前更有一小屋，屋中以板隔为三，每一隔可容一鹿。最前一隔之板，设有机关，由后屋中放鹿三头入前小屋，其小屋之最前一隔，机关踏动，左右后三面之板，紧贴鹿身，前面之板，支住鹿之下颚，不能动。然后操刀割取，以药涂其伤处，开前面之户板放出，以渐由后放鹿使前也。

　　俄人养鹿者甚多，每年售与我国之价格甚巨。但此犹为天然品，如欲适于食用，必加制炼，其法甚多。俄人不知其制法，故仅以生货售与我国人。其法，一月约可制一次，烫以热汤，置之通风良好之地三日，再以火煮，反复数次，「此即九蒸九晾之法。」二十日后始毕事。此项精制品，其质坚致，可切成极薄之片。如遇阴雨，尤费事也。

　　麋

　　麋，似鹿而大，牡青黑色，牝褐色。牡角有枝，每年脱换，年增一枝。其枝末分簇，并与鹿同。目下有两孔，能夜视，即沙鹿也。

　　麈

　　麈，亦称驼鹿，满洲语谓之堪达罕，一作堪达汉，产于宁古塔、乌苏里江等处之沮洳地。其头类鹿，脚类牛，尾类驴，颈背类骆驼。而观其全体，皆不完全相似，故俗称四不像。角扁而阔，莹洁如玉，中有黑理，镂为决，胜象骨。大者重至千余斤。其蹄能驱风疾，凡转筋等症，佩于患处，为效甚速，世人贵之。

　　麝

　　麝，似鹿，无角，长三尺许，毛灰褐色，甚长。牡者犬齿突出口外。皮可制物。盛产于青海之南北二境，每年输出甚巨，角之长者与鹿茸并贵。西藏江拉、希拉之间，皆重岩复涧，深林密箐，野兽种类无数，斑鹿、香麝之类尤多。猎者重披毳裘，着皮帽革鞾，负火鎗，腰刀械、药弹、糗糒，伏处崖谷，风餐露宿，鲜火食。

　　山有何种兽迹，见遗毛矢溺，即可辨之。有麝之山，其香特异。凡荒山深壑，有三种香味，毒瘴一也，草药二也，麝香三也。寒瘴不香，热瘴微香，毒瘴最香。瘴愈毒，香愈烈，惟其香带尘土气。野花、山药，其香氤氲而有味，闻之精神轩爽。若麝香之味，远闻之，香烈而略带腥，忽隐忽现，若即若离，愈近麝穴，其腥愈不可闻，循其腥而寻之，百不失一。盖麝脐最秽，常流血液，晴时必仰卧于草地而曝其脐。脐眼凸出，大如钵，腥臭异常，蚊蝇蚁蚋飞集蚀之，脐眼突缩入，微虫碾如虀粉。一日数次，脂渐凝厚。此为草头麝，药肆常用之品也。曾吸入蜂蝎蜈蚣毒虫类者，脐有朱红点，谓之红头麝，其品已高。最贵者曰蛇头麝。毒蛇吮其脐，麝惊痛而力吸，跳踔狂奔。蛇身伸屈盘结，坚不可脱，须臾，蛇身截然而断，首即腐于内矣。脐有双红珠，是为蛇眼，得之以合药，香经久不散，治毒症，至有效。麝捷足善走，遇人追急，辄自搯脐眼使破，知为焚身之累也。猎之能者，四散伏而捕之，声东击西，使之无暇自搯。若受伤而为人追及，犹伏地哀鸣掩其脐，或以四蹄紧抱之。麝多，俗名麝熟；麝少，俗名麝荒。麝熟之年，药商西来收买，茶十斤可易其一，较内地之价仅数十之一耳。

　　麞

　　麞，与獐同亦名麕，又谓之麇，似鹿而小，无角，毛褐色。其革细软，用与麂皮同。

　　麂

　　麂，麞属，牡者有短角，毛褐色，脚短力劲，善跳越。其革至柔软，可制手套、表袋等物。

　　狍

　　狍，麞属，俗谓之狍子，色苍赤，其毛易落。皮仅供车帷之用，肉味美，供食。

　　瑞狍

　　干隆辛未，高宗秋狝塞上，蒙古台吉必力滚达赖以狍献，色纯白，睛如丹砂。《抱朴子》称鹿寿满五百岁，则色白。壬申，又于巴颜河落围中生致一。白狍性特驯扰，亦周阹所仅见也。

　　布鲁特牛羊

　　布鲁特之牛羊，喜饮雪水，不雪，则延毛拉咒经，以绳系龟壳一，活虾蟆一，悬净水上咒之。龟背见水珠点，顷刻即雪，谓之下札答。有病者，毛拉禳之，屠羊于前，撃鼓荅舞，谓鬼附羊身以灭。

　　牛

　　牛种类甚多，毛色各异，其体肥大而毛作黄褐色者，俗称黄牛，性驯而力强，农家多畜之以助耕。其齿脱换，与人齿同，满三岁，则门齿、臼齿尽为永久齿，故视齿可知其年龄。其肉与乳，皆为滋养品，皮脂骨角，皆为工业之原料。

　　青海之牛有三种。曰牦牛，尾大毛长。长毛者毛直而润，为上种，短尾者毛拳而微燥，次之。自颚至腹，毛垂及地，仅露四蹄，良工采之制冠饰，谓之羽。毛之最美者，在腹下近肾处，正中一线，两旁毛裹之甚密，名曰胎杆，以乳汁浸而熟之，能折叠不断，放之，直如故，了无折痕。价最贵，一缨之制，可值百金，后亦亡其制法矣。次则曰铁杆，毛坚而两端粗细如一，经风不乱。长尺有二者，价亦数十金。此二者必运至平番，经匠人手制，而后成美材，他处制法不及也。又次者织羽布，最粗者亦制毛布毡毯。且多力，能负重，健胜驼马。惟性劣难驭，乳味亦稍逊。俗呼毛牛，有黑、斑、黄三种，是为青海特别之产。曰犏牛，身臕壮，皮革至厚。牡者转运，牝者资以取乳，和茶，制酥油，味最胜。曰黄牛，身小而驯，耕田之外，兼以采乳。

　　跛牛为王词卿所救

　　常宁王词卿仁而爱物，里人阳姓畜牛而跛，屠人鬻之，将就宰，遇诸途，诘之曰：「值几何？」屠窥其意，曰：「百金，不返也。」词卿戟髯怒指，厉叱之曰：「私宰耕牛，律有明禁。不还，我将鸣诸官。」牛觳觫不前，长鸣作谢状。屠者惧。偿以原值，牛得活。畜之家，戒牧人勿尽其力。呼鬻牛者告之曰：「牛跛而授之戮，宁不计未跛时为汝耕乎？一念之沴，恐足以召两大之灾也。」于是乡人皆感之，无鬻牛者。

　　水牛

　　水牛为牛之好泅水者，惟吾国与印度有之。体大于常牛，额短狭，角甚长而微弯，毛短而硬，色黑，力亦较大，为用并如常牛，印度人兼用以搬运货物。

　　犀

　　犀较象略小，角生鼻端，为用甚广。其皮皱襞极坚厚，古人恒用以制甲。产于青海者，皮厚而无毛，鼻上生前后两角，后之所产祇有一角，为奇验之解热药。

　　牛黄

　　牛黄，药名，多于病牛胆中得之。牦牛、犏牛、黄牛皆能生黄，犀牛所生者尤珍贵。状如鸡子黄，投入水中则硬。凡牛有黄者，辄出入鸣吼，夜视有光，坐是而食草不多，行走不捷，日渐瘠立，两眼睑皆黄色。计其吐黄之期，须终日按脉而伺之。仰系之则不吐，俯系之则随吐随食，必俯系之而以其舌不能及地为率，又须防其蹄践也。吐黄以后，体益膘健。如逾期不吐，必毙，剖腹取之。黄无精采，其色淡黄纹理细者，上品也，《本草》谓主治惊痫，疗小儿百病。出陕西、甘肃者，谓之西黄，出广南者谓之广黄。

</div>
    <div class="pagination">
<a href="清稗类钞_page248.html">上一页</a><span>...</span><a href="清稗类钞_page244.html">244</a><a href="清稗类钞_page245.html">245</a><a href="清稗类钞_page246.html">246</a><a href="清稗类钞_page247.html">247</a><a href="清稗类钞_page248.html">248</a><span class="current-page">249</span><a href="清稗类钞_page250.html">250</a><a href="清稗类钞_page251.html">251</a><a href="清稗类钞_page252.html">252</a><a href="清稗类钞_page253.html">253</a><a href="清稗类钞_page254.html">254</a><span>...</span><a href="清稗类钞_page250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
