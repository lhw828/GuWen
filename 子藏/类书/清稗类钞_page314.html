<!DOCTYPE html>
<html>
<head>
    <meta charset="UTF-8">
    <title>清稗类钞 - 第 314 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 314 页/共 432 页</h1>
    <div class="content">　　朱锦山奏二十四种乐

　　乾隆末，有朱锦山者，乌程人。能陈二十四种乐器于前，以口及左右手足动之，皆能中节。且能奏南北各大小曲，及仿拇战笑詈等声，莫不毕肖。和坤闻其名，召入都，命给事于邸，厚糈之。锦山知和必败，先一年辞去，还吴兴，仍藉素业餬口，布衣蔬食，偃如也。

　　蒙古音乐

　　蒙人以歌唱为娱乐，所歌多为情词，或亦有赞美古人之伟绩者。歌时，必男女多人，和音齐唱，闻之令人生悲。旅行沙漠中，互相唱和，颇增征人思乡之感。其音之最哀者，往往闻者泪下。又有一种专以歌唱为业者，常应旷野旅客之招聘，其乐器仅有笛、弦二种.

　　准噶尔音乐

　　准噶尔部人民之俗，每日申刻，击鼓鸣铙，曰送日。其乐器，有雅图噶伊奇尔、和尔、图卜硕尔、必和色尔、特穆尔、和尔绰尔等六器，为欢会宴饮所用；有铿格尔、格昌定、沙克鸿、和必斯、奇古尔、伊克布哷、栋布哷等七器，为诵经应和所用。其乐曲，有名《都尔本卫拉特》者，有声无辞，用以试弦；有名《噶尔丹穆图尔》者，为叹美其人之辞；有名《布图根雅布萨尔》者，为颂祷之辞；别有沙律齐默克噶尔丹穆尔奇勒噶苏图们额齐诸曲。

　　喀什噶尔音乐

　　回部喀什噶尔之俗，岁于十月朔日、十二月十日，大伯克率众张鼓乐，赴寺拜天，并庆贺宴会。回民吉礼，用鼓二，胡琴一，三弦二，筝一，乐人席地而坐，以手拍鼓，众乐从之，声音和翕。乐人歌曲，妇女数人起舞，踏步旋转，皆能应节。

　　城中筑高亭一座，日入时作乐以送日。辟展每岁二月，谓之年头，彼此宴会，幼子幼女相率歌舞。其乐器，有大鼓、小鼓、铜号、铰子、唢吶、喇叭、三弦，哈龙、乌什各城阿奇木，每日用鼓吹一次。回民吉礼用乐，男女歌舞。叶尔羌、和阗乐器，有筝、三弦、琵琶、胡琴、管、喇叭、唢吶、鼓钹，日入时亦作乐送日。库车、沙雅尔乐器，有大鼓、小鼓、喇叭、唢吶、三弦、筝.阿克苏、赛哩木拜乐器，有三弦琴、手鼓，每日申刻以后，亦作乐以送日。

　　回部乐曲，一名《斯那满》，为爱慕其人之辞；一名《塞勒喀斯》，为拊掌行乐之辞；一名《察罕》，一名《珠鲁》，为马前鼓吹之辞.凡按工尺字一周，终而复始，节以人声，随其长短以成曲调.

　　缠回音乐

　　新疆缠回之平民，遇尊长，交手抚胸，俯首诵赛拉玛里坤帖斯列海，以为亲敬。宴客时，乐宾之乐，以鼓为主。大鼓以枹击者，谓之东不拉，小鼓以手挝者，谓之达普木，管谓之娑拉伊，苇笳谓之拉伊，三弦谓之拉瓦普，二弦谓之色咍，铜弦谓之弹普，丝弦如琵琶者谓之斗塔，如洋琴者谓之喀拢.男女当筵，杂奏唱歌，女子双双逐队起舞，谓之偎郎，间亦有以男子而偎郎者。

　　西康音乐

　　西康番人之于音乐，如金、石、丝、竹、匏、土、革、木八音等器，大半购自内地，惟音之节奏，异于汉人，歌舞亦然。歌有古调传已多年者，有新声按年由藏人新谱者，大抵皆燕宾客、和夫妇、乐丰年、庆太平之语也。

　　唱歌

　　唱歌，亦称乐歌。光绪时，由学部奏定为学校教科之一，男女皆有之，所以发生徒音乐上审美之感情，而涵养其德性者。歌辞深浅之程度，以所在学级之国文科为准。

　　圣祖改订乐章声调

　　康熙甲午，考订中和乐章声调，谕南书房、翰林等：「向来升殿所奏中和乐章，皆仍明代所撰，句有长短，体制类词.后因文体不雅，命大学士陈廷敬等改撰，其章法皆以四字为句。而奏乐人未习声调，仍以长短句法凑合歌之，是虽文法易而声调未易也。今考察旧调，已得宫商节奏，甚为和平，必得歌章字句亦随词调，则章法明而宫商谐.此事所关最要，着南书房翰林会同大学士等详考定议，务使章法与声调协和，归于允当。」乙未冬至，躬祀圜丘，用新定乐律。是时考正律吕，凡乐制、乐器、乐歌，皆经上亲定，制度得中。以是月南郊大祀为始，嗣后如祭祀、朝会典礼，钦定雅乐亦并用矣。

　　耕耤歌三十六禾词

　　世宗御制《三十六禾词》，遇行耕耤礼时，用金、鼓、箫、篴、笙、拍各六，歌《禾词》乐工十四名，于耕耤所排列，俟行礼时，乐工鸣锣鼓歌之。

　　采桑歌

　　皇后采桑时，童阉歌《采桑词》者十人，金、鼓、拍版各二，箫、笛各六，排立桑外东西径道以唱之。

　　吴中棹歌

　　吴中多棹歌，皆男女相慕悦之辞也，发情止义，颇得风人之旨。夜程水驿，月落篷窗，每与柔橹一声相应答，动人乡思，凄其欲绝.今举其一以例之曰：「月子弯弯照九州岛，几家欢乐几家愁。几家夫妇同罗帐，几个飘零在外头.」

　　粤人好歌

　　粤人好歌，谓之粤讴。凡有吉庆，必唱歌以为欢乐，以不露题中一字，语多双关，而中有挂折者为善。挂折者，挂一人名于中，字相连而意不相连者也。其歌也，辞不必全雅，平仄不必全叶，以俚言土音衬贴之。唱一句，或延半刻，曼节长声，自回自复，不欲一往而尽.辞必极其艳，情必极其至，使人喜悦悲酸，而不能已已，此其为善之大端也。故尝有歌试以第高下，高者受上赏，号歌伯。其娶妇而亲迎者，壻必多求数人，与己年貌相若，而才思敏给者，使为伴郎。女家索拦门诗歌，壻辄握笔为之，或使伴郎代草，或文或不文，总以信口而成、才表华美者为贵.至女家不能酬和，女乃出阁.此即唐人催妆之作也。先一夕，男女家行醮，亲友与席者，或皆唱歌，名曰坐歌堂。酒罢，则亲戚之尊贵者，自送新郎入房，名曰送花，花必以多子者，亦复唱歌。自后连夕，亲友来索糖梅啖食者，名曰打糖梅，皆唱歌，歌美者，得糖梅益多矣。

　　讴之长调者，如唐人《连昌宫词》、《琵琶行》等，至数百言千言，以三弦合之，每空中弦以起止，盖太簇调也，名曰摸鱼歌。或妇女岁时聚会，则使瞽师唱之，如元人弹词曰某记。某记者，皆小说也，其事或有或无，大抵孝义、贞烈之事为多，竟日始毕，可劝可戒，令人闻而感泣。

　　其短调蹋歌者，不用弦索，往往引物连类，委曲譬喻，多如《子夜》，《竹枝》。如曰：「中间日出四边雨，记得有情人在心。」曰：「一树石榴全着雨，谁怜粒粒泪珠红.」曰：「灯心点着两头火，为娘操尽几多心。」曰：「妹相思，不作风流到几时.只见风吹花落地，那见风吹花上枝？」《蜘蛛曲》曰：「天旱蜘蛛结夜网，想晴只在暗中丝.」又曰：「蜘蛛结网三江口，水推不断是真丝.」又曰：「妹相思，蜘蛛结网恨无丝，花不年年在树上，娘不年年作女儿。」《竹叶歌》曰：「竹叶落，竹叶飞，无望飜头再上枝。担伞出门人叫嫂，无望飜头做女时.」《素馨曲》曰：「素韾棚下梳横髻，只为贪花不上头.十月大禾未入米，问娘花浪几时收？」凡村落人奴之女，嫁日，不敢乘车，女子率自持一伞以自蔽。既嫁，人率称之为嫂，此言女一嫁不能复为处子也。梳横髻者，未笄也。宜笄不笄，是犹不肯在花棚上也。稻十月熟者名大禾，岁晏而米不入，花浪不收，是过时而无实也。此刺淫女也。有曰：「大姐姐，分明大姐大三年。担櫈井头共姐坐，分明大姐坐头边。」言女嫁失时也，妹自愧先其姊也。有曰：「官人骑马到林池，斩竿觔竹识筲箕。筲箕载绿豆，绿豆喂相思。相思有翼飞开去，只剩空笼挂树枝。」刺负恩也。有曰：「一更鸡啼鸡拍翼，二更鸡啼鸡拍胸。三更鸡啼郎去广，鸡冠染得泪花红.」有曰：「岁晚天寒郎不回，厨中烟冷雪成堆。竹篙烧火长长炭，炭到天明半作灰。」有曰：「柚子批皮瓤有心，小时则剧到如今，头发条条梳到尾，鸳鸯怎得不相寻？」有曰：「大头竹笋作三桠，敢好后生无置家。敢好早禾无入米，敢好攀枝无晾花。」敢好者，言如此好也。其蛋家女，荡髻如吴下唱杨花者，曰绾髻。有谣曰：「清河绾髻春意闹，三十不嫁随意乐。江行水宿寄此生，摇橹唱歌桨过滘。」桨者，摇船也，亦双关之意。滘者，觉也。若此者不可枚举，皆以比兴为工，辞纤艳而情深，颇有风人之遗，而《采茶歌》尤善。

　　粤俗岁之正月，饰儿童为彩女，每队十二人，人持花篮.篮中然一宝灯，罩以绛纱。以絙为大圈，缘之踏歌，歌十二月采茶。有曰：「二月采茶茶发芽，姊妹双双去采茶。大姊采多妹采少，不论多少早还家。」有曰：「三月采茶是清明，娘在房中绣手巾。两头绣出茶花朵，中央绣出采茶人。」有曰：「四月采茶茶叶黄，三角田中使牛忙。使得牛来茶已老，采得茶来秧又黄.」是三章，则几于雅矣。

　　东莞岁朝贸食妪所唱歌头曲尾者，曰汤水歌。寻常瞽男女所唱，多用某记，其辞至数千言，有雅有俗，有贞有淫，随主人所命唱之，或以琵琶，秦子为节。儿童所唱以嬉者，曰山歌，亦曰歌仔，多为诗余音调，辞虽细碎，亦绝多妍丽之句。大抵粤音柔而直，颇近吴越，出于唇舌间，不清而浊，当为羽音。歌则清婉浏亮，纡徐布情，听者亦多感动。而风俗好歌，儿女子天机所触，虽未尝目接诗书，亦解白口唱和，自然合韵。说者谓粤歌始自榜人之女，其原辞不可解，以《楚辞》译之，如「山有木兮木有枝，心悦君兮君不如」，则绝类《离骚》也。粤固楚之南裔岂屈，宋流风，多洽于妇人女子欤？

　　潮人以土音唱南北曲者，曰潮州调.潮音似闽，多有声而无字，或一字而演为二三字。其歌轻婉，闽、广相半，中有无其字而独用声口相授。曹好之以为新调者，亦曰輋歌。农者每春时，妇子以数十计，往田插秧，一老挝大鼓，鼓声一通，羣歌竞作，弥日不绝，是曰秧歌。南雄之俗，岁正月，妇女设茶酒于月下，罩以竹箕，以青帕覆之，以一箸倒插箕上，左右二人摙之，作书问事吉凶，又画花样，谓之踏月姊。令未嫁幼女，且拜且唱，箕重时，神即来矣，谓之踏月歌。长乐妇女，中秋夕拜月，曰椓月姑，其歌曰月歌。蛋人亦喜唱歌，婚夕，两舟相合，男歌胜，则牵女衣过舟也。黎人会集，则使歌郎开场，每唱一句，以两指下上击鼓，听者齐鸣小锣和之。其鼓如两节竹，而腰小，涂五色漆，描金作杂花，以带悬系肩上。歌郎毕唱，歌姬乃徐徐唱，击鼓亦如歌郎。其歌大抵言男女之情，以乐神也。

　　刘继廷听采茶歌

　　刘继廷尝客衡山，曾卧听《采茶歌》，赏其音调，而于辞句懵如也。翌年又至，则于其土音虽不尽解，然领其意义者，十可三四。因之而叹古今人相去不甚远，村妇稚子口中之歌，而有十五国之章法。顾左右，无可与言，浩叹而止。

　　曼殊歌梁司农祝家园词

　　毛西河之姬曼殊，张姓，小字阿钱，顺天丰台卖花翁女也。幼慧，能效百鸟音，工针黹。稍长，白皙而妍，绾发作连环，名百环髻。西河以冷宦在京，益都冯文毅公溥助赀作合。婚之夕，陈其年检讨为之更名曼殊。既侍西河，学书度曲，不半载而能，最爱歌梁司农《祝家园词》。既而得奇疾，渐就羸弱，年二十四而殀，西河作别志书之砖，士大夫争以词挽吊.其病中尝绘小影，名《留视图》。

　　王心逸闻弦歌声

　　长山王心逸进士德昌，尝告淄川蒲留仙曰：「在都过市，闻弦歌声，观者如堵。近窥之，一少年曼声度曲，无乐器，惟以一指捺颊际，且捺且讴，听之铿铿，与弦索无异。」

　　旗亭歌洪昉思词

　　钱塘洪昉思太学升工乐府，宫商不差唇吻，旗亭画壁，往往歌之。所作乐府，有《长生殿传奇》及《天涯泪》、《四婵娟》杂剧。娶同里黄文僖公机孙女，亦谙音律。

　　老胡应声而歌

　　圣祖亲征准噶尔，师还，次归化城，躬自犒劳西路凯旋之师，辍膳享士，献厄鲁特之俘，弹筝笳，歌者毕集。有老胡善吹笳，工口辩，有胆，兼能汉语.因赐以酒，使奏技，遂应声歌曰：「雪花如血扑战袍，夺取黄河为马槽。灭我名王兮，虏我使歌，我欲走兮无骆驼。呜呼！黄河以北兮奈若何？呜呼！北斗以南兮奈若何？」遂伏地谢.圣祖大笑，赦之，遣还，俘中多人亦分别赦免。

　　王采薇按笛歌词

　　孙渊如夫人王采薇尝言，唐五代词，率可倚声，被之箫管。春余夜静，辄取李后主「帘外雨潺潺」词，按笛谱之，令渊如审听。至「流水落花春去也，天上人间」二句，闻者欷歔.其后渊如写采薇遗影，为《落花流水图》，以此。

　　舒铁云夜闻吴歌

　　舒铁云尝于舟夜闻吴歌，宋左彝有诗，因和之曰：「远采芙蓉夜渡江，橹声欵乃近船窗。来朝惊破扬州梦，定是吴娘水调腔。」

　　王粹士每醉必歌

　　常宁王粹士布衣全兴好饮，每饮必醉，醉必歌，歌之长短高下必协律，士大夫多仿为之。

　　番人善歌

　　台湾番社有歌，词简情远，纯然古代之歌诗体也。歌云：「我所思兮貌何美，梦寐辗转不可忘。我今深山去捕鹿，心旌飘摇独彷徨。只好捕鹿归来日，与卿相馈共举觞.」首尾写情，自在流出。

　　俍人善歌

</div>
    <div class="pagination">
<a href="清稗类钞_page313.html">上一页</a><span>...</span><a href="清稗类钞_page309.html">309</a><a href="清稗类钞_page310.html">310</a><a href="清稗类钞_page311.html">311</a><a href="清稗类钞_page312.html">312</a><a href="清稗类钞_page313.html">313</a><span class="current-page">314</span><a href="清稗类钞_page315.html">315</a><a href="清稗类钞_page316.html">316</a><a href="清稗类钞_page317.html">317</a><a href="清稗类钞_page318.html">318</a><a href="清稗类钞_page319.html">319</a><span>...</span><a href="清稗类钞_page315.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
