<!DOCTYPE html>
<html>
 <head>
  <meta charset="utf-8"/>
  <title>
   册府元龟 - 第 363 页/共 736 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   册府元龟 - 第 363 页/共 736 页
  </h1>
  <div class="content">
   李纾贞元初为吏部侍郎尝建议享武成王不当视文宣王用王者之礼。
    袁高为给事中贞元二年帝以关辅禄山兵戈之後百姓贫乏田畴荒秽诏诸道进耕牛时诸道观察使各选拣耕牛进贡委京兆府劝课民户勘责有地无牛百姓量其地著以牛均给之其田五十亩已下人不在给限高上疏论之圣慈所忧切在下有田不满十亩者是贫人请量三两家共给牛一头以济农事疏奏从之。
    陆贽为翰林学士贞元四年贽奏曰：学士私臣玄宗初令待诏内庭止於唱和诗赋文章而已诏告所出本中书舍人之职军兴之际促迫应务权令学士代之今朝野宁合归职分其命将相制诏请付中书行遣物议是之。
    韦贯之宪宗初为右补阙时杜佑为相子从郁为左补阙贯之崔群奏论宰相子不合为谏官寻降为左拾遗。又论遗补虽品不同皆是谏官父为宰相子为谏官。若政有得失不可使子论父乃改为秘书丞。
    穆质为给事中元和三年九月奏诸州府盐铁使巡院应决私盐使囚请州县同监决免有冤滥从之李渤为给事中元和中以旧制只日视事对群臣渤奏论曰：事君之义有犯无隐陈诚启天不必择辰今群臣敷奏乃候只日是毕岁臣下睹天颜献可否者能几何宪宗嘉之俄迁户部侍郎。
    李游穆宗时为谏议大夫理匦使长庆四年奏应进状人论事大者请分析闻奏次者请申中书门下小者请各牒诸司诸司。若处理不当复来投匦者即请具事繇闻奏如投匦人有欺诳责问得情状请本罪之外更加一等。又宝应元年六月敕如有告密人登时进状分付金吾留身待进止今缘匦院无械系之具忽虑凶暴之徒难以理制请勒安福门司领付金吾仗留身然後牒送御史台京兆府冀绝凶人喧竞从之渤。又以左右常侍职参规讽而循默无言论之曰：若设官不责其事不如罢之以省经费苟未能罢则请责职业。
    王敦史敬宗时为膳部员外郎宝历元年上言中外官寮准制封赠多请回授祖父母臣谨详古礼及国朝故事追赠出於鸿恩非繇臣下之求不系子孙之便开元新诏唯许宰相回赠於祖盖以宰相位高封赠崇极故许回授於义无妨近日常僚率援此例夫推让於祖在父则然改夺於朝为子何忍伏望宣付宰臣重与依注详议从之。
    崔元略为户部侍郎宝历二年奏曰：伏准贱役令内外六品已下官及京司诸色职掌人合免课役伏以设官之际大关是防给蠲之时不免逾滥至有因缘假冒多非本身臣自受此官已来无日而不见论请蠲牒必恐从兹不已天下无复有应役之人伏请自今以後应诸司见在官及准式合蠲免职掌人等并先於本司陈牒责保待本司牒到然後给符其前资官即请於都省陈状准前勘责事。若不实并准诈伪律论其孝子顺孙义夫节妇及割股奉亲比来州府悬免课役不繇所司覆请从今已後应有此色敕下後亦须先牒臣当司如不承户部文符其课役不在免限制可。
    宇文鼎为左司员外郎宝历二年奏户部尚书判度支胡证准两度敕赐爵司御率府录事参军文约各一级今月五日敕下尚书省伏以胡潜等先丁母忧犹未终制岂得公然食邑苟窃恩荣下避三年之丧冒受五等之爵有伤教义实败国风臣谬迹都曹职当综致兴物论不敢不举敕宇文鼎所奏胡潜等爵宜令所司落下胡证职在殷繁事或错误特宜释放司封本郎官委都省书罚。
    文宗太和三年十月御史台奏准敕差孟巡察米价其江西湖南地称沃壤所出常倍他州俾其通流实资巡察。若便空行文牒或虑远郡未委诏条今孟既下淮南即去洪潭不远伏望便令兼去洪潭可之仍令便道至浙西存恤。
    四年祠部上言当司准赦书节文缁黄之众蚕食生人规避王徭凋耗物力应诸州府度僧尼道士及创造寺观累有禁令尚或因循自今已後非别敕处分妄有奏请者委宪司弹奏量加贬责於百姓中苟避徭役冒为僧道所在长吏重为科禁者谨具起请条件如後准天宝八年十一月十八日敕诸州府僧尼籍帐等每十年一造永为常式者其诸州府近日因循都不申报省司无凭收管造籍起今已後诸州府僧尼已得度者勒本州府具法名俗姓乡贯户头所习经业及配住寺人数开顶分析籍帐送本司以明真伪。又将诸州府及京城应置方丈受戒僧尼身死及还俗者其告牒勒本寺纲维当日封送祠部其馀诸州府勒本州申送以凭注毁。又诸州府僧尼籍帐准元敕十年一造今五年一造。又天下僧尼冒名及非正度者缘经恩赦自太和三年十一月十八日敕前无凭追勘自今已後伏请切加禁断先度者具名申省省司各给牒知为凭入籍。又正度僧尼并勒於省司请告牒其僧尼童子自今已後不得令私度如有此色勒当寺纲维申报本管长吏其与剃头师长及专擅出家者当便科决勒还俗其纲维不申报十日已上勒停解便令出寺其所在长吏不为纠举者具名衔奏听进止。又诸州府及两京除旧寺破坏要修理外并不创建造寺仍请具每州县管寺几所每寺管僧尼几人并请具寺额僧尼名申省如有创造寺舍委本管长吏切加禁断其僧尼有不依典教兴贩经纪行船驾车擅离本寺於公衙论竞及在俗家夜结戒坛书符禁咒阴阳术数占相吉凶妄陈祸福既亏释教与俗无殊自今已後切加禁断如有此色委所在长吏量情科决使勒还俗其天下州府村坊佛堂普通私色兰。若义井等并请割属当州府寺收管。又伏准元和元年二月十日敕京城及诸州府寺观铜钟因有破损须更制造者请令州府申牒所司奏闻敕下许以本钟再铸不得更别添铜者其诸州府近日皆不守敕文擅有鼓铸自今已後并令申省臣等伏以当司公事废阙多年名额空存事皆去本因起请再举旧规比类参详依格可之。
    九年三月都省奏湖州百姓韩巨川及庾威男道彰进状称庾威缘定户左降及录事参军县令等黜责事敕付尚书省四品已上官集议议曰：定罪者必原其情议事者宜究其本庾威均税之法情实扰人顾其施为必有工拙工者何也。富户业广以资自庇产多税薄归於羸弱威能尽简并包者加籍取均困穷者蠲减取济税既顿异法亦稍严事归平一人无冤诉此所谓威之工也。其拙何也。五县土广人奸徵簿书即隐占居多简田苗即惊扰为虑散乱村野胥徒千人虽成功於己事之时而受弊於作法之始岂无他术用以周知竟此纷纭斯所谓威之拙也。大凡为郡止於四过一者私加公税二者逃失黎三者虐害平人四者富润私室庾威改张税额赋不加徵联绵歉灾人悉安业刑甚峻而下无屈禄不厚而赏无滥顾兹四者威无一焉而以扰人均税投荒黜远是使循常守故者得以称功革弊去奸者坐以招谴谁能自苦纳诸刑名观沮之风於斯何在官职黜削本自庾威罪既无名官吏所宜牵复台司所勘定税本谓有害於人事既无私理当免复。若因其案验举察细微以法吏合科条在众议须明本末郡人远诉益表事情幸遇圣明合从昭雪敕庾威定户意在均税台司推勘虑以扰人近者王授威循王传其连坐左迁录事参军杜膺及县令等六人并复本资官令狐楚为左仆射太和九年奏诸道新授方镇节度使等具帑抹带器仗就尚书省兵部参辞伏以军国异容古今定制。若不繇旧斯为改常未闻省阁之门忽入弓疑刀之器郑注外蒙恩宠内蓄凶狂首创奸谋将兴乱兆遂致王郭行馀之辈敢驱将吏直诣阙廷震惊乘舆骚动京国血溅朝路尸僵禁街史册未书人神共愤既往不咎而其源尚开前件事宜伏乞圣恩速令停罢如须参谢即具公服从之。
    归融为户部侍郎开成元年兼御史中丞湖南观察使卢周仁违敕进羡馀钱十万贯融奏曰：天下一家何非君土中外财赋皆陛下府库也。周仁辄陈小利妄设异端言南方火灾恐成灰烬进於京国姑犭旬私诚入财货以希恩待朝廷而何浅臣恐天下仿效以羡馀为名因缘刻剥生人受弊周仁请行重责以例藩方其所进钱请还湖南代贫下租税诏周仁所进於河阴院收贮以备水旱。
    李中敏为右谏议大夫充匦使开成三年中敏奏臣据旧例所有投匦进状及书策文章等皆先具副本呈匦使其有诡异难行不令进入臣寻简文案不见本敕所繇但云：贞元中奉宣恐是一时之事臣以为本置匦函每日从内将出日暮进入意者使冤滥无告有司不为申理者或论时政或陈利宜通其必达之路所以广聪明而虑幽枉。若使有司先具裁其可否即非重密其事俾壅塞自申於九重之意也。臣伏请自今已後所有人进状及封章等臣但为封状以进取舍可否断自中旨庶使名实在兹明置匦之本意从之。
    韦昭度昭宗时为左仆射时大顺元年十二月太康军屯晋州李克用遣中使韩归范还朝因上表诉冤言被贼臣张依倚朱全忠离间忠臣致削夺臣官爵朝廷欲令释憾下群臣议其可否昭度等议曰：赏恭罚否前圣之令猷含垢匿瑕百王之垂训是以雷解而羲文象德网开而汤化归仁用彼怀柔式存典范上自轩农之代下臻文武之朝罔不允治宽弘以流霈泽况国家当德宗守成之日宪宗致理之时车轨一同桑麻万里烛龙外野悉在梯航大鼠穷郊咸归正朔然犹王承宗拥兵镇冀诏范希朝讨之仍岁无功卒成赦宥而。又朱氵舀以幽州之众结田悦李纳王武俊之︹遣马燧等征之不克旋。又宽之以累圣之典模睿哲大朝之纪律文明非不欲励彼风驱快其电扫然。且考春秋之义稽郑楚之文或退而许平服而便舍存於旧史载彼新书李克用代汉︹宗阴山贵胄呼吸而风作气指麾而草树成形仰天指心誓献礻失訾之首伏欧血屡亲都护之营所谓为多上人自非穷来归我及陛下圣考懿宗皇帝之朝彭门失守亲驱骁卒首建殊功而先帝即位之初渚宫大扰复提义旅克静妖氛其後封豕长蛇荐食上国继以子朝之乱皆因重耳之盟保大朝之宗祧垂中兴於简册盖圣主之御天下也。有勋可书有绩可载宥过不忘於十代念功岂止於一时天高听卑请事斯语。且四海之内疮尤殷九贡之邦纲条未整昨者遽起岐之众寻已退还。又徵燕蓟之师仆闻内变出於饣襄馈失职资诽绝供致此投戈是乖借箸盖下计之未熟非圣谋之不臧傥宸断重新天机间出录兹诚款散彼师徒虚其念旧之怀待以如初之礼臣等所议实在於斯抑。又闻往者汉将赵充国欲因边境衰弱出兵击之是时魏相上书画陈利害。且曰：恃国家之大矜民人之众欲见威於敌者谓之骄兵兵骄者灭非但人事乃天道也。又曰：臣不知此兵何名者也。兵出无名事乃不成汉帝纳之竟罢其伐伏惟皇帝陛下鉴往古用师之难采列圣迁善之美恩加区宇信及豚鱼则臣等不胜恳愿况今汴魏尤难幽定方困纵遣之调发，岂能集事虚行号令以召寇雠将以剿人非惟辱国。且黠戛斯举勤王之众推效命之诚未能单骑独攻所望汉兵同力今兹数镇奔命不遑难致济师恐。又生事谕其渐当暑热非和戎旃悉力颁г遣还蕃部重荣陈五郡之卒益谨关防王珙振两河之雄更严旗鼓然後奖其上表哀以自陈录彼前劳责之後效徵神爵之往典还日逐之故封谕其已斥王恭不使更疑晋帝凡百臣子实切乃诚其克用在身官爵并请却还仍依前编属籍从之。
    ●卷四百七十五
    ○台省部　奏议第六
    後唐卢文纪为吏部侍郎天成元年十月丙戌奏一人御宇百职交修则四时无水旱之灾万国有乐康之咏顷属中原多事三纪不宁廉平因此而蔑闻赏罚繇兹而失序所以枭鸾并起骀骥难分有援助者至滥必容守孤贞者虽贤莫达遂使居官亻黾俯奉职因循惟思避事以偷安罔效辅时而济物伏惟皇帝陛下削平九有收复八承乾兴万代之基出震应千年之运栉沐风雨手足胼胝勤劳大集於圣功华夏毕归於睿略虽远柔迩伏咸知临照之鸿恩而旰食宵衣尚念生灵之久困累颁丝典访刍荛恐天灾之流行因皇风之壅隔臣不揆庸短辄冒宸聪臣请告谕内外文武臣僚凡守一官责其举职公清奉上勤恪为心每岁秋冬明定考较将相则希回御笔班行则悉委司存外则州牧县寮具以真虚比较傥闻共推异绩便宜特示甄酬如其众谓旷官固可明行黜责所冀免怀窃位俱效竭诚上则辅佐於大君下则专精於庶务高卑不滥功过无私官既清廉则民无愁叹劝课之方得所则生灵之赋乐输故可以进贤良退不肖安生聚仓箱使和气远孚德泽广被顾惟穹昊必降休祥永致太平伫期混一臣叨逢明圣谬列班行既奉德音合申所见疏下中书宰臣奏曰：卢文纪践履清华昭彰闻望行已每闻於端悫操心动绝於阿私以为将耸效官莫先较考欲明书於殿最冀显示於劝惩况将相两途尤为重委虑无报国最要闻天欲迂宸毫亲书常课诚有尘於圣德亦是责以佐君直道不欺忠规可尚至於所陈黜陟并叶规绳以此责成庶求良吏事无疑碍理可施行从之。
    李光宪为右散骑常侍天成元年十月乙巳明宗御中兴殿光宪奏将垂帝范在守於旧章欲叙彝伦合循於故典实大朝之理本盖有国之常规臣尝览列圣实录伏见建中元年正月五日敕旨应内外常参官上後三日举一人自代者编诸简册冀拔贤良是资教化之方以盛簪裾之列爰于近岁稍易旧规臣请明下敕文许行建中故事所冀簪缨在位咸怀举善之心或朴兴歌渐致得贤之美疏奏不报。
    张铸为起居舍人天成元年十月庚戌奏钦。若天道闻诸尧舜之朝敬授人时乃自殷周之代能消灾异而致福祥自兵兴以来多失本朝故事不拘典法有误修禳承前日月薄蚀百官皆合守司星象有差九重亦当避殿以明减损式示恭虔信守国经何亏圣德自此或乾象谪见凡关灾异请依故实令百官守司陛下御便殿常膳准令式遵行从之。
    萧希甫为佐谏议大夫知匦院天成元年十一月戊午奏臣切蒙擢任官忝谏司所职重难兼知匦院但有关於至理即欲合於无私冀竭丹诚仰礻卑元造臣伏见自同光元年十月九日先朝收下汴州後至今年四月一日已前兵革盛兴乱离斯极典章几坏刑政莫施每於纷扰之间甚有杀伤之苦非惟州县长吏或滥诛夷直至乡里居民互为残戮挟私怨公者公行白刃将快忿心怙强恃力者岂闻丹书惟欣得志掠妻女以转卖劫财货以平分如此之流应遍天下伏惟皇帝陛下荐恢帝载光启鸿图伏思自升下临御以来皇纲渐正有功者尽赏有罪者咸诛阃外将清朝中无事今则匦函已再修整欲具进呈必恐抬出外边施行已後远近披诉受状至多但虑京国诸司囚禁便忧填委则至上亏皇化有玷国风其次更虑勋贵亲贤或关对讼便烦谳议有碍刑书。若今事有臧否即便政移曲直以臣愚见欲自元年四月二十八日昧爽以前罪无轻重应大辟以下请一切释而不问庶得刑清俗泰国富民康咸钦不宰之功永奉维新之化敕旨丧乱之际不可以法行致理之初渐宜於刑措萧希甫官居谏省职本匦函虑黎民年有雠嫌致法寺愈烦谳议特塞纷争之路请申昧爽之朝言出忠诚事关理本载许论奏合议施行宜自天成元年四月二十八日已前罪无轻重一切不问其间已经勘穷推鞫者须见罪状其馀即依所奏。
    裴为礼部侍郎天成元年十一月戊辰奏方伯郡守之任与天朝分理疆土共养黎民委寄非轻古今所重亲人之职莫过於斯伏请起今後诸州刺史经三考方可替移使能理者尽展所能弊政者自彰其滥优劣既判黜陟可行则州县免迎新送故之劳朝廷得惠养除烦之理太平之道无易於斯敕旨有政声者就加恩泽弊政者不限考课替移。
    刘岳为吏部侍郎天成元年十一月甲戌奏凡在立朝悉是为臣之贵每蒙进秩咸知报上之忠奉敕命以迁固当感忭降纶言而褒饰或未捧观将使知宠陟之繇认训诰之旨必在各颁官诰令睹制词处列班以增光传子孙而永耀伏请自此凡有除转登朝官已上召至阁门宣赐在外则付本州使赐之敕旨朝官素有品秩不可一例颁宣文班三品已上丞郎给舍谏议武班大将军已上宜赐官诰旧例吏部出告身纳朱胶纸轴钱方给朝臣或亲旧者随即给付而官贫不办者但领敕牒而已丧乱之後因以为常朝臣多不出告身制下之後中书但收其制词编为敕甲本官多不见奖饰之词故岳有是奏敕旨不编颁得事体也。其後执政相与谋罢朱胶纸轴之例以为天下吏员无多除拜亦简官给胶轴之费岁不过数万国既赐以爵位而邀其胶纸之直是巨细不相称也。因奏覆凡中外官除拜并宣赐官诰然执政之议虽善盖令其始不科其终何者同光世至天成初官爵之命止于除授中外正员官其馀试陶贴号则宠激军中将较而已自长兴已来除授日多上至军中卒伍下迨州使镇戍畴昔书吏之流皆有银青言宪之号每岁给赐告身动盈数万非独尺纸之费虚销财力而。又常赐之道难以劝功以臣料终则知执政图治之非善也。作事谋始凡执政者慎图之。
    杨凝式为给事中天成元年十二月庚寅奏旧制台省在西京东都置留台留省及分司官属请依旧制於西京置留台省如本朝东都之制不报。
    是月庚戌御史台奏京城坊市士庶工商之家有婢仆自经投井非理物故者近年已来凡是死亡皆是台司左右巡举勘简验施行已久仍恐所差人吏及街市猾卒同於民家因事邀颉取索臣询访故事当司今有旧京往例凡京城臣庶之家死丧委府县简举军家委军巡商旅委户部然诸司简举後具事繇申台其间或枉滥情故台司访闻即行举勘如是文武两班官吏之家即是台司简举臣自今已後欲准故事以施行者兼左右巡使录到丧葬车舆格例比缘官品等差无官秩之家过为僭侈供应者固当刑责今则凡是葬仪动逾敕格但官中祗行简察在人情各尽孝思犭旬彼称家之心许便送终之礼。又难将孝子尽决严刑遂以供人例行书罚以助本司攴费兼缘设此防禁比为权豪违礼厚葬。若贫民薄敛不充无忧替礼书罚两京即是台司州府元无条例者敕旨今後两班文武及诸司官吏诸道商旅凡有丧亡即准台司所奏施行其坊市民庶军士之家凡有丧亡及婢仆非理物故依台司奏委府县军巡同简举仍不得纵其吏卒於物故之家妄有邀颉或恐暑月死柩难停。若待申闻简举纵无邀颉亦须经时日今後仰其家唤四邻简察无他故遂使埋葬具结罪文状报官或後别闻枉滥妄有保证官中访知勘结不实本户邻保量事科罪如闻诸道州府坊市死丧取分巡院简举颇致淹停人多流怨亦仰约京城事例处分所奏丧葬车舆格例今後据品秩之外如庶人丧葬宜令御史台差御史一员点简其赁行人如有违越据所犯科罪台司不得书罚徵扰行人交非宪纲事体。
    曹琛天成中为右拾遗上疏请百寮朔望入阁及五日内殿起居请许三署寺监轮次转对奏事从之李同为左拾遗天成二年正月奏三尺之法天下共之法一动摇民无所措是知爱育黎庶信及豚鱼既礼乐之中兴在刑罚之必中陛下初当治乱合肃化条请处分天下州使系囚逐旬咨长史亲自引虑使知罪真虚然後论之以法则狱无冤滞政治和平。
    李光纬为右拾遗天成二年三月奏自本朝应运以来陛下登极之後有赤心事主戮力勤王或代著军功身已沦没者乞褒崇官爵延赏子孙庶张开国之荣永保承家之庆兼内外重臣以下班行请许追封以彰孝道虽九泉之幽暗亦荷明时庶百辟之忠良同扶圣代。
    封翘为给事中天成二年四月戊子上言曰：臣闻立爱惟亲教民以睦实天朝之重事乃有国之通规是知维城为固本之资磐石作安宗之计所以兴隆鸿业保定皇家伏惟陛下天祚丕基日新圣德使九功之咸叙致百度以维贞坠典皆修遗文必举独於封建未睹宣行既尚抑於龙楼宜。且遵於麟趾乞命亲贤以资夹辅。
    周知微为吏部员外郎天成二年四月戊子上言窃睹近敕虑有官吏割剥下人许百姓陈告民之愚下罔认宸衷或捃摭纤微或受人驱驾事多凭虚足为乱有过者固合当辜诬罔者请议刑宪庶或知止免冫卖风化从之。
    李钅为户部尚书天成二年六月乙未上言请朝班自四品以上官各许荐令录两人五品六品官许荐簿尉两人使廉慎能名者同受爵赏贪婪害物者并坐刑书各举所知不蔽贤路奉敕兴国之方养民为本衣不可一岁不制食不可一日不充其或桑柘少而望衣充耒耜而求食足虽千尧万舜圣知神功不能致也。然则树疏禽少山广兽多百川浅则海不深万姓贫而国不富富庶之要根源可知故王者深居九重奄有四海不可家至而日见只在德盛而教尊千载一时古犹今也。李钅情专奉上务在任人藉官吏当才为国朝布化实以知人则哲惟帝其难肯举者可嘉堪举者可重必须爱而知其恶憎而知其善内举不避亲外举不避雠凡事无私何忧不理李钅所奏宜即施行其所举人仍於官告内显隶所举姓名赴任之後临事可观或有不公当累举主兼三品已上有旧谙行止堪充节度观察两使判官者亦各据才业上闻即当委任庶朝廷立制长施劝善之恩臣下推公永绝蔽贤之路。
    符蒙为右拾遗天成二年六月辛丑奏以五日转对无献替之风虚渎圣聪请罢之。
    梁文矩为左谏议大夫天成二年七月上言以军人百姓服装僭越为费耗之本请下令禁止。
    郑韬光为给事中天成二年八月庚辰上言以诸县力役人户多为州使影占或台省投名惟贫民客户在县应役例有不均之叹。且多侥亻幸之流请议禁止孔邈为吏部郎中天成二年八月庚辰上言曰：臣闻赏延於世实皇王体国之规立身扬名为人子承家之道苟推诚於忠孝必怀庆於子孙存没共瞻君亲是望伏自陛下中兴大业念旧录勋赏赐无时渥恩咸遍尚虑有奋身为国迹陨魂孤姓名不达於乾坤骨肉饥寒於道路不因诏书博访所在不与申闻伏乞特下外藩如有身殒王事忠节显彰军伍备闻恩泽未及者必令具录闻奏如有子孙便委所司齿录使父母有可依之地妻孥免无告之心如祗有孤遗亦便令救恤即已往者知皇恩不弃将来者罄臣节何疑楚师忘寒空凭念问周文葬骨唯示深仁冀於有道之朝不漏无垠之泽上先是已行诏命及览是奏促再行之。
    姚ダ为左散骑常侍天成二年九月上言伏以运当昭泰时属丰成金鸾已议於省方采仗将离於上国沿路供亿固有旧规况闻诏旨丁宁不许分外科率所在藩侯郡守竭力推忠奉迎颁备於贡输徵敛或及於黎庶伏望更加示谕免至烦劳使四海九州遐迩共闻於圣德千乘万骑经过不扰於疲民俾谐望幸之心以显来苏之义。
    王骞为刑部郎中天成二年十月上言请准建中旧敕文武参官及刺史上後三日举人自代。
    十一月吏部侍郎刘岳上言曰：伏以有国命官立朝务必资详谏以集事功窃见诸色词科多通籍向者先为列藩从事参佐可称次经三馆职名编修是著方居华秩始在彤逵近或虽有两任前衔未历一司公事莫申劳绩虚谓滞淹未。若委以亲人俾之及物粗闻善最然议陟迁免自难於漂流复有名於选仕伏乞特加搜采广察单平白身者授以佐僚历官者处之县令岁月俟当於制限班资擢在於朝行理契毓材事惟责实。
    卢咸雍为起居郎天成二年十二月上言以贼寇宵行逼胁村舍俾供食宿及当败露指引行程追禁经时虑妨农作望颁明敕俾得疏治从之。
    王钅羽为左拾遗天成三年二月上言曰：伏睹州县百姓早因危岁小寇连绵旧染成非习性难改逃刑网外作患民间起昼藏夜出之谋怀念恶堕农之志惟观得失但听灾危不虑严章当孤美化法缓则潜藏军旅法急则流散藩方条令难加网罗莫及是非同等曲直相参伏乞显示军门无招此辈永去未萌之咎当平不力之民从之。
    三月己巳给事中封翘上言曰：天地之经阴阳之数莫不上规帝道旁体物情傥国人偶有其咨嗟则时令必为之差忒如陛下英明御宇勤俭临朝推泣辜罪已之心行解网纳隍之道无偏无党宪章不滥於雷霆克宽克仁霈泽常均於雨露致君已及於尧舜勃兴寻并於禹汤则合灾星退於三移瑞日呈於五色焉有自冬彻腊启岁经春阴多蔽於长空滞雨频г於连日岂是未臻圣政不降灵休既难喻於玄穹须更增於隆德伏乞稍留圣念明下所司俾郊坛祠祭之仪簋馨香之料尤加精洁倍致敬恭罪非劫杀旋令疏放亡殁卿士希加赙赠农桑藉力之时务蠲大役禽鸟营巢之际禁断网罗恭祈十雨五风以卜千秋万岁诏付所司详酌施行。
    崔居俭为尚书左丞天成三年五月请於西京置分司官。
    六月戊子散骑常侍萧希甫奏以府州官吏不务守官咸思避事每睹微小刑狱皆以闻奏不惟有紊朝纲实恐淹延刑狱奉敕昔虞舜以恤刑安万国赖十六相熙帝图汉高以约法定八方致四百年享天禄故法无常则官有亻幸刑不滥则民无冤千古同风百王齐致况今朝廷致理中外同心近者无偏远者不间虑於听讼或有惠奸其频具奏闻所在不勤决断则诸道侯伯未至尽心两使宾僚亦非称职萧希甫位兼三事务赞万机更激藩方共礻卑庶政自此凡有争讼委随处官吏据罪详断如事有不可裁断者则结案闻奏。
    吕梦舒为谏议大夫天成三年七月上言近制令州使判官逐司引问狱囚恐屡变其情状请便案成虑之奉敕宜依。
    赵熙为起居郎天成三年八月戊寅上言曰：伏自陛下乘乾之後缵圣以来从谏如流求贤不倦遂令五日之内一度敷易百辟之间咸陈管见伏睹武班朝士皆大国贤臣或继委藩任或尽知民瘼或久谙师旅深知兵机或将相子孙或貔貅列士或衔命每推於专对或临戎尝立於殊功蕴器业而不敢自陈有筹画而无繇上奏方今蒸黎尚困兵革未销傥一言仰合於天心一事有资於军志可礻卑睿算便致小康抱材能者无愧於朝廷怀义勇者何惭於休运伏望令两班更互奏对。
    崔税为右补阙天成三年八月己亥上言曰：昔汉宣帝缵绍皇图勤恤民隐慎择循良之吏分居牧守之权其有政合廉平惠敷疲瘵小则降玺书而劳问大则锡侯爵以甄酬欲教化之久行故迁移之不遽伏惟陛下比糠大汉回复皇唐整百王隳紊之纲削四纪伤夷之弊永言致治实在审官刺史县令有能抚绥不必循拘考限明加奖激就进阶资如有课最渐高始终不易量其器业擢在朝廷自然有位之人咸思职分无为而治坐致时雍疏奏不报後为比部员外。
    闰八月癸卯朔散骑常侍萧希甫上言曰：臣闻天地助顺神理福谦既物性之得宜何灵心之致误伏惟陛下自统临四海勤恤万方每崇恭俭之风常布仁慈之德即合阴阳无爽灾眚不生百丰盈五兵息偃今乃川渎决溢水旱潜违必恐是调燮有乖祭祀未洁轸吾君宵旰之虑负陛下覆育之恩臣实痛心谁不抱愧伏乞特颁明诏下访有司询其销遣之方采彼妖祥之本应是前皇古帝往哲先贤或有违祠但存旧址在祀典者咸加严饰禀灵通者略尽修崇悉遵虔肃之诚无隳精祈之恳然後别宣长史侧听庶民稍关疾苦之繇须整抚循之策冀其昭感仰赞平。
    郑З为膳部郎中天成三年九月乙亥奏诸司诸使职掌人吏乘暖坐带银鱼席帽轻衣肥马参杂庭臣尊卑无别污染时风请下禁止帝嘉其事促行之中书覆为不可赵凤亟言於执政曰：此礼诚大不可不切为权吏所庇竟寝其事。
    是月丁酉吏部员外郎周知微上言曰：窃以唐有天下垂三百年圣帝明君览宏纲而御极忠臣贤佐法古道以赞时两汉以还历代罕比虽国有中否之数人无厌德之言果致陛下绍开中兴缵承大业将欲永光帝载而犹动守典刑伏见州县官僚被人论讼始行追取未辨是非称呼不去其官曹枷锁已拘於道路所以上无耻格下绝恭敬有玷盛明实骇观听此後凡有官绪可称所讼罪名未正伏请氐令监守皆在法司俟曲直销分即荷校无惮所贵坐法者知国章有节司刑者表守律无逾。
    孔昭序为给事中天成三年九月丁酉上言曰：伏见本朝仪制北省官为近侍之班遂异常参之礼所以百寮则曰：拜盖云：谢食北省官不赴廊冫食食於本署故常朝不拜况今耆旧皆目睹躬行伏望陛下顺考古道率由旧章正立朝之常规遵先王之定制。
    卢詹为中书舍人天成三年十月上言曰：歌称九德彰圣哲於一人国启四门睦臣宾於万宇伏惟陛下登临宸极统御寰区普天之来享来王率土之为臣为子所以西戎献款北国输诚五之蛮獠皆臻百越之梯航毕至华夷率服声教遐流窃见外国朝天诸藩到阙多於便殿引对中外不知既闻来自殊乡宜使观於盛事此後每有四夷入贡伏乞御於正殿列彼群臣立天仗於广廷临宸轩而端拱庶使边荒异俗向慕华风亦具礼乐威仪更显声明文物。
    何泽为吏部郎中天成四年二月上言昨问罪中山近镇有飞免力役之劳乞议蠲减。
    于峤为北部郎中知制诰天成四年四月丙午上章以两班有老病者咸绝其俸虑玷圣明请各授致仕官仍加锡赉以符尚齿之化。
    程逊为主客郎中知制诰天成四年四月丙辰上言曰：臣闻身体肤受之父母不敢毁伤所以乐正子春下堂伤足三月不出而有忧色民间多有割股上闻夭听者伏以尧代则共推虞舜孔门则首举曾参皆以至孝奉亲不闻割股肉疗疾或真有怀怙恃之感报劬劳之恩孝起因心痛忘遗体实行此事自是人子之常情不合鼓扇声名希г恤赉伏惟陛下道齐覆载孝治寰区渐致平全除矫妄乞愿明敕遍下诸州更有此色之人不令举奏所冀真诚者自彰孝感诈伪者免惑乡闾咸归朴素之风永布雍熙之化。
    孔庄为司门郎中天成四年五月上言曰：臣闻汉宣帝云：与朕共治天下者其惟良二千石乎！今国家每择郡牧惟赏军功虑於治民未尽其旨为人求瘼责在参佐则，庶几近理愿留天卷俾慎择焉。
    崔忄惠为左谏议大夫天成四年六月上言曰：臣伏见雒都顷当制葺之初荒凉至甚才通行迳遍是荆榛此际配人开耕便许为主或农或圃逾三十年近岁居人渐多里巷颇隘须增屋室宜正街坊都邑之制度既成华夏之观瞻益壮因循未改污浊增深窃惟旧制宫苑之侧不许停秽恶之物今以菜园相接宗庙祠宇公府民家秽气薰蒸甚非蠲洁请议条制俾四方则之。
    郭正封为考功员外郎天成四年八月癸卯奏中兴平定之初自数十年杂乱编民或为兵士所掠没为奴婢者既无特敕革无复从良遂令骨肉流离有伤王化敕旨晓喻天下诸军所掠生口有主识认并勒放归。
    是月乙丑左补阙杨途奏明公举事须合前规窃见京城之内尚有南州北州纵市井不可改移城池即宜废毁复见郡城旧墙多已摧塌不可使浩壤神京旁通绿野徘徊壁垒俯近皇居无复因循常宜修葺初光启末张全义为河南尹为蔡贼所攻乃於南市一方之地筑垒自固後延於市南。又筑嘉善坊为南城天复修都之际元未毁彻途之所奏颇事宜後为金部员外郎。
    任赞为左散骑常侍天成四年十月奏於郊天前有犯重罪合当极法者并令推鞫断遣无容开启亻幸门从之。
    十一月辛未左谏议大夫崔忄惠奏请止绝诸道州府不得进金玉鞍辔龙凤御衣其奏曰：凡在御前皆为法物供奉所自出自内司岂假外臣而有营造。若无禁止渐为通规一则乖国朝淳厚之风一则冒宪典防闲之制。
    是月壬辰刑部郎中周知微奏请藩方州郡皆令抄写法书每遇详刑须凭条格既无失入自绝衔冤王郁为右庶子天成四年十二月辛酉奏伏自广明辛丑之後天甲子以来官坏政荒因循未补此盖诸司灭丧人吏曹局亡失簿书至令官僚中有不知所掌之事者伏准文明元年四月十四日敕律令格式为政之本内外官员退食之暇各宜披览仍以当司令式书於厅事之壁俯仰观瞻使免遗忘虔寻兹制实系化源请下内外文武百司如本司阙令式者许就三馆抄六典内本司所掌名目各粉壁书写从之。
    张延雍长兴元年为谏议大夫七月奏请百官各遵前敕及举行令式中事。
    八月壬辰朔刑部郎中周知微奏近年关防商贾不凭司门公验关禁之设国有旧章请诸司举行之疏奏不报。
    孔崇弼为库部郎中长兴元年九月奏天下州县长吏每到任造得公廨什物罢任之时多事已有不系案牍此後请公廨什物明立文案不许乾没免致扰人。
    崔行为给事中长兴元年十一月壬戌奏当省给纳诸州铜鱼勘问本行令史状称内库每州有铜鱼八只一只大七只小两只右五只左其右铜鱼一只长留在内留一只在本州库逐季中报平安左鱼五只皆镌次第字号每新除刺史到任後即差人到当省请领左鱼当司覆奏内库次第出给左鱼一只当省责领分付到州集官吏取州库右鱼契合却差人送左鱼纳省如别除刺史州司。又请次第左鱼周而复始臣以州司差人请鱼往来须有烦费请此後新除刺史在京受命或经过都城者可令自牒当省请左鱼赍归本郡契合然後差人纳省所冀稍免烦劳从之。
    是月乙丑中书舍人封翘奏切见五日转对於事太繁所见或有短长不当空烦圣览请此後氐於入阁者依刑法待制官例次对同日比部员外郎知制诰崔税奏臣历观往代下及近朝既立纲维必择师友或取其德行彰著或取其学术精通待以优崇俾之规益斯亦前王之急务也。伏见陛下须宣典册封立亲贤盛礼既陈普天咸庆谅鸿基之永固岂麟趾以能歌伏愿陛下特诏有司遵行旧制慎求端士博访硕儒命以王官使同犹豫虽聪明天纵固不俟於切磋而孝敬日跻亦良由於辅导臣谬尘近侍无补盛时辄以刍荛上尘旒疏奏不纳。
    李崇遇为尚舍奉御长兴元年十一月辛未奏窃见文武百官一品已上薨谢者皆有赙赠自四品以下无例施行请特定事例以表无偏。
    王延为左补阙长兴元年十二月奏一县之内所管乡村而有割属镇务者转为烦扰益困生民请直属县司镇惟司贼盗从之。
    吕朋龟为度支员外郎长兴二年二月庚戌奏以恩赦中许追赠追封已及周岁有未沾恩命者乞赐施行敕旨宜令所司报在朝文武官员及诸道州府当制内有未г恩命者令供申文状到者旋即施行不得停滞。
    杨途为金部员外郎长兴元年三月辛亥奏但是古墓荒坟不计有主无主请下诸道州府严戒乡闾不得开发从之。
    正月甲寅尚书户部奏当司所管天下合贡方物法长兴元年三月定到七十馀州旧例冬至齐到正仗前点检至元日於殿前排列当司引进昨点检今年正仗前七十州所贡方物内五十七州正仗前至其馀二十州自正月至三月方到京师其江陵府所贡胎白鱼臣勘本道进奏官状称每年葛月裹造至正仗未堪供进固难及限犹虑其馀州未曾严加告谕不可便议刑名请行敕命约束如来年正仗前贡物不齐其本州录事参军及勾押官典量定殿罚。又棣州合进萝{艹摩}子本州称无本色折进价钱绢一匹伏以任土作贡必须产在封疆本色不供价钱何取兼恐顾兹名目广有科求其价绢请停敕旨江陵府胎白鱼许於限外供进馀依所奏。
    闰五月起居郎曹琛奏两班或请假归宁或染疾未捐才注班簿便住料钱敕旨有礼於君克勤於国为臣所重自古皆然其或合朝不朝即亏匪懈无病称病亦属自欺傥异下冰须资勿药卧疾非人情所欲归宁光孝治之朝曹琛所奏文武官请归宁准式假及实卧病者并许支给本官料钱宜依或有病不赴朝参故涉旷怠者慢於事君何以食禄如闻纠奏当责尤违。
    王澄为大理少卿长兴二年六月辛未奏曰：陛下御极以来大稔于此时无水旱岁有丰登所以民去农桑士思游惰或机巧以趋利或宴乐以弃时。且一夫不耕或受其饥一妇不织或受其寒者而况乡闾之内城郭之中竞削锥刀罔知本末或鼓舞於村落或讴歌於市廛繁有徒触类而长。若非禁止渐恐滋彰敕旨皇王之业寰海为家民不扰而自安事不紊而易治皆修远大以固雍熙朕自纂丕图每勤庶政民有耕耘之乐时无饥馑之灾然犹菲食如初宵衣。若旧内则仗前後左右外则委侯伯子男共削烦苛同除蠹弊康澄所奏机巧之事游惰之徒所在不无未能全断令仰诸道长吏详此晓示村巡游惰者劝以归农机巧者戒其越样此外或更有不利於民事并可严行止绝将使俗无奇伎野绝游为下有勤力之资在上无荡心之事ㄩ肆人和之际何禁讴谣村闾农隙之时无妨欢乐即须辩认奸恶不得分外搔扰人户所切者常轻徭薄赋不急敛暴徵民不劝而自勤财不营而自富况诸侯戮力列校尽忠皆是腹心总如鱼水将期混一永致和平。
    是月戊寅左散骑常侍郑韬光奏臣闻春秋《传》曰：将赏为之加膳将刑为之撤乐此明君之爱人也。伏乞下大理刑部两司凡经定罪之时结正之际遍览格律简验尽举敕文讨寻俾获罪者甘心受罚者无怨人知法有画一之义律无再易之文。
    卢损为左谏议大夫长兴二年十二月上封事三件先罪犯谴逐殁於遐方者请准南郊赦文并许归葬仍还旧秩处分凤翔山南已来长吏有两川界内人户任还乡里愿住者即加安抚前任节度使刺史防御等使请五日随例起居并从之。
    张昭远为都官员外郎知制诰长兴三年正月上疏曰：臣闻谏官进言御史持法实人君之耳目正邦国之纪纲自本朝以来尤重其任今之选授莫非端良。然则弹奏之间尚未申於才用使谏诤之道或未罄於箴规俾七人徒历於清华三院但循於资级考其志业孰测短长臣请依本朝故实许御史以法冠弹事谏官逐月给谏纸政事有所不便并许陈闻所冀履班行者不负於君亲有才业者自分於泾渭，庶几举职免有旷官从之。
    曹允为太常丞长兴三年七月奏使府郡牧例以随身仆使为中门代判通呈等名目极多皆恃势诛求不胜其弊伏请特行止绝如藩侯郡守不解书札请委本判官代押其职务监临请差本处衙院官吏庶得渐除逾滥兼使州奏荐判官多非才行，或以贿赂求进今後奏荐请令本人随表至京令所司批验卢华为刑部员外郎长兴四年奏臣窃以钦恤者圣人之大德畏慎者臣下之小心倘不怠於交修庶自叶於理道伏遇陛下静符玄化动修至仁八无幽枉之人四海有平之望但以人非诱劝事罕专精将欲仰副忧勤实赖再明条制伏见本朝故事凡内外官司有能辨雪冤狱活得人命者特书殊考非时命官多难已来此道渐废既隳赏典难得公心伏乞明降敕文显示中外自此不系正摄官吏能辨雪冤狱全活人命断割才讫旋具奏闻考较不虚时与超转如或滞留不具申奏及虚妄冀希恩泽其所任司长本判官并请重加殿罚。
    ●卷四百七十六
    ○台省部　奏议第七
    後唐李元龟末帝时为刑部郎中清泰元年上言以闻开成格凡贬降官本处春秋以存亡报省如没於贬所有骨肉许归葬如无骨肉本处便与埋葬乃下诏曰：李元龟官处法司次当候对以稍於时雪请特降於优恩初则以贬谪官亡殁外州乞容归葬次则以亡殁者儿孙绝嗣请本处瘗埋宜依所陈颁告诸道。
    周元枢为侍御史清泰元年陈十事其行者四诏曰：请再示赏罚提举县令事百里象雷之地一同制锦之人期在养民岂宜失职诸州观察使刺史严切提撕请牢笼俊。又搜访贤良况选部贡闱每年慎择尚虑贞廉之士愧趋躁竞之门诸道廉使更宜搜访请断无名率配委三司使省奏举行请止急徵暴赋况秋夏徵科自有常限宜令官吏不得逾违。
    清泰二年御史中丞卢损上言五事其一臣睹陛下勤俭为本宵旰是专日新之德继声时病之忧渐息事才达听言乃必行。若有隐於圣明必贻咎於阴责器小而诚难测海日下而但合倾心今欲晓谕中外臣寮载星登车端门待漏寅初开钥日出排班中兴殿庶事未通乞光降宣不坐冀视朝之制合古事君之礼得中匪懈之诚咸专未明之求外显其二曰臣闻食以时则百骸皆理失其言而驷马难追利便可行疏阔莫返况开阖之制出入须常。且贵贱而不分恃强壮而争进此後逐日早辰军人百姓马群放牧令两掖门出广列尊卑其三云：帝居皇宅法象太微取则皆自於上玄隳度无违於古道标正影端之语万世不逾从权就便之规一时难守臣见九衢巷陌已是渐微兆庶街坊未止侵占陛下仁恕在念约绝难行。且乞五凤楼南定鼎门北禁止搭扌朋篱圈笼树舍檐取土填街引渠秽路请指挥金吾军巡止绝其四桥号天津名实帝道人臣履历尚合兢趋牛车往来公然纵恣请止绝天津桥中道两头下关驾出即开两傍之路士庶往来其车牛并浮桥路来往其五朝廷所重名器为先叙礼乐道尊卑明贵贱伏见禁门之内人马出入极多臣请凡官员除将被袋马外其馀骑从并令於光政门外下马诏曰：听政不坐礼仪而合使先知牧马趋朝道路而宜令有异况民家占侵於御路固合条流牛车来往於天津宜须禁止卢损益深奉职言切为时详五件之封章俾四方之观政除光政门外下马一件续有处分馀并从之是年。又上言准天成二年二月敕每年进士合有闻喜宴春关宴并有司所出春关牒用绫纸并官给臣等以举人既成名第宴席所费属私况国用未充枉有劳费请依旧制不赐。又准天成元年七月及四年十二月敕应中外官除授不系品秩一例宣赐告身请依旧制合赐外各令自出绫纸。又准天成元年七月敕加每月十五日入ト罢五日起居臣等以中旬排仗有劳圣躬请只以月首入ト五日起居如旧。又天成元年八月敕除旨授令录皆令内殿辞谢臣等以令录卑微不可内廷展谢请依旧制正衙辞谢。又天成三年五月长兴二年七月敕许节度使带使相岁荐五人馀荐三人防御团练使二人臣惟州县员阙甚少。若容荐举则每年铨选可以注拟请特行革。又长兴二年八月敕州县簿尉判司差充军巡判官仍同一任自迩已来颇伤物论以为不当请行止绝依旧令衙前选任诏曰：令录之任总六曹之纠辖系百里之惨舒惠养吾民可以亲承顾问内殿辞谢可如旧制藩侯郡守荐人或谙公事或有裨益不可全阻许依天成敕带使相藩臣岁荐三人馀二人直属京州郡防御团练一人诸色官告举人春关冬集绫纸闻喜关宴所赐钱并仍旧官给馀并从之。
    刘鼎为吏部员外郎清泰二年上疏臣见建中元年正月敕中外文武臣寮授官上後三日举人自代事下中书如除官用人选所荐多者拟议多事已来此道久废今後乞复施行诏曰：设官分职为时主之敷恩推贤让能乃朝臣之盛事是以诗称伐木史载弹冠俾拔茅连茹之时见力行身之道刘鼎官居雉省立近龙墀因贡谠言请行故事欲使子皮举善终明子产之贤鲍叔让能不掩夷吾之略兼可以致同心协力表後己先人克扬《文子》之风免有展禽之叹举实公当便可施行情涉阿私理当比验。
    许逊为右拾遗清泰二年上疏曰：臣见上封事者多不关时政得失，或以事不合已，或以位未及人但欲虚鼓声名妄邀抽擢全非切当空事游词数件之中一无可取不惟荧惑圣听兼属侮慢朝纲今後请除两省官合上封事者其别班除论本司公事外请准太和二年敕轮转待制给事合司封奏大凡食禄之道本在致君不可独善一身归恶万乘惜暂时之逆耳贻他日之痛心事切三思理实不可其切要言者或君上情酒色志好畋游言动稍乖理须论诤职司其事合在谏官况陛下嗣位已来忧勤庶政鲜有过误无可陈论朝廷班外之宜职在御史台如有愆违御史弹纠其馀鞫狱自有法司事。若有违他自论奏此外越局言事并望寝停诏曰：上书言事谏署旧规各有所司岂宜越局。若思出於位理或侵官言匪尽忠徒欲沽於謇直词多率意实有望於指陈许逊所上封章请依近敕各司其事允叶旧章。
    李慎仪为考功员外郎清泰二年上言今春已来稍愆雨泽陛下念稼穑之重深宵旰之忧倍轸圣心遍走群望盈尺则告瑞於元朔如膏则润浃於暮春可卜丰穰动谐响应请天下凡祠宇有益於人者下本处常令修饰冀集洪休从之。
    子遘为刑部郎中清泰二年上言臣忝掌刑名合论法律臣见比年已来有前州县官或假侵官不量事体皆投匦乞官况大朝取士之门有举有选苟有长才茂器举选安敢滞留国家置匦之意本为诉冤士人乞官安得造次。又闾里浅识滥繇官路妄有求请不顾格律条章所司以陛下方开言路不敢是非典法是国家大经谁可析言轻议此後凡投匦上言乞官乱法者望下所繇法司勘验可否从之。
    张守吉为吏部员外郎清泰三年上封事伏睹两道兴兵所宜备虑臣恐京师天下州府所禁囚徒狱户不完凶徒多狡或逾垣破械结党连群或聚绿林或奔逆垒以此为患事状非轻臣望所禁重囚除恶逆放火杀人外可恕者量减本罪一等断遣兼州县近山泽人烟阔远处量令州县置铺警巡以防聚集诏曰：所奏除恶逆外降罪一等下大理寺详简疾速施行。
    晋梁文矩为吏部尚书天福二年七月奏臣伏奉敕牒令参详文武百官所进封事内宗正卿石光赞上章云：伏见荥阳县道左万石君庙本前汉大中大夫石奋之庙德行意绩备列前书乞降封崇俾光宗祖者切以万石君播盛德於汉朝立严祠於郑圃爰开圣绪永叶昌期石光赞所上公言备章职分深为允当望赐施行敕汉大中大夫石奋德盛轩裳道光简素享万虔休明之禄成一门忠孝之名彰茂实於前契隆兴於景运宗正卿石光赞特上章疏欲示封崇异表深源式昭丰祚宜赠太傅八月。又奏臣看详左拾遗任瑶所进封事切见唐庄宗朝宰臣豆卢革韦说洎历数朝累行宥典俱遂昭雪颇是分明。然则河南令豆卢南顿令韦涛因父配流遂停官爵况曾居郎署久在朝行，或以被茜袍，或以纡紫绶前後十迁岁历八奉赦书至於尝赦不原亦得乘时被宠况豆卢等唐少帝之时刑部已得雪牒便可却复旧官旋属伪廷却除宰子既尘墨绶须服荷衣敢望明朝特加殊泽切以任瑶所进封章请复豆卢等官序服色望中书商议敕豆卢等已经洗涤。又复官常俟著政能当行甄奖。
    曹国珍为吏部郎中天福三年十月隰州蒲县令窦温颜进策内一曰兵不可不战将不可不择每於月旦宜令教习楚庄立功而心惧晋文战胜而色忧居安虑危古之道也。此乃鸿图永固霸业弥芳详定官等以其徵引方拙未可奏闻国珍与其议以为可行乃上言曰：臣闻去华务实舍短从长片善不遗群材毕录切询古道宛是良图将隆讲武之规宜举训戎之典故左氏春秋传云：禁暴戢兵保大定功安民和众丰财此所以昭宣七德制服万邦。又云：春夏苗秋冬狩皆於农隙以讲武事此所谓聿战法俾耀军威。又云：三时务农一时讲武不教民战是谓弃之所请每月旦教习事伏乞宣驸马久军都指挥使简练驯阅甚为允当望赐施行敕习战讲武历代通规选士练兵其来旧制宜以每年农隙时讲武仍准令式处分。
    张恕为刑部郎中天福二年十月奏伏以革故从新方恢於圣运赦过宥罪继洽於君恩故泽布九天无所不及庆流万国无所不周伏惟皇帝义布幽明化均动植改秦隋之覆辙继周汉之昌图上简帝心荡荡方臻於寿域下符民欲熙熙将返於淳风弥宽含垢之情遐广推恩之道臣伏见去年闰十一月二十九日赦书节文应为廷贬降官未量移者与复资责授官亦与复资应徒流收管人并放还者。又睹今年八月二十五日德音节文应自创业已来降黜者并与放还枯鳞再泳朽木重芳是知弘贷之朝大举哀矜之典所有伪廷贬降官等虽经量移尽思归复每望天之泽常悬省责之心特冀圣慈更加念恤未敢希复序资品。且乞令放还乡闾所冀表明代之好生遂小人之怀土臣叨司刑典获奉赦条愿回解网之仁用广垂衣之化从之。
    殷鹏为起居郎天福二年十二月上言切闻司封格式内外文武臣寮才朝籍者无父母便与追封追赠父母在即未叙未封以臣所见诚为不可此则轻生者而重死者弃今人而录古人其荣何有其理安在。又云：父母在品秩及格者即与封其母不言其父便加邑号兼曰：大君遂令妻则旁。若无夫子则上。若无父，岂有父则贱而母则贵夫则卑而妻则尊。若谓其父未合加恩安得其母受赐。若谓以子便合从贵何得其父不先伏以父尊母卑天地之道尊无二上国家同体今母受封父无爵名教不顺莫大於兹臣伏乞自今後文武臣寮父母在其父已有官爵者即叙进资品以及格式，或不任禄仕即可授以致仕或同正官所贵得以叙封妻室即父母俱荣孝子无不逮之感闺门交映圣君覃庆赏之恩噫荷陛下孝治之风受陛下荣亲之禄者静而屈指不过数人陛下得以特议举行编为令式劝天下之为善令域中之望风自然见前代之阙文成我朝之盛典况唐明宗朝长兴元年德音内一节应在朝中外臣寮父母在并与加恩司封不行明制坚执前文傥布新恩兼合旧敕庶使事君事父常遵一体之规为子为臣不失两全之义臣。又闻司封令式内外臣寮官阶及五品已上者即封妻荫子固不分於清浊但祗言其品秩。且谏议大夫给事中中书舍人并是五品赞善大夫洗马中允奉御等亦是五品。若论朝廷之委任宰相之拟抡出入之阶资中外之瞻望则天壤相悬矣。及其叙封乃为一贯相氵公至此其理甚非而况北省为陛下侍从之臣南宫掌陛下弥纶之务宪台执陛下纪纲之司首冠群寮总为三署当职尤重责望非轻此则清列十年不遂显荣之愿彼则杂班两任便承封荫之恩事不均平理宜改革伏乞自今後应诸司官及五品已上者即依旧制施行应三署清望官及六品已上便与封荫清浊既异秩品宜仍下所司议为常式敕人子之道禄贵在於及亲王者之恩事必从於尊本应内外文武臣寮父母在如子品秩及格与加恩在朝行者父与致仕官母与叙封郡邑号其外四品已上节度团练防御使刺史父与致仕官其馀与同正官母与叙封郡邑号如内外官父已有致仕及同正官母已曾叙封子品高者更与加进半俸续议指挥如父有职官不在此限馀并准格文处分仍编令式永著常规。
    边光范为太府少卿天福三年三月上《书》曰：臣闻太宗有言曰：朕居深宫之中视听不能及远所委者惟都督刺史则知此官实系治乱本须得人臣窃见今之刺史或因缘世禄或贡奉家财或微立军功或但询官序实恐抚民寡术仰贪吏以无方以此牧民而望民安未可得也。特乞除此旧讹委其能吏将民病永召时和疏留中不出。
    李祥为中书舍人天福三年三月上疏曰：臣闻除旧布新故顺天而设教惟名与器不假人以树恩所以示县之至公所以仰朝廷之大柄今则既逄英主未革前踪是敢聊举一端轻尘四达酌其损益幸补埃伏睹南北两班内庭诸局或有不文不武非旧非勋论伎术则罔有所长语才行则罕闻其异但思月限以冒官常俾五细以在庭使四方而何则有虚华级仍荫私门{天水}荣更及於子孙禄利徒销於府库况今乃兴戎事久困生民因无用之官寮具员无阙计有限之财力帑藏正虚。若不去留空成耗蠹伏望略加澄汰稍辨幽明则支分或减於殷忧内外庶成於通济。又睹十年已来肆赦频降诸道职掌一例奖酬藩方不守於规程奏荐罔论其高下仆隶则动逾数百丝纶则皆示特恩所以仓场管钥之微人曹局简札之小吏至於伶伦贱类洒扫庸奴初命便假於贵阶银章青绶拜赐遽披於法服牙笏紫袍乃致贵贱不分宠荣滥被虽雷雨作解渥泽恐遗於万物而衣裳在笥贞规何法於百王此後或有溥恩应诸道职员除主兵将校外其衙前职列伏乞明示条章俾循事体节度州只许奏都押衙都虞候教练使客将孔目官及有朱记大将十人仍取上名支郡则只许荐都押衙都虞候孔目官其诸色人并委本道量转职次则得之者感恩有异受之者与众稍殊寰区仰天子之尊藩后知王泽之贵名器之重治乱是资伏惟皇帝陛下俯回宸览略愚衷勿为小善不行勿谓旧弊难改失之在渐谋之在初傥或因此留神自可触类而长宰臣奏李祥才光凤阁志奉龙图聪明有作诰之方名器无假人之理以兹留意爰具上章乃是大纲。且非小善既叶圣人之教可嘉君子之言所奏节度刺史州衙前职员等事望赐施行从之刘为驾部员外郎知杂事天福三年三月上言曰：藩侯郡牧仗钺分符系千里之惨舒行一方之威福自古选任须擢贤明近代统临为酬勋绩将邦域之生聚展将领之人情识分者附正营私黩货者严刑广取诸头剥削多赡爪牙自黄巢已来伪梁之後公署例皆隳坏编户悉是凋残，或不近边陲不屯师旅无城郭郡邑非控扼藩垣试任廉能。且权尝理逐年属州钱物每季申省区分支解有馀罄竭供进府库渐足黎庶稍苏纵有过愆亦施惩责言虽鄙近望赐施行疏留中不出。
    赵仁奇为司天少监天福三年五月上言曰：臣闻自古创业之君开基之主设官分职革故鼎新必有强名用为公器以诱英彦皆不徒然伏见近年酬赏在京诸指挥使皆遥授刺史得非朝廷以贵其地望优其禄利乎！臣以为大辂起推轮之始滥觞成方舟之流但恐滋深不可改易非创业制命之所宜也。今六军诸卫品秩皆高不用酬勋是成虚设遂使掌禁军者鄙朝之贵贪外任者无恋阙之心稍涉官邪徒费国用其六军诸卫官员伏望委宰臣约前唐故事依文班品第加以料钱自此後非有军功不可轻授名器无假中外迭居岂唯正於等威抑亦省於经费时下中书行之宰臣奏云：朝廷所设环卫此掌禁军久属从权骤难改制望令将来商议施行。
    赵远少帝时为刑部侍郎开运二年奏臣伏睹长兴四年五月二十三日敕州县官在任日有覆推刑狱公事雪得冤狱活人性命者准长兴元年二月二十一日南郊赦书节文便许非时参选特与超资注官仍赐章服者宜令诸道州府凡有雪活冤狱州县官等依元敕点检给付公凭本官自赍赴刑部投状委刑部据状追取本道雪活公案参验如事理合得元敕便仰给付优牒此盖道弘激劝务绝罔欺在酬奖以甚优期刑杀而无滥臣详元敕只言州县官员所许加恩未该内外职掌臣。又详前後请给优牒人等文案。若系雪冤屈本道寻合奏开例过五年十月本人方来论请须却寻追文案劳扰公方於事难明於理未当伏惟皇帝陛下体尧仁而御敷舜德以临民大阐化条克刑政旁询阙典用整弘纲功必赏而罪必诛善者进而能者劝起今後但能雪活冤狱不限在朝职司亦乞量加旌赏应关诸道州县官员雪活冤狱不虚委逐处长吏抄略指实案节先具奏闻所付本人凭由官满到京便於刑部投状不得隔越年岁方可论诉功劳庶内外以皆同使期程而有守广亭毒好生之道尽高低察狱之明者敕旨理冤申屈劳绩可加内职外官课最无异苟能雪活何吝甄酬宜先录公文直具奏闻或官满到阙投状无到隔年庶绝滥讹用分真伪宜依仍付所司。
    汉卢擢为右拾遗天福十二年转对奏曰：臣闻诗云：哀哀父母生我劬劳。又仲由云：树欲静而风不止子欲孝而亲不待皆以昊天所覆永报为难今陛下信及昆虫孝理天下漏泉之泽傥尚拘於常制过隙之恨诚何慰於孝思今请应在朝内外文武臣寮亡父亡母并请特与追赠追封既存没以知荣则寰区而荷德敕曰：卢擢忠勤奉职谠直立言贡以封章举其坠典详观弘益尤切叹嘉宜下所司并令举奏。
    乾元年诏尚书省集议内外臣寮父在母承子荫叙封追封合加太字否以闻尚书省奏议曰：今详前後敕条凡母皆太字存殁并同此即是父殁母存即叙封追封内加太字母殁追封亦加太字故云：存殁并同。若是父在据敕格无载为母加太字处。若以妻近敕因子贵与父命官父自有官则妻从夫品可以封妻父在不合以其子加母太字。若虽有因子之官其品尚卑未得荫妻亦不合用子荫之限从之。
    麻麟乾元年为水部郎中上言臣闻汉朝除吏苟称其职不数迁移自先朝开国已来牧守多酬勋旧以宠劳臣窃见晋朝除刺史或数月骤替或一岁即移不惟送故迎新转成烦扰其次廉能者未暇施政贪浊者转急诛求以臣愚管望朝廷立定年限观其考课以议转迁。
    吕咸休为给事中乾元年上言臣见前朝闽浙入贡物色下船之後官差脚乘搬送到京臣悉谙知害民尤甚比来贡奉自是勤王差扰贫民贡之何益以臣管见凡此数处贡物并令自出脚乘不困贫民於理无爽。
    王易乾二年为尚书左丞上言尚书省名曰：中台素称会府列曹令式废坠多年两辖纪纲隳紊积岁或因贡一时之浅见破千载之通规遂俾廨宇类乎！衡门官位等乎！虚器。若以从权改易应变弛张。又未见国富时康家给民足礼记曰：以旧防为无所用而坏之者必有水败以旧礼为无所用而去之者必有乱患伏惟陛下守文继统宰辅戮力致君立太平之基创无穷之业其尚书省二十四司公事望准令式积渐施行所有唐末艰难已来权立名目请皆停罢即守官有视事之方为吏无虚名之役。
    于德辰为兵部侍郎乾二年上封九事其一文武两班有年深不迁官不改服色者或遭丧阕而不追者今遇圣朝幸均渥泽其二每年贡举人数极多登科者少伏恐淹滞贤能乞量增所放人数其三潭郡茶货只至襄州客旅并不北来请三司差清强官於襄州自立茶务税买茶足以赡国其四湖南见食岭南盐请置官纲於湖南立务权卖其五文武两班差使出入所令部辖济者聊加酬奖其六河朔缘边豪侠丁壮能抵拒契丹斗战者官中访闻擢用其七臣伏见官禁牛皮条流太重每请甲科合要皮请量於地亩上配纳。若民间牛死损亦从许货卖其皮价不得过钱五百其八昨山陵宜仗一行道路人户配米者未纳已纳并请放免其九西道行营立功将卒早宜赏劳不报。
    梁文赞为户部员外郎乾二年上言臣窃见诸道州府力及人户广置田园不勤耕稼唯为兴利以事末游臣虑因循以成渐染请量为条教以塞源流臣请在处官吏搜求此色户民令出代耕钱纳官以督农务。
  </div>
  <div class="pagination">
   <a href="册府元龟_page362.html">
    上一页
   </a>
   <span>
    ...
   </span>
   <a href="册府元龟_page358.html">
    358
   </a>
   <a href="册府元龟_page359.html">
    359
   </a>
   <a href="册府元龟_page360.html">
    360
   </a>
   <a href="册府元龟_page361.html">
    361
   </a>
   <a href="册府元龟_page362.html">
    362
   </a>
   <span class="current-page">
    363
   </span>
   <a href="册府元龟_page364.html">
    364
   </a>
   <a href="册府元龟_page365.html">
    365
   </a>
   <a href="册府元龟_page366.html">
    366
   </a>
   <a href="册府元龟_page367.html">
    367
   </a>
   <a href="册府元龟_page368.html">
    368
   </a>
   <span>
    ...
   </span>
   <a href="册府元龟_page364.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
