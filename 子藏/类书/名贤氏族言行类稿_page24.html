<!DOCTYPE html>
<html>
<head>
    <meta charset="UTF-8">
    <title>名贤氏族言行类稿 - 第 24 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名贤氏族言行类稿 - 第 24 页/共 81 页</h1>
    <div class="content">　　史记樊哙沛人也项羽目曰壮士排闼见髙帝　封舞阳侯　愿得十万众横行匈奴【季布传】
　　后汉樊重世善农稼赀至巨万而赈赡宗族恩加乡闾年八十余合素所假贷人数百万遗令焚削文契子宏字靡卿封寿张侯不求茍进常以前世贵戚为戒宗族感其化子鯈尝删定春秋章句世号樊侯学
　　樊凖字幼陵少励志行脩儒术补尚书郎　上疏劝兴儒学拜钜鹿太守外御防虏内抚百姓郡境以安
　　酷吏樊字仲华拜天水太守政严猛道不拾遗樊英字季齐隠于壶山之阳顺帝防书偹礼纁徴之樊志张南郑人博学多通隠身不仕
　　南史樊毅字智烈家本将门少习武善骑射累迁为防军将军　弟猛字智武俶傥有干略胆气过人青溪之战卒平侯景　后为左卫将军
　　北史樊子鹄代郡人仕魏兼尚书行台政有威信　为殷州刺史嵗旱乃劝有粟家分济贫者亦遣多种二麦州内获安
　　樊子盖字华宗仕隋为武威太守以善政闻炀帝曰人道公清定如此否谢曰臣安敢清止是小心不纳贿耳乃赐口味百余斛子盖曰愿奉丹陛帝曰公侍朕则一人而已委以四方则万人之敌也　后陪宴积翠池帝亲以金杯属子盖酒曰良算嘉谋公后动即以此杯赐公用为永年之瑞
　　樊深字文深事继母甚谨讲习五经昼夜不倦　习天文算厯之术儒者推其博物　除国子博士
　　文苑樊逊字孝谦専心典籍举秀才为第一杨愔曰文章成就莫过樊孝谦　为员外将军
　　循吏樊叔畧仕隋为汴州刺吏甚有声称迁相州刺史政为第一玺书褒美颁示天下百姓语曰智无穷清乡公上下正樊安定【封淸乡安定公】徴拜司农卿
　　唐樊泽字安时河中人举贤良方正次潼闗雨淖困不能前有熊执易者同舍逆旅哀之辍所乗马倾褚以济自罢所举是嵗泽上第擢左补阙有武力喜兵法议者谓有将帅器召对延英徳宗叹其论兵与我意合迁山南东道节度使每射诸将惮其材武数与李希烈确擒剽将张嘉瑜杜文朝等取唐隋二州　子宗师字绍述元和三年擢军谋宏逺科歴绵州刺史徙绛州治有绩　家饶于财散施姻旧妻子告不给宗师笑不答力学多通解着春秋传魁纪公樊子凡百余篇韩愈称论议平正有经据尝荐其材
　　元【二百七十】
　　姓纂左传卫大夫元咺之后其先食采于元因氏焉今元城是也其后子孙无闻　河阳洛阳县后魏书官氏志曰拓跋氏改为元氏自云黄帝子昌意之后居北土代为鲜卑君长宋书云李陵之后昌意三十九代至昭成帝什翼健始号代王都云中道武改号魏即尊号孝文帝都洛阳改为元氏十一代十五帝一百六十一年
　　北史元景安沈敏有干局妙闲驰骋有容则每梁使至恒对客骑射见者称善　除豫州刺史人物安之
　　元文遥字徳逺敏慧夙成仕齐授中书舍人宣文武号令杨遵彦云堪解穰侯印者必在斯人　迁左仆射性和厚与物无竞　子行恭美姿貌兼俊才位中书舍人
　　元定字愿安内沈审外刚毅累从周文征伐诸将称其长者　拜岷州刺史威恩兼济甚得羌豪之情
　　元谐洛阳人家世贵盛以军功累迁大将军　拜宁州刺史颇有威惠　性刚愎不能取媚于左右尝言于隋文曰臣一心事主不淟取人意
　　元胄少英果多武艺有不可犯之色仕隋迁右卫大将军素有威名拜灵州总管北夷甚惮焉
　　元岩字君山刚鲠有器局以名节自许仕隋拜兵部尚书每有奏议侃然正色廷争面折无所回避上及公卿皆敬惮之
　　元寿字长寿在隋为基州刺史有公亷称入为太府少卿
　　唐元结后魏常山王遵十五代孙父延祖调舂陵丞辄弃官去安禄山反召结戒曰而曹逢世多故不得自安山林勉树名节无近羞辱云卒门人諡曰太先生结少不羁十七乃折节向学事元徳秀天宝间举
　　进士阳浚见其文曰一第慁子耳擢上第复举制科防天下乱沈浮人间苏源明见肃宗荐结可用召诣京师上时议三篇帝悦曰卿能破朕忧　史思明乱结建言贼鋭不可与争宜折以谋帝善之因命发宛叶军挫贼南锋结屯泌阳守险全十五城荆南吕諲请益兵拒贼结佐諲府又参山南东道来瑱府时有父母随子在军者结説瑱曰孝而仁者可与言忠信而勇者可以全义渠有责其忠信义勇而不劝之孝慈耶将士父母冝给以衣食则义有所存矣瑱纳之瑱诛结摄领府事防代宗立固辞丐侍亲归樊上授著作郎益著书作自释曰河南元氏望也结元子名也次山结字也出业载国史世系在家谍少居商余山着元子十篇故以元子为称天下兵兴逃乱入猗玗洞始称猗玗子后家瀼滨乃自称浪士及有官人以为浪者亦漫为官乎呼为漫郎既客樊上漫遂显樊左右皆渔者少长相戏更曰聱叟彼谓以聱者为其不相从听不相钩加带笭箵而尽船独聱齖而挥车酒徒得此又曰公之漫其犹聱乎公守著作不带笭箵乎又漫浪于人间得非聱齖乎公漫乆矣可以漫为叟乆之拜道州刺史为民营舍给田免徭役流亡归者万余进授容管经略使身谕蛮豪绥定八州民乐其教至立石颂徳【结屋浯溪之上亭曰唐亭台曰峿台歌颂大业刻中兴颂于崖上】
　　元载字公辅凤翔人嗜学工属文天宝初诏举明庄老列文四子学者载策入髙第至徳初为度支郎中占奏辨给肃宗异之　后籍其家钟乳五百两胡椒八百石他物称是东坡诗云何元相国万钟不满欲胡椒铢两多安用八百斛以此杀其身何翅抵鹊玉
　　元稹字防之河南人九嵗工属文十五擢明经判入等元和元年举制科对防第一拜左拾遗性敏鋭遇事辄举陈西北边事宪宗悦召问得失　元和末召拜膳部员外郎稹尤长于诗与白居易名相埓天下讽号元和体宫中呼为元才子　在越时辟窦巩巩工为诗与之酬和故镜湖秦望之竒益传时号兰亭絶唱　稹始言事峭直欲以立名中见斥废十年信道不坚乃防所守
　　元徳秀字紫芝河南人质厚少縁饰少孤事母孝举进士不忍去左右自负母入京师既擢第母亡庐墓侧食不盐酪借无茵席服除以窭困调南和尉有惠政不肯婚人以为不可絶嗣答曰兄有子先人得祀吾何娶为　家苦贫求为鲁山令宗在东都酺五凤楼下命三百里县令刺史各以声乐集河内太守辇优伎数百徳秀惟乐工数十人聮袂歌于蒍于【于蔿于徳秀所为歌也】帝叹曰贤人之言哉徳秀益知名所得奉禄悉衣食人之孤遗嵗满笥余一缣驾柴车去　爱陆浑佳山水乃定居不为墙垣扄钥家无仆妾弹琴以自娱善文辞作足士赋以况房琯叹曰见紫芝眉宇使人名利之心都尽苏源明常语人曰吾不幸生衰俗所不耻者识元紫芝也　天宝十三年病卒　家惟枕履箪瓢而已　族弟结哭之恸或曰子哭过哀礼欤结曰若知礼之过而不知情之至大夫弱无固性无専老无在死无余人情所耽溺喜爱可恶者大夫无之生六十年未尝识女色视锦绣未尝求足茍辞佚色未尝有十亩之地十尺之舍十嵗之僮未尝完布帛而衣具五味而飡吾哀之以戒荒淫贪佞绮纨粱肉之徒耳　李华兄事徳秀及卒諡文行先生天下髙其行不名谓之元鲁山　三贤谓元徳秀刘迅萧颖士也
　　元澹字行冲以字行博学通故训及进士第狄仁杰器之尝谓仁杰曰闻下之事上譬富家储积以自资也门下充防味者多矣愿以小人备一药石可乎仁杰笑曰君正吾药笼中物不可一日无也授太常少卿以系出拓拔恨史无编年乃撰魏典三十篇事详文约学者尚之卒赠礼书
　　元万顷从李勣征髙丽管书记为郭待封作离合诗遗李勣　草檄让髙丽曰不知守鸭緑之险投万顷岭外防赦还为著作郎　召诸儒论撰禁中万顷与选凡撰列女传臣轨百僚新戒乐书等九千余篇至朝廷疑议表疏皆宻使防处以分宰相权故时谓北门学士　万顷孙正与弟及父询倩俱遇史思明之祸事平诏録仗节十一姓而正为冠赠秘书少监以其子义方为防军
　　五代元行钦幽州人也为刘守光禆将守光使行钦募兵云间是时明宗掠地山北与行钦相距广边军凡八战明宗七射中行钦行钦拔矢而战亦射明宗中股行钦屡败乃降明宗抚其背而饮以酒曰壮士也因养以为子庄宗已下魏益选骁将自衞闻行钦趫勇取之赐姓名曰李绍荣庄宗好战而轻敌与梁军战潘张军败而溃庄宗得三四骑驰去梁兵数百追及攅矟围之行钦望其旗而识之驰一骑奋剑断其二矛斩首一级梁兵解去庄宗还营持行钦泣曰富贵与卿共之拜忻州刺史迁武徳军节度使
　　宋朝元绛字厚之杭州钱塘人也举进士为著作郎知靖海县江淮制置使　侬智髙反岭南而宿军邕州嵗漕不足以绛直集贤院为广东转运使建濒江水砦数千以待逋冦缮治十五城楼堞器械皆备军食有余以功迁工部侍郎召为盐铁副使擢天章阁待制知郓州召为翰林学士　工于文辞名流皆推许之拜防知政事卒諡章简
　　源【二百七十一】
　　姓纂后魏同出代北其先圣武帝诘汾长子疋孤七代孙秃髪傉檀生贺归后魏至太尉封陇西王魏太武曰卿与朕同源可为源氏贺生懐
　　北史源贺西平乐都人秃髪傉檀之子后奔魏伟容貌善风仪太武素闻其名及见器其机辩为前锋大将善抚士卒有料敌制胜之谋拜殿中尚书出为冀州刺史鞫狱以情徭役简省清约寛裕甚得人心时考殿最贺政为上防赐衣服器物班宣天下后徴拜太尉　子怀谦恭寛雅有大度为雍州刺史清俭有惠政后为使持节巡行赈给贫乏存恤有方怀朔镇将元尼须与懐有旧贪秽狼藉置酒请懐懐曰今日之集乃是故人饮酒之坐非鞫狱之所明日公庭始为使人检镇将罪状之地既而表劾之　懐性寛简不喜烦碎常曰为贵人当举纲维何必事事详细辟如为屋但外望髙显楹栋平正基壁完牢足矣斧斤不平斵削不宻非屋之病也　子子邕字灵和迁夏州刺史　弟子参字灵顺録前后征讨功封临颍县侯子彪字文宗学涉机警少有名誉仕齐迁泾州刺
　　史以恩信待物甚得边境之和
　　源师字践言明辨有识悟尤以吏事自许仕隋累迁尚书左丞以明干著称拜大理少卿
　　源雄字世略少寛厚美姿容以平陈功进位上柱国唐源乾曜相州人第进士迁谏议大夫景云后公卿百官上已九日废射礼乾曜请以大射不可废开元四年拜黄门侍郎同平章事留守京师治尚寛简人安之居三年政如始至八年复为黄门侍郎位侍中建言大臣子并求京职俊乂率补外官非平施之道请出三息补外以示自近始诏美之　歴官清慎恪敏得名为相十年务为寛平　族孙光裕亦有名居官号清愿抚诸弟友义为中书舍人后任郑州为世良吏　子洧以雍睦保家士友推之
　　言【二百七十二】
　　姓纂仲尼弟子言偃之后
　　史记言偃字子游吴人　论语子游为武城宰　子之武城闻弦歌之声　家语先成其虑及事而用之故动则不妄是言偃之行也
　　原【二百七十三】
　　姓纂周文王第十六子原侯之后封在河内子孙氏焉周有原庄公襄公原伯鲁畿内诸侯也鲁人原壤陈有原仲晋有原轸亦为原氏也　鲁郡兖州今有原氏仲尼弟子原宪之后
　　左传桓公五年王以诸侯伐郑郑原繁以中军奉公为鱼丽之陈
　　僖公二十八年晋原轸将中军胥臣佐下军上徳也宣公十二年晋原縠宋华椒同盟于清丘
　　史记原宪字子思问耻于孔子　克伐怨欲不行焉家语曰原宪衣弊衣冠衎然有自得之志子贡曰如之何病也宪曰吾闻无财者之谓贫学道不能行之谓病吾贫也非病也
　　原亢籍孔子弟子家语曰名抗字籍
　　前汉游侠原涉字巨先父为南阳太守死官赋敛送葬皆千万以上涉让还之行防家庐墓三年由是显名京师扶风谒请为议曹衣冠慕之辐凑　举能治剧为谷口令谷口闻其名不言而治




　　名贤氏族言行类稿卷十三
<子部,类书类,名贤氏族言行类稿>
　　钦定四库全书
　　名贤氏族言行类稿卷十四
　　宋　章定　撰
　　孙【二百七十四】
　　姓纂周文王第八子康叔封于卫至武公子惠孙曽耳为卫上卿因氏焉
　　左传桓公七年卫使孙良夫来盟始通且谋防晋也襄公二十六年孙文子在戚孙嘉聘于齐孙襄居守六月公防于澶渊以讨卫疆戚田取卫西鄙懿氏六十以与孙氏
　　新序孙叔敖见两头蛇杀而埋之归曰闻见两头蛇者死恐他人见之杀而埋之矣其母曰有恩徳者天报以福长为楚令尹未治而国人信其仁也　虞丘子辞位而进孙叔敖叔敖相楚庄王卒以伯
　　史记孙武子者齐人也斩吴王爱姫以行军法　阖庐以为将西破强楚入郢北威齐晋显名诸侯孙子与有力焉　着兵法十三篇
　　孙膑孙武之后齐威王问兵法遂以为师　用减灶之法以破魏军杀厐防以此名显天下世传其兵法
　　循吏孙叔敖楚之处士为楚相三得相不喜三去相不悔
　　前汉孙宝字子严颍川鄢陵人御史大夫张忠辟为属欲令授子经宝自劾去后署宝主簿宝徙舍祭灶请比隣忠使问宝今两府髙士俗不为主簿子甚悦何也宝曰髙士不为主簿而大夫若以宝为可一府莫言非也安得独自髙忠惭荐宝经明质直宜备近臣为谏大夫
　　后汉孙期字仲彧少习易尚书　事母至孝里落化其仁让　黄巾贼过期里陌相约不犯孙先生舍
　　孙堪字子穉明经学有志操一毫未尝取于人以节介气勇自行仕郡县公正亷洁奉禄不及妻子
　　魏志孙礼字徳达凡临七郡五州皆有威信　后为司校尉迁司空
　　蜀志孙干字公祐为秉忠将军　雍容风议见礼于世吴志孙坚字文台子防字伯符　权字仲谋　权少子亮字子明　休字子烈　皓字元宗权之孙也　登字子髙　虑字子智　和字子孝　霸字子威　奋字子
　　晋书孙铄字巨邺为尚书郎在职驳议十有余事为当时所称
　　孙楚字子荆才藻卓絶爽迈不羣迁佐著作郎　为冯翊太守　少时欲隠居漱石枕流　三子众洵纂纂子统绰并知名　统字承公为鄞令　绰字兴公作天台赋掷地作金石声　与习凿齿共行绰在前曰沙之汰之瓦石在后凿齿曰簸之飏之糠粃在前　除著作佐郎太学博士转永嘉太守又为廷尉卿　少以文才垂称文士绰为其冠　统绰棣华秀发名显中兴
　　孙旂字伯旂察孝亷累迁为兖州刺史　弟尹字文旂歴陈留阳平太守
　　孙惠字徳施口讷好学有才识东海王越以为军谘祭酒每造书檄或驿马催之应命立成皆有文采
　　孙盛字安国起家佐著作郎以家贫亲老求为小邑出补浏阳令　转防军　补长沙太守颇营资货部从事察知服其髙名而不劾之
　　孙晷字文度每独处幽闇之中容止瞻望未尝倾邪闻人之善欣若有得见人饥寒并周赡之
　　隠逸孙登字公和好读易抚一弦琴见者皆亲乐之虞潭母孙氏恭顺贞和甚有妇徳夫亡誓不改节潭始自幼童便训以忠义　諡曰定夫人
　　南史孙惠素仕齐为少府卿性至孝　吏才疆济而临事清刻
　　孙庆字季髙卢循之难武帝曰非卿不能破其窟穴即遣季髙泛海袭畨禺拔之
　　孙玚字徳琏少倜傥好谋畧歴祠部尚书陈后主频幸其宅赋诗述勲徳之美　事亲以孝闻　有财散之亲友及卒后主为题铭后四十字时论以为荣
　　孙谦字长逊东莞人为句容令清慎彊记县人号为神明齐初为钱唐令御烦以简狱无系囚　为零陵太守年已衰老犹强力为政吏人安之　为郡县常勤劝课农桑务尽地利　从子亷字思约便辟巧宦为晋吴兴太守处官平直以善政称武帝尝曰东莞二孙谦亷而已
　　孙抱为延陵令善吏职髙爽诣之了无故人之怀髙爽取笔书县鼓云徒有八尺围腹无一寸肠面皮如许厚受打讵未央
　　文学孙诜字休羣爱文尤赏泉石卒御史中丞
　　孝义孙法宗吴兴人也　又孙棘彭城人也
　　孝义孙淡事母至孝母疾不眠食以差为期　齐时蠲表门闾
　　北史孙绍字世庆仕魏为中书侍郎性抗直每上封事常至恳切不惮犯忤
　　孙腾字龙雀少质直明解吏事　齐神武引置魏朝寄以心腹　位至太傅
　　孙搴字彦举齐神武命作檄文援笔立就其文甚美神武大悦即署相府主簿専典文笔及卒神武曰折吾右臂
　　孙惠蔚举孝亷对防为中书博士后为著作郎才非文史无所撰著迁国子祭酒秘书监　魏初儒生寒宦惠蔚最为显达
　　孙灵晖三礼三传皆通宗防　举秀才射防髙第仕齐至国子博士　子万寿字仙期博涉经史善属文卒大理司直
　　节义孙道登彭城人为梁将韦休所虏不屈
　　唐孙伏伽贝州人武徳初上言三事帝大悦即诏周隋之晩忠臣结舌伏伽至诚慷慨据义恳切以伏伽为治书侍御史初帝受禅伏伽最先谏帝语裴寂曰若李纲孙伏伽可谓谊臣矣　太宗数驰射伏伽谏曰走马射帖非所以导养圣躬帝悦　迁大理卿　始拜御史时制未出归卧于家无喜色顷之御史造门子弟惊白伏伽徐起见之时人称其有量
　　孙揆字圣圭第进士昭宗讨李克用以揆为昭义军节度使
　　孙思邈京兆人通百家説善言老子庄周独孤信异之曰圣童也顾器大难为用尔及长居太白山隋文帝召不拜宻语人曰后五十年有圣人出吾且助之太宗初召诣京师官之不受固辞上元元年称疾还山思邈善隂阳推步医药
　　孙逖博州人属思警敏年十五见崔日用令赋土火炉援笔成篇理趣不凡日用骇叹遂与定交　举手笔俊拔哲人竒士隠沦屠钓及文藻宏丽科又举贤良方正为集贤院修撰　典诏诰为代言尤精宻张九龄视其草欲易一字卒不能也
　　五代孙晟初名凤又名忌宻州人也好学有文辞尤长于诗少为道士居庐山简寂宫尝画唐诗人贾岛像置于屋壁晨夕事之简寂道士恶晟以为妖驱出之乃儒服北之赵魏谒庄宗于镇州庄宗以晟为著作佐郎天成中奔吴李昪喜其文辞使为教令由是知名晟为人口吃遇人不能道寒暄已而坐定谈辩锋生听者忘倦昪尤爱之以为右仆射家益富骄每食不设几案使众妓各执一器环立而侍号肉台盘时人多效之　周世宗征淮李景遣王崇质副晟奉表议和世宗还崇质而留晟馆于都亭驿待之甚厚已而周兵数败尽失所得诸州世宗忧之召晟问江南事晟不对世宗怒收晟下狱杀之晟临死世宗犹遣近【臣】问之晟终不对神色怡然正其衣冠南望而拜曰臣惟以死报国尔乃就刑其后世宗怒解怜晟忠甚悔之
　　孙方諌鄚州清苑人也率其徒入狼山为砦汉髙祖起契丹纵火烧定州虏其人民北去方諌闻之自狼山入据之以归汉髙祖嘉之即拜方諌义武军节度使周太祖时徙镇镇国以其弟行友为定州留后世宗攻太原方諌朝于行在从还至洛卒赠太师
　　宋朝孙奭字宗古博平人也幼好学徙居郓之项城举九经及第为莒县簿改大理评事为国子监直讲太宗幸国子监奭讲尚书説命太宗甚悦真宗即位为诸王府直讲校正九经正义除龙图阁待制奭以经术进未尝阿附取悦真宗尝问以天书奭曰臣愚所闻天何言哉岂有书也真宗知其忠每容之　真宗命向敏中谕奭令陈朝廷得失奭上纳谏恕直轻徭薄敛四事真宗颇施用其言　出知河阳及朱能献干祐天书奭复上疏曰昔汉文成将军以帛书饭牛阳言牛腹中有竒书杀视得书天子识其手迹斩之后有五利将军妄自言多方不雠坐诛汉武以能诛文成五利前史谓之雄材先帝时有侯莫陈利用者始以方术暴得宠用一旦发其奸诛于郑州至今舆诵谓之英断唐明皇得灵宝符上清防国经宝券等皆王鉷田同秀等所为明皇不能显诛訹于邪説曲奉鬼神过崇妖妄今日见老子阁上明日见老子山中大臣尸禄以将迎端士畏威而缄黙既惑左道即紊正经民心用离势不复振暨禄山兆乱辅国刼迁老子宁肯御兵宝符安能排难身危名辱为千古所笑今朱能所为颇类王鉷等臣愿陛下逺思汉武之雄材近法先帝之英断中鍳明皇之召祸庶几灾害不生祸乱不作享万世无疆之休入为给事中以父年髙乞侍养得知兖州召还为翰林侍读学士父丧去官诏起复兼龙图阁学士每讲论上前至前世乱君亡国之际志在规讽必反复言之尝画无逸图以进请设便坐　以老请致仕复知兖州拜礼部尚书以太子少傅致仕疾甚徙正寝屏侍妾曰无令我死妇人之手卒諡宣奭性方重事亲至笃孝父亡防其面以代颒　子瑜官至天章阁待制
　　孙何字汉公蔡州汝阳人也幼嗜学与丁谓齐名王禹偁尤知之以为自唐韩栁后三百年有孙丁也时人谓之孙丁举进士开封礼部殿试俱第一通判陜州召入直史馆迁秘书丞歴右正言改右司谏寻出为京东两浙转运使何辨急颇事苛察日有捶楚州县之吏患之乃求古碑字磨灭者纸本掲之馆中何至则读其碑辨识文字以爪搔髪垢而嗅之遂往往至暮不复省録文案故从者依凭其威妄为寒暑所至骚然加起居舍人景徳初知制诰卒　弟仅
　　孙仅字隣几与何俱有名于时兄弟皆以进士冠天下士学者荣之初为舒州推官复举贤良方正科策入等授光禄寺丞直集贤院景徳初拜太子中允为开封府判官擢右正言知制诰防永兴择守宰相以仅为谙练民政乃命之然仅纯厚长者治郡非所长也拜右谏议大夫集贤院学士知开封府出知河中
　　迁给事中卒
　　孙甫字之翰许州阳翟人也举进士尝从杜衍辟永兴军司録衍为枢宻副使又荐之得秘阁校理是时诸将讨元昊乆无功天下骚动仁宗方鋭意更用二三大臣乃极选一时知名士增置谏员以甫为右正言后直史馆知陜州徙晋州为河东转运使擢天章阁待制河北都转运使不行留侍读卒　甫性劲果美谈论每言唐君臣行事以推见当时治乱若身履其间而听者晓然如目见云
　　孙抃字梦得眉州眉山人也六世祖长孺喜藏书为楼而置其上蜀人谓之书楼孙氏中进士甲科通判绛州召试迁直集贤院累擢右正言知制诰翰林学士升祔二后于太庙抃为敕文有曰嗟乎为天下之母育天下之君不逮乎九重之承顔不及乎四海之致养念言一至追慕増结仁宗览之泣下谓抃曰卿何以得道朕心中事抃曰臣少以庻子不齿于兄弟不及养母以此知陛下圣心中事仁宗为之流涕　抃前后多引荐士大夫乆居侍从泊如也人以为长者仁宗欲用耆老以抃为枢宻迁防政抃年益髙于
　　事无所可否后以太子少傅致仕卒諡文懿
</div>
    <div class="pagination">
<a href="名贤氏族言行类稿_page23.html">上一页</a><span>...</span><a href="名贤氏族言行类稿_page19.html">19</a><a href="名贤氏族言行类稿_page20.html">20</a><a href="名贤氏族言行类稿_page21.html">21</a><a href="名贤氏族言行类稿_page22.html">22</a><a href="名贤氏族言行类稿_page23.html">23</a><span class="current-page">24</span><a href="名贤氏族言行类稿_page25.html">25</a><a href="名贤氏族言行类稿_page26.html">26</a><a href="名贤氏族言行类稿_page27.html">27</a><a href="名贤氏族言行类稿_page28.html">28</a><a href="名贤氏族言行类稿_page29.html">29</a><span>...</span><a href="名贤氏族言行类稿_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
